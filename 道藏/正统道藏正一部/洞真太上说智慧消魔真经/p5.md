<!-- { "loadSidebar": true } -->
　　凡闻大道，誓能懃行，行善不休，损己济物。有文武才者，以识解施人；有勇炁力者，以执劳施人；有势位财者，以荣禄施人。无此三者，以善心施人，见他佳事，助之欢憘，见他避事，助之愁忧，於彼虽无即益，缘感久久相关，彼有善人赞佑之福，己受善心随憘之报，报同布施，增长不休，积积无亏。自然有才力势位也。无此四施，非智慧也。
　　智慧者行此四事，为六度之先，学空不空，为圣证之极，极不空空，不空不空，空洞无矣。无有有焉，有有不有，无无不无，无无精粗，有有善恶，有无善恶，无有精粗，有无相生，精粗相形，不能究竟，非智慧者。
　　了然净明，明而不耀，用行舍藏，凡不能测，正心治身，检口守寂，三业无违，道足神具，沈浮自在，高举六通，号为梵行，行高於俗，去地升乎天。六度冠梵行，七觉登大罗，非下圣中真所可跋及，次仙贤者，岂能逮哉？至於小智大迷，小惠大惑，执无着有，彼此相伤，邪来干试，不度不知，遂陷退方，非智慧也。智慧贤者，精进进功，功德超殊，亦得上合，合则魔消，宜须勇猛，后身先达，子谛宣之。金阙帝君稽首奉行。 
　　洞真太上说智慧消魔真经卷之三竟
　　#1『无极』原作『死极』，据文义改。
　　洞真太上说智慧消魔真经卷之四
　　证圣品
　　太上告青童君曰：众圣积功，因缘致果，果极证备，妙姿绝伦，救度三十六天，故得三十六相，生成八十一品，故得八十一好，一切大感，共睹具形，小感篇应，各现多少，少现多藏，凡不能觉。是以众圣真体无定，质定有常，无增无减，知之者希，故为独贵。然志学之士，通照虽未圆周，至於所见，随识觌奇。识眉眼者，瞩眉眼特异；识鼻口者，觉鼻口超殊，如是三十有六，各随识明，明极识遍，乃具朗焉。一切含炁，同少异多，多无鞅数，少极乎一，一未可至，此同路遐，方须治练，练多还少，少未至一，尚有三十六阶，阶为一天，有一巨异，巨异为一，天之极，极三十六者，乃会一源。是以会之之方，各立科术，法迹参差，或同或异，异同之根，以善为本，本一分应，成三十六，三炁三界，备在其中，色通其外，外得忘言，得之三十有六，三十六天，各有其一，绝胜之相，太上备有。诸天天人，真人仙人，圣人神人，各有多少。诸世间人，帝王公侯，至于凡庶，又各有多少。富贵而夭，贫贱而寿，无家宅宇，而有师君，有宫第舍，而无资待，或多财宝不事衣冠，或丰饰味不营屋室，乃至树下草庵，名闻高显，或华堂丽苑，以振芳风。又有琼台无道，石户有德，参差亿绪，胜负万端。上有下事，下有上业，因缘不同，修行各异，不得相非，非则伤识，识神全通，通在五德，德五能备，诸迹可忘，忘迹而迹存，自然相好，具足三十六，则贵富才明，威严光彩，超众绝伦，宫宇城邑，宝盖床帷，香花伎乐，侍卫参罗，文武羽翼，幢鼓高宏，风云清和，动静相附，日月炎光，万色衣冕，百和滋味，身口丰盈。须与不须，适意自在，无上真人，太一元君，积学习善，究竟得斯，斯未得者，转轮生死，死生苦乐，一有一无，识不能通，滞则失伦，伦失堕恶，未有还期，期还向善。是今学人，各精自揆，何有何无，求其所无，不滞所有，有能赡物，无则自臻。
　　凡有钱财，而无才解，宜行布施，不生吝心，轻财贵道，才解日新。若有宅宇，而无康宁，宜纳贤圣，舍住真仙，心无悔惜，忧患自消。若有衣食，而无长年，宜减身割口，供养明师，寻求奇方，修习妙术，心不懈怠，必保延生。若有才智，而无居粮，宜藏明内观，密化后生，开导一切，不名其功，谦退晦迹，心不怀疑，神明所护，人鬼所崇，自得广宇，天宫福堂，衣食灵异，侍卫鲜华。凡如此类，以推众事，事自现彰，不复具记。明者得之，舍有而求无，无不必得，得无在无滞，无滞在不拘。彼求则与，无固执焉，此为无滞，非为舍也；彼虽不求，有之劳虑，弃避与他，是名为舍，非无滞也，舍此与彼，滞此之无，尚非道也。又求而与之，我虽不执，彼得成灾，此粗不滞，亦非道也。道不滞妙，妙者照明，我舍无损，彼得有益，是名为道，智慧人也。施与多方，宜与不宜，得宜者是智慧，失宜者是愚痴，痴在虽施，乖智慧也。
　　又物来求我，详量实虚，虚者试我也，实者凭我也，凭者有善恶，试者有精粗，粗试者破而摧之，精试者辞而谢之，谢之者圣师。善神以事试我，我无妙德，德未备充，致试今来，精识意趣，已知已了，无复惑心，以此辞之，是为智慧。摧之者五魔三毒，变化试之，未明吾术，未信吾威，於是治之，诛责制伏，使之归降，能胜魔怨，是名智慧。被试惊怖，章徨迷惑，是为不度，非智慧人。非智惠人，陷入魔党，能悟邪群，自拔得出，出邪还正，正心誓志，坚无退转，誉来不喜，毁至不愁，解之有方，消之有法，直置毁誉，无屑中怀，修行正法，道德无懈，毁誉自弭，是智慧也。彼来加犯，犯不校计，可言言正，不可则已。嘿识神道，潜捐犯加，加犯自歇，无生报之心，心不怀报，道德日隆。恶徒恶之，不能中伤，反自受弊，乃更悲之，哀念愚顽，不得逞快，用心若此，是智慧也。一切凶人，反逆无状，诘道诮德，呵天骂地，毁辱父母，诽谤师君，嫉妬亲友，谗贼善人，有能容忍，受枉不瞋，解喻不已，恭顺不诤，全道在心，是为智慧。若愤激自明，申直伐枉，损彼利己，或杀身取名，或不顾身，各肆其忿意，死而无悔，或更增感结，非智慧也。
　　凡一切恶人，凶禽毒兽，虫鸟螫虿，皆应防之，防之无术，术浅不攘，先对既深，今功德浅，报来必至，至不忘道，知是宿罪，所招不怨，今日之苦，念与仇对，解释因缘，不生恶意，强梁加之。然其初来，轻重未测，先设方法，说喻咒愿，种种释之，务令两不相伤，纵复刀杖恐胁使退，必无杀害，重增怨雠，力设方术，不能却之，分受毁坏，以酬宿对，不起报彼之心，存道求后永免，此为智慧。
　　凡聪明而贫贱，暗塞而富贵，仁慈而短祚，謟害而长年，无罪而罹祸，有衅而逸游，皆各报对，毫分无差，明通者了，昧滞者疑，疑不能遣，遣不能求，非智慧也。智慧者无疑，无疑者有识，识三十六天地，明三十六妙行，吟三十六真音，群魔灭爽矣。
　　三尸极凶，谓为三毒，毒害人命，急宜除之，守一精专，三尸自灭。一无形象，无欲无为，求之难得，守之易失，失由识暗，不能进明，贪欲滞心，致招衰老，得喜失瞋，致招疾病，迷者不改，致招死殁，殒瞋及老，三尸所延。治救保全，唯先守一，非一不济，非一不成，守一恬惔，夷心寂求，损欲抑德，反迷入正，廓然无为，与一为一，此为上上之人，先身积极所致也。中中以上，先善未积，积而未极，皆由渐升，当存三元，谛识神炁，状貌名字，出入有无，主镇三宫，三尸必落，三元又妙，非可即弘，当懃行善，五德备修，万善日积，千魔敢干，尸毒既去，练暗成明，智慧神通，长生不死。
　　圣真神仙，随因受果，升玄化世，顺运去来，自测测人，观身观物，皆有证验，精详察之，有非即改悔，有是即坚行，斋静存思，服佩药符，章表忏愿，疑实无虚，无贪无欲，不衰不老，老反童婴，身神光泽，无喜无嗔，不病不厄，厄度病除，炁力强盛，无迷无嫉，不死不亡，亡殁不殁，正见无邪，自通通人，与道为一，一合一也，号圣真仙。
　　欲不能寡，衰不能攘，嗔不能遣，病不能差，愚不能移，死不能免，空称学道，皆虚妄也。虚妄之徒，终陷魔党，致使世境，有诈称假名，或号太上，或名圣真，矫托神仙，乱惑一切，自非实学，孰能正之。化邪保正，守一明三，行五备六，六通之人，无有假伪，动静皆真，虽有权化，终用真道。
　　真道之业，不哀不病，不死长生，教训不倦，古今典籍，过目即谙，照其真伪，了其抑扬，明其漏误，洞其精粗，治定解说，朗然释疑，施经运用，肃然有验，吐言无瑕，出文无累，清谈动天，敷文曜日，落笔成章，序赞玄极，或经或传，或戒或律，或愒或颂，或券或疏，或辞或牒，或章或表，或忏或愿，或诀或符，或记或录，或少或多，或繁或简，或素或华，或文或质，或浅或深，随方设教，行藏不同，出没舛异，隐显之殊。或先乖后会，或前合后离，离恶合善，善为道基。发言着章，有离有易，有溢有利，宛真各宜。
　　一通之人，百字不治；二通之人，千言不改；三通之人，万字不玄；四通之人，十万不易；五通之人，百万不拘；六通之人，千万不点，自此以外，应变无穷。非斯六人，不可制作，乃得撰集，效述古先，皆应证引，前圣谟诰，慎勿率己，胸臆而言，纵言己心，心未通达，不入正法，皆谓邪文，少时自灭，不久宣行，唯彼六人，流布无穷，或隐或显，终不灭亡。后学之俦，精研此旨，觉未同六，莫强着书，徒劳心力，人鬼所嗤，得罪玄灵，方罹重拷，风刀痛恼，历劫无原。勿尚虚名，轻脱妄作，妄作者凶，明各加慎。
　　凡有益无益之为，有利无利之为，为为无为，为为非我，我为非我，我为为物，为为为物，有为非为，非为之为，为无为也。为无为者，怨谤不生，生不伤已，彼自招灾，灾加於彼，痛之悲之，念之佑之，不快不纵，不纵不快，救之尽方，方不能济，济非彼堪，此自常吉，彼自陷凶，陷凶非此，此吉不求，不求自至，自至非凶，自然是吉，不知此吉，非智慧人。
　　人嗔忿我，我嗔忿之，纵不报忿，而不防闲，坐彼罪深，贻此祸重，重祸寻来，来不觉知，暗任为通，灾延不测，未能免之，非智慧也。自能能教人，教人能益，己益人益，勿益益无，益无曰损，损伪益真。真人教人，不私在己，己善善人，人善同己，己人同善，善练入真，真道成就，毁辱不来，来不为害，判无所疑，疑非智慧。流言谤讟，不反不覆，方便解释，悦而不嗔，彼我欣然，疑诮云散，任性自是，不顾袪他，虽会中直，未能兼弘，偏美有伤，非智慧也。非智慧者，魔试日干，无由得三十六芝，无缘果三十六相，不能生八十一好，众魔不可得消，威神未得具足，道场不可妄登，登道消魔，先定智慧矣。青童稽首拜受奉行。
　　洞真太上说智慧消魔真经卷之四竟
　　洞真太上说智慧消魔真经卷之五
　　变化品
