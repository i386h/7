<!-- { "loadSidebar": true } -->
　　法，此日，仰卧伸足，以掌掩两耳，令指相按於顶上。暝目，闭炁七息，叩齿七通。心存鼻端，白炁如荳大，已觉须臾渐大，冠身上下九重。忽变成两青龙，在两目中。白虎在鼻孔，朱雀在心上，灵蛇在左足，苍龟在右足。下二女，着锦衣，手把火光，当两耳门。咽津七过，呼七魄名曰：尸狗，伏矢，雀阴，吞贼，飞毒，除秽，臭肺。咒曰
　　素炁九还，制魄却奸。天将守门，娇女执关。炼魄和柔，与我相安。不得妄动，看察形源。若有饥渴，听饮黄丹。、
　　临卧咒曰
　　临卧之时，当出四兽卫身。
　　青龙出吾肝，在吾左。白虎出吾肺，在吾右。朱雀出吾心，在吾前。玄武出吾肾，在吾后。汝等四兽，磨牙利剑，在吾左右前后，辟却众邪恶鬼，远去千里，不得妄来，干吾玉房。寝卧安稳，无恶梦魅。急急如律令。
　　存神咒
　　肝主藏魂，肺主藏魄，心主藏神，脾主藏志，肾主藏精。青龙还吾肝，白虎还吾肺，朱雀还吾心，玄武还吾肾。黄龙镇吾脾，以为实腹。众邪恶鬼，不得下居。急急如律令。
　　又法。卧时，以手抚心上，祝曰：
　　天灵节荣，愿保长生。五脏君侯，愿且安宁。男官念七遍，女官念二十四遍，令人长生无疾矣。
　　禳恶梦法
　　遇恶梦不说。旦以水面东噀水。咒曰：
　　恶梦着草木，好梦成宝玉。
　　安五脏法
　　常以月晦日，人定时，北首卧，以左手抚心上。咒曰：
　　五脏之君，道德之神。日君月夫人，皆共守真人某甲之身。男官念七遍，女官念二七遍，延年益寿矣。
　　出行法
　　凡欲出行，常存斗罡在头上，默念，勿令辍。令人不逢鬼魅，所向皆吉。若欲征战，宜存斗柄在前，以指敌，大吉也。咒曰：
　　乾元亨利贞，急急如律令。
　　降魔法
　　凡睡卧之中，或行幽暗之间，或遇顽恶鬼祟作怪者，即正身心，除去杂念。咒曰：
　　於一毛端，现宝王剎。坐微尘中，转大法轮。灭度合觉，披尘劳内。汝妙觉中，如风吹火。如刀斩水，了无相触。汝如沸汤，彼如坚冰。暖炁渐邻，不日消殒。
　　安耳呜法
　　若耳呜不止者，当心咒曰：神在，神在，神在。
　　除睡神咒
　　唵吉帝伊帝毗伽那膻帝婆陁娑婆诃。
　　右，法师左脚上床，叩齿七七通，令人不睡。兼更行持，修养极妙。
　　去灾厄法
　　法师於日夜睡卧间，恐有灾厄时，及遇三灾九厄，应作是言。咒曰：
　　我以天为父，地为母，吾居其中，常如赤子。日为功曹，月为主簿。雷公电母，在吾左右。风伯雨师，在吾前后。六甲直符，周匝围绕。青龙扶吾左，白虎侍吾右。朱雀导吾前，玄武从吾后。北斗覆吾头，天罡指吾手。螣蛇在吾足，为吾灭殃咎。吾居丹房中，太乙为吾偶。左三右七，戴九履一。二四为肩，六八为足。吾居其中，以为实腹。今敕千鬼万神，各还本位。当吾者死，背吾者亡。速出奔逃，隐匿沉藏。天丁力士，斩煞不祥。急急如高上神霄玉清真王律令。
　　此咒，可辟百邪及五瘟之鬼，遣一切无道鬼神。行法之师，於净室中，常当存想诵之。
　　还神法
　　每月十五日并晦日，先以意言：神乎，神乎。然后，以左手抚心乳，密咒曰：神乎，神乎，居我之宫。入我之殿，从我而处。与我言语，无复离己。黄炁守中，而变化成神也。照呵照呵，急急如律令。
　　右诵三遍，则神守形，百邪众病，不得入也。
　　明目法
　　当以鸡呜时，存目中各有一人，长三寸，黑衣而立。当敬念咒曰：
　　左日右月，复成玄朗。令人洞视，万里外事。念三七遍。或有患者，宜令不报矣。
　　自解忧愁法
　　如师目瞷，耳呜，心动，面热，意中阴忧也，必有忧患事。当默念咒曰：
　　司命通天真人，续某命以金绳，使某千秋无穷。念三遍，即止。
　　梳头发不落法咒
　　泥丸之上，玄华宝精。左为隐日，右为月根。今日精炼，百神受恩。
　　祝了，却使梳栉，发永不落。通神明矣。
　　洞观部
　　清微　 禹余　 太赤
　　右符，岁除夜，有急厄即解。黄纸黑书。佩之，应
　　右法，黄地朱书。半夜子丑时，吞二次。有神功，咽津闭炁。一月内，任使六丁。自然心知吉凶，当预报也。
　　六甲真讳
　　右法，春面东，夏南，秋西，冬北，子后，午前。正坐，叩齿三十六通，闭炁念咒，漱津九口。百日，面有玉光，百神护身，凶吉当预知也。
　　北斗七星真讳
　　右法，朱书，纳竹筒中，蜡塞，置鸡窝中？同抱七七日出，以东流水吞之。心神开朗，日诵万言。
　　南斗六星真讳
　　右法，以黄纸书符，灯上烧，看有紫云异香，灯中有白衣披头仗剑神人见者，凶；仙服冠简者，吉。可回死起生。忌孝子、师僧、鸡犬、女秽、不祥。以法吞之，除精邪，保命延生。
　　上清妙行真人辅正破祟符
　　兆入净室，存神，取天地日月五方炁，吹笔书符。大事，用丁甲某，奉请某神，依敕摄降真炁入符，为某行某事。咒曰：
　　北斗灵童，一呼百应。太一通灵，一呼百应。法师咒七遍，吹弹在水中，与患人吞服。
　　取五方炁入符
　　五星灵应帝君，和合某人年命。急急如元始天尊敕本师真君律令。
　　书符一道，头上带。再书三道，吞。至夜，书一道。五色纸钱，代人一身，用荼酒七分，於露天，望北斗众星之下，置香案灯烛，如法供养。法师并斋官，具说平生所犯意。默奏北斗玄穹上帝、北斗七元星君、左辅右弼星君、北斗中神仙将吏。某为
　　父母染患日久，并公讼在狱，未能平息，遂将某年命寿算，保护父母寿命延长。祷祝毕，於北斗下烧五色纸钱、代人一身，并献钱状。如此，每月三次首罪，方得吉利也。三日为一算，一年为一寿，十二年为一纪。
　　丁甲日反覆七次咒灵验
　　右师行持睡时去处逐夜外斗候报应之法。
　　浄室布形，席上步罡，卧之。念斗咒，存身为白鹤仙人，仰斗候天旨。临睡时，又念大护身咒。受大法之士，逐日存神，诵十遍，乃至千万遍，其功不可具述。咒曰：
　　大帝降，凶恶覃，恩出上清九天。排仗送五岳，列班迎万里。风云合，千山草木平。云头过北海，雨脚彻南冥。黑杀为中禁，天蓬建御营。灵官持玉印，太一捧金精。坐震骑朱虎，先锋跨大鲸。电光飞猛火，雷鼓振天廷。号令传三界，诛罚用六丁。素皇称豁落，童子进开明。地网周回布，天罗合作兵。火输红焰起，羽盖碧烟生。摆撼乾坤动，飞腾宇宙惊。炁吞沧海竭，力压泰山倾。虎应庚辛白，龙随甲乙青。斩灭颠狂辈，消除恶毒狞。下鬼并狂孽，何劳苦战争。群妖今日尽，万鬼速逃形。急急如玉清上帝灵命，不得有违。
　　诵咒三遍，取东北炁，吹吾左右。左手掐玉诀，叩齿三十六通，书此咒。令人持归，同金钱云马，於中庭焚之，验捉鬼神恶祟也。
　　解秽符
　　诸行法官，出入行持，经过之处，或有丧家、厌秽、临产之室，并猎犬六畜一应厌秽，回坛靖，当用此符烧灰，净水调，向东南取炁一口，三呷之。当诵玉帝咒曰：
　　神灵天真，玉液元津。上清华房，元始老君。妙入太霞，光耀玄文。七神飞泉，北酆受烟。我位上王，逼合鬼群。八威吐火，肃侍尊神。千千去秽，凶恶不存。万万魔王，保命护形。急急如律令。念三遍，掐玉帝诀，名三境咒。
　　解秽净身符
　　念净天地咒，取东北炁，咒笔朱书，烧灰於水中，诵咒。再取炁，吹水中。法官，三甲、外人用法，水三噀之。
　　咒曰：
　　天地运行，日月之精。光彻四海，断绝妖精。厌鬼伏宁，身有光明。神光既作，万秽肃清。敢有不伏，送汝天丁。急急如律令。
　　建坛式
　　凡建坛，坐北面南，设三师位。中设上真位，左设神将位，右设法师位。更设天师一位，一边置印匣。桃枝洞案前，置水一瓮。坛中心，用镜剑安之。
　　行禁式
　　凡欲行持，入室，先念浄身咒，次念浄天地咒。毕，次念入户咒。存想功曹神兵，从空而降左右。掐二指上节，禹步斗。望东南取炁，左吹右吹。存自己为真王，左右前后四灵。左日，右月，五星在头，二十八宿围绕。神霄神府，立师之左右，如密雾。次存见真王、青华、韩君三师，在东南五色庆云之中。三台丁步了，香案前，以左右手按心，叩齿三通，存香中有九色云炁，上冲九天。祝曰：
　　天朗炁清，三光洞明。金房玉室，五芝宝生。玄黄紫素，来映我形。玉童玉女，为我致灵。九炁齐升，三光同軿。上浮紫盖，升入帝庭。急急如律令。
　　次上香启白：
　　具位臣某，香焚宝炷，法出天文。发金炉，而瑞炁凝空。散玉烟，而祥云作盖。应感斯，须以鉴。虔祈灵真，下降响答。行持，恭以道香、德香、无为清浄香、自然香、妙洞真香、灵宝慧香、超三界香、三境真香、满琼楼玉京遍周天法界香，供养三清上帝、十极高真、祖师高上神霄玉清真王长生保命天尊、宗师高上神霄玉清王青华救苦太一定福天尊、真师九天益算司命好生可韩君丈人保福天尊、东西华台仙卿、左玄真人、驱邪院使、神符总监、统兵二大将军、雷部诸大将军、神符吏兵、功曹使者、一切主宰、愿降真炁，入臣笔法之中，书符摄鬼，大降威灵。臣冒渎天威，罪当万死。臣诚惶诚恐，稽首顿首，再拜谨言。如奏事於一切主宰下，入事如意奏之。
　　祝毕，念都咒一遍，取炁，吹笔上，大卓笔三下，便下笔书写。不得与人言语，不然恐劳神。只用黄素朱书都咒一道，入於笔管中。每遇三九日，取炁三口，入笔管中。凡书别用，不可用此法笔。
　　凡治病人家，带真形图，当心步斗了。次将分域图布地上，想成真金玉阙，左右前后，分三十门，各生金彩，玉光缠身也。然后，左手掐辰文，书召功曹符一道，於巽上烧之。召至祝事，当高声云：与吾火急勾集本府灵官、功曹、将军、童君、玉童、玉女、吏兵等众，只今严装威仪，一合下降，当府有事指挥。急急如律令。
　　存上件主帅，皆在五色庆云之中，身着五色云锦之衣，皆执新器械。便将左右总监坛符、将军符烧。祝之云：与吾统兵，随吾前去某人家，擒捉鬼神，附体通说姓名。疾疾。如要别用，则入事，如意用之。
　　祝将遣咒
