<!-- { "loadSidebar": true } -->
　　法曰：凡祭印，以三九日或甲子，当於人定时，就密室中设一案，缯帛铺之。用蒸饼三楪，汤三盏，香一灶。又设三十六分列左右香烛。三上香，酌酒於案。西北上立，面南再拜，具位臣某，好乐长生，修祟大道。以今吉夜，虔备香灯供养之仪，以祈灵贶。臣某上启长生大帝君、青华大帝君、好生韩君丈人真君、曜华玉宝天真皇人、神霄玉阙上真元君、左右真妃、上相仙伯、左华右极真宰仙圣、仙官灵官、通章印中圣众，玉文琼玺，急催追捉斩邪断瘟电火大将军、掌印捧印擎印圣众、直坛土地、一切真灵。臣某身好清洁，佩持宝印，愿内无疾病，外断诸妖，佐天行化，助国救民，断绝妖邪，驱逐鬼祟。昨於某年某月某日某时，诣某处，随箓传授神霄玉文琼玺、通章宝符、雷火斩邪急捉等印，谨於吉日，於某处浄室祭献。臣所受宝印，已於年月日，呈印样飞奏三师帝君，伏乞勑命，颁降行下所属合干去处，遇臣行移看验，辨认施行。仍乞颁降天仙圣众护印，神王雷霆猛吏、直符使者守卫玉文通章符印。百千万重道炁，流布入臣印中，令臣行用，召摄神将，总呼吏兵，收捉邪精，诛戮神鬼，拯济王民，立获感效。次愿臣某，祈求自然，契合长生，高奔玉府，面礼上帝，与道合同。臣某无任瞻天望圣，激切屏营之至，稽首再拜。
　　上香　酌酒　散花　再拜
　　青华大帝君神霄玉文宝印，秘於九霄八万余劫。是令，契贤昌运，乃仙民欲行持，先祭之，方获灵验。头布元天坎户，地布方成离宫。以神剑宝镜各五口，缯旛五首，栢汤五盏，时果五楪，木蜜陵香汤一鼎，浄水清酽，香花列布坛下，中二层，上一层。五印下布九霄灯，步太微罡。启白：神霄小兆臣某，谨奏三师帝君、天真皇人、韩司丈人、玉府天尊、雷火大将军、通章使者、掌印天丁、风伯雨师、雷部圣众。臣叨慕大化，仰奉殊恩。参佩法箓，上承仙阶。今步建天圆，行坛地户。行司精诚，上达神霄。臣有仙宝玉印，依科祭拜。伏愿真仙众圣矜悯虔诚，降赐仙真道炁，灌注宝印之中，飞符走箓，咸乞奉行。不顺道者，见印成尘。次冀臣拜祭之后，万罪释消，俱希原赦，身心泰定，神宇和平，所向利亨。叩祈灵应，如蒙所启。仰荷大道，罔极之恩。臣谨有口章，拜达玉府。臣某无任诚惶诚恐，稽首顿首再拜，瞻天望圣，激切屏营之至。谨言。
　　次上香，以朱印，印七个，吞之。依法三祭，为忌秽浊处，印自飞走。功满之日，佩印乘凤车，上朝神霄。大宜秘之。
　　右印，以金为之，管九天九地神祇玉府、四海三江水曹龙神。用印勑之，无所不关。治万病，吞之即愈。
　　右印，以枣木或金为之，丹砂涂印章。奏用天上，合同真契，能达玉九，不致下落。万神通奏，以丹砂使之。
　　右印，以金玉为之，或枣木刊之，以丹砂涂印。此印，乃八威毒蛇之篆，管玉府雷神，祈求两泽。焚烧，邪鬼伏，斩水怪。以印黄纱投水，伐死怪，大去瘟疫，下鬼胎。惊风天吊，以印印，万病即瘥。走虎之病，印之立消。即雷部符立到，其功不可具言。
　　右印，以雷震枣木刊之，以丹砂印。此印，有神兵八百万，随印驱瘟伐邪。大瘟时，行排门印之，不入人家，吞印发汗，免染他人。邪怪恼人，不顺法者，以印坛四面，印自方，令烧，其怪灭形。临事，更改用之。
　　右印，以雷震枣木刊之，随事行用。凡治急切之事，以印印之，其所司，则便奉行，无敢稽滞，捉神追鬼，立到。行司，万神侍卫，不敢离坛也。
　　呈印取炁咒掐辰文
　　南极长生，解厄化生。三台伏毕，万善咸臻。急急如高上神霄玉清真王律令。
　　开印咒
　　神霄上帝，赐印通灵。韩君降佑，无愿不成。邪妖皈正，道炁潜营。急急如高上神霄玉清真王律令。
　　用印咒
　　神霄宝印，统摄百灵。勑令所行，受命天丁。神印一下，寿命无穷。万魔拱手，千邪灭形。急急如高上神霄玉清真王律令。
　　通章印咒
　　上天秘授，使者宣传。云篆焕赫，玄之又玄。密缄章奏，祥烟冲起。不致稽延，速诣玉几。勑命告下，神霄仙旨。急急如律令。
　　入印咒
　　天丁受命，力士捧符。妖精馘灭，邪魔戮诛。三界之内，依吾指挥。急急如高上神霄玉清真王律令。
　　押字咒
　　北斗七星，天地光明。神炁一下，邪炁不停。急急如律令。并神霄炁诀。
　　高上神霄建狱法
　　法曰：凡治强鬼、妖魅魍魉、不正之神，累给符命，以法遣之，不去者，当具奏三天及神霄帝师，关申东岳府，备牒所属城隍，关请将兵，建立天狱，收捕根勘施行。此乃为之摄邪辅正之道也。
　　推勘将吏
　　中天斗狱将，丁道安。丁道宁。丁道通。丁道泰。
　　巡世界都押将吏神王，王魏才。子文。
　　中天斗狱大圣追魂神将，严守真。中文。
　　中天斗狱缚鬼神将，周初。午文。
　　中天斗狱大圣枷鬼神将，晁真道。辰文。
　　右件神将，当先具奏帝师，请降赴狱，领治职事。
　　建火狱式
　　召将吏祝咒
　　谨召中天斗狱将，丁道安、丁道宁、丁道通、丁道泰；巡世界都押将，王魏才；中天斗狱大圣追魂神将，严守真；缚鬼神将，周初；枷鬼神将，赵伯子；拷鬼神将，晁真道；火铃将军；火铃神君；火铃力士；火铃童子，目下四散，收擒搜捉作祸不正之神，押赴火狱，分明现形。急急如高上神霄玉清真王律令。
　　次书捉邪将军、总监等符、摄邪符、捉缚枷拷符、捉邪搜邪功曹符，并在后书篆，於黄上丹书，烧在狱内。
　　九天考鬼大将军，杜兴。辰文，罡炁。
　　甲子、庚申篆之，同前用。烧符时，祝云：与吾痛考。若遇狂邪，不伏正法者，於此作一狱，须令伏也。以符狱中焚之。
　　火狱符
　　咒曰：
　　赤炁炎烟，洞炽铁城。收禁罪鬼，考按无停。南斗然骨，大帝烧形。速告情愿，使民安宁。火兵捕检，禁荡鬼营。敢有不从，司禁书名。急急如高上神霄玉清真王律令。
　　掐中指甲下，投火中焚之。三日，夜用之。验，再咒曰：
　　上帝火铃，雷火将军。炎火急降，烧透鬼心。谨请火铃将军、火铃神兵、火铃力士、火铃童子，与吾疾速下真火烧着。疾疾。
　　右法，左手太清诀，召将指挥。右手掐卓刀诀，执剑。狱下，真火四岸逼。如狂邪不正，以此狱治，立伏也。召念普现将法，火狱前立两柱，掤方纸一幅，在狱前念咒，依次行持捉祟也。变狱，用流金火铃符，念晶炁灵呎，书之。狱用雷火将军，次五方用火输符五道，於立方灰下。
　　流金火铃符
　　右符，辰文，南炁，朱书黄上。
　　火轮符
　　咒曰：
　　火轮大将宋无忌同禁狱灵官，与吾监守为祸鬼神，不致走透。急急。
　　建狱驱鬼现形咒
　　神霄玉清，十万天丁。急追冤鬼，火中现形。急急如高上神霄玉清真王律令。
　　右法，辰文。须先变狱符了，依式立三日，大验也。
　　立冰狱式
　　召将吏祝咒
　　谨请中天斗狱将，丁道安、丁道宁、丁道通、丁道泰；巡世界都押将吏神王，王魏才；中天斗狱大圣追魂神将，严守真；缚鬼神将，周初；枷鬼神将，赵伯子；考鬼将，晁真道；五溪使者，陈江；捷疾使者，韩意；寒冰力士，窦子希；寒冰大将，晋机；铁棒使者，张言等，目下四散，搜逻收擒作祸不正之神，押赴冰狱，分明现形。急急如高上神霄玉清真王律令。
　　次书捉邪将军、总监众神等符、摄邪符、捉缚枷拷将符、捉邪搜邪功曹符，黄上丹书，次第焚之於狱中。
　　直狱大将军侯卒从将二十一人
　　太清诀，罡炁，甲子、庚申，朱篆之。如用，先烧一道符，追直狱将。然后，画作狱也。每以洁处供养，便见真形也。
　　水狱符
　　书水狱符咒
　　瞑海九万，中有石城。恶煞守，毒龙啖精。水官速送，返禁鬼神。敢犯天律，飘荡奔倾。奸恶速告，一一通名。敢有不伏，送汝天丁。急急如高上神霄玉清真王律令。
　　右手掐四指根，篆此符。烧在水中，用洒狱。
　　念咒曰：
　　壬癸之灵，太清之精。为我灭火，炎化为冰。谨请捷疾使者，韩意；寒冰力士，窦子希；寒冰大将，晋机；五溪使者，陈江；铁棒使者，张言，吾奉太上勑，与吾速把狂邪鬼神驱入狱着。疾。
　　右法，同前用之。
　　水轮符
　　右法，依式建立，三日讫。於狱显现毕，当具事由，量轻重，申解所司，断治施行。切勿妄结鬼神情罪。戒之，慎之。
　　高上神霄玉清真王紫书大法卷之八竟
　　高上神霄玉清真王紫书大法卷之九
　　神霄玉清王府三十六天狱真符
　　神霄真王曰：府之后，郁灵空界之中，列三十六天狱，专命中央黄帝统治诸狱，以致天司。此天狱真符，乃九霄玄一六阳郁纲清秀之炁，自然结成真符。凡世之人，禀形胎育，秽气未消，体未洞真，不能召致天炁。若修行上道，则三界邪魔悖乱正神，使心不能定，诸念竞起，万邪来干。此去六天之后，昌运合期，道化当行，真符渐露。受之者，能制伏邪魔，断除邪欲，使三宫宁静，九炁卫形。如或违越科条，罪不汝贷。急急如高上神霄玉清真王律令。
　　法曰：每一狱，有掌狱灵官一员，狱中灵官、真吏、典者一百二十人。天狱灵官、吏兵，将文行持，驱摄邪精，斋戒冥心，朱篆真符，随意用心，呼召立降。凡行持，只用天狱一符，不必尽用。
　　法曰：凡顽祟，治之不下者，须立三十六天狱，变身为真王。掐申文，想天狱广阔，左右天兵，雷阵围绕，仗剑立狱，灵官、典吏、从官严切。祝付须管败露，立获昭报，伏准真王勑，分明於狱中显现邪迹。
　　摄勘
　　应行法之士，出入行持，在人家宅，有凶恶邪神、精魅侮弄行法之人。先於安歇处，扫令洁浄，卓下建灰狱一座，卓上供养天将、吏兵等，用皂旗一面，立於灰坛中间。引将捉到邪鬼，於此现形。
　　太真玉帝天狱真符
　　飞真流光太丹妙灵真符
