<!-- { "loadSidebar": true } -->
　　按如词旨，备竭丹衷。仰冀玄恩，洞回洪造。窃以钦崇大道，每勤精一之诚；激切卑情，不避再三之渎。惟人处世，在胎曰身，本出一源，遂分六用，目视五色，耳听五音，鼻以别香，舌惟了味。或运臂而使指，或布武而骏奔，惟一点之灵光，乃化工之成就。如埏坛器，运钧轴以陶成；譬木偶人，发机关而后用。矧居人道，实有司存，炳兰灶於夜分，振云於天表，驻九龙之宝驾，舞三迭之胎仙。伏愿迂景俯临，分辉下盻。主世生道，降冲气以为和；有玉婴儿，庶无中之养就。更希余祉，溥及含灵。以今静夜行道，请法众等运兹初捻上香，愿此香云，腾空上彻，供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。宗维盘石，治格垂裳。朱芾斯皇，保君王於家室；皇建有极，敛时福於庶民。盈升可比於椒聊，信厚不殊於麟趾。俾万有岁常，闻嵩岳之呼；则百斯男允，协华封之祝。今故烧香，自归依道尊大圣众至真之德。得道之后，保天长存，和与道合真。
　　以今静夜行道，请法众等运兹二捻上香，愿此香云，腾空供养十方无上经宝天尊。臣等皈身、皈神、皈命，首体投地，以是捻香功德，归流某家亿曾万祖，升形於劫仞之台；百子千孙，备顺於太和之世。发明道眼，落灭恶根，五脏华敷，三宫宁静。天人为子，保胎息於玄牝之根；元气降身，纳戊己於精神之府。今故烧香，自归依经尊大圣众至真之德。得道之后，永保长存，和与道合真。
　　以今静夜行道，请法众等运兹三捻上香，愿此香云，腾空供养十方无上师宝天尊。臣等皈身、皈神、皈命，首体投地，以是捻香功德，归流某徧良缘於三界，无物不周；散善果於十方，有形皆度。干戈止息，夷夏率从，疫疠不兴，休祥杳至。臣等师资善友，皆证果以升形；翊卫神灵，率言功而进职。伫颁符命，普及幽明，沐此胜因，俱登道岸。今故烧香，自归依师尊大圣众至真之德。得道之后，永天长存，和与道合真。
　　唱方，忏方，三启，三礼。
　　重称法位。
　　具位臣某与临坛官众，谨同诚上启，金阙至尊三清上帝，昊天玉皇上帝，三界应感，一切真灵。臣闻天道贵生，妙门普度。上无复祖，号碧落为种民之天；近取诸身，分元始居泥丸之上。五行共察，七政同科。故道生一，一生二，二生三，三生万物，为胎命流布之源；而人法地，地法天，天法道，道法自然，为形相范围之本。凡夫性命，皆凭道生；一切圣贤，尽出胎育。是以一身之内，婴儿姹女，法象阴阳，无英白元，间隔金木。珠凝气液，有五行颠倒之机；火运金精，藏三田反复之义。修之者；可混合於百神；悟之者，可超凌於三界。有人於此，以道为宗。非惟后嗣之可求，抑亦圣胎之成就。臣等质秽气浊，功浅行微，仰对灵心，虔依上善，惟坚诚恳，庶获感通。今者醮官某妙蕴心香，离诸疑网。乘愆蹈咎，耻作俑於祸根；修德反身，戒探汤於恶果。皈依紫极，凝叩玄关，内竭丹衷，仰干洪造。伏愿玉京三境，金阙高真，保胎神王，长生大圣，鉴其诚悃，锡以湛恩，勑五帝三官，及四司九府，赍持符命，开度存亡，烛以神光，达之天府。七先九祖，俱蒙炼质之功；四友三师，各证无为之果。消罪名於北府，注生籍於南宫，怀赤子以注心，制魔王而保举。出入无疾，升一阳於来复之初；声气相求，备三索於纯乾之体。然后诸尘漏尽，六度功圆，俾炼气以成形，即长生而久视，上明天尊大慈之泽，下副臣等皈命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之二十八竟
　　道门科范大全集卷之二十九
　　三洞经箓弟子仲励修
　　祈嗣大醮仪
　　散坛行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今设醮行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御至真无极大道、昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，玉晨大道灵宝天尊，万天教主道德天尊，昊天至尊玉皇上帝，勾陈星宫天皇大帝，中天星主紫微大帝，承天效法后土皇地祇，神霄真王长生大帝，东极青玄上帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，九天好生可韩司丈人天尊，九天采访应元保运真君，九天上帝，三十二天上帝，五老上帝，东华木公道君，西灵金母元君，日宫太阳帝君，月府太阴皇君，五方五德星君，二十八宿星君，北斗七元上道真君，南斗六司上生真君，五福十神太一真君，上清四余四曜星君，天曹诸司真君，三元三官大帝，泰玄枢机三省诸相天君，玄中大法师真君，三天大法师真君，北极法主四圣真君，上清雷霆院使真君，雷霆九司列职真君，九天注生监生真君，九天司禄梓潼帝君，九天卫房圣母元君，本靖诸省府院司经箓法部主宰真君，三天门下三元真君，上章词表灵官，五岳圣帝，洞天福地、靖庐治化仙官，本靖祖玄真师、列位真人，经籍度列位真人，北阴酆都大帝，扶桑丹林大帝，三河四渍、五湖四海龙王，名山大川真宰，九天金阙、玉阙灵济洪恩二位真君，风云雷雨部威烈圣众，城隍里社庙貌一切真灵。臣闻龙汉玉历，明垂开劫之功；灵宝洞章，密着祈男之品。以今某屡陈丹恳，欲厚人伦。琼席瑶坛，肃罄倾心之仰；云车风马，伫因飞步之游。歆礿祭以荐诚，保充闻而袭庆。伏愿空浮五色，俱离劫仞之台；辅翼万仙，克享苹蘩之荐。曲流恩德，溥福堪舆。臣与众官等，无任皈依之至、再拜望云，奉迎大驾。
　　降圣，初献，散花。
　　臣某谨同诚上启，虚无自然元始天尊，上清真境灵宝天尊，太清仙境道德天尊，昊天至尊玉皇上帝，三界应感，一切威灵。臣闻大道杳冥，真灵肇布。玄元始气，开图於亿劫之初；日月星辰，高列於万天之上。互分主宰，共济生民。醮官某念以子息不荣，忧惶在念。谓生非汝有，乃天地之委形；而物以道生，籍阴阳之和气。载蠲吉旦，交荐明诚，望鹤驾以凝情，想琼轮而注目。伏愿仙灵下盻，列圣回光。六甲三元，各运保胎之节；亿乘万骑，周扶度命之章。享以明馨，庶臻蕃衍。臣叨依真教，获预关行，爰有词诚，谨当宣奏。
　　宣词。
　　谛详词语，备见至诚。念人为万物之灵，不灵则无以异於物；子者亲之后，非后则无以继其亲。用倾亹亹之诚，仰读高高之听。伏愿苍穹降佑，帝祚无疆。后妃符穜稑之祥，媒官显弓矢之异。皇储锡羡，玉牒增光。君臣胥庆於明良，夷夏共遵於文轨。上以广寥萧四海之泽，下以尽天保归美之诚。然后福及醮官，泽流后裔。格于天而格于帝，敢徼四世之五公；拜乎后而拜乎前，庶或一门之万石。仰祈真造，俯鉴精衷。臣与醮官等，无任祈恳激切之至，再拜上香，酒陈亚献。
　　散花。
　　臣闻元纲流演，布三景於天根；造化枢机，统万灵於斗柄。分五行而迭运，斡四序以顺成。十一曜星，纪灾祥於历等；四七列象，注寿夭於胎禽。顾惟阴惊之司，凭用竭精，衷而有祷。伏念某保姓受氏，积有岁年，侍膳问安，本传冢嫡，载陈蠲洁，希降仙灵。伏愿泰阶平而风雨时，火星中而寒暑正。三百六十五度四分之一，并无爽於岁时；万有一千五百二十之星，悉罔愆於宙伏。然后享其诚意，注上南宫，传干蛊以相承，保鸣谦而获吉。长庚入梦，愿符太白之精；箕尾乘天，庶协商岩之祝。臣与合坛众等，无任祈恩请命之至，酒陈终献。
　　散花。
　　臣谨重诚上启，诸天上帝，十极高真，咸望洪慈，洞回昭格。臣闻岳峙海澄，谅无文而不度；喙鸣口语，皆在地以成形。储祥盖本於山川，生物遂成於造化。关东出相，既有赖於风声；惟岳降神，理亦资於和气。或汝颖之多士，或巴蜀之好文，允属地灵，虔依道荫。醮官某胎婴病注，子嗣不繁，虑冢讼之牵连，或土工之刑克，乃陈法供，冀格上真。伏愿江汉炳灵，山泽通气，察丹诚於蝼蚁，饮菲荐於潢污。海不扬波，有既陂之九泽；坤厚载物，无皆震之三川。普度幽明，俱蒙惠泽，赦其罪咎，锡以后昆。礼乐书数，则兴盛於一门；地水火风，则保和於四大。汉臣官学，照乡社以弥光；晋辅子孙，并淮流而不绝。臣与斋官无任祈恩激切之至，再拜上香，香汤献上。
　　步虚。
　　重称法位。
　　具位臣某与临坛官众，谨同诚上启，玉清玉帝元始天尊，上清上帝灵宝天尊，太清大帝道德天尊，昊天至尊玉皇上帝，诸天诸地，诸水诸山，三界应感，一切真灵。臣闻斋修行道，教虽准於六时；玄酒大羹，礼必周於三献。顾惟尘□，屡渎天聪，菲荐苹蘩，稽停仪卫。伏念臣等学法未备，犯科滋多，举措乖仪，词章脱略，动罹罪咎，咸乞赦原。惟冀上界高真，各还瑶阙。下方列圣，尽返仙曹。降福流恩，解灾度厄。诸天复位，寂遗响於倏欻之间；太极候烟，保胎气於延生之府。臣等凝瞻法从，结想太空，极恨尘波，难留圣躅。臣与斋官合坛众等，无任瞻望拜首天阶奉辞圣驾激切攀恋之至，谨言。
　　复炉。
　　香官使者、左右龙虎君、侍香诸灵官，当令臣向来设醮之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　道门科范大全集卷之二十九竟
　　道门科范大全集卷之三十
　　洞经箓弟子仲励编
　　誓火禳灾说戒仪
　　法事升坛如式。
　　念净天地咒。
　　洒水，序立。
　　高功临案说戒。
