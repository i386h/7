<!-- { "loadSidebar": true } -->
　　臣等仰惟真君，光杓指顾，能令四序之分；神柄推移，永作七星之主。类坚刚之金德，长统御於齐邦。部曲精严，干戈整肃。长备御奸之用，居多应敌之威。有此武功，式兹下土。今奉道某钦崇教法，祇奉威神，不敢怠於斯须，愿少回於盻蠁，皈命午生人本命所属、北斗大圣破军星君。伏愿天心高鉴，圣泽下临，玉简延龄，金编纪善，永息恶曜凶星之照，长无年灾月厄之侵，眷属宁康，住居安吉。稽首皈依，虔诚赞咏。
　　信礼高上紫微垣、北斗第七破军星君。
　　破军益算，明霞散敷。流光溥浃，真炁长扶。七元庆籍，名列紫书。治身添寿，常处欢娱。飞仙蹈舞，游晏玄都。彻视表裹，与神同居。益算自然，　　上升玉虚，和愿得长生。
　　臣众等至心皈命北斗左辅右弼星君，斗中神仙，和诸灵官。
　　臣谨虔诚上启，斗中真宰，七元辅弼真君，本命所属星君，合座众圣。今奉道某等精严醮礼，仰奉光仪，静念端躬，虔心对圣。按仙科之仪格，事斗极之真灵。恭备香灯，式陈坛墠。兰膏共焕，讶芳莲竞发於中宵；宝焰齐明，状列宿分辉於下土。沐灵光之并照，迷暗罪除；蒙忏法之敷宣，愚痴障解。今则祈恩谢过，事毕功圆。惟冀圣泽遐沾，恩光溥及。上愿天长地久，国泰民安，风雨顺调，方隅宁静。次愿奉道某等琅函玉笈，永昭积善之功；丹简琼文，益注长生之字。福符百顺，家集千祥，乃子乃孙，尽忠尽孝，灾殃雾廓，庆瑞云臻，四时克保於安康，一宅长蒙於利佑，九幽长夜，俱睹光明，一切有情，同登道岸。稽首皈依，虔诚赞咏。
　　哗经。
　　回向。
　　饯神，化财。
　　道门科范大全集卷之五十八竟
　　道门科范大全集卷之五十九
　　广成先生杜光庭删定
　　北斗延生醮说戒仪
　　法事升坛如式。
　　念净天地咒，洒水，序立。
　　高功临案。
　　具位臣某等，谨焚道德真香，虔诚奏启，三清上帝，十极高真，神霄九宸列御帝君，上清日宫太阳帝君，月府太阴皇君，南斗六司延寿星君，北斗九皇解厄星君，东西中三斗星君，三台华盖星君，银河二十八宿星君，天元、人元、福禄星君，天司主照某本命元辰星君，当生行年一切星众，三官大帝，考校罪福圣众，北极四圣，导从仙官，灵宝教主，五师真君，泰玄都省上相真君，太极仙翁，冲应孚佑真君，九州都仙神功妙济真君，佥书三省上相真君，玉堂演教侍宸仙众，三界十方，一切真宰。咸望洪慈，俯垂洞鉴。臣今奉为宣意，其诸情悃，已对敷宣，谅沐天恩，鉴明祀事。臣伏闻夫建斋之始，先受修真之戒，以检察身心，感格天地。今日道场，乃是弟子某建生本命上属北斗某星君下降之日。北斗七星，在太微之北，为人君之象，为号令之主，斟酌元气，临制四方，以建四时，以均五行，运天地之中，而人禀之以为命。第一曰阳明贪狼太星君，子生人属之；第二曰阴精巨门元星君，丑、亥生人属之；第三曰真人禄存真星君，寅、戌生人属之；第四曰玄冥文曲、纽星君，卯、酉生人属之；第五日丹元廉贞刚星君，辰、申生人属之；第六曰北极武曲纪星君，巳、未生人属之；第七曰天关破军关星君，午生人属之。一主天，二主地，三主火，四主水，五主土，六主木，七主金。一主秦，二主楚，三主梁，四主昊，五主燕，六主赵，七主齐。一主阳德，二主阴刑，三主中祸，四主征伐，五主杀戮，六主五谷，七主兵戈。自一至四，为魁魁，为璇玑；自五至七，为杓杓，为玉衡。凡人之生，福禄寿命，与夫眷属奴婢，皆斗中主之。按太上老君言：凡人性命五体，悉属本命星官之所主掌。本命神将、本宿星官，常垂荫佑，主持人命，使保天年。夫本命真圣，每岁六度，降在人间。降日为本命限期，可以种种香花、时新五果，法天像地，请正一道士；或於宫观，或在家庭，修斋设醮，启祝北斗三官五帝、九府四司，荐福消灾二奏章恳愿，随力建功，请行法事。功德深重，不可具陈。其有本命限期将至，自身不知，不设醮筵，不修香火，不能投告北斗，醮谢真君，及转真经，认本命真君名号，此为轻生迷本，不媿人身，天司夺禄，减算除年，致多夭丧。身谢之后，沦没三涂，漂诸六趣，深可悲哀，自致斯苦。今日设醮弟子某伏念本命之日，禀气受形之始，化生之本。道家大洞帝一之法，皆以本命之日，行持练神，结气保命。生真诵度人之法，亦以本命之日，行持魂神，澄正万炁，长存则知本命之根本，不可虚过。今日道场众等，当知天命至重，不可轻祷。众等虽佩至真，参修大法，处身五浊，染迹六尘，启奏之间，不无窒碍。先当澄神静虑，仰奉戒约，清静身心，上遵法训。
　　天尊言：修斋行道，皆当一心请奉十戒，谛受勿忘，专精默念，动思自然，勿怀杂想，扰乱形神。能如是者，咸当谛听。
　　第一戒者，不得傲忽圣真。常怀恭敬，仰对尊像，真应化身，心起精虔，供养无阙。天真大神，浮空而来，专怀注想，必获降接。
　　第二戒者，不得轻慢经文。常怀信重，三洞大乘，开导愚迷，能发众生无量道意。传写读诵，一心玩味，从迷起悟，从悟成真，必证道果。
　　第三戒者，不得诽谤法门。常怀爱护，教化众生，令各归依，广获受度，绍隆正教，洪道明法，济度存亡，助国化人，功垂永劫。
　　第四戒者，不得触秽道场。常怀精洁，香汤沐浴，始近玄坛。不得以灶火焚香，秽柴造食，灯烛器皿，无染脂垢，食啖荤肉，无来取祸。妇人天癸未绝者，不得升阶。身有臭秽，不在呼使。鸡犬及一切禽畜，不得相近。
　　第五戒者，不得放纵身心。常怀畏谨，不得临坛高声，呼骂叱喝，及对圣像，语笑轻忽，及贪睡眠，非时饮酒。华色过前，不得角眼斜视。鞠躬小心，如对君父。
　　第六戒者，不得争竞财利。常怀廉逊，施者受者，勿谄勿怨。令各欢喜，广建功德，禄力溥沾，尘沙世界。
　　第七戒者，不得减省法事。常怀勤恪，行道诵经，烧香礼忏，使功德满足。十极高真，尽得见闻，冤债永消，横魔不值，人天获果，幽显蒙恩。使世间蠢动，一切含识，永入法门，不沉苦趣。
　　第八戒者，不得退转道心。常怀坚固，勿因小嫌，便减诚意，发增上愿，精进崇奉，天真欢悦，列名上清，九祖超升，己身证道，见存眷属，福田无量。
　　第九戒者，不得错误章奏。常怀审订，大缘难遇，大善难成。若卤莽灭裂，不加参对，则三天门下，有所遣却，志愿不伸，事属徒劳，福力未沾，先获咎戾，深可震惧。
　　第十戒者，不得扰乱形神。常怀专一，喜怒哀乐，不萌於心，务致清明，尽其在己。广发大愿，奉道修真，愿先得道者，次第开度。
　　已上十戒，众等能持否？
　　天尊言：修斋行道，四天帝王，与诸天真，皆驾飞云缘軿，八景玉舆。侍从玉女，手执花旛，前导后从。狮子白鹤，啸歌嗈嗈。烧香散花，浮空而来。瞻礼行道，观听法音，当先授十戒，然后行道，夷心静默，专想不二，过中不味，内外清虚。诸天监观，万灵侍卫，不得自慢，以招祸灾，进退雍容，不离仪格，天真欢悦，列名上清。
　　奉戒回向。
　　道门科范大全集卷之五十九竟
　　道门科范大全集卷之六十
　　广成先生杜光庭删定
　　北斗延生道场仪
　　启坛行道
　　升坛法事如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等以今奉为弟子某伏值本命所属、北斗某星君下降之辰，预夜就某处建立华坛，修设延生注禄灵宝清醮一坛，命臣等以今月日时，宣行斋法，荐福消灾，奏章恳愿，增延福寿，济度存亡。臣窃以弟某身在尘寰，命由天府，若不醮谢真君，及转经行道，则天曹命历，无由添算；阴司罪簿，无由落名。臣等见在，恳切专诚，理宜关奏。伏乞天恩荡宥，赦除弟子某亿劫以来，至于今日，三业六根无边之罪；或魂神被系，祸患来锺；或重病不痊，邪妖克害；或冢讼征呼；或先亡复连；或上天谴责；或下鬼诉诬，并愿断除，使身清静，关奏感通，善达天司。得与弟子於本命限期，增绿增寿，使其立功济物，功　　满德就，侍卫帝宸无极道前。
　　忏悔。
　　重称法位。
　　具位臣等，谨重诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏闻禅黎演教，开禳灾度厄之门；玉局传经，有削死延生之法。是乃遵依科教，开建斋坛，迎集天祺，被除时沙，上延景贶，以弭余迍。臣等启事之初，告斋惟始，将宣行於道化，欲洪济於斯人，延永命於无穷，达至诚於有感。况奉词旨，敢不上闻。
　　宣词。
