<!-- { "loadSidebar": true } -->
　　具位臣等与合坛官众等，谨重诚上启，祖师三清玉帝，昊天玉皇上帝，十方三界，一切真灵。恭望洪慈，普回昭鉴。臣等夙荷玄休，早依道化，参修大法，佐国度人。缅惟禀奉之初，实自师资之力。而迹随尘染，身远林泉，乏栖神养素之功，亏利物济时之效，感通诚寡，忧惕常深。弟子某窃惟先师某开济恩深，师尊义重，幽明有隔，亲奉无阶，惟罄斋诚，仰伸崇荐。伏虑粤从曩劫，以洎此身，生化以来，功过参积。或含慈拯物，演教度人，违负经科，冒犯禁戒；或施行道法，抑徇人情，乘势爱憎，妄生嫌恨；或兴修观宇，遏水穿山，惊骇龙神，损伐林木，彼成此废，功立过生；或传法授经，不依年限，慈能累道，善必成非，五帝四司，未蒙原赦，三官九府，犹击罪名，拘闭幽关，无由迁拔。以今修斋行道，谢过希恩，无量罪条，将希原宥。伏愿三尊大圣，应感真灵，降罔极之恩，赦无涯之咎，事无巨细，咸乞荡除。即使名度朱陵，衅消黑簿，太阴受炼，丹霍迁神，轮转福阶，登真证品，克臻道果，永出化机。前代今生，亿曾万祖，存亡受福，动植沾荣，流向法门，垂休后学，大弘神化，常转法轮。臣等所谢所祈，仰通玄鉴，殃消昔劫，福降今辰。上愿国祚延长，帝王万寿，乾坤交泰，日月贞明，风雨顺常，星辰合度，干戈弭戢，谷稼丰登，岁有祯祥，时无疵疠，幽明开泰，蠢动安全，普及含生，俱契常道。上明天尊大慈之泽，下副臣等归命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来落景行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御太上无极大道、昊天玉皇上帝、东极救苦青玄上帝御前。
　　出堂颂。
　　出户。
　　道门科范大全集卷之七十七竟
　　道门科范大全集卷之七十八
　　上清升化仙度迁神道场仪
　　设醮行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙公，与道合真。
　　呜法鼓二十四通。
　　发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今设醮延真，烧香行道，谨奉为入意，其诸情悃，已录奏闻，愿得太上十方至真道黑，灵宝瑞光下降，流入臣身中，令臣所启，速达径御太上无极大道、昊天玉皇上帝、东极救苦青玄上帝御前。
　　请称法位。
　　具位臣某与合坛官众等，谨同诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微大帝，南极注生大帝，东极救苦青玄上帝，承天效法后土皇地祇，十方太上灵宝天尊，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，天下名山得道神仙，地府酆都大帝，幽阴圣众，水府扶桑大帝，阆苑真仙，人元五岳五天圣帝，酆都地祇，合干元帅、太岁土火、瘟司圣众、州府城隍主者，当境庙社神祇，福庭土地真官，法坛诸司官将，三界提魂摄魄神兵，四界直符功曹使者，誊奏表钱神吏，醮筵主宰，一切真仙。恭望洪慈，洞垂昭鉴。臣等伏闻宝珠传道，难明喜庆之言；玉局授经，大启流行之誓。师资踵继，今古灯传。自天上而达人间，法固分於精奥；惟高真之与初学，势亦异於仙凡。均称此道之有传，超出化机之能几。弟子某奉为先师某忽惊处顺，恐未超升，仰托醮功，上干道化。陈苾芬之嘉荐，敝圭洁之灵场，傒望真游，鉴观昭事。琼轮羽盖，泛灏气於清空；月帔星冠，介泬寥於午夜。企百灵之交会，指九夜之仙津。臣与众等不任瞻望激切延请之至，祇迎圣驭。
　　降圣，上茶，初献，散花。
　　再称法位。
　　具位臣某与合坛官众等，谨重诚上启，九清上圣，三洞师尊，十方三界，一切真灵。恭望洪慈，洞回渊鉴。臣闻混元函谷，控白鹿以西升；黄帝鼎湖，驾髯龙而高举。莫不以长生为本，却死为先。且斯道之高玄，系志人之参究。然功难制锦，喻起系风，既不勤於用心，岂能专於抱一。放怀欲境，任意尘缘，嗜好日深，衰败时积，气亡液漏，血灭骨枯。既道运之渐凋，必生缘之加促。弟子某奉为先师某生逢景运，名击玄门，经教虽参，气形未炼，忽随化而暂灭，恐积行之多违，仙品未克，生方尚阻。仰惟天尊设教，太上垂科，有仙度升天之仪，有炼化生尸之法，使神升上界，魂超太阴，早入仙源，远辞冥谪。是敢归凭至道，建立斋功，因清净之鹤袍，扣巍峨之虎阙。风飘清呗，绕容曳之云旗；露抱芳罇，莹辉华之兰席。臣等存神天界，端简夜坛，誊报本之哀悰，格盖高之睿鉴。滥司关奏，职在升闻，设醮心词，谨当宣奏。
　　宣词。
　　按如词言，诚深追慕。谅必尘於天听，愿加悯於幽途。大施涣汗之恩，广作津梁之路。伏念近化某自从历劫，洎于此身，住世以来，所犯之罪，六情染累，三业萦牵，是乃反非，功不补过。或传经授道，乖越明科；或怨法咎师，犯干天宪，违明真科典、三元品文，身没幽关，受诸报对，无边过咎，难以备陈。以今归命诸天，投哀上圣，罪无巨细，咸乞荡除。开度穷魂，出离幽苦，炼神丹霍，受化福堂，蜕骨成仙，餐霞吸景，累修不怠，积学成真，渐陟虚无，不沦生灭，分身散景，出有入无，与道合真，体玄接物。三师玄祖，超证仙班；九世先亡，升腾天路。庶狱咸消於惨毒，三涂悉能於骗驰，六趣清升，四生均利。臣与众等无任告真拔亡之至，酒陈亚献。
　　散花。
　　重称法位。
　　具位臣某与合坛官众等，谨虔诚上启，三清上圣，十极妙有高真，合坛应感，一切真灵。伏以灭迹去世，虽人道之有终；反胎藏形，由仙功之未满。托质太阴之室，驰心浩劫之家。伏闻太上垂科，有炼化生尸之法；高真演教，有仙度升天之符。使形神复返於霄途，俾体魄不拘於地府。五帝卫护，三界司迎，历劫流通，仙家传授。今有某追惟师匠，建立斋功，辄恃洪慈，求蠲往过。恐先师某身参大法，崇奉多违，名系仙曹，修行中废，积集罪咎，坐致终亡，青简落名，冥官执过，天门障塞，地户淹留，蒿里幽祇，横生拘录。仰希大宥，昭洗宿殃，敕下三官，告盟五帝，举善辍恶，起死回骸。使翥景星衢，游神洞府，积功而超六欲，证道而化群迷，均善利於先曾，覃余休於后叶。然后弟子某等安居楼观，克世冠裳，驱冢宅之凶邪，却他人之妬。法灯相续，迈陶陵之清修；眉寿无期，追松乔之久视。世罗尽解，道念长新，无忌利物之心，上广好生之化。臣与众等不任再三祈请之至，有酒盈樽，谨伸三献。
　　散花，祝真文，宣疏。
　　具位臣某，谨重诚上启，九清上圣，十极高真，三界应感，一切真灵。臣等今财四弘誓满，六度功圆。济济仙仪，俨鸾骖於空际；诜诜法从，整鹤辔於离庭。仙梵停音，清香罢祝。天浮瑞气，映宝座之玲珑；月散余辉，满花坛之皎洁。企天光而依恋，悯泉路以倾虔。愿赐优容，俾倍扈从，使先化本师某赍持玉简，骖侍丹舆，飘裾碧落之庭，飞步朱陵之府。金书涤虑，挹道润於中衢；玉，液疏神，契德流於上善。均沐玄祖，覃福门人，惠泽所沾，群生咸遂。臣等不任依恋之至，诚惶诚恐，稽首顿首再拜，奉辞圣驾。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来设醮延真之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝、东极救苦青玄上帝御前。
　　送圣，化财，回向。
　　道门科范大全集卷之七十八竟
　　道门科范大全集卷之七十九
　　广成先生杜光庭删定
　　东岳济度拜章大醮仪
　　升坛法事如式。
　　庭参。
　　具位臣某等，谨焚道香、德香、无为自然香，虔诚启请虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵，悉仗真香，普同供养。臣等伏以无私洪覆，虽持变化之权；有生群黎，不无仁鄙之异。霄壤相去八万里，在庶品难以周知；境域肇有十二州，实鬼神司其封守。察知作善而作恶，用是主死而主生。苟怀畏惧之心，当尽皈投之志。冒罪奏为宣意，其诸情悃，已对敷宣。伏愿天齐仁圣帝，洪恩下沛，诚有感而遂通；圣眷俯临，神无方而来应。拥群司而雷监，同众圣以云临，暂离乔岳之居，降赴香筵之请。悯见世衔哀之志，拔已亡负罪之魂，俾得脱於幽牢，庶获登於道岸。今则坛场肇启，仪范初行，引领既切於瞻依，注想实深於如在，惟企仙游之至，克谐斋事之成。臣等下情，无任启请之至以闻。
　　说戒。
