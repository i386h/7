<!-- { "loadSidebar": true } -->
　　臣谨重诚上启，虚无自然金阙至尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻捧金阙之明威，化身示世；为玉京之元辅，助正却邪。断灭不祥，巡行有截。某久钦圣德，恭启醮筵，少伸崇报之私，愿被照临之赐。深虑尘机荏苒，积不赦之深愆；业火焚烧，造无边之巨衅。非投上圣，曷保微生。伏愿与道圆融，荷天眷佑。云行雨施，尽原已往之非；地辟天开，广示自新之路。庶蒙阴相；得遂进修。臣等无任激切恳请之至，再拜，谨陈终献。
　　散花，宣疏。
　　臣谨重诚上启，虚无自然金阙至尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻上帝九门，惟精诚而可格；洪范五福，系明德之能徼。辄以熏场，仰延霞旆，仙科粗息，凡悃毕陈。上简帝心，彻大罗之渺渺；仰陈天听，棱正色之苍苍。愿迁无妄之灾，变作大来之福。酌醴已伸於潦荐，丹心惟效於葵倾。仰望洪慈，俯歆素志。今则丹舆绿辈，排天路以回轩；珊盖琼轮，望云衢而返驾。臣等仰瞻飙驭，已在云霄，徒切倾心，奉送圣驾。臣等下情，无任激切攀恋之至，谨启以闻。 
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十八竟
　　道门科范大全集卷之六十九
　　道士修真谢罪仪
　　启坛行道
　　法事升坛如式。
　　各礼师存念如法。
　　宣卫灵咒。
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，与道合真。
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆。与道合真。七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，与道合真。
　　五炁玄天，元始徘徊。辰星焕烛，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神镇八威。邪门闭塞，正道明开。映照我身，三光同辉。策空驾浮，举形仙飞，与道合真。
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，与道合真。
　　呜法鼓二十四通。
　　无上三天玄元始三炁，太上道君，太上老．君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝真符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸情悃，已录奏闻，愿得十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与阖坛众官等，今故烧香，以是功德，归流天子王侯，百辟僚属，经籍度师，山林岩栖，修真之士，同学之人，九亲姻族，天下人民，飞行动植，一切众生。今故烧香，归身、归神、归命太上灵宝自然至真无极大道。乞赐原赦臣法众等，及修斋道士某，洎师资法属，前世今生，往愆重过，得兔离三恶轮回之道，十苦八难九厄之中，身得道真，飞行虚空，白日升天，侍卫道君，逍遥无上金阙七宝自然宫阙，永与道合，所启通感上御至真无极道前。
　　忏悔，宣真文。
　　具位臣某与合坛众官等，同诚上启三清上圣，十极高真，十方灵宝天尊，消愆灭罪天尊，大慈延寿天尊，长生保命天尊，九霄自然生神上帝，度人太皇，三十二天上帝，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，地府酆都大帝，幽阴圣众，水府扶桑丹林大帝，阆苑真仙，人元五岳五天圣帝，酆都地祇，合干元帅、太岁土火、温司圣众、州县城隍之神，当境庙貌神祇，观庭土地真官，法坛所隶诸司官将，三界提魂摄魄使者，四界直符功曹使者，醮筵主宰，一切威灵。恭望洪慈，洞垂照鉴。臣闻元始祖劫，强名之所难称；虚无自然，飞玄之所开化。生天生地，成象成形。一气之极流通，万物之得咸备。人独称於最贵，必有根元；道本出於厥中，当知祖始。臣等自开辟以后，缠生死之缘。知轮回之苦，而未出苦轮；知性命之真，而未全真性。徒以参经佩戒，演教宣科，求太上希夷之根，究有物混成之始，使知道知身者，早还纯而返素；而炼神炼气者，速出有而入无。昔尝告盟以参传，约当溥度；今遇皈投而礼谢，事在可伸。弟子词诚，谨当宣奏。
　　宣词。
　　谛详词语，灼见至诚。激切之念已倾，方寸之诚不息。恭遵禁戒，备按典彝，建坛遗以肃严，望穹窿而恳请。惟坚一缕之念，上通十极之真。自知昧元炁於多生，散冲和於万有，逐世缘而不修上道，萦爱习而莫返玄根，未能自诚，何以普度。尽从前而一洗，当自此以重修。臣等谨为沐浴五体，澄炼六情，法地象天，赍香奉信，以今日今时启坛，依仪行事。至某日某时，延降上真，谢过忏愆，祈恩请命，辄依科法，宿以启闻。恩惟太上三清，十方上圣，垂慈监映，省览所陈，勑勒灵宝官属、土地真官，一合同心，并力卫护，扫荡内外，清静坛场，降伏妖魔，诚灭邪祟，使臣等心安神定，思念立感，启奏御达，善功成就，无有窒滞，所愿随心。臣等虽佩正真，参修大法，处身五浊，染迹六尘，三关未调，六情放诞，仰赖禁戒，以捡身心。然后格降上真，导迎景贶，明晨行道，续更以闻，谨启。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来肃启行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍香烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十九竟
　　道门科范大全集卷之七十
　　道士修真谢罪仪
　　清旦行道
　　法事升坛如式。
　　各礼师存念如法。
　　宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今清旦行道，谨奉为入意，其诸情悃，已录奏闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，三清上圣，十极高真，十方太上灵宝天尊，消愆灭罪天尊，大慈延寿天尊，长生保命天尊，九霄自然生神上帝，度人太皇，三十二天上帝，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，天下名山得道神仙，地府邓都大帝，幽阴圣众，水府扶桑丹林大帝，阆苑真仙，人元五岳五天圣帝，酆都地祇，诸司元帅、太岁土火、温司圣众、州县城隍主者，当境庙社神祇，福庭土地真官，法坛诸司官将，三界提魂摄魄神兵，四界直符功曹使者，醮筵主宰，一切真仙。恭望洪慈，洞回渊鉴。臣等夤缘夙命，获履法门，遵太极之元科，佩上清之秘箓，广宣奥旨，以效涓诚。今则玉宇澄清，宝坛严肃，奉霄纲而致款，跂真驭以垂临，享此洁修，应其昭告，既承词旨，敢不上闻。
　　宣词。
　　按如词陈，情诚丹切。正一道士臣某等叨承福会，愿被真风，幸依清净之门，冀悟希夷之旨。而念尘劳障蔽，懊恼攀缘，驰心徒系於三清，委迹难逃於陆海，功微毫发，衅积丘山，五行为命运之栽，星曜构照临之厄，非凭忏谢，莫遂消禳。是以信质心，延真设礼，命正一之净众，启灵宝之清坛，夙奉熏修，克期通感。以今清旦行道，请法众等运兹初捻上香，愿此香烟，腾空径上，供养至真无上道宝。臣等皈身、皈神、皈命，以是功德，上祝今上皇帝。伏愿宝图巩固，椿寿遐长。圣政日新，建皇极立大中之道；帝德天辅，亘万世隆不拔之基。兆庶宅心，八方同轨。文阶武秩，吋赞熙朝。玉叶金枝，昭宣景运。恩均遐迩，泽被幽明。蒙道化以召和，沐玄风而交泰。今故烧香，自皈依道尊大圣众至真之德。得道之后，升入无形，和与道合真。
　　以今清旦行道，请法众等运兹二捻上香，愿此香烟，腾空径上，供养至真无上经宝。臣等皈身、皈神、皈命，以是功德，归流正一道士臣某等，三师九祖，近化先亡，道俗亲缘，尊卑眷属。伏愿削落地简，灌炼形魂，债讼息缘，冤仇罢对，入明霞之境，沐流火之庭，永出重冥，克登净域。真师玄友，灵药神丹，愿拯昏迷，迥赐通感。今故烧香，自皈依经尊大圣众至真之德。得道之后，升入无形，和与道合真。
