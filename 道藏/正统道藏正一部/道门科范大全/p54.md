<!-- { "loadSidebar": true } -->
　　具位臣某等，谨重诚上启，三清上帝，十极高真，日帝月皇，南宸北斗，三官五帝，四圣真仙，演教传经历代师真圣众，酆都岳渎、宪府洞天、水国雷司、城隍温部、当境庙社，应感一切众真。咸望洪慈，洞昭谢捆。臣闻三天十极，惟列圣之攸居；九州八弦，有神祇而主宰。盖以帝御九重之宣命，使其神维四海以舒张。是以天与神为用者，若水济舟；神与人交孚者，如谷应响。民仍祸福则神目掣电，祟起灾祥则天监昭彰。或佐国以兴功，或为民而除害，木马有流汗之异，金鸡有唱晓之期，铜梁玉垒之殊功，汶水珠江之盛事。况以天不降其大任，地岂得乎太宁？山川隆不裂之基，人鬼两不伤之理。此皆神道之匡卫，致令民命以恬安。醮主某素钦奉於神灵，每兴修於礿祭，未尽虔恭之礼，常怀兢惕之忧，虑招渎侮之殃，难致安荣之喜。用是恭依妙典，肃建兰场，列苹蘩蕴藻之仪，荐心腹肺肠之请。仰灵光而设醮，对神御以宣扬。愿回不测之威灵，俯鉴再三之恳祷。伏冀五星循度，跻年谷之屡丰；三阶太平，俾雨旸之时若。民拱北辰之德政，士窥东璧之文章。商贾趋天市之垣，仕进蹑文昌之府。农夫播种，愿赐丰禳。嫔娣蚕桑，悉加充衍。更冀贪狼扫迹，天狗回头。万里妖氛，挽天河而一洗；千灵垂贶，整箕柄以重张。次乞郡县肃清，万境宁静，里闬亡水火之患，方隅除疫疠之灾，和气充盈，太平交享，尽荷裁成之化，俱蒙再造之恩。上明神君汪洋之德，下副兆民皈仰之忱，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十六竟
　　道门科范大全集卷之八十七
　　灵宝崇神大醮仪
　　设醮行道
　　法事升坛如常。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，与道合真。
　　呜法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，三清上帝，十极高真，日帝月皇，南辰北斗，三官五帝，四圣真仙，演教传经历代师真圣众，酆都岳渎、宪府洞天、水国雷司、城隍温部、当境庙社，应感一切众真。咸望洪慈，洞昭丹恳。伏闻天道杳冥，惟德是辅。神明正直，与人相依。敬洗涤於凡心，用感通於明德。英灵如在，精爽必申。恭惟神位，护国庇民，除害兴利，名刊祀典，焕若列星，欣逢消吉之辰，恭展萧香之荐，舆情共庆，庶类咸熙。幸垂朌响之符，少副勤劬之请。
　　降圣，初献，散花。
　　臣谨同诚上启，三清上帝，十极高真，醮筵证盟，一切真宰。愿启洪慈，洞回清鉴。伏闻惟神善贷救人而无弃人，至圣弗居不德是以有德。以凡求圣，则疑於旷绝；以圣格凡，则出於慈光。恭惟神位，得一炳灵，降神下土。剪妖去孽，如拈木之无难；佐国兴邦；乃奋威之有健。佳辰幸会，报德宁忘。黍稷瓜花，粗致钦崇之礼；聪明正直，伫回阴骘之私。今有词诚，谨当宣奏。
　　宣词，亚献，散花。
　　词文昭告，谅达聪明。今弟子某激切虔祈，曲尽心声之发；洪灵不测，有如谷应之期。伏冀临在上而质在旁，曲应凡庸之祷；听思聪而视思敬，俯垂莫大之恩。伏闻自神自明，礼载前知之妙；作威作福，书明立极之端。惟渊懿之资深，斯眇绵而作炳。旷神明而洞照，本睿哲之流光。恭惟神位，天躔分曜，山岳英华，既乃圣而乃神，能立天而立道，威灵显赫，徽号褒崇。某确意精修，蕙肴钦奉，伏冀英灵如在，妙化来歆，监其礼而录其诚，听其言而观其行。神之爱子，民福无穷。众等虔恭，谨陈终献。
　　散花。
　　臣谨重诚上启三清上帝，十极高真，醮筵证盟，一切真宰。咸望洪慈，俯回昭鉴。伏闻人为天地之心，无心则天地空其用；神乃阴阳之本，亡本则阴阳蔑其灵。天不人不因，人不天不主。天人交感，则三才共治；神鬼相符，则一德潜宁。恭惟神位，与天为徒，执古之道，受上帝之眷命，执下土之弦纲。惟我国家，钦崇祀典。无灾无害者，褒之庙号；有功有绩者，锡以徽称。俾能扶佑於邦家，迄又安宁於民社。醮主某御恩有日，报德失时，略伸芹荐之仪，用致心归之切。今则礼周三献，词不再陈，祈大德之有容，福小民之无爽。而今而后，罪若露而见睍即消；自东自西，福若河而值冬不决。道途平坦，家室安然，官私口舌并消除，火盗虎狼俱屏息，凡居出入，长赖神庥。但某等下情，不任虔祝之至。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来设醮行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂，辞师。
　　送圣，化财。
　　道门科范大全集卷之八十七竟
　　
