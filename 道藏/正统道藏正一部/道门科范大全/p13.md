<!-- { "loadSidebar": true } -->
　　具位臣某与合坛官众等，谨同诚上启，太上虚无自然元始天尊，次启九皇九天上帝，三十六天天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气，文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣闻徧覆包函，运玄功而莫测；聪明正直，赞道化於无穷。惟至大，故为群品之所依；惟至神，故为凡庸之所托。自朴散而为器任官，必惟其人，善人为不善之师，才士为不才之养。醮官某安居浊俗，业习儒冠。执古御今，以侍熙朝之网罗；研精覃思，以应有司之科目。念得失之有命，知富贵之在天。求而弗获者，下愚夙障之缠；感而必从者，至真大慈之泽。是用伸虔祈之素悃，启太上之灵科。望阊阖於杳冥，神游玉陛；散芳馨於寥廓，默想金容。臣等奉宝箓之玄文，宣琼京之至教，属兹倾恳，当为申腾，临午词诚，谨当宣奏。
　　宣词。
　　谛观词语，灼见至诚。谅上圣之垂怜，眷此心之输款，赦过尤而冰释，锡禄算以川增，载馥炉熏，俯伸丹悃。臣闻域中四大，而王与其尊；洪范九畴，而皇建其极。贤能资之以登用，人民赖之以安宁。以今临午，升坛行道，请法众等运兹初捻上香，愿此香烟，腾空俓上，供养太上三境至尊，无极道宝。臣等皈身、皈神、皈命，首体投地，以是捻香功德，上祝当今皇帝。伏愿寿若南山，福如巨海。兵戈偃息，大一统以无疆；海宇乂宁，占五星之同色。贤士不遗於草野，俊民成觐於清光，锡福庶民，阜成万汇。今故烧香，自皈依道尊大圣众至真之德。得道之后，保天长存，和与道合真。
　　臣闻浊世大恩，无如生育之重；凡人遗体，固宜论报之难。此身因之以有为，此道赖之而有立。以今临午，升坛行道，请法众等运兹二捻上香，愿此香烟，腾空俓上，供养太上琼楼玉检，一切经宝。臣等皈身、皈神、皈命，首体投地，以是捻香功德，归流今辰醮官某家，资度亿曾万祖，九世先灵。伏愿炼沐神魂，超出群迷之径；涤除愆咎，别生景福之天。入希夷门，断轮回路，光生阀阅，庆流子孙，见在尊亲，同沾利乐。伏愿真气集而盛充，谷神全而和畅，福基愈固，寿算增延。今故烧香，自皈依经尊大圣众至真之德。得道之后，升入无形，和与道合真。
　　臣闻禄岂徒致，致之必有其基；名岂徒成，成之必有其本。禄以善积而始致，名因德修而及成。以今临午，升坛行道，请法众等运兹三捻上香，愿此香烟，腾空俓上，供养太上玄都瑶阙证真，一切师宝。臣等皈身、皈神、皈命，首体投地，以是捻香功德，归流醮官某。伏愿天启智能，神扶德业，俾善功之山积，致科名之鼎来。除已往之愆，集有余之庆。所有行年之上、命运之中，或暗曜临身，或默符加运，或值运元之冲破，或当气本之衰微，上愿各沐玄休，仰承道荫，变凶为吉，注禄延龄。今故烧香，自皈依师尊大圣众至真之德。得道之后，永保长存，和与道合真。
　　唱方，忏方，命魔，三启，三礼。
　　重称法位。
　　具位臣某与合坛官众等，谨同诚上启，太上无极大道，三境至尊，昊天玉皇上帝，十方大圣，三十六部尊经玄中大法师，灵宝众真，五帝三官，圆穹玄象天曹一切灵仙，洞天岳渎圣众，司禄主者，职贡举真君，掌籍考校官属，道德应感，一切真灵。臣闻高者下者，皆妙道之委形；生之畜之尽一元之冲气。道寔一元之祖，孰测其神；人处两仪之中，独锺其秀。虽曰九流之异，俱禀五行之和。或星宿储精，或山川孕粹，寔资造化之陶治，以为道德之埙箎。赋以英灵，界之妙用，浑若朴而旷若谷，事善能而动善时，所以立政教於庶民，发中和於万国。醮官某托玄功之橐钥，荷造化之胚胎，洪恩未报於涓埃，浮世虚叨於岁月，愿应明时之举，以酬平日之心，每惧业障洪深，福缘鲜薄，恭致斋明之醮，夙开蠲洁之坛，凭妙范以荐诚，藉炉熏而致恳。伏愿九清垂盻，列圣流光，悯以洪慈，开以大宥。所有醮官某，爰从历劫，逮及今生，不悟正真，罔知经戒，纵情恣欲，背义为非，积恶甚多，擢发难数，谴逮先祖，殃流后昆。今投解谢之门，冀得自新之路，未赦者蒙赦，未原者蒙原，应其干禄之心，听其归诚之愿，变灾衰之运，为吉庆之期。丹桂高科，遂生平之素志；黄耆鲐背，与盛世以同休。均福利於群生，覃恩光於八极，上明天尊大慈之泽，下副臣等归命之诚，谨拜启以闻。
　　知磬举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来临午升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　举，出堂颂。
　　出户，引至六幕堂。
　　道门科范大全集卷之二十一竟
　　道门科范大全集卷之二十二
　　广成先生杜光庭删定
　　文昌注禄道场仪
　　晚朝行道
　　法事升坛如式。
　　都讲举，各礼师存念如法。
　　高功宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠遍神州，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达俓御至真无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，太上虚无自然元始天尊，次启九皇九天上帝，三十六天天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气，文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣闻混元立道，纳品汇於洪钧；列圣分司，辅陶成之大德。森罗列宿，下应中华。紫微太微，则主张於贤能；南极北极，则注拟於爵禄。东璧实图书之府，南星列贤良之宫，贵贱有司，寿命有局，总辖系天中之宰，赞行则地上之神，泰山兼官职之曹，七曲持贡举之柄。高卑玄用，纲纪交参，登庸俊良，辅翊邦政。见天人之迭应，知幽显之相资，格太和於生灵，用潜扶於梵气。岂特属皇朝之重典，抑亦为上帝之玄机。醮官某叨大道之陶甄，荷明神之荫佑，冀成名於当世，庶行己於盛时，上报洪恩，下据素志，仗霞衣之净侣，开云笈於灵坛，洗心栖神，祈天请命。臣致身真宇，阐教人间，当关达於斋禋，式广宣慈泽，况奉精款，敢不上闻，静夜词诚，谨当宣奏。
　　宣词。
　　谛观词语，灼见至诚。所以告真者，曲尽其方寸之勤；所以获佑者，必应其祈求之愿。续腾芬馥，俯罄精虔，注想弥深，仰祈昭鉴。臣闻太清演教，贵虚静以为心；尼父宣猷二本中庸而率性。扇玄风於柱下，传奥旨於洙滨。惟皇天未丧斯文，致圣道不断如带。隆兹至教，允属明君。以今静夜，升坛行道，请法众等运兹初捻上香，愿此香烟，腾空俓上，供养洞真自然元始天尊，洞玄大道玉宸道君，洞神大道混元老君，太上昊天玉皇上帝，一切明皇道君。臣等皈身、皈神、皈命，首体投地，以是捻香功德，上祝当今皇帝。伏愿一德弥隆，皇极永建，黔首悉沾於化雨，青衿咸沐於教风。耳目股肱，俱星辰之锺秀；左右前后，皆岳渎之降神。寿齐箕翼之遐，福等冈陵之固。今故烧香，自皈依道尊大圣众至真之德。得道之后，保天长存，和与道合真。
　　臣闻宝珠垂黍，敷妙法以难思；玉局传经，演真诠之至正。耀先天之法炬，烛群品之迷途。眷兹入道以超凡，必念此身之所本。以今静夜，升坛行道，诸法众等运兹二捻上香，愿此香烟，腾空俓上，供养虚无三境至尊，昊天玉皇上帝，一切明皇道君。臣等皈身、皈神、皈命，首体投地，以是捻香功德，归流醮官某家，九玄七祖，历世宗祧。伏愿罪业冰消，性根月朗，逍遥三界之境，遨游士宝之林，垂福禄於后昆，覃荣光於来裔，见在尊亲，同沾利乐。伏愿真元愈固，永延南极之龄；福祉骈臻，长荷太清之荫。今故烧香，自皈依经尊大圣众至真之德。得道之后，永保长存，和与道合真。
　　臣闻铺张道妙，必资德道之上真；敷畅玄风，允赖重玄之至圣。察群伦之根品，应凡俗之纯诚。位间天人，理通幽显。以今静夜，升坛行道，请法众等运兹三捻上香，愿此香烟，腾空俓上，供养道经师宝天尊，昊天玉皇上帝，一切明皇道君。臣等皈身、皈神、皈命，首体投地，以是捻香功德，归流醮官某等。伏愿恩覃六趣，泽及四生，万灵共庆於三登，四海悉臻於五福。升法桥於道岸，咸兔轮回；颁符命於幽扃，普蒙开度。伏愿醮官某，恶缘断绝，善果圆成，或寸长之可书，俾荣名之成遂，庶推广济，仰答陶甄。今故烧香，自皈依师尊大圣众至真之德。得道之后，永保长存，和与道合真。
　　唱方，忏方，命魔，三启，三礼。
　　重称法位。
