<!-- { "loadSidebar": true } -->
　　出户。
　　道门科范大全集卷之六十六竟
　　道门科范大全集卷之六十七
　　三洞经箓弟子仲励修
　　真武灵应大醮仪
　　晚朝行道
　　法事升坛如式。
　　各礼师存神如法。
　　宣卫灵咒。
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精。救护群品，家国安宁。敢有小鬼，欲来见形。吾目一视，五岳摧倾，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，今臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻太极才分，二炁列尊卑之象；元精既判，五行推变化之方。虽消长之无穷，实本源之有自。居坎则归根复命，在艮则资始成终。是故阳生必自於阴方，而帝出始临乎震位。资天一至精之奥，为品庶泰阳之宗。故我真君，尊居北阙，发天地生成之德，运阴阳鼓舞之神，岂无自而然哉，亦有因而致也。醮官某等恭披蕊简，历究仙踪，年纪开皇，国称净乐。阳精效瑞，觉孕秀之非常；素魄载圆，表诞弥之过历。降灵紫殿，毓德青宫。豁达不羁，肆神灵於天纵；清真自乐，视富贵以云浮。行满武当，身飞璇极，遵玉皇之妙教，镇朔易之遐方。子丑交逢，首诸宫而独冠；虚危夹辅，环列宿之增光。夫何十地化衰，六天魔盛，凶威渐肆，杀气寝淫，既夭关於生灵，复蔽欺於天鉴，冤声洞达，慈旨哀矜，妙行启陈，侍童促召。风行雷动，既宣勇猛之威；电扫云消，尽剿妖邪之类。至令品汇，咸荷扶持。醮官某等夙沐恩波，叨闻圣范，逮事香火，爰涉岁时，式逢星驭之按临，敢荐芹诚之精洁，上以答芘休之德，下以伸悔谢之诚，仰俟涵容，俯惭尘黩，谅此高明之睠，必垂下视之恩，瞻望云霓，不违咫尺，恳祈激切，敢不上闻。
　　宣词。
　　按如词款，备见乃诚。仰惟圣德巍峨，压紫微之近侍；神功俊敏，宣玉帝之洪威。虽锡命於朔方，皇监观於九有。储精水德，镇位星津。飘飙无方，应人心而如响；聪明不爽，诛鬼类以无遗。兹誓愿之所成，实宏区之仰赖。今醮官某心倾葵藿，礼寓苹蘩，香喷瑞气以氤氲，灯炷列星而晃耀，凤蜡吐三春之秀，雪芽生雨腋之风。腾踏云霄，既上资於风马；光芒府库，复薄荐於金钱。诵秘诰於清霄，延真游於菲席。以今静夜行道，请法众等运兹初捻上香，愿此香烟腾空，供养三清上圣，昊天至尊，北极真武灵应真君。臣等皈身、皈神、皈命，以是运香功德，上祝今上皇帝。伏愿二仪并固，三景齐明，仁格尧汤，化超羲皡。后妃嫔主，太子诸王，德赞紫宸，功扶皇极。文武卿佐，中外职寮，敷渥泽以无私，致雍熙而成化。干戈永戢，水旱不兴，疫毒消沈，妖氛屏息。今故烧香，自皈依道尊大圣众至真之德。得道之后，升入无形，和与道合真。
　　以今静夜行道，请法众等运兹二捻上香，愿此香烟，腾空径上，供养北极真武灵应真君所属武曲星君，北极一切圣众。臣等皈身、皈神、皈命，以是运香功德，归流奉道某家，九世七玄，亿曾万祖，擢魂玄夜，炼魄朱宫，浴流火以登真，列瑶编而证品，垂祥介福，利佑见存。今故烧香，自皈依经尊大圣众至真之德。得道之后，升入无形，和与道合真。
　　以今静夜行道，请法众等运兹三捻上香，愿此香烟腾空，供养北极真武灵应真君，三界应感，一切威灵。臣等皈身、皈神、皈命，以是运香功德，归流奉道某等，福善资熏，神明赞佑。五行三命，永无刑克之凶；宿债前冤，尽契和平之乐。寿涯增广，罪目清平。今故烧香，自皈依师尊大圣众至真之德。得道之后，升入无形，和与道合真。
　　重称法位。
　　具位臣某与合坛众官等，谨同诚上启，太上无极大道，元始天尊，太上道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻骄奢淫泆者，邪之所亲；正直靖恭者，神之所好。虽至真之莫测，而此理之必然。恭惟圣道虽洪，正人是与。傥欲依栖於荫佑，宜先洗涤於积愆。仰冀大慈，俯昭丹悃。伏念醮官某等尘寰胶扰，世网萦缠，六贼外攻，三尸内诳。庚申甲子，功果阙违；四序三元，熏修脱略。五辛杂糅，遂昏染於五情；三熏蒸，乃酝成於三毒。美衣丰食，不一念从来；谤语恶声，罔知所戒。或规图财贿，敛怨世俗之小人；或杀害生灵，重伤天地之大德。见取直情之见，心无悔过之心。细行不矜，正神远离。百邪得计，万死何堪。幸停天仗之云軿，敢沥愚衷之血恳。仰祈肆赦，许与自新。伏愿醮官某等，内湛灵台，外齐止水，三宫皎洁，六气和平，常安不二之神，默守天元之妙。丹田固密，炼成养浩之功；琼液降升，超得谷神之要。呼吸灌三光之真炁，绵延齐九转之遐年，青篇摽功行之书，黑簿落愆尤之字，常依正法，密借慈光，出入行藏，明一神协契，温清寒燠，疫疠殄除，魑魅魍魉之莫逢，富寿康宁之必致。上愿天清地静，国泰民安，同归清静之风，共乐升平之化。上明天尊大慈之泽，下副臣等皈向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十七竟
　　道门科范大全集卷之六十八
　　广成先生杜光庭删定
　　真武灵应大醮仪
　　设醮行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑削祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翕，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻龙汉纪号之初，元始演法之日，敷五云之妙座，会十方之众真。上元仙宫，天乐自响，俄於艮位，大震七声，奄辟天门，下观世界。黑毒血光之炁，自下而冲；太阳道境之中，俯目皆见。爰有妙行，发问异因，欲请威光，下除魔鬼，感天尊之慈训，述真武之灵踪。净乐国王，善胜皇后，吞日光於梦寐，诞圣子於宫闱，禀自然之神灵，负过人之勇猛，辅行正教，难遏勤诚，誓断天下之妖魔，普救世间之群品。武当修道，功成於四十二年；白日登天，德正於北方水位。乃辍金童之侍，俾持招真之符。遥往朔都，召其神将。仙仪萃止，欻驾来斯。奉眷命於真皇，期肃清於下境。披发而乌云拂踵，跣足而白玉莹空。蹑八卦之神龟，螣蛇亦附；仗七星之宝剑，神水相随。雷电扬威，风云捧步。六丁玉女，六甲直符，毒龙猛兽之纷纭，巨虬狮子之围绕，统吏兵之三十余万，判人鬼於七日之中，弥天之妖炁荡除，作孽之冤魂解散，生人安泰，国土清平，复朝见於天尊，永临镇於北极。今醮官某阅殊勋於宝恢，难尽偷扬；奉真驭於灵辰，欲资佑助。爰择储祥之地，用伸延圣之仪。陈醪醴以惟馨，荐粢盛而有洁。列以九微之烛，散以百和之香。悉罄精衷，上祈冲鉴。庶被无疆之福祉，永依有赫之威灵。臣与醮官合坛众等，无任伫望仰请之至，诚惶诚恐，稽首再拜，奉迎真驭。
　　降真，献茶。
　　初献，散花。
　　具位臣某，谨虔诚上启，虚无自然金阙至尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻英灵混合，结万炁以齐仙；浇伪兹生，有群阴之变异。大则日月薄蚀，小则魑魅猖狂。自动化失，谬於中和；使品汇遂，乖於至理。洪惟大道，寔念黔黎。命灵天正肃之神，扫下土妄行之炁，一挥皂纛，咸殄渠魁。奉道醮官某等，久奉真光，每叨灵荫，幸仙仗降临於是日，望霄衢祇迓於皇威，少输蝼蚁之诚，以接龙鸾之驭。幸蒙降鉴，益谨钦承，据情捆之再三，对灵光於咫尺。臣既承词悃，敢不上闻。
　　宣词。
　　按如词言，诚深皈奉。矧兹下土，寔仰余威。验若形声，应同影响。言念某蟪蛄末品，草芥微生，惟勤香火之修，莫究希夷之妙，动违科禁，恐获谴尤，抚己兢惶，扪心怵惕，敬涓谷旦，肃建灵场。仰圣度之含容，祈天休之普洽。涤瑕荡垢，即蒙一洗之恩；度厄延生均荷维新之泽。臣等无任激切祈请之至，再拜，谨陈亚献。
　　散花。
