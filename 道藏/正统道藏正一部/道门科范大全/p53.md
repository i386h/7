<!-- { "loadSidebar": true } -->
　　伏闻东方木德，又欲广生。人无好生，杀害为甚。未能洗雪，曷克愆尤。醮主某奉为亡人某，忏悔杀害之罪。自从多生，以至今生，惟甘适口之啮肥，不念有生之畏死。弯弓挟弹，落飞羽於云中；垂网沉钩，出游鳞於水底。濡沫未忘而髻鬣已顿，搏风在念而羽翩皆摧。犬豕牛羊，皆极情而击刺；鸡骛鹅雁，尝循意以烹前。声呼号於刀斧之前，血淋漓於鼎俎之上。封刳解剥，不思均是色身；煮炙炮燔，但谓甘充口腹。思鲁恭之驯雉，用意何殊；想西巴之放麑，存心曷异。非能不忍其死，徒令多丧其生，积此愆尤，宁无陷坠。切虑亡人某身亡之后，堕落铜柱之狱，事击岱宗考官之司，辗转幽关，无由解脱。今日至心皈命东南方好生度命天尊，梵炁天君。伏愿众圣垂慈，亡魂受度，尽洗杀害之罪，即生快乐之天。得道之后，升入无形，和与道合真。
　　臣众等至心皈命西南方太灵虚皇天尊，梵炁天君，一切神仙，诸灵官，虔诚忏谢。
　　伏闻南方火德，又在貌严。人失貌严，必居邪行。不求洗雪，曷免愆尤。醮主某奉为亡过某，忏悔邪行之罪。自从多生，以至今生，或怀淫佚之心，失守廉洁之操。拟求思於汉上，懋期会於桑中，美泽陂之蒲荷，赠漆洧之芍药。有女怀春而诱於士，匪来贸丝而即我谋。盛服而强其委禽，踰墙而搂其处子。志希任达，梭折齿而不惭；情慕合欢，琴挑心而切喜。但知粉白黛绿，有美颜容；岂谓目挑心招，深乖礼义。事有形於盗嫂，迹且至於窃妻。积此罪愆，必贻殃祸。切虑亡人某身亡之后，堕落西南方屠割之狱，事系岱宗考官之司，辗转幽关，无由解脱。今日至心皈命西南方太灵虚皇天尊，梵炁天君。伏愿众圣垂慈，亡魂受度，尽洗邪行之罪，得生快乐之天。得道之后，升入无形，和与道合真。
　　臣众等至心皈命西北方无量太华天尊，梵炁天君，一切神仙，诸灵官，虔诚忏谢。
　　伏闻西方金德，又在禁非。人不禁非，偷盗为甚。不求洗雪，曷免愆尤。醮主某奉为亡人某，忏悔偷盗之罪。自从多生，以至今生，不贵西山之高，惟慕东陵之猾。目窥手探，昼伏夜行。徒患其贪，若宋邦之向氏；不知其道，惭齐地之国生。曾非勤苦之得财，但务穿窬而取贿。担囊负柜，翻更喜於缄縢；抉门斩关，岂更忧於扃键。落帽而得藏揲，但若祖班；同舍而偿诬金，岂如直子。赭裾而识，曾贻张敞之擒；察眉可知，难逭却雍之见。谩言先勇而后义，复有王藏而赖奸。积此非邪，遂成殃咎。切虑亡人某身亡之后，堕在西北方火车之狱，又关岱岳考官之司，辗转幽关，无由解脱。今日至心皈命西北方无量太华天尊，梵炁天君。伏愿众圣垂慈，亡魂受度，尽洗偷盗之罪，得生快乐之天。得道之后，升入无形，和与道合真。
　　臣众等至心皈命上方玉虚明皇天尊，一炁天君，一切神仙，诸灵官，虔诚忏谢。
　　伏闻天道贵正，以一存诚。人无正诚，背违天道。不能洗雪，曷免愆尤。醮官某奉为亡人某，忏悔无信之罪。自从多生，以至今生，绮语妄言，背盟负约。军已亡於甲冑，尚冀安全；车非有於軏輗，犹言行可。金殊季布之诺，责在友朋；绅异子张之书，怨形州里。不念能开之金石，或且矫诬於鬼神。可复其言，终残鲁语。二三其德，遂愧周诗。浮伪虚诬，岂徒欺物而兼为欺己；诡谲诞幻，不能动人而岂复动天。但欲掩世俗之聋盲，曾不畏日月之照临，积失诚信，难免愆尤。切虑亡人某身亡之后，堕落冥途，事系三元考官之司，无由解脱。今日至心归命上方玉虚明皇天尊，一炁天君。伏愿三官解释，亡者超升，尽除无信之愆，得证逍遥之果。得道之后，升入无形，和与道合真。
　　臣众等至心皈命下方真皇洞神天尊，九垒土皇君，一切神仙，诸灵官，虔诚忏谢。
　　伏闻地道贵信，惟直以方。人无信直，背违地道。不能洗雪，曷免愆尤。醮主某奉为亡人某，忏悔不正之罪。自从多生，以至今生，身如钩曲，事异短方，舍正路而不由，蹈邪径而常往，謟诈而害良善，奸诡而嫉正人。直义不容，见夷吾编栈之喻；邦虽有道，无史鱼如矢之心。毁誉不见於直行，机巧遂闻於无耻。童五尺而来，适市必务肆欺；诗三百而贵，无邪不知可蔽。用力惟从於回遹，求福罔念於不回。积此愆尤，自贻罪戾。切虑亡人某身亡之后，堕在九幽之狱，事击酆都泉曲考官之司，辗转寒乡，无由解脱。今日至心皈命下方真皇洞神天尊，九垒土皇君。伏愿酆都罢对，泉曲宥魂，尽洗不正之愆，永证逍遥之果。得道之后，升入无形，和与道合真。
　　静夜都忏
　　臣众等志心归命十方太乙救苦天尊，东岳天齐仁圣帝，淑明坤德大皇后，司命真君，炳灵孚佑王，护国显应侯，西齐大王，十宫真君，六曹八十四司判官，一切神仙，诸灵官，虔诚忏谢。
　　伏闻古镜含光，或缘垢秽；明蟾委照，尚被云遮。镜本无瑕，垢从外蔽；月非有翳，云自傍生。垢既磨而镜罔不明，云尽卷而月无不照。况斯人之均禀，亦觉性之圆明。但性逐情移，欲因物诱，心不存於养性，欲遂至於恣情，造罪造恶而弗知，忘本忘初而不返。倘或一朝而觉悟，即令万罪以荡除。故上天开大宥之门，在众圣广惟新之化。惠风鼓荡，扫除色界之尘；法雨流行，洗涤多生之障。诚心皆容於忏悔，今日用罄於皈依。醮主某伏念亡过某，切虑生存之日，习邪胜正，背觉合尘，浚侮君亲，暴蔑师长，不务仁心而爱物，常多己是而非人。贯朽粟陈，岂兴哀於鳏寡；食鲜衣美，宁轸念於饥寒。罔罗水陆之禽鱼，不管丧身失命；鞭挞门庭之奴仆，岂怜刻骨伤肌。喜骄傲而矜己自贤，好嘲谑而玩人丧德。权衡度量，有轻重大小之欺；契券质剂，有涂注改抹之妄。谤毁僧道，苦怯欺愚，多行咒咀而亵渎鬼神，自恃豪强而背违天地，暴横乡党，嫉妬贤良。见金宝而生贪，阴谋夺取；析田产而自厚，讵肯平分。私嘱官吏而冤陷无辜，连结侠少而殴击良善，淫良家子，抒比丘尼，假贷不还而背约食言，卖儥取息则逞奸售伪。如斯罪戾，尽出非邪。今日皈命高真，实怀痛悔；投诚岳帝，惟务深惩。伏愿沛泽流恩，涤瑕荡垢，破幽牢於长夜，指觉路於迷途。释罪东宫，速休考对；注生南极，即使超升。出苦恼河，达逍遥岸，仍洎九玄七祖、六趣三途，俱脱阴曹，并生天道，冢讼不兴於往逝，伏连无及於后人，利及存亡，功沾水陆。得道之后，升入无形，和与道合真。
　　道门科范大全集卷之八十五竟
　　道门科范大全集卷之八十六
　　广成先生杜光庭删定
　　灵宝崇神大醮仪
　　自然行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠徧神州，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，三清上帝，十极高真，日帝月皇，南宸北斗，三官五帝，四圣真仙，演教传经历代师真圣众，酆都岳渎、宪府洞天、水国雷司、城隍温部、当境庙社，应感一切众真。咸望洪慈，洞昭丹恳。臣闻大而化之谓之圣，圣能充塞於两间；感而遂通谓之神，神能通变於四海。本上穹之星曜，作下土之威灵，代天而主制山川，察民而亏盈祸福。善之极者，则臻其福善；痾之深者，则肆以灾痾。俨然无党以无偏，必可以正而以直。天以神而绳愆紏缪，人以神而降盛储祥。神人既有於相依，天道必能於监照。德斯孚佑，恩岂忽忌。醮主某幸处人伦，切依神庇。当奉牺牲之祭，恐未尽於严恭；敢陈蠲洁之修，庶获伸於昭报。讽琼篇之隐韵，歌碧落之洞章。钦仰元慈，用延景贶。某职当宣化，志在佐时，务积行以修功，期拯民而济物。凡有陈露，敢不上闻，具有词诚，谨当宣奏。
　　宣词。
　　谛详词语，灼见至诚。非冲科何以感神道之睠终，非道范何以增尊神之威福。是用辄凭道侣，恭演仙科，冀回有裕之天慈，重益无边之神力。臣闻君不自治，付守令以主民；天本无言，委神祇而赞化。凡分职共理於灵祠福地，则承流宣化於壮县名藩。害盈益谦，赏善罚恶。凡有吉凶之兆，皆能影响之随。以今崇神行道，请法众等运兹初捻上香，愿此香烟，供养太上三尊，诸天上帝。以是功德，上祝神位。伏愿真乘顿悟，道果弥高，享神福之无穷，升仙阶之上品。然后福流国祚，保佑帝图，四海晏清，八方宁靖。今故烧香，自皈依道尊大圣众至真之德。得道之后，升入无形，和与道合真。
　　臣闻秘言传世，即为众妙之门；大道无形，常寓经纶之旨。教法本同一理，贤愚自异两途。苟能静虑以研机，乃可因心而会道。以今崇神行道，请法众等运兹二捻上香，愿此香烟，供养璇霄列圣，紫极高真。以是功德，上祝神位。伏愿灵通益显，神武维扬，徽称庙食而永昌，仙职丹台而高证。然后流恩幽趣，赐泽阴关，凡居狴犴之滞魂，速遂超升於仙界。今故烧香，自皈依经尊大圣众至真之德。得道之后，升入无形，和与道合真。
　　臣闻开导群生，演先天之教典；根元万善，义当主於师尊。证入之妙，已达乎先；希夷之风，有传於后。眷兹信士，钦乃善功。以今崇神行道，请法众等运兹三捻上香，愿此香烟，供养岳渎帝王，地水仙众。以是功德，归流醮主某家。伏愿恩休广被，灾咎潜消。世袭科名，床满崔琳之笏；家传孝行，盈郭巨之金。经纪者则货财有余，在公者王事皆吉。福如川至，寿与嵩高。十日雨而五日风，民有秋成之望；三年耕而九年蓄，世无憾岁之忧。比屋无虞，井座康乂。今故烧香，自皈依师尊大圣众至真之德。得道之后，升入无形，和与道合真。
　　重称法位。
