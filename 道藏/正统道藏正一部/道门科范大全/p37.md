<!-- { "loadSidebar": true } -->
　　按如词文，灼见诚悃。致苾芬而交荐，燎馥郁以上通。执锋步斗，而百魁潜藏；披篆宣文，而千灾荡散。命霓裳於清馆，设醮席於华堂。明烛腾辉，灵磨散影，锺磬节空歌之奏，旌幢引仙驭之临。一讽精意之升闻，感众真之来格。恩惟三清上圣，十极高真，垂神省览，监察丹衷。乞勒监察使者，里域真官，奏事金童，传言玉女，灵宝官属，一合同心，肃清内外，营护道场。使臣等神气不迁，思念立感，启奏上达，斋功成就，庶使弟子某智慧性圆，道心开发，出群迷径，入希夷门，皈奉真宗，达生荣界。臣无任恳祷之至，谨稽首再拜以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十竟
　　道门科范大全集卷之六十一
　　广成先生杜光庭删定
　　北斗延生道场仪
　　静夜行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君．丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣闻群张元气，北斗为七政之枢机；号令草生，北斗为上天之喉舌。倬彼群象，属兹命元，以其运於天地之中，降其衷为短长之命。分岁直而各主，总化生之大原。贵而王公，下而士庶，一均赋与，成上禀於天元；密运回环，迭有临於辰次。以一年而观乎时运，凡六度降在人间。当其飙驭下翔，灵恩博济，定寿数之期限，为性相之本根。虽天道公而无私，在物理求而必与。设醮弟子某素有道心之发，欲臻善果於身。醮谢真君，不忤灵期之虚过；投告北斗，仰资万炁以长存。臣等备位真司，留心斋法。龙章凤篆，披妙蕴以洪敷；宝笈琅函，助仙风而诞布。况奉词旨，敢不上闻，斋意青词，谨当宣奏。
　　宣词。
　　按如词文，诚切修奉。广陈供养，备列威仪。燎以百和之香，德馨并达；明以九微之烛，心鉴遥通。奠金醴以交神，进琼腴而荐品。大则法天像地，小则酌水献花，备物以表诚，虔心而致告。求无边之福利，夙夜勤劬；凭无上之法桥，存亡普度。以今静夜行道，请法众等运兹初捻上香，供养十方一切道宝。臣等皈身、皈神、皈命太上元始天尊，昊天玉皇上帝，九品上圣。以是功德，仰祝今上皇帝陛下。伏愿景命有赫，万寿无疆。玉帛骏奔，车书混一，日月合璇玑之度，阴阳均玉烛之和。河海晏清，干戈偃戢，无一夫之失所，得万国之欢心，并降之瑞荐臻，太和之气浩作。今故烧香，自归依道尊大圣众至真之德。得道之后，升入无形，和与道合真。
　　以今静夜行道，请法众等运兹二捻上香，供养十方一切经宝。臣等皈身、皈神、皈命太上玉宸大道君，紫微天皇大帝，九品上真。以是功德，归流醮主某九世七玄，亿曾万祖，阴宫夜府，一切亡灵。伏愿炼沐神魂，升入洞阳之境；超离鬼籍，别生景福之天。受仙官拔度之恩，断鬼神连逮之役，庆流后裔，功及宗人。今故烧香，自归依经尊大圣众至真之德。得道之后，升入无为，和与道合真。
　　以今静夜行道，请法众等运兹三捻上香，供养十方一切师宝。臣等皈身、皈神、皈命太上金阙老君，紫微北极大帝，九品上仙。以是功德，归流醮主某，届兹元命之辰，别注殊常之福。远为期限，并龟鹤以齐年；除去害灾，与珪璋而比德。所有行年之上，运限之中，或暗曜临身，或黑符加运，或值运元之冲破，或当气本之衰微，并愿本命星官、本宿神将，悉来拥护，无使倾危，回死注生，变凶为吉。仰资道荫，并荷玄休。今故烧香，自归依师尊大圣众至真之德。得道之后，升入无为，和与道合真。
　　唱方，忏方，三启，三礼。
　　具位臣某等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、月月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏以太上慈悲，为众生之父母；本命经诀，作当世之津梁。傥匪慈航，孰登道岸。自圣真之界付，许寰海之宣行。永寿改元之初，至于今日；太清阐教之久，传及小臣。不量弱质之凡，辄演真科之妙。伏乞九清重盻，三洞流光，悯以大慈，开以大宥，赦除弟子某爰从历劫，逮及今生，舍身受命，从苦入苦，漂沉六趣，混合众生，或富或贫，或贵或贱，或生夷域，或在中华，不悟正真，罔知经戒，务追时好，以取世资。失性任情，贪财背义。妬贤嫉善，不亲胜己之人；冒法为非，不顾阴司之录。罪根深重，恶业萦缠。或得罪於谷父蚕母之神，或受报於阴考阳罚之数，违明真之科典，犯三元之品文。五帝四司，记其自为之孽；三官九府，校其所作之非。被天司之减算除年，无善功之消灾忏罪。魂神被系，祸患来锺。或连年而疾病不痊，或累岁而邪妖克害，近则先亡连复，远则冢讼征呼。被下鬼之诉诬，蒙上天之加谴，连逮祖祢，流注子孙。今投解谢之门，乞免沦没之苦。未赦者赦，未原者原，应其请福延生之求，听其修斋设醮之愿。所削落者，皆三灾九厄；所卫护者，有万圣千真。易短促之年，为延长之算，变灾衰之运，为吉庆之期。富贵聪明，处人中之殊胜；快乐自在，获寿量之无穷。均福利於同居，覃恩光於后裔。上明天尊大慈之泽，下副臣等归命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十一竟
　　道门科范大全集卷之六十二
　　广成先生杜光庭删定
　　北斗延生道场仪
　　设醮行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利贞。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏以性命皆凭妙道之所生，形体皆为本宿之所掌。一身之元辰，驿马奉天令，以解除害灾；七元之本命，星官察人为，以增崇福寿。当有威仪之像世，必闻真圣之通灵。恭惟北斗本命真君，造化之枢机，阴阳之元本，主持人命，统御万灵，有回死注生之功，示忏罪消灾之法。然道为万气之母，天乃百神之宗，命虽主於七星，事．悉关於天府，故五行共禀，七政同科。凡当元命之辰，普降众真之驾。醮主弟子某仰延藻卫，披露精衷，扬典礼於灵坛，接威神於静夜。云璈迭奏，举空洞之灵歌；宝笈重宣，纷郁葱之佳气。蕙肴丰苾，醴酒馨香，恭协灵期，敢忘本始。伏愿八琼驻景，三素飞骈，下天跸於空中，降玉华於庭际。五色之彩云覆地，仙仗来临；九天之真气雨坛，帝容有赫。万灵侍卫，诸天下观，监兹无贰之诚心，锡以难穷之寿算，五福咸备，百禄攸宜，三世罪空，一身神集。使醮主弟子某业无报而自落，善有应而弥修，家生忠孝之孙，身积神仙之功行，生存受度，水陆沾恩。臣与斋官无任虔颂恳祷俯伏望幸激切之至，谨稽首再拜，奉迎圣驾。
　　请圣，初献，散花。
　　重称法位。
　　具位臣某等，谨同诚上启，三清上圣，昊天玉皇上帝，诸天帝座，三宝神君。臣闻六甲内驯，随彼机衡之运；五行迭旺，示兹龟鸟之时。观三百六旬之中，皆七十二候之纪。一岁之运也，一星以主焉。试推甲乙之迁，潜格堪舆之应。碧霞殿上，以丙午岁而说消灾之文；玉局座中，以乙未年而示延生之诀。丁丑、丁卯、丁巳，则玉女所直；甲子、甲寅、甲申，则三皇所司。关令尹以壬午日中，亲逢太上；葛仙翁以庚寅日夜，远降天真。是知本命之期，当有百灵之集。设醮弟子某香花作供，首体归诚。瞻穹极之斗标，随心控告；俨斋词之醮席，注想尊灵。礼行初献之仪，位降周天、诸天之圣。享神贵德不贵味，愿饮明德之馨；香天以实而不以文，冀通款实之祝。忱词致告，精恳备存，启兹丹字之函，召乃紫清之荫。乞回飙景，临鉴斋盟，弟子青词，谨当敷奏。
　　宣词。
