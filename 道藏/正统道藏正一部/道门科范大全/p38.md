<!-- { "loadSidebar": true } -->
　　谛详斋款，灼见至诚。爰求端命於天，肃祇科醮；保比克生之质，永奉神灵。伏蒙上圣垂光，虚皇乃眷。咫尺清都之驭，真侣诜诜；雍容仙谛之临，睟颜穆穆。驻仙仪於靖绾，达诚悃於帝聪。盻蜜相符，荷至神之不昧；希微有象，锡瑞应以潜臻。敢因元命之期，普洽自天之佑。臣与斋官无任欢呼抃蹈激切知归之至，诚惶诚恐，稽首再拜，谨陈亚献。
　　散花。
　　具位臣某等，谨同诚上启，北辰帝座，斗中七星，五福十神，二十八宿，周天列曜，一切尊灵。臣闻有命在天，孰不资於洪造；维北有斗，寔统属於群生。爰自太极肇分，三光迭照，普斗柄之在上，号帝车而运中。独称象纬之尊，斡旋天地；密运化机之妙，禀贷生灵。粲然一星之光，蠢尔万夫之命。醮官某志不忘本，念厥生之有初；命实开先，乃毓形於今日。戒先世迷真之故，惧天司夺禄之殃。严启道筵，再伸献礼。香炷交腾於瑞雾，星灯烂接於神光。法音琅琅，仙仪翼翼。天人相交之际，福禄来下之时，灵契斯通，至诚所感。愿延命限，展寿域以无穷；锡以神禧，巩福基而永固。北斗七千之神将卫护，南陵三千之使者追随，扫荡灾迍，消除魔鬼。五藏之神君常保，三生之男子长为。妇人则云：守形之大，一不离身。帝座流辉，天精散彩，各守辰踱之次，共储分野之祥。臣与斋官无任虔恳战越之至，稽首再拜，谨陈终献。
　　散花。
　　具位臣某，谨重诚上启，五岳十山，三河四海，十洲三岛，四渎九江，福地靖庐，洞天灵化，三府官治，一切威灵。臣等伏闻东启明而西长庚，南有箕而北有斗。仰观上象，煌煌有烂之文；维是七星，一一注生之本。宣至精於物表，斡洪造於天中。认本命所属之星，设灵宝告真之醮。是为知本，乃不轻生。设醮弟子某涓选休辰，式陈明荐，尚虑志虽自励，行或匪彝。疏烦想於心胸，迁善远罪；检仙图於轨格，好道求灵。增洁意以滋深，望灵休之迭委。今则严更未艾，悉周三献之勤；玄感已通，愿保百龄之永。伏冀三灵臻贶，万圣流辉。落灭罪根，俾钦承於精曜；恢洪庆会，永无媿於人身。解三灾四杀之迍，除五行六害之苦，无七伤而有七元之护卫，无八难而有八天之监观，夫妻保偕老之期，男女有宜家之庆，妇无产生之厄，鬼无复连之缠，疾病皆痊，疫疠无染，精邪伏匿，狼虎潜藏，官灾冢讼永消除，地网天罗俱解释，交游无咒咀之事，往来无劫贼之虞，同处家门，并臻康泰。臣与设醮弟子无任倾虔屏营之至，稽首再拜以闻。
　　宣功德疏。
　　具位臣某等，谨重诚上启，三清上圣，十极高真，海岳神灵，天地仙众，三界官属，一切威灵。臣等伏以祗建明科，昭饬馨荐。上通霄极，奉绛阙之明威；延致真灵，焕玉光於空洞。三挹既清之醴，一陈仰告之词，垂监在高，有祈无斁。伏念弟子某性无他好，惟善是修，闻而必行，惟斋克举。灵辰荐及，元命忽临，终夕之灵坛肇开，六度之云骈下暨。皇明已烛，业障俱空，别延天府之命元，不绝人道之种子。更冀流以真气，沃以太和，昭一以灵光，沐以神泽，使弟子某渐登妙果，重立玄功，证妙道之虚无，具圆通於圣智，逍遥紫云之际，升入金阙之门，与万圣以协和，超三界而自在，永不轮转，寿量无穷，静言仙路之开，皆自今日之始。次乞弟子某家七先神识，九祖幽仪，沐浴流火之庭，步武朱陵之府。乘洞阳之气，受记三清；离万鬼之群，远辞泉曲。殃注永绝，逮役不闻，利佑后人，增延景福。次及父母兄弟、夫妇女男，尽涤罪瑕，咸蒙福佑。紫文注善，增福禄於玉帝案前；黄籍纪功，关姓名於太皇殿上。徧合门而受祉，延百载以蒙休。除九皇行度之灾？虽刑冲而无为迍害；免二运凶衰之数，值空绝而更益年龄。长幼康宁，族属和睦。次乞兵偃刑措，道洽化醇。集大庆於邦家，无夷冠之患；布神休於黎庶，有讴歌之归。混合车书，镇安天地。阳九百六，制劫运以无忧；四辅千官，礼公忠而报国。湛恩及於庶物，授职徧於群臣。凡居覆焘之中，同志雍和之化。今则天香尚霭，仙卫将回，芝童执节以前迎，云驭控飙而直上。臣等朝真班
　　退，告斋事终，已蒙天眷之临，永共灵期之协。臣与设醮弟子某等，无任攀恋知归之至，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十二竟
　　道门科范大全集卷之六十三
　　三洞经箓弟子仲励修
　　真武灵应大醮仪
　　佑圣醮仪，凡三本。一潜耀巢公观，二大师史公浩，三近出一本。皆是单朝，於宿启昼夜醮则不备。爰合三仪，并取杜天师光庭北帝斋仪、三上香两节参修，增为启散，三时行道，作五卷，以备修设之用。
　　升坛法事如式。
　　庭参。
　　具位臣某等，谨焚道香、德香、无为自然香，虔诚再拜，启请法主北极镇天真武灵应佑圣真君，玄天元圣仁威上帝，圣父净乐国王，圣母善胜皇后，北极天蓬都元帅苍天上帝，北极天猷副元帅丹天上帝，北极翊圣保德真君昊天上帝，北极阙下列班真宰，雷霆邓、辛、张三大元帅，雷门苟、毕二元帅，虚危二宿神君，黑虎大神刘天君，阜纛神君、崔、庐、邓、窦四天君，马、赵、关、温四大元帅，城隍祀典，庙社神祇，三界功曹，证盟真宰，悉仗真香，普同供养。臣等伏以圆盖廓清，蔼非烟之佳气；北灵昭格，协降驾之灵辰。臣等澡溉蒙襟，宣行斋法，躬致庭参之礼，仰延宸宙之游，咸罄乃诚，续通精款，臣等无任俯伏皈依之至以闻。
　　发牒。
　　念咒洒净。
　　恭闻天道高远，无声臭之可闻；神听杳冥，惟阴阳之莫测。诚之所向，应乃无方。厥有灵官，克司请命。敢使一炉之芬郁，仰邀四直之威灵。冀赐感通，即垂降鉴。以今焚香，奉召年直功曹使者、月直功曹使者、日直功曹使者、时直功曹使者，惟愿降临，受兹祈叩。
　　恭惟使者，上下四方，最为厦绝；超腾万里，曾不须臾。玉阙金庭传命，主叩阍之职；云车风马过都，如历块之稠。烦圣力之载驰，致神聪之四达。倘备精明之祷，曾征壅遏之忧。今醮官某夙禀善缘，叨逢正法。晨昏香火，敢忘真圣之鸿慈；时节芹暄，用格灵
　　官之飙驭。庶祈仙驾下察，凡居于时，瑞雾腾空，祥风雨地，演琼科於翠笈，吐尘悃於丹心，仰仗先容，得谐上达，所祈所请，令即启闻。
　　宣牒。
　　上来文牒，已具关宣。今则展礼尘居，驰诚妙域，虽深注想，无计上闻，式临下降之辰，敢渎高灵之听。仰祈使者，即为关闻。醮官某等所谋者通，所求者遂，所禳者却，所作者成，庶此微衷，不为虚设。
　　说戒。
　　恭惟北方真武灵应佑圣真君，乃太上老君应化之身，属北斗第六武曲纪星君。北方以虚、危二宿为蛇，营室、东壁二星为龟。龟有甲而抒卫一身，蛇如阵而首尾俱至，故有武之象。龟蛇合而为真武，有神主之，是为真君在天。上冠苍玉之冠，衣玄色之衣，与天蓬、天猷、翊圣，号北极四圣。降於人间，则披发跣足，仗剑以斩祆邪，部领六丁玉女、八杀将军、六甲直符、十二神将，各一十二人，符吏百二十人，神兵五千万人，雷电风雨之神，常随左右。真君多降於蜀中，缘蜀中有玄武县。今避圣祖名，改为中汪。自汉迄隋，隶成都。唐武德三年，分隶梓州。其县有真武圣迹最多，后倚高山。山之上下，皆有观，前临大江。江中之石，自然成龟蛇之状。近世无道士住持，更为金仙道场，威灵亦常示现，及降语於成都。宋兴之初，成都有燂灰李，置一合奉事真君香火，真君降於其家，传以五斗，经行於世。又有杜明，亦勤於崇奉，真君往往就明降语。咸平中，王均叛，贼帅遣卒召明。明往见贼师，殊不知口中历历道何语，贼师命送归。移时，方知身在家，举家惊喜。贼平后，遂罄金帛於天庆观三宝院，择地筑基，建堂殿，塑真君像，及绘灵官侍从，以谢脱贼之厄。上元节，殿堂彩绘新成，游者骈集。杜明遗，其弟击磬，祗饬香灯。至夜，士女填溢。其弟於纱窗，窥殃妇女。真君怒使自□，其眼几破。及祥符五年，又降语云：天蓬哥来则是客，吾当为主人坐，数有上真降焉。一日，明奉香火之次，降语令召道正明寂大师寒道冲曰：吾降此已数年，后吾於东都降现，以保帝祚，汝不得退前志。自此遂不闻真君之语，十年后，京师圣水观龟蛇现，若合符节。崇宁末，成都纪堂力学能文，圣寿寺刘氏命子弟从之游。真君降言，纪堂不孝后母，天曹已不收名字，后果无成，客死於药水铺。靖康初，京师失守，真君复降於成都。朝请郎扬广因祟害其女，来玉局观，设四圣醮，真君降于座，阖观惊骇，真君为其除祟。及言斋官众等祖先以来事，一一目击。又请江读神王，应时而至。地司主者，阶下惶恐听命。建炎中，广都巢观，夜梦真君遣人见召，心甚惊骇。至则真君降阶相接，圣颜温和，玉音清亮，待之如宾。觉而遂修醮仪，举家奉戒，愈切崇信。所以奉祀者，不可轻媟於建斋之初，当知此戒，其戒有七，众当谛听。
　　第一戒者，不得信从邪道，祷祭魔法，谄求余福，昏迷沉乱。常欲清净身心，归依大道。
　　第二戒者，不得不忠不孝，不义不仁。常欲恭勤事上，慈爱接物，不忘道训。
　　第三戒者，常念累世父母，过去亲萝，曾为六天魔鬼枉死伤害，未尽天年，横被伤杀。归投正教，拔济幽魂，使幽明存亡，均沾利泽。
　　第四戒者，真君降日，不得章奏之内，有犯讳字。谓告乞字又不得烧奏早钱，并有油灯油纸，焚热所奏。
　　第五戒者，真君降日，不得食荤辛杂肉，及黑鲤鱼、云台菜、胡婪马、齿苋、大蒜、七星鱼等物，及不得令气息相近。
　　第六戒者，妇人年未五旬者，不得令近神座。及童仆身上，气息臭秽者，亦不得令诣前，常务蠲洁，以奉上真。
　　第七戒者，常若奏对真灵，不得北向涕唾，及旋溺不洁。
　　已上七戒，能持否？和云能持
　　真君昔奉天尊教救，凡甲子、庚申，每月三七日，下降人间，受人之醮祭，察人之善恶，修学功过，年命长短。众等依科行道，当奉此七戒，以检饬身心，无招罪戾，庶使真灵降格，歆纳勤诚，魔精消伏，断灭不祥，过去超生，见存获庆，生人安泰，国土清平。众当明知，无忘于心，奉戒如法。
　　请称法位。
