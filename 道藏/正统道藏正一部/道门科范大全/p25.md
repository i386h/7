<!-- { "loadSidebar": true } -->
　　具位臣某与阖坛官众等，谨同诚上启，太上无极大道，元始天尊，太上道君，太上老君，十方无极大道，道德众圣天尊，至真大帝，天帝，三十六部尊经玄中大法师，土府太皇太始五帝，中黄戊己应感真灵。臣闻万象未形，一元肇启。虚无大道为生化之根元，清净真风乃阴阳之宗本。於是先分二气，后显三才。尊卑之位既彰，覆载之功攸着。冬穴夏巢之代，淳朴未移；上栋下宇之仪，易象方作。莫不裁形天地，取法乾坤，定方圆之规，列阴阳之数。顺之则自天垂佑，福被无疆；违之则万物延灾，祸生不测。吉凶斯在，今古攸遵。况复处世多端，修心未至，动贻悔吝，易积愆瑕，非托上真，无由解谢。窃闻天尊设教，真文启禳镇之科；大道垂慈；灵宝有忏祈之典。敢缘斯旨，辄备醮坛，沥恳诸天，告盟五帝，冀蒙鉴佑，俯降威灵。俾天地灵司，阴阳僚属，回云迂景，下察启祈，采纳丹诚，雾流鸿福。臣与斋官合坛众等，无任瞻望天衢激切钦伫皈向之至，诚惶诚恐，稽首再拜，奉迎仙驾。
　　降真，上茶，初献，散花。
　　臣谨重诚上启九清上圣，三界威灵。伏闻至诚可以感神，作德而能销变，景公惧祸而荧惑退舍，黄帝用道而蚩尤辟兵，苹蘩蕴藻可以荐群神，斋戒沐浴可以祀上帝。自惟弗类，实惧乃心，法天象地，以建香坛，捧块摘芹，而伸醮礼。遵灵宝祈恩之典，法真师谢过之仪，仰望真灵，俯矜凡悃。臣既承词旨，敢不上闻，斋意忱诚，谨当宣奏。
　　宣词。
　　按如词言，诚为至切。醮官某身同腐器，命若垂丝，祸福虽本於自天，感应实由於在己。此生何托，惟道是依。辄披肝胆之诚，上渎清宁之鉴。所有兴修触犯，前后过愆，辄对真灵，披陈解谢。醮官某家居宅之内，若犯触天神者，请皇天上帝解谢之；若犯触地神者，请后土九皇君解谢之；若犯触东方青龙支干禁忌神者，请东方七宿星君解谢之；若犯触南方朱雀支干禁忌神者，请南方七宿星君解谢之；若犯触西方白虎支干禁忌神者，请西方七宿星君解谢之；若犯触北方玄武支干禁忌神者，请北方七宿星君解谢之；若犯触中央勾陈支干禁忌神者，请北斗七元星君解谢之；若犯八宅五宅一十四宅神者，请九老仙都君解谢之；若犯子、丑、寅、卯、辰、巳、午、未、申、酉、戌、亥十二支神者，请天上客星君解谢之；若犯甲、乙、丙、丁、戊、己、庚、辛、壬、癸十干大神者，请天上御史君解谢之；若犯乾、坎、艮、震、巽、离、坤、兑八卦大神者，请道德君解谢之；若犯建除满平定执破危成收开闭神者，请天一贵人君解谢之；若犯天道、地道、人道、神道者，请长生君解谢之。伏愿各安乃位，永奠厥居，赦罪宥愆，流恩注福，敷佐天育物之德，推助道兴化之心，保家宅之安宁，冀神明之协相，式彰洪造，俯慰凡情。臣与斋官合坛众等，无任忏谢希恩之至，酒陈亚献。
　　臣谨重诚上启太上三尊、五老上帝、三宝众圣、内外灵司、阴阳官属、六甲禁忌、一切神明。伏闻真道杳冥，体无为而化物；圣人敷妙，因立教以垂文。善恶必彰，吉凶无爽。今谨有醮官某，伏虑运行举措，违悮神明；相宅卜居，犯干禁忌。或移川塞涧，增下损高，土木兴工，穿凿伤性，不明阴阳之理，罔知衰旺之宜。况复古往今来，陵迁谷变，所居之地，终始难明。或是城邑遗基、神祠旧址，或是真，坛福地、古庙灵踪，或昔人战斗之墟，或先哲会盟之所，或曾为窑灶，或旧有丘陵，或先圣坛场，或龙神窟宅，或丛林聚异，或水石藏灵。既迫俗居，宁无亵渎，恐因触犯，遂结灾衰。以今吉日良时，披心大道。按天师科格，遵灵宝文仪，虔请众神，仰伸忏谢。若弟子某居宅之内，犯触太岁将军者，请紫微宫方伯君解谢之；若犯触太阴岁杀神者，请天上贵人君解谢之；若犯触岁刑岁破神者，请镇星君解谢之；若犯触黄旛豹尾神者，请太白君解谢之；若犯土豹宅神者，请地侯君解谢之；若犯日游月建神者，请羲和君解谢之；若犯太阴太阳神者，请乾坤君解谢之；若犯雷公霹雳神者，请紫微君解谢之；若犯触咸池力士神者，请离兑君解谢之；若犯触天狗地囊神者，请诸天父，君解谢之；若犯触年刑月害日恶时凶神者，请元女君解谢之；若犯触青龙神者，请东王公解谢之；若犯白虎神者，请西王母解谢之；若犯触朱雀神者，请炎帝君解谢之；若犯触玄武者，请玄冥君解谢之；若犯螣蛇后土神者，请胡越君解谢之；若犯五土眷属神者，请五灵老君解谢之；若犯阴宅阳宅刑福神者，请日月君解谢之；若犯飞廉郭忌神者，请太一君解谢之；若犯死丧县狱天祸神者，请韩君丈人君解谢之；若犯金匮玉堂、天福宅德、天仓天府、天门地户、人道鬼路神者，请都统君解谢之；若犯大耗小耗、四激三刑、天罗地网、八魁九妖、弦望晦朔、阴阳灭没神者，请道化君解谢之；若犯父母眷属、十二命坐神者，请延寿益算君保护之；若犯六畜蚕命之位神者，请好生度命君卫护之。乞使七十二神、二十四吏、阴阳正职、内外神灵，安镇其方，各居所部，屏凶衰於四境，除灾沴於八方，殃咎永消，休祥密降。增寿年於生录，禄祚惟新；释罪目於阴曹，疫疠无作。家传孝悌，门袭忠良，常承至道之恩，克荷神明之佑。臣与醮官合坛众等，无任忏谢之至，酒陈终献。
　　重称法位。
　　具位臣某等，谨同诚上启九清十极众圣高真，六甲三元阴阳正职，灵坛应感三界威灵。臣等依按明科，恭陈醮礼，荷真灵之降顾，享诚意之恪勤。启谢既周，复升宫阙。云軿羽盖，将返虚元。延降失仪，荐陈乖礼。在上帝悯其罪咎，冀百神恕其愚庸。以百姓之心为心，因斯民之利而利，求愈多而与愈有，厚不困而生不伤。地平天成，阴诱默相。勿夺其鉴，庶逃故悮之愆；相协厥居，俾遂生成之理。臣等凝瞻法从，结想太空，极恨尘埃，难留圣躅。臣与斋官众等，无任瞻望云阙激切攀恋依归之至，谨启以闻。
　　复炉。
　　香官使者、左右龙虎君、侍香诸灵官，当令臣向来设醮行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，臣向来所启，速达径御至真无极大道、昊天玉皇上帝御前。
　　送神，化财，念善。
　　道门科范大全集卷之四十二竟
　　道门科范大全集卷之四十三
　　三洞经箓弟子仲励编
　　安宅解犯忏方仪
　　十方
　　臣众等今故烧香，归身、归神，奉为斋官某家修斋行道。仰谢十方无极，太上灵宝天尊，十极天君，五老上帝，二十八舍，十二宫神，支干禁忌，八方主宰，上下神明。仰虑住居修造之所，侵伤八卦，性触九宫，上冒天光，下伤地脉。今故立斋行道，谢过希恩。伏冀大道垂慈，普赐开宥，罪瑕洗荡，庆善永臻，眷属咸安，龙神复位，得道之后，升入无形。
　　三光
　　臣众等今故烧香，归身、归神，奉为斋官某家修斋行道。仰谢日月星宫，至真大圣，三光神仙，诸灵官。仰虑居宅修造之所，犯触神明，负违禁忌，秽慢三光，不顺星辰日月行运之期，结成过咎，延致灾衰。今故立斋行道，谢过希恩。伏冀景曜潜敷，灵光下烛，神安乃位，人奠厥居，宅宇安宁，龙神警卫，幽关昭朗，动植舒荣，得道之后，升入无形。
　　五岳
　　臣众等今故烧香，归身、归神，奉为斋官某家修斋行道。仰谢五岳真君，飞仙真人，名山洞府得道神仙，诸灵官。仰虑居宅修造之所，犯触神明，或违天禁地忌，在五帝五岳之司，结成过咎，未获原除。今故烧香行道，谢过希恩。伏冀岳府仙曹，名山职宰，特原罪犯，永锡休祥，寿禄增延，灾衰洗荡，眷属宁泰，门宇兴昌，得道之后，升入无形。
　　水府
　　臣众等今故烧香，归身、归神，奉为斋官某家修斋行道。仰谢扶桑大帝，旸谷神王，三河四海、九江水帝，十二河源、四渎神君，水府神仙，诸灵官。仰虑居宅修造之所，闭塞泉源，侵伤水脉，违上善之性，亏润下之功，轻忤圣真，秽触江海，结成罪咎，在水府之中，历代缠绵，未蒙解释。今故烧香行道二谢过希恩。伏冀副善利之慈，锡灵长之惠，福如川至，灾逐冰消，洗罪垢以一新，疏庆源而不息，得道之后，升入无形。
　　经实
　　臣众等今故烧香，归身、归神，奉为斋官某家修斋行道。仰谢至真无上三十六部尊经，真文宝符，三洞正法，十方秘藏，侍卫经典，一切灵司。仰虑居宅修造之所，犯触真灵，秽渎灵踪，侵伤福地；或三宝遗迹，经教所行，有卫法灵司，侍真官属，在所居之地，非凡俗所知，因有犯违，结成罪咎，在三宝之府，未获原除。今故烧香行道，谢过希恩。伏冀万圣开光，众真鉴佑，犯触之罪，并乞荡除，福善来臻，寿禄增益，龙神复位，人口奠居，动止沾荣，幽明开泰，得道之后，升入无形。
　　安宅解犯十方忏谢仪
　　东方
　　臣等奉为斋官某，仰谢东方至真无极青帝，九炁天君，青龙东斗，角亢氏房心尾箕七星君，甲乙寅卯木德震神，少阳之气九夷老君，勾芒太皞春王正神，帝车帝辖帝会岁星木官。仰虑居宅之所，犯触神明，负越禁忌，延致灾殃。今故烧香，归命灵宝天尊，修斋行道，谢过希恩。伏愿解除所犯，赐以福祥，消中央土气一切灾凶，罪咎蠲平，灾衰屏息，存亡俱泰，福禄惟新，得道之后，升入无形。
　　南方
　　臣等奉为斋官某，仰谢南方至真无极赤帝，三炁天君，朱乌南斗，井鬼柳星张翼轸七星君，丙丁巳午火德离神，太阳之炁八蛮老君，祝融火帝，荧惑夏神，帝车帝辖帝舍螣蛇九紫阴阳众神。仰虑居宅之所，犯触神明，负违禁忌，延致灾殃。今故烧香，归命灵宝天尊，修斋行道，谢过祈恩。伏愿解除所犯，赐以安宁，销西方金气一切灾凶，罪咎蠲平，灾衰静息，存亡俱泰，福寿惟新，举家贞吉，眷属沾荣，蒙如所请，仰荷玄恩，得道之后，升入无形。
　　西方
　　臣等奉为斋官某，仰谢西方至真无极白帝，七炁天君，白兽西斗，奎娄胃昴毕觜参七星君，庚辛申酉金德兑神，少阴之气六戎老君，薄收少嗥太白秋神，帝车帝辖帝舍咸池刑杀阴阳众神。仰虑居宅之所，犯触神明，负违禁忌，延致灾殃。今故烧香，归命灵宝天尊，修斋行道，谢过祈恩。伏愿解除所犯，赐以安宁，销东方木气一切灾凶，罪咎蠲平，灾衰静息，存亡俱泰，眷属乂安，举家贞吉，福寿惟新，蒙如所请，仰荷玄恩，得道之后，升入无形。
　　北方
