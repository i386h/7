<!-- { "loadSidebar": true } -->
　　具位臣某与合坛众官等，谨同诚上启，三清上圣，十极高真，十方太上灵宝天尊，消愆灭罪天尊，大慈延寿天尊，长生保命天尊，九霄自然生神上帝，度人太皇，三十二天上帝，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，天下名山洞府得道神仙，地府酆都大帝，幽阴圣众，水府扶桑丹林大帝，浪苑真仙，人元五岳五天圣帝，酆都地祇，合干元帅、太岁土火、温司圣众、州县城隍主者，当境庙社神祇福庭土地真官，法坛诸司官将，四界直符功曹使者，醮筵主宰，合座威灵。恭望洪慈，洞回昭鉴。臣与众等仰承圣泽，得被真风，披三洞之真文，奉九清之玉检，晨兴蠲洁，夕惕修持，盖从受道之初，约以建功为本。再肃威仪於清夜，恭陈凡悃於紫宸，瞻望真斿，导迎景贶，将祈监盻，用副斋精，行道词诚，谨当宣奏。
　　宣词。
　　谛详词语，灼见诚情。谅叶真慈，必关圣监。正一道士某叨逢景运，获仰真宗。荷圣主之洪恩，出家入道；沐天尊之慈泽，洁志修行。佩受灵文，禀修玄教，未造冲玄之妙，有亏习炼之功，罪目易彰，福田难构。用专诚而荐疑，庶引咎以自新，恭祓坛场，精严醮席。法三洞焚修之格，披十华朝会之仪，演畅法音，敷扬大范，莫不诸天齐到，五帝列言，赏录功勤，克期通感。以今落景行道，请法众等运兹初捻上香，愿此香烟，腾空径上，供养九品高真，十方上圣。臣等皈身、皈神、皈命，以是功德，上祝今上皇帝。伏愿尧天广覆，舜日增明。保生延不拔之基，五山巩固；司命益无疆之寿，历劫绵长。国安民丰，欣乐乎太平之世；臣忠子孝，敦睦乎大有之年。懈豸触邪，屈轶指佞，庆云呈瑞，景曜示祥。天威振犬羊之群，五兵战戢；土宇复关河之广，九域同文。今故烧香，自皈依道尊大圣众至真之德。得道之后，升入无为，和与道合真。
　　以今落景行道，请法众等运兹二捻上香，愿此香烟，腾空径上，供养九品高真，十方上圣。臣等皈身、皈神、皈命，以是功德，归流道士某家，九玄滞识，七祖神仪，咸承浩荡之恩，并证逍遥之果。丹台绛阙，景侍玉皇，霞殿云房，亲朝大帝。听天钧而自得，吟大洞以忘机，惠被无涯，福资来裔。三师四友，俱陟仙阶；九夜三途，咸登道果。今故烧香，自皈依经尊大圣众至真之德。得道之后，升入无形，和与道合真。
　　以今落景行道，请法众等运兹三捻上香，愿此香烟，腾空径上，供养九品上仙，十方上圣。臣等皈身、皈神、皈命，以是功德，归流道士某身中。伏愿道性圆明，圣心开发。行运不逢於坎坷，相貌长新；流年永绝於凶衰，鬼神荫佑。喜怒不留於胸臆，精神内固於丹田。养浩如春，住世生身之难老；虚心契道，超凡入圣以长存。今故烧香，自皈依师尊大圣众至真之德。得道之后，升入无形，和与道合真。
　　忏方，命魔，步虚，三礼。
　　重称法位。
　　具位臣某与合坛众官等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微上帝，承天效法后土皇地祇，道经师三宝天尊，上穷圆盖之高真，下极方舆之主宰，醮筵列圣，一切真灵。恭望洪慈，洞回昭鉴。臣等伏闻混沦荡荡，变通莫得而为先；芒角明明，开辟於斯而是判。皇人笔传於大梵，后圣总着於灵图。大象聿成，洪源肇判。散精则开明三景，下镇则敷落五篇。典诰旁流，渊微远布，万神敬听，品物咸资。臣等生禀至愚，服膺上学，遵依玄教，对越上真。自禀命以修身，常饰躬而肄业。金文玉札，粗识於筌蹄；圣域仙阶，莫窥乎影响。唯坚诚信，冀获感通，真格敷陈，尊灵必降。道士某托身道域，切庇霄真，未能谢绝於尘寰，徒自沉迷於世网。参经佩戒，虽加策励之心；密行阴功，尚缺进修之力。机灵素昧，众善弗臻，习气未除，诸缘常染。细行分门於八百，未见指归；威仪备列於三千，曾无精进。业根深固，道果难成。未登悟解之门，恐堕尘劳之障。今则首体投地，晨夕告天，稽按明科，严陈净醮，经开玉笈，像礼金容，灵音振空洞之章，黎土集宝珠之众。香传七驿，达诚悃於虚皇；灯灿九微，破幽昏於夜壑。曲尽黑修之志，不违朝赞之勤。以格真灵，克谐昭应，万神侍卫，三界监观，奏简玄都，列言丹陛。伏觊勅下三界，普告诸天，降福流恩，延生保命。智通玄悟，永息昏迷。厚禄遐龄，常居法荫。和平冤咎，消解灾凶。五行无刑克之殃，三景息照临之会。上解璇玑天文宿曜十二分次之厄，下解山川岳渎九宫八卦分野之灾，夙罪积愆，深殃重衅，前冤往债，故杀误伤，三业六情，无边过咎，自今忏谢，咸乞荡除。上愿帝道永安，洪基益茂，三光朗照，四序均调，包舜海以涵濡，广尧曦而照烛。五风十雨，常滋物产之丰；八谷九蚕，大足农民之望。气无缪盭，岁兔灾氛，普及群生，旁资九有，成承道果，俱契真乘，则上明天尊大慈之化，下副弟子谢罪之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来落景行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之七十二竟
　　道门科范大全集卷之七十三
　　道士修真谢罪仪
　　设醮行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星郁灾，木德致昌。荧惑消祸，太白辟兵。镇星四□，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今设醮延真，烧香行道，谨奉为入意，其
　　诸情悃，已录奉闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，三清上圣，十极高真，十方太上灵宝天尊，消愆灭罪天尊，大慈延寿天尊，长生保命天尊，九霄自然生神上帝，度人太皇，三十二天上帝，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，天下名山洞府得道神仙，地府酆都大帝，幽阴圣众，水府扶桑丹林大帝，阆苑真仙，人元五岳五天圣帝，酆都地祇，诸司元帅、太岁土火、温司圣众、州县城隍主者，当境庙社神祇，观庭土地真官，法坛诸司官将，四界直符功曹使者，火池表钱神吏，醮筵主宰，一切威灵。恭望洪慈，普回渊鉴。臣闻大道无象，握万物於重霄；真宰何私，育群生於率土。绳愆紏缪，昭如影响之随；福善祸淫，密若枹鼓之应。视之不见，感而遂通。臣等奉按冲科，恪修妙典，五节香浮於翠辇，袅袅飞轻；九微烟散於含光，煌煌慧炬。花开琼蕊，果荐金盘。万象澄清，雅奏步虚之韵；九门高敝，逼迎策景之仪。伏愿紫炁浮空，虚光远烛。九色之节，軿罗八景之中；十绝之旛，摇曳九霄之上。云车风马，鹤驭鸾骖，辞大有之妙庭，降人间之真馆，愍群生之有请，录片善之不遗，亨于克诚，开以自见。臣与合坛官众，下情无任，虔切至恭，祇迎鹤驭。
　　降圣，初献，散花。
　　再称法位。
　　具位臣某与合坛官众等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微大帝，承天效法后土皇地祇，诸天天尊，诸天上帝，醮筵两班，合属高真。伏望洪慈，洞回照鉴。臣闻日月星辰，在碧汉瑶空之上；仙灵主宰，居清虚林麓之间。或管摄於灵坛，或隐居於福地，或镇一方之首，或为五土之尊，录善恶之二书，举功过之两簿，故无私蹈，惟道是从。伏念臣等早簉真风，夙依道化，受法门之庥荫，寄琳馆以安居，惭亡十善之因，何赞三清之惠。自从披戴，几度光阴，未能感彻於神明，动有轻违於科戒。初勤末怠，有始无终，奉法心邪，慈仁不正，焚香失节，存念违言，虑三彭暗奏於愆辜，惧九府明书於罪目。今则辄倾丹悃，广列香灯，请天界空界之群真，延地府水府之众圣，五岳主宰，十洞灵官，愿歆苹藻之羞，锡以椿松之寿，先觊恩覃帝道，福及尧天，圣明与日月同辉，雨露共乾坤普润，臣忠子孝，主圣父慈，干戈静而四海来宾，法轮转而九天垂化。五风十雨，高跻汤禹之年；海晏河清，式协羲轩之化。臣等叨承师训，缪处职司，凡有皈投，理宜关奏，况奉词旨，敢不上闻。
　　宣词。
　　词旨具宣，情诚恳切。披陈肝胆，倾写肺心，冀伸臣子之衷，庶谢谦躬之分。伏乞虚皇上圣，穹昊高真，咸赐威光，同垂盻响。然愿道士某名书上善，命保长生，阴功累积於三千，灵药克成於九地。紫文绛简，镌题久视之年；丹策青编，注上无穷之算。仙曹纪籍，鬼录除名。八景灵书，得炼炁修真之术；五文玉篆，获飞腾冲举之因。道行日隆，灵根顿悟。金木水火之厄，永不侵伤；青黄赤白之灾，长希解免。其或五行否泰，三命迍邅，厄会相仍，衰危造次，今生过咎，前世余殃，仰希含照之恩，咸赐赦原之惠。次乞先师炼度，宗派超升，离生死之苦门，证逍遥之道岸，同宗法属，学道门人，俱沾浩浩之恩，克协生生之庆。臣某等下情无任，再拜，酒陈亚献。
　　举散花。
　　重称法位。
