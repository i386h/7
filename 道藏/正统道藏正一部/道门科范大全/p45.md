<!-- { "loadSidebar": true } -->
　　具位臣某与合坛官众等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微大帝，承天效法后土皇地祇，诸天天尊，诸天上帝，上穷圆盖之高真，下极方舆之主宰，有灵有圣，今古师宗，醮筵两班，合属群真。恭望洪慈，洞回渊格。臣闻虚无自然，乃三清之妙统；南极司录，寔九府之总权。掌吉凶祸福之文，判长短死生之命，功则添而过还灭，善既录而恶必除，故无阿党之门，难用苟求之事。切念臣等下元脆质，三惑凡躯，虽承师匠之缘，指谕升腾之路。其奈灵文宝法，七百载而一传；凤篆龟图，六甲周而一遇。非人不授，非道不传。渺渺清虚，迢迢紫府，总得长生之路，应无短折之人。仰赖一志大乘，弃捐三惑，去离爱缠之网，咸除烦恼之缘。自然道合三生，人全得一，守身神而养寿，斥尸鬼以全龄。玄象难寻，有为未舍，犹寄神仙之宇，尚居尘浊之间。道寡变通，习疏隐显，性昏迷於至理，行不到於幽微。返致三灾，来侵四大，按天师谢罪之式，建灵宝告真之坛。仰叩玄关，聿陈丹悃。伏愿三官玉籍，赦违经破戒之愆；五帝琼篇，释故作误违之罪。然后功德山之法水，洗涤尘泥；智慧林之真风，昭苏朽木。破冤力士，保全持戒之身；护法神王，匡佑修行之士。门人十哲，徒弟四科，悟三教之玄微，睹众真之户牖。所冀真庭隆盛，四海钦崇，感至圣之亲游，传无为之妙诀。重念臣等在法门之日浅，或求师之未深，不知教法之宗，罕识威仪之理。遂致为人作福，多无立应之功；依教行持，鲜有感通之效。切虑四司捡罪，上帝言非，以今皈命首陈，愿希恩宥。更冀祈求感格，教法广被於十方；礼念朝真，经诰普宣於四远。人天敬仰，坛信清芳，皆沾润泽之恩，尽获庬鸿之福。臣等无任再三皈命恳请之至，酒陈终献。
　　散花。
　　具位臣某，谨重诚上启，上谢九清十极，万圣千真，醮筵感降，一切真灵。臣等伏闻圣真遐邈，妙隐玄中之玄；道境高虚，端居象外之象。仗熏芳而按景，惟至恳以达神，元造无私，洞回昭鉴。臣等广陈香炷，仰叩真仙，自揣行藏，多生遭遇，处履吾皇之化，宣扬大道之风，福赞人天，溥资存没，身披羽服，足履星坛，已逾十载之荣，早忝百生之幸。自恨三关未静，一性犹昏。眼前之五欲六情，安能暂舍；身中之三灾九厄，宁不惭来。又虑学昧神明，情昏宝诀，难认忘筌之理，岂明脱识之门，晨夕忖思，将何首露。是以虔依科律，封奏心词，度已往之愆辜，解未来之厄会。伏愿洪慈广布，锡雨露之深恩；浩福遐覃，赞山河之惠泽。青龙白虎，常施庇佑之功；皓鹤玄龟，克协年龄之庆。又虑瞻星望圣触非常，身着异衣口谈道，六贼而尤甚，食五味以仍多，不敬师尊，轻违天地，攀缘妄起，损害含生。愿凭香火之功，俱获消禳之路，所冀灵关朗照，慧性高明，得长生久视之书，悟大药金丹之术。先师法属，祖识宗亲，尽离幽暗之乡，俱入光明之界。飞潜蠢动，有识含生，普赖道慈，并跻寿域。臣等凝瞻法从，结想太空，极恨尘波，难留圣躅。臣等下情不胜攀恋之至，谨稽首奉送。
　　送圣，化财。
　　向来，回向。
　　道门科范大全集卷之七十三竟
　　道门科范大全集卷之七十四
　　道士修真谢罪十方忏仪
　　东方忏谢不能知道之罪
　　众等伏闻木生於三，得成形於天地；帝出乎震，育万物於屯蒙。青龙司岁钥之先，北斗转天关之始，少阳所莅，盛德难名。今谨有佩箓道士某等，
　　夙代清修，今生庆会，感师恩而畀付，依教法以操持。尚惭根器浅微，灵源障塞。行道而不能知道，未尝观空；养形而不能忘形，动皆执相。或驰说而自满自圆，或闻道而若存若亡。富贵贫贱之间，不能齐物；喜怒好恶之触，必致焚和。何以混天人之同涂，了生死之一致，负上圣奖成之大德，违玄师化度之格言，结罪目於三官，落仙名於五帝。敬伸忏谢，仰勾恩怜，谨赍香花法信供养之仪，至心皈命东方无极太上灵宝天尊，九炁天君，东乡神仙，诸灵官。仰惟上德好生，至仁利物，青书宥过，东华定仙，开虚无自然之心，授太一含真之道。匪迟匪疾，绵永永而不穷；无门无旁，洞皇皇之四达。化天下回心而向道，均圣人一视以同仁。得道之后，升入无形，和与道合真。
　　南方忏谢不能为国报恩之罪
　　众等伏闻虚中作离，万物相见而长养；次二日火，大人继明而照临。交於木而化育生灵，资於水而陶铸品汇，至士所禀，大功克成。今谨有佩箓道士某等，生处中华，身陶圣化，惟皇在御，听民所归。俾承清净之风，有补圣明之化。而以栖迟苟活，休息自安，无怀道抱德之实以化人，乏还淳返素之用而复古，饰人间之礼乐，希世上之功名，空叨水土之恩，滥处簪裳之列。南官仙籍，无梵行之可书；衡岳阴曹，记愆尤之无数。惟圣人南面而听治，惟国家盛德以御天，既请命於苍穹，敢归心於分野。谨赍香花法信供养之仪，至心归命南方无极太上灵宝天尊，三炁天君，南乡神仙，诸灵官。仰惟盛德在火，圣人向明，享寿考於万民，绵本支於百世。次愿佩箓道士某等，六司宥过，三炁流光。在藏为心以虚，受人而神应常静；於时为夏纳阴，居内而火亦不流。俾能抱一而守中，庶可长生而度世。得道之后，升入无形，和与道合真。
　　西方忏谢不能补报祖先父母之罪
　　众等伏闻严凝而义，物咸赖以西成；尊正而和，民率归於兑说。先肃杀而辅大化，后静退而表少阴。顺天应人，刚中柔外。今谨有佩箓道士某等，世熏善念，身黍玄司，感父母之生成，荷祖宗之积累。而未闲禁戒，多昧禀修，八节不进於表章，五腊不严於祭祀。才分形器，生生皆自於亲恩；虽隔古今，世世有亏於子职。顾父母慈而无憾，惟天地公而无私。自作之孽难逃，不孝之愆无赦，敢忘悔艾，恭致首陈，驰诚於七宝金门，注想於西那玉国，乃上智问报恩之境，依元尊尝说法之宫。谨资香花法信供养之仪，至心归命西方无极太上灵宝天尊，七炁天君，西乡神仙，诸灵官。仰惟金光下烛，玉简昭回，祖先俱沐於升迁，父母各增於殊胜。次愿佩箓道士某等，西龟授道，谒仙母而炼甲庚；金虎居离，交真龙而入戊己。无暴其气而真元自守，不劳乎神而寿命无期，魔试不侵，心源自定。得道之后，升入无形，和与道合真。
　　北方忏谢不报师恩之罪
　　众等伏闻太极未分，含三才而混沌；五行既判，因一炁以循环。阳伏於内而万物藏，辰居其所而众星拱，枢机造化，主宰生灵。今谨有佩箓道士某等，识匪生知，理难自得，获处道家之列，率由师匠之恩。始自训提，知孝悌忠信之大本；迄于传度，指虚无清净之真乘。德参天地之高，恩踰父母之大。而以尊承素昧，给养有亏，负抠衣授道之恩，违歃血引盟之誓，泄机微於尘世，传道秘於非人。至於遇祸以招殃，尚复怨师而咎道，想罪书於九府，恐身谢於三官，谓迎师则北面以尊崇，故谢过望坎宫而恳请。谨赍香花法信供养之仪，至心归命北方无极太上灵宝天尊，五炁天君，北乡神仙，诸灵官。仰惟北辰掌握於仙名，壁宿主张於道术。宗师传度，永隆弘教之心；保举监盟，益务成人之美。无师不度，有翼必飞，俱诣功行之图，共证升仙之果。得道之后，升入无形，和与道合真。
　　东北方忏谢行教宣科不精不法之罪
　　众等伏闻神功不宰，为天地之始终；妙本自然，运阴阳之动止。伸其转物之手，授以出震之龙，变化有常，推移不武。今谨有佩箓道士某等，本太上之子，为道家者流，未能隐谷以存神，约以居而演教。而以诚心易散，妙法难精，宣科而条理乖张，临事而威仪跛倚，想法乱而六魔相笑，存思缺而万神不居。愿力么微，幽明无所依赖；性情挠乱，天人难以感通。不能契圣以契凡，孰为成物而成务。恐黑书之纪过，忧仙籍之断功，苟慢自陈，必贻阴谴。谨赍香花拷信供养之仪，至心归命东北方无极太上灵宝天尊，梵炁天君，东北方神仙，诸灵官。仰惟申敕四司，告闻九府，复功行於铢积寸累，赦过尤而雾卷云披。驿意传言，感应声而上彻；升章谒款，俾随愿以克谐。然后抗志云阿，栖身山洞，得逍遥於一世之上，息轮转於三界之中。得道之后，升入无形，和与道合真。
　　东南方忏谢不严敬奉经戒箓录之罪
　　众等伏闻元化裁形，必有主张之者；灵风煦物，皇司命令之权。齐乎巽而振美盛明，辅以箕而歙扬鼓舞，大德至隐，百姓何知。今谨有佩箓道士某等，挺质凡胎，栖身道荫。优游琳宇，或不谨於焚修；左右洞章，或不严於敬重。佩箓而踰阶越次，持斋而废日乱时。官将吏兵，三会而不言功赏；衣冠剑履，常居而多见混淆。道力寡浅，而尸鬼交攻；戒行细微，而威神不护。通经而驳杂本旨，小智自私；行教而□袭浮辞，大淳未至。所以奉天而事无响应，违科而罪与生俱。用陈忏谢之仪，以冀赦原之泽。谨赍香花法信供养之仪，至心归命东南方无极太上灵宝天尊，梵炁天君，东南乡神仙，诸灵官。仰冀圣慈赦宥，灵泽渐陶。雷动风驰，散愆尤之纷委；清渊云润，沃念虑之恭庄。使保全性命之真，遂和同天人之际。随符仙从，护法灵官，录显绩之服劳，计仙真之保奏。得道之后，升入无形，和与道合真。
　　西南方忏谢不能虚己接物之罪
　　众等伏闻承天至顺，配刚健以成形；行地无疆，扩含弘而役物。阴功莫大，厚德难名。今谨有佩箓道士某等，禀秀五行，独灵万物，均有生於尘世，幸入道於玄门，益宜自化以修心，庶可虚含而接物。自以不能御气，动必纵情，不和其心而与物交争，不顺其身而与世相忤，无一德而为常安之术，合两怒则多溢恶之言，护短而己不自知，敛怨而人岂无憾，缪於心而伤和气，溺於言而污法身，与人并立而无以化人，伪道养形而未能造道。敢昧自欺之过，以贻天降之殃，敬负罪以首陈，誓责躬而悛改。谨赍香花法信供养之仪，至心归命西南方无极太上灵宝天尊，梵炁天君，西南乡神仙，诸灵官。仰惟坤仪至信，地道流谦，愿分厚德载物之休光，使有常善救人之功用。虚明道性，一顺逆以和融；粹熟心声，谨枢机而安定。福将自至，祸莫由生，更祈不动之仁，尽赦从前之罪。得道之后，升入无形，和与道合真。
　　西北方忏谢法天象地履斗驱神之罪
