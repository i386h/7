<!-- { "loadSidebar": true } -->
　　无上三天玄元始三炁，太上道君太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今临午行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，玉晨大道灵宝天尊，万天教主道德天尊，昊天至尊玉皇上帝，勾陈星宫天皇大帝，中天星主紫微北极大帝，承天效法后土皇地祇，神霄真王长生大帝，东极注生青玄上帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，九天好生可韩司丈人天尊，九天采访应元保运真君，九天上帝，三十二天上帝，五老上帝，东华木公道君，西灵金母元君，日宫太阳帝君，月府太阴皇君，五方五德星君，二十八宿星君，北斗七元上道真君，南斗六司上生真君，五福十神太一真君，上清四余四曜星君，天曹诸司真君，三元三官大帝，泰玄枢机三省诸相天君，玄中大法师真君，三天大法师真君，法主四圣真君，上清雷霆院使真君，雷霆九司列职真君，九天注生监生真君，九天司禄梓潼帝君，九天卫房圣母元君，本靖诸省府院司经箓法部主宰真君，三天门下三元真君，上章词表灵官，五岳圣帝，洞天福地、靖庐治化仙官，本靖祖玄真师、列位真人，经籍度列位真人，北阴酆都大帝，扶桑丹林大帝，三河四渎、五湖四海龙王，名山大川真宰，九天金阙、玉阙灵济洪恩二位真君，风云雷雨部威烈圣众，城隍里社庙貌一切真灵。臣闻主器莫若长子，盖有重於承传；天道常与善人，惟密移於造化。宛不言而善应，随有感以必通。粤自神灵，为之主宰，在昔高祺，请子必严。郊外之祈，尧帝多男，亦假华封之祝，况兹凡陋，敢昧归依。当一意以告虔，冀三元之道养。钦哉，首上圩顶，孔父有祷於尼丘；骏极于天，申甫降神於嵩岳。或元精之育固，或昴宿之储萧。邑姜梦帝，则文在手而曰虞；燕姑梦兰，则使称天而与已。未有不关於造化，而能自遂於生成。醮官某伏念功浅行微，祸盈恶积，放於利而多怨，旷仁宅而弗居，获罪于天，克艰厥后。念胙之土，而命氏传自古初；苟坠厥绪，而覆宗谁尸伏腊。恐一旦溘先於朝露，则九原有愧於先灵。顾只影以自怜，仅如丝而不绝。年高绛县，辱久矣於泥涂；鬼哭若敖，将馁而於求食。每茕茕而知惧，常栗栗以祈天。又虞冢讼之牵连，欲丐洪恩而普度，乃严净宇，祇荐嘉诚。臣等职奉金科，身参宝箓。祈男祷嗣，音每诵於监生；仙化成人，经获闻於上品。凡据情素，敢不上闻，爰有心诚，谨当宣奏。
　　宣词。
　　谛详词语，灼见忱诚。臣闻不孝有三，无后为大；生道非一，本出於虚。拟天地而参诸身，致中和而育万物， 宜内循於一己，庶有格於万灵。用荐芯芬，将祈盻蠁。九重金格，奉灵宝之秘言；三级瑶坛，延众真於珠馆。八天云篆，安镇九宫；两极星灯，光连五斗。沥陈丹悃，拜伏朱章，庶凭众妙之功，用格多男之庆。以今临午行道，请法众等运兹初捻上香，愿此香云，腾空上彻，供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏愿璇玑调理，龟鼎燕宁，绝灾异而不书，涤妖氛而永息。龙楼鹤禁，继照重明。甲观画堂，含饴增庆。百子协螽斯之咏，六宫歌芣苡之诗，俾万物各得其宜，无一夫或失其所。今故烧香，自归依道尊大圣众至真之德。得道之后，保天长存，和与道合具。
　　以今临午行道，请法众等运兹二捻上香，愿此香云，腾空上彻，供养十方无上经宝天尊。臣等皈身、皈神、皈命，首体投地，以是捻香功德，归流某家九世七先，亿曾万祖。伏愿天慈赦宥，道气发舒，拔苦除愆，和冤释对，告下九幽泉曲之府，速登朱陵流火之庭，受炼生方，逍遥仙界，绝恶根而断灭，俾胎注以蠲除，庶无夭横之灾，永保绵长之庆。今故烧香，自归依经尊大圣众至真之德。得道之后，永天长存，和与道合真。
　　以今临午行道，请法众等运兹三捻上香，愿此香云，腾空上彻，供养十方无上师宝天尊。臣等皈身、皈神、皈命，首体投地，以是捻香功德，归流某寿德齐明，魂神澄正。结天地氤氲之气；流注百关；禀阴阳涎坛之功，冥符八景。育婴端就，寝息无惊，锡其肯获之人，流以有余之庆。桑弧蓬矢，将有事於四方；燕颔虎头，或封侯於万里。恩沾九有，泽及含生。今故烧香，自归依师尊大圣众至真之德。得道之后，永保利享，和与道合真。
　　唱方，忏方，命魔，三启，三礼。
　　重称法位。
　　具位臣某等，谨重诚上启，金阙虚无三宝天尊，昊天至尊玉皇上帝，勾陈星宫天皇大帝，中天星主紫微大帝，承天效法后土皇地祇，神霄真王长生大帝，诸天天尊，诸天天帝，三界应感，一切真灵。臣闻茫茫九有，形质既分；蠢蠢含生，陶镕莫测。虽世间有有无有，皆暗昧於始终；而一气生生之生，实全繄於水火。苟赋形於宇内，总托化於仙乡。唯南斗之六虚，乃太微之都紏。领天枢天机之二省，有司命司录之尊神。延寿益算，则度厄於长生大君；起死回骸，则主录於韩君司马。咸彰品物，号南昌之上宫；济拔三涂，置朱陵之火府。傥超离於阴境，先沐浴於天池。闻八天隐语之音，接三洞飞玄之气。玉眸炼质，黄华荡形，再返人寰，各正性命。然念世人罪福，尽达天司。丹笔善分，列为等级。姓类既别，毫发无私。行齐八百者，即证果以登真；刑属三千者，乃计功而补过。三官鼓笔，常料别於种人；万圣督仙，实无间於昼夜。皆有条而不紊，故善应以无方。唯此丹天，功高紫极。凡繁道荫，注上生名，皆逆推三世之业因，以计定一生之禄等，玉历考诞弥之月，庆云开化育之门。俾全受炼之魂，即注更生之所。或寄胞於贫寒之所，或赋形於积善之家。考算毫分，搜罗人品。千生父母，有夙世之良因；万劫子孙，亦三缘之和会。共业所感，聚为一家。然后九炁齐并，二仪同化，帝君品命，圣母履纲。道与之貌而天与之形，阳为之魂而阴为之魄。四肢五体，各整具於形神；六甲三元，悉扶承於胎命。又千和而万合，至十月以九周。惟九天司马，不下於命章；则万品生根，莫彰於神奥。大矣哉，惊天骇地，贵亦难胜，陶魄铸魂，神灵微妙。斋官某爰念日暮途远，嗣绪世微，耻门户之雕零，究生源之本始，载严净宇，遐企上真，庶通蠲洁之诚，以格蕃昌之裔。伏愿九天圣母，浮驾云轮。八方胎神，各领官属。流布至真之气，灌溉胞命之门，胎元结於黄房，祥烟塞於死户。时贵月吉，拥三界以齐临；形具神全，保万灵而称庆。允获自天之佑，旁依锡类之仁。乃子乃孙，肯堂肯构，上明天尊大慈之泽，下副臣等皈命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来临午行道之所，自然生金液丹碧，芝英百灵，众真交会，在此香火炉前。当愿忱诚上达，睿泽旁流，赦已往之愆尤，开自新之轨路。九玄七祖，释注讼以升形；六甲三元，保胎真而固本。庶获宁馨之子，率归仁寿之乡。次愿十方仙童玉女，接侍兰烟，传臣向来所启之诚，速达径御太上无极大道、昊天玉皇上帝御前。
　　出堂颂。
　　出户。
　　道门科范大全集卷之二十七竟
　　道门科范大全集卷之二十八
　　祈嗣大醮仪
　　晚朝行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠遍神州，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御至真无极大道、昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，玉晨大道灵宝天尊，万天教主道德天尊，昊天至尊玉皇上帝，勾陈星宫天皇大帝，中天星主紫微北极大帝，承天效法后土皇地祇，神霄真王长生大帝，东极注生青华大帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，九天好生可韩司丈人天尊，九天采访应元保运真君，九天上帝，三十二天上帝，五老上帝，东华木公道君，西灵金母元君，日宫太阳帝君，月府太阴皇君，五方五德星君，二十八宿星君，北斗七元上道真君，南斗六司上生真君，五福十神太一真君，上清四余四曜星君，天曹诸司真君，三元三官大帝，泰玄枢机三省诸相天君，玄中大法师真君，三天大法师真君，北极法主四圣真君，上清雷霆院使真君，雷霆九司列职真君，九天注生监生真君，九天司禄梓潼帝君，九天卫房圣母元君，本靖诸省府院司经箓法部主宰真君，三天门下三元真君，上章词表灵官，五岳圣帝，洞天福地、靖庐治化仙官，本靖祖玄真师、列位真人，经籍度列位真人，北阴酆都大帝，扶桑丹林大帝，三河四渎、五湖四海龙王，名山大川真宰，九天金阙、玉阙灵济洪恩二位真君，风云雷雨部威烈圣众，城隍里社庙貌一切真灵。臣闻碧落浮黎，受六甲保胎之品；紫阳玉笈，开九天生神之章。皆百灵隐韵之音，结三洞飞玄之气。说之八遍，则妇人怀妊，鸟兽含胎；读之九过，则万灵唱恭，司命敬诺。皆太上广好生之德，勑元阳开大有之民，使民知道以知身，莫不有宗而有本。顾惟后学，希慕神仙。非此文，则生气无津，九户阂塞；得此经，则胎神明注，三宫焕腾。锡气布年，超凡入圣，实修行之径路，为得道之阶梯。不但女子可以奉行，亦使形神不相远离。臣等受任之日，济度存心，夙佩灵章，许传斋范。既晨兴而蠲洁，又夕惕以熏修，遵上天俯仰之仪，奉金箓告盟之格，悯凡心之有祷，望霄汉以投词。爰有心诚，谨当宣奏。 
　　宣词。
