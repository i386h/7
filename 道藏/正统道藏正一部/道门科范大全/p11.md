<!-- { "loadSidebar": true } -->
　　具位臣某与合坛官众等，谨同诚上启，虚无自然元始天尊，无极大道太上道君，太上老君，混元上德皇帝，太上开天执符御历含真体道昊天玉皇上帝，紫微天皇大帝，中天北极大帝，圣祖上灵高道，九天司命保生大帝，后土皇地祇，元天大圣后，五福十神太一真君，三十二天帝君，三十六部尊经玄中大法师，东华、南极、西灵、北真、仙都、玉京、金阙、七宝、瑶台、紫微上宫，灵宝至真明皇道君，上相上宰，上保上傅，三皇五帝，十一大曜星君，北斗七元星君，二十八宿星君，九宫十精太一君，北极四圣真君，扶桑大帝，旸谷神王，洞渊龙王，十洞五岳，九江水帝，八海龙王，三河四渎、五湖七泽、溪谷川源、五方行雨龙王，风云雷电、阴阳主宰，府界县境、诸庙神祇，城隍社令，三界应感，一切神灵。臣闻至道先天，高真起教，着名万象，覆育群生。忱辞既达於严恭，洪造必垂於昭应。今某以祇膺纶命，夤奉邦条，务清俭以爱民，效公忠而许国。属以蕴隆为沴，优渥未沾，夙祷高穹，冀臻灵感，谢云果臻灵感。琅函发蕴，诵微妙之真文；瑶席陈仪，具芳馨之美荐。披迎飞从，钦想层灵。伏愿虎节龙旗，暂出鸿蒙之境；云軿鹤驭，少临秘邃之宫。鉴其显若之孚，饮此菲然之礼，庶诞膺於景福，普垂佑於苍黔。臣等无任瞻天望圣激切延请之至，奉迎大驾。
　　降圣，上茶，初献，散花。
　　各称法位。
　　具位臣某等，谨同诚上启，虚无三境至尊，三界醮筵列圣，咸望洪慈，洞开明鉴。臣闻太极函三，辟两仪於恍惚；轻清得一，着列象於昭回。握璇玑而运五行，震风霆而均四序，裁成庶汇，陶育群生，虽真筌垂造化之私，然俗谛有阴阳之患。今某以久愆大润，将害嘉生，惕厉省躬，忧劳轸念，夙按熏崇之范，聿申恳祷之诚，冀慈卫以丕周，雨云：果霶霜而普洽。雪云：果睍销而普洽。严科备举，馨醮嗣陈，庸祇迓昭答於天休，庶保康於庬俗。臣等叨承教典，获预关行，设醮词诚，谨当宣奏。
　　宣词。
　　按如词旨，备切至忱。仰惟三境高尊，九清上圣，紫极炳灵之列曜，丹台无鞅之飞仙，下济威光，俯饮丹恳。伏愿珠躔顺轨，玉烛均调，阴阳和而风雨时，祥祉臻而妖氛息。提封千里，永治於康年；比屋万家，各谐於安堵。覃均动植，俱遂生成。臣等无任恳切之至，再拜上香，酒陈亚献。
　　奏乐。
　　臣谨重诚上启五岳真圣，四渎神祇，福地灵曹，名山主宰，兴云致雨，一切威灵。伏以博厚推尊，方舆宅圣，或中分於洞府，或高配於星躔，蓄泄风云，均调雨露，幽赞明君之化，辅承宰制之功，凡属含生，溥膺嘉佑。今某伏为当境，偶愆时雨，久亢常旸，夙露诚祈，冀、果臻精感。修坛蒇事，已告於厘成；馨醮陈仪，载蠲於严格。伏惟阴阳主宰，岳渎柔祇，洞天紫府之灵官，福地名山之列圣，上符真贶，下济斯民。然愿守御安宁，井闾绥靖，畎亩常丰於润泽，仓箱永赡於资储，矧伊动植之微，尽荷沾濡之惠。臣等无任恭虔，酒陈终献。
　　奏乐。
　　臣谨重诚上启扶桑大帝，旸谷神君，洞渊龙王，九江水帝，四渎源王，三河四海、十二河源、溪江川海、下元主宰，兴云致雨，水府威灵。伏以包天带地，聿彰润下之功；习坎盈科，式协至柔之德。极洪深而莫测，亘汗漫以难穷。靡宅仙游，曷明善利，总升沉而效职，一祸福以承天。有感必通，无幽不烛。今某以时旸作沴，天泽愆期。休惕之心，匪遑於夙寤；恳祈之素，冀格於灵通。精斋具荐於殊熏，净醮式严於丕享。伏惟四溟至圣，百谷神王，尽鳞屋之幽潜，率龙宫之邃密，暂辞贝阙，来降真庭。歆兹菲薄之修，鉴此精诚之祷，密扶穹昊，溥佑苍黔。正令顺时，合五行而有序；兴云致雨，泽万物於无方。农田酬未耜之劳，境邑荷丰禳之赐。臣等无任再三恳祷之至，诚惶诚恐，稽首再拜，奠汤。
　　叹道，宣疏。
　　臣谨重诚上启太上三清，昊天玉皇上帝，九品高真，十方上圣，诸天诸帝，真经真师，周天列宿，海岳龙神，三界应感，一切真灵。今则醮礼既陈，斋诚已达，灵音罢奏，仙范停宣。尘境喧凡，久驻飙轮之驾；云霄杳邈，将回丹汉之居。延百福於丰年，保三登於岁序。臣与醮官等，无任攀恋望恩激切奉辞之至，诚惶诚恐，稽首再拜，奉辞大驾。
　　举，送神颂。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来设醮之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十七竟
　　道门科范大全集卷之十八
　　广成先生杜光庭删定
　　灵宝祈求雨雪拜章仪
　　夕景行道
　　法事升坛如式。
　　举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙访，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今建坛行道，谨奉为入意，其诸情悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御至真无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，虚无自然元始天尊，无极大道太上道君，太上老君，混元上德皇帝，太上开天执符御历含真体道昊天玉皇上帝，上宫紫微天皇大帝，中天北极紫微大帝，圣祖上灵高道，九天司命保生天尊大帝，承天效法厚德光大后土皇地祇，元天大圣后，五福十神太一真君，三十三天帝君，东华、南极、西灵、北真、仙都、玉京、七宝、瑶台、紫微上宫，灵宝帝君明皇道君，三十六部尊经玄中大法师，上相上宰，上保上傅，三皇五帝，十一大曜星皇君，天地水三官，北斗七元星君，二十八宿星君、九宫十精太一真君，北极四圣真君，水府扶桑大帝，旸谷神君，洞渊龙王，十洞五岳，九江水帝，八海龙王，三河四海、五湖七泽、溪谷川源、名山洞府、靖庐福地，五方行雨龙王，风伯雨师、雷公电母、云烟将吏，府界县境、诸庙福神，三界应感，一切真灵。臣闻清静希微，字之曰道；阴阳舒惨，本之於天。惟天故能佑下民，惟道故能育万物。以时愆润泽，民困焦枯，祇祓琳宫，□严挂席。按真科於三洞，下真驭於九清，昭俟真休，冀谐精感，谢云昭荷灵休，亟谐精感。今则告祈毕事，拜表言功，臣等皈身、皈神、皈命太上无极大道，三界威灵。伏愿俯垂慈鉴，上至无极道前。
　　唱，礼十方。
　　臣闻高明之应，虽曰无声；博覆之私，允彰不宰。盖玄虚之至教，着禳禬之冲科。蠲被宜先，精纯斯达，荡除灾沴，和正阴阳。或岁偶炎烘，或时逢饥馑，傥倾诚祷，必荷灵休。今为当境，以气序愆常，雨旸靡若，钦修妙蕴，祇款寥旻，冀上圣之矜怜，霈湛恩而均注；祈雷云：冀瑞色之浮空，总农田之沃润；谢雨云：果上圣之矜怜，霈湛恩而均注；谢雷云：果上圣之垂恩，降祥□而沃润。惠沾合境，泽被群元。臣等叨预齐熏，克周容典，尚虑敷宣谬误，持诵遣忘，积此过九，惧招冥谴。敢恻躬而谢咎，祈善贷以推慈，广宥前非，会臻丕贶。然愿权衡顺合，舒惨适时，副郡邑之倾虔，总黔黎之乐业，祸沉九地，福及十方。稽首礼谢无上至真三宝。
　　道门科范大全集卷之十八
　　道门科范大全集卷之十九
　　广成先生杜光庭删定
　　文昌注禄拜章道场仪
　　启坛行道
　　法事升坛如式。
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启之诚，速达俓御至真无极大道、三清上圣、昊天玉皇上帝御前。
　　请称法位。
　　具位臣某与临坛官众等，谨同诚上启，太上虚无自然元始天尊，次启九皇九天上帝，三十六大天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣等今故烧香，愿以是功德，上为宗庙先灵、天子王侯、土地寮属、经籍度师、隐居山林严栖学真之士，同学之人，醮官某等家亿曾万祖、父母师长、九亲姻族，天下人民、飞行蠢动、一切众生，今故烧香，皈身、皈神、皈命太上十方灵宝自然至真无极大道。惟乞原赦前世今生，生死宿对，重过得免，离三恶、五道、十苦、八难、九厄之中。愿臣等心智开明，凡所云为，永与道合。所启灵感，上御至真无极道前。
　　唱方，忏方。
