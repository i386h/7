<!-- { "loadSidebar": true } -->
　　具位臣某等，虔诚上启，虚无三境至尊，昊天玉皇上帝，诸天诸地，诸水诸山，三界十方，证明列圣。臣闻大道无为而无不为，上圣救物而无弃物，道赖人而敷畅，德因人以宣扬。是谓道不虚行，德不孤立，上而诱掖於群士，下以化导於烝人，恢张抱一之风，橐钥至真之教。醮官某夙沾玄化，衣被洪恩，未造道微而禀固有之资、未隆德业而抱良能之素，值圣主开进贤之路，有司举较艺之章，发兼济之纯衷，起力行之大愿，爰资羽，仰叩高穹。所念者道，道无不为；所恃者圣，圣无弃物。陈情沥恳，注想凝熏，庶集妙因，早酬素志。周天众圣，必昭鉴於丹诚；大地灵神，谅俯歆於清夜。属臣关奏，敢不上闻，设醮词诚，谨当宣奏。
　　宣词。
　　谛详词语，灼见至诚。心画上通，即达高真之听；慈光下烛，必臻所欲之从。重念醮官某人生难逢，岁华易过，将强学以待问，期得志而有行。伏愿道荫昭垂，天禧广霈，咸涤历生之罪咎，俾谐盛世之科名，得其主而遇其时，行其义以达其道。仰冀某亿曾上祖，远近先魂。永离幽途，陆九霄之仙品；长垂密荫，传百叶之荣光。臣等无任恭虔，酒行亚献。
　　奏乐。
　　臣闻大道玄妙，运一炁以陶成；至真自然，散一神而发育。气则贯通於万类，神则鼓舞於群伦，同出异名，混而为一，物禀之而无觉，人赋之而有灵。是知至贵之身，可谓胤真之器。于以敷其妙用，于以守其重玄，欲此功之克谐，必寿年之有永。醮官某受神气於大道，修事业以为儒。苗而秀者，然后足以猷行；秀而实者，然后可以成就。伏愿高真春顾，神圣照临，降真神以育其神，流道气而充其气。既锡之以聪慧，必畀之而荣名；既界之以荣名，必延之而遐寿。庶效寸心之素，克成兼济之图。仰冀见在尊亲，灾厄蠲消，休祥骈集，松颜难老，玉液长存，拥庆绪於将来，垂清芬於后裔。臣等无任虔恳战越之至，再拜酒陈终献。
　　奏乐。
　　臣谨重诚上启，太上无极大道，三境至尊，昊天玉皇上帝，十方大圣，三十六部尊经玄中大法师，灵宝众真，五帝三官，圆穹玄象天曹一切灵仙，洞天岳渎圣众，司禄主者，职贡举真君，掌籍考校官属，道德应感，一切真灵。臣闻无观妙而有观徼，静徐清而动徐生。盖入乎有不失於无，虽应乎动而弗离其静。此道用之所以运，而德行之所以行。矧先圣之垂彝，贵笃学而入仕。不废君臣之义，以隆道德之风。醮官某钦奉真筌，允稽圣训，汲汲於行已，皇皇於得君，端一心以待时，应清朝之遴选。伏愿帝启其智，神诱其衷，俾洞晓於玄根，永敷扬於妙用，贮虹蜺於胸次，摛锦绣於笔端，奋迅亨衢，施行儒业，上愿皇帝亨无疆之寿，群贤成弼亮之功，玉烛调而五谷丰，海宇安而九夷服。臣与醮官无任荷恩戴德倾虔屏营之至，再拜献汤。
　　宣疏。
　　具位臣某与合坛官众等，谨重诚上启，金阙虚无三清上帝，昊天六御宸尊，诸天天尊，诸天天帝，灵宝众真，五帝三官，圆穹玄象天曹一切灵仙，洞天岳渎圣众，司禄主者，职贡举真君，掌籍考校官属，道德应感，一切真灵。臣闻圣演云章，敷开天之奥旨；科遵玉笈，设祈禄之灵坛。品物聿陈，馨羞备荐，龙驾驻通宵之永，椒浆上三献之勤。太常威神，光临於浊界；百灵上宰，洞照於心神。臣与醮官某等，前世今生，未曾觉悟，六根三业，稔积愆尤，或杀害有情，或侵伤庶类，违真背道，故作误为，罪积上宫，名标黑簿。或在七元曹局之内，或在三官宫府之中，或系五岳之司，或属四渎之簿，未蒙原赦，及不忏除。又恐七曜加临，五行刑克，支干数尽，大小运穷，三命衰微，九宫滞塞，咒诅为障，冢讼为灾，非托上真，无由解谢。今则特伸忏洗，咸冀赦除，上愿宗庙保安，干戈永息，民无疫疠之厄，时无水旱之愆。贤俊登庸，盗贼消弭，蛮夷率服，和气周流，遐迩蔑愁叹之声，动植遂自然之性。三途离苦，六趣超升，长承至道之恩，永奉高真之化。今则礼周三献，词不再陈，惧仪矩之诪张，重凡愚之过咎，深虞屑渎，并愿赦原。仰冀上界高真，旋归瑶阙；下方列圣，仍返仙曹。流光回盻於醮筵，凡恳必谐於素愿。臣某与醮官等，无任攀恋知归之至，诚惶诚恐，稽首顿首，再拜奉送真圣。
　　举，十二愿。举，存神烧香。
　　高功复炉。
　　香官使者、左右龙虎君，侍香诸灵官，当令臣向来设醮升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　举，出堂颂。
　　出户，引至六幕堂。
　　道门科范大全集卷之二十四竟
　　道门科范大全集卷之二十五
　　三洞经箓弟子仲励修
　　祈嗣拜章大醮仪
　　启坛行道
　　法事如式。
　　举，各礼师存念如法。
　　宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，搜捕凶群。奉承正道，赤书玉文。九天符命，摄龙驿传。普天安镇，我得飞仙，和与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁纲。亿劫长存，保天无疆，和与道合真。
　　西方：
　　七炁素天，太皇流精。光耀金门，洞朗大冥。中有索皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。功加一切，天地咸宁，和与道合真。
　　北方：
　　五炁玄天，元始徘徊。辰星焕烂，光耀大微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神镇八威。邪门闭塞，正道明开。映照我身，三光同辉。策空驾浮，举形仙飞，和与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今启坛行道，谨奏为入意，其诸忱悃，己录告闻，愿得太上十方至真道炁，灵宝瑞光下降，流入臣身中，令臣启奏，速达俓御太上无极大道、昊天玉皇上帝御前。
　　请称法位。
　　具位臣某与临坛官众，谨同诚上启，玉清圣境元始天尊，上清真境灵宝天尊，太清仙境道德天尊，太上开天执符御历含真体道昊天玉皇上帝，勾陈星宫天皇上帝，中天星主紫微北极大帝，承天效法后土皇地祇，高上神霄玉清真王长生大帝，高上神霄玉清真王青华大帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，九天好生可韩司丈人天尊，九天采访应元保运真君，九天上帝，三十二天上帝，五老上帝，东华木公道君，西灵金母元君，日宫太阳帝君，月府太阴皇君，五方五德星君，二十八宿星君，北斗七元上道真君，南斗六司上生真君，五福十神太一真君，上清四余四曜真君，天曹诸司真君，三元三官大帝，泰玄枢机三省诸相天君，玄中大法师真君，三天大法师真君，北极四圣真君，上清雷霆院使真君，雷霆九司列职真君，九天注生监生真君，九天司禄梓潼帝君，九天卫房圣母元君，本靖诸省府院司经箓法部主宰真君，三天门下三元真君，上章词表灵官，五岳五天圣帝，洞天福地、靖庐治化仙官，本靖祖玄真师、列位真人，经籍度列位真人，北阴玄天酆都大帝，东霞扶桑丹林大帝，四海龙王，四渎源王，十二河源仙官，九江水帝，五湖七泽大神，名山大川真宰，九天金阙灵济洪恩真君，九天玉阙灵济洪恩真君，今年某季典司风雷雨部、威烈圣众，府县城隍、里域土地、远近庙貌、一切真灵。臣闻至神之化，必神道者有以揆其功；众妙之门，必妙物者能以索其奥。默探生生之理，密穷亹亹之功。品物流形，际天蟠地，洪惟三境帝尊，十方列圣，河海不足以言其大，山岳不足以拟其高，惟裔嗣之绵长，表吉人之崇奉。醮官某德修罔觉，善积而彰，始也期庆嗣之克谐，终也冀斯男之永保。并结形於九炁，同禀命於三元。生神唱奉而唱恭，司命敬诺而敬顺，悉考诞弥之月，大恢生化之功，调六气於洪钧，开八荒於寿域，庶获绵绵之庆，载严翼翼之心。辄按仙科，仰延真驭，祈世嗣於宝轴，荐精悃於玉虚，启愿云初，洪仪方蒇，上以谢天地生成之泽，下以祈子孙寿命之休。臣等无任恭虔，再拜上香，净　　茶上献。
　　散花。
　　臣谨同诚上启虚无自然三清上帝，昊天玉皇上帝，三界十方列圣。臣闻化工密运，空浮梵行之天；大道隐存，昭示好生之德。剖三才而肇序，布九炁以成形。念天下人民，皆因父母寄胎诞育而遂得生成；惟气连玉清，悉自元始播精移神而化身普度。故反求诸己，而我命在天。醮官某受室以来，添丁未兆，惧承家之弗祀，忧主祭之莫传，仰启高真，导迎景贶，虔依科简，宿启灵坛。臣今正尔烧香，皈身、皈神、皈命十方无极大道，愿以是功德，普度幽明。伏愿三境垂光，万灵翊卫，察丹诚而照鉴，肃飙驭以来临。简在帝心，克昌厥后，所启玄感，上御至真无极大道御前。 
　　唱方，忏方，三启，三礼。
　　宣真文。
　　重称法位。
