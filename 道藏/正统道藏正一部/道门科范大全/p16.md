<!-- { "loadSidebar": true } -->
　　具位臣某与临坛官众，谨同诚上启，太上无极大道，三境天尊，昊天玉皇上帝，勾陈天皇大帝，星主紫微北极大帝，承天效法后土皇地祇，神霄九宸大帝，诸天天尊，诸天天帝，三界应感，一切真灵。臣闻元始祖劫，化生诸天；二仪出胎，始建寰海。七窍凿成於混沌，五文普植於神灵。其回风也，扇碧落以空歌；其聚烟也，贯紫虚而郁秀。别生分类，有开物成务之功；视履考祥，彰福善祸淫之训。凡紧化物，敢昧倾心。醮官某万劫良因，三元道养。念老而无子曰独，柢自叹於穷民；惟天之大德曰生，爰服膺於古训。用修香火，仰丐恩怜。臣等谬忝治官，恭修醮事。存亡继绝，实仰奉於天威；接物利生，庶广扬於道化。凡据诚悃，敢不上闻，爰有心诚，谨当宣奏。
　　宣词。
　　谛详词语，灼见至诚。仰丐天聪，曲回敷佑。窃惟九天官属，三界职司，惟定罪以纪功，每列言而奏简。幽明永赖，巨细不遗。今醮官某澡雪精神，虔修斋宜，法天象地，祗建星坛，酌水献花，皈依道宝。诵洞章於午、清夜，奏云篆於诸天，降格上真，伸达至愿。爇香示信，谨周遍於十方；然灯续明，普光辉於九夜。辄依斋法，宿启以闻，恩惟太上三尊，十方上圣，玄中大法师，监斋大法师，灵宝至真，三界官属，垂神鉴映，省览所陈。乞勑侍经威神，监察曹属，传奏土地里域真官，协力同心，周旋营卫，扫荡力外，清净坛场，降伏妖魔，馘灭精祟，使臣等心安气定，玄感冥通，启奏上闻，天恩下逮，斋功成就，无有窒碍。明旦行道，续更启闻，谨启。
　　十二愿。
　　复炉。
　　香官使者、左右龙虎君、侍香诸灵官，当令臣向来启坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之二十五竟
　　道门科范大全集卷之二十六
　　三洞经箓弟子仲励修
　　祈嗣大醮仪
　　清旦行道
　　法事如式。
　　举，各礼师存念如法。
　　宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今清旦行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，玉晨大道灵宝天尊，万天教主道德天尊，昊天至尊玉皇上帝，勾陈星宫天皇大帝，中天星主紫微北极大帝，承天效法后土皇地祇，神霄真王长生大帝，束极注生青华大帝，九天应元雷声普化天尊，九天雷祖上帝，上清紫微碧玉宫太一大天帝，六天洞渊大帝，六波天主帝君，九天好生可韩司丈人天尊，九天采访应元保运真君，九天上帝，三十二天上帝，五老上帝，东华木公道君，西灵金母元君，日宫太阳帝君，月府太阴皇君，五方五德星君，二十八宿星君，北斗七元上真道君，南斗六司上真道君，五福十神太一真君，上清四余四曜星君，天曹诸司真君，三元三官大帝，泰玄枢机三省诸相天君，玄中大法师真君，三天大法师真君，北极四圣真君，上清雷霆院使真君，雷霆九司列职真君，九天注生监生真君，九天司禄梓潼帝君，九天卫房圣母元君，本靖诸省府院司经箓法部主宰真君，三天门下三元真君，上章词表灵官，五岳五天圣帝，洞天福地、靖庐治化仙官，本靖祖玄真师、列位真人，经籍度列位真人，北阴玄天酆都大帝，东霞扶桑丹林大帝，三河四渎、五湖四海龙王，名山大川直宰，九天金阙、玉阙灵济洪恩二位真君，今年某季典司风雷雨部、威烈圣众，城隍里社庙貌、一切真灵。臣闻有物混成，生实先於天地；虚离独立，至亦出於阴阳。或为之纪而莫见其形，不知其名而字之曰道。故阳居大夏，而生育长养以为事；天祖群物；而包含徧覆以无殊。凡属洪纤，悉归亭育。不言而喻，四时行而百物生；邪气莫奸，五谷熟而万民殖。化工所系，庆赖攸均。醮官某夙植善根，获闻正道，责躬引咎，敢不祇畏上天，奉戒修斋，庶几以咈无子，令臣关奏，降圣归依，清旦词诚，谨当宣奏。
　　宣词。
　　按如词言，丹诚恳切。恭承听览，少赐矜容。望垂至大之恩，乞允绵长之祝。臣闻易有太极，两仪是生；大哉乾元，万物资始。凡戴天而履地，率负阴以抱阳。得我之大者，赋性於冲和；得我之小者，播形於飞走。故无物不沾於雨露，而有情尽出於陶镕。凡赖生成，敢忘皈向。葵心虽远，犹倾向日之诚；獭祭甚微，亦展事天之礼。矧居人道，复处中革，有报有祈，惟精惟一。醮官某斋明盛服，揆日惟良，钦若昊天，昭事上帝，觊百神之来相，庶一索以得男，下副祷祈，式彰生化。以今清旦行道，请法众等运兹初捻上香，愿此香云，腾空上彻，供养无上至真十方道宝。臣等皈身、皈神、皈命，首体投地，以是捻香功德，上祝当今皇帝陛下。伏愿本支百世，寿考万年，王假有家，天作之合。继姜嫄之履武，载育生民；迈狄简之祈天，降祥玄鸟。益庆藩垣之翰，茂膺长发之期，福及醮官，泽流后裔。斯干考室，如松茂而竹苞；中孚应天，庶鹤鸣而子和。今故烧香，自归依道尊大圣众至真之德。得道之后，保天长存，和与道合真。
　　以今清旦行道，请法众等运兹二捻上香，愿此香云，腾空上彻，供养无上至真十方经宝。臣等皈身、皈神、皈命，首体投地，以是捻香功德，归流社稷尊灵、宗祧先圣。伏愿阀宫有恤，清庙肃雍。对越在天，梦九龄而增与；流光宗祀，配上帝以无私。下逮醮官，恩加先世，乐游帝所，闻广奏於钧天；凄怆焄蒿，发昭明於神气。曲垂阴骘，宜佑见存。今故烧香，自归依经尊大圣众至真之德。得道之后，永保长存，和与道合真。
　　以今清旦行道，请法众等运兹三捻上香，愿此香云，腾空上彻，供养无上至真十方师宝。臣等皈身、皈神、皈命，首体投地，以是捻香功德，归流遐迩，遍及幽冥。伏愿三辰顺轨，四海同文，水旱长蠲，兵刑寝措。五日风而十日雨，无鸣条破块之虞；千斯仓而万斯箱，有东作西成之愿。一门荐祉，四海蒙休，共享福於华胥，保升玄於众妙。犁牛之子，亦骍角以蕃滋；老蚌增光，蕴明珠而具足。恩均动植，各遂生成。今故烧香，自归依师尊大圣众至真之德。得道之后，永保利亨，和与道合真。
　　唱方，忏方，三启，三礼。
　　重称法位。
　　具位臣某等，谨同诚上启，太上无极大道，三清三境天尊，昊天玉皇上帝，三界应感，一切真灵。臣闻遇灾而惧，垂大雅之格言；见善则迁，表义经之垂训。惟天为大，悔过居先。郊雨反风，克彰明德。荧惑退舍，亦契善言。虽无声臭之可寻，宛若□箎之相应。而况恶人斋戒沐浴，则可以昭事於上帝；君子恐惧修省，亦能主祭於长男。非惟变咎以为祥，乃使回心而向道。醮官某伏念自从前世，以至今生，意马奔驰，心猿狂率，愧怍天地，讪谤君师，不孝二亲，问离九族。忘哀废礼，或不祀於祖先；弃子堕胎，夙自残於骨肉。阴贼犯上，蔽贤害能，黩真无厌，遏籴不顾。苟利道於锥刀之末，私富贵於垄断之中。乐祸喜灾，妄绝他宗之祭祀；欺孤伐冢，巧增自己之田园。素无恻隐之心，是亦强梁之行。又或焚山竭泽，煮茧覆巢，枉害众生，未偿夙业，自贻谴责，故触神灵。又或为臣不忠，杀人以政。劳民动众，为祸首於一时；尸位素餐，旷天工於百辟。伐牛山於旦旦，漏天网於恢恢。凡百所为，罔知纪极，有一干此，未或不亡，以致朋淫于家，用殄厥世，不德罔大，将坠厥宗。此皆先圣之格言，抑亦天心之可畏。用是存诚洁己，改往修来，敬终日以乾乾，罄小心而翼翼，自陈罪网，仰丐恩怜。伏愿浩浩高天，皇皇后帝，发好生之大德，敷旷荡之深恩，咸与惟新，哀此统独，庶传种姓，用守宗祊。载育载生，长阶庭之兰玉；以嗣以续，学弓冶之箕裘。庶几荀氏之八龙，不愧河东之三凤，愿有加於帝力，宜俾肖於后昆。恳祷之诚，朝夕以冀，再惟蕃衍，尤赖操修。孤立於赵者，为十世之诸侯；功着於梁者，为八叶之宰相。或使谏君而知臧孙之有后，或以阴德而信丙氏之必与，于公高门，张汤扬善，傥使一二而悉数，虽至千百而匪周，此皆作善降之百祥，抑亦惟天佑于一德。傥有克艰厥后，为业所牵，历考古初，亦存龟鉴。汉侯犯法，四五世而靡有孑遗；虞诩多冤，二十年而不传一口。或以阴谋六出而废后，或以为将三代而覆宗。受玉堕容，尚招恶报；先配后祖，岂保吉祥。顾阴谴之甚明，虽它美而莫赎。苟能见其过而内自省者，将反身而诚乐莫大焉。某敢不寅畏天威，归依造化，誓从今日，以及来生，惟改过以自新，将迎祥而集庆。资生资始，均有赖於乾坤；成象成形，庶归功於天地。早符吉兆，下慰凡情，上明天尊大慈之泽，下副臣等归命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿罪罟蠲消，庆源增衍。倾心受度，即膺馈鲤之祥；蒙道顺生，允获弄璋之庆。一门被泽，四海沾荣。次愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之二十六竟
　　道门科范大全集卷之二十七
　　祈嗣大醮仪
　　临午行道
　　法事升坛如式。
　　各礼师存念如法。
　　宣卫灵咒。
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　鸣法鼓二十四通。
