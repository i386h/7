<!-- { "loadSidebar": true } -->
　　以今清旦行道，请法众等运兹三捻上香，愿此香烟，腾空径上，供养至真无上师宝。臣等皈身、皈神、皈命，以是功德，皈流正一道士臣某等，师资长幼，法属亲萝，既未脱於俗郾，愿广恢於道应。福庭崇观，获安处以无虞；琳扎青书，庶深潜而有得。永捐尘累，克阐真风，一子登仙，九曾受赐。今故烧香，自皈依师尊大圣众至真之德。得道之后，升入无形，和与道合真。
　　忏方，命魔，步虚，三礼。
　　重称法位。
　　具位臣某与合坛众官等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇上帝，北极紫微大帝，承天效法后土皇地祇，道经师三宝天尊，上穷圆盖之高真，下极方舆之主宰，有灵有圣，今古师宗，醮筵合座真仙。恭望洪慈，普同昭鉴。臣闻清静之教，大阐於西周；正一之风，宣行於东汉。自虚皇之造物，至道为先；暨盘古之开天，神化为主。东罗飞景，西列灵丘，南挹丹陵，北峙元阙。乃有上圣执符之帝，高真御极之尊，坐镇九清，总摄三界，斡旋二气，朝会万神，广扇慈风，聿临下土。今遇天元之宝运，特敷龙汉之化源，溥济人伦，俾登寿域。正一道士臣某，生逢昭代，长遇休期，得○玄门，获披妙训，师资开度，佩奉灵文，缘累○驰，沉迷邪境。三会五臈，有亏朝奏之功；八节三元，多珠进修之礼。六阳十直，崇奉愆期；甲子庚申，祷析疏礼。斋分九等，岂洞晓於真诠；功立三千，罔有依於圣训。科禁至重，奉措多违，戒律威严，修持有阙。心非意乱，犯百八十条；识浅智愚，冒三百大戒。六情十恶，过积丘山；九结十缠，愆深巨海。衅盈黑簿，罪结冥司，致使殃咎日深，灾危旋至。所以叩玄关而有请，望丹阙以知归，揆日投诚，披心效信，式敷坛席，备举明科，稽首诸天，告盟三界，馨荐芬芳於百和，华灯洞焕於九光，五灵灿丹篆之符，八会演玄都之奥。监观法事，三师垂保举之恩；赏录斋功，四司定禄命之简。赦除罪咎，解释灾躔。道果圆成，深造无为之理；真源朗彻，独观众妙之门。出生死根，离烦恼苦。三师九祖，乘善贶以逍遥；五族六亲，沐神休而康泰。上愿三光明曜，五纬循躔，气序均调，生灵共庆。干戈偃息，三边无烽燧之虞；稼穑丰登，九域富农桑之业。卞逮三涂幽境，六趣同伦，涵泳神波，沐浴灵泽，普跻寿域，咸乐真风。道化所资，物情俱泰，上明天尊大慈之泽，下副臣等皈向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍香烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之七十竟
　　道门科范大全集卷之七十一
　　道士修真谢罪仪
　　临午行道
　　法事升坛如式。
　　各礼师存念如法。
　　宣卫灵咒。
　　丹灵朱火，炎霞激风。赤轮刚运，天光八冲。进威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝真符，直日香官，合三十六人出。出者严装显服，冠带垂缨，关启玄坛土地，方域神真。臣今临午行道，谨奉为入意，其诸情悃，已录奏闻，愿得太上十方至真道炁，灵宝瑞光下降，流入臣身中，令臣所启，速达俓御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，三清上圣，十极高真，十方太上灵宝天尊，消愆减罪天尊，大慈延寿天尊，长生保命天尊，九霄自然生神上帝，度人太皇，三十二天上帝，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎天医诸司官将，太上诸阶经箓中仙官将吏，天下名山得道神仙，地府酆都大帝，幽阴圣众，水府扶桑丹林大帝，浪苑真仙，人元五岳五天圣帝，酆都地祇，合干元帅、太岁土火、温司圣众、州县城隍主者，当境庙社神祇，福庭土地真官，法坛诸司官将，四界直符功曹使者，醮筵主宰，一切真仙。恭望洪慈，洞垂昭鉴。臣等先缘积庆，获奉皇恩，持真戒以修身，执灵符而度命，愧无寸效，将迪元风。当激励於精衷，用宣行於秘赜。惟天在上，俯怜有祷之诚；况日之中，共仰无私之照。登斋既肃，荐叹惟勤，行道词诚，谨当宣奏。
　　宣词。
　　谛详词语，备述丹衷。仰冀感通，俯从至愿。正一道士某，言念幸禀冲和之气，获归恬淡之宗。虽身染俗尘，而心铭玄造，常虞懈怠，罔答生成。用诹涓吉之辰，特设祈禳之醮，虔伸丹悃，上渎清虚，谢已往之愆尤，希将来之福佑。臣等遵依科简，启建坛场，披灵宝科文，按真仙品格，恭修斋直，匪懈晨昏。告上灵，关五亿之天；达下恳，徧三千之境。冀回鉴佑，普降恩光，克洽灵心，恪酬至愿。以今临午行道，请法众等运兹初捻上香，愿此香烟，腾空俓上，供养太上三尊。臣等皈身、皈神、皈命，以是功德，上祝今上皇帝。伏愿寿与天齐，福如川至，高出百王之上，长为九有之尊，庙堂多稷契之忠，郡邑足龚黄之政，百蛮率服，多稼丰登，物无扎伤，民安康静，来航海梯山之贡，迎日书月至之祥，承灵宝之斋功，乐升平之景运。今故烧香，自皈依道尊大圣众至真之德。得道之后，升入无为，和与道合真。
　　以今临午行道，请法众等运兹二捻上香，愿此香烟，腾空俓上，供养太上尊经。臣等皈身、皈神、皈命，以是功德，归流正一道士某，多生上祖，奕世先灵，虽负其道骨仙风，莫谐轻举空服乎。荷衣蕙带，难脱沈沦，愿乘灵宝之功，受以飞仙之箓。同列侍臣於上帝，并参法从於高穹。今故烧香，自皈依经尊大圣众至真之德。得道之后，升入无形，和与道合真。
　　以今午朝行道，请法众等运兹三捻上香，愿此香烟，腾空径上，供养太上三师。臣等皈身、皈神、皈命，以是功德，归流正一道士某，身轻体逸，如婴儿之未孩；炁固神安，逢猛兽之不据。处春夏秋冬之序，无风寒暑湿之愆，六凿不萌，百痾荡散，法裔共膺於泰定，门庭永集於祥禧，有厄俱消，无往不庆。今故烧香，自皈依师尊大圣众至真之德。得道之后，升入无形，和与道合真。
　　忏方，命魔，步虚，三礼。
　　重称法位。
　　具位臣某与合坛众官等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微上帝，承天效法后土皇地祇，道经师三宝天尊，上穹圆盖之高真，下极方舆之主宰，有灵有圣，今古师宗，醮筵一切真仙。恭望洪慈，洞回渊鉴。臣等伏闻萧台劫仞，高峙於紫清；贝阙珠宫，飞晕於碧落。蕴三天之妙炁，藏八会之灵文，生化群伦，陶埏万汇，既蒙亭育，敢惮钦修。臣等托迹凡笼，栖心仙教，授道之日，登坛以盟，约当上报国恩，奉行经法，凡有虔告，敢不以闻。正一道士某，迹离尘缘，生逢圣世，处黄冠之末学，即绀宇以深居，馘毒伐恶以积功，奉教宣科而济世，仍缠俗网，每混常流。俭足静安，不念赤松之戒；苟贪损志，莫遵翊圣之文。於六阳十直，而惮持斋；於三会五臈，而忘忏罪。昧三关之调适，致六贼之相攘，营营斋醮之小缘，衮衮是非之苦海，贪多务得，乍喜还嗔。进止频犯於坛规，宣演不知於禁忌，背违科戒，纵恣心神。三明六暗之中，但迷邪境；八节四时之内，罔有善功。百渎自倾，气亡液漏。三彭得计，祸结形枯。深忧先世以迷真，恐逐浮生之夭丧。求此忏禳之法，少伸首谢之诚。遵奉典彝，恪修斋直。玉华散景，龙烟凝车盖之形；莲焰腾辉，凤烛灿芝兰之气。荐以苹蘩之洁，藉以文彩之蠲，果实惟嘉，酒醴既旨，祈万神之来享，格一德之精纯，载扬微妙之音，上彻虚皇之听。所冀三清上圣，十极高真，俯纳微诚，特垂巨贶，命三官而掌录，敕五帝以下观，赦已往之罪瑕，锡将来之禄算，密付长生之旨，潜敷驻世之方，飞天下观，大勋保举，云凝灵府，名入真阶。断谷辟粮，食至和阴阳之气；烧香接手，入太室璇玑之门。逍遥上清，超波三界，得证无为之果，永除堕业之侵。上愿国祚兴昌，帝图安镇，海宇即臻於康静，黎民共乐於升平，岁赡仓箱，物无疵疠，恩波所及，幽显俱沾，各遂攸宜，咸得其所。臣等功圆六度，道证三便，谷隐寒栖，克登真果，上明天尊大慈之泽，下副臣等皈命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来午朝行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之七十一竟
　　道门科范大全集卷之七十二
　　道士修真谢罪仪
　　晚朝行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。掌生咸遂，惠遍神州，与道合真。
　　鸣法鼓二十四通。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，铎龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今落景行道，谨奉为入意，其诸情悃，已录奏闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
