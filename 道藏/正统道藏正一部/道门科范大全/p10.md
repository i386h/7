<!-- { "loadSidebar": true } -->
　　具位臣某与合坛官众等，谨同诚上启，虚无三境至尊，十方醮筵列圣，恭望洪慈，洞回昭鉴。臣闻道生五太之先，弥纶无外；神在两仪之表，运量莫穷。虽祸福自有基胎，应吉凶敏如影响。是以荣雩之祀，古人载之于礼经；斋醮之文，上圣垂之於科典。盖式资於善应，岂特示於空言。臣等叨籍灵宫，滥师名教，爰遵宝蕴，祇建灵场。今某伏为亢旱为忧，嘉生失望，率正辞而荐信，躬谢过以祈恩。伏冀紫极高真，清都列象，洞天岳渎，福地靖庐，遍高厚之神祇，总阴阳之主宰，无幽不达，有感皆通，尽驱江海之潜鳞，郁布山川之佳气。云行雨施，三农润之功；春作秋成，百谷协用成之望。四民安分，千里同休，有生皆荷於覆容，无物不蒙於化育，上明夫尊大慈之泽，下副臣等虔祷之诚，谨启以闻。
　　举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来午朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰喱，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十四竟
　　道门科范大全集卷之十五
　　广成先生杜光庭删定
　　祈求雨雪道场仪
　　晚朝行道
　　法事升坛如式。
　　都讲举，各礼师存念如法。
　　高功宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。草生咸遂，惠遍神州，和与道合真。
　　举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛天帝天真，当召此间土地里域，真官正神。臣今晚朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御至真无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，虚无自然元始天尊，无极大道太上道君，太上老君，混元上德皇帝，太上开天执符御历含真体道昊天玉皇上帝，紫微天皇大帝，中天北极大帝，圣祖上灵高道，九天司命保生大帝，后土皇地祇，元天大圣后，五福十神太一真君，三十二天帝君，三十六部尊经玄中大法师，东华、南极、西灵、北真、仙都、玉京、金阙、七宝、瑶台、紫微上宫，灵宝至真明皇道君，上相上宰，上保上傅，三皇五帝，十一大曜星君，北斗七元星君，二十八宿星君，九宫十精太一君，北极四圣真君，扶桑大帝，旸谷神王，洞渊龙王，十洞五岳，九江水帝，八海龙王，三河四渎、五湖七泽、溪谷川源、五方行雨龙王，风云雷电、阴阳主宰，府界县境、诸庙神祇，城隍社令，三界应感，一切神灵。臣闻天经地纬，总万化以无私；阴惨阳舒，运五行之有序。盖神功之默定，表殊气以成和。物得由庚，时惟大顺。今某祇膺宸命，来领郡符，务宽厚以临民，效忠勤而许国。骄阳肆沴，甘泽、嘉雪愆期，惧为政之过差，致厥殃之荐遘。窃惟众教，具有真科，聿严省悔之修，夙露祈禳之请。臣等告盟之日，荐信以诚，凡预斋熏，益思蠲洁。况兹恳悃，敢不誊闻，爰有心词，谨当宣奏。
　　宣词。
　　按如词言，具倾恳切。臣闻混元之教，先万汇以化成；太始之尊，总百灵而制治。杳冥叵测，响答惟微。然熏祷之诚，仰千於覆焘；而芬馨之荐，敢怠於钦崇。茂祝殊勋，上崇睿算。以今晚朝，升坛行道，请法众等运兹初捻上香，愿此香烟，腾空上彻，供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏愿丕图日焕，圣寿山崇，导一气以凝和，与四时而合序。条风块雨，克成大有之年；璧月珠星，无爽太初之历。罄九围而俾乂，均万国以同休。今故烧香，自皈依道尊大圣众至真之德。得道之后，保天长存，和与道合真。
　　以今晚朝，升坛行道，请法众等运兹二捻上香，愿此香烟，腾空上彻，供养十方无上经宝天尊。臣等皈身、皈神、皈命，首体投地，以是捻香功德，保扶郡守，逮及官联。伏愿天佑考祥，神绥戬谷，敦勤俭清廉之节，扬中和恺悌之风。飞雨随车，洗旱尘於千里；栽花满县，洽康乐於庶民。今故烧香，自皈依经尊大圣众至真之德。得道之后，永保长存，和与道合真。
　　以今晚朝，升坛行道，请法众等运兹三捻上香，愿此香烟，腾空上彻，供养十方无上师宝天尊。臣等皈身、皈神、皈命，首体投地，以是捻香功德，溥佑庶民、逮及阖境。伏愿邦闾靖谧，井邑乂宁，连甍消疫毒之灾，百堵绝寇攘之害。春蚕倍稔，奉王赋以无亏；年谷常登，赡仓箱而有庆。今故烧香，自皈依师尊大圣众至真之德。得道之后，永保　　长存，和与道合真。
　　唱方，忏方，命魔。
　　祈雨颂。
　　至道含元气，阴阳育万灵。下民多过犯，上帝降刑名。恳至勤朝忏，虔心悔杳冥。愿当垂雨雪，洒润遍无情。
　　三礼。
　　重称法位。
　　具位臣某与合坛官众等，谨同诚上启，虚无三境至尊，十方醮筵列圣。臣闻万汇生成，并资於妙道；百神政令，咸总於上灵。由精祓之所交，故渊通之至感。今某时旸滋亢，甘雨、瑞雪久愆，虑旱魃之为殃，致粢盛之失望。夤恭伸祷，尚未格於高明；怵惕兴怀，罔敢遑於寤寐。宁避再三之黩，庶伸不二之诚，冀鸿造之曲回，鉴丹衷之恳侧。伏愿月将离毕，沃润遍於三农；云不崇朝，洒泽周於合境。岁功有获，地利无疆，溥洎怀生，俱蒙宝荫。上明天尊大慈之泽，下副臣等祈祷之诚，谨启以闻。
　　举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来晚朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十五竟
　　道门科范大全集卷之十六
　　广成先生杜光庭删定
　　灵宝祈求雨雪道场
　　三朝坐忏仪
　　附日用忏于后
　　臣众等志心皈命东青西素、南丹北冥、四维上下、十方无极，太上灵宝天尊，扶桑大帝，旸谷神君，洞渊龙王，三河四海、九江水帝，十二河源、四渎神君，兴云致雨、　　水府神仙，和诸。
　　礼足，虔诚忏悔。
　　臣众等伏闻大钧无象，普化育於群生；真宰不言，总栽成於庶汇。或阴阳之差序，致风雨之愆期。厥有祈求，必谐精感。今谨有某府州县，以旸滋亢，嘉雨未霶，祈雪云嘉雪未敷。按三洞之冲科，吉蠲申祷；延九清之飙驭，钦翼致虔。斋心谅格於高穹，甘泽未谐於丕应。用临清旦、午景、澄夕，祇罄丹衷。臣等志心皈身、皈神、皈命十方无极，太上灵宝天尊，扶桑大帝，旸谷神君，洞渊龙王，三河四海、九江水帝，十二河源、四渎神君，兴云致雨、水府神仙诸灵官。伏愿璇极储休，琼都降鉴，兴油云於六合，霈膏於九垓，降瑞雪於九霄，丰浸沃於农田，余润覃於蔬壤，百谷获有年之望，黎民除艰食之忧，溥暨含灵，俱蒙道荫，得道之后，保天长存，和与道合真。
　　日用朝真忏仪。
　　启白，启堂颂。
　　唱礼十方。
　　礼足，各长跪忏悔。
　　臣法众等志心皈身、皈神、皈命十方无极，太上灵宝天尊。伏愿混元设教，常清静以为宗；穹极享诚，非精纯而不格。将感通於上圣，先荡涤於纤瑕，遵奉典彝，许容忏悔。今皇帝仁心周物，孝道格天，丕变太平之风，独立无过之地，惧万方之有罪，常引咎以兴言，视四海之为家，每责躬而轸念，尚虞阙误，咸冀释除。身口意之所萌，一归妙道；神气形之相守，永保长生。下逮群元，共臻丕佑。臣等稽首礼谢无上至真三宝。
　　道门科范大全集卷之十六竟
　　道门科范大全集卷之十七
　　广成先生杜光庭删定
　　灵宝祈求雨雪道场仪
　　设醮行道
　　法事升坛如式。
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翕，和与道合真。
　　都讲举，呜法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日
　　香官，各三十六人出。出者严装显服，冠带垂缨，关启玄坛土地，方域神真。臣今设醮行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御太上无极大道、三清上圣、昊天玉皇上帝御前。
　　请称法位。
