<!-- { "loadSidebar": true } -->
　　臣等奉为斋官某，仰谢北方至真无极黑帝，五气天君，玄武北斗，斗牛女虚危室璧七星君，壬癸亥子水德妖神，太阴之气玄杨辰星五狄老君，玄冥颛顼冬神水官，太一刑杀阴阳正神。仰虑居宅之所，犯触神明，负越禁忌，延致灾殃。今故烧香，归命灵宝天尊，修斋行道，谢过祈恩。伏愿解除南方火气一切灾凶，罪咎蠲平，灾衰宁息，存亡俱泰，眷属乂安，举家贞吉，福寿惟新，蒙如所请，仰荷玄恩，得道之后，升入无形。
　　东北方
　　臣等奉为斋官某，仰谢东北方至真无极梵炁天君，下谢艮宫土府太阴之神，魁刚建破四杀神君。仰虑居宅之所，犯触明灵，负违禁忌，延致灾殃。今故烧香，归命灵宝天尊，修斋行道，谢过祈恩。乞为罪随忏灭，福与愿来，众恶蠲消，千灾荡散，存亡俱泰，禄寿惟新，眷属安宁，子孙昌盛，蒙如所请，仰荷玄恩，得道之后，升入无形。
　　东南方
　　臣等奉为斋官某，仰谢东南方无极太上灵宝天尊，已得道大圣，众至真，诸君丈人，梵炁天君，风宫地户招摇巽神，三刑四杀六辛神君。二仰虑居宅修造之所，犯触神明，负违禁忌，扰动龙神。今故烧香行道，谢过希恩。伏觊罪咎销解，福善咸臻，存亡开泰，眷属安宁，龙神镇守，寿禄增延，蒙如所请，仰荷玄恩，得道之后，升入无形。
　　西南方
　　臣等奉为斋官某，仰谢西南方至真无极梵炁天君，下谢人间方域、摄提坤宫、四维四极、乙癸神君。仰虑居宅之所，犯触明灵，负越禁忌，延致灾殃。今故烧香，归命灵宝天尊，修斋行道，谢过祈恩。乞蠲触犯之罪，随忏销平，灾咎不侵，凶衰静息，祯祥荐至，禄寿增延，眷属咸安，存亡俱泰，蒙如所启，仰荷玄恩，得道之后，升入无形。
　　西北方
　　臣等奉为斋官某，仰谢西北方至真无极梵炁天君，下谢青龙司命天门之神，亥宫乾位壬甲神君。仰虑居宅之所，犯触明灵，违越禁忌，延致灾凶。今故烧香，归命灵宝天尊，修斋行道，谢过希恩。乞为罪随忏灭，福与愿来，凶灾静息，福寿增延，祥瑞来臻，家安人泰，子孙忠孝，存段同荣，蒙如所启，仰荷玄恩，得道之后，升入无形。
　　上方
　　臣等奉为斋官某，仰谢上方至真无极梵炁天君，诸天至极，上圣高尊，日月星宿、八风五行、风雨雷电、阴阳正神，上谢乾仪天道，日游月行，八龙九虎，太一十精，飞旗八杀，北斗七星，天上天下，一切神明。仰虑居宅之所，犯触真灵，负违禁忌，秽慢三光，上不敬天道，下不畏鬼神，愆咎迍积，延致灾殃。今故烧香，归命灵宝天尊，修斋行道，谢祸祈恩。乞千灾荡散，万罪销平，举家蒙福，存殁安宁，禄延寿永，祸灭福生，蒙如所启，仰荷玄恩，得道之后，升入无形。
　　下方
　　臣等奉为斋官某，仰谢下方无极世界、神仙至真，高皇土府、九宫真人，四司五帝、十二仙君，灵洞川泽、五岳尊神，下谢阴阳所运、八卦九宫、五行二宅、后土至真，地下侯伯，四正诸神，八部禁忌、守宅将军、五土官属，五土子系，及将军太岁、豹尾黄旛、奏书博士、刑德众神，七十二位内外神灵。仰虑居宅之所，犯触神明，违越禁忌，延致灾殃，或五行刑克，四杀侵凌，怪梦纷扰，居止不宁。今故烧香，归命灵宝天尊，修斋行道，谢过祈恩。一忏罪减，万善咸臻，犯触之咎，并乞销平，举家康泰，居止安宁，福寿增延，存亡同福，蒙如所启，仰荷玄恩，得道之后，升入无形。
　　安宅解犯都忏仪
　　二十方
　　臣等今故烧香，归身、归神，奉为斋官某家修斋行道。仰谢十方无极太上灵宝天尊，已得道大圣，众至真，诸君丈人，日月星辰、三界诸天、五岳水符、三宝威神，天上天下、十极尊灵，下及中黄九土、戊己黄神，土府五帝，六甲五行、九宫八卦、阴阳正神，太岁刑德，一切神明。切虑居宅修造之所，犯触灵司，或侵伤地理，秽塞泉源，明违禁忌，幽忤龙神，积成罪因，无门解谢。以今修斋行道，忏悔祈恩。伏冀众圣开光，十方流贶，百神介福，五帝垂休，解除所犯，赐以自新，罪咎消平，灾衰洗荡，眷属宁泰，禄寿延长，宅宇镇安，龙神守卫，得道之后，升入无形。 
　　道门科范大全集卷之四十三竟
　　道门科范大全集卷之四十四
　　三洞经录弟子仲励编
　　安宅解犯谢宠仪
　　静夜升坛
　　法事如常。
　　具位某谨与本宅居住奉道某等，以今焚香，虔诚上启，大圣司命君、君夫人，六癸玉女，光姑室女，下炊母，行火力士，火父火母，文墨小吏，担柴力士，膏粱君子，上女，硎上童子，五方旺相君，大小君，紫微天神，玉池夫人，五方六府神，左扶天帝神，右房天帝神，左温天帝娇孙，右温天帝娇女，天上三十六君，地下三十六君，三元四始、五土众神，主簿孝眷神，天禁地忌五行神，回灵将军，日直土地，五方龙王天帝，君部属，一切众灵。伏以设祀受官，名已摽於往古；化金为器，事亦载於前经。黄帝行亲祀之规，万古敢非躬之祭。某一家之内，良贱之人，旦夕所为，无所知识，干冒神灶，忧念弗遑，出处公私，运谋造作，虑结迍邅之事，或兴祸横之灵，启谢未由，但多惶惧。今则揆兹良日，致祭献之礼仪；告请众神，乞慈怜而普降。中外神圣，允纳虔祈，逐香雾以斋临，念倾心而流贶，昭然圣智，靡怠情勤。弟子无任虔祷之至，顿首再拜，酒行初献。
　　散花。
　　宣牒或词。
　　以今焚香，重伸上启，太古大圣，灶君部属，灶中有位，内外感应，一切神灵。窃以繁昌三代，黄羊显瑞於晨昏；万世一时，白屋可加於日用。运作而威分火德，辉煌而道合太阳，名应上天，功宣下土，有变祸为祥之理，示祛魔却怪之能，化生熟而福及古今，运灵通而恩如寰海，神威罔测，妙用无穷。但弟子某卑凡性识，尘俗行藏，老幼女男，尊卑良贱，起心运意，误圣违神。建灶之初，营造之始，动土工而无论凶吉，加砖石而岂识利宜；或状失规模，□杂新故；或泥涂不洁，式样乖疏，择日罕遇於良辰，奉祭莫遵於轨范，釜曾经於秽所，地或瘗於伏尸。眷属亲疏，或轻神而薄礼；大小误错，於未祭以先尝。以至入宅樵薪，宁测於丘陵社庙；供时烧爨，焉知其风□雷伤。困损误修，道名触讳。杯盂食器，罔同制於灶君；毛发鸡豚，亦冒冲於前后。汤水不防於忌讳，泼火烧灰；炊□弗顾於重轻，高献巨甑。晓夕无生於寅卯，水金乏祭於时辰。忏谢必伸，乞垂赦宥。以某不任精诚恳祷之至，再拜上香，酒陈亚献。
　　散花。
　　谨重诚上启，大圣司命五灵灶君，合坐一切众圣。今者奉道弟子某，一家长少，再倾丹赤，共告诸神。乞念凡微，鉴其虔仰。俯开圣造，深布殊休。但弟子某合家幼艾等，从来之误作故为，咸伸悔谢；此去之垂恩降宥，惟卜自新。愿仕公有迁达之荣，处私获昌隆之福。风寒暑湿之候，各假恩光；炊蒸动作之时，尤加善贶。化生成熟，皆仰自於神功，锡福储祥，寔普承於惠渥。灶上姹女，紫微天神，扶烟焰以飞空，拘收燠赫；散神威而荡恶，屏绝妖精。玉池夫人，蠲除烟火；高良君子，悦豫众神。天帝天皇，集庆祥於家宅；司命司录，注福寿於尊卑。投诚难比於汉张，致祭朵敦於老妇。弟子某不任激切虔□之至，再拜上香，酒陈终献。
　　散花。
　　谨重诚上启，大圣君，合座众圣，共饮菲薄，俯纳祷祈。弟子某发意精虔，倾心致谢，具陈凡□，仰望圣恩。伏沐慈怜，普垂鉴念，礼陈荐献，事毕祈禳，不敢淹留，冀回云驾，归自在红霞之府，返逍遥飞焰之宫，永戴洪慈，誓遵虔奉。弟子某不任攀恋之至，再拜奉送。
　　安宅谢仪
　　祭灶法
　　经云：黄帝采药上昆仑山，见一女子，帝乃怪而问之：此非所游之处，何得来耶？女答曰：妾非人类，又非精灵，乃是中炊母也。虽通神化，而居人世。每游此山，特候圣颜，欲亲人问祸福。帝闻此语而云：愿为披宣。炊母曰：人间灵变，君为先，在天为星煞，在地为直符，在人问为君。凡有灾祸，并由掌领，上至国邑，下及庶人。若依此有信奉之心，则能致福，敢陈至要，乞赐施行。凡有四十二神，其神有在日，有不在日，祭之必获福庆。若神不在日，祭之乃招殃咎，并逐月所食之物不同，又须避其忌讳名字，不得触犯。今并细述，俯乞摽录，以示人世。帝曰：名讳愿闻。炊母曰：君姓张，名单，父名吉，母名利。有女六人：一癸酉，二癸未，三癸巳，四癸卯，五癸丑，六癸亥。又忌於前，赤形露体，披发咒诅，谀誓瞋骂，大小悲啼；或进柴薪，以汤泼火，列烧柴头，将铜漆器於釜中；或安刀斧扫篇之类，在上下；或烧乱发爪甲、鸡鸭禽毛，及桃李之木；或将灰前浇水。已上之事，并不可犯，如有犯违，令人立见灾祸。又忌对门安寝，及弃灰不洁之处。又不得前洗浴孩子。如上之事，犯之则令人患目贫困，疮疥瘫疽。唯宜常以每日，弃灰於南丙地，令人旺相，如上所列。若不依戒，灾厄屡至，蚕稼不丰，口舌官私，枉横所害。慎之慎之，必获殊常之喜者也。
　　道门科范大全集卷之四十四竟
　　道门科范大全集卷之四十五
　　三洞经录弟子仲励编
　　解禳星运醮仪图叙
　　谨按《 道藏．灵台经》 云：日月，阴阳之精；五星，五行之精。日月交蚀，神有首尾。日建坠星，月孛五行之沴气，日彗星；紫天一，在紫微之旁，日道星。其行天有迟疾顺逆之不同，年月度数之各异，分一十二次，有七强五弱之宫。是为庙为王，凡二十八宿所踱之度，灾福攸分，其或失位。虽则吉星，亦复为灾厄。若暗曜灾星，或临吉方，乃有转祸为祥之应。以人行年，推步五星之曜临照，所主灾祥，各有例说，影响无差。当宜依法禳解，可绘其圣像，以香花名果供献。请有道之士，转《度人消灾经》，不得入鬼神祠庙，问病吊丧。又《十一曜经》云：如五星不顺，凌犯宫宿，逮令塑绘十一曜形仪，於清静处建立道场，诵经行道。又《五星秘授经》 云：以异花珍果，净水名香，至心恭诚，以为供养，是皆太上示人以畏天惧灾之道也。杜天师旧有《河图九曜醮仪》一卷，后有《十一曜忏》一卷，於三时行持，有所不备，多以消灾仪而兼行。今考《诸天文星历》，补其阙典云：坛图以当醮人四柱。今日者，推十一曜所临宫，分作星坛，坛列四方之柱，以绛绳十二丈，经柱两层。用黄纸作十二宫、二十八宿、四本，主大小运十一曜星官牌列绛绳之上，下安十一曜星灯，随方供养。每位香花酒果，并如法。
　　运星坛图
　　解禳星运仪
