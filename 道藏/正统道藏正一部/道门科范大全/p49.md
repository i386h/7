<!-- { "loadSidebar": true } -->
　　科曰：道以斋为先。盖古者祭祀必有斋，斋必有戒，先戒而后斋，所谓七日戒而三日斋也。散斋七日谓之戒。戒者，所以恭依准绳，不犯非僻，动遵戒律，无有愆违也。致斋三日谓之斋。斋者，所以斋洁心神，清涤思虑，专致其精，而求交神明也。周官太宰之职，祀五帝则掌百官之誓戒。前期十日，帅执事而卜日遂戒。又以大司寇莅誓百官，戒于百族。夫以太宰掌治之官戒之，所以重其事；以大司寇掌刑之官莅之，所以致其严。《礼记□郊特牲》亦言：卜郊之日，王立於泽，亲听誓命受教，谏之义也。献命库门之内，戒百官也。太庙之命，戒百姓也。古人求交於神明，严其戒，重其斋，如此故祀圆丘而天神降，祭方泽而地祇出，格祖庙而鬼神享。虽然为祭祀之斋，非心斋也。昔颜回受祖於夫子，自谓不饮酒、不茹荤者数月，而夫子未许之以心斋，欲其无听之以耳而听之以心，无听之以心而听之以气。气者，虚而待物，惟道集虚，虚者心斋。《周易》有云：圣人以此洗心，退藏於密，斋戒以神其德。盖贤人受道於圣人，而圣人与神明合德者，必心斋而得道。故知祭杞之际，而后可以求心斋，则神明生与道合矣。后世道家设醮而谓之斋，盖以五经所载祭祀之斋，异名而同归，其致一也。今则东岳之斋，上请九品高真降临坛位，天齐仁圣帝省览斋功，感格冥司，拯拔罪魂，天神於此而降，地祇於此而出，人鬼於此而享。今因斋而说戒，合坛之人，先受戒约，一历耳根，永为道种。即当检束身心，屏绝外念，存想至真，使启奏得行，祈祷必应矣。天尊所言，真科所传，今举七条，众当信受。
　　第一戒者，不得杀害，悯念有情，如己身命。杀生之人，有六种报：一者短命，二者多病，三者丑陋，四者形残，五者地狱苦报，六者受六畜身、偿他骨肉。今者不得於道场前后杀害众生。
　　第二戒者，不得嗜酒。嗜酒之人，有四种罪：一者见世妨，失，二者善法不行，三者多生睡眠，四者颠狂昏乱。今者不得於道场中，嗜酒淫逸，触忤高真。
　　第三戒者，不得生叛背心，言不忠直。不忠之罪，有五种报：一者见被苦刑，二者破家灭族，三者处地狱报，四者得虎狼身，五者生在边地、心无自在。今者於道场中，常行忠直，以俟藻鉴。
　　第四戒者，不得无孝顺心，违逆父母。不孝之罪，有五种报：一者王法所加，二者有情弃薄，三者地狱受苦，四者受乌枭身、递相残害，五者既反人身、贫寒困苦。今者闻戒之后，常持孝心，以俟天听。
　　第五戒者，常行慈心。若见众生临命终时，为作功德。昆虫草木，尤不可伤。爱老怜贫，溥度一切，使不虚今日，道场听闻戒法之命。
　　第六戒者，不得诽谤三宝，及有道师尊，乃至在家出家，一切道像。诽谤之罪，有四种报：一者常遭恶疾，二者死拘幽夜，三者舌根乖疏，四者常值冤家、人不爱敬。今者身遇说戒之后，常当恭敬三宝，积行累功。
　　第七戒者，今日道场之中，常当恭敬，不得懈怠。当须勉励，内外精勤，日夜乾乾，毋怠毋忽。勤则利有，怠则利无，自利利他，便趋真极。
　　已上七戒，合道场人能持否？
　　天尊言：大道弟子受真戒者，次当发愿，使我戒根牢固如昆仑山，戒行端严如玉京殿，戒光明照如日月珠，勤行精进，安乐道场，至真三清，为我本源，以戒为师，无陷邪教。昔有道士二万六千人，持奉经戒，专心不退，依法修行。十二年中，地司保举，诸天奏名。一百年中，白日升天。又有七万二千女子，不奉经戒，反行毁谤，见世受苦，死入九幽。是知奉戒功德，不可思议。破戒恶业，难获赦原。况今日道场，专以解过涤愆，拔亡度死，持戒修斋，尤当精进。诸天童子，金刚神王，三界五帝，神仙兵马，皆来侍卫。况泰山之中，有三宫空洞之天。神房阿合，金床玉几，皆群仙所集。若能恪遵上件戒法，则东岳司命上卿、佑圣真君，与百灵众真，降临道场，纪录斋功，原赦罪魂。若息慢不恭，破斋坏戒，不足以济度先亡，转为地官所罚，当受风刀之苦。同坛之士，审而行之。臣等无任激切之至，谨启以闻。
　　道门科范大全集卷之七十九竟
　　道门科范大全集卷之八十
　　东岳济度拜章大醮仪
　　启坛行道
　　法事升坛如式。
　　各礼师存念如法。
　　宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩、上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明童子，号曰华房。总统火兵，备守玉堂。轩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆，与道合真。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，与道合真。
　　北方：
　　五炁玄天，元始徘徊。辰星焕灿，光耀太微。黑灵尊神，号曰层威。统冠飞天，仙裙羽衣。□ 备卫五门，检精捕飞。敢有干试，豁落斩摧。玉符所告，神镇八威。邪门闭塞，正道明开。映照我身，三光同辉。策空驾浮，举形仙飞，与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元忞阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今升坛行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨同诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯回清鉴。臣闻七窍凿而混沌死，有情皆争；五綦至而淫僻生，无主乃乱。在既繁而既庶，将孰主而孰张。人君奉天道以建邦，必分之於牧伯藩屏；上帝握化权而御物，实付之於岳渎神祇。故主圣臣贤之任，操赏罚以御其生；在天地神祇之灵，方录功而制其死。式俾积善积恶之众，无逃一生一死之机。明既有於人非，幽必罹於鬼责。故护短饰非者，邦刑所不兔；则藏奸匿慝者，天罚所必加。惩愆首过者，亦为国法之含容；请命求哀者，必在冥司之解释。爰有崇真之醮，实勤悔过之诚，稽首震方，皈心岳帝，愿托仁慈之鉴，廓开赦宥之门，察凡恳於今辰，拔罪魂於长夜。所启玄感，上御至真无极道前。
　　忏悔，三启，三礼。
　　臣谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，岳下文武考校，一切曹僚，三界应感，一切真灵。愿启洪慈，俯昭丹恳。臣闻木旺东方，实谓藏魂之地；山临鲁国，尤崇望祀之仪。冠五岳以独尊，总百神而为贵。考传物之志，名尤重於天孙；按风俗之通，文有藏於金匮。寿分修短，验武帝探册之祥；簿有职司，见吉碧迓吏之至。信禀生於众庶，皆系命於岳灵。所由始而所由终，亦主生而亦主死。二十四狱，常紏恶以结奸；八十六司，必纪功而书过。用罄皈依之志，追思往逝之魂。虑因处世之难危，或染多生之罪垢。一入狴牢之内，难免拘囚；频婴捶楚之苛，不胜痛酷。用希恩而解释，式致敬以祷祈。臣等即事有初，启坛伊始，式准天尊之告命，敬宣醮主之词诚，启坛词文，谨当宣奏。
　　宣词。
　　谛详词语，深可悲哀。盖哀死而悼亡，遂披肝而沥胆。深虑罪愆之久积，魂系阴司；或因按牍之未明，辱从狱卒。用陈情而控告，祈垂听以哀矜。洗涤愆非，怜其不觉而不悟；曲从凡悃，知其克敬以克亲。风马云车，俯斋坛而下降；霓旌绛节，迓仙驭以来临。仰望真慈，下资冥福。臣等恪因净宇，肇举洪仪，伏乞太上三尊，十方众圣，垂神省览，鉴察丹诚。乞敕勒此间土地里域真官，一合同心，并力营卫，扫荡内外，清净坛场，降伏妖魔，馘灭邪祟。使臣等心安神定，思念立感，启奏上达，善功成就，无有窒滞，所愿随心。须节次依法行道，续更启闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍香烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十竟
　　道门科范大全集卷之八十一
　　东岳济度拜章大醮仪
　　清旦行道
　　法事升坛如式。
　　各礼师存念如法。
　　宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今清旦行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
