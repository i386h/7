<!-- { "loadSidebar": true } -->
　　具位臣某与临坛官众等，谨同诚上启，上清紫微碧玉宫、太一大天帝，紫微碧玉宫内院、左仙龙王，紫微碧玉宫内院、右仙龙王，太一真官天顺君，太一清灵宝川真人，东岳天齐仁圣帝，江渎昭灵孚应威烈广源王，内院直事一使者，内院直事二使者，内院直事三使者，日直功曹，当所土地。臣闻造化至仁，生物必思於成物；吏民无告，呼天终冀於回天。仰紫微北极之垣，遡碧玉上清之境。将祈嘉泽，俯罄凡衷。伏望圣慈，愍臣有救时之心，恕臣以渎圣之罪，尊临宝座，曲鉴丹衷，俯伏天阶，奉迎仙驾。臣等无任瞻天，望圣激切。屏营之至，稽首再拜。
　　降圣，上香，献茶。
　　具位臣某等，谨同诚上启上清紫微碧玉宫、太一大天帝，阖坐高真。臣闻天地之於万物，均於生成；阴阳之於四时，不无差忒。念农民之良苦，乃雨泽之犹稽。禾稼将至於焦枯，仓箱曷望其丰积。贫穷所迫，将盗贼之肆行；流转无归，或父子之不保。顾阴阳之为盭，岂天地之不仁。政或乖方，吏则有罪。但知省惧，犹冀哀矜。伏愿上帝鉴观，列真降格。驱六丁之将吏，挽彼天河；同四海之龙王，霈兹法雨。普沾一切，大慰有情。臣法众等无任，稽首再拜，上香初献酒。
　　举玉清乐，奏乐。
　　臣等伏闻忠臣拜井，地涌飞泉；孝子居庐，庭零甘露。夫一节可称，尚关於聪听；何万民无告，独外工於仁私。惟其神之所潜，是以应之如响。敢不肃怀祇惧，对越威灵。伏愿广推从欲之仁，大布好生之德。三年耕，九年蓄，似古之人；五日雨，十日风，乐今之岁。凡有恳悃，敢不奏闻，醮意青词，谨当宣奏。
　　宣词。
　　按如词言，已伸宣奏。精诚激切，冒渎天聪。臣等伏闻雨施云行，造化有无方之益；木饥火旱，丰凶无一定之常。丽乎数者，虽不可逃；享于诚者，庶几易动。矧食货系民生之本，而阴阳惟人事之占，思庶政之乖和，宜常旸之示谴，敢忘恐惧修省之念，更罄恳祷归依之诚。所冀忱恂，少通渊妙。惟皇上帝，以生育长养而为功；一反此下民，俾鳏寡孤独而得所。庶宽官吏之责，实赖神明之休。臣与醮官，无任倾虔，稽首再拜，上香亚进酒。
　　举上清乐，奏乐。
　　臣等谨重诚上启上清紫微碧玉宫、太一大天帝，合座高真。臣闻道判三才，有物总归於覆载；天经七政，群生咸在於照临。妙若难名，诚焉可格。切念一春夏秋冬不雨，千里如焚。末耨之利，束手而无所施；山川之神，乞灵而莫之应。惕然恐惧，靡所归投。是用恭叩紫宸，毕敷丹悃。伏愿圣真无间，神化密移，仰大帝之庭，鼓雷霆而润风雨；俾曾孙之稼，多稷黍而如茨梁。载歌丰年，永安乐土。臣与醮官，无任激切恳祷之至，稽首再拜，上香终献酒。
　　举太清乐；奏乐。
　　臣谨重诚上启上清紫微碧玉宫、太一大天帝，阖坐高真。臣闻天有大德，德本好生。民罔常怀，怀於乐土。若天不雨则苗尽槁，年不登则民有饥。念千里之如焚，悯三农之告病，岁未期於无恙，民敢释於隐忧。伏愿摄彼威光，沛为慈惠。乘时救旱，施霖溥济於方舆；俾俗蒙恩，击壤咸歌於帝力。所有疏文，谨当宣读。
　　宣疏。
　　都讲举，重称法位。
　　具位臣其等，谨同诚上启太一大天帝，阖坐高真。臣闻峻若泰山，尚容拳石；注如沧海，终纳细流。若苹系蕴藻，可以荐神，则斋戒沐浴，亦能事帝。
　　荷神游之肯降，整仙仗以言旋。礼不尚繁，既尽再三之渎；神无常享，愿施终始之恩。仰睇清霄，俯躬拜送。臣与醮官，无任攀恋之至，稽首再拜奠汤。
　　知磬举，送神颂。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣设醮之所，自然生金液丹碧，芝英百灵，众真交会，在此香火炉前。上愿高穹降福，阖境蒙恩，十方仙童玉女，接侍香烟，传奏臣所启，速达上清紫微碧玉宫、太一大天帝御前。
　　宝花圆满天尊，化财。
　　向来，回向。
　　道门科范大全集卷之十一竟
　　道门科范大全集卷之十二
　　广成先生杜光庭删定
　　祈求雨雪仪
　　启坛行道
　　法事升坛如式。
　　都讲举，各礼师存念如法。
　　高功宣卫灵咒。
　　东方：
　　九炁青天，明星大神。焕照东乡，
　　洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，和与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆，和与道合真。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，和与道合真。
　　北方：
　　五炁玄天，元始徘徊。辰星焕烂，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞，和与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开光童子，号曰天璘。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，和与道合真。
　　举，鸣法鼓二十四通。
　　高功发炉。
　　无上三天玄元始三炁，太上道君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今宿启告斋，建坛戏事，谨奏为入意，其诸忱悃，已录告闻，愿得太上至真道炁，灵宝慧光下降，流入臣身中，令臣所启之诚，速达径御至真无极大道、昊天金阙玉皇上帝御前。
　　请称法位。
　　具位臣某与临坛官众等，谨同诚上启，虚无自然元始天尊，无极大道太上道君，太上老君，混元上德皇帝，昊天至尊玉皇上帝，上宫紫微天皇大帝，中天北极紫微大帝，圣祖上灵高道，九天司命保生大帝，承天效法厚德光大后土皇地祇，元天大圣后，五福十神太一真君，三十二天帝君，东华、南极、西灵、北真、仙都、玉京、七宝、瑶台、紫微上官灵宝帝君，明皇道君，三十六部尊经玄中大法师，上相上宰，上保上傅，三皇五帝，十一大曜星君，天地水三官，北斗七元星君，二十八宿星君，九宫十精太一真君，北极四圣真君，水府扶桑大帝，旸谷神君，洞渊龙王，十洞五岳，九江水帝，八海龙王，三河四海、五湖八泽、溪谷川源、名山洞府、靖庐福地、五方行雨龙王，风伯雨师、雷公电母、云烟将吏，府界县境、诸庙福神，三界应感，一切真灵。臣闻一气凝精，浑沦未判；两仪赋象，清浊乃分。遂普植於神灵，总范围於造化。云行雨施，雷动风驰，天地节而四时成，阴阳和而万物遂。傥一极之未备，则庶咎以遄临。今某伏为当境：
　　春：爰届芳春，尚愆甘泽，惧常旸之亢令，致农务之愆时。
　　夏：修景常阳，油云未霈，惧蕴隆之为虐，致蕃启之失时。
　　秋：序届商秋，时愆嘉泽，在农田之久望，虑年谷之不登。
　　冬：祈雪自届严冬，未嘉雪，惧阴阳之失序，恐疫疠之兴灾。
　　是用祇洁华坛，吉蠲熏祷，冀精衷之昭格，迓冲贶之博临，率沾优渥之恩，溥遂丰登之望。臣等敬遵科简，恭荐斋诚，愿赐鉴观，克谐丕应，所启玄感，上御至真无极大道御前。
　　唱方，礼方。
　　臣闻二仪肇判，裁云篆於太虚；三洞阐微，括筌蹄於妙蕴。着灵坛之秘范，总熏事之令仪。凡露恳祈，必谐通感。伏念臣等禀质孱薄，涉道迂疏，早依楼观之师，误厕星簪之列。告盟之戒，或忤犯於金科；荐信之诚，惧难通於玉阙。伏愿高真垂悯，上圣推慈，恕已积之愆违，许自新之勤恪。无声无臭，庸敢怠於精思；有翼有严，冀克臻於灵感。今常旸稍亢，甘雨、嘉雪久愆，编民忧旱叹之灾，郡守、令尹翰焦劳之虑，式遵宝箓，崇启清场。祈十日之顺调，大嘉泽；庶三春之沾足，普润农田；夏云活套庶三农之沾足，普润亢苗；秋云活套庶九秋之沾足，咸乐丰年。祈雪云祈六出之飞霙，大嘉润；庶三登之协兆，预庆康年。凡资动植之灵，尽荷生成之造。祸沉九地，福起十方。臣等志心稽首，礼谢无上虚皇至真三宝。
　　吟三启，宣真文，三礼
　　举，称法位。
　　具位臣某与合坛官众等，谨同诚上启，大罗无上三清上帝，太上昊天玉皇上帝，九品高真，十方上圣，诸天诸地，真经真师，圆穹上象，天府列真，厚地洞宫、岳渎主宰，扶桑大帝，旸谷神君，洞渊龙王，九江水帝，十二河源，兴云致雨、雷电风伯，诸庙神祇，城隍社令，三界应感，一切真灵。臣闻圆清宅粹，方厚储精，咸宰制於神灵，总权衡於造化。虽吉凶之有类，盖祸福之无私。是以冲科存请祷之文，真教阐襘禳之范，克诚是享，至感斯通。今当境伏为甘雨、瑞雪愆期，亢旸为珍，匪遑宁处，克罄斋庄，仰叩高真，俯倾丹款。伏愿重阴遵候，霈泽膺时，致稼穑以丰登，底军民之康乐。臣叨遵师训，蚤佩真符，凡露熏祈，理难裁抑，况奉词旨，敢不上闻，启坛词诚，谨当宣奏。
　　宣词。
　　按如词旨，备极倾虔，为宣化以承流，故长民而辅世。苟一物有失其所，而大惧岂安於心，恐刑罚不当，而人起怨嗟。或抚宇乖方，而事至烦扰积悔。尤之浸久，致时序以愆常。於是熏洁灵场，稽参宝典，虔省躬而引咎，祈转福以及民。仰惟三境高真，九天上圣，恕其既往，许以自新，调正阴阳，均和律令，庶良畴之沃润，俾多稼之顺成，郡县妥安，军民康乐。臣等恭依斋法，夤露启闻，冀精意之感通，迓庬休之来格，影随响答，愿满功圆。须明旦虔诚，依法行道，续以启闻。
　　发愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来启坛行科之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天至尊金阙玉皇上帝御前。
