<!-- { "loadSidebar": true } -->
　　知磬举，出堂颂。
　　出户，引至六幕堂。
　　道门科范大全集卷之十二竟
　　道门科范大全集卷之十三
　　广成先生杜光庭删定
　　祈求雨雪道场仪
　　清旦行道
　　法事升坛如式。
　　都讲举，各礼师存念如法。
　　高功宣卫灵咒。
　　乾宫隐圣，道本无名。坎符水德，流谦恶盈。艮隅定止，化立峥嵘。震方起象，万汇资生。巽中风动，群物仰成。离明设位，焕赫阳精。坤居厚德，茂育皆荣。兑金戢耀，蜿蜓素呈。碧波漶漫，鳞甲晶荣。八威召命，九炁司迎。神变无际，舒和众灵。况形腾跃，飞空振惊。烟云亏蔽，周罗太清。□霂甘澎，霈润丰。不贵金宝，通惟至诚。能回稔岁，济彼农民。普天率土，永保咸宁，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝真符，直日香官，各三十六人出。出者严装显服，冠带垂缨，关启玄坛土地，方域神真。臣今清旦，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启之诚，速达径御太上无极大道、三清上圣、昊天玉皇上帝御前。
　　请称法位。
　　具位臣某与临坛官众等，谨同诚上启，虚无自然元始天尊，无极大道太上道君，太上老君，混元上德皇帝，太上开天执符御历含真体道昊天玉皇上帝，紫微天皇大帝，中天北极大帝，圣祖上灵高道，九天司命保生天尊大帝，后土皇地祇，元天大圣后，五福十神太一真君，三十二天帝君，三十六部尊经玄中大法师，东华、南极、西灵、北真、仙都、玉京、金阙、七宝、瑶台、紫微上宫，灵宝至真明皇道君，上相上宰，上保上傅，三皇五帝，十一大曜星君，北斗七元星君，二十八宿星君，九宫十精太一君，北极四圣真君，扶桑大帝，旸谷神君，洞渊龙王，十洞五岳，九江水帝，八海龙王，三河四渎、五湖七泽、溪谷川源、五方行雨龙王，风云雷电、阴阳主宰，府界县境、诸庙神祇，城隍社令，三界应感，一切神灵。臣闻妙道难明，运三才於无间；至神莫测，宰万物於有形。旁昭日月之明，肃震风霆之号，协四时而和象，鉴百善以降祥。惟德乃亲，克诚是享。今某伏为阴阳谬序，风雨、雨雪愆时，将害农田，实忧民疚，辄省循於匪德，惧尸素以贻殃。是敢夤露钦修，祇严禳祷，冀诞臻於嘉应，祈溥洽於鸿休。臣等叨佩秘文，获承师训，夙殚疏礿，戒奉关行，所具词诚，谨当宣奏。
　　宣词。
　　按如词言，精诚允达。臣闻道之为用，蕴众妙以若冲；神之格思，本无方而善应。惟斋明之虔恪，符真贶以丕臻，夙荐宝熏，上崇宸佑。以今清旦行
　　道，请法众等运兹初捻上香，愿此香烟，腾空上彻，供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏愿天庥滋至，宝历斯昌，巩基构於亿年，茂本枝於百世。五风十雨，靡愆合序之和；四隩万邦，共戴承流之化。今故烧香，自皈依道尊大圣众至真之德。得道之后，保天长存，和与道合真。
　　以今清旦行道，请法众等运兹二捻上香，愿此香烟，腾空上彻，供养十方无上经宝天尊。臣等皈身、皈神、皈命，首体投地，以是捻香功德，保绥郡宰，迨及属僚。伏愿妙道凝休，至神辅德。恺风绵远，一麾敦坐肃之良；甘雨应期，百里颂鸣琴之化。官联雅协，民瘼咸蠲，阴阳无愆伏之灾，稼穑有丰禳之望。今故烧香，自皈依经尊大圣众至真之德。得道之后，保天长存，和与道合真。
　　以今清旦行道，请法众等运兹三捻上香，愿此香烟，腾空上彻，供养十方无上师宝天尊。臣等皈身、皈神、皈命，首体投地，以是捻香功德，保佑斯民，迨兹合境。伏愿帝晖下烛，道阴俯周，介百顺於幅员，殄三灾於井邑。雨旸常若，提封无水旱之伤；禾稼多登，比屋有仓箱之庆。今故烧香，自皈依师尊大圣众至真之德。得道之后，保天长存，和与道合真。
　　唱方，忏方，命魔。
　　举，祈雨颂。
　　至道合元气，阴阳育万灵。下民多过犯。上帝降刑名。恳志勤朝忏，虔心悔杳冥。愿当垂雨雪，洒润遍无情。
　　三礼。
　　重称法位。
　　具位臣某与合坛官众等，谨同诚上启，大罗无上三清上帝，太上昊天玉皇上帝，九品高真，十方上圣，诸天诸帝，真经真师，圆穹上象，列宿星辰，厚地洞宫，岳渎主宰，水府洞渊，兴云致雨，城隍社令，一切威灵。臣闻圆穹杳默，神化隐於无言；大道洪蒙，元功运乎不宰。至於阴阳舒惨，天地密移，或沴
　　气之所侵，则因时而为早。靡有钦崇之典，曷伸请祷之诚。至忱则景贶丕临，精感乃灵休乞格。今有某等，伏为久愆甘雨，将害良田，将周华岁，未降祥霙，念守符於此邦，寔字民之为务。徒祈求之匪应，每震恐而自思。或治人有暗於诏条，或察狱有差於刑罚，积兹悔吝，罔召和平。是用祇洁瑶坛，茂宣蕊简，敢侧躬而谢咎，庶转祸以为祥。仰惟琼阙高真，玉京上圣，十方真宰，三界威神，洞启灵心，下垂慈施，驱灵窿元冥而呼屏翳，叱云将而驾风师。大霈甘膏，覃沾雾润。普降飞霙，覃沾嘉润。幅员千里，潜消疫疠之虞；畎亩万家，俱获顺成之望。上明天尊大慈之泽，下副臣等祈向之诚，谨启以闻。
　　举，十二愿。
　　高功复炉。
　　香官使者、左右龙虎君、侍香诸灵官，当令臣向来清旦升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十三竟
　　道门科范大全集卷之十四
　　广成先生杜光庭删定
　　祈求雨雪道场仪
　　临午行道
　　法事升坛如式。
　　都讲举，各礼师存念如法。
　　高功宣卫灵咒。
　　丹灵朱火，炎霞激风。赤轮刚运，天光八冲。进威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，’驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今午朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御太上无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，虚无自然元始天尊，无极大道太上道君、太上老君，混元上德皇帝，太上开天执符御历含真．体道昊天玉皇上帝，紫微天皇大帝，中天北极大帝，圣祖上灵高道，九天司命保生大帝，后土皇地祇，元天大圣后，五福十神太一真君，三十二天帝君，三十六部尊经玄中大法师，东华、南极、西灵、北真、仙都、玉京、金阙、七宝、瑶台、紫微上宫，灵宝至真明皇道君，上相上宰，上保上傅，三皇五帝，十一大曜星君，北斗七元星君，二十八宿星君，九宫十精太一君，北极四圣真君，扶桑大帝，旸谷神王，洞渊龙王，十洞五岳，九江水帝，八海龙王，三河四渎、五湖七泽、溪谷川源、五方行雨龙王，风云雷电、阴阳主宰，府界县境、诸庙神祇，城隍社令，三界应感，一切神灵。臣闻上天之载，虽曰盖高；下民其咨，常加弗忍。或阴阳之差序，遘风雨之愆常，厥有诚祈，必昭灵感。今某爰自临民千里，治政六条，偶节候之爽和，雨云，雪云。致膏霖之未霈，祥异之未兆聿严齐祓，夤露恳悰，冀甘泽之周覃，庆大田之丰稔。仰依道荫，均被神休。臣等叨佩经科，获遵教典，凡伸请祷，敢不上闻，斋意心词，谨当宣读。
　　宣诃。
　　词旨具宣，斋诚必享。臣闻先天地者大道，妙阴阳者至神，由精感之必通，非忱辞之匪达。然三时行道，冀成习坎之功；而六辔驰轮，已届重离之位。非馨斯格，明德是祈，奉秘箓以精严，祝宝图之绵远。以今午朝，升坛行道，请法众等运兹初捻上香，愿此香烟，腾空上彻，供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏愿日星焕耀，龟鼎燕宁，颂声长振於嵩高，宝寿永侔於斗极。雨旸常若，普天共载於凝和；兵革无施，率土洽臻於康靖。今故烧香，自皈依道尊大圣众至真之德。得道之后，保天长存，和与道合真。
　　以今午朝，升坛行道，请法众等运兹二捻上香，愿此香烟，腾空上彻，供养十方无上经宝天尊。臣等皈身、皈神、皈命，首体投地，以是捻香功德，保绥郡宰，逮及属僚。伏愿棠砌政平，柳庭讼简，仁风扬於千里，惠泽洽於四民，奉天永固於年龄，报国益崇於福禄。五行协顺，雨风无失度之愆；六气均和，禾稼有多登之庆。今故烧香，自皈依经尊大圣众至真之德。得道之后，保天长存，和与道合真。
　　以今午朝，升坛行道，请法众等运兹三捻上香，愿此香烟，腾空上彻，供养十方无上师宝天尊。臣等皈身、皈神、皈命，首体投地，以是捻香功德，溥佑居民，迨兹境土。伏愿灏苍回卷，象纬垂灵，叱咤风霆，敷施云雨。雪云六出呈祥，重阴奠候，屏骄阳之灾祲，救旱岁之焦枯，三农共庆於丰和，比屋咸消於疫疠。今故烧香，自皈依师尊大圣众至真之德。得道之后，永保长存，和与道合真。
　　唱方，忏方，命魔。
　　祈雨颂。
　　至道含元气，阴阳育万灵。下民多过犯，上帝降刑名。恳至勤朝礼，虔心悔杳冥。愿当垂雨雪，洒润遍无情。
　　三礼。
　　重称法位。
