<!-- { "loadSidebar": true } -->
　　臣某等谨同诚上启虚无自然金阙七宝上帝，东宫太乙救苦天尊，传经演教历代师真，东岳泰山天齐仁圣帝，淑明皇后，岳下文武考校，一切曹僚，三界应感，一切真灵。臣闻天非夭民，元命皆由於自绝；人苟陷罪，上圣岂忌於恤刑。不令恶无所惩，未显业皆自作。既路隔三清之远，必狱沉九地之多。一落重阴，或经累劫。盖南方号为火翳，坠之者烂额焦头；西方铁曰金刚，入之者锤心叉腹。溟泠处於极北，则苦百毒之丘寒；普掠居於中央，则坠八达之风树。铜柱屠割之异，火车镬汤之殊，皆因往日之循情，故有兹时之受苦。况此东方之狱，亦有号於风雷；必关圣帝之神，岂不施其威柄。幸天尊之光明徧照，不使全迷；虽阴司之考掠严行，岂无曲贷。用罄虔恭之志，冀蒙济度之恩。名香已达於三天，旨酒方行於再献，仿髴灵幡之至，依稀銮辂之临。伏愿感通必至於交孚，哀痛讵令於无告。在穹窿日观之下，早出幽明；近隐奥天门之中，即离苦恼。许悔恶而迁善，俾证道以登真。臣等恭虔，顿首再拜，谨陈终献。
　　散花。
　　具位臣某等，谨重诚上启，虚无自然金阙七宝上帝，东宫太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。臣闻龙汉出书已后，始廓向道之门；赤明开劫以来，惟以度人为事。神灵普殖，仙化成人，圣母卫房而司马在庭，主录勒籍而司命定等，岂欲毒斯民而苦其死，盖将蕃庶类而与其生。然人为或致於逆天，故阴狱必逢於陷地。冤仇所集，鬼神所诛，作不善因，受大苦报。赖有元始之符命，许时刻以升迁；亦有魔王之洞章，录功勤而保举。俾死魂之受炼，得生炁以固根。北都罗酆，解厄即离於泉府；南昌宫阙，监生更赖於尊神。执箓把籍而齐到帝前，禀命赋形而周流宇内，皆承元梵之恢漠，各得下镇於泥丸。醮主某深念亡魂，未登生界。在鲁邦所瞻之地，犹滞泉乡；思孔氏其萎之歌，久辞人世。况有祸殃之未洗，实为楚毒之难胜。用恳请於仙游，备陈忏悔；仍扫除於净宇，严列供陈。赉香信以誓心，朝真灵而谢过。今则樽行三献，宵入五更，惟益励於恭虔，庶仰希於眷佑。伏愿洗除罪咎，鉴纳精诚。肯旌三宝之功，消名黑簿；早被九龙之命，注禄青宫。乘晨景而希阳翘，开大有而通玄户。禀形受炼，得登流火之庭；随愿往生，遂跻仁寿之域。臣与醮主某等，下情无任虔祝之至。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂，出户。
　　送圣，回向。
　　道门科范大全集卷之八十四竟
　　道门科范大全集卷之八十五
　　广成先生杜光庭删定
　　东岳济度上章大醮三时忏方仪
　　清旦
　　臣众等至心皈命十方无极太上灵宝天尊，五岳圣帝，四渎源王，三界十方，一切神仙，诸灵官，虔诚忏悔。
　　伏闻仙官洞府，能解厄以除灾；东岳水司，皇主生而制死。万方瞻仰，盖因民命之所司；一念皈依，必获帝心之回眷。愿垂慈悯，俯察凡情，许令忏罪以惩愆，尽与涤瑕而荡垢。今醮主某，切念亡过某，人生偶合於四大，形成已具於六根，因根生尘，积尘成垢，必恶积而不掩，致罪大而难逃。欲拔九夜之魂，须忏六根之罪。盖以见因可欲，明匪心目内观；不知色即是空，徒令物扰於外。非礼勿视，终有愧於颜渊；胶目而明，亦深惭於庄叟。悦美丽姚冶之态，耽青黄黼黻之观。况有见金而迷人，安能考详而视履。如斯造罪，是谓眼根。今日今时，愿从忏悔。又若欣亵语而侧听，得邪说而乐闻。遇遏云绕尘之声，岂无耽惑；闻急弦促柱之响，宁免流连。信从乎谬论狂谋，贪玩乎淫言秽语，不知非礼而勿听，岂谓尚德而为聪。如斯造罪，是谓耳根。今日今时，愿从忏悔。又若五臭所熏，百物交感。或类幕中之客，刚爱偷香；更闻海畔之夫，翻成逐臭。食求厚味，争分饮膳之膻香；服美衣奇，为悦绮罗之兰麝。不知鼻彻为颤，徒令颡困於中。如斯造罪，是谓鼻根。今日今时，愿从忏悔。又若耽悦五味，留恋八珍，厌颜回之箪瓢，悦易牙之刍豢，但期口腹之足欲，不知鼎镬之生冤。况复利口覆邦，巧言乱德。伤人矛戟，忌周雅之莫扪；主辱枢机，因张仪之尚在。徒令言有召祸，不知味即是空。如斯造罪，是谓舌根。今日今时，愿从忏悔。又若一身求肆於安佚，不顾人劳；四体务极於优游，惟先自本。侈欲於高堂广厦，淫心於美食鲜衣，使之骄己以亏他，不免颦眉而悒怏，语以害人而利己，必应动目以睢盱，常欲坏人以自成，岂念施恩而博济。如斯造罪，是谓身根。今日今时，愿从忏悔。又若心妄性本，意入情田，惶贪嫉妬之由生，喜怒哀乐之自出，不念宣尼之四绝，徒惑荀况之五綦。弗定天君，心猿屡放。莫持志帅，气马难拘。舍是为非，从邪背正。养性岂知於寡欲，循情惟取於径行。如斯造罪，是谓意根。今日今时，愿从忏悔。如上忏悔，六根之罪。伏愿高真宥罪，众圣垂慈，许其觉后而觉先，锡以更生而更死，黑簿潜消於积业，朱陵即度於亡魂，垂裕后昆，常蒙道荫。得道之后，升入无形，和与道合真。
　　临午十方忏
　　臣众等至心皈命东方玉宝皇上天尊，九炁天君，一切神仙，诸灵官，虔诚忏谢。
　　伏闻在束为木，於德主仁。人昧仁心，必乖仁德。不能忏洗，曷免愆尤。醮主某奉为亡人某，忏悔不仁之罪。爰自多生，以至今生，或忘恻隐之心，罔抱宽慈之志。在家靡爱亲之念，孝养全亏；入仕无忧主之诚，忠勤顿阙。鳏寡孤独，曷务抚存。疾苦困穷，弗思拯济。推内沟而不被泽，深愧伊生；笑有刀而潜杀人，但如义甫。弃遗宗族，徒令相怨於一方；委远弟兄，宁肯同居而共被。问津莫答，挤壑是图。既因六行之无闻，岂固一夫之不获。如斯罪犯，有害宽仁。切虑亡过某身亡之后，堕落东方风雷之狱，或在东岳圣帝考官之司，辗转幽关，无由解脱。今日至心皈命东方世界玉宝皇上天尊，九炁天君。伏愿敕下泰山，开度亡过某，尽洗不仁之罪，获沾木德之恩。得道之后，升入无形，和与道合真。
　　臣众等至心皈命南方玄真万福天尊，三炁天君，一切神仙，诸灵官，虔诚忏谢。
　　伏闻在火司南，於德为礼。人乖火德，盖昧礼经。身积愆尤，须求洗雪。醮官某奉为亡人某，忏悔无礼之罪。自从多生，以至今生，或忌辞逊之心，弗蕴恭勤之志。仪既乖於谦制，事赤失於履和，处卑贱而渎尊，居幼弱而犯上，几席宁思於下坐，道途必务於先行，横逆乡党之间，浚蔑君亲之际。夷俟踞肆，常欲对於圣人；袒裼裸裎，不媿晚於贤哲。岂知颜子忧视听言动之非，宁忆先王美动容周旋之中。堕与慢而兼用，骄与傲以相成，纵诞若斯，礼仪全失。今切虑亡过某身亡之后，堕落南方火翳之狱，或在南岳圣帝考官之司，辗转幽关，无由解脱。今日至心皈命南方世界玄真万福天尊，三炁天君。伏愿敕下南方，开度亡过某，尽洗无礼之罪，超升快乐之天。得道之后，升入无形，和与道合真。
　　臣众等至心皈命西方太妙至极天尊，七炁天君，一切神仙，诸灵官，虔诚忏谢。
　　伏闻在金主西，於德为义。人亡金德，盖昧义方。身积愆尤，须求洗雪。醮官某奉为亡人某，忏悔不义之罪。自从多生，以至今生，或忌羞恶之心，甘受尔汝之实。食禄耽宠，尤且后君。刎颈结交，尚欲卖友。事已志於井辩，利宁尚於乾和，弗思孟氏之答梁，但效宋牼之悦楚。不胜其欲，则化从夏癸；可谓之残，则恶类商辛。不能绝穿窬而无害人，岂知循渐摩而由正路。取非有而近於盗，况复适市而攫金；戮不辜而过於严，方且舞文而成狱。如斯罪虑，莫适由行。切虑亡人某身亡之后，堕落西方金刚之狱，事击西岳圣帝考官之司，辗转幽关，无由解脱。今日至心皈命西方世界太妙至极天尊，七炁天君。伏愿敕下西方，开度亡过某，尽洗不义之罪，获闻至道之功。得道之后，升入无形，和与道合真。
　　臣众等至心皈命北方玄上玉宸天尊，五炁天君，一切神仙，诸灵官，虔诚忏谢。
　　伏闻在水居坎，於德为智。人乖水德，盖无智心。身积愆尤，须求洗雪。醮官某奉为亡过某，忏悔无智之罪。自从多生，以至今生，弗辨是非之礼，但怀愚昧之情。不自知而不知人，岂举直而能直，枉睫在眼而弗见，扃居中而愈昏。我固有直於四端，徒成愦愦；皇当知於其二者，反自冥冥。凌礼犯义，不识爱敬於君亲；舍信弃忠，岂知敦睦於朋友。光难回於反照，诈且并於今愚。道固易知而易行，刚欲背道；民有后知而后觉，尚愧齐民。徒劳蒙而履刑，不悟寔而知止。罪诚难免，智已全迷。切虑亡人某身亡之后，堕落北方溟泠之狱，事系北岳圣帝考官之司，辗转幽关，无由解脱。今日至心皈命北方世界玄上玉宸天尊，五炁天君。伏愿敕下北方，开度亡过某，尽洗无智之罪，即生快乐之天。得道之后，升入无形，和与道合真。
　　臣众等至心皈命东北方度仙上圣天尊，梵炁天君，一切神仙，诸灵官，虔诚忏谢。
　　伏闻水居北方，善能利物。人无利物，贪爱资探。身积愆尤，须求洗雪。醮官某奉为亡人某，忏悔贪爱之罪。自从多生，以至今生，不能损己以利他，惟务损人而益己。但知忧惟不足，岂知分无求多。计顷千百而为田翁，藏镪巨万而为钱虏。不知易满百岁，有如隙驹；刚欲不拔一毛，以为身祸。或欺孤儿寡妇，夺家产而不还；若为坐贾行商，倍价直而自喜。谤僧毁道，全无喜舍之心；见馁遇寒，曾靡矜怜之意。赊贷取一倍之利，未满欲心；宾友费十百之钱，已形愠色。况有杀人取货，讵知分人以财。如此愆非，积成殃祸。切虑亡过某身亡之后，堕落东北方擭汤之狱，事击岱宗考官之司，辗转幽关，无由解脱。今日至心皈命东北方世界度仙上圣天尊，梵炁天君。伏愿众圣垂慈，亡魂受度，尽洗贪爱之罪，得生快乐之天。得道之后，升入无形，和与道合真。
　　臣众等至心皈命东南方好生度命天尊，梵炁天君，一切神仙，诸灵官，虔诚忏谢。
