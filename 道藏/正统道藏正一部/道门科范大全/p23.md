<!-- { "loadSidebar": true } -->
　　具位臣某与阖坛官众等，谨同诚上启，太上无极大道，元始天尊，太上道君，太上老君，昊天至尊玉皇上帝，勾陈星宫天皇大帝，中天星主紫微大帝，承天效法后土皇地祇，十方无极大道，道德众圣天尊，至真大帝，天帝，三十六部尊经玄中大法师，土府太皇太始五帝，中黄戊己应感真灵。臣闻天尊孕化，大道垂功，二气裁形，万灵资始。圆清上结，悬日月而列星辰；方浊下凝、布山川而融海岳。由是百神受职，以定方隅；五帝司分，各安其位。至乃清都紫阁，百雉九重，郡邑城池，人伦宅宇，皆有法象，以配乾坤，爰资安镇之功，用叶乂康之福。臣等职当行教，佐国立功，凡有所祈，理宜闻奏，况奉词旨，敢不上闻。
　　宣词。
　　按如词言，情旨丹切，莫因精感，上达真灵。臣等率励法流，按依科式，敷坛列摹，法地像天，镇龙彩於十方，贡词诚於三境。以今清旦行道，请法众等运兹初捻上香，愿此香云，腾空供养十方无上道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏冀五山镇地，永比鸿图；八海浮天，长齐凤历。祚超周汉，圣越羲农。妃后皇储，充光睿德。诸王公主，允契休符。混车轨於九围、集梯杭於万寓。今故烧香，自归依道尊大圣众至真之德。得道之后，保天长存，和与道合真。
　　以今清旦行道，请法众等运兹二捻上香，愿此香烟，腾空供养十方经宝天尊。臣等皈身、皈神、皈命，首体投地，以是捻香功德，归流斋官某家，九世七玄，俾超夜府；六亲五族，并证仙阶。宅宇清宁，龙神镇守，凶灾殄息，妖恶不兴。今故烧香，自归依经尊大圣众至真之德。得道之后，升入无形，和与道合真。
　　以今清旦行道，请法众等运兹三捻上香，愿此香烟，腾空供养十方师宝天尊。臣等皈身、皈神、皈命，首体投地，以是捻香功德，归流天地之内，有识含生，咸沐道风，尽登真果。斋官某灾祛未兆，福降无涯，俱乘妙道之功，永证长生之品。今故烧香，自归依师尊大圣众至真之德。得道之后，永天长存，和与道合真。
　　忏方，三启，三礼。
　　重称法位。
　　具位臣某等，谨同诚上启，虚无至真三境天尊，十方无极大道，道德众圣天尊，三十六部尊经玄中大法师，土府太皇太始五帝，中黄戊己应感真灵。臣闻道化未分，混沌之首，体玄功而不宰，任真一以无为，洎乎二象分灵，三才设位，清浊配乾坤之质，晦明彰昼夜之殊。阴阳众神，各司其职。於是构兹栋宇，代彼层巢，既取法於天关，遂主张於阴骘。所以乾天兑泽，各有统临，离火巽风，互明衰盛。顺之则必符贞吉，违之则自取悔尤。惟古及今，率由斯道。斋官某爰因卜筑，恐有犯违，神道难明，常情靡测。既毕功於土木，将展礼於香灯，忏罪希恩，祛灾谢过，大弘斋荐，上达至真。是用敷列法坛，按遵科典。兰灯散彩，下照九幽；香穗凝烟，上通三境。转经行道，普为忏祈。犯忤灵祇，侵伤地府；或残害物命，污渎灵踪；或触动龙神，违诸禁忌。或因力役，致有怨咨；或以迁移，不选方所，积成衅咎，因结灾缠；或在九宫八卦之中；或在十二支干之内；或犯阴阳刑杀七十二神，下系地司。上言天府，凭今忏谢，并乞荡除，使斋福普覃，善功遐被。降九龙符命，宣告诸天；运三宝威神，敕勒三界。极兹夜府，开诸光明，安帝业於九重，播玄休於万国，五兵偃戢，百谷丰登。斋官某家存殁乂康，族属昭泰，子孙忠孝，祚胤蘩昌，落罪简於阴曹，列仙名於真境，阴阳职秩，内外神灵，护法安人，济时利物，共扬道化，助正却邪，遐及幽明，同臻妙道，上明天尊广济之泽，下副臣等皈命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之三十八竟
　　道门科范大全集卷之三十九
　　三洞经箓弟子仲励编
　　安宅解犯仪
　　临午行道
　　法事升坛如式。
　　各礼师存念如法。
　　宣卫灵咒。
　　丹灵朱火，炎霞激风。赤轮刚运，天光行冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装愿服，冠带垂缨，关启玄坛土地，方域神真。臣今临午行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与阖坛官众等，谨同诚上启，太上无极大道，元始天尊，太上道君，太上老君，十方无极大道，道德众圣天尊，至真大帝，天帝，三十六部尊经玄中大法师，土府太皇太始五帝，中黄戊己应感真灵。臣等夙荷玄休，躬逢道化，五文散景，三洞开光，引至理於重玄，畅神功於妙用。获参秘赜，得以禀修，而告盟之初，立功为本。凡有皈向，敢不上闻，爰有忱诚，谨当宣奏。
　　宣词。
　　按如词旨，诚切修崇。臣等忝职玄科，理宜开度。斋官某顷因缮缉，土木兴工，虑犯真灵，愿伸祈忏。是敢按三清之格，披九奏之仪，奉信列词，请修斋直，冀凭关奏，上达至真。以今临午行道，请法众等运兹初捻上香，愿此香云，腾空供养十方无上道宝天尊。臣等皈身、皈神、皈命，首体投地，以是捻香功德，上资宗庙尊灵，列圣昭穆，上登圣品，下福睿图。皇帝德绍羲农，明均日月，握金镜以临四海，调玉烛而育万方，朝有忠贤，野无遗逸。今故烧香，自归依道尊大圣众至真之德。得道之后，保天长存，和与道合真。
　　以今临午行道，请法众等运兹二捻上香，愿此香烟，腾空供养十方无上经宝天尊。臣等皈身、皈神、皈命，首体投地，以是捻香功德，归流斋官某家九祖幽仪，生天悟道；七玄飞爽，证品登真。洎于宅宇龙神，阴阳将吏，各安所部，共洽无为，转崇秩於灵阶，吁殊功於道果。今故烧香，自归依经尊大圣众至真之德。得道之后，升入无形，和与道合真。
　　以今临午行道，请法众等运兹三捻上香，愿此香云，腾空供养十方无上师宝天尊。臣等皈身、皈神、皈命，首体投地，以是捻香功德，归流斋官某福树长春，道风遐被，寿延禄永，罪灭灾销。然后夜府寒庭，三涂六趣，俱超沉滞，同契至真。今故烧香，自归依师尊大圣众至真之德。得道之后，永天长存，和与道合具。
　　唱方，忏方，命魔，三启，三礼。
　　重称法位。
　　具位臣某与阖坛众等，谨同诚上启，金阙虚无九清上帝，土府太皇太始五帝，中黄戊己应感真灵。臣闻大道既分，圣人设教，取诸易象，法彼上玄。裁栋宇之规，代巢穴之制，以利天下，以覆群生。乃命天地神祇，阴阳将吏，分阶列品，互有主张。今古攸遵，吉凶无爽。斋官某顷因营缮，土木兴工，恐穿鉴灵踪，侵伤神位，犯休王之气，违禁忌之方。爰启坛场，用伸忏谢。臣等按河图品格，披三洞典仪，率励法流，精修斋直，稽颡於三元之下，披心於万圣之前，忏悔罪瑕，祈恩请宥，冀因虔恳，感降真灵。谨为弟子某，上请仓明救败君，安阙天玄君，天休天阳君，解患却厄君，赤沙天官君，仙官计平君，始阳缮治君，青龙道化君，主安宅利君，除灾却怪，诛灭故气，收伏邪精，蛊毒摧锋，凶妖殄息。又请汉明地皇君，无上监气君，炉火玉女，前校大兵，主收居宅之中、井灶之鬼。又请杨方平石君，主收土气土翁为害之者。又请高仓天匠君，主收地中丘墓之气，禁忌之神，使正气流行，凶邪摧伏，居上清泰，常获康宜，家有祯祥，门无夭横，六亲蒙福，九祖生天，寿禄增延，罪咎销解，冤仇和释，注讼沉零，内外清安，动静昭畅。上冀圣图悠久，祚历遐延，万国宅心，八弦顺化，天清地朗，国富人欢，瑞谋休符，日书月至，风云表贶，海岳苏舒。洎乎六趣九幽，有生含识，并沾洪福，各遂逍遥。宅宇龙神，阴阳正职，仙功懋赏，安镇方隅，自幽及明，普令升泰。上明天尊广济之泽，下副臣等皈命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来临午行道之所，自然生金液丹碧，芝英百灵，众真交会，在此
　　香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之三十九竟
　　道门科范大全集卷之四十
　　三洞经箓弟子仲励编
　　安宅解犯仪
　　晚朝行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火持威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠遍神州，和与道合真。
　　呜法鼓二十四通。
　　无上三天玄元始三炁，太上道君太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与阖坛官众等，谨同诚上启，太上无极大道，元始天尊，太上道君，太上老君，十方无极大道，道德众圣天尊，至真大帝，天帝三十六部尊经玄中大法师，土府太皇太始五帝，中黄戊己应感真灵。臣闻太上垂文，元皇设教，陶融万有，亭毒群方。三洞玉书，降九清而演妙；诸天大圣，殷至道以度人。佐国为先，慈救为本。凡有词款，敢不上闻，斋意忱诚，谨当宣奏。
　　宣词。
