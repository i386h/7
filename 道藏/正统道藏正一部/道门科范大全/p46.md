<!-- { "loadSidebar": true } -->
　　众等伏闻太极含三，两仪判而定位；乾元用九，万物睹而流形。得一气以贞纯，御飞龙而不息，发挥入卦，保合太和。今谨有佩箓道士某等，宅志希夷，游心浩素，内存神而炼道，外行教以化人。虽科法之具存，岂凡庸之是任。重以形神至浊，道行无闻，攒星斗於峨冠，饰云霞於羽服。蹑魁罡於履屐之下，地秽人凡；驱神鬼於掌握之中，功微德薄。践八卦之文於坛墠，降十方之气於身田。或养胎息於三元，暗窃阴阳之气；或炼内丹於九转，高奔日月之光。素非仙相之人，冒学圣功之道。无非僭越，有犯光灵，敬伸忏谢之诚，以这谴尤之责。谨赍香花法信供养之仪，至心归命西北方无极太上灵宝天尊，梵炁天君，西北乡神仙，诸灵官。仰惟乾元至健，天道弗违。锡以纯阳，为换尘凡之胎骨；示其要道，使知仙化之根元。四体安和，百神镇守，庶精修於上法，得无愧於前功。得道之后，升入无形，和与道合真。
　　上方忏谢历世不知覆载冒犯三光之罪
　　众等伏闻梵炁弥罗，上极虚无之界；元纲流演，化开万亿之天。洪惟至道之尊，统御自然之化，神功不宰，浩劫长存。今谨有佩箓道士某等，自无始以来，至有形之后。一灵凋丧，莫还五太之淳；六贼沉迷，自致三生之业。曾超於欲界色界之内，复堕轮回；尝修於小乘中乘之因，自生退转。或居中土而本原不返，或处殊方而声教无闻。大乘之道果难成，三界之业轮易转。戴天履地，负阴抱阳，莫酬覆焘之恩，动有乖张之罪。四序寒暄之愆武，嗟怨天时；三辰经纬之昭明，犯冲光景。逆数千生之罪，贯盈万种之愆。从此自新，愿垂肆赦。谨赍香花法信供养之仪，至心归命上方无极太上灵宝天尊，三十六天帝君，玉京仙都，紫微金阙，三清三界，梵炁天君，上乡神仙，诸灵官。仰冀大道宣慈，高真垂悯，下十方之世界，赦万劫之愆尤。紫微太微，催促举仙之运；南斗北斗，解消临命之灾。元精满於泥丸，真炁凝於灵府，神明来舍，脏腑清凉，慧性高明，福缘殊胜，得至人之降接，指道学之玄微，回化有情，同登无漏。得道之后，升入无形，和与道合真。
　　下方忏谢害物伤生之罪
　　众等伏闻大方无隅，扩八弦而厚载；元形统地，含万物以化生。惟后土之司权，分百灵之受事。不言而信，得一以宁。今谨有佩箓道士某等，有生於混沌之初，失道於洪荒之后。仁义礼智，与大伪之并出；贤愚善恶，禀天性之自然。率为弃本之人，动有贪生之过。资万物而致养，不知覆载之恩；纵一己而自安，不念饥寒之者。极口腹之欲而恣伤生类，侈服用之美而枉害成形。莫知反身，习为常性。五岳四渎之府，罪目纷纭；酆都泉曲之司，黑书委积。幸今世潜身於道荫，尽千生讼过於玄司，誓修未来，庶臻无咎。谨赍香花法信供养之仪，至心归命下方无极太上灵宝天尊，高皇九土，十二仙真，后土太灵，四渎五岳，下方世界，一切神仙，诸灵官。伏愿众灵赴感，厚德有容，敷在宥之渥恩，赦无边之深过，圆融善念，发开惠源。静重柔和，咸与物而无碍；虚无清净，早证道以长生。上穷碧落之高，下极黄泉之杳，人皆反本，物咸遂生。得道之后，升入无形，和与道合真。
　　道门科范大全集卷之七十四竟
　　道门科范大全集卷之七十五
　　广成先生杜光庭删定
　　上清升化仙度迁神道场仪
　　此仪用黄箓修真十戒，用明真宿启仪，乃五炼生尸古仪。宿启也，所以有迁拔、灭度之魂之句。万福天师着《同学行道仪》，始自疾苦，至于终亡，皆须忏谢、救拔、解灾、悔过。且夫修道升仙，非师不度；超凡证圣，非友不成。师犹父母也，同学为兄弟也，得不敬孝友爱，承顺和悦，以遵其教乎？师资同学，既离亲戚，栖庇山林，骨肉远矣，亲爱疏矣，一旦有疾，惟门人同学为其选备方药，营修药饮以疗之。其或修短有常，奄从沦化，即当诵经行道，拜章上表，忏罪谢愆，以相迁度。生死道义，惟此为先。师友沦没，弟子同学皆当齐集，以高德者为法师，其余依位次第，沐浴更衣，可设坛出官，关启行事。疾厄危切，亡殁极伤，应急就修，不须宿启，各在依位，主其职司尔。其事若宿启，即依常法。
　　清旦行道
　　法事升坛如式。
　　各礼师存念如法。
　　宣卫灵咒。
　　金真录霞，焕映三天。飞云丹霄，诸天控轮。晨晖启旦，阴翳俱捐。九微震空，五星回旋。万天感应，自然妙玄。杳冥散布，分形百千。玄珠光耀，瑞降坛乾。幽明蒙惠，灌炼金泉。魔王恐惧，合景三田，与道合真。
　　鸣法鼓二十四通。
　　无上三天玄元始三炁，太上道君太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今清旦，烧香行道，谨奉为入意，其诸情悃，已录奏闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝、东极救苦青玄上帝御前。
　　请称法位。
　　具位臣某与合坛官众等，谨同诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微大帝，南极注生上帝，东极救苦青玄上帝，承天效法后土皇地祇，十方太上灵宝天尊，诸天天尊，诸天上帝，上清日月星斗河汉群真，三官四圣，五师三省真君，九天天曹，诸位真君，历代传宗启教诸大师真，雷霆神虎大医诸司官将，太上诸阶经箓中仙官吏兵，天下名山洞府得道神仙，地府酆都大帝，幽阴圣众，水府扶桑大帝，阆苑真仙，人元五岳五天圣帝，酆都地祇，诸司元帅、太岁土火、瘟司圣众、州县城隍之神，当境庙社神祇，观庭土地真官，法坛诸司官将，三界提魂摄魄神吏，四界直符功曹使者，誊奏表钱神吏，醮筵主宰，一切真仙。恭望洪慈，洞回昭鉴。臣等微生贱质，谬预法流，早契神期，奉遵玄秘。未能超形物外，隐影林峦，服道思玄，研习要妙。但人间修尚，以香火为功，济拔幽涂，超升上境，受法之日，约当奉行，救度人天，宣洪道德，况奉词旨，敢不上闻。
　　宣词。
　　按如词旨，情深追慕。臣等谨为共相携率，依按典仪，归命十方，冥祈三宝，修斋行道，请命祈哀。伏愿至道垂慈，哀原群品，阴罪阳过，咸乞消除。使进品仙都，升神上境，式彰洪济，少副哀鸣。以今清旦行道，请法众等运兹初捻上香，愿此香烟，腾空径上，供养太上三尊，臣等至心皈身、皈神、皈命，以是功德，归流宗祧先圣，社稷尊灵，控御晨霞，宴游霄极，旁敷德泽，蕃大本支。皇帝圣寿延长，明齐二景；仁风淳厚，德迈三宗。民俗阜安，兵戈偃戢。今故烧香，自皈依道尊大圣众至真之德。得道之后，升入无形，和与道合真。
　　以今清旦行道，请法众等运兹二捻上香，愿此香烟，腾空径上，供养大道尊经。臣等至心皈身、皈神、皈命，以是功德，归流仙化某，洎三师玄祖，法俗先亡。伏愿游神紫极，镈质广寒，逍遥碧落之庭，纵适三清之境，消除冢讼，庇佑门徒。今故烧香，自皈依经尊大圣众至真之德。得道之后，升入无形，和与道合真。
　　以今清旦行道，请法众等运兹三捻上香，愿此香烟，腾空径上，供养太上三师。臣等至心皈身、皈神、皈命，以是功德，归流弟子某。伏愿道业日新，智灯无量，心开意解，体悟自然，学道成真，名题青箓，观宇肃静，大小咸宁。今故烧香，自归依师尊大圣众至真之德。得道之后，升入无形，和与道合真。
　　忏方，命魔，步虚，三礼。
　　重称法位。
　　具位臣某与合坛官众等，谨重诚上启，虚无自然元始天尊，太上大道君，太上老君，昊天玉皇上帝，勾陈天皇大帝，北极紫微上帝，南极注生大帝，东极救苦青玄上帝，承天效法后土皇地祇，上穷圆盖之高真，下极方舆之主宰，有灵有圣，今古师宗，醮筵主宰，合属真仙。恭望洪慈，洞回昭格。臣等育质三光，造形九炁，凡胎尸秽，漏质庸虚，宿庆弥纶，兹逢道运。幸生圣代，蚤佩黄裳，沐大宥之垂休，睹真经之辅世，叨逢秘检，缪奉丹盟，不揆凡材，辄居法任，科文肄业，香火倾心，为己及人，祈恩请福。今有弟子某，奉为仙化本师某，早从师范，宗奉仙真，香火虽严，形神未炼，灵根不固，天运有终，归身太阴，托形幽夜。切恐平生举动，悮犯真科，抵触神明，冒干天地，违越禁忌，构此凶衰。又恐六甲五行、九宫八卦，互为刑克，莫遂考终。又恐先世流殃，恶人咒诅，宿冤往债，结衅所成，伏连传尸，新故延染。考气注讼，侵逼魂神。魍魉邪精，乘为夭害。迁化以后，超度无由。恐识滞鬼群，殃延见在。是敢修斋行道，归命至真，仰乞大慈，特垂惠泽，开释幽对，超度先师，驭日紫霄，乘云丹殿，北辞长夜，南上绛宫，演三洞之灵文，为太平之教主，圆光附体，洞照太空，导引世人，永超长夜。所冀边疆静息，风雨均调，圣祚延长，皇图永固。弟子某等道念增进，心识光明，速登玄解之乡，永作人天之庇。先师超度，冢宅镇安，境界龙神，宫庭土地，迁升阶品，佑护生灵，下穷幽漠之乡，俱被清升之泽。上明天尊大慈之化，下副臣等祈向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝、东极救苦青玄上帝御前。
　　出堂颂。
　　出户。
　　道门科范大全集卷之七十五竟
　　道门科范大全集卷之七十六
　　上清升化仙度迁神道场仪
　　临午行道
　　升坛如式。
　　各礼师存念如法。
　　宣卫灵咒。
　　谣歌空洞，帝君存坛。五帝校录，受符三官。备卫四门，束魔去奸。流铃掷火，阴秽焚残。身佩金书，炼液芝颜。玄灵受合，心动三关。骑狮跨鹤，控龙乘鸾。万星守舍，千魔不干。道炁长存，万仙悉安，与道合真。
　　鸣法鼓二十四通。
