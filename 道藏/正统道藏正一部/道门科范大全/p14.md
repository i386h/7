<!-- { "loadSidebar": true } -->
　　具位臣某与合坛官众等，谨同诚上启，太上无极大道，三境至尊，昊天玉皇上帝，十方大圣，三十六部尊经玄中大法师，灵宝众真，五帝三官，圆穹玄象天曹一切灵仙，洞天岳渎圣众，司禄主者，职贡举真君，掌籍考校官属，道德应感，一切真灵。臣闻皇天无亲，惟善人之是与；明道若昧，贵上士之勤行。金口所传，琼编攸着，是知成己以成物，率本於诚明；有德必有言，皇由於操履。盖士之学也为道，而道之传也以文。傥行有余而学文，则文不浮於实行，惟文行之两胜，宜事业之有光。斯古今以得贤为难，而明哲以知人为病，谅高真之所佑，必文行之相符。醮官某为儒家者流，学圣人之道，质性昏塞，操守卑凡，知道之在我而见之不明，知行之难成而行之不力，耗耳目以逐末，弊精神而背真，致黑簿之多愆，叹云程之尚阻。今则皈依大道，自悔前非，履百行以无矜，存一真而克己，以为干禄之本，以为事天之仪，仰冀真慈，俾谐志愿，锡以超腾之翼，启其经济之图。臣某谨为考仙范於琅函，露天章之云篆，关申三界，忏谢十方，注想陈词，依时行道。灯然法炬，烛昏暗以流光；香达诚衷，彻虚无而昭格。伏愿玄都紫府，金阙玉京，万圣垂覆佑之慈，千真播护持之泽，敕下三境，普告诸天，降福延龄，除灾灭障，上解宿曜十二次舍之厄，下禳九宫八卦分野之灾，一切积殃，无边重谴，前冤往债，故杀误伤，三业六根，纵溢过犯，因今忏悔，咸乞荡除，使冀科名，早谐利达。上愿圣祚享无疆之历，皇图膺不拔之基，兵革不兴，边烽罢做，旱蝗不作，休征来臻。俯冀七祖超升，九幽罢对，五苦齐登於道岸，三途俱沐於玄风，大霈恩光，普均品汇，上明天尊大慈之泽，下副臣等归命之诚，谨启以闻。
　　知磬举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来静夜升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　举，出堂颂。
　　出户，引至六幕堂。
　　道门科范大全集卷之二十二竟
　　道门科范大全集卷之二十三
　　广成先生杜光庭删定
　　文昌注禄拜章道场仪
　　祝神行道
　　法事升坛如式。
　　举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　鸣法鼓二十四通。
　　高功发炉。
　　无上三天玄元始三炁，太上五灵老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今升坛行道，谨奏为入意，其诸忱悃，已录告闻，愿得太上十方正真道炁，灵宝瑞光下降，流入臣等身中，令臣所启之诚，速达径御太上无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，七曲山司禄主者，职贡举真君，英显武烈忠佑广济王，英惠皇后，贻庆善惠公，柔应赞佑助顺静正夫人，济美公，善助夫人，承裕公，顺助夫人，威烈公，主掌桂籍侍从官属，一切威灵。臣闻神不可测，扩睿智以无方；民莫能明，运威灵而接物。仰惟水府之真宰，宅乃七曲之秀峰，紫闉高照於潼江，行宫普遍於列郡，云行雨施，雷厉风飞，英灵鉴烛以无遗，睿泽霶流而不息，布穹苍之化育，握祸福之枢机，无感弗通，有析必应。醮官某钦崇玄典，严启仙科，伏愿宝节丹幢，暂离於洞府；云骈飙驭，来集於华坛。监悃愊之拳拳，流恩光於湛湛，臣等无任激切依归之至，酒陈初献。
　　奏乐。
　　具位臣某等，谨重诚上启，七曲山司禄主者，职贡举真君，合祠一切真灵。臣闻惟道善贷救人，而无弃人；至圣弗居不德，是以有德。以凡求圣，则疑於旷绝；以圣应凡，则出於慈光。仰惟七曲山职贡举真君，洞造道微，深入圣域，为儒七十三代，历世数千百年，昭云汉之词章，凛冰霜之威烈，剪妖孽於指顾之顷，震风霆於呼吸之间，泽利含情，恩沾庶汇，夺蜀民之命於豺狼之口，纳坤维之地於仁寿之乡，蠢蠢何知，蚩蚩罔觉。磨蜀山而勒石，不足以纪其德；竭岷江而染毫，不足以书其功。岂谓至真，应接凡士，恍惚锡半宵之梦，须臾应一介之求。是谓道高而无弃乎人，德大而不有其德。今醮官某钦仰圣烈，严启华坛，愿垂降鉴之慈，俯遂凡庸之悃。属臣关奏，敢不申腾，所有青词，谨当宣奏。
　　宣词。
　　谛观词语，灼见至诚。激切懃拳，曲尽心声之发；斋庄恭敬，恍臻神鉴之临。享此夕之多仪，介光亨之景福，吉无不利，迄用有成。臣等无任倾虔恳祷之至，酒陈亚献。
　　奏乐。
　　臣闻上天无为，赖神威之翊赞；大道至妙，资神德以敷宣。如两曜为天之光明，若北斗作帝之喉舌，惟道德之吻合，致体用之相资。仰惟七曲山职贡举真君，与天为徒，执古之道，受上帝之眷命，分下土之宏纲。木马汗流，见大慈之能勇；雨途火炽，知得一以曜灵。今某钦仰德威，重伸丹悃。伏愿不行而至，显妙用之无方；所欲必从，体天心而布惠。臣等无任倾虔祈祝之至，酒陈终献。
　　奏乐。
　　臣谨重诚上启，七曲山职贡举真君，合祠一切真灵。臣闻自诚自明，礼载前知之妙；作睿作圣，书名立极之端。惟渊懿以资深，斯妙绵而作炳，扩神明而洞照，本浚哲之流光。仰惟七曲山职贡举真君，心醉群经，神凝奥旨。超然自得，既乃圣而乃神；用之无穷，宜能定而能应。传先儒之心印，掌士子之文衡。醮官某钦仰真仪，礼周荐献，伏愿俯怜愚鲁，命巨凿以破心；孚佑颛蒙，赐彩笔而待问。臣等无任倾虔慕恋之至，上香再拜奠汤。
　　举，法事。
　　重称法位。
　　具位臣某与阖坛官众等，谨同诚上启，七曲山司禄主者，职贡举真君，英显武烈忠佑广济王，主掌柱籍侍从官属，一切威灵。臣闻象立乾坤，陈君臣之贵贱；爻重否泰，述大小之往来。何世不赖於材，何材不资於世，推其利达之理，宜有主张之权。恭惟浩浩苍天，皇皇后帝，乃眷西顾，委桂籍於七曲真君；不可度思，建洪钧於四方善士。是用协赞无为之化，裁成阴惊之功，扇熙洽於群伦，开休明於六合。醮官某自念性质椎钝，人品孱庸，荷眷佑之洪恩，被惟新之大德，但以夙亲黄卷，未达亨衢，仗仙阶佩箓之官，致书生干禄之愿，大数洪泽，咸遂丹哀，爨下焦桐，获伸余韵，月中仙桂，更长新枝。上愿圣君寿而四海阜安，皇威振而九夷宾服。多士济济，克谐晋接之亨；百僚师师，共底恭通之吉。凡该动植，皆沐恩休。醮官某或身心之不清，或仪矩之素序，合坛众士，万咎千愆，并冀真慈，俯垂原宥，上以表神君汪洋之泽，下以副众等虔祝之诚，谨启以闻。
　　举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来静夜升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御太上无极大道、三清上圣、昊天玉皇上帝御前。
　　举，回鸾返驾天尊。
　　念善，化财，回向，向众。
　　道门科范大全集卷之二十三竟
　　道门科范大全集卷之二十四
　　广成先生杜光庭删定
　　文昌注禄拜章道场仪
　　散坛行道
　　法事升坛如式。
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙蒲，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今设醮，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御太上无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，太上虚无自然元始天尊，次启九皇九天上帝，三十六天天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣闻大道甚夷，广辟祈求之路；上天善应，廓开济度之门。有感必通，无幽不察。故斋沐可以事帝，而苹系可以荐神，傥通精意之禋，必遂降临之愿。醮官某确守儒业，愿赴科名，幸灵宝垂修奉之规，仙箓着关宣之式，敬伸愚悃，严建斋坛，忏洗罪愆而身器昭明，侍降高真而心神飞越，大则法天象地，小则酌水献花，讽玉笈之云章，诵宝函之凤篆。今则一尘不动，万籁无嚣，依稀琼佩之摇，仿髴仙韶之奏，烟凝檀篆，器涤匏樽。伏愿列圣垂怜，众真协应。飙轮云驾，齐降於六虚；玉宇琼楼，森临於九地。诏群灵於咸集，享一意之精懃，拥百禄於簪绅，锡湛恩於品汇。臣与醮官等，无任殷懃恳祝、俯伏望幸之至，奉迎仙驾。
　　降圣，献茶，初进酒，奏乐。
