<!-- { "loadSidebar": true } -->
　　具位臣某等，谨焚道香、德香，无为清静、自然真香，虔诚奏启，虚无自然元始天尊，太上道君，太上老君，昊天玉皇上帝，九皇至尊，十方上圣，诸君丈人，三十六部尊经玄中大法师，圆穹上象火德荧惑星君，鹑火鹑首鹑尾之次，雍秦周洛楚荆之分，列宿星君，厚地洞宫，岳渎主宰，三界应感，一切真灵。咸望洪慈，俯垂洞鉴。臣今奉为宣意，其诸情悃，已对敷宣，谅沐天恩，鉴明祀事。臣伏以夫南方火德荧惑星君，主掌万物，烛幽洞微，福善祸淫，助天行化，考之前代，效验灼然。按《前汉□天文志》云：荧惑出则大兵，入则兵散还止息，乃为死丧寇乱，在其野亡地以战则不胜。孝景四年七月癸未入，东井行阴道。又以九月癸未入，舆鬼。戊寅日出，占之曰：为诛伐火灾。其从有栗氏事未央，东阙灾，元鼎中守南斗，占之曰：所守为乱贼丧兵，其国绝祀南斗，越分野，其后相杀王及太后。汉兵诛之灭，其国前汉，荧惑示现，凡十七八，莫非凶乱之起也。后汉中元二年，火星犯太微西南星，为将相后、太尉司徒坐事免官。永平十三年，犯舆鬼，为大丧；质星，为大臣诛戮。后楚王英、颜忠等，妖谋事觉而死。后汉荧惑示现，凡十二余，莫非祸灾之至也。降自晋宋、隋唐五代之间，不可备录。此於行度之间，变起在国者如此。按《五星明体经》云：荧惑照人，命寿促贫。穷顺於命，寿至五旬，刑克妻男，多有障难。照於疾厄，刑折风劳。逆在运宫，行年必死。此於照临之位，灾应在人者如此。至於祝融回禄，变现人世。火自天降，名之曰灾。因世人之罪恶贯盈，则遭其祸。秦起阿房宫，覆压三百余里，五步一楼，十步一阁，取之尽锱铢，而用之如泥沙。楚人一炬、火三月不灭，此因人为所致也。摩竺尝从洛阳乘车而归，未至家，见一妇人求寄载。临别曰：我是天人，使我焚东海縻竺家，今已寄君车，又不可不烧。君但速归，我当缓来。竺乃至家，收资财以避之，至日中而火大发，此以警悟世人也。汝南桓景，因费长房谓之曰：九月九日，汝家有火灾，可速去，令家人各以绛囊盛茱萸，登高山，饮菊花酒，祸乃可销。景如其言，举家登高。少顷还，见牛羊鸡犬，皆暴死焉。后人因而仍此，有禳制之法也。汉桓帝於正旦大会群臣。乐巴含酒，望西南而噀。帝问其故，答曰：蜀有火灾，故以救之。遣使访之，果云赖大雨从东北而来，雨中有酒气，此有救解之术。昔荧惑守心，属宋之分野，景公忧之，乃出君人之言三，遂徙三度。刘琨守江陵，民家失火。琨乃向火叩头请罪，俄而，反风灭之，此有回旋之道。夫祸福之来，皆人所召。天心仁爱，法许祈禳。今有奉道某等，同启丹诚，修建誓火禳灾道场，命臣等宣行科范，请福禳灾，保宁境土。建坛之初，倘非叙述醮事，敷演科戒，则何以感格上灵。今当以临坛十戒，宣示同斋之人，各请受持，咸当静听。
　　第一戒者，不得扰乱形神。常怀专一，喜怒哀乐，不萌於心，务致精明，以格上圣。
　　第二戒者，不得傲忽圣真。常怀恭敬，企仰尊像，心起精虔，天真大神，浮空降接。
　　第三戒者，不得轻慢灵文。常怀信重，三洞经典，玩味诵持，从悟成真，求证道果。
　　第四戒者，不得诽谤法门。常当敬护，弘道明法，济度幽明，各令归依，广获受度。
　　第五戒者，不得忤触道场。常怀精洁，斋戒沐浴，始近法坛。臭秽腥血，无求取祸。鸡狗禽畜，无使突来。
　　第六戒者，不得放纵身心，呼叫喝骂，语笑灌哗，睡眠酗酒。昭事上真，如对君父。
　　第七戒者，不得退转道心。常怀坚固，勿因小慊，便灭诚意，精进崇奉，福利无穷。
　　第八戒者，不得减省法事。常怀勤恪，行道诵经，朝真拜圣，使功德满足，幽显沾恩。
　　第九戒者，不得错悮章奏。常怀精审，若卤莽灭裂，不加参对，则三天门下，有所谴却，图福反祸，深可震惧。
　　第十戒者，不得商较财利。常怀谦让，施者受者，各得欢喜，无使怨恚，自损福田。
　　已上十戒，众官能持否？答曰：能持。
　　天尊言：凡拜章行道，四天帝王皆驾飞云绿軿八景玉舆，侍从真人玉女手执华旛，前导凤歌，后从天钧，白鹤狮子，啸歌邕邕，烧香散花，浮空而来。瞻礼行道，观听法音，天真下降，万灵朝焉。如是岂可不尽其法邪？当先受十戒，然后行道，庠序雅步，静心闲意，坐起卧息，不离仪格，天真欢悦，列名上清，可谓得道方寸之门。
　　谨白斋官，斋法尊严，威禁至重。当须扫洒庭宇，每令洁静，约饬内外，大小肃静。勿以常俗谊杂，干冒真灵。若有善信男女，愿闻道法，沐浴斋洁，来诣法坛，瞻礼皈依，同沾福利。若傲诞轻慢，不信正真，如是之者，必招冥谴。登斋之士，可不畏之。
　　结愿，下坛。
　　道门科范大全集卷之三十卷竟
　　道门科范大全集卷之三十一
　　三洞经箓弟子仲励编
　　誓火禳灾道场仪
　　启坛行道
　　法事升坛如式。
　　各礼师存念如法。
　　宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙。
　　南方：
　　三炁丹天，焕景浮光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，斓卫坛场。正道流行，敢有巴狂。我享上功，坐运魁罡。亿劫长存，保天无疆。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方：
　　五炁玄天，元始徘徊。辰星焕烂，光耀太微。黑灵尊神，号日层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神镇八威。邪门闭塞，正道明开。映照我身，三光同辉。策空驾浮，举形仙飞。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰、上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今启坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，太上道君，太上老君，昊天玉皇上帝，九皇至尊，十方上圣，诸君丈人，三十六部尊经玄中大法师，圆穹上象火德荧惑星君，鹑首鹑火鹑尾之次，雍秦周洛楚剕之分，列宿星君，厚地洞宫，岳渎主宰，三界应感，一切真灵。臣闻大道混融，并资陶於一气；元精既判，咸禀受於五行。惟火德之攸司，总南讹之大柄。凡初覆育，悉荷照临。某念共业以无知，恐招殃於不测，危疑度日，激切驰诚，沥胆披肝，献花酌水，恪遵灵训，祇奉明威，瞻紫纛之前驱，从翠华之下狩，普加洪覆，俾遂安居，占舍次之休祥，保乡邻之绥靖。臣等告盟之始，广济为先，观其祇畏之词，宜在关升之列。仰希大造，允纳虔祈。醮官词诚，谨当宣奏。
　　宣词。
　　谛详词语，灼见至诚。不忘累岁之祈禳，仰觐万灵之悯覆。醮仪既戒，斋范聿陈，殚精意以申闻，竭舆情而俯豫。伏愿慈颜妙感，道力旁通，未离玄．座而周遍十方，不下宴居而已超尘劫。敢凭静念，昭事虚皇，少歆祭惧之仪，为退守心之度。伏乞玄都列圣，紫极高真，洞鉴乃衷，诞垂丕应。勑勒监斋使者，里域真官，奏事金童，传言玉女，灵宝官属，一合同心，降临坛所，肃清内外，降伏妖魔。使臣等百神营卫，一念清虚，启奏咸通，思念立感，醮功上彻，善录天司。普及醮官某家，消荡千灾，增延百顺，息除焚燎，扫荡瘟邪，同归道德之风，共乐升平之化。明旦依法行道，续更以闻，谨启。
　　十二愿。
　　复炉。
　　香官使者、左右龙虎君、侍香诸灵官，当令臣向来启坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之三十一竟
　　道门科范大全集卷之三十二
　　三洞经箓弟子仲励编
　　誓火禳灾仪
　　清旦行道
　　法事升坛如式。
　　各礼师存念如法。
　　宣卫灵咒。
　　青阳虚映，耀日回灵。神虎辟邪，飞玄流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆二云流布，合景黄庭，和与道合真。
　　呜法鼓三十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今清旦行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
