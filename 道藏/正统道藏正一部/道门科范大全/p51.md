<!-- { "loadSidebar": true } -->
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯昭丹恳。臣闻封取金泥，告代尚存於王者；文传玉册，定寿寔统於人伦。上连空洞之天，既称仙境；下制死生之命，籍备阴官。顾惟近逝之亡魂，必有未消之黑簿。罪虽未取，当议罪於轻重浅深；志苟深惩，必许容於悲哀忏悔。咸与维新之路，俾知更始之期。矧度生度命之天尊，皆本东居而阐化；在唱恭唱诺之司马，亦因东向以诵章。审知岳帝之仁，不拒凡夫之请。醮官某等悼隙驹之易逝，便隔幽明；惧气马之不良，常趋险路。生前造罪，曾违先觉之心；没后罹殃，遂受无量之苦。堕地狱而必怀痛悔，在人世而当与追修。庶能格帝之心，或有回天之怒，业根罪网，雾卷冰消，善果福田，云行雨施。三元育质，复闻太一之执符；八景具神，又得帝君之品命。今则严更报漏，初传甲夜之筹；皎月当天，正廓层空之景。宜伸控告，用致斋诚，静夜词诚，谨当宣奏。
　　宣词。
　　按如词言，深切哀悯。臣闻非元始符命，不足以伸迁拔之阶；非玉帝唱名，不足以造登仙之境。须凭至道，用济亡魂，以无为而革有为之非，以无形而去有形之累，准冲科而启渎，冀仙驭以齐临，更摅哀痛之情，仰望矜怜之造。以今落景行道，请法众等运兹初捻上香，愿此香烟，腾空径上，供养玉清圣境元始天尊，十方道宝。臣等皈身、皈神、皈、命，以是功德，归流醮官某家，合门眷聚，举室尊卑。过往蒙休，早超登於仙路；见存获庆，各终享於耆年。皓首厉眉，表柱无暂於辽鹤；鲐背倪齿，支床必取於灵龟。黄箓书削死之文，青华注增年之籍，验天锡难老之瑞，蔑日昊大耋之嗟。今故烧香，自皈依道尊大圣众至真之德。得道之后，升入无形，和与道合真。
　　臣闻侍仙玉郎，生神首开於囊锦；长生大圣，度人先起於东方。以今夕景行道，请法众等运兹二捻上香，愿此香烟，腾空径上，供养上清真境灵宝天尊，无上经宝。臣等皈身、皈神、皈命，以是功德，归流醮官某家二门先祖，七世高曾。伏愿并乘金简之文，速达玉京之路。超踪三界，得保举於魔王；升名九宫，遂朝谒於大帝。赴龙门之受会，获鸟母之督仙，无复冢讼之缠绵，蔑有子孙之殃注。今故烧香，自皈依经尊大圣众至真之德。得道之后，升入无形，和与道合真。
　　臣闻九炼更生，道实崇於济死；十方无极，功莫大於度人。以今夕景行道，请法众等运兹三捻上香，愿此香烟，腾空径上，供养太清仙境降生天尊，十方师宝。臣等皈身、皈神、皈命，以是功德，归流旁荐五姓，男女孤魂，四生异类。枯骸朽骨，未离幽滞之乡；戴角披毛，不免鞭策之苦。冥漠魍魉，端蠕蛸蛲，丧精爽而全迷，抱血气而无识。或不充於口腹，陨落沟渠；或横被於干戈，膏濡草泽。崖颠谷坠，水溺火焚，丧身圄犴之中，绝命道途之侧，皆罹冤枉之酷，未逢荐度之缘，出没三途，轮回六趣。伏愿并乘道力，悉赖真慈。顿舍前日之愚迷，不为陷坠；得遇今宵之接引，咸遂超升。脱身魑魅之中，蜕迹尘沙之地，尽复生於人类，咸得听於法音。今故烧香，自皈依师尊大圣众至真之德。得道之后，升入无形，和与道合真。
　　忏方，三启，三礼。
　　具位臣某等，谨重诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真仙。咸望洪慈，俯昭丹恳。臣闻管辖终年，自许登山而治鬼；处厚食禄，亦为司命之策名。盖三十六空洞之天，真灵必会；况七十二封禅之主，礼制尤崇。既兼统於幽冥，寔专司於祸福。虽书注於生籍，必先制於亡魂。考过计功，厥有正邪之异；升名落简，岂无运速之殊。苟非涤虑以洗心，讵可赎愆而补过。醮官某家，兴哀痛首，陨泪伤心。画像空存，岂见丁宁之语；奠觞虽举，尤深惨切之情。欢娱顿阻於闺门，拘录方归於岳府。无文不度，式修可度之缘；无文不生，愿结资生之果。欲请嘱於讵士，难效前人；求会遇於少年，岂复同学。惟诵香林之妙法，且传碧落之空歌。建立净坛，灯荧煌而破暗；致恭灵宝，香馥郁以腾空。庶殚悃悃之诚，径达嵓嵓之岭。伏愿霁冰霜於夜府，沛雨露於幽扃。五炼陶镕，俾得随於生化；万罪荡释，仍复睹於光明。死者有知，得谐顿悟；生者怀感，愈切皈依。溥及含情，均蒙济度。上明天尊大慈之泽，下副臣等皈命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十三竟
　　道门科范大全集卷之八十四
　　广成先生杜光庭删
　　东岳济度拜章大醮仪
　　散坛行道
　　法事升坛如常。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翕，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。臣闻至岱而柴巡，狩尚钦於虞帝；卜郊而望命，祀尤敬於鲁邦。应木德而主仁，善能为长；当春时之首岁，物所由生。固知岳帝之仁，本好生恶杀而为事；兼制天民之籍，亦注生出死而为功。凡兹总总而林林，皆荷生生而化化。岂忍虐於呼号屠割之地，非欲留於幽囚圄犴之中。但缘有众之愚蒙，罪皆自取；每循凡情之爱恶，欲固无穷。逞娇淫而邪伪百端，恣奸巧而变诈万状，罪未正则必使议罪，刑有律则不容逃刑。尚冀泣辜之仁，亦希识狱之请。出其能改，岂不如园土之罢氓；死或衔冤，诅使有棘林之哭鬼。用求哀而请命，愿补过以惩愆，修大道缘以为法桥，遵大道教以为慧炬，求大道庇以为法云，依大道慈以为法雨，庶沐漏泉之泽，早拔幽夜之魂，罄累日之恭勤，极凡诚之悃愊。注想太清之境，祈羽葆之降临；歌咏步虚之章，企云骈而来下。暂离金阙，前啸九凤和鸣；俯莅凡筵，后吹八鸾翔舞。圣意感通於须臾之际，真驭往来於倏忽之间，必将人欲而天从，应许下情而上达。臣等无任虔诚，奉迎圣驾。
　　降圣，初献，散花。
　　臣某等谨虔诚上启，虚无自然金阙七宝上帝，东宫太乙救苦天尊，传经演教历代师真，束岳泰山天齐仁圣帝，淑明皇后，岳下文武考校，一切曹僚，三界应感，一切真灵。臣闻五岳分奠於寰区，独岱宗而为首；百灵交会於岳府，盖民命之所司。非独探策以为符，亦由出祥而显化。样石自立，曾孙果绍於唐宗；暴风所飘，祖龙终覆於嬴氏。在王者而尚司其成败，况民编皆制其死生。爰念先亡，岂超流俗。触情望行，或贪嫉愚痴而嗔恚；以物从欲，亦放僻邪侈以骄淫。三业为伐性之斧斤，万罪作丧身之鸩毒。昔居人世，罟擭陷阱而不知；今入幽关，枷锁杻械之难兔。正名定罪，虽有余辜；沛泽流恩，尚希曲赦。大道本从於善贷，愚衷敢效於维新。爰仗黄冠，式陈净醮。披肝沥胆，备陈悔往之辞；引颈注心，尤切俱来之望。玉检登封之地，想严驾於云舆；石闾降禅之方，企虚徐於仙仗。惟恍惟惚而潜交精意，来宁来燕而大赐洪庥。不卑筐筥锜釜之供，特享苹蘩蕴藻之荐。礼方行於初献，诚既尽於一纯。虽惭明德之惟馨，尚有祝词之陈信。愿察哀情於此日，早抽苦爽於阴扉。设醮词诚，谨当宣奏。
　　宣词。
　　谛详词语，灼见哀衷。何必游曲阜之都，始能倾向；岂惟上大庭之库，方极瞻依。念亡魂之有归，实岳灵之兼统。肉其枯骨，用周十遍之经；畀以生成，必洞九天之奥。资注算於东斗，得受炼於南宫。哀死悼亡，虽曰人归於土；更生受化，复祈天与之形。臣等至诚，顿首再拜，谨陈亚献。
　　散花。
