<!-- { "loadSidebar": true } -->
　　大悲天尊曰：后世合真之人得吾此文，调虚琴而行之，恒立青盖之下，驾双白虎，侠二赤龙。尘劫未始，圣不知终。一十八年，克见太平。真道之原，慎勿妄宣，七祖受考，身不得仙，亿劫绝望，与道无缘。 尔时，仙人刻玉文讫，送经奉还真人，并见新文以简天尊。天尊告曰：上道宝经七百年中许传三人。世无其人，韬之玉笈，禁不妄宣。是时仙人顿首礼谢：小兆有幸，得叨秘法。特蒙慈尊，弘愍之至，内怀喜庆，诚不自申。又复顿首。天尊告曰：子得宝经，真道毕矣。勤而行之，当应自知。天尊又曰：子且游观玉清道境。待秋分之后，复归下界。 尔时，仙人奉天尊教勅，欢喜礼谢，次礼真人。
　　真人告曰：子奉恩游观，此有常法。我玉清天尊有真光之车，以给仙真游行十方。乘此车者，微尘世界一瞬已周。是时仙人既受教已，齐驾真光之车，如一瞬顷，以至玉清天西南方太空之中，不测边际。至二十八日秋分之节晨朝之时，忽见诸天真仙亿万众从云宫西门而入，陈列天仪，施张供具，遍满玄中，烧香散花，作天妓乐，歌颂赞叹，朝谒天尊，三日三夜。三司校录生死罪福，诸得度者名编青简，天降云车，浮空上升，骨肉俱飞，永为真仙；罪过尘积，注名黑簿，减年夺算，沉尸九幽，罪魂受对，万劫无原。
　　尔时，三司之官各奏其音，升降相背，哀乐不同，天官之司奏和雅调畅之音，地官之司奏宫夷之音，水官之司奏悲魂长夜之音。凋风折金石之声，严气动风雨之鸣。此乃天地自然之音，常会吉凶之际。众音虽繁，而我大道天尊未曾闻之，夷心在玄，泯然不觉。三司尘秽不关耳目，每所感授，默与无言，暗达彼心，量任其宜，生成无功，阴德不差。适诸有生，日用无知，大道虽高，鉴之甚卑。大道凝然，机中则施。不去不来，不踳不驰，不亡不存，不合不离，不虚不满，动用无訾。吾辰敷华，双景曜芒。循环紫户，寝宴金房。六气下流，三元上腾。不疾不迟，不减不增，自然而明。去死纳生，不为而为，不行而行。真神不动，化合万并。真神元心，应化元情。能卷能舒，能晦能明。不二不中，不随不迎，不兴不废，不死不生。不形而形，不名而名。处晦而明，处浊而清。不独不群，不混不并。绵漠希微，不顺不违。往无所适，来无所归，居无所止，动无所依。空步不移，坐应万机。恍惚难寻，冥寂无违。轻我者众，则我者稀。逐臭如尘，讵反灵机。朦胧爱覆，动用习疑，背道流亡，谁当复归？险径孤游，茕茕可哀。泛川无反，何时逆来。三涂永吟，九夜长哀，苦魂离散，众怨兢栽。告汝来生，道如晨晖，德同下流，无日不新，无时不归；下摄万川，上总千机；照而不烦，沈而能希；无情可鉴，无心可照；八爻空转，虚回七曜，自然经纬，生灵之要；微中又微，妙中又妙。告汝来生，行不乖常，动不离无。常能不倾，无能深根；常无不适，无无不生。不动而适，不劳而生。适无不遍，生无不周；遍而不废，周而不休。其形如云，其气如流，流极还来，云低必浮，来而能有，浮而能虚。告汝来生，勿用其明；明极则暗，暗极还明。常能守暗，身恒太平，辟却三灾，销灭五兵，十恶不来，六贼不行，郊境无阵，城邑不惊，百实成熟，花树敷荣，风雨调适，万物自生。告汝来生，去情离欲，餐元服一，抱道怀德；招集善友，驱遣阴贼。以威自仪，以戒自勒。嗜味损己，贪媱自克，所愿无成，所求不得。杀盗资身，横行威福，勿恤下贱，行害施割，呵天骂地，奔驰恻怛，五神内战，怨僧外结，阳气蓄泄，阴经夭关，狭邪作道，不得其末。子当慎之，勿得轻泄。勿将死尸佩吾生文，莫将毒志怀吾宝经，莫将邪声吟吾正真，莫将阴贼入吾道场，莫怀淫想强行吾道，莫将败坏之身以求全生之道，莫将十恶之身破毁十善之道。莫以五逆之剑自割，破其五藏；莫以恶眼而视善人，莫以乱意入吾定门，莫以六塞之身求吾六通，莫以沉浊之身仰吾猋辀，莫以臭烂之身洿吾道场，莫以淫母害父之心乱吾法。众善男子，入吾道场，才起一念，机虽未发，罪目已构；况身亲任，万福舍离，百祸丛聚，生死重罪，报对不休。善男子，行吾道者，戒慎虚无，不欺太空，与道为俦。依吾戒者，真道易求；背吾戒者，生死长忧。可不慎之，可不慎之！
　　尔时，天尊重告仙人言：夫朝礼之法，不独八节之日。月一日、八日、十四日、十五日、十八日、二十三日、二十四日、二十八日、二十九日、三十日，当此之日，修身谢过，大道遥鉴，如对目前。诸学道人初中后心平等不异，求福无厌，修身不倦。善男女等，专志守一，能得吾道；虚襟任真，能成吾道；慈悲忍辱，精进不懈，能周吾道。神人为俦，众灵给使。子若反是，空丧一生。语诸来生，孰思吾言。 尔时，诸仙奉天尊严诚，欢喜顿首，所望便足。不敢有言，恐多浼黩，默然伏受天尊明勅。尔时，天尊又告仙人曰：玉清道境，自然无学，故曰虚无自然。元始天尊非学所成。我以大悲，授子真道。子归下界，宝而行之。从今已后，九万大劫，金阙后圣下临四天，处於神州。当尔之时，上界诸真及十方天尊、上仙法应同时下游。当此之时，自应见我。此中事毕，子可复归下界，诸后学成道，治不在此，暂得彼往求法决疑。 尔时，仙人奉天尊勅，各各焚香，顿首辞别上界猋辀，复归下天。
　　尔时，仙人前后请法，经游三万六千天门，谒三万六千秘法。位虽居下仙，行同上真，心眼明了，洞晓三世，无复遗余。以是因缘，为得天尊真言道要，修行不日而得，洞达后世。男女好道之子不遇明师，心多质疑，又不坚固。岁月已往，身又朽迈，皮肉燋枯，髓脑肉竭。虽有耳目，其实聋盲。又多缚着，耽吝窟宅，众缘相续，不能割舍。如绳系鸟，万虑穷尽，唯贪资养，所求无足，百病已生，无方疗治，渐就增剧。须臾之顷，死时将至。倾城赎命，终无得法。临决之际，悔不行善。余气之言，欲将何及？善男女等，我每悲愍一切群生，虽知饮食，稀别五味，虽知资生，稀能养道。死於利害，败於声色。驰骋狼藉，委顿困苦。怨憎斗竞，自为冤雠。烟散灰灭，命尽之后，冤魂罪鬼纷纭争讼，报对不绝。复注生人，为不善业，遂至如此。不从道诫，不信罪福，轻慢至圣，毁谤善人，杀害无辜，偷窃劫盗，欺凌老病，侵损孤弱，自恃威势，恣行刑罚。如此之人，气未尽时，已受冥考，功过轻重，纤尘不遗。语诸来生，安详宝经，勤修戒行，无令缺犯。大道玄鉴，幽明合符，临危获安，始验威神。
　　尔时，仙人复归下天西灵宝宫，与诸天大众神光远映，万倍於前。三天仙人来相问讯，叹此稀有，目未曾睹。悬知优劣，道德不同，各各作礼，愿闻道要。
　　尔时，西灵上仙语诸仙人言：道虽无心，可以情求。违逆似忤，从善如流。我游诸天，无方不周，备蒙真帝哀我勤求，授我至要，戒我精修，逆为来生说戒威仪。又纪九万大劫之后，金阙帝君下临神州，上天真宰同此而游。道法大度，子当何忧？
　　尔时，禹余天中诸大仙人八十万亿闻西灵上仙下归三天西灵宫中，与诸大众俱来问讯，燔香散花，鼓众妓乐，步虚玄中，围绕上仙，稽首作礼，而问起居：行道有劳，远适万天。神光映朗，亿倍於前。大道既弘，普为众缘。伏愿仙尊慈愍哀怜，流通道化，宣示未闻。
　　上仙答言：我奉上玄玉清天中大悲天尊赐我至戒，科禁严明。大道秘要不许妄宣。子但有心，即须精思。九万劫后，金阙天尊下降神州。当此之时，诸天大圣同时而来，道法大度，广济天人，亿纪劝诫，为诸来生。当此之时，与子同游。
　　尔时，众中有一下仙，名曰融真，成道以来，始经六年，未达三世，犹在学地。心疑九万大劫日月悠长，复疑下仙之寿不至此时。前进作礼，未及陈辞。
　　上仙已知其意，即告之言：善男子，我知汝心狐疑劫数及以仙寿。善男子，汝今当知，下界凡夫学成道者，名曰后圣，一入仙位，永无退转。我生西灵宝宫，近始如昨，已九万亿大劫，上圣观之，谓如瞬顷，九万大劫，须臾之间。汝得道成仙，始经六年，犹如赤子，但知求乳，未有他慧，欲於劫寿心生疑惑。愍汝婴童，不达至道，朦胧浅智，轻陈短见。善男子，无上大道玄源洞清，深不可测，太玄太虚，不可度量，自然至真，无始无终。后圣亦尔，不知下界尘臭邪俗，修习外法，八万劫寿后还退堕。此名外道魔俗之法，不出三界，不得六通，不达三世，不离生死，微间小伎，即号大仙。譬如下世凡夫名曰金刚，愚人闻之，便谓此人坚固勇健，身无毁灭。智者明了，知非坚固，假名金刚，须臾变灭。邪俗亦尔，窃此仙号，饰彼行尸。亦如下界庸夫，窃号天人；如彼尘秽邪俗，自名大仙。智者明知，邪正相反，寿夭相绝，八万大劫同於瞬顷。譬如电菌，一时之寿。下界尘滓多自名仙，闻无上道中仙之名长存不灭，耳目不睹，便谓正道，同彼妖邪，书记传说，惑乱行尸。弱丧闻之，心生邪僻。自欺冥福，招求罪罚，亿劫漂流，生死背道，修习邪法，叫呼求灭，蝼积蚁聚，尘飞雾委，种种苦行，不能得道，皆由失正，元用邪僻。厌恶身命，犹如涕唾，速求变灭。不知此身而为法身，遑遑外索，弃舍内法，多习邪书，毁谤大道，弃本逐末。如此之邪，出於边戎，神州所无。汝今云何於正道中而生邪念？善男子，人修内法而得道者，不论前后大小阶级，但至仙位，即能长存，自在无碍。不似下世邪俗之法，以灰形为得道，以朽烂为证果，此名外道，生死之中而不自在。隐障邪伪，息世讥嫌，藏奸匿诈，招集童蒙，假托光怪，诱导一切，勤求世信，志窥财色，行不正轨，衣食不义，贪养阴贼，常思损物，资益行尸，藏护三毒，蠹败善根，杀生求生，无功补过。或不遵师匠，窃服良药，盗修小法，微得利己，便称道极。此名暗去夜来，无明增长。外道邪俗，窃号仙名，诚非虚白守一之道，非为自然虚无之道，非为慈尊忍辱之道，非为六度六通之道，非为元始无上大道，非为自在解脱之道，非为长生不死之道。善男子，汝若闻有杂法，言离大道，即是邪法，不免生老病死、饥寒困苦。善男子，汝於大道，心莫狐疑。汝师为谁，修习何法，志度狭劣，都无道气，云何化世，证他福田，济拔生死？善男子，汝虽得不退，飞行自在，无我大圣，未可全同。法当进修，心勿止足。道数足日，身心大通，三世之事，犹如指掌。九万大劫，未方一瞬，而我大道以百亿大地微尘劫数为一瞬息。何有疑惑？
