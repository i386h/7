<!-- { "loadSidebar": true } -->
　　尔时诸臣从地而起，长跪答曰：臣等虽有向道之心，未明道义，不解科格幽霭至理，或恐夙不树功，无德可恃。年既朽迈，筋力衰微，忽之祸方，永隔生道。情郁悒，烦恼缠怀。复闻世人诽谤大道，而作是言云：学道之人不免生死，辄以轻陈世说，干忤真君。愿为决疑，消除忧虑。真童告言：善男子，汝所云者，愚人狂言，非至圣说。何以故？往昔之时，有愚痴之党，兄弟三人，窃闻至士避害，栖庇山林，斟酌玄流，咀嚼甘露，形神不灰，色如童子，亿百千劫，绵绵长存。不知至法精微，虚白玄妙。而兄弟三人自师短见，便学不死。第一大兄名曰冥子，穿凿悬岩，冶铁为锁，系以一床，空中而坐。无所服御，饥渴而死。其第二弟名曰大阍，乘筏入海，卒遇大风，遂至沉溺。其第三弟名曰蠢生，自计避死，深入石穴，忽被毒龙之所吞噬。在后凡庸，相承不绝，因以书记，而为盛谈，不达深义，便谓至人学同於此，传说惑乱，轻泄下凡。世之聋盲，良可伤之。叹汝等诸人欲学真道，勿信邪说，丧汝一生；非唯一生，无量生中不得见道。树果之人，虽经初因，必定当知克获果报。若住恶因之中而修功者，亿千万劫轮转恶因之中，不能得果。如人学邪，生生相续，邪因不绝，无有因缘得入正道。学正亦尔。真人上士无处不正，所谓正身、正心、正慧、正命。命若有尽，不名正命；慧若有邪，不名正慧。善男子，汝今当知，道不虚行，传得其人；传不得人，是名泄慢。禁戒严重，不可不知。
　　尔时诸臣奉禁戒已，又更启请真童，求受保神内经、生魂育魄之道。真童又言：保神内经，生魂育魄之道，并是龙章凤书、云篆天文，光彩洞映，起死回骸。一名诸天宝文。天无此文，不能广覆；地无此文，不能生成；日月无此文，不能照曜；星宿无此文，不能正躔次；河海无此文，源流枯竭；天子无此文，万兆不化。此经者，是上皇所宝，九万大劫一时下世。我虽奉无上真帝金口之勅，授汝入山之科，未奉别教，授度宝经之信。汝欲闻见，且待须臾。於是童子焚香静念，遥礼上方，长跪而住。尔时诸臣亦以烧香，叩头伏地。始旦中，忽觉上方神香酷烈，下熏众人。香花进日，九色罗映，郁然满目。过日至夜，二更之后，九色流霞明於太虚，香风吹霞，结成天书，字文一丈，光芒煜奱，星月不见。又闻天乐遍於十方，和雅寥亮，无以为喻。九日九夜，其音始毕。须臾之顷，忽闻流霞之中有人清唱保生内篇之首，窈窕寥亮，汪洋宛转，徐庠和雅，韵动浮云，天雨香花，雰雰霏霏。其流霞之状，或枯或润，笼笼离离。乍见金容尊仪，列坐无数，犹如云龙初会、九真大集，威仪容与，霞衣霓裳，逐风回旋，蜿蜿轻妙，如云龙之在虚，类舞凤之翔空。左钟右磬，音节交和，乍近乍远，乍高乍低。天清气朗，四海无波。水陆飞走，异类群狎，悉皆仰视而听法音。其篇目曰：七气成真，六仪运虚，五灵续绝，二曜扶衰。旋纲蹑空，飞步云宫，胚胎有始，尘劫无终。金城孕质，玉洞凝神，真气内养，以成圣人。上入六虚，下洞幽泉，云宫宝阙；中有真魂，出入福乡，周旋生门，咀嚼灵芝，灌漱金泉。甘露川流，悬澎丹田。紫霞朝映，三气凝烟。琼室化仙，安坐金莲。真仪掩日，尘劫为年。
　　尔时诸臣闻云宫上真清讽灵篇，诵咏道经，各各顾视，众人气色如云，心中自明，三际之事，了了分明。身转自升，随意立果，无有滞碍。真童问诸臣曰：汝闻上方真宰吟诵宝经，威神潜感灵验，须臾与道合同，岂不快乎？夫学道得真，果不移身。汝等诸人先弘誓愿，入山求道。上元真帝慜汝殷勤，知汝不退，成就汝身，令速得道。汝等犹有本愿，法当栖山，教诸后学。尔时真帝遥锡诸臣上真之号。时诸上真遥礼上帝，虽隔三万六千玄天之中，以通达故，如对目前，道合无言，不闻所陈。
　　尔时上真一时升空，上登昆仑，治山正中，四时八节，上升玉清，谒於云宫。无上大道或时停留，九万大劫，下游四天，度诸后学，随类见形，同其音声而为说法，皆为饶益，无量无边，不可思议。诸后学之人，不怀山水，无清高之志，狎在尘浊，烦恼萦缠。假有微心，不能大成。又无坚固，不遇明师，不识真要，信邪倒见，不辨科禁。真伪相参，淸秽交杂，未偕因地。自谓得果，其身未度，说法度人，大道不闻，空劳邪听。师既愚暗，弟子亦顽。自诳、诳他，与俗竟进，规求世利，以活行尸。常之祸乡，不惮凶险，进退自伐，累劫失生。冥司注愆，生死徒谪，永失人道。甚可哀哉。
　　道言：往昔下界云台之阳，时有五人，结朋学道，南入丹霍之山，下寻地道，却出伏龙之山，从小阿南窦出於山阳。同居数载，服术餐松，不解科法，不见真经。积年勤苦，心不懈倦。不交尘俗，不求世利，常服草衣。一日六时，朝礼上天，愿乞济度，长生不死。如是积四十六年，上玄哀其单尽，使日宫神童下试五人。第一之试，变为美女，投其寓宿。时天寒雪，经停九日，与之共床。於是五人采药供给，设火温暖，视如父母，心生慈慜。神童洞鉴其意，即便暂退。已后九日，忽变为大兕触杀一鹿。其鹿亦是化作，死其庐侧。於是五人往视悲泪，故取埋之。兕知其意，即便退去。又经七日，五人入山，寻采药食，奄遇宝窖，金银无量。是时五人目不暂视。又经七日，於是神童化为贫病穷人，投之乞食。如是五人安养供食，足经千日，便尔还去。后又九日，尔时神童化作恶虎三十余头；又化作蟒蛇十头。虎尾钩连，蛇身交结，围绕五人。是时张口吐舌，欲相吞噬。於是五人情地不惧，颜色怡悦，气平身安，绰如无事。
　　尔时大道哀慜，众圣慈怜，二曜停空一十四日；盛冬冰汋，玉树敷花，雷音清畅，天洒甘露，神香郁烈，和风发生。无上大道空中授手，遍於世界。天文映明，群瑞祥集，麟舞凤唱，众音和雅，合赞五人。一切世间圣凡异类、土石草木，皆能演出微妙法音，所谓天经地纬、织凡成圣，皆可采听。
　　尔时五人采服微音，皆以心体柔软，德力无比，百关强健，六府调和，耳目聪明，神识凝玄，不违四时，不逆五行，归依常道，远离虚妄，善用中和，故能无病，妖魔消伏，真正日新。神童叹言：世人虽贤，不能用德，偏执异见，谓无常道，顺俗灰灭，夭丧真性；不知即身，去道不远，分意不永，甘心灭度，游魂倚变，随境而舍。昔有风氏兄弟二人，大兄名运，二弟名遇，同一母生。运年十六，弟年十四。母教令学，游往他方，遭二种师：一师贫贱，唯富贵道德，积居常山，年已九百；一师富贵，多饶财宝，善明世事。兄弟二人各事一师。大兄事师，山隐学道；小弟贪财，奉事世师。执手辞别，随师而去。逐事流变，六十七年后於（厘＋阝）间，忽然相遇。大兄识弟，弟不识兄。兄虽年老，颜容不衰，少於往日。分别之时，其弟形容，甚至憔悴，耳目已损，瞻视不明。兄弟相随，三日不悟。弟谓其兄而作言曰：子非魅乎？忽作此言，言是我兄，必欲中我。奄便挥剑，以刺其兄，如刺虚空，竟无伤损。其弟心惧，五体战栗，发声大呼，声震禽兽，自仆地惊惕，欲绝其兄。慈慜弟故，扶起案摩，消息将养，渐渐得苏，犹未敢信。其兄向弟一一具说父母生处，所经事业，村邦乡里。弟虽小悟，犹恐鬼魅而能得知。良久之间而作是言：汝今定当是我兄者。不是我兄者，以剑刺汝。不觉所中，以此验之，固不敢信。其兄告言：吾闻道乎遍体受生，身无死地。以是因缘，刃所不中，非是鬼魅。汝今勿疑。我昔与汝生一父母，年各长大，禀学不同，粗妙相绝，优劣悬隔。若使汝不痴贪，志求生道，亦得如我，无有异也。犹狐疑心未淳信。尔时兄弟二人相随至家，见其父母，拜跪问讯。父母见儿，欢喜无量。儿虽未言，父母已知其子学有优劣。是时中表亲旧闻其学还，皆来劳问所学因缘。
　　尔时大儿以其初学因缘，答其亲族，又序其弟所事师范，一一具说因缘之事。其弟心中以渐开悟，始知是兄，真实不谬。为兄作礼，长跪悔过，深心克责，三月谢愆。虽知谢愆，心尚犹豫，不知请兄而受至道。逮后六月，重辞父母而向他方，寻求学业。忽於他邦单贫之家而遇外道，求假衣食，请从服事以为师匠。於是外道便即许之。服勤六年。於是外道卒乃授其邪法之道。辞师还归至乡里，经涉勤苦，遂成劳患，伤损筋骨，卒於道傍，形骸不收，为兽所啖，遂失生道，魂魄苦恼，甚可哀痛。后生边陬，化诸流俗，今已九百生中，为人演说邪法之道，求世利养，资其身命。而虽有功，不足成就，终不能得即身而为法身。然此外道亦游山林，荷负缾钵，入村乞食。居无定方，修习不正，惑辞聋瞽，招诱童蒙。上天以其唝嗃之愆，制役下鬼，惑乱其心，使其爱死，不重生道，与诸魔邪以为群党。如是外道，至於后劫淳浇之世，法流二界，大道不行。当此之时，众生福尽，天告灾祥，百谷减少，人民饥馑，水劫改运，一时漂没。
　　尔时风运以无上道法授其父母，精修千日，老而复丁。后随其子，入玉轮之阿，饮以金精，咀以玉芝，身生紫气，目有流光，骨体轻便而能飞行。不久三人升入无形，长存绵绵，尘劫为瞬，弥久弥新。遇之与运升隆若斯，同本一元，中道流浪。一时相失，亿劫长乖。不识明师，遂至如此。告诸后学，明鉴此经。人生难得，不可失生。
　　尔时真童逆告来生学真之人，或志不在俗，摈尘割累，愿居山林，幽身虚岩，研味上道，求见升度，要在清洁。不洁无冀。广寻至经，明视节度，修道方法，心性慈顺，便易感通。净持神室，昼夜不睡。莹拂明镜，径九寸，令无瑕翳，悬对目前，以鉴精魅，辨其伪真。开辟明堂，遐招二景，随以晨夕，互咀精霞。密室坐卧，任其便所，不必一也。采服轻妙，呼吸中和，不缓不急，不粗不细。犹如婴兄饮其母乳，绵绵微吸，取类引丝，使不断绝。不勤不劳，如幽泉之潜澍，内外静息，百关不躁，忘所驰竞。冥昧泯默，如无耳目，不以视听用其听察也。於是尘浊消沉，道德明显，生神内养，和气调畅，存亡去留，随心摄运。生道一固，欲死不可得也。寻真之士，宝秘此经，慎勿轻泄。传非其人，九祖受考，身不得道。深加微密，勿得唱露。勤而行之，克定太平。失之则亡，得之则昌；密之则真降，泄之则祸来。
