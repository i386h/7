<!-- { "loadSidebar": true } -->
太上大道玉清经
　　经名：太上大道玉清经。简称《玉清经》。撰人不详，约出於唐代。十卷。底本出处：《正统道藏》正一部。参校本：敦煌P.2257（卷二）；S.5507 （卷四）; P.2405、P.2341（卷七）；P.2385（卷十）等抄本。
　　目　 　录
　　卷一
　　本起品第一
　　缘对品第二
　　世界品第三
　　慈悲戒序品第四
　　说戒科品第五
　　卷二
　　慈悲方便品第六
　　言龙中劫方便度人品第七
　　卷三
　　通济幽冥品第八
　　卷四
　　上元品第九
　　中元品第十
　　下元品第十一
　　三元宝经流通品第十二
　　卷五
　　八节品第十三
　　斋戒品第十四
　　卷六
　　昭灵品第十五
　　威魔品第十六
　　卷七
　　道化四夷品第十七
　　卷八
　　幽栖品第十八
　　卷九
　　明威真人威邪品第十九
　　卷十
　　法印品第二十 
　　太上大道玉清经卷之一
　　本起品第一
　　道言：昔元始天尊与诸贤圣亿亿万众处处周旋，最后下观弃贤世界。是时四天下一切人民福德欲尽，不久之间，大劫改运，人民凋逝，天下失止，大道不行，唯好攻伐，刑杀无度，处处兴兵，更相谋害；邻国绝义，不相交好；以强浚弱，割夺孤寡；劫盗四起，天告灾祥；日月薄蚀，星宿陨坠，七曜逆度，无云雷雨，或复雨血及诸怪异等。水旱不调，百谷焦枯，大地震动，处处坼裂，山岳崩倒，金玉销化，恶兽啖人，凶神露形，而行毒疠，地生毛发，六畜出语，皆如人声。天下兆民，心中不安。君臣相猜，父子相刑，不修善道，唯恶是与。五百年中转就加甚，求生不得；亦有不堪苦恼，投渊赴火，自缢而死。饥饿困苦，人民相食。大地乾燥，泉流不通。是时天尊与诸圣众愍念众生寿命不几，无所恃赖，惊怖驰走，悲号忉怛，苦痛切己，如被火毒。於是天尊大慈力故，与诸圣众俱坐玄虚之中，去地百丈。是时天地大动，七日七夜而不休息；虚空告瑞，日月重轮，光彩晖焕，星辰明朗，风雨施散，云霞流布，气序调适；香烟缠虚，梵唱齐和，金钟清朗，玉磬铿铃，雷音遐畅，周遍远闻，万变天乐，空中自鸣；龙座敷，羽盖高张，灵节影霄，长旛垂天，仙花荐地，云帐罗空；师子仰号，神离俯鸣，金凤齐唱，虬龙吐音，琳琅抚节，万籁沉吟。天尊与诸圣众俱放身光，照曜十方，无幽不烛，其光千种，须臾万变，一一光中皆有真人，一一真人各有侍从；清音朗彻而说妙法。四天之下一切诸国王臣民、人及非人，各各皆见天尊大圣坐在空中，与大造真君、巨灵仙人议定劫数，挤度万物，重校苍元大录，延续期运，金简克书五帝真文、云彩霞章，以镇五方。又勅五帝、河精、四海龙王通流泉源，天洒甘露，润洽大地。又命风伯、雨师调和阴阳，令寒暑得宜。又勅五帝、地祇合和百谷，生长药草。又勅五帝使者杀伏妖□。又命天龙、雷神惊肃奸逆，骇动阴邪。又命收风列仙以调和气，淳熟人行，令君臣和睦，父慈子孝，凶弒变善，幽显交归，毒疠潜藏，邪魔匿形；芳卉药草，处处萋茂；五谷结实，冬夏成熟；流泉甘水，通同盈溢。又命五斗仙君周正璇玑，分疏日道，布置星辰。又命四天善神辅佐天子。又差仙官次知国政，使天下德化，万民安乐，邻国交通，怨结解散；人弘大义，皆行正道，各守其分。於是太上大道君哀愍万流，蠢蠢危脆，故扇玄风，以导群生，餐服和气，沐浴道化，使反朽归荣，临败得成。
　　尔时，天尊与诸大圣、无数亿众各乘天宝琼台而下诸国，国中天子、诸王群臣、一切人民，男女大小，随处供养，香花仗乐，歌颂赞叹而为听法。 尔时，复有南方八蛮道君与诸圣众六十四亿万俱乘绛云之軿，从南昌宫中而下，与北方玄天之中五狄真君二十五万亿仙官各乘玄云宝軿而下，空中校定水火、期运劫数。 尔时，复有西方六戎道君与三十六万亿仙真各乘三素流霞宝軿，从皓元天中而下。尔时，复有东方九夷道君与八十一亿万众各乘碧霞飞轮之軿，从始青天中而下，与六戎道君校定兵病之灾，记注善恶功过之录。然后起居中央虚皇太玄老君并受左右玉契，请说造化妙理、幽秘至法，正定天元，回易运会，调和四气，生成万有之事。
　　尔时，弃贤世界有一国王名曰德正，聪明正直，利根辩惠，皆是应运降神福德之身，为众生故，而为导首，遍告国内臣民男女而作是言：今得太平，天下无事，火灾消灭，兵病不起，百谷熟成，皆由道恩，非自然也。何以报道罔极之恩？唯当倾心尽意，恭敬供养，造立宫观，香花灯烛，晨夕礼诵，斋戒悔过，以求福佑。今正值天尊校定吉凶、期运之际。我今自为，又应为汝，稽首归命无上正真，特乞哀救，授我至法。今我国内兆民男女寿命延长，各得终考。又欲奉请无上正真降临我所，申我微心、供养之志。汝等民人同我愿不？於是国中有六十万长者，神心长者、五通长者、文明长者、玄会长者等而为上首，从四远来起居国王，闻王教敕，未敢全信。复有八十大臣，宝明大臣而为上首。於是余臣及诸长者心怀疑贰，顾相谓言：自我出生世界以来，祖父相承，闻有真道，而目不曾睹，太虚寥廓，岂有征验？今者太平自由上天，何关道力？ 尔时，大臣宝明聪辩正直，言常有征，天下所信，知人狐疑，心不纯信，即於王前高声唱言：我闻太极天尊造立天地，覆载万物，开明日月，分布星辰，运化真气，长养有生，虽处上界，而应化下土。今之太平，劫祚延长，皆道之力。而含生蠢蠢，唯知日用，心无惭愧，反更忘本，而言今者太平自由上天，不关道力。汝等云何自欺？我闻大道生天生地。天地尊道，故得安静；万物贵德，故能尽生。汝不信道，是汝深咎，亦犹世间愚痴之人，心不慈悲，反逆父母，离弃兄弟，兀然犹居，谓我自咸，不由父母。汝等愚痴，亦复如是。於是宝明出此言时，德动天地，虚空雨花，香云四暝。又闻上方空中有人言曰：道德不自彰，真人不恃功。窈冥中有信，慈惠故能同。空中之声才绝，须臾，西北边上忽然风雷电激，云雾翳天，唯天王与宝明身边光明，各方一丈。诸人遥视，见此祥瑞，心生悔过，叩头乞命，归投大王，信向冥契。须臾之顷，风雷消灭，云雾廓清，阖国臣民稽首王前：不审大王向所言教，欲请天真降临王所，请王教敕，所须何者？唯愿大王哀愍众生，开悟未闻。王言：道在人心，唯当供养恭敬，造立宫观，供给所须，晨夕礼愿，悔过请福。诸人闻说，心中欢喜，礼谢受生之恩。王又告言：汝等诸人且各各还家，退斋思失，沐浴身心，并傍告未闻，如我教敕。诸人闻已，一时辞王，各还其家。王即敕大臣宝明遍告城邑内外人民，严整宫殿，扫洒城郭，处处烧香，供养恭敬，尽世所有，陈列床座。於是退斋日讫，国内人民四方云萃，王与内外群臣眷属，香水洒地，安施床帐，成办以具，合国大小，遥礼十方，七日七夜，行道礼愿，愿得无上正真降临下土。微生蠢蠢，诚可哀愍。於是三月十五日日中之时，上方西北边忽有九色流霞，光彩焕烂，香风清畅，梵唱和雅，天乐流亮。天洒甘露，大地震动，雨百宝天花，以惊於地。云车羽盖，浮空而至。众真大圣各乘天宝之台，台中皆有阴辉夜明。又有五色神光照朗虚空，光逾日月，临於王城，七日七夜。是时天尊以慈力故，成就大悲，救护众生，愍念众生，开决聋瞽，疗治众病，为作导师，为作津济，保镇劫运，更生万物。於是国王大臣及诸人民重复作礼，苦请天尊开发大化，慈造群生，明其耳目，令得正道，堪受秘要。於是天尊命巨灵仙人而告王曰：子以为一国之主，天下所推，位登世极，凡间之贵，不先於此。但以正法治化，不枉人民，亦足功感上天，何烦秘要？秘要之道，难可卒闻。王及大臣先是福德之身，以方便力，欲为众生开张耳目。
　　天尊告曰：秘要之阶不过慈善，慈善之法不违科戒。我以大慈悲力成就国土。诸人闻说，皆尽欣喜，心愿奉戒。天尊告曰：戒有多种，人亦多品。上品之人，身先无犯。身既无犯，亦无所持。中品之人，心有上下，睹境即变，以戒自制，不令放逸。如此之人，或受十戒、五戒，以自防护。下品之人，恶心万般，难可禁制。下品之中，复有二种：上品者，身欲奉戒，或受一百九十九戒，或受观身三百大戒，或受千二百威仪之戒，以自防保，令无越逸；下品下者身同禽兽，虽有人形，而无人心，纵受其戒，终无所益。今且授第二中戒十种科禁入道初门。诸人闻说，欢喜过太，悉皆伏地而奉戒言。
　　天尊告曰：第一戒者，不得违戾父母、师长，反逆不孝；第二戒者，不得杀生，屠害割截物命；第三戒者，不得反逆君主，谋害家国。此戒最重。何以故？是诸国王皆是应化推运，总统天下，一切人民之所机要，一旦无主，不得其死。以其义故，汝等当知。第四戒者，不得媱乱骨肉、姑姨、姊妹、及他妇女；第五戒者，不得毁谤道法，轻泄经文；第六戒者，不得污慢静坛，单衣裸露；第七戒者，不得欺凌孤贫，夺人财物；第八戒者，不得裸露三光，欺凌老病；第九戒者，不得耽酒任性，两舌、恶骂；第十戒者，不得狼戾自任，冤枉威刑。如是十戒，当终身奉持。天尊言：不孝父母师长者，死入地狱，万劫不出；纵生人中，小小孤露，受人凌刺，常居卑贱。好杀害者，五百生中，受人割切，苦痛万般。反逆君主者，死入地狱，万劫受苦，出生边地无主之域，常被攻劫，晨夕恐怖。媱戒最重。若有男子、女人於父母、姑姨、伯叔、兄弟、姊妹、六亲骨肉一念之顷而生色想者，八万大劫受地狱报，铁钉刺身，种种烧煮，从地狱出，受六畜形；又八万劫，从六畜又作溷中虫，又八万劫。善男子，汝今当知一念之顷，於骨肉之亲而生色想，受报尚尔，尸复身於骨肉之亲而为恶行，罪不可说。如此之人，不合共行、住、坐、卧，同里居住，我名此人为十恶之人。此人身虽强健，魂魄以被恶鬼摄持，善神不佑，此人之身不合在道，应速驱逐，令其急出，不合教令作其师匠。作师匠者，与其同类出没相似。九祖被考，又名此人为败坏人。善男女等，汝今当知媱、杀、劫、盗、欺凌孤弱、轻忽贫病、诽谤善道、破德行人、泄慢真文，此罪极重，不烦一一记示之耳。汝等但精心守戒，道自降子。於是国王大臣善男子等欢喜奉行，不敢违犯。
