<!-- { "loadSidebar": true } -->
　　尔时，道君告诸大众曰：此欲界之中，同於一天，四方言之，名曰四天。四天之中，亦有真仙，不愿上升，治在此天。天号虽殊，上下仙寿，等无优劣，俱不退转。或以应身亦有生灭，神化隐迁，希微常住，湛然不动。此四天下，男女善人学成后圣，住此世寿，修短任意。或入名山洞府，及诸小天之中，亿百千劫。后愿上升，先入太黄天中，住寿一亿万劫。次升太明天中，住寿二亿万劫。次升何童天中，住寿三亿万劫。次升平育天中，住寿四亿万劫。次升元明天中，住寿五亿万劫。次升七曜天中，住寿六亿万劫。次升赵衡天中，住寿七亿万劫。次升蒙翳天中，住寿八亿万劫。次升和阳天中，住寿九亿万劫。次升恭华天中，住寿十亿万劫。次升耀明天中，住寿十一亿万劫。次升竺落天中，住寿十二亿万劫。是诸真仙欲住天中者，不愿升上，亦随其意，胜报无尽，不论上下。次升入虚明天中，住寿十三亿万劫。次升入端静天中，止住十四亿万劫。次升入玄明天中，止住十五万亿劫。次升入极瑶天中，止住十六万亿劫。次升入元载天中，止住十七万亿劫。次升入皇崖天中，止住十八万亿劫。次升入显定天中，止住十九万亿劫。次升入始皇天中，止住二十万亿劫。次升入浮容天中，止住三十万亿劫。次升入无思天中，止住四十万亿劫。次升入阮乐天中，止住八千万亿劫。次升入无极天中，住止九千万亿劫。次升入皓庭天中，住止百千万亿劫。次升入元洞天中，住止千千万亿劫。又次升入妙成天中，住止万万亿亿劫。次升禁上天中，住止亿亿亿劫。次升入常融天中，亿兆世微尘之劫。次升入玉隆天中，兆兆大地微尘之劫。次升入梵度天中，自在止住平育天中，上升太虚，攸往大罗，入於无形，寥廓玄冥。从皇曾天，上至太虚天，无成坏住止之数。计於欲界劫运，以示众生。已上道境，名之虚无。道亦虚生，自然之形，光气成体，不可名言。皇曾已上天大圣亦然。及至欲界四天之中，名山洞府，后圣真仙虽睹天地，数有劫运，形随日新，神力自大，永不退转，常住不变。一阶仙位，永断生死，绵绵长存，不可思议。不如邪俗教中经书注内，邪俗之妖，窃号位仙，九万大劫，生天受乐，转还退堕。此是精鬼魍魉，与正真之道更相违背。闻此说者，即是邪说，非真正也。
　　尔时，太帝左侍名曰大章，聪敏中正，立性好道。未达真帝，心犹在疑，前进顿首，上启道君而作是言：臣生年已二十有五，仕知内史，直侍太极，人世至尊。四海子来，百司供给，天下宗仰，果报难加。年来百余，劳生万虑，虽处庙堂，心游遐外，治民事天，心勤寐寤。行步不逮，耳目失聪，筋穷力衰，髓脑枯竭，气力微弱，动止苦辛。每瞻颜色，五情如切，加以悲顾，寝食无宁。生未百年，万种烦毒。不审真仙之士尘劫长存，形神不亡，饥劳辛苦。
　　是时，大章语未卒间，真师神力，急令太帝容仪复婴，肤体充洁，犹如凝脂。太帝夫人色美发黑，肌如冰雪，齿白齐密，气力倍常，立便上升庆霄之上，朝谒天尊。亦能五变，所谓入木如木，入火如火，入金如金，入水土如水土，升玄步虚，立便无累。
　　尔时，真君即入无形，莫知所在。良久而见，坐空中，去地千丈，八色云龙以捧神足，七色庆霄覆盖随应。三景环照，身洞慈光，安庠而言，语大章曰：七明虑沫，五色舍利，申下二药。大王父母服之，尚尔神力自在，况於至道，可得言乎？行尸短见，敢於道前，特疑大圣，示汝小道，威力何如？无上大道改凡成圣，即此之身升入无形，大则无外，小入细微。我道能之，自外邪道要在灰灭，不能即身而成法身。由其外法，神木微弱，不能存济。以生为累，寒暑破体，是非交胸，疾患饥饱，种种烦毒。生老病死，无明之形，不任久处，求早灭度。不如上道转凡成圣，体如金刚，尘劫如瞬，形随日新，出入无间，何忧累乎？生死象断，烦恼不继，谁能劳之？升入无形，谁能灭之？复归本除，同於太空，谁能见之？神变自在，存亡恍惚，谁能知之？不知其始，焉知其终。万天在心，尘界入毫，本相如故。汝意云何？
　　是时，大章匍匐下殿，散发叩头，悔过自责。大王重光见其父母，忽尔升玄，焚香仰天，叩头礼拜天尊，顿首真君，惭谢九夷八十一仙，而作是言：众缘谐遂，圣凡庆快。愿南蛮、西戎、北狄，边陬异落，非法无闻，戴角披毛，兽心人面，有情无识，饮血茹毛，蠢动含生，幽明人鬼，愿生死开度，同入道流。说此语已，上方庆霄大悲天尊与即座真君俱放慈光，照明下土，慈音普被，异类咸闻，各见天尊下在其前，为说六度、六通之道，自在解脱无上法门。是时，大会闻天尊所说，心开意悟，知有为法不离生死，出家修道皆得长存。
　　尔时，大悲天尊通流法雨，随其缘业，润有浅深，平等见形。众生睹相，容貌各异，一音说法。众生领受，悟解不同，信用相反，而不相似。而此会中略有三种大王父母，运偶善缘，不动而感，成道须臾。神乡男女，受用惠利，能令其身以收长生，长守清虚，与道为偶，生身受度，形神不灰。犹如金刚，不可毁坏。是诸戎夷闻说长生，心则迷闷，神精狂乱，身毛皆竖，或复五体缓纵，不能自持，昏愦睡熟，呼吼无知。大道愍之，勤勤不舍。
　　尔时，真师语诸夷言：各起烧香，自申愿行。时诸戎夷焚香讫已，业缘拘束，不得余言。皆愿修行因缘之法，一时起请大道真师为说灭度因缘之道。真师然之。大众欢喜，一时作礼，闻真师为说灭度之法。诸戎狄等无复愤非乎孔之患。
　　真师又告诸戎曰：善男子，修道树因，譬如良农，三阳之时，善役调牛，钩引悬澎，堤捍绵密，踖乘通泞，加以好粪；次选良种，治择芜秽，温湿宜之；然后调树，芸耗莠稗，壅护苗根，晨夕看视，无令六畜侵食践蹋。如是苗子三月假生，萋蔚系盛，水陆通美，无有螫胜。凉秋结实，高下通熟。即命僮仆收藏贮积，藏吏监守，不令余耗，唯供食用，储备盈长，家给丰足，傍惠贫乏，周济饥匮，施广散大，恩德弘普，功闻上天。一切幽明，咸皆护善。福德成就，利涉合谐，所求如意，无愿不成。如是良农，终卒获利，不可称量。善男子，汝等大众於道福田勤行修习，心无懈倦。如彼良农，必获果报而不差也。善男子，往昔劫中，玄谷之北休酋国王夫人有娠，双诞二子，六岁已来，形貌相似。父王重之，每在怀抱。年至七岁，远祈师传，一种训之。其王自名此儿，一曰绍光，二曰绍明。二子同学。父王时时躬往约勅，令不怠惰。师以义方，授其业艺。尔时，二子晨朝之时，俱会受业，受竟思义，各还一院。尔时，绍光诵曰上口，默坐思惟，晨夕不寐。尔时，绍明立性疏懒，又多昏睡，耽酒嗜色，神情奔躁。虽读其文，都不思义。若见父王，巧能方便，手不释简。性又阴恶。尔时，师匠不敢专制。於是绍明常怀刀刃，凶险悖戾。年至十七，集群臣议立大子，令诸公卿对众简阅，雠校优劣。绍光伎艺，无言不雠，遍该世伎，性又慈善。次问绍明，有问无对，即枉师传，授业遍党。师对王言：王子性戾，不遵教命，不授臣训，情性凶险。大王不信，试检怀抱，果怀刀刃。师言：臣不自卫，焉敢训之。王即摈出绍明於城外立。后怀怨心，便生谋逆，未及聚众，已被察获。心惧刑网，奔入边郊，邻国不舍，执而送之。羞见父王，秘气而死。群臣议之，以为逆子乱臣，不收葬，弃於荒外。鸟兽虫蚁嫌其凶逆，不啖其肉，脂膏滂沱，流洿草泽。一为不信，自取灭亡，天地不哀，人神共疾，魂爽徒谪，万劫不原。纵得出生，亦失人道。尔时，绍光拜为太子，大会公卿，普赦天下，焚香登殿，遥望如神，色正颜和，德含春日。四海无事，天下太平。方外子来，龟朋远萃，匡赞王国，人神合符。风雨以时，百谷成熟。尔时，太子温仁忠恕，慈善孝敬。年至三十，父王禅祚，即以国政付嘱太子。太子三辞不受。又恐逆命，非孝子也。即以顿首父王，受天正位，以道治国，不施杂令。未满一年，颂声溢路，人神交归，众瑞纷错，芝草盈庭，麟凤翔集，天人下游，仙云四张。上元真宰以为门师，授其道要，身佩生箓，威神扶卫。年至九十，老而更丁，色如童稚，耳目聪明，生气布养，五藏华荣，白发如黑，朽齿更生。太医仙王为合神药，复气如形，终身不衰。年百七十，一旦委国，上腾太霄。于今治在太清天中，处於玉华琼台，长存无穷，犹故修学无上道法。一生立信，经必昌期。道不负人，其义斯在。善男子，汝诸众等於道立信，勤修功行，身无缺死，名之道基。
　　尔时，诸戎闻说至法，领受欢喜，大众顶礼，一时开悟因缘之道，心无缘外。着各各严装，所乘之象，辞别天真，各还本国。是时，胡鬼乘此法力，身度南宫，受生东方极乐世界有道之国。是时，中国男子亦各还家，尊修至法。一国道士在会中者，九万七千人，皆得六通，无碍自在。或随其人，周游下界。九夷诸仙升入无形，莫知所在。大王父母犹升庆霄，玉清天尊锡太帝之身，号为洞玄、太玄。又锡夫人为玄台仙君，给以女仙侍卫二十四人，飞盖猋轮，以升洞天，主诸新学女冠道士。
　　尔时，真师为世救焚，犹在寒林。玉清天尊与诸真帝常在玄中，湛然不动，四时八节时放光音。一切有生咸皆恃赖。
　　太上大道玉清经卷七竟
　　太上大道玉清经卷之八
　　幽栖品第十八
　　尔时玉清天中云宫右台真宰上相，名曰慈忍，一号通玄，位总三十四天上司，主知三界兴衰、灾否之事，掌握诸天之枢，总持九地之机；回转灵纲，旋运玉衡，莹拂二景，开明五辰，洒润甘露，蒸发云雨，化诸未化，编隶幽藏。含气之徒不失所宜。役使群龙，驱驰万神，调御正气，流布仁和；使四序不亏，八节固常，二十四气不失恒则。正定黄道，开辟天原。遏阴成於巨冥，镇阳长於渌波。消火精於炎方，灭水灵於北阿，植五芝於天田，孕应帝於紫微。十二真官变育有生，六仪威神环辅形魂。云书自明，天经朗虚。万兆则之，智慧日生。不言而化，不为而成。掩偏气於六天，置四司以主生，植百谷以继命，显神药以导生。亿百千劫，深根不倾。以道续绝，故得如此。
