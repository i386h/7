<!-- { "loadSidebar": true } -->
　　尔时神童为诸来生欲学道者，志远人世，隔诸尘浊，愿栖福地，入诸名山，寻求真经，采服灵芝。千年万岁，不为凶害之所侵损。地多善神，土气调良，水药宜人。昆仑四方，元过东南王屋山南玉洞，上应诸天，日月星辰亦如上界，无有异也。地道十通，千径万路，真仙攸往。亦有宫室，天经备足，不减上界。洞天之中，多有神人，时出登山，眄诸后学。地多黄精、白木、上中下芝，甘泉玉液，饮之不衰。常有神香，自熏钟磬。恒鸣天乐，在虚神唱天经。能栖此山，真道易成。次有五台之山，山下有洞，傍通王屋。山上山下，亦有灵仙，今古与人，常常不绝。次有常山，山下有洞，交通十方，亦有神药。次有太白、终南。之次有五岳、方壶、伏龙、天台、丹霍、曾城、罗浮、洞天江源，大面、武陵福乡，地多五金、朱砂、雄黄，丹水金精，玉髓神芝。茹服不衰，兼得还年。研诵天文，悔罪谢愆。香烟上腾，以陈子心。功高行成，勋彻皇天。大道慜之，迎以焱轮，身升太虚，受号圣人。
　　神童又言：边邦诸山，地多毒厉，寒热不调，地气损人。又多精魅。后学之人，未堪患难。真气未布，秽浊未消。既无良师，又无真经。苦欲有心，去山遥远。若诸女人及衰弱者无师可怙，未能远去。如此之人笃志不移，亦可选觅平地，重墙复壁，不交人事，依禁受行，万无一犯。於曲室中烧香愿念，一日一夜，六时行道，陈心所愿，随意而言，要在悔过，上为九祖，下及一身，所犯愆咎，乞请天曹原赦，四司、五帝恩荡愆尤。微气低声，每令殚尽。初取香火及正陈启，勿得顾盻，及以杂想。心念不真，邪气来应，轻触至圣，陈启不闻，徒劳苦辛，空无所获。惊动流俗，唝嗃自欺。正道不行，坐待灰灭。临绝之际，谓道无灵。呜呼，行尸不能正信，沉沦生死，心不厌恶，不乐一生而得解脱。五逆十恶掩其耳目，虫蛆三毒入其藏府。或遇真经，心终不信。闻人得道，便谓凡身不合成圣，要更灰灭，魂神得道。此名邪见，修习外舍、浅近之法。上学之士若见此人，勿与同行，及共居住，应当远离。染污良善，窥窬诽谤，或为调戏，真道所疾。深宜慎之，勿与交集。上学之士销声林壑，绝迹幽山，结宇依岩，永离人世。澡练形神，研味至法。采服良药，衣粮穷尽。不假外求，披草服气，支持性命。如此之人，非鄙衣食，憎恶饱暖，志远恶人，不与交好，恐其能坏善根，故深避患，入诸名山。至论大道无所不在；人间多难，不得专心。岁月易流，身命难保，无常忽至，求悔如何。真童又言：昔昆仑东南、葱山之阳，时有二人同志，闻有生道而欲学之。口常言语，向他陈说，积经六年。此人村中先事邪神，神诟其故，恒伺其衰。后於夜中厌杀二人，遂失生道。上天以其有心，下勅四司，摄其魂神，受生人间，不经地狱，速得人道。二人改氏，生於姬门，一名弘道，一名弘德。于今七百生中未遇真师，流浪人间，忘失宿心，永无所冀。子欲有心学生道者，当慎口言，莫令流俗之所知闻，恶人谗嫉，神邪所害。
　　道言：人初学道、感通之始，多有诸天上圣下临其所，教授学人。上天威神随从圣人，下游凡间。当此之时，下士鬼神受事给使。又亦防卫学道之人及其家门神精辛苦，不得自在，常不欲得。世人学道，恐其承事，不得自在。
　　尔时有武当山中学道之人，名曰祝元，与其同志一十三人，积栖武当三百六十二载，而采服松栢，形容不衰。后入陆浑，时游太室，采石密芝术服之，不得真经，但遵药饵，耳目精明，行及奔马。七千余岁栖隐山林，时入洞天，谒诸后圣，志心不暂替。后遇王母赐其玄霜玉丹，一时冲天。于今治在泰清天中。云宫天尊欲其坚固，即命左真侍童授其云书二字，与今服之，位为上真。世人愚痴，学未经旬，心已懈退。欲以行尸，窥窬上道，不亦难乎？此一十三人者，志虽不退，在世之日及以隐山，心不愿念，亦不寻求明师，请受真要，直以远离人世，不交尘浊，授服良药，填补其身。不犯秽恶，无别修守，所以不能即身得成真道。若使此人寻求明师，请受真要，道成益速，不俟多年。
　　道言：学道之人感得明师，修守真要。或其前世善功未足，法应灭度；或承先福庆，真帝慜之，学道不日而得成真。往昔水劫之间，昆仑之西有一戎人，名弗多梨，姓颇尸迦，常以晨夕遥礼昆仑，自弘誓愿，愿得长生度世。如此积得四十余年，奄遇女真王琴心从泰清天上下游昆仑，停留阆苑九万大劫，常欲此人而作是言：下界西南，地气秽浊，人唯杀害；戎狄凶险，不闻至教。独有此人欲闻大道。
　　尔时女真作如是言，白诸真官。真官答言：狂戎之徒，非肉不食，非血不饮，羊毛皮衣，内外腥臭。无上大道非其所闻。若有心者，待其灭度，转其魂神，生於中国，度其后身，与得成道。女真又言：无上至道，其犹大冶，销铄天地，混化众生，土木金石，变成灰烬。此人有心，何不可度？
　　尔时女真勤勤固言，男真道君便即许可。女真欢喜，便以四月八日夜半之时，即命中真侍女於人睡中摄其精神，上至阆宫，教以生道，授其五石镇生玄腴神丹，又授此人餐和服气神水之法。此人睡觉，书记诵持，无有遗失，至心修守三千余日，而果中仙之道，位知下司，主领西国戎狄杂类，有心行道，令其教授，治在龙山正中而居。亦能飞行，身生日光。四时八节，上升泰清，朝谒女真。此人成道，女真之力也。今已得十万劫；于今在焉。
　　太上大道玉清经卷八竟
　　太上大道玉清经卷之九
　　明威真人威邪品第十九
　　玉清天中云宫北方明霞紫房上真道君，受号明威真人，以慈忍之道，赴感含识，大悲成就，济度危难。常在凝神，九亿大劫为一瞬须。俯乘应变，下流二界，幽明两途，上中下心，受真正气，各乘一信而行其身。率无不服，任其大归，不乖其常。自愚至智，不出洪冶，虽任其性，无能回越。独有大道而超之。明威真人哀世不出，故悲覆之，教以乘服之道，渐趣无为。
　　是时十方世界后学圣人，及以凡夫畜生之类，并诸鬼神，一切祇向，除得正者，傍则大道，随分乘服，以趣一道。所谓学圣之士，乘道妙气。学世事者，乘世轨范，乘服灭法，形骸朽烂，游魂流浪，而不能止。各驾其气而适一方，固其所知，占道专德。於是众生所乘既异，遇感不同。乘道妙气，必果正真；乘服邪道，自至朽烂。无上大道哀其夭伤，故流生道妙气而养诸有。於是上皇太真普施道化，出法对治，善决众病，覆载含识。演正一之道，而化上士；盟威之法，相裂邪根，聚天云瑞气，成阴生之文以超枯骨；置天官上司，以主众生。太医真王变生起死，痊除痼疾，续绝补阙，流通经纬，益血足脑，开决聋盲，使聪察映朗，齿长形幼，弥久弥婴。明威大真神力无碍，权实之道等无优劣，真应之身遍於尘界，道德威神始终不异，起感之形随类应变。音声万殊，嗜好亦尔。下世不达，自离其源。一身之中忽相睽背，妄想生患，神邪兆焉。不明大冶洪范之始。中古以下，淳浇狼狈，勃然兴伪，飒焉以废。众於邪道，求其至当，奔驰扰竞，不免涂炭。甘心惬分，良可哀哉。
　　尔时明威大真以万物未始，洞晓其终，逆制威仪，显示当来上述真正，不言邪道，令修习之人心有绳准，的当指实，辨知邪正。邪正之道立便试验。试验之道，所谓正行、正命而行正法。
　　正法医邪，正身不倾，正行不动，正命不夭。不夭之命，谓命无穷尽，不倾之身谓尘劫反婴，不动之行谓动之行，谓行无上道。修习大圣真实之法，变炼形神，出有入无，永断生死，众累不继，即此之身而成法身。不受生老病死之苦，谓之永断生死。习邪道者，其状易露。何以知之？知邪之修法，习不定生，习之老而死，不能易，令人反婴，骨朽皮皱，牙凋发白，丧聪失明，须臾烂坏。背道败德，轮转邪俗，不能绝待，不能遣累。蚕食行世，惑乱下愚，身命不正。强言神变灰灭之后，形离识散，自谓精灵证无上果，此名邪说，不可依凭。若见此人，亦不放舍，应以方便，为说生道而济度之。无上大道哀诸邪僻，故出明威，指归溺丧。好真之士弘誓修习，自密其身，不动流俗，当正尔仪，当洁尔行，掩尔之明，蔽尔之聪，服诸轻妙，内外芳鲜；不间贵贱，不辨妍丑，视酒色财同於腐臭。臭想不怀，况更轻犯。一接身心，真气远离，况常亲近，狎之求道，邪鬼乘间，祸害来任，翘足倾败尽须臾。
　　明威大真逆纪后劫，偏邪之道邪起阴气，浊恶之世便即易兴。淳朴既丧，浇浮竞作。下界四天，自号神王，如此之魔，名为天神。浊恶之世遍於下土。四天之下，山林石精，附着生人，皆相放效，自号仙王，并及六天故气之魅，共为群党，支流散释，随世立名。背道之人供食祈福，蛀人精气，食人血脉，减人年命。人不自知，入人身中。亦能令人恶生爱死。如是诸鬼入汝身中，子息繁育，精气强梁，交通生人。虫魅鬼女亦能令人辨诸空义，妬嫉生道。若有男女修学生道，是诸恶鬼竞来侵害，欲人死亡，取其魂神，共作俦侣。以是义故，憎恶生道。后学之人身得成道，邪魅恶党服事驱使，不得自在。以是因缘，学道之人须应明知外道邪疾，预晓明威之法挥割祟，保护形神。世若有人奉事邪道，心坚不舍。於是善人方便，教招不从，不得亲近，勿受其言。何以故？初学之人道力尚微，未任降伏诸异道。是故应当敬而远之。大归之会，自有大道下世教化，示其威神，降伏强梁。大归之际，功过邪正，分明自判，无能回改。后学之人好乐真道，先择明师，幽求博远。能进修者专精上道，傍通世典，贯炼群籍，俯仰经纬。一艺无疑，上辨天经。明道深义，请受必决，分别邪正，虽处凡地，可谓圣师。第二之师不便世事，又亦不明大道深义，但遵一法。堪度世者，斋洁精至，执意不回，凝神守戒，誓不为恶。如此之师，与道合同，精气不散，易得感通；形固神凝，中和内养，非久之间，刻时升度，骨肉俱飞，永果真道。虽曰第二，不失明师。第三之师，无的修守，但以慈悲、忍辱，常修不杀，领户化民，救治疾病，了达明威，诚不欺诳；不视贫富、妍丑、贵贱，施散财食；行平等意，视他之亲犹如己亲，视他之身犹如己身；见他危难，方便济度，令得安稳；见人遭苦，愿与同疾，殷懃愍念，不相弃舍。及至大悲，埋尸殡骨，减割衣食，分乞穷乏。终身行孝，不作非法，不於怨憎而起加执。竟信幽冥，不慢虚室。与道冥符，邪气自远。不欲求道而道自来。
