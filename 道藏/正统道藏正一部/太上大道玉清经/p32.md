<!-- { "loadSidebar": true } -->
　　诸仙人曰：敢问慈尊织成之方。天尊答曰：天无言而有信，故可轨之成仁#1，三景不言而明，故可则之成身；地不言而有义，故可范之养物；道无言而有灵，故能生天地。天地万象亦经纬也，织凡成圣。
　　仙人曰：敢问天地万象非道之体，云何织凡成圣？答曰：道生元气，元气生太极，太极生天地，天地生万物。是故天地万象皆道之子孙也，何为不能织凡成圣？大道经纬，罗列天地，所布日月、星辰、风云、雨露、金玉、土石、草木杂类，皆可采用，以辅学人，甚疾成圣。既得圣道，能制御天地及以万物。
　　尔时有一下仙，名曰证明，闻天尊所说，迷惑不悟，重敢致问而作是言：不审慈尊金口法印，所云学道之士采用日月、星辰、风云、雨露、金玉、土石、草木杂类以辅学人，甚疾成圣，既得成圣，还能制御天地及以万物。弟子蒙昧，不明妙理，祇言用天之道德劣於天。惟愿慈尊，赐垂分别。
　　天尊答曰：学道之士用天之道，及以万象，甚疾成圣者，无上大道真精妙气隐在天地及以万物，善用天道及以万物，大道感之。譬如孝子供养父母，心无拒逆，四时温清，瞻视颜色，设复远行，心中忧念，存忆父母，如对目前，寤寐之间，精神不离，自天佑之，鬼神护之。孝至二亲，尚能感天；孝至於天，理应感道。
　　尔时灯明并诸后学闻天尊所说，心开意解，信知天地万物皆於学人深有利益，明知天地万物无非是道，叹凡夫之徒不能用之，如我未悟，亦复如是。合众礼谢天尊受生之恩。尔时大慈天尊又语仙人曰：天地之德，德具於道。其中万物，德不尽备，但取一用，和合利益，功德道同，知用天地及以万物以辅身者，无烦三清秘文、三洞真法。三洞秘文，道高法妙，难可叨佩，及以见闻。学道之士求真不懈，功满行成，我道自来度於子也。是诸仙人深明道义，洞晓存形无生之道，进仙三阶，登不死地，尽能升入无形，始验无生非灭生也。灯明中和真人为诸仙人请法印已，一时辞别天尊，七日七夜徘徊云间。
　　天尊又曰：得道之子遐观洞听，身心自在，微妙快乐，解脱无碍。我今与子虽隔三万六千天地，犹如指掌，近在目前，有何可别？不如下界尘俗行尸对面胡越。汝归下界，劝化众生，令远邪道，渐顿之法，量物所宜。是时仙人稽首再拜，奉行法印，升入无形。大慈天尊分形储仙，流布道化。
　　尔时诸仙归下界已，止住空中，去地万仞，坐於庆云之上。是时天柱四方，大地震动，龙神欢喜，天地朗然，烟收雾卷，三景倍明，香风遐畅，甘露滂流，地涌乳泉，川泽平济，祥麟瑞凤，纷纭杂集，神芝嘉卉，连荫接野。是诸天王咸谓国庆，皆称万岁。大赦天下，出库谷帛，矜恤老病，普天作乐，颁赐爵禄。天子、诸王、群公卿士，不可胜记，登坛朝礼，大谢恩造，巨施珍宝，立静供养。普天奉道，妖邪绝踪，万国太平。普天齐济，人民丰乐，谣歌讽颂。九万年中，天无杂色，独有紫云，润不别流，唯洒甘露。下界小仙睹道慈力，知是大慈天尊威神之力。是时仙人各陈心愿，遥礼太空之中。
　　尔时大慈天尊与诸上真及诸上仙各各授手，遍满下界，为说妙法，授诸下仙上道一阶，各令下仙进修至法，入於全形无生之道。大度众生，入真妙法，登不退果，不可计数。胡夷蛮獠及诸鬼神、地狱罪魂等众，悉沾玄化，皆得利益。从此已后，人渐浇竞，多事凶害，大道不行，妖魅萌生。虽不受度，道犹授手，施大慈法。后世男女既无正心，试行吾道，道亦与之，不责於人。亦有因与渐进，亦有中道而退。吾见其退，亦不执之。道虽无心，常慈养物。大道如水，止渴除秽。道犹良药，勤而服用，定能愈疾；有病不服，稀能自愈。后世男女勤修吾道，定兔死厄，全身保生，能入无形，与道为俦。背吾道者，不除死籍，不免死厄，形如灰土，魂识漂浪，随业受报，生无道力；死望道生，终不可得。从今已后，阴气渐盛，人不畏死，修学外法，不得大道。如此之夫，多被妖邪执其魂魄，身遭疾病，无方疗治。命灭之后，随邪群党，定不得道。虽有小善，无由报应，由其失正，不愿行道，邪鬼侵之。如此之人，虽言万物皆空，我身亦空。物境既空，何有能侵？我身亦空，有何所受？妄想言受，毕竟空寂，都未曾有。愚人偏见，作此观时，邪精魅物，竞来侵害，无所畏忌。亦有生身遭魅，随逐邪神，一绝而去，此名全身入邪，不须待死，取其魂魄。若有女人，生身怀邪，颜色萎黄，处处疼痛，常吐涎沫，或复洪肿，水土恶气，百节酸痛，风疰入心，恍惚迷忘，救气不暇，安觅道乎？痛伤流俗，自取灭亡。身各有道，不知用之，与道为邻；不肯析之，徒近玄流，无心洒垢；神医在侧，不知愈疾，甘心受苦，婴抱楚痛。如此之夫，去道不远，邪惑其心，障覆其目，顺流而去，不能逆来。
　　大慈天尊为一切众生演说法印，流通供养。精至之士宝而行之，邪俗之夫诽谤四起。善男子，汝今当知信敬我道，亦不益我；诽谤我道，亦不损我。善男子，邪俗之夫，如猎犬食，无有定主。譬如东家修善长斋，持戒不煞。西家十恶，专事屠贩，渔猎杀害，家丰熏臭，所食之余，弃之域内。东家犬子承臭而往，食其残余，遂至忘返。於是西家先复无犬，大小见之，欢喜余食，倍与熏臭。尔时犬主性器弘大，亦不呼归。岁月经久，犬遂长大，不识前主。主忽出游，暂过西邻，犬便惊吠。前主慈悲，亦不致怪。却后数日，十恶之家，忽被天殃，合家灭命。先人收养臭烂之余，亦以穷尽。犬既饥饿，终日号鸣。旧主闻之，合家议言：犬子少小爱往彼家，所食臭烂，秽性以成，卒不能改，设呼暂还，终归不活。须臾之顷，犬便饿死。主又叹言：犬子向在我家，常得闻法，纵不悟解，亦润其神。冀犬后身得生人道。无故往彼十恶之家，饮血吞膏，食啖臭烂。今忽饿死，无一善缘。此犬必定不生人道。善男子，我喻恶人邪俗嫉妬，忘失根本，诽谤大道，与犬无异，为逐臭烂，故不识前主。学道之士含垢怀辱，忍受诽谤，弥加精进。求无上道，复应却照，邪俗之夫，不离生老病死之苦，不能超出缠累泥滓，沦没邪道，痴贪三毒，以成其身。十恶五逆，是其徒党；财色窟宅，是其居处；恶口恶舌，是其歌颂；诽谤妒嫉，是其心行。邪俗之夫不见真经，不闻真说，无以止恶，祸患如此。后学之士应离此人，不须酬对，与其诤论；自求升度，晨夕不懈。邪俗之夫，法有兴废，身有老死，未死之前，已被灾害，是其邪法不验之征。学正道者，身无疵疠，是其元吉全生之征。应自庆幸，深避患害，执吾法印，勿受邪言。善男子，劫初之时有建木乡人，入於山南，衒卖真珠。时有山东商人，姓颇罗堕，名曰满愿，出库百金，买得一珠，圆明曜掌，大径一寸，囊肘自随，不令他见。数旬之间，忽有山南一人，名曰雷诘，伪卖鱼目。满愿西邻寿量之家亦出百金，买得鱼目，亦以怀藏，不令他见。却后六年，二家恶疾，祈得明师来疗此病，和合药分，须好真珠。尔时二人各出真珠以阅明师，师遥见之，悬知后人买得鱼目。师即语言：此非真珠。寿量狐疑，恐师行诳，请师水之，浸经一宿，合器腥臭，真珠入水，弥益光明。九日出之，引长六寸。满愿服之，所苦立愈。后又市珠，请师教浸水，服之丁壮，于今已寿九万余岁，上皇玉简题不死名，一切善神递为给使。此人又复得吾真气之道，亦能御气而游，无复死厄。西邻合家因此恶疾，以至灭绝。唯有一奴，名曰勤子，少小有心，常仰天叹，愿得天道救其所苦。我命上仙大通教其餐松，并服松子，于今不衰，入於太白，时游天山，上登昆仑。吾以授其晨气之方，必定免死而得真道。善男子，真伪之道，生死相背，不可伦疋。执吾法印，能辩邪正。修学之士望济一身，傍度幽显，不可造次，以规声利，忘其大成。至真法中干用之士，道回天地，德拒四时，不为昼夜改易。乾坤崩沦，道能成之；天地毁缺，道能补之；生气不足，道能足之；万物不养，道能育之；天下不化，道能化之；一切凶恶，道能变之；一切为善，道能福之；愚暗之者，道与其光；孤游恐畏，道来友之；饥寒病恼，道为除之；履涉危难，道来安之；白刃临项，道能救之。善男子，汝欲学生，莫於无上大道至真法中生不正行，诸所施为尽皆中正，大道玄佑，不畏邪道无正根力，无的依凭。譬如迷人，进退失路，不知要道，始年昏惑，所习不定。或言忘心，不见有身；心既无生，听可得忘；即心有累，云何忘之？始欲此身复归四大，身虽暂忘，四大犹在。假使体空，不能无观。一物一观，已成二事。前境未忘，后观续生。一切因缘以四大而起，身由四大和合而生。绝灭之时，还归四大。外道之夫犹如草木，因四大生，因四大灭，不能不生，不能不灭。欲其即生，亦不能得；欲其不生，亦不能得。外道亦尔，於生死中不能自在，为物所负，随境生灭。善男子，得道之士能忘身心，不见所能，不见所忘，境智体空，观无所起。我所受形，从道得生。今忘此形，复归於道，不为四大之所摄持，不为四时之所生灭，不为累患之所系缚。所谓无上大道能存能亡，亡能无形，存能长生，寂寥幽奥，恍惚希微，不可以智知，不可以心识，应物有周，动用无极。善男子，无上大道慈悲之力，不可思议。后世男女持吾法印，深心思念，当正亿持。尔时天尊说此经已，五百外道柯叶惟等悉舍邪法，肉袒求哀，从道出家，欲求济度，悔过自责，遍体血流，拔除鬓发，如鸟锻翮，踊身自扑，犹如山崩。
　　尔时天尊即命中和真人开度外道，授其往生因缘之道，敬观无常，戒莫戕害，断其痴贪，不令蓄积。中和真人曰：汝诸外道，从今日后，慎莫自高，诈称汝是天人大师，损他财命。天司黑簿，注汝罪名，九祖受考，身为逆鬼。汝今生存，单衣菲食，以支身命，忍辱精进，求早化灭，后生中国，见道闻法。即身秽滞，不堪全形，入无生道。是时五百外道欢喜礼谢中和真人，辞别天尊，各还其居，建立精舍，晨夕行道，观身无常，求早灭度。四天之下，人及非人，咸悉归依正真之道。是时天尊与诸圣众真应之身遍於法界。於是灵仙之众八万四千执持法印，作礼奉行。
　　太上大道玉清经卷十竟
　　#1「轨」，敦煌本P.2385 作「执」。
　　
