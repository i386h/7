<!-- { "loadSidebar": true } -->
　　尔时，山神而作是言：大士仙童，今得重来。六大老人并何色目，为宿习善根，为始知回向？恐心无贞操，志不殊坚，来此何缘？况心未冥真，体犹凡浊，污我名迹，不宜尸臭，以见真君。我虽名山之灵，身无浊秽，受形已定，虽不任道，常为真君而作外护，不欲浊恶，以此忤真。仙童答曰：此六老人是我法亲，闻我请道，心助欢喜。虽非十善，亦无重罪；身虽俗士，亦有好心。闻有真道，目不曾睹，遥思远念，诚在可哀。山神闻仙童之言，复语老公曰：子审如仙童之言，安定身心，不须震慑。思惟正法，依教修行。时诸长者作礼而退。
　　太上大道玉清经卷之五竟
　　太上大道玉清经卷之六
　　昭灵品第十五
　　尔时，南昌宫中上仙，名曰昭灵，与其侍从万五千人俱皆是言龙初会凡身受度，修道成圣，具慈悲力，身得六通，能游无间，寿命已定，如炼真金，无有变易；升自在地，智慧广大，不可度量；身心无碍，犹如虚空。以七月十五日上登太霄，升入玉清天中，朝谒天尊於云宫之中，顿首道前，问讯起居而作是言：兆以尘浊秽贱，滥当开度。昔蒙大道，慈流非分，援擢锡以寿命，叨佩至法。自此已后，依戒修行，果所希望，理应晨夕侍卫天尊，常当受事。特为下界凡夫形骸腪臭；又为天路遥长，非凡所登，诚违起居。每以翘想青云之上，钦慈紫阙之下，徒以人微道浅，致乖心愿。郁悒之情，历劫缠怀，不任恋慕之诚。仰披云雾，上冒威严，得睹尊颜，以申虔拜。言毕顿首，喜不自胜。
　　天尊欲之而告仙人曰：生化之道，理合自然。我亦未曾故有所施，亦无情而鼓物，焉能生汝？善男子，如人爱灭，道亦无心逆其情而生之；汝心好生，道亦无心违汝情而减之。若以万物之情，极升沉之愿者，於际会之间，自然而办。道处玄极之际，故能顺物如流，生之与灭，道不能违也。生而不灭，吾道无心而能减之；灭而不生，道亦无心而能生之。汝今得生，由汝愿力，道无心而生之。心有背向，各尚其志，虽有道力，不能先之。汝愿学道之初，元由汝心，自因自果，不我知也。所谓自然之道，冥自然之心耳。是时诸仙人闻天尊之言，不敢辞对。天尊又曰：天路遥长，汝来何为？仙人答曰：故申对谢，欲观上道微妙至法。
　　天尊告曰：上道混化，尘沙不辨，如胚胎之未分，似混沌之无元；弃贤去智，不晦不明，溟涬无际，焉能有妙与汝观之？无上大道，若变化一事，若起灭一事，若受一事，若持一事，若居一事，若举一事，若显一事，与众观之，与人疑之，无有是处。无上大道亦无微妙，冥冥空寂，自觉觉他，无心观察，无心分别，此之与彼，况能有妙与汝观之。无色无相，犹如虚空，无有内外。善男子，汝欲观者，可往云宫东北方，去此方有大地微尘里数。太虚之中有三上真在彼空中修无上道，今入凝神大定，于今已经九亿大劫。次应入忘形大定八亿大劫。次应入六虚大定七亿大劫。次应入无碍大定六亿大劫。次应入太虚大定五亿大劫。次应入洞惠百万大劫。次应入生惠十万大劫。当来应下，观三十七天。次游凡境。俱号后圣太平天尊。将诸侍从亿亿万众说无为法而度众生，此时成道，数如尘沙。汝欲观者，观此天尊微妙之法。
　　尔时，仙人闻天尊教示，欢喜拜伏，奉辞天尊。时诸仙人齐驾庆云，浮空而去。倏欻之间，已到太虚，遥见三真在於空中，窈霭溟漠，依烯紫云之内，霏微於明霞之上。丹霄结纬，黄精为床，三气凝液，二景衔芒，太虚为牖，虚境为窗。胚胎未始，混沌初元，服气藏真，寥寂无言，冲虚绝象。万化未根，空湛灵躯。五花潜敷，三宫育真，六府凝神，三魂不浮，七魄不游，神精不动，真气不流，恬淡滢停，无所经求。 尔时，仙人睹此微妙，齐下庆云，膝步轻云，泛虚而往，空陈所因，匍匐饮气，不敢有言。虚跪玄中，不知劫数。注心观妙，不觉有身。倏欻之间，不见三真，霞帐所明，不测所之。良久之间，欻亡空帐，唯存光炁，胧胧而然。又良久之间，忽见三真出虚入无，或亡或存，呼吸风云，乍合乍分。良久之间，冥然绝影，合气都亡。复经良久，灵风八震，神气四冲，吹嘘交扇，显晦不恒。又良久之间，不动而生，不营而成。三晨坦察，万化潜萌。兆灵根於紫精，散灵魄於云房，动空尘於无境，流元和於皓苍，嘘万气於丛生，布真精於万萌，垂神足於灵纲，闭握固於初婴。出六虚而无办，为众有而窥窗。不沉不浮，处空而停；不动不寂，履化而经。无形之形，无生之生。处幽而孚，处昏而明。反观复照，妙体无形。常住不变，焉能所更。心冥不动，假寓无惊。不宰不割，不教不令，不智不愚，不令不行。夷然用道，无情交竞，捐机释垢，虚心自镜。塞穴窒隙，收视反听，影响虽繁，端心无异。冥乎太空，形无死地。
　　尔时，仙人睹此神化，五情自失。虽经劫数，冥然不觉。忽见真人入於生惠，始悟风云改变，万物动生。是时仙人但於空中顿首，霄间行愿，虽承道力，喜惧不敢自宁。
　　尔时，三真慜诸仙人，知其来意，乃震希声而语仙人曰：子来何为，艰辛云路？吾与子同禀一道，外何所观？尔时，仙人不敢陈辞，但求哀慜，赐垂开度。
　　是时太平道君告仙人曰：子何不任神气於忽怳之间，委自然於有无之际，随会合离，纵运推移。欻怳浮虚，体不常居。存於无形，销声涤虑，旷若长虚，冥神无处，鉴虚映空，服气藏真。混紫精之灵根，晦凝魄於云房，泯轻尘於太始，息元和於昊穹。任物自生，从真晦明。轻少云崖之端，能不动而常行，宅中虚而已立，恒如婴儿之未婴。不听不窥，随之有情。不释不取，不满不空，泯而无际，是谓玄同。 尔时，仙人虚闻真君之言，微声一诺，响未卒闻，仰视真人已升虚极。追从不及，欲启不闻，形入太无，气泯浮云。思心钦恋，愿欲侍从，丹诚仅半，欻而告言：我绝待无系，云何自滞？子未都忘，乘云御气。
　　是时仙人才欲有言，以见太真御空而迈，速逾奔星，迅过电掣。尔时，仙人思惟良久，忽见真君金容在玄，应周色象，泛泛而然，若游气之在虚，不可视听，知其神化微妙之事。
　　尔时，仙人与其侍从住於虚中，但以思念太平天尊所作神变，虚心上玩，欲知真要，愿从天尊游於下界。心心愿念，志不暂移。天尊慜之，乃於玄中而告仙人曰：无上大道法皆自然，神力变化，虽能随心，而心未曾劳；虽复随身，身亦不作。所谓无为而为，无作而作。无作而作，无所不作；无为而为，无所不为。若有为而为，为而不周；有作而作，作而不普。不役於心，不劳於身，心不烦而能灵，身不劳而能生。生灵合并，无种不成。所谓不作而成，不为自生。道常无为，无所不为。混元根本，理尽於斯。善男子，我亦无心而为此神变，推运降合，和生气，为诸来生而作法门，不得不尔。汝今当知无上大道，而为诸尘，经於心口。慈悲之道，法应如此。亦如汝等昔在尘中，而遇大道，广作津济，亭毒含弘，济度枯朽。此亦大道而施慈母之恩也。怀抱养育，饮食覆护，种种教招，虽不为劳，亦经於心。天道至大，应之甚微，亦无感而不动，未闻求而有违。大道如海，众流所归；大道如天，群物所依。善男子，我不游之日，近无多时，数万劫间瞬速已至。克此已前，应上大罗之上朝谒元尊。次往诸天遍启群真。汝等虽是上仙，周游之法未至极天。汝且还南昌宫中，十万劫后，我当下过南昌之中，自应见汝。 尔时，上仙受大平天尊教敕，拜辞而去，归南昌宫。
　　尔时，天尊亦以浮生，上升大罗，朝谒元尊，默而无言，俱以神交。又升大罗之上，朝谒虚无天尊，亦皆无言。太上冥寂，道境默然而止，不谒不言。又入太虚道境，都无所见，太平天尊亦皆无形。久如三劫，微以游气泛然而下。如是三尊升上一万二千天中，冥然无形。次入中一万二千天，有形无言。次入下一万二千天，始有言说。
　　天尊后至玉清天中，见云宫之内大悲天尊，言推运日至，应劳道化。太平天尊答言：为此因缘，上朝真帝，粗得周遍。尔时，太平天尊三圣法身同坐一座。又经十劫，与大悲天尊静默而坐。
　　尔时，南昌上仙睹天尊真光远映，不比寻常。是时玉清之天已下，诸后学得道上中下仙亿亿万众各赍供具，香花旛盖，作众伎乐，浮空而来，朝庆太平天尊，并朝大悲真帝，烧香散花，歌颂赞叹，鼓众伎乐，围绕云宫七日七夜。诸天雨花，香烟凝虚，琼林敷花，以承甘露。金山涌出，玉髓流津，龙芝起霞，隐草擎云，空洞虬吟，仙霞翳天，白虎啸歌，微风拂尘。众仙四周，真宰列筵。
　　尔时，诸仙各下浮云，齐整威仪，一时稽首，长跪瞻仰，正见天尊各坐三宫，通披霞衣，神识似婴。瞻仰未周，已入无形。三宫紫云霭空而生，良久之间，忽见一尊独坐一宫。复良久间，忽见二尊列坐侠侍，或怳忽存亡，或混三为一，或散一为三，出有入无，体不常居。
　　尔时，仙人顿首，良久，南昌上宫照灵仙人长跪空中而作是言：昔在太虚，得睹天尊，数亿劫中立侍太空，忘退之心。滥蒙垂欲，示以期会，非分提携。自辞以来，倾诚如昨。下界迍否，屡有坏成。翘勤之心，恒如渴饥。忽睹真光远映，与本不殊。如是天尊周旋事毕，辄率仙众尘秽天庭。又复再拜。天尊告曰：我知汝心，不烦多辞。各且复坐。
　　尔时，仙人一时再拜，应命而坐。天尊告曰：我本无言，亦忘所心，空传响应，冥汝虚襟。汝知之不？仙人答言：伏蒙告敕，不敢不知。天尊然之。
　　尔时，大众默坐百劫，寂然不动，时闻云宫四方玄中有阴生梵唱四字之章，怳忽难详，似清风振於虚弦，如玉树出於琼音，和韵宛转，辞理微妙，不可尽解。时诸仙人不敢视听，心中记忆，时得半章。其文曰：
　　灵芝无根，众化之原。中凝七魄，主结三魂。二十四真，出入无门。杳冥之精，怳忽无情。随劫存亡，逐气而生。外凝混朴，内养七经。五神植花，三台敷荣。紫关素童，反形归婴。腾云而升，骋雾现空。中有玉真，号曰神公。右侠无英，右卫白元。玄兽遏后，丹禽拥前。上浮翠盖，下涌金莲。香云凝空，甘露无穷。用之无尽，寻源不终。
