<!-- { "loadSidebar": true } -->
　　整控启皇极，乘运入中天。披空献心宝，妙觉朗身田。日宫散和气，寥庭腾愿烟。大道难思议，隆福慧无边。空身游道境，冥心入太无。披玄寻宝际，幽契自相符。故能明假外，嘘累绝群愚。谁知不死道，遐因空洞书。玄风鼓太无，天乐演微音。龙章昭凤彩，玉字发虚琴。飞猋上云路，散发写琼簪。稽首礼皇极，焚香陈我襟。
　　尔时，仙人说步虚已，重复稽首，请问天尊而作是言：上元高会，以蒙仰睹，沐浴恩化，空心荷佩，福被幽显，存亡获济，忘退罪愆，愿垂赦宥，欲从天尊，求乞一愿，愿为四天之下一切众生，度脱苦恼，免诸厄难。欲请天尊下降丹台神州之中，大度天下人及非人。
　　於是皇极天尊而告仙人言：汝等当知三元高会，良辰吉日，元乎正气。正气化生一气，一气化生平气。如此三气，上应三元天宝宫，所谓日宫、月宫、星宫。宫有一尊，我处日宫，号曰皇极天尊，主於上元正月十五日春阳之时，发生万物。月宫之真，号曰正一天尊，主於中元七月十五日，以成万物。星宫之真号曰众妙天尊，主於下元十月十五日，藏养万物。子但专心於神州之中、及四天之下，教化众生，令远邪道，宣扬三尊真帝名字，晨夕愿念。至此之日，三尊互下，降临洞府，分形万亿，济诸天人。
　　尔时，众仙谨承明勅，以正月十七日日瞑之时辞别天尊，归於下界，过北斗之中，夜候真人，朝谒灵童，停留七日，而下神州，会於首山之上，议定流化三日三夜之后，东到扶桑之阳，南到炎洲火池之阳，西之崦嵫流金之西，北越阴谷积雪之北，次到垄、青丘、崆峒、具茨，以次告报新得道者，一如上元皇极天尊金口辞也。云中元大会七月十四日正一天尊下降神洲，各令仙人下同具备，谣歌唱令真帝名字，闻四天下。各令此日办诸天供，具尽世所有，施安床座、幡花、香烛，心心继念。是时四天之下，同於此日，殊心合契。
　　中元品第十
　　七月十四日晨朝之时，天下仙人及诸国王、一切人民仰视上方，渴如所待。
　　尔时，正一天尊与诸大圣六千万上真之众各乘月宫而下其中，诸人皆见，如云之垂，降临下土，为人保证无上福田。
　　尔时，天尊将二侍者下於丹台，诸余真众各赴所感，丹台群仙侍从天尊。至十五日日中之时，青丘仙人八十一万众俱乘青龙之舆，赍诸供具，来至会所。员垄仙人六十四万众俱乘朱雀之舆，赍诸供具，来至会所。崆峒仙人三十六万众俱乘白虎之舆，赍诸供具，来至会所。具茨仙人二十五万众俱乘玄武之舆，赍诸供具，来至会所。崆峒天仙二十五亿万众俱乘黄龙之舆，赍诸供具，来至会所。须臾之顷，东九夷、南八蛮、西六戎、北五狄边远之方，诸仙人等各赍供献，承道威神，浮空而至，各各陈列供养之具，奉献天尊。陈列事毕，围绕天尊步虚歌赞，焚香散花，作天伎乐。众音合响，神风徘徊，香光缠虚。列位以次，俯仰节度，左齐右整，北面长跪，微言寂气，问讯起居而作是言：万兆纷纭，多恶少善。不期感动，降下高尊。而此尘秽之徒窃好真道，滥当开度，功不补过，无能自勉。又恐九祖承负衅咎，堕在幽扃；或生出殊方，受形异类。幸藉微缘，遭遇大圣，不动而感，高会良辰。小兆微生敢求多福，唯愿天尊诲示未闻，开发金口，演出灵章《中元宝经》开度后世。
　　尔时，天尊高抗深视，良久而言：月宫兆魄，圆罗孕辉，隰壤消烦，金风扇威。火木藏养，炎凉气交。皇华垂津，收束氛妖。吉辰开宥，万帝来朝。六尘外静，三毒内消。二世获安，介福所招。无所之先，朴散为元。形名之后，妖邪所怨。万物亡本，进退乖根，良辰不度，无思道恩。悠悠万兆，痛不能言。
　　尔时，天尊说此语已，俯而弹指数声，天地震动，河海腾波，神气不畅，悲风不和。是时众仙各起礼谢而作是言、不审天尊以何因缘，俯而弹指，天地震动，日月不明，神气不畅，悲风不和？小兆道浅，不达至理，心中疑惧，不能自宁。唯愿天尊大慈怜愍，哀所不悟，唯垂分别，诲以未闻。
　　天尊告言：我无名之先，真道大行，言教未施，天下德化。我见世后人民多智，各习异端，尚多闻见，仁义互兴，财食亲辅，弃贫贱弱，父子相嫌，君臣不忠，六亲怨争，邻国相雠，四海交兵。以是因缘，不善增长，轮转相报，无解脱时。不如今日众生尚善，初来圣众降四天下，一切众生欲求智慧，以离愚道。渐渐工伪，百竞驰起，虽地狱空虚，不久盈满。以是因缘，故我弹指。众仙闻说，不觉悲悴。
　　尔时，崆峒仙人从座而起，稽首作礼，请问天尊：不审群化之心可回改不？欲请天尊自在神力防遏万原之端，拥未萌於机上，使合生复根，亿兆藏初，唯守一道，泯绝群生，心无起灭，形同太虚。
　　天尊告曰：善哉善哉，善男子，汝所言者，是大道之第二十之子也。何以故？大道元乎虚朴，虚朴散为元气，元气自然，成形有生。从生立名，因名有言。因言生正教，正教生即智慧生，智慧生即巧伪工。巧伪工即愚智辩，愚智辩即是非起，是非起即憎爱生，憎爱生即攻战作，攻战作即君臣立，君臣立即萌赏罚，赏罚萌即利害见，利害见即阴贼生，阴贼生即罪目结，罪月结则冥司立，冥司立则有水火之罚。轮转无穷，自然如此，非道为之。汝所言者，居乎万机之下。故曰我道虽明，背之则暗；我道中正，反之则邪；我道柔弱，舍之则刚；我道长生，轻之则亡。大道无亲，唯与善人。我观群化，非可卒正。自有万分之一生感和气，归原复根。大道为此下流正教，以表群目，欲其影从，而汝后学即斯人也。
　　尔时，崆峒仙人请问天尊：不审水火之罚，其义云何？小兆不达，愿垂分别。
　　天尊告言：水火之罚，凡有四种，阴阳二过，冥司谪之。经水过火，所谓冰炭之罚也。众垢齐积，焦沉祸至，天屯地否，水火交会。乾极则八海腾烟，山岳灰烬，天门秘揵，金玉销烁，三景藏精，风雷扇炎，火翳流焰，天地成冶。地否之时，阴成告瑞，移陆溟海，中天涌波，众真迁治。西北水母形如素旐。众鸟南飞，群聚天际。飘风激涛，崩腾山岳。金石相触，磨灭泥滓。善男子，汝今当知，此二大灾以应天下，及以万民。何以故？天下无道，万民不化。此灾者，喻如众生五内反逆，蓄泄不调，自然成患。况於天下失道败德，众尘齐累。天地愍之不能已。苦应施罚，前示其教，次告其气，后垂其象。愚痴之人不信正教，不明气象，凶恶不改，天不得已，示其大威。譬如臣子，君父宠念，承恩骄恣，变心失忠，不孝君父，私怀反逆。谋状以露，仁君慈父犹不即灭，先当施令如是。臣子心犹不悔，后付司杀，君犹哀之，但不得已。天帝亦尔。时诸仙人闻天尊所说，皆悉叹言，未曾有也。礼谢天尊；烦劳金口，愍诸小兆，宣示未闻。荷负恩造，流霈之泽。
　　礼谢毕已，天尊告勅，令复本座。至十七日晨朝之时，正一天尊初来，真众应缘，毕已，从四天下归入丹台，问讯天尊：起居道化，得无劳极？
　　天尊告言：真化无劳，道化无极。子赴万兆，得无疲厌？众真答言：承道威神，岂有疲厌。
　　天尊又问：生死二缘，得解脱不？众真答言：地狱罪魂，以天尊下降丹台之时，登即解脱。四天之下一切兆民虽解无脱。尔时，丹台诸仙闻上真之言，心中不达。 尔时，昌期仙人即从座起，稽首天尊：云何地狱罪魂未见天尊而得解脱？云何四天之下一切兆民虽解无脱？愿为分别。
　　天尊告言：善男子，汝今谛听，吾为汝说。所谓大道藏用，虽济度万物而不为尸，暗德运载，以是因缘，能令罪魂而得解脱。虽解无脱者，所谓天下人民虽解烦恼性空，而不免脱。何以故？凡夫之人虽解法性，不习真常，但明至理，身在合道。是故道与理乖。譬如有人身坐狭室，心游十方，无所障碍；或说至理，聪辩无滞，离合随心，此名心得入理，不名身得入道。以是义故，理虽合道，不能令身而得入理。喻如梦游，身不随心，是故众生心得入理，身不入道。心入理者，名之为解；身不入道，名为无解。无极大道，身心无碍，能令微尘世界一时赴感，故曰大道自在解脱，能令十方世界如观掌中。前际亦复如是。是时天尊说此语已，即放左手五指十种光明遍照虚空，令十方世界俱见光中。时此大会真人、仙人、灵人悉皆洞睹微尘世界。又於光中见其二际，身所经业，了了分明。是诸仙人洞观希微，道穷真常，皆得六通自在之力，九祖获庆，受生道境。天尊中元之缘毕已，七日晨朝之时，天尊大众俱升云辂。玄风鼓乐，紫霞虚迈，空谷谣歌，天吟万籁。
　　尔时，众仙而作步虚曰：
　　吉光腾紫气，霄辂逸丹天。翻扬香风转，盖动起浮烟。道中还复道，玄中已复玄。真光不识际，大象竟无形。法轮常自转，希音不可听。空闲侍三宝，虚中闻洞经。七变游魂反，万气驻颓龄。香风飘羽盖，游气转猋车。泠泠上云路，窈窈入长虚。顾愍埃虚子，应运演灵书。妙果谐今日，冥契自然符。
　　尔时，仙人上送天尊，歌颂赞叹，入至云庭，过四十天门。是时天尊止诸仙人言：天路遥长，无劳远送。是诸仙人俯仰踌躇，良久之间。
　　天尊愍之，重告仙曰：子后学成道，虽得六通数千万劫，犹是人身，与我大众自然之体、光气微妙，未可全同。天尊即命运气上真，调畅玄风，嘘出无上万变灵章、云和清雅太玄之辞三十九篇。其时日精上浮，月液下流，真气顺生，金风反和，琼林发药，玉树花敷，法轮三转，流霞七波，天外长谣，虚里空歌。令诸仙人明道优劣。又告仙人曰：上道之希，其法甚微；神力至妙，不可名言。略示希有，以与汝分别。仙人欢喜，礼谢天尊：唯愿大圣时见影响。言毕辞别，复归下界。
　　下元品第十一
　　尔时，众妙天尊以十月十四日晨朝之时，与诸大圣五千万亿真仙之众俱从丹天之中星宫之内应运下世，威仪度物。先当引日入左目，月入右目；左斗升左耳，右斗升右耳；南斗盖通天之端，北斗在琼簪之下，中斗在神足之间。碧霞萦左鬓，素霞萦右鬓，丹霞映三理之中，玄云浮玉枕之上。青龙吟左，白虎啸右，金凤前唱，玄武击节。五星吐气以回绕，阴辉停虚以悬照，庆霄缠幕，仙云起盖。讽诵灵篇，虚吟万籁。地涌宝树，隐草萌荑，芝兰脉发，积雪冰消，寒谷和气，溟泉吐温，神烟逆吹。召魄呼魂，云雷挥音。洪灵翟精，谣歌灵章，空洞虚鸣。聋瞽聪察，挛躄复行，河海静波，昏雾廓清。真光浮辉，寥朗长天，五辰合度，三景齐明。异类亲睦，百谷丰盈，怨敌解围，天下太平，正道雄张，妖魔灭形。
