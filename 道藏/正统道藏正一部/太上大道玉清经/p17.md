<!-- { "loadSidebar": true } -->
　　尔时，仙人融真顿首礼谢：小兆不达，尘黩天庭。昔来余庆，幸遇天真，下观六合，哀以翘诚，见授阴生灵符，修之得命，运睹今日，实所未达无上道法。愿哀蒙昧，赐以未闻。
　　上仙告曰：我识汝心，知汝所师，见汝修学，一时告汝，不得不尔。须臾之顷，下界三十七天诸仙人等、无数亿万，俱如十月二十日上会立冬朝庆西灵之真，各焚名香，腾试上天，遥礼大帝虚皇天尊，三司校录，水府上闻，三十七天各陈天仪，张设供具，遥献上帝无极大道，三日三夜，旋空步虚。地只作乐，以乐仙真。五魔长谣，愿化归玄。列子调风，云将收烟。天花回空，香雾散虚。左右仙童，吟诵灵书。须臾之顷，八气温舒，明霞飞度，云庭洞晓，天开玄路。睹太虚之无涯，见元和之广布。三一尊神、万气道君，澄漠似渊，容与如云，权实不异，乍合乍分。於是一时居中侠侍合形归无，上升仙居，下游金城，灌漱琼津，呼吸紫云，吐纳云芒，形随日新，尘劫归婴。不去不来，不灭不生，恍惚希微，难可备名。玄道无心，会於能行。一时高位，尘劫长宁。倾天背道，吾所未闻。 尔时，大常虚皇天尊遥放真光，洞於万天，温沃幽显，灌沐惨舒，流润乾焦，淘汏垢秽，开决聋盲，补诸不足，养生愈疾，制御万魔，销灭灾气，十方世界，无不蒙益。生死开泰，人神喜庆。当此之时，巍巍难思，一弹指顷，福慧周普。大道威神，不可思议，不可思量，不可名言。
　　尔时，大众遥心注念，皆愿道业普得成就，升入太空，亲侍天尊；愿玄门广辟，济度无穷；愿五苦罢对，三涂赦魂；愿边土有生，悉皆行道；愿积痾痼疾，咸悉痊除；愿有情无情皆不伤夭。 尔时，大众发此七愿，七觉道圆，七气天君欢喜赞善。是时七色庆云翻然下流，弥覆众会；七色香光明太玄，七变天乐和摄七神。七真空生，随气成形。是时众仙朝庆事毕，光音寂响。至二十四日晨朝之时，遥礼上方，拜辞真帝，浮空而下。是时西灵上仙当此之时，即入凝神大定，身心不动，真光湛然，自如悬月，经九大劫凝而不瞬。
　　斋戒品第十四
　　尔时，弃贤世界皇氏之家积修十善，无横罚害，常持斋戒，立靖供养。三元八节，焚香礼虚；十直吉日，朝庆悔过。专志大道，诚无謟求。家赡资财，又多僮仆，常於四衢给济穷乏，舍诸行旅，施散广大。每以冬天露积原野，济惠鸟兽，怜哀贫病、老幼、孤弱，供给所须，令无阙少。斋讲设会，心无厌倦。长者有妻，其姓丰氏，忽然中时於家睡卧，梦见明玑，自天而下，入其怀中。又见日光照曜其身，须臾睡觉，便觉有娠。自此已后，心意怡悦，颜色鲜盛，行步轻便，气力倍常。足经十月，以四月八日登台游观，忽以中时见有紫云，去地百丈。东南而行，闻紫云之中有人言曰：上仙童子，何不出来。夫人仰听，闻有天乐在紫云中。须臾之间，香光满台，熏人鼻根，心意泰然，便觉婴儿从左腋而出。心知非凡，即命侍女下报长者。俄项之间，龙王吐水，灌洒婴儿，天雨宝花，以为敷席。长者来见，知其神异，即於台中养育此儿，字曰仙童。常有紫云盖於头上，口气芳香，绀发紫容。年至三岁，红爪贝齿，目有双瞳，垂手过膝，音响如钟。虎视龙步，举动凤翔，所蹈无迹，顶出紫光。年至五岁，日诵万言。凡是经书，悉皆洞达。俯仰合度，进止仪容。其辩悬河，其德犹龙。幽通至极，举世无双。孝养父母。常於膝下吟诵真经，中究大义。下明地理，无伎不知。年至七岁，游皆有方，言隐事微，声翼远方。德彰世表，名彻天王，聘为国师，辞不应命。专心孝养，奉事父母，恒如敬天，瞻仰颜色，四时温凊，无瞬差违。每得美食，口不先尝，随时奉新，必献二亲。父母渐老，年过百岁，衰病相侵。仙童晨夕侍疾，勤苦三年。上天愍其丹诚，诸天善神下游其家。地藏出谷，以充供食。大医真王改容同凡，下为疗疾，重得平复，年寿一百三十岁而终於堂。虽有慧心，无正修守，不能即身而成道真。
　　是时仙童号眺切怛，悲恸哽咽，绝而复苏，遍体伤毁。涕泪流血，哀动天地。飞鸟堕落，众兽不乳，苦雾屯拥，凄露郁凝，地祇鸣鼓，山岳助哀。国王闻之，束帛赠祭；四远人民皆悉憔悴，远近驰赴。众鸟衔土，为其域坟。仙童伏冢三年，营植嘉树，连荫接野。众鸟翔集，晨夕悲鸣。三年已后，仙童还家，以二亲生资供赡功德，所居宅舍施作道场，香油灯烛，幡花供养，常自洒扫，修父母生时十善之业，斋讲设会，济惠穷乏。常於梦中见其父母语仙童曰：我生世之日，虽修十善，济给穷厄，无正所修，身命不固，轮转受报，出生富贵，今在鬼道。承昔善业，不被拘系。虽无罪对，犹负九祖余迭，停滞太阴，未度南宫。汝前后所营斋供，虽伸荐拔，未置感通。汝当为我如法建斋，荐拔九祖。
　　尔时，仙童睡得觉已，寻思叹息，追忆父母，转更悲悴。明旦烧香，叩头乞愿，谨录梦中之言上陈大道。
　　尔时，玉清天尊遥感其意，即令上真定光将诸侍从一十四人下降地中五台之阳，托作寒栖大师，时出行世，应赴斋戒，救世危难。尔时，仙童遥闻大师寒栖五台之中，知是真仙大士，匍匐往请，还家供养。 尔时，仙童到五台之阳，云昏雾合，草树蒙笼，猛兽踞道，而不得前。
　　尔时，仙童倚崖叹息，而语猛兽曰：我是弃贤世界皇氏之子，家修十善，信用大道，久绝伐害。与汝无怨。我为二亲弃世归泉，追思不已，欲建功德。世无真师，遥闻此山有寒栖仙士，深达至理，晓明斋戒，故我远来，欲请大师还舍供养。愿汝辟道，令我得度。
　　尔时，猛兽闻仙童之言，褰牙据爪，努目舐唇，腾伏哮吼，转剧於前。尔时，仙童思惟良久，而自念言：计我生身，不觉有过，始欲排进，猛兽忽能啖我。终不忘孝，建福不就，忍不突进，不见大师，又非孝也。拭泪而言：大道有灵，愿见遥佑。天神、地祇愿哀念我，猛兽开道，得见大师，成就功德，遂我孝心。泣泪良久，忽闻云雾之中有人言曰：善男子，来特为此事，复有余缘。仙童答曰：岂敢余缘，游涉名山。地神愍仙童之心，而复告仙童曰：子父母在世，惠及昆虫，天上地下，莫不称叹。子为大事，远见真师。我不敢障，但以大师降此未久，我等山神瞻仰未足，未有供养。以此因缘，故令猛兽遏断道路。汝是十善之子，百福扶持。我虽山神，愿与善子俱得闻法。仙童答言：善知识者，不必一类，幽显交归，人神不隔，内外相持，善功乃就。山神摄除恶兽，神乃露形，与仙童交言。言讫导途，仙童随之，猛兽侠从，上至半山，见寒栖大师居在绝岩之下，碧玉为居，黄金为床，龙虎列侍，神人在傍，紫云凝盖，盘璃承炉，金真秉节，玉童焚香。
　　尔时，仙童拜伏而起，顿首而言：弟子受生不幸，祸不灭身，心无孝养，天丧二亲。上下无依，唯凭道真。俗缠多累，生死因缘，荼毒崩心，痛不能言。欲营斋请，以拔罪根。伏承大师慈悲赴缘。敢欲奉屈，为证福田。言毕叩头，希闻报言。真人告曰：子二亲在生，恒修十善，济惠穷乏，救活昆虫，名动上天，功闻帝庭。天尊命我下来。我是云宫中真，受事天尊。以是因缘，下降此山。子是神童，生十善门，示有孝养，轨范世间，暂托凡胞，不久应仙。昔呼子时，还是我身，暂游下世，或御流云。
　　尔时，仙童闻真人之言，朗然觉悟，悲喜交集。真人又曰：子欲建福修斋，不可轻陈，且先还家，盛洁道场。仙童顿首，叩头启曰；不审真君上天斋法，建立道场威仪所须，请示其目。真人告曰：天上请斋威仪不同，下界之法不得及此。仙童，汝先约勅僮仆效功之人，灰濯垢腻，熏沐五香；男女各居，秽气不交；香泥涂地，盛洒床座，涤荡敷具，汲盥器皿，皆度香水；厨爨清浣，不焚蛀薪；澡豆华水，处处置立黄坛之上，更加新土，盖之令平。每使绵密，朱柱严整，灯烛炫晃，所作精妙，每令尽心。应市之物，不与争价。不用秽财以营斋戒，所谓败生不义之物。身不慈善，不入道场，不临斋厨。前后慎护，一七日中。斋日虽讫，心行平等，犹不非时而妄所食，况於履秽饮酒食肉，心游邪肆，志不平等。身坐道场，情交尘浊，如此建斋，功不补过，徒费香烟，上帝不闻，愆过不解，罪魂不释，百福不扶，灾气不灭，真道不降，邪精下应。
　　尔时，山神、五岳群灵侍立真人，傍闻仙童欲请真人下临舍宅，证成福田，皆愿随从天尊出游人间。
　　尔时，五台山神前进作礼，上启真人而作是言：此世界之中，唯有仙童十善之家与物无怨，天下人神皆乐闻见，悉愿辅成就其善功。真人然之。
　　尔时，仙童闻山神之言，即问诸神而作是言：无上大道，乡里供养。不审神灵斋须何食？山神答曰：大道降世，五帝大魔及以地祇皆悉侍从，随逐受事，乘道威神，都无所须。但愿与汝作善知识，卫护道场。若有外道恶人邪心破乱，恼怀善人，诽谤嫉妬，谀佞谗谄，我当灭之，令舌卷缩；呵唾其身，令成癞病；面有疮庖，眉发堕落。内外影响，名为护法。我常助道，兴显正化，非今日也。
　　尔时，仙童闻此语已，欢喜而归，教令其家一依真人金口之敕。时诸六亲闻仙童归还，遽来问讯。是时仙童具向亲表述此上事。诸人闻之，身虽坐驰，深思远想，晓夕忘寐，皆愿真道降临其舍。各从仙童求乞教令。
　　尔时，仙灵出见其目，是时诸人各各传写，教敕其家，傍示亲族，咸悉依戒。各浄其家，随其富贫，尽心供养，遥思远念，如对目前。
　　尔时，仙童装校坛宇，一一事毕，复向山中迎请真人。诸人闻已，悉愿随往。是时有千二百人，其名日月爱长者、弘心长者、大权长者、德王长者、达命长者、心海长者，如是长者而为大众之所首领，各赍香花，随逐仙童，北向五台，一十二日到於山门，俱时焚香，遥礼山神。食顷之间，仰望山上，见师子、虎、狼侠侍道侧，盘螭交结，三匝真君。地祇作乐，仙卿焚香，仙童拜伏，问讯道君，上劳云驾降此空山，下界众生无可供养。
　　又复再拜，时六大长者仰睹真威，悉皆自失，五体战动，喜惧交集，拜伏不暇，流汗负水，瞻仰金容，不觉忘言，诚惶诚恐，倚立不宁。
