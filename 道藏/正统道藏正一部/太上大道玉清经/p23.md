<!-- { "loadSidebar": true } -->
　　尔时，大鬼神王说此咒已，遥礼上方，后拜真君，告诸鬼曰：汝为道侍卫，守护善人。说法之师与道无异，不得邪忤真正之气，捉获上闻，万劫无赦。是时，大鬼神王语会中诸来法众而作是言：我为天帝驱驰，职当归道，扶持新学、入道初门一切男女，摄除乱意，不得邪视，倾听犯戒。威仪察护，生人同鬼受考。不但杀鬼，亦以降伏强梁，杀伏邪心，调理生人。无正信者闻此神咒，应起恭敬。此神咒者，是天帝威章、自然之文。诸天魔王、五方鬼将、真官地司助道兴化，守护家国，安靖道场，扶卫善人，皆诵威章，消伏不真，馘灭凶试，摧落邪锋。外道恶人丧精失气，杂毒魍魉遥闻敬畏。诸有法会斋讲之处，道场俗舍，我等徒众常在观之，斋戒如法。丹诚所为，大道降临，福德立至。身心睽背，为利名声，诚不得已而为斋者，我不守卫，大道不降，魍魉游精，杂毒下鬼，临飨其斋。轻道慢法，三司纠弹。道不虚行，要在丹心，非可假求资货贸易。奉道之子深可慎之。
　　尔时，鬼将说此语已，却一面立，俨然不动。
　　尔时，大王车驾西域，迎载父母，百辟卿士皆执花蟠、鼓众伎乐，大备威仪，迎载父母，还芳春之台，焚香顿首。大悲天尊次礼真师，问讯法众，欢喜委曲。太帝年老，夫人亦衰。大王孝顺，瞻视颜色，心恒喜惧。
　　尔时，真师命其复坐，而告太帝曰：汝之父子名善知识。汝是紫微之精，下托凡胎，应运为帝。大王重光是玉清上真，化生汝门。虽为世帝，形不衰老，皆是自然无上法身。
　　尔时，真师又语大王言：九夷仙人遗王神药，可以救老。命汝父母俱时东向，丹水服之。是时，重光自开宝奁，取药持水，馈於二亲。父母受，东向长跪而服。大王取八十杯，分作三分，一分奉上真师，真师不受。亦与父母，丹水服之。服之七日，面有金姿玉颜，行步如翔，足才履地，自抑其身，委纵其形，立便飞腾。又从真师奉受灵书云篆，和神保生三万六千字，晨夕吟诵。顶浮五气，目有浮光，神彩清澄，威容严丽，馨响通彻，紫气连天，颜貌反婴，素发归玄，出有入无。进退之间，合众欢喜，为王作礼。仰视上方，庆霄忽变青光，以照会东。复良久间，变成赤光，以照会南。复良久间，变成白光，以照会西。复良久间，变成黑光，以照会北。复良久间，变成黄光，以照会中。五色光中各有一音，合会流变，寥亮清雅。五光连云，犹如天虹，皎洁洞彻。须臾之间，会中真师又放眉间四色光明，以应上方，所谓慈光、悲光、善光、信光。是时，大会仰视真光，身心忘倦。又闻八色光明有自然音乐，心音开悟，如服甘露。是时，诸戎八万余人睹此光已，目冥心闷，犹如大醉，六识闭塞，低倒无知。
　　尔时，国中有一大臣，名曰守正，见诸夷人低顿无知，前白真师而作是言：我等宿福，生逢有道，得睹真师，见道威神，心开意悟，耳目聪明。倾心注玄，欢喜忘倦。不审群夷何故低倒，六识闭塞，神似昏醉？身负何罪，迷闷失志？唯愿真师示所未闻，令众开悟，悉其缘业。真师答言：大哉，结固业缘不善。汝当谛听，吾为汝说。善男子，汝今当知，诸戎狄等初建逆心，招集凶险，上天纵毒，下鬼伐之。所有骁壮，一时殄灭。国土空虚，十遗其九。又悉遭疫，疵疠苦痛，羊马死尽，群戎饥饿，寒冻殒逝，不可计数。此诸胡鬼，悉诣天帝，言讼其主，冤魂执之，恶业不忘。是诸戎夷元来悔罪，不图闻道，虽簉生会，死气不消，身神被拘，形空无魂。以是因缘，使之低倒，迷昏睡熟，为此邪。
　　尔时，真师说此语已，大众一时顾视诸夷，忽见地烝黑气，平高一丈，蔽覆诸夷。色如聚墨，黯无分别。忽闻黑气之中有冤魂吟呴，或大或小，悲鸣凄咽。是诸戎狄各於睡中见其眷属，相向悲苦，冥目自扑，遍体流血，号咷哮吼，叫唤呜咽，犹如狶鸣，听之惊人。合众伤痛，弹指泣泪。真师告曰：善恶之业，生死相随。譬犹形影，无暂舍离。道虽愍之，当如其何。此黑气者名曰阴气，又名杀气，又名怨气，又名尸气，又名浊气。此是坤母地气，天雨黑灰壅诸夷身，毛发拳缩，形体垢腻。
　　尔时，真人俯而弹指，大地震动。须臾之顷，上方庆霄之中微洒甘雨，以沐诸胡，香风下流，以熏诸胡。六日六夜，目始能开。一十二日，黑气始消。群胡形体，悉皆消瘦，无复颜色。鼻流沸血，两眼垂泪，尸气染身，通体如墨，心眼朦胧，视听不谛，振掉怳忽。譬如狂人，眼中各见冤家，杂畜诸鬼挥刃驱之。时诸戎狄举手扪虚，四散迸走，驰出城外。先所乘象见之惊奔，藏伏草泽，莫知所在。诸戎狄等见世怨对，眉发秃落，七孔流血，彻骨虫癞，忘失本心，善恶业缘，如声响应，容谷无情，随人所呼。一切善恶，亦复如是，不回易。
　　尔时，大王愍之，狼狈自出，道前叩头；玄师为诸戎夷摄取怨对，说法度脱。尔时，玄师从座而起，三捻焚香，遥礼上方玉清天尊。礼讫复座。须臾之顷，分形万亿，摄取戎鬼，来入会中，为说三宝第一之义，所谓慈悲、忍辱为诸行先。是诸功德，第一中最。一切幽明，若离此者，长堕恶道，永不闻法。又为诸鬼说离生死法，不颠倒、不缚着。复观真际，空无所有，妄想分别，见有怨亲。真际既空，怨亲亦空。
　　是时，真师大混玄澍，沐浴群鬼。次为诸鬼说无上道法，所谓一道一法，一慈悲力，一受一生，永无变易。法变易法，永离生死。既无生死，则无怨对。诸结缚着之法，永坠生死无底大河，业风所飘，波浪不息。离此法岸，永没泥滓。汝诸鬼等欲离生死，应舍大怨，常行一慈。设复有人衰损我者，我为虚受，不以恶心加报於彼。如此之法，名离大怨。若离大怨，则能远离生死之怨。大事已辨，名之无余。一切怖畏不能恐动，深根固蒂，不为业风之所倾拔。譬如大士，不吝财宝，负债速还，有财不收，断吐一切怨家债主，求於道宝，为法施主，不吝尘秽无明之财。是时，群鬼闻真师说微妙法，悉舍本心，欢喜踊跃，皆发忍辱无上道心。上元真帝应时心开，洞发慈光，下照群鬼。是时，群鬼睹此神力，深信道法，晓悟长生常住之道，心无变易，舍离怨对，虚己和敬。一切异类皆为知识，为欲闻法，求入道场。真人许之。大众作礼，安坐北面，俨然不动。
　　是时，诸戎身所患疾登即差愈，亦悉同时各见真人为其说法，身心开悟，皆发道意，俱得解脱。真师告曰：汝诸戎等，罪业结固，障累未销，未得入会。且於城外罽帐寥立，专心愿念，各自悔过，一日六时，遥礼城中法会之所。
　　尔时，阍人名曰慎灵，睹此事已，前进作礼，请问真师而作是言：不审诸夷过去、见在，缘何罪业未得亲近法会之场？真师坐而熟告之言：此诸戎狄前身先是此国中人，住在玄谷之阴。以其前身为大斋主，因散席之次，相共田猎，放火烧山，伤杀禽兽三百余命。以其承斋之功德不圆，就生於边地，作戎狄主，连今三生。承此禽庆，故得见我。向不杀生，应生中国富贵之门。此戎今生余报未尽，更相率欲起叛心，谋害大国道德天王。群鬼纵毒，杀其家国，十损其九，冤魂上诉，身神被执。以是因缘，未得入道，服於正法。故令住此城外，遥礼法会。阍人闻说，重问真师：弟子职当守卫，掌知车驾，城门多事，四方辐凑。奉勅在此，部分回列，使车骑出入，行伍次第，诸听法人教其进止。为此烦剧，不得入会，礼拜听法。晨夕愿念，翘想丹尽，唯愿真师哀愍孤露，为作依怙。真师告曰：汝但有心，专诚笃志。大道遥鉴，不论内外，及以近远。大道常以平等济物，边远戎魂，尚沾玄化。汝以有福，亲卫城门。一切善人晨夕攸往。汝善知识，最广余人，今又见我，真善知识。忆昔往劫，我下为缘，托栖丹霍，七十小劫，坐一林间，为诸仙人说三十二天住寿之法。汝於尔时，受身鸳鸯，三百生中依栖丹林，晨夕见我，或时复衔枣果献供法众。乘此因缘，生於中国，重得见我。阍人闻真人之言，悲涕嗟叹，顿首伏地。
　　尔时，真君又告阍人曰：汝起，取水沐浴汝身。沐浴竟已，真人又曰：烧香敬礼上方庆霄之中大悲真帝，然后伏地。尔时，真人以自在神力，令此阍人心中忽然开悟，见其前生所经业缘，了了分明。起礼真君，号咷悲泣。
　　真君告曰：汝为小罪，今身之中未得成道。为汝知闻，鞭挞人畜，冥司注记，以汝毒心。向不为此，生身合度。汝当努力，兢兢戒慎官犯众恶，后身之中，正得升度。阍人悲泣，重白真人：不审此愆可首悔不？真人告曰：汝自终身悔过，始应免罪。阍人又问：不审道尊往劫为诸仙说诸住寿，其法秘要，可得闻乎？真人告曰：我分一身，即时在此会中为仙人、道士及王父太帝王，欲序说上天住寿之法。汝欲闻者，随我往听。阍人答言：奉勅典卫，不敢远游。真君语曰：我已分汝之身为两人也。阍人后顾，又见一身执事知当。乃知真师上道威力，随心变化。乃随真师入会听法。复见座上有一真师，金容相似，大众人民不能分别真应之事。
　　尔时，阍人请问真师：无上大道，至真至妙，分形散体，为得几身？答曰：无上大道分身为气，天上地下无所不在。虽云真应，实不曾异。大众叹言，道无不在。方知万物皆有道性，得一道者无不太平。
