<!-- { "loadSidebar": true } -->
　　尔时有大唐世界行道国王名曰昭德，其姓玄氏。合国臣子专心行道。时有边邦小国三万六千，国王遥睹威神，回心想念，各将臣宰陈大威仪，香花幢盖，作妙音声，披诚露胆，内外殚尽，从初发心。行至道场，念念相续，无诸杂想。聚集大国，焚香陈愿，渴仰上方太空之中，翘诚愿念，如有所待。愿为九玄七祖、一切兆民，并及王身，而作是言：愿得无上大道，覆护怜悯，延续劫运，慈造众生，解脱网罗，赦诸愆咎。使幽明两途，同得开悟。信根成立，堪任至法，见身成道。是诸国王陈此上愿，一日一夜，六时启请；一日一夜，六时作乐。其音和雅，微妙清畅，能令闻者皆发道心，舍恶从善，诚不疑贰。香烟上腾，熏於帝庭；微言清畅，闻於真宰。
　　尔时云宫天尊以正月七日晨朝之时，应有生以无形，教含识以希声；垂神足於太虚之表，弹法指於遥空之中。真光掩日，洞朗无幽，微音清畅，随隶应之。莹拭凡眼，开决俗耳，挥空洞之音，而赞慈忍曰：善哉善哉，慈忍护世，得力无比。常以道眼而视众生，常以道心而悯众生，常以道手而携众生，常以道体而化众生，常以道足而导众生，常以道父而子众生，常以道母而育众生，常以道朋而友众生。时诸天子遥闻上方光音清彻，欢喜摄念，各作是言：道不虚行，果在今日。是诸天子倍加精进，都忘杂想，唯道自理，不慕其余。虽闻希音，犹限三万六千天地。但愿至道无违，敢希玄鉴，乞骨肉俱飞，永为真仙，九祖获庆，魂度南宫，即是天下太平，人民欢乐。
　　尔时云宫天尊又畅微音，而告诸王曰：天子则天而无心，民奉天子而无事。天子与民俱太平，即此无忧亦无虑。善男子，无上大道虽居三万六千玄天之上，俯观凡境，犹如指掌。汝诸王等，精修至道而不懈者，未有不成上圣者也。譬如良农，善能播植，既植其母，必得其子。汝守太平之道，焉得不处常乐？我施至法，与诸上真主知诸大而得太平。上真化下，与我无异。汝欲奉道，志愿生身而得度者，此亦不难，但问志之何如，未有学而不成，未有种而不生。子审其原，自果其流，理固自然，必定无惑。
　　尔时诸王虽钦和教，而心未通真，私心愿念，欲见天尊。天尊已知其意，即命上真通玄，击太空神磬，演出虚琴之辞，而语诸王曰：虚白为道本，太虚为道体。虚白无所染，道本无所邪。真人重至法，尘俗慕喧哗。愿看行尸间，接踵骛荣华。眄此云宫真，向道皆骄奢。耳目不视听，聪察无所遮。寂静守无为，检志勿纷葩。圆通无异趣，忘想是真家。法体常虚无，其量包太空。唯当裂尘网，摧除烦恼丛。孤标流俗外，冥然与道同。道本无所见，内视自观心。结固不能继，障累日销沉。高步云崖端，无中咀德音。安坐不移处，贤圣自相寻。所在存惠利，屏迹栖山林。披褐挹流霞，焚香陈子心。功成同道体，万化无不升。尘劫犹未旦，冥冥无始终。告汝登真机，德满道弥冲。
　　尔时诸王睹此神异，叹未曾有，各相谓言：大道威神，无所不在。太虚之声，尚演微辞。金口之言，若为微妙。计我回心，未过三月，已得见闻无上至法。终身修习，定不废捐。我等徒众已得道恩，不当退败，失去前功。各舍王位，从道出家，生身受度，岂不快乐？耽玩荣名，权握四海，不免威刑，亡失善利，生老病死，凋逝朽烂，沉沦滓浊，良可为哀。时诸天王登即禅位，付嘱勋臣，却后七月七日，焚香礼虚。大臣誓愿，愿从大道，求乞出家，舍世烦恼，栖隐山林，请入玄台之中。作此愿已。
　　尔时三万六千玄天，及十方国土真阙光明，进於常日。仙霞庆霄，流洒甘露。九色之云，结成凤文，罗络四天，光映下界。微风吟籁，嘘唱灵章。天乐自鸣，讽咏真经。众音和会，不可名目。皆是云宫真帝流布道气，演出正音；化生王身，使真气速感，改凡成圣。尔时真帝但以威神，应感诸王，不以法身对凡，演说如天，则道不言而言，但以四时化成万物。天为道子，犹能若斯。无上大道以气化物，真精流变，不可见闻。唯得度者，而自见闻；不受度者，未能得见。
　　尔时诸王各各仰视上方，采诵天经、云书灵章三十九篇，以十月七日焚香礼愿，请入玄台之中。是时诸王已能出入无形，坐在立亡，恍惚难测。目有流光，身生五气。既入玄台，各坐於琼树之下，荫以瑶枝，坐以金床，云龙侠座，仙童立侍，天给香花，以承正足。背以苍璧之垣，面以金精之池、五河之灵，润以琼津。九地之母植种金芝，龙英吐气，芬芳周流。是时诸王心眼明朗，遥睹真帝近在目前，胎结销亡，洞鉴无碍。不但三万六千天地、十方世界犹如指掌。是时诸王各坐琼林之下，九亿大劫而不移处。尔时云宫真帝遥锡诸王中真之号。却后百亿大劫，又锡上真之任。后又万亿大劫，锡王后圣道君之任，号太虚真王，于今治在常玄天之中。诸王之身为闻道故，形貌反婴，犹若盛年。十六童子亦能分身，遍满虚空，摄形归无，绝凡视听，非是下仙四众之人所能知也。所谓幽通藏用，微妙之至，无以比譬。或见象而无言，或有言而无象。行一事终会，万道之宗，总众妙门，则变通无极。衰俗纷扰，虚谈伪辨，徒劳始卒，无的依凭。痛伤流俗，糜烂沉溺，学无明师，又无真经，安得周卫而免死厄。好真之士，可不研精，详审真伪，验其邪正。求其机要，不在狐疑。专心祈度，诚无迷惑。上士学道，即身成圣；中士学道，蝉化隐迁，犹应示死而不灭亡；下士学道，积劫劳苦，出入生死、不可计劫。
　　道言：此诸国王亦劳生死，积劫勤苦，治民事天，功闻上帝。信用大道，弃舍世荣，入山求道，尝味百药，吐故纳新，精研至经，明了深义，常行慈悲，专利广大，专志守一，远世尘浊，道使之然。俱得受度而成后圣。却后计得百万亿大劫上元真道，迁於三万六千天王后圣道君，各治一天，递知化世。上元真帝升入无形，息诸动用，虽复寂寥，虚豁泯默，无心应物，不违神齐影响，无情而运，不觉有为，是故名之息诸动用。
　　尔时大唐世界弘道九劫，却后八年，岁在壬子正月七日，有一大臣，名曰广德，其姓王氏，年已百岁。听察未掩，气力犹强。以正辅国，不枉人心，蠢动含灵，皆沐其德，四时八节，常建斋坛，罄其生资，尽心供养。比国诸臣闻其中正，遥仰德音，密遣使命赍持信好，遥奉大臣。如是不绝，足满九年。大臣广德，遥感其意，晨夕焚香。香烟潜熏邻国诸臣，遍体香气。每夕得梦，梦见神人，身长丈六，对近目前。如是诸臣心各自念而作是言：将非是我供养德人？大道感念，见我威容。遥诚信向，弥加恭敬。亦各焚香，晨夕礼愿，愿得其身亲奉大臣，精至斋洁，足满千日。却后十月七日夜半之时，忽见中庭有二童子手执神烛，宣大臣教云：欲相见，评论道德。诸神忽闻童子之言，匍匐出外，礼讯童子，目注神烛，不暇还别。觉行八步，奄见大城，台阁官阙，得睹大臣广德，作礼问讯。良久之间，自思神异，始觉已踰八千余里。比近之臣，亦有三千五千里间。如一瞬顷，已至中国。
　　尔时总有五万九千大臣，俱发道心，愿舍名位，入山修道。执烛童子总有一十一万八千。童子俱是云宫右台中真侍者，遐感好道之人，炳神烛而照之，令心正体坚，目不邪视，耳绝淫听，执持道要，行趋道场。内外调善，果业成熟。速得道真神烛之光。功德如是。
　　尔时童子聚诸神烛，为一惠炬，纵广正等六百余里，其光清凉，洞彻照曜无穷。时诸大臣睹此惠炬，心眼洞明，悉皆叹言：未曾有也。先礼童子，次礼惠炬，而作是言：弟子凡肤，肌腥骨臭，夙无余庆，不树善缘，德薄功微，不足闻道。不期大道慈怜，示以希有，不胜恩造，喜惧交集。童子告言：大道慈悲，不须逊谢。汝等诸人弃荣世禄，山栖求道，先当入此智炬之中，然后秉节除魔，高栖岩岫，咀嚼真经，讽咏天书。拂圆镜之游尘，挥伏日之金精。神室凝珠，八威吐芒，香烟上腾，以陈子心。功闻帝庭，上升紫晨。不久之间，勤苦山林。我道至神，不虚见闻。精至之士而能得之。子欲山栖，当奉明戒，勿伤所疾，谓餈婴孩，勿犯不净，动止须清。一事有亏，万途尽倾。子未见闻，安得自明。
　　时诸臣等从惠炬出，长跪请戒。童子告言：戒言慎也。子虽有智，犹未辨微。聪利之人自恃其智，轻犯所忌，不惧威神，身未成道，犹处方圆，俯仰失仪，劳而无冀。一至自在，随意无碍，升入无形，都忘众相。是时童子即为诸臣而说戒曰：子欲山栖，先摈尘俗劳累之事，道所不为者，勿强为之；真所不履者，勿强履之。但知行道存身，不慕余事。欲弃人世而栖山林者，先求同志之人，不过三五。上士山栖，不过二三。多则喧闹，心意不专，互相窥瞰，轻触威神。不履污秽，男女混杂，讲及俗事，坐卧慢处，心游邪肆，察听外事。虽居山林，心志不一，秽垢通津，邪风往来，髓脑枯竭，牙凋丧明。怠不栖沐，皮肤积垢。真气远离，无所希冀。裸露三光，善神不佑。耽睡懒起，供缮怠堕。真君青简，无功可记；有罪不诲，九玄被考，四司纠弹，立退见败。思虑不专，杂想纷扰，真精不守，邪鬼来任。不辨邪正，妄生异见。真人造房，不知恭敬。衣服法具，非类杂用，尘浊流淹，魂神沉滞。此首便利，不知背向，洿慢神泉，地司举愆，罪盈黑簿，生身受持。或窃览天经，妄授不真，侍经举过，衅及九玄。或泄露幽密，轻慢真文；或大言大语，大嗔大喜，阴经畜泄，内外失和。或泄真诰，自陈梦想；或食肉饮酒，味嗜熏辛，藏神烦恼，亡失正气。或朝礼烧香，顾眄回视，招魅来祸，上帝不闻。如此禁戒，真道所疾。隐学之士，深宜慎之。尔时童子告诸臣言：善男子，学道如道，求邪如邪。以类推之，则可知也。汝等虽贤，未辨圣教。诸学圣道者，圣言正也。以正事求之，然后可以免脱死厄，绵绵长存。善男子，修吾道者，即能变练形神，转凡成圣，不更受死，升入无形，众累不继。
