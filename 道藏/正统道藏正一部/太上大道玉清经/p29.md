<!-- { "loadSidebar": true } -->
　　尔时外道合众震怖，不能自持，即答王言：大王当知诸异道法五百余种，修之果极，超至梵天。一种求道，亦有何定？我今与王回心事水。尔时国内男女大小悉皆倾心，向水恭敬。又经一月，二更之初，忽闻水中有人言曰：大道虽无形，应之如影响。虚空本无际，睹境犹心想。水炭伤尔生，魂神滞幽壤。云宫自在婴，飘然乘气上。哀哉习邪道，进退迷尘网。悲生老死至，朽烂谁携奖？何不学长生，一瞬周天壤。形神忽已升，精气长寥朗。尔时王及外道听得正音，便即精研正音，经一七日，心忽开悟，行尸之身变为芳骸，听察真正，洞睹上方，虽有神水，不能障蔽。研咏至音，寂坐虚室，心无邪想，专志大道。足经千日，心香上陈，求师解释。
　　尔时明威真人以慈愍之心，见其法身、光气之体，为王注解。王及弗多梨并诸臣子九亿从众一时成道，见身升虚，不受生死。尔时大秦国王成道之后，重请真君为后来生销灭五方灾害之法。真人告曰：大道之法唯贵长生，助国扶命，救度兆民。背道失生，自劳舒惨，不能扶助，卫护有生。以是义故，无上大道故出生道，荡除死气。精心行之，德动天地。兼修假习，无所能为，五种之灾，皆可消灭。学道之人尽诚助国，斋醮禳灾，志求征应。师为向所方面，赍好雄黄七斤，密器盛之，沉以探渊，勿令人见。金书真文镌以玉简，镇国五方、神山之中，幽岩深洞，斋戒请福，而为天子及诸兆庶。若有吉应，则神香氛列，风不动条，四极廓清，则大福来应，国祚延永，天下太平。
　　当此之时，亦令国王登坛告天，卑宫菲食，恩流国内，惠恤老病，仁及蠢动，不伤含识。如此之君长处天位。学道之士应如此经，告语天子，亦可丰赡资助，长斋名山，潜行至法，而为天子及以兆民。此名阴德，贵无显露。依附高贵而行至法，恐动俗间，能无罪失，而得平行也。学道之人当与国主而同其德，俱为天下一切兆民。德不同者，强行吾道，天不助之，劳而无功。
　　道言：学道之士当具十德：第一之德，分别真伪，不浪修习；第二之德，精研至法，穷诸妙门；第三之德，专志守戒，心不放荡；第四之德，通咏圣教，心不疑惑；第五之德，慈孝忍辱，不与物争；第六之德，供缮法事，心不怠堕；第七之德，柔弱用道，微密其行；第八之德，勇能进道，履险不顾；第九之德，威震外魔，解脱缠累；第十之德，救身死厄，长存无穷。
　　道言：学道之士不免死厄，不离邪法，非得正也。虽曰丈夫，实无道力，不能常住，为物所迁。不名道士，是名外道，与俗无别。虚无辨慧，强明空义，无道心体，四大流散，不能全生，魂识漂浪，遇合而倚，动亿千劫，不能得道。悲世行尸，哀其失生，老死烂坏，神劳往返。一为失正，二为罪深，三为不动，四为邪僻，五为强梁，六为重浊，七为驰竞，八为不慎，九为怯弱，十为自傲。有此十事，能败真道。如是十事，元於失正，流变十恶而无穷已。修习正法，流变万化，妙隐玄中，亦无穷已。学道之士立功建德，勤修生道，远离死厄。行成之日，真道见形，携其同游。无上大道好生恶杀，好生之人能得吾道，好杀之人自丧吾道。人自背向，非道违之。大道无心，应於能行。不能行道，道亦应之，应有阴阳生死二道，荣枯成败，出入洪冶，升沉有殊，哀乐相背，恒怀引接，无奈不从，哀哉流俗，灭亡不反，使其营生，如营死者。天锡云车，浮空而游。使其好道，如爱财色，真人为俦，众灵为使。使其行柔，如行刚者，尘劫婴孩，未曾有伤。学真之士吟咏此经，宝爱自戒，终身无患，必获升度。
　　道言：学道之士未升之前，犹在人世。应当哀愍一切众生，为其消灾，生活民命，其德甚大，第一之功。师於有灾之方，建立道场百千之所，盛治方域，香水荡秽，施立床座，安置经像，令众归依，烧香然灯，六时礼愿。意在丹款，不假浮辞，微声下气，不与众闻。师为启陈大道，言彼灾殃，元兆所起。次请五方威神，其名曰：东方青龙将军九人，从官八十一万众；南方朱雀将军三人，从官六十四万众；西方白虎将军七人，从官三十六万众；北方玄武将军五人，从官二十五万众；中央戊己黄麟将军一十二人，从官九万众。罗列天仪，下来坛内，运动神力，灭鬼生人。随其病源，神方对治。师为愿念，哀愍病人，犹母爱子，欲其无病。约勅坛内，每事整肃，忌啖荤辛、鱼肉之类，男女秽气，衣服垢腻，讲论非法，举动傲慢，心不珍重，天道不助，邪神不灭，所疾不差，翻招殃咎。其道场内三五日间，一过香汤，灌洒场内。
　　人不洒沐，不得入道场。每置一坛场，数旬始解。任其来者，师无责坐。困病之人不能行道，任他世上，不必须要病身自行道，或可立瞻对，但取效验，不拘常则。
　　道言：凡医邪之法，复有三种：第一色人志在出家，未明科法，用意偏僻，媚鬼入心，应须医之。不医不愈。如此之人，所用心信，香水而已。贫士之香，直心而行。第二色人专心在道，未佩生箓，长斋苦行，功德未立，忽被凶试，来入道场。事须香灯、米木草果，三过供养。第三色人，身虽假道，志在邪求，身染疾患，欲求救疗，来入道场者，责其心信，谨依醮法。又责束帛，随其富贵，以酬道恩，与师营办法具及师衣、师屋敷具等用。又将买药及食供施贫病不自活者，赎放生命，及买香油治舍，都不得俗用，犯者罚病十日。十日之后，善神远离，所学不成。病人不专，心想散乱，及犯秽污，不自举愆，不从师教，所医不差，登即受考，世医不救。学道之士建功立德，未辨隐修，在世医救，戒慎战栗；如在名山，用心无异。为人所请，不得辞劳，推注有事，或前唤后出，或诈言不在。斯托疾病，嫌疑贫贱，无价可贪，责望财信，以赡私费，不救悬急，罚病百日，善神远离，为邪所考，世医不救。
　　道言：学道之士，道有浅深，德有优劣。若遇明师，伏膺膝下；或遇真人下游；或九祖流庆；或先身业道，功德未成，暂历太阴，报生王国。乘此运会，尽受宝经，王气周身，威神卫体，不更生灭，克获道真。未升之前，或游凡地，门徒繁广，未尽澄淳，忽染不真，应须清荡。如此威神，都无所用，但为吟拂魔之灵篇，咏上皇之大历，心腾绛气，目骋奔星，挥以神金良剑，照以圆穹宝镜。或以高坐虚堂，精诚守正，内视陈启，无劳口辞，三洞生神，隐居经纬。於是六邪外殄，五毒内消，宾主之心，不觉劳处，任所营为，无复障碍。如此之师，威力弘大，一切神邪，皆为侍卫。或有门徒，男女业障未消，司非纠弹，或应受考，师以慈悲，为其首谢，上为九祖，下及一身，专心悔过，无不解了。
　　道言：莫大之愆，不过媱杀父母及其师长。此罪极大，无能悔免，永沉苦趣，无有出期；永不见道，永不闻法，况能得道。学道之士及诸俗人，应生正信，慈悲孝顺，勿生邪念，背道忘义，进退受罚，不可思议。若有世人及诸经纪言杀父母、师长罪可悔者，犹固合道，此是鬼魅所说妬嫉，神邪之所教化，颠狂之人作如此言，大道不闻，天地不赦，恶鬼所罚，汤炭烧煮，永失人道。一切故杀蠢动含灵，天犹不赦，况故逆心杀害师父而可首悔？学道之士宣吾宝经，开凡耳眼，遍使知闻，功德无比，不可称量。
　　道言：龙汉初会、火劫之中，寥丘之国在海之中，西去霍丘七万余里。中有道士名曰乾忠，其姓闻氏，年始十二，出家求道，修不杀戒，治病放生，孝顺父母，敬事师资。身未服佩长生之文，但以建功立德，心不懈退，首末已得。二十七年，功感诸天，其道场之内常有真人下降，改形同凡。又有地水诸神为其给使，供缮法事，授其神药，疗诸痼疾，不觉不劳。下手之验，如汤沃雪，斩伐邪精，都不用力。大建功德，怜哀贫病。云宫天尊感其殷勤，知不退败，正月七日故命明威真人授其长生之道，合景升虚，受号真人，治在三十四天，已得八亿大劫，形貌反婴，亦能授手过满世界。大道以其德广，却后十年，勅五龙王升其住宅，九十七人，男女贵贱，移居泰清天上，俱得不死。功德巨大，道润合家。凡夫之人，一身不度，七祖、父母何所恃赖，而得免罪，受生人间，不可思议？
　　道言：学道之士，功德广大。大道慈悲，故飞其宅，及其家人所有畜业尽得长存，兔离死厄，非是上天之上而无金阙玉房，直以方便示见凡夫威神之力，欲令一切凡夫远离邪道，超出朽烂老死之法，超出恶世无常境界、烦恼窟宅，获得常乐不变易法。善男子、善女人，心信之后，劫劫之中，应有世贤学无上道，合其舍宅，一时升虚。善男女等，应当念此希有之事，回心信向，知一切凡夫皆可成道。学失真要，不能成道，修习得真，未有一人不成圣也。无上大道验之在即，何用殷勤而教诫也。
　　太上大道玉清经卷九竟
　　太上大道玉清经卷之十
　　法印品第二十
　　尔时玄台玉宫中和真人为诸后学，以七月七日大会昆仑玉轮之阿，停留三月，以十月七日大会昆仑金坛之上。辰星之精，夕炳神烛，耀灵阳景，分晖停照。又经三月，以正月七日，上玄首元，青天之气流入万象，群有化生之初，中和流变之始，中和真人动用三元，三会之初，良辰吉日，以朝上帝。尔时中和真人法众、真位三万六千上真，俱乘正一中和法轮，真精灵辖，云龙导途，胜蛇侠仪，三界大魔飞空从车，四部灵仙以拥飞盖。香官扬烟，燔之反魂；龙吟凤歌，和以天钧。神风微吹，周流和雅。香花幡盖，飘飘上升。是诸法众神足蹈虚，不劳运动。譬如浮云，霏霏轻妙。须臾之顷，上登玉清大慈天尊法门之前。
