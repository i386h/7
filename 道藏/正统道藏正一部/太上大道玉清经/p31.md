<!-- { "loadSidebar": true } -->
　　尔时诸仙虽奉天尊金口法印，心尚朦胧，未能辩了，合众作礼，重启天尊：向蒙慈尊金口法印，云用我法者，能度生老病死。不审慈尊以何妙法济度众生，而得不生、不老、不病、不死？以蒙垂愍，愿见生老病死之苦，与世邪俗不能有异。唯愿慈尊重为分别。言毕叩头，悲哽流泪，伏地不起，希降玄息。
　　尔时大慈天尊告灵人曰：善男子，此道至妙，其法极神，教诸成真，不授俗流诸下仙辈。汝等见我，去真不远。愍子有心，故我不秘。汝当谛听，吾为汝说。须臾之顷，大慈天尊即命左右侍者三十九真齐鼓太虚大慈宫中，自然生根，复虚理魂，妙唱和合三十九章金凤之歌，以调三十九气，吟其篇目，一时之顷。其时琳碧抽条，琼枝吐葩，调毕成实，万化归根，三十九真变为虚光，金凤易形以成妙气，光气交映，犹如春药。须臾之顷，变成仙云，入於宫中，凝敛梁楝，冥然不动，大慈宫中生根复虚，理魂妙唱。其词曰：
　　慈宫洞真晖，昭晰掩朝阳。六合开门户，太空明牖窗。云帐罗轻盖，九气变飞龙。一举神足游，飘然无有踪。道名大慈尊，神力无等双。天经列众象，吟啸和心胸。
　　尔时天尊眉毫神彩，光踰初日，洞晖道境，幽冥开晓，十方世界皆於光中朗然而见。尔时宝相及诸来众，睹此真光，心眼明了，尽见十方世界一切色像，皎然无碍。须臾之顷，大慈天尊遍满光中，处处说法，一切色像，亦皆能言，助说天经。善听之者成贤成圣，用吾妙道，超离苦流；服吾妙气，立便无待。死魂得之，则能受生；生人得之，则能无病，老人得之，则能反婴；病人得之，登即痊除；道人得之，归根复源；俗人得之，所愿通达；愚人得之，永离盲道；上天得之，三景贞明；大地得之，永不崩沦；万物得之，能终其生；喑哑得之，而即能言；跛痾得之，立便飞行。
　　天尊告诸灵人曰：吾此法印是诸后学存生全形无生之道。一切众生失吾此道，悉皆残形灭生，顺流入死。既无道力，不能无生，不能无死。后世男女，学真之士，持吾法印，深思此道，是诸后学之根本也。若有众生离吾大道微妙之法，能得全形无生之道，终无是处。失吾生道，如鸟失翼；亦犹济人，亡其船筏，遥想彼岸，无由得度。一切万物亡吾道气，终不得生。一切众生言离大道而能得道，犹如草木远离地水，定不虚生。一切众生远离吾道，定不得道。善男子，事可类推，昭然易见。物不类用，愚人不知；可类用者，人亦不知。浮俗之夫虽知类用，与不类用，用亦不能至当。用之得当，即能全生；用不得当，自用残形。得失相反，生死相背。升沉邪正、生死之际，自然而辨，无乎一远，则生二见。能复归者，万无一人。以是因缘，得道者少，失道者多；真正者少，邪行者多。
　　大慈天尊曰：汝诸众等但诵大慈宫中至真妙唱，采服灵验，即能善出生死之流，即能救脱生老病死之苦。
　　天尊又言：此微词非是虚言，要在服用，言行俱行，灵验在即；诵言无数，所不触老死；行而不言，可以绝尘。子能绝尘，与道为邻；与道为邻，物不能怨；物不能怨，是名归根。无形可继，全生入无，谓之无生。善男子，形不全者不能无生，生不全者名为入死。夫入死者，名无道力；若无道力，不能无生；生而入死，不如草木及以虫蚁，朝生暮死。人出一生，自言学道，唯学空行、唝嗃之法，不免生死。何以故？空行之法，上圣能之；在学凡夫，触事有碍。不理生具，不摄形神，生不能固，形神流散，空生空死，不能得道。后学圣人初在学地，摄生理具，晨夕不懈。得道之后，即能空虚，非谓在学而行空法。善男子，下世流俗邪伪之党，傍闻大道微妙法中存形存生，能入无生，邪俗之夫便谓杀身之后，精灵罪鬼而能无生。此等邪俗行空之法，自谓其心能行无碍，力能反覆天地，回易阴阳，和合水火，不见天地万物生死妨碍。作此见者，名为得道，欺诳世俗，要求声利。不敬父母，或言无生，妄想而有，有死之时，自言无死，况有烦恼，饥寒疾病。如是诸见皆是妄想。邪俗之夫作此见时，名为得道。若我法中初学之人作如此见，名无忘讳，反逆大道，道不玄佑，身无道力，暗生暗死，一切事数皆不能免，况能证道？冥司之官犹注黑簿，以其唝嗃，自诳诳他。如此之夫误无数人，永失生道。如此之夫空有大言，不行大道。亦犹疾人言善治病，亦犹跛人卖能行药。乍而听之，一往如实；知者观察，即知其谬。
　　尔时宝相合众再拜叩头，而作是言：向蒙慈尊言道妙气，服者无待。愿请其方，以辅形命，终身奉行，不敢轻泄。
　　天尊告曰：无上至法授与能行。子既有心，吾道不秘。汝当谛听，至神之道无能先之。宝相合众伏地，谛心领受。
　　天尊告曰：道气之妙，其法至神。天地万象，元气所生，未有一物不由元气而得自在。升沉飞走，乘气而游，得气则存，失气则亡。存者不可得死，亡者不可得生。气有清浊，事有否泰。服清气者活人，御浊气者杀人。清气上浮，浊气下沉。清气为天，浊气为地。真精妙气，谓清气也；凝黩秽滞，谓浊气也。死道昏浊，如浊水也；生道澄彻，如清水也。人犹鱼也，气犹水也，水浊则鱼瘦，气昏则人疾。善男子，下世众生志多勃逆，烦恼奔躁，求诸可欲，情性喜怒，狼悷情烈，皆死气也。仁慈孝顺，安庠徐审，和悦中雅，皆生气也。忘身冥道，不觉众累，万化不过目，千响不经耳，所动如无，所止如虚。恒存清气，流入双阙，散适经纬，遍体云行，天阙微呼，出一半气。心念半气，循环双阙，令不驰散。朝餐紫华，夕味黄蘗。如此之法，是服日晨气，用我晨气，保见太平。取饱为度，无正限也。於是经纬流通，百关调柔，色美发黑，气力倍常。存身全生，莫先此道。此道是后圣之户牖，学真之枢机，是一切万有之生根也。流布凝结，成天成地，成日成月，成星成辰，风气、云雨、霜雪，山川土石，草木水火，贤愚凡圣，人及非人，皆是一气变动，乘诸得生。如吾道者，为贤人用吾道者为圣人，不用此道者名为行尸，形骸流散，魂神罪鬼，沉没九泉矣。
　　尔时天尊说此法已，金口应时流出三万六千真光妙气，众籁齐吟，天乐流遍，有情无情，悉皆自鼓。是诸下仙得真道气，同谢受生，欢喜悦豫，不可思议。奉行妙道，皆得全身，入无生道。成道已后，固修不废。
　　道言：诸学道之子得道力者，凡夫不知，但观其形，虽不肥腯，色正力强，身体轻妙，皮容润泽，听察不掩，行步轻便，晨夕不睡，身无疵疠，形貌鲜洁，声响清润。如此之人，名得道力。进修不退，定得免脱生老病死。善男子，持吾法印印此上士，立验在即，不待得之然后始知。
　　大慈天尊重告仙人曰：汝欲知伪道之夫？道观其形。世若有人自言得道，深明道义，或言我今日夜修道，身心不迨，或得三十、四十年间，邪正可辩，得失易知。善男子，汝知邪道之夫？第一血食，第二耽媱，第三恶疾。气肿疮疣，疥癞疸瘘；习邪失性，水腹症瘕；颜色焦乾，耳鼻枯燥；处处疼痛，气喘液竭，无有津润；贪睡履污，不忘生死，形容垢腻；体气臭处，所向便利；好讲恶事，驰竞奔躁，积聚无厌；肉大骨小，瞻视浅近；性无仁慈，心不孝顺。此等色人定不得道，此名有漏之身，亦名败坏之身。假有道气，不能自度，况能度他；犹不自活，何能活人？善男子，伪道之夫作法之时，男女交杂，关闭门户，施惠财食，还与外道，不忍普惠，此名有漏作法、有漏惠施，非是正法，非是法施。无上大道仁及大地，布散元气，长养万物，显仁藏用，不恃其功，不见所施，不见所受，况觅其报。外道之法不断痴贪，此名有漏，定不得道。若我弟子作此惠施，同彼妖邪。我弟子后学之士持吾法印，若见此人，勿与同行，非法居住，应须摈挫，以法教语；如不从者，自天罪之，不得夺命，及以锤打，犯刑杀罪，天科不赦。
　　天尊曰：后学之子修吾大道，初在学地，未证果前，慈悲忍辱，恩流蠢动，孝及一切，单衣菲食，蔬素芳洁，烧香礼愿，晨夕殷懃；精密其行，恒慎凶恶；不驰不竞，宴处虚寂；吟咏宝经，微声平气；身心调柔，忌诸杂想，专心念道，如有所待；餐服妙气，吐故纳新，菇诸灵芝，神符圣水；幽身避世，不交人事。如此修学，未踰一年，神灵给使，众毒不害，旧疾销除，颜貌反婴，气力丁壮，自求多福，身心无厌。我印此人克成真道。
　　大慈天尊又告宝相曰：下世愚夫不修大道、无上至法，而作是言：应灭此身，冀得清虚，会真宗者，喻如下世昆仑山阳，往昔之时，有一戎夫，名曰忧波斯那，立性凶顽，多畜妻子。其第三妻貌甚鄙，累生十子。戎夫自计，心陋此妻。妻又怀娠。於是戎夫但念其子，不暇待产，酖杀其母。母既命终，刳腹出子，子犹未成，始凝胚混，随母烂坏，不可捉持。戎夫自恶，后方悔恨，而作是言：我妻身体不能如骡，怀妊之时，剖腹取子。傍观之者而告之言：长者当知骡怀妊时，候其日满，知母欲产，剖腹出子，乃全子命。如长者妻，异於骡身，况复怀孕始经三月。假使月满，亦不杀母。刳腹取子，何如养母而育其子？子得长成，母自老死，何用杀之，而欲此儿绍隆家业。犹翦树根，望果成实，终不可得。善男子，邪俗行尸，亦复如是，不修至理，求欲灭身，而望罪魂得会真宗。如彼戎夫杀妻取子，一何执滞。哀哉流俗，浮伪若此，安可与其闻大道乎？执吾法印不应如彼。善男子，修因之道，尚须誓愿，愿得见在、未来见道闻法，况求即身而觅解脱。善男子，汝学大道，存形存生，无生之道，喻如舟车，坚固轻利，缝致绵密，陆行堪载，济能胜溺，保达所在，永不劳虑，岂不乐哉。善男子，世有愚人闻他得度，傍而学之，身无智力，性有疏懒，不能凿车，舍他破坏，所弃舟车运危济溺，未至中道，倾覆败亡，摧折沦没，不可思议。善男子，汝今当知，败车破船不能自胜，何能度人？邪俗之法，亦复如是，不能自济，何能济他。下界凡夫凭向外道，邪俗之法，拔济存亡。亦犹愚夫运败舟车，摧没之祸，立便可待。善男子，世若有人乘破船筏，得济渡者，外道之法应得无生；若以破船不得济者，外道之法不能无生。善男子，后世男女欲学道者，采用天经，吟咏宝文。此文在天为经，在地为纬，南北为经，东西为纬，在中为神，在物为气，在人为灵。故曰天经地纬，织成凡圣。一切万物，有形无形，无非大道真气织成也。
