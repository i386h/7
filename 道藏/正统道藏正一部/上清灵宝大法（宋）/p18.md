<!-- { "loadSidebar": true } -->
　　四明功曹，龙虎使者，正一生炁，侍靖素女。夜有所启，愿得开明。童子上元，少女与我。俱入坛殿，通达所启，皆得上闻。
　　咒毕，存功曹一人，龙虎使者二人，侍靖素女一人，开明童子一人，上玄少女一人。共六人。
　　入户毕，存香官使者，龙虎二君，侍香金童，传言玉女，夹傍香案。日月去面各九寸，北斗盖头，魒星向前，三炁蓊郁，身在炁中。然后闭炁定神，对席心拜，或端简三拜，叩齿九通，密咒。
　　咒曰
　　七星玄真，魄灵皇君。流辉内映，浃御斗魂。三台曜华，七液缠津。金当虎箓，备卫生门。神化洞灵，摄轮紫庭。
　　咒毕，随意所陈，惟使精念，九神下应帝席，必获感应。
　　默奏文
　　具位臣某奏启
　　圣位。切念臣早厕玄关，获参妙道。愧无十善，以赞六通，未能感激於神明，动则轻违於戒律。初勤终怠，口是心非，操履有亏，焚修失节，虑六府明书於罪目，三尸暗奏於愆辜。谨以良辰，特伸忏谢，愿矜愚昧，特赐原除。玄功积虑於三千，丹药早成於九转，仙曹纪善，鬼录除殃。八景金书，得炼炁修真之术。五文玉篆，获长生久视之功。法属安宁，灾衰洗荡，万灵振伏，群魔不干，兴教立功，导民扶世，上报君师父母之德，下济幽明沉滞之灵。真道长存，形神俱妙。臣下情无任不胜，惶惧之至，谨言。
　　早出户咒
　　出阴入阳，万神开通。关奏事毕，请闭黄房。侍靖玉女，明备神宫。
　　夜出户咒
　　玄上太阴，八窗开明。向来所陈，少女通灵。事毕复位，万神潜宁。
　　咒毕，出户，能於靖中，当坐存念，随平日所得功用密行，尤佳。或参以诸法，别有仪范者，自依本条。
　　悔过谢愆
　　修真之要，寡过为先。过若不悛，去道远矣。虽行持未至於上道之阶，使为行不检，岂足以折伏鬼神。况於进拜表章，济度幽显者哉，功过之司，毫分不失。晋许远游遁迹山林，勤心味道，渐入真品，而三官都禁遣周鲂等，出丹简罪簿，以语之曰：夫欲学道慕生，上隶真人，玄心栖邈，恭敬高灵者，当得世功相及，祸患不结，阴德流根，仁心上逮，乃可步真索仙，度名青府耳。由此言之，未及许远游者，其可不知寡过自修耶。奉法行持，求仙学道，所当惩悔已往之愆，积累方来之功。故《玄纲论》曰：过惟改而不复为功，惟立而不中倦，是谓日新其德，自天佑之。倘若口言祈谢，乃心未省，愆念之前，而作之后，饰之外而败之中，然后苦於劳神，瞻星礼月，持斋奉戒，焚香诵经，亦为徒设矣。有大言眩世，则云罪之不积，恶之不为，岂须忏谢，断弃教科，此文矫激太过，从容中道，与不及，所宜悔至於心，知咎必省，依经奉教，按格行科，削罪目於三官五帝之司，上生名於十极九霄之境，立功不怠，举形仙飞，固有分焉，亦无自砠，有志者多成事也。
　　谢过仪
　　每岁除秋分一日外，常以三元八节，本命生辰，甲子庚申，及诸良日，及时入靖室，或官观山泽洁净去处，焚香，专志省咎思愆。先於坛侧默坐，深念风生所作所犯，战兢自乂，方振衣而起，整肃形仪，登坛启告行用，入户诵咒，上香如法。悉按常朝之仪，早以东为始，午以南为始，夜以北为始，分五方忏谢，自合立科仪发炉循格。至三上香后，方礼，方如自然朝式。但此事以密为尚，兼独行朝修，不宜繁琐，故今止编四方谢罪之文，损益随事之宜尔。
　　焚香供养
　　九清上圣三界万灵，咸赐如言。臣今以良日，洗心悔过，礼忏祈恩。先伸上祝皇朝社稷，宗庙先灵，驾景九霄，垂休万叶。今朝皇帝基图永久，祚业昌隆，圣寿并於乾坤，德教均於造化，万方向善，百谷成丰，有识有知，悉悟至真之道。无边无极，共跻荣乐之乡。大化兴行，正法无斁。敢伸凡愿，上冒宸严。臣下情无任不胜，惶惧之至，谨言。
　　臣某志心归命，东青西素，南丹北冥，四维上下，十方灵宝天尊，三十二天上帝，周天二十八宿星君，天真上圣，五岳真君，山川河海，洞天福地，一切神仙诸灵官。
　　右以北为先，次向北方，三拜，长跪。
　　具法位臣某志心，归身归神归命，北方东北方无极太上灵宝天尊，北方八天帝君，北方高真上圣真人真仙，斗牛女虚危室璧七宿星石，北岳恒山黑帝真君，北方洞天福地，山川河海，一切真灵，北乡神仙诸灵官。臣闻大道垂慈，昭示悔愆之路。高真设化，特开请命之方。伏念臣愚蠢凡姿，善缘宿积，叨逢道运，获际真风，冒居法录之班。忝继玄元之裔。未克立功济世，深虞行己有乖。又恐万祖亿曾，昔亡往逝，暨臣千生累劫，宿世今身，稔积愆辜，深如河海。结在天曹地司之内，着於日月星辰之宫，永劫不原，终天不解，惧遭谴罚，有障善功。今用首陈，尽祈原宥。令臣九玄七祖，以及兹身万劫千生，至于今日，凡滔天之重罪，如杲日之镕冰，永断恶根，增培善本。即使臣早圆行愿，获遇至人。次及见在宗亲，已亡法俗，迁神获庆，与道合真，福被含灵，俱蒙大化。臣下情无任不胜，惶惧之至，以闻谨言。
　　次忏东方，南方，西方，中央，并同前式。但改中间圣位耳。
　　臣某志心，归身归神归命东方东南方无极太上灵宝天尊，东方八天帝君，东方高真上圣，真人真仙，角亢氐房心尾箕七宿星君，东岳泰山青帝真君，东方洞天福地，山川河海，一切真灵，东乡神仙诸灵官。
　　南方西南方无极太上灵宝天尊，南方八天帝君，南方高真上圣，真人真仙，井鬼柳星张翼轸七宿星君，南岳衡山赤帝真君，南方洞天福地，山川河海，一切真灵，南乡神仙诸灵官。
　　西方西北方无极太上灵宝天尊，西方八天帝君，西方高真上圣，真人真仙，奎娄胃昴毕觜参七宿星君，西岳华山白帝真君，西方洞天福地，山川河海，一切真灵，西乡神仙诸灵官。
　　上方下方无极太上灵宝天尊，三景九霄大罗无极三十六天帝君，五老上帝，天曹主宰，无鞅高真，罗酆阴境十地真灵，三十六土皇君，中岳嵩山黄帝真君，中央洞天福地，山川河海，一切神仙诸灵官，上下乡神仙诸灵官。
　　三礼
　　太上无极大道。
　　三十六部尊经。
　　古今得道宗师。
　　再祝
　　臣某谨重诚，上启无极大道上帝高真，三界威灵，十方众圣。以今入靖朝真，首愆谢过，仰蒙大造，曲赐宽恩。伏愿罪削阴曹，名增仙格，学无魔试，功克圆成。臣敢不深悟前非，益坚素志，誓弘大教。普救众生，利及十方，泽均九祖。臣下情无任不胜，惶惧之至，谨言。
　　次出户如常。此即灵宝自然朝之余意也。若每月欲行，当用后式，只总忏一段。
　　每日自然朝式
　　先入户，凝神静虑，内外朗彻，然后存思，启圣达意毕。
　　祝曰
　　臣闻一炁开光，握化机於渺邈，三天启运，张玄象於洪蒙。五千四百科文，下敷尘世。三十六天梵炁，上总玄纲。司祸福之无私，定盈亏之有数。流传法录，开度人天。道出鹤鸣，正一演修真之旨。功标龙汉，混元垂出世之门。大道难名，纯诚可格。今因吉日谢过朝真，伏愿金童敷命，玉女典香，上闻妙有之庭，径御虚无之境。七舆八辔，泛浩炁以浮空。三界十方，烛灵辉而荡秽。伏念臣玄关下士，赤券初阶，未造玄微，有违科戒，谨遵科典，特启忏陈。伏愿金阙至尊，玉京上圣，普施睿泽，洗涤深愆。许以自新，容之勉进，密降太玄之炁，合成灵宝之躯。克证真常，永栖冲荫，功沾幽显。惠及冤亲。俾进道以无魔，期长生而久视。臣下情无任不胜，惶惧之至。谨言。
　　长跪忏悔
　　臣志心，归身归神归命三清化主，十方灵宝天尊，无量度人经中众圣。重念臣爰从曩劫，以至今生，三业六根，五情七欲，罪书黑簿，定录玄科。今对高明，特伸忏谢，伏愿流恩朽骨，锡命真司，销除恶籍之名，标纪善功之字。俾胞元解结，心境无尘，智惠圆通，障魔消散，庶容少裨玄化，上赞真风，得道之后，升入无形。
　　发十大愿曰
　　三清玉帝，三素元君，太上高灵，仙都大神。今日吉庆，所愿开陈。上愿飞霄长生神仙，中愿天地合景风云，下愿五岳与身长存，四愿七祖解离冤愆，五愿帝君斩伐胞元，六愿世世智惠开解，七愿消鬼灭害，斩馘六天，八愿开彻通幽达灵，九愿一会莫不如言，十愿飞仙上朝三元。
　　再拜回向
　　稽首灵宝虚玄主，无量度人真道师，气包天地无德名，法贯阴阳不思识，随缘应化，救群品，超越三界及十方。巍巍无上功德山，归心念念无休停。臣不揆凡愚，所佩大法，冀上消於天灾劫运，下度於浮世兆民，回死起生以完形，救病除殃而辅正。功圆行备，早成金液之丹。心了神灵，速受玉皇之诏。臣下情无任，激切之至。谨言。
　　次出户如常。
　　拱侍北辰祭祝式
　　伏闻太极未分，含三才而周一炁。两仪既判，齐七政以均四时。运斗极於中天，布星缠於象外，分司阐化，立极承天。八王为万汇之元，七圣作众生之祖。总七十二候之气，运二十八宿之司，旋转斗垣，周临地轨，为车而调理纲纪，拱辰而统制乾坤，喉舌是司，枢机为握，示魒星之所指，四海知时。观罡气之有辉，八纮咸福。三台齐色，九炁同光。掌天上之玑衡，定人间之祸福。汉明帝得瞻睿像，张天师参受真经，立玄教於尘寰，脱凡缘於世网。矧兹动植，实愿生成。今臣恭行大法，誓度幽明，若不资二斗之回旋，运坎离之造化，欲成大道，难造玄关。是以值遇降辰，特伸精祷。伏冀七星垂鉴，云輧暂离於璇霄。二帝丕临，期驾威临於坛靖。注上生籍，勾落死名，七元之真炁常充，五脏之神君各保。早悟真常之理，获宣至道之慈。臣下情无任，激切之至，谨言。
　　召玄武符
　　梵行诸天，周回十方，无量大神，皆由我身。救符所至，混合玄冥。急急如律令。
　　召北斗符
　　璇玑玉衡，一时停轮。执符把箓，齐到帝前。千和万合，自然成真。急急如灵宝大法律令。
　　上清灵宝大法卷之九　竟
　　上清灵宝大法卷之十
　　洞微高士开光救苦真人宁全真授上清三洞弟子灵宝领教嗣师王契真纂
　　三界所治门
　　玄穹主宰
　　玄师曰：高真上圣，总录穹玄，妙有妙无，不可窥测。经典一出，渐露其机，三洞正科，其理渊深。自大唐以后，经诰散失，逐时补缀，真伪混淆。有识之士能别玄奥，始可指其万分之一耳。
　　元始天尊，九圣之尊，万化之源，道之玄炁，虚无自然，不可拟议。散而为气，聚而成形，其中有神，强名天尊，故称云元始天王者是也。乃上清之道尊，为玉箓上皇，居玉清圣境，治玄都玉京。
