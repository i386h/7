<!-- { "loadSidebar": true } -->
　　《玄都律》曰：贱毁五谷，抛弃恩仁，负盟负誓，前污绢帛，不信不义，不仁不慈，无推让之心，无拯救之念，无的实之约，无和睦之情，并退仙格三品，罚功堕事，一年退斋，七十日补过善功三十赎罪。
　　下品中格
　　《玄都律》曰：轻贱孤贫老幼，不济山林寒栖道士，不修破坏未成功德，不助善人困病衣食，毁撅山林冢墓自安，以势逼胁，危人不救，斫伐生旺草木，将有作无，昧心罔人，占卜天地星辰祥异，侵近王侯势力，以智网罗生物，奉上有乖，抚下有缺，香花自用，崇修不专，并退仙格二品，罚功堕事半载，退斋五十日，补过善功二十赎罪。
　　下品下格
　　《玄都律》曰：妄言天司真灵之言，假说自己德行，希求恩福，恐吓世俗，漏言行道，取於人知，移改签缄印章符书，窥人私事，启封击锁，记录小过，践踏按捺，细微众生，骂辱卑贱，醉酒叫呼，寒饿佣使，许愿不偿，毒害败毁五行之物，横入是非，饮食务精，鞭考六畜，笼系禽虫，香火不洁，礼拜草创，醮祭不洁，章檄不谨，敬尊失礼，科章失仪，并退落仙阶一品，罚功堕事九十日，退斋一月，补过善功一十赎罪。
　　修真六忌
　　临尸，吊丧，新产，刑杀所，屠坊，淫舍。
　　已上处皆不可入。《李少君口诀》云：道士求仙，不欲见死人尸，损坏神炁之极。人君师父亲爱不得已而临之。所以道士去世，不事王侯，是无君也。块然独处，是无友也。惟父母师主不得不临丧，致感极之哀，不吝性命之伤，苟以此故而伤，是无伤也。吾其秘之，故口传焉。
　　太上视生隐朝元之道
　　以本命日，向本命方，叩齿三通，心存再拜。
　　咒曰
　　太一摄生，三黑合真。宣胎上景，母玄父元。生我五藏，摄我精神。下灌玉液，上朝泥丸。夕炼七魄，朝和三魂。右本玉华，左啸金晨。令我神仙，役灵使神。常保利贞，飞行十天。
　　咒毕，心拜四方，叩齿三通，咽液三过，若常行令魂魄保守，长生神仙矣。
　　又法
　　学道之士，当先检制魂魄，消灭尸鬼。常以晦朔之日，庚申甲寅日，清斋入室，沐浴尘埃，正席而坐，得不眠者盖善之真。以朱笔点左目下，以雄黄笔点右鼻下，令小半入谷裹，点时先叩齿三通，念咒。
　　咒曰
　　上景飞缠，朱黄散烟。炁摄灵邪，尸秽沉泯。和魂炼魄，合体大神。令我不死，万寿永□。聪明彻视，长亨利贞。
　　咒毕，又叩齿三通，咽液三过，以右手第二指镊右鼻孔，左手第二指镊右目下。各七遍，尽阴按之，勿举手也。如是毕，况此二处乃七魄游尸之门户，越精贼邪之津梁矣。故受朱黄之精，塞尸鬼之路，引二景之熏，遏淫乱之熙也。此太极上法，常行则魂魄和柔，尸秽散绝，长生神仙，通炁彻视。行之三年，色念泯矣，此太灵真人法。
　　净秽法
　　凡履厌秽诸不净处，当浴解之。故三清诸法，及仙人下游，有炼尸之素浆。其法用信叶十两，桃枝削去白皮，四两，内白净清虚之物，以清水一斛二斗，煎一沸出，适寒温以浴形体，即万秽除荡。次疗湿痹疮痒之疾，竹者中虚内白，桃者却邪折秽，所以消形中之滓浊也。天人下游，未尝不用此法。至於世间，符水咒漱升合之近术，皆莫比此方也。若淡者益住，但不用此水以沐耳，真奇妙也。
　　紫微王夫人授解秽符
　　右符又曰摄秽符，以梓木简，如朝谒简样，但放彻小耳。刻符於上，常护净之。遇食荤履秽，或急切行持，不暇洗浴，当先用茅香煎汤七合，漱口了，点七点於左右手心内，将两手拭目，念咒。
　　咒曰
　　积秽随水行，尽从神聪出。急急如律令。
　　次於圣前焚香，叩齿四十九通，执简，以摄秽符向身对口，躬身，呵炁符一咒，曰：
　　秽气出，正气入，正气存，秽气去。三十六厌，三十六秽，神符摄尽，绛宫宁一，朗清神户。
　　咒毕，放简，便回身，格斗诀，步斗至罡上，吸炁一口，剔诀，以次府言。此备急之法，若登坛朝奏，事体稍重，又当从科沐浴也。
　　解生产秽法
　　大抵道士自处琳宫，一切生产自合回避。俗士修真，惟生子义不容远，合终月后，方可解秽入靖，悉如前法。此外并合避忌，违者考罚。
　　临丧式假
　　凡行持之士，身遭大丧，及父母度师，并具申三天门下，移文将吏，闭靖不可焚修，如遇事急切，不及勒状，则关将吏功曹土地，誊启上玄。大丧三年二十七个月，不计闰月，此服制也。道家惟忌厌秽尸，既收殓秽炁已隔，则百日式假，听解秽入靖，朝修服制，自终三年。□旧仪大丧止一年，既非服制之限，不应废缺朝修一岁之久。如尸柩未殡寝处柩傍者，不问日限，自不应入靖也。期丧一月，解秽申牒如式。期丧不临尸大功，以下不临尸，并三日式，假解秽入靖，期功之外，尸不当临，避之可也。吊不可废，随即解秽沐浴，关申合属，收复将吏，一如常仪。
　　出入遇秽回坛净身符
　　洞中玄虚　 晃朗太元　 三清玉勑光映九衢　 八方威神使我自然　 灵宝符命普告九天　 乾答那洞罗罡太玄　 斩妖缚邪杀鬼万千　 中山元始神咒玉文　 玄水洗秽却鬼延年　 按行五岳八海知闻　 魔王束首侍卫我轩　 凶秽荡尽道炁常存
　　焚符，诵玉帝咒：
　　神灵天真，王液玄津。上清华房，元始老君。妙入太霞，光耀玄文。七神飞泉，北酆受烟。我位上王，辟合魔群。八威吐火，肃尔尊神。千千去秽，凶恶不存。万万魔王，保命护身。急急如律令。
　　右符玉帝诀三遍，天门炁，凡建坛，并用洒坛二匝。大凡临丧家，值厌秽，或生产，回坛急书此符，烧灰，调净水，取东炁入水，服之。
　　行道沐浴符
　　太上神水　 真炁流通　 阴阳合明　 神烛旁灵　 秽氛清净　 殂落无命　 案静三尸　 久视长生兴道合真
　　沐浴三咒，三呵，搅水咒：
　　金醴玉津，澡盥身形。玄水洗秽，清净元神。七灵卫侍，万炁开陈。志慕清虚，列象玄明。急急如律令。
　　上清灵宝大法卷之八　竟
　　上清灵宝大法卷之九
　　洞微高士开光救苦真人宁全真授上清三洞弟子灵宝领教嗣师王契真纂
　　九朝修忏谢门
　　栉发咒
　　泥丸玄华，保精长存。左为隐日，右为月根。六合清炼，百神受恩。
　　右咒毕，咽液三过，理发欲向旺地，能常行之，发不落，当数易栉，栉之取多而不使痛，亦可令侍者栉，取多方也。於是血液不滞，发根常坚。
　　沐浴咒
　　天地开朗，四大为常。玄水净秽，辟除不祥。双童守门，七真安房。灵津炼濯，万炁混康。内外利贞，保兹黄裳。
　　冠带咒
　　今日吉庆，上合帝恩。尘浊已清，尸秽沉零。罪垢业厄，表里荡清。呼日吸月，步蹑九晨。回旋三台，周游五星。佩符带章，凤衣虎裙。手执玄文，诵咏洞灵。声彻太霄，五帝回軿。赐我羽书，登升上清。
　　服食汤剂仙药咒
　　谨请五方五灵老君，召出天医扁鹊官吏，各五十人。当令臣服药身得离病，病得离身，驾魁乘罡，登升十天，数由九地，命禄俱荣，长生不死，与道合并。
　　咒毕，面东服之。
　　凡修此道，诵咏玄文，举止庠雅，动合威仪。若狂简粗疏，鬼神切笑，三官司过，相其失规。故示兆之斋戒科条。既言道士者，非道士之模范不行。凡言真人者，非真人之规式不集，况学士乎。
　　临食咒
　　百谷五朱，流入肠胃。五藏安宁，尸邪亡坠。七祖安宁，长生久视。
　　咒讫，叩齿三十二通，咽液九过，方食。凡午前宜食，酉时后勿食。午前者，天人食也。酉后者，鬼魔脯也。又临食勿言死，恐生疾病也。食物不久露，恐邪气来也。故真人断谷入山，求升仙之要矣。
　　临睡脱衣咒
　　受命大帝，上升九宫。百神安位，列侍神公。魂魄和炼，五脏华丰。百体玄注，七液灵充。火铃交焕，灭鬼除凶。上愿神仙，常生无穷。
　　咒毕，解衣就卧。
　　夜卧咒
　　天有九星，地有九宫。我身百节，万神纠从。三尸伏藏，五脏流通。三田四肢，动息守中。龙虎八卦，侍我琼容。鬼妖万精，勿干真宫。
　　叩齿二十四通，祝讫，又叩齿如前。凡卧不开口，勿尸眠上道，衣冠法服器皿假人，服炁守三一诵玄文者，尤忌也。
　　登厕叩门咒
　　左德神，右清神，左有司土夫人，右有六丁辟秽，除我死籍，上我生名。
　　凡登图，先叩门三下，祝毕，叩齿三通，勿噀唾，勿向北，勿仰视三光，勿男女混登，皆致不祥。
　　出门咒
　　出阴入阳，四道开明，八神六丁，随我利贞。日月挟赞，头带七星。
　　叩齿七通，存七星在头，罡星指前。
　　烧香法
　　大凡入靖烧香，端心注意，存念香烟，不可反顾出户，亦不回视，将行事不得与人言语，并足蹈户下，不可以口啮香，焚香不用灶火，香灰不用灶灰，内有伏龙粪，道之大忌。须以松栢枝叶，火化成灰，贮炉器中香火内，不使有辛菜膻烈草木，及虫蛀毛甲之物，亵渎上真。太极仙翁多以柳竹松栢烬，同葵槿叶杵和成块，内加甘松少许，亦无嫌疾得火矧，又经久一时不灰翳，多用为烈火，少用则绵久。仙翁多取古藤根，濯於长流水中，曝乾，同青木香、玄参合捣，焚之开秽达诚，降真致仙，余辛烈之炁不可用也。须是烈火焚香，一举烟腾，诚随上达，不使绵翳。若持诵使绵绵，烟不绝可也。惟在闭炁，而鼻息默祝，通息而拜。心拜之理，恐九官倾侧，须以体存，随心曲伏也。凡受诵神文谢罪祈恩，日中三朝、上玄六时行香。三朝者，日出、日中、日入时也。六时者，半夜、平旦、食时、日中、晡时、黄昏，乃六阳时也。如遇戊辰、戊戌，并疾风暴雨、大雷电，皆当暂停，伺天炁静定，方可朝修。
　　朝元入靖
　　师曰：靖室者，不杂尘秽，不交世事。建立坛坛，法天象地，称家之有无，随舍之广狭，排列圣位，望阙朝真，内外端庄，身心同洁，交真灵於盻蠁，会至道於洪蒙，非止妄立名称，以欺世俗也。在官观则设三境至真诸天上帝位，次或居俗舍，则中建三宝，傍列众真，遇朝谒望阙存思而已。清旦，澄神定志，整具冠褐，先户外临目，存思身神罗列，叩齿九通，念咒。
　　咒曰
　　大明灵神，九度郁青。朝霞藏辉，濯炼五神。宫驾六合，七神调平。结节散辉，胎根肃清。
　　叩齿九通，入户，向地户之左，叩齿三通，念密咒。
　　早入户咒
　　四明功曹，通真使者，传言玉童，侍靖素女，为我通达，坛殿正神，上元生炁，降入我身。
　　咒毕，玉清诀，东炁，存功曹一人，使者一人，玉女二人，侍靖一人。
　　夜入户咒
