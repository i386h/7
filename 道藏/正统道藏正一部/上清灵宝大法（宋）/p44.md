<!-- { "loadSidebar": true } -->
　　师曰：道言凡诵，至游宴玉京也。师谓授有经之者，不以修持，止是诵经十过，致此玄应，上为祖考之故也。凡人之所生，灵性不昧，浩劫常轮，或生四域，或生六道，或化应四生之中，或托形三界之内，一切有情，皆我父母。是以学士有二种大德，一则慈悲，不杀不害，恐误害曩劫以来君师父母。二则清净，不淫不欲，恐点污触忤一切行化三师，及出家法身，或曩劫以来君师父母。是以学士修诵，先当仰报亿曾万祖，幽魂苦爽，皆即受度，上升朱宫也。而朱陵品格受炼之科，白日尸解，太阴反形者，受炼七年，而为神仙之位，子孙超度青宫，拔度魂登朱宫者，受炼九年，受化更生，得为贵人。若风灵通达，不昧其本，好学至经，功满德就，皆得神仙，飞升金阙上清之天，许游宴大罗玉京也。若好学至经者，乃风世不昧，功德重於诵者，非是贵人，则九年必得尸解。若奔名贵，九年飞升金关，而为名贵。昏性业拘消福，多致反堕苦爽。争及学士清薄，生运好学，元诸业障，必保得道，神仙次致矣。
　　上学章
　　师曰：上学之士，至游行太空。前谓授诵通玄，究微之真，此谓上学之士，亦修亦诵，不能度於亿曾万祖，至於自身受度，飞升南宫，世人为学士也，诣师受经诵经之者，至得延寿长年，后数穷运应，皆得作尸解之道，魂神堑灭，不经地狱，即得反形游行太空也。其所作尸解之道，有大洞五石镇生之法，形谢朽烂，五藏自生，年限满足，太一合神，更生真仙之质，受书上道，寄治洞天，功德充备，位补高真。又有《九真中经》，混守长生大君之道，形质告终，躯寄重阴，神守百关，五内自生，年限足备，神形合符，飞升十天，受书列位，功满之日，位补真人。又有身佩九真之戒，心映金录之符，受诸玄经，功着三天，德合五常，神气内全，功德未充，数合归冥，亦分其品，白日上解，夜半次之。神色不变，爪甲不青，目睛不黯者，乃尸解之仙。魂神暂灭，命过太阴，反形於朱陵之官，不经地狱，游行太空，遍历十天，受书上道，功满道备，三十年，七十年，百二十年，因人启发阴宫，形神合会，飞升三天，随其品位，以补仙真。别有上圣高真，晓告世情，示以大归，潜升高清，遗於冠剑之者。其太清已下，非八品符药法衍，解厄避世杂法，五解杖履代形之者。不得返故乡，必被三官所执，非比前之四品，尸解之同列也。
　　畅微章
　　师曰：此经微妙，至生死蒙惠。谓上至高真上圣，受度保制劫运，使天长存，中及一切天人，全其本年，莫不受度，明可以度人元量，幽可以度死拔亡，是日生死蒙惠，畅演至微妙於众经矣。各迷本品科格中。
　　效盟章
　　师曰：上天所宝，至长役鬼官。此人若至人斋金宝，效心盟天而传。若轻泄漏慢，殃及九祖。况世人皆在不传之禁限，是上天宝经，秘於玄都，苟有漏慢，岂止殃及九祖也。长役鬼官，及北府三官，主役鬼之官也。前以轻诵殃身，后以轻泄殃祖，知盟闭口而行，依科修诵，乃为成真之梯凳也。
　　玄局章
　　师曰：侍经五帝，至受经者身。谓盟师授经，即五帝各遣玉童玉女，各二十四人营卫神文，典禁烧香，保护受经者身。泄语一人，则罚一玉童玉女，径白五帝，以奏太上，此乃五行四季、九宫二十四气之神，计二百四十人，从五帝侍卫也。若非盟师受经，安有营卫典禁之科也。
　　三元章
　　师曰：道言至飞升上清。谓正月上元，宜度上世亡魂。七月中元，当度已身。十月下元，为国安民。八节之日，以消九土之灾，以禳八节之厄，诵咏向其方，顺宫以建指，功标五帝，德化九土，故得为九宫真人。正是左三右七，戴九履一，二四为肩，六八为足，身在中宫，得守於五也。乃上清九元豁落之道，本命之日，是本生始气之日，诵咏安魂制魄，保命宁人，澄正五藏，万气集身。次於对坐元命、之日二诵咏即得不经苦恼，身有光明，行此功德，则三界侍卫，五帝司迎，万神朝礼，名书上天也。若功满德就，即得飞升上清也。且本生之日，谓如甲子日为本生，甲午日为元命。上清者，四梵天之上，有三清．之天，第一太清十二天，九仙所居。上清十二天，九真所居。玉清最上十二天，九圣所居。共三十六天。上清居太清之上，玉清之下矣。
　　行道章
　　师曰：道言行道之日，至如此分明。法有存思咒诀，具於本品。三气者，玄气青，元气黄，始气白，即是三气也。自一气而生三气，三气生九气，九气生万气，三气之主，一气之尊，元始上帝也。九气之祖。青童道君也。万气之母，西方王母也。人居三气之中，化应三一之神，真常之至道，万气之根宗也。
　　密咒章
　　师曰：元上玄元，至，东向诵经，凡启奏太清，只告五灵老君，召出身神。若关启上清，只告真元教主太上老君。如启奏玉清，只告太上道君也。臣及甲乙迷奏诵经之意，召出身神，已具本品。东向诵经者，东乃长生之方，诸天尊重。凡诸灵宝符书，并宜向东书篆，引三十二天之气布之，神通立至。凡行道者，须东向为始末。
　　洞玄章
　　师曰：元始洞玄，至离合自然。此二十四字，乃洞玄本章之首。元者，万道之祖。始者，众气之宗。洞者，神应灵应。玄者，变景莫测。灵者，有求必化。宝者，仙真圣根。此六字为万道之祖，众气之宗，归於大洞之中，神应灵应，变景莫测，求灵化宝，则为上品妙首。十回度人，已明本品。其章中之旨者，乃百魔隐韵，或离或合，非力会合韵，非相律成音，皆在自然而然。百魔者，九霄大魔帝君之王，与上帝元始伺化。玉清元气皇冑之胤嗣也。乃神霄玉清王，紫霄玉清消魔王，丹霄中极保景王，青霄玉清洞明胎王。次玉霄妙化王，次太霄、景霄、碧霄、琅霄玉清王，亦大魔之帝也。次九天大魔，三天大魔，三界大魔，三清大魔，五帝大魔，五天大魔，诸天魔王，梵天灵君之魔。次三省天相太玄之魔。比魔非魔、灵魔、制魔、神魔等，至六天大魔隐韵，皆典二章之中。以洞玄百魔之音韵，离合自然而成章，玄奥莫测。惟元始洞晓，以说二章，十回度人，故亦曰洞玄。应度者普行受度也。已下乃严校诸天之告行也。
　　普告章
　　师曰：普告三界，至逼合鬼韦。三界者，上元元极神乡，中元泉曲之府，下元北都罗邓。三官则上元天官紫微府，中元地官青华阳台府，下元水官清泠府。九署者，一官三署，分左右录水火考也，三官九署也。十二河源者，十二分野，有十二水河之　源，嗅於元极混海，归於泄水之源。上解祖考者，及亿劫种亲，疾除罪簿，落灭恶根，不得更有拘留，使时刻以升迁，无致逼从，再合鬼韦也。十二河源泄水於天河，束井之源也。日月八景，冶炼金仙，东井黄水，主华神池。沐浴更新其光。事见《上清三道顺行经》。此亦炼度魂神之所也。已上四十八字，普告三界之告命。
　　符命章
　　师曰：元始符命，至逍遥上清。三涂者，地狱、饿鬼、畜生业报三涂。又有天官、地官、水官之役。五苦者，衰、病、死、墓、绝。又有水火、风刀王法、饥馑、瘟疫。又有擭汤、炉炭、屠割、冰池、考掠。又有色、欲、情、爱、贵五苦累。三涂同五苦，共为八难。六十四字，元始符命也。二种符告，具见黄录斋法。
　　宝讳章
　　师曰：上清之天，至梵行。梵行者，道中之道，天中之天，玄中之玄，真空元碍，三界之上，玉清之下，上清之上，有天帝曰玉真天帝，乃昊天玉皇上帝，玄穹高上帝主治，无色梵行之境，是种民天界也。已下三十二天，帝讳帝名，隐讳灵章，隐韵玉音，或言天尊秘讳，或是天魔隐音，或明天明神内名，或载天灵妙音，莫知其微，莫测其玄。九和能变，十合能化，元穷神应，元量奥旨，玄变妙化於上清，故曰宝讳。又以此天帝书列成券，可以无量度人。
　　受度章
　　师曰：今日欣庆，至天门。此二十八字，乃关告天门大券，告门也。得道之魂，蒙天尊赐券出符，告三界魔王，保举到天门，不得拘执也。其三十二天帝升天券，内隐玉皇内文，中人皇文六十八字在内，计三百三十九字。
　　五行章
　　师曰：东斗注算，至万神元越。皆生於赤明，出於五劫，司於五方也，以度天人。
　　卫真章
　　师曰：青天魔王，至列言上清。乃扶卫扫荡，命魔煞鬼，前驱之命，皆玉清赫奕大神也。神公即太玄上相。三十二字，神公所受元始之命，亦可为震灵之咒。兆有恐心怯意之所，叩齿三十二通，存身作神公，诵之十过，万魔奔走，千妖匿形。
　　玉历章
　　师曰：元洞玉历，至运度自然。乃大洞正文之体状，玉历是纪五劫开化，亿劫更换之历。大洞者，混洞也。龙汉、延康劫中，其大洞未分，上有三十六气，下有三十六泽，皆金水刚风梵泽之气，无色无光。至赤明劫，元始开图，运应启分，度数推及，自然分形，方有赤书真文。度者，一日一度。劫者，乃大小劫运。小劫者，阳九极而生阴，阴百六极而生阳，水灾火厄交攻，人物一新。其大劫者，玉清天有宛昌台，乃百宝玉石，高九万里，方阔六万里，每日月出初一度，天人登台，歌洞章而探日月晨华，摘空青宝枝而拂日月之光，取空青之实好芥子宝珠，投於西元之城。夫人之衣，拂尽宝石空青芥珠，投满西城，乃为一劫。当此天地交攻，水火风灾荡秽弥天，三界已下俱坏，龙门交会，乌母度世劫过，种民天人下降，佐理太平圣君也。自延康、龙汉，至赤明开图，经於亿劫也。
　　赤文章
　　师曰：混洞赤文，至元文不生。自玉字生乎大梵之先，至赤明开图，而为赤书，未明隐於混洞之中，亦日赤文六十四字，明於泽品，内景言之，大洞玉字混合之道也。亦迷於内行中，更不重叔。
　　大梵章
　　师曰：是为大梵，至森罗净霐。大梵者，大洞之体也。诸天之上，有大罗之天帝，有郁罗萧台，七宝成於空玄之中，台有九层，高参太空之上，於白玉之京，立於玉山之巅，上极元上之上，乃大罗玉清元始所治玄都也。渺渺劫仞，不可窥测，若亡若存，不可定位。上有三华堂、离便宫、大有宫、妙庭宫，金阙玉房，森罗上馆，净霐二池。以内言之，泥丸九宫也。玉帝宫，元始所居，与上清所说九宫有旨，此正是内朝元始之道也。
　　梵气章
