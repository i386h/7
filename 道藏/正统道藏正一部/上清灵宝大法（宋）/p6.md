<!-- { "loadSidebar": true } -->
　　师曰：已上二十四阶玉司，有经法俱降於世者，有经法俱未降於世者，有以法降而经未降者，有经已降而法不降於世者。但洞视参斗，辑元分神，治事仙曹，建邸超度玄祖之后，须当选应玄举，奏诣三天，乞降真授经法，兆已摄领玉司，上天委任治职，实有大功冠疱，方得位登真人之品。　　修诵八纬
　　师曰：修诵之科，有八纬密旨。泄之一纬，余俱不神。倘因轻慢，永无仙冀。岂惟一身立致虫癞，玄祖速送火官。兆宜内缄於心，斧钻汤火所临，宁甘赴蹈，瘠默勿言。虽适其祸身。太一五老百神立化景云、迎神赴上清也。若无信吾言，兆试泄之，看上玄之影响，邈迩灾害，于泄纬者灭族，百世受风刀，立可得也。
　　第一宝珠玄化纬
　　师曰：宝珠玄化纬者？太一含华，玉露凝珠是也。兆存之诵之，不待万遍而登真矣。．心中元始天尊，露珠中自已形，如华含露。
　　第二狮子威神纬
　　师曰：狮子威神纬，日司命化生，降而复升是也。兆存之诵之万遍，驰云驾龙，白日上升太空。顶中元始天尊，心中狮子，己乘狮子，在心中立，下五色丹田。
　　第三上宫妙乘纬
　　师曰：上官妙乘纬者，帝宫分身三元，功成是也。兆存之诵之，万遍足备，举身升仙。顶中九官，上四宫，下五宫，上四宫中第二官内有己形，四千遍功满。　　　第四中禁证真纬
　　师曰：中禁证真纬者，丹台内坐中禁成真六十积功德同九真者是也。心中丹房，内有己形，诵三千遍。
　　第五下元初学纬
　　师曰：下元初学纬者，丹谷潜志神为俱存三千之行名籍玉真者是也。下丹谷中，内有己形，诵三千遍。
　　　　第六立应神通纬
　　师曰：立应神通纬者，三炁生三，上合三天，造兆一身，分形十天，形同大帅，仪范自然，坐御狮子，在於空玄日光宝珠，五丈宗元十过周回，应通玄变是也。三炁中有十方天尊，元始坐狮子，居日中，去地五丈也。
　　第七玉音万灵纬
　　内服外诵二十二音，心存玉尊泥九帝君神，诵玉章，俯仰元君，万遍已毕，无所不功，四方三十二天，泥丸
　　宫元始天尊，心中自己之形，朝仰也。
　　第八三界招灵纬
　　师曰：三界招灵纬者，三界三元，百千万遍，三界可度，仙合云軿是也。上界青云炁上丹田已形五千遍上元　中界黄云天谷　炁中丹田已形千遍中元　下界白云神谷　炁下丹田已形百遍下元　丹谷
　　师曰：八纬真科，得一纬而成仙，必待如掌运指。泄一纬而望飞不及，返沈非道。兆宜详悟通究，勿妄议泄。勤而行之，三天至真待子登仙也。
　　上清灵宝大法卷之三竟
　　上清灵宝大法卷之四
　　洞微高士开光救苦真人宁全真授上清三洞弟子灵宝领教嗣师王契真纂
　　十玄修用门
　　十玄修用
　　师曰：十玄者，所谓十奥也。一曰太定神光，二曰黍珠入妙，三曰中理五炁，四曰十转回灵。此四玄之旨，各有众真颂讳。五曰吐纳正炁，六曰玄真隐讳，以元炁结秀胎官，尺寸明呼吸，已叙开图之旨。七曰胎化法质，明洞阳之火候，周天之大数，内炼玉字，生化胎仙。八曰本始神通，应感功德。九曰阴丹阳丹，流精玉光也。已有成规。十曰大行梵炁，乃己之元炁也。洞其奥则升腾有限，明其旨则神仙有自矣。
　　神光大定
　　经曰：七日七夜，诸天日月星宿，璇玑玉衡，一时停轮，神风静默，山海藏云，天无浮翳，四炁朗清，国地土山川林木，缅平一等，无复高下，土皆作碧玉，无有异色众真侍座，元始天尊悬座空浮，五色狮子之上。
　　师曰：此说元始天尊妙用神通，化机运感之所致。既言七日七夜，日月星宿，一时停轮，何以分其昼夜。七日七夜之数，又非止是，玉清有浮黎土，有如比威神妙化，道君所言诸天也。一时是应，三界诸方万天，皆如是也。此之微妙圣应，天尊外化，日月不行，星宿不运，璇玑玉衡停轮，不显昼夜，其实内运主宰功用，未尝暂停。故玉晨明七日七夜之数，又非玉清玉京说经，比人世七日七夜之理。言一国，则诸天诸地皆统言之，则云一国地土也。缅平一等，则普同万汇，神化无不遍及，故云无复高下。以内言之，诸天日月则目不瞬，星宿则炁不运也，璇玑玉衡则运脉不息也，神风静默无出入息也，山海藏云阴阳无朝交也，天无浮翳内外无物也，四炁朗清，内外上下一同也，一国地土犹一身也，山川林木犹四肢百脉，毛发九窍，肌肤营卫，神室骨节也。土皆作碧玉，入於道定之境也。
　　师曰：以内言之，乃大定神光，湛然见玉清境，有七日七夜之功，七昼七夜，日月停轮，二目不瞬，即非暝目，亦非内视，亦非临目，是七日七夜久视，停其目瞬，照明三部，内外洞然，其一身炁朝运於百节经络，阴阳营卫，皆系於三部息脉，其息脉乃人之一身璇玑玉卫也。四至为璇玑，三部应玉衡。既是璇玑不运，则日月驻景，星宿停轮。四至不至，则三部不息，一身气血俱不运转。先要在神风静默，无吹嘘出入之声，山岳藏云，无蔽明妄想之境。清明湛寂，天无浮翳，自然温凉寒燠，四炁朗清，万物皆同一色。况一身内外，皆如碧玉，无一毫之尘。渐至百真守死户，万真朝身形，可以举身升空。百日神合道妙，千日白昼腾飞上升。其天尊空浮，乃自己神居玉清宫，又曰玉帝官。经云：自己有天尊，何劳上望天。又元真赞曰：天尊虽远妙，近降泥丸宫。宫室皆七宝窗牖，自然分是也。五炁朝绛宫，威神之妙化，结而成狮子，天尊坐而乘之，下入丹田，左青右白，前赤后黑中黄，故有五色之称。玄座空浮，有无化应，虚实信感。七日七夜，湛然见玉清天尊。是时太定神光，上乘至妙，功圆会遇，立政轻举，可以力取。定中魔试，水火刀兵，王法万种，报於丝芒之实，皆不得其道旨。七日七夜之外，所是见者，皆未来之事。或言之外，则前功并丧，无望仙冀，岂不慎口耶。
　　太乙真人颂曰
　　蓊冥无心，太渊潜形。苍色混同，存化凝灵。鸿毛不动，内外含贞。龟啖红虺，结秀真精。日月朦胧，璇玑不升。白霓青雾，往复交并。七日神通，自见玉清。
　　璇玑玉衡图
　　一呼一吸。三寸四至，共得六寸一至，得一十五分，经纬天地，纵横十五。故上帝付黄帝，即河图数也。一呼脉再动，一吸脉再动，呼吸定息。脉五动闰以太息，则六寸一动，一寸一息，脉行六寸。
　　夫大定之法神，惟先於定心。心者，百神之舍，五官之府也。心君湛然，则声色货利，皆不可得而挠之。以此则进道不远矣。时人慕道虽多，达道则少。始志虽勤，怠者，皆由於心不定也。定心之法，贵斩三尸，去六贼，命魔以伐其害道之端，息炁以造其入神之妙。静而定，定而应，神光内发，日月洞明，一炁常存，万神不散，湛然见玉清境矣。
　　法曰：兆绝虑澄心，凝神思道，运绛宫赤炁，下降玄泉，上升心血，肾精二炁交合，放丹田中，孕生婴儿，渐长如真人形。次运肝中青炁如云，下罩真人，被青衣、青玉冠、青圭，欢颜和悦。次运心火池中，有火龙一条跃出，乘载真人，乘五色云炁，自夹脊大度桥，直上泥丸，与元始天尊合为一体，金楼玉殿，法座宝幢，一一周备。须臾元始运化生一，一生二，二生三之道，化百宝光化，生诸天，童女官君，森然环列。元始寂定，复放宝光一条，洞照北阴之处，并化为碧玉色，自上而下，光明洞达。元始勑飞天神吏，天丁力士，持金玉简金书勑字，径到北酆十二河源去处，荡除秽浊，请灭三恶，斩绝地根。自坤至艮，自艮至坤，自辰至戌，点戌亥子兑中，中震卯。存肝出青炁一条，荡绝诸根，飞度五尸。再点申酉寅巳亥。随诀召灵官，以开五户，欲色爱情贪，皆令清净。元始存洞焕一身，皆如赤明境。元始再勑诸魔王，天丁力士，飞天神王，径下北酆，呼三尸名。见三人出，即有掷火大神，放烈穴烧灭，荡然清净。亦呼七魄名，有白衣七人从肺出，再呼三魂名，青衣三人，从肝出。同入火池一煅，即化为婴儿，玉体光莹，内具五色，有赤文罗络形体，各镇其宫。元始即下居赤明之境，端静而坐，诸官君随光而散，了然无物，一身照彻，内想不出，外想不入，真造道之境也。守而行之，则大定神光之道，可得而造矣。兆於每日清旦，静坐寂定，存心端谨，无内外想，先净身口，想念如前一段了。
　　次叩齿三十六通，鼓动华池，灌炼五芽，生灵液一口，咽入渊元宫。以左手剔起十二辰诀，飞子午斗，上升泥丸。以右手剔十二辰目，飞子午斗，於大丹气枕一穴飞芒过，抬头，两目高奔日月，正取太阳之炁，咽入绛宫。平一炁不升降，定目不瞬，诸天日月停景。混沌一炁子中，名星宿。则炁不运行。两手十指交叉，平心，运脉不息，以舌拄上腭，合齿生津，神风静默。咽气下归丹田，山海藏云。暝目不顾外想，内外无物，天无浮翳。再行一炁，周匝四体内外，上下一同。四炁朗清。端坐一身不侧，一国地土。以一身鼓运体节上下内外。更不妄想，山川林木，缅平一等，无复高下。平坐，一心朝念，观相一身己土，皆作碧玉，入道定之境也。运用已周，偃息下座。
　　大定神光之图
　　人端坐圆光中，身上有五色光。
　　诀曰：以耳对肩，以鼻对脐，收其六根，专神於目，非外非内，观其神光。三日之外，密室之中见神光一点，孜孜定神。四日之外，渐明渐大，神光满室，定中百物皆为未然。七日之外，见一切真灵鬼物，方入洞观彻视之道。
　　客主用旺四十五日，各主一分
　　凡行彻视之道，需持二品戒行。大定三年，面朝三清，天尊赐券，白日飞升，位补天真。若不持戒德，智慧不生，难入大乘之路。妙能体合至妙，升入玉清。此道不问开度济生伐恶，朝修保身护命，消灾去痼，须行此道。惟每日昧爽子午之时，实可行之。是时神清气爽，万神同集，洞达幽明，此一身昼夜运化之妙，乃宗师授於玄师皇人，口口传授度人。若不坐应，虚负仙阶，天曹地司，并无仙籍。
　　黍珠入妙
　　经曰：十遍周竟，十方无极天真大神，一时同室，一国男女倾心皈仰，来者有如细雨密雾，迮国一半土皆偏陷，非可禁止。於是元始悬一宝珠，大如黍米，在空玄之中，去地五丈。元始登引天真大神、上圣高尊、妙行真人、无鞅数众，俱入宝珠之中。天人仰看，惟见勃勃，从珠口中入。既入珠口，不知所在。国人廓散，地还平正，无复欹陷。
