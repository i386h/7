<!-- { "loadSidebar": true } -->
　　灵宝天尊，九真之祖，上清高圣，道之元炁。以教言之，元始为洞真，至此别为洞玄，所谓玉晨受灵宝上品度人之道，乃元始之弟子，上清之祖师，太清之上皇，即天真高灵尊为宗师也，曰太上玄皇玉晨道君者是也。居上清真境，治金阙寥阳宝殿。
　　道德天尊，九仙教主，道之始炁。以教言之，自元始至此为洞神，曰太清金阙后圣玄元道君太清仙王，禀元皇虚皇之诰，宣三洞四辅之文，随方应化，演教传经，今古尊崇，万方钦仰。自三皇以来，宣说灵宝之经，万世度人无量，天人崇位，双皇封尊，为太上老君者是也，居太清仙境。
　　昊天上帝，诸天之帝，仙真之王，圣尊之主，掌万天升降之权司，群品生成之机。三洞四辅，禁经之标格。大梵至妙，无为之神威。乃三界万神三洞仙真之上帝君也。自三炁之天胤，三宝之皇冑，高出乾坤之表，生万物而不宰也。三才肇立，炁清高澄，积阳成天，万汇之源，岂应无主。故以形象言之，谓之天。以主宰言之，谓之帝。故曰玉真天帝玄穹至圣玉皇大帝。经曰：天帝玉真无色之境，梵行是也。自玄炁而化生，居大罗之下，上清之上，掌四种民梵天，而尊於三界之上，是为天主，亦不得已而强名之也。治太微玉清宫。
　　如太上弥罗无上天尊语，乃道门归美之辞。又太上开天执符御历等语，乃大宋上号帝王尊之象也。
　　太一救苦天尊，乃始青一炁，元始分形，九圣九真九仙之师，掌普度生炁之元，曰东极青宫长乐世界青玄上帝太乙元皇救苦天尊是也。次政十方，亿劫应化，天尊非修证品位真人，益元始上帝之皇裔，玄炁神化之分形也。治青玄左府。
　　北极大帝，则紫微垣中有帝座是也。按《天文志》南极入地三十六度，北极出地三十六度，天形倚侧，半出地上，半环地中，万星万炁，悉皆左旋，南极北极为之枢纽，惟此不动，故天得以转也。世人望之在北，而实居中天，为万星之宗主，三界之亚君，次於昊天，上应元炁，是为北极紫微大帝，治中天紫微宫，有云紫微大帝乃诸天大神，三界万神万杀之帝，欺罔凡世，亵渍上玄，所当痛革。
　　天皇大帝，乃北极帝座之左有星，其形联缀微曲如钩，是名勾陈。其下有大星，正居其中，是天皇大帝也。其总万星，为普天星辰宿曜之帝，位同北极。而北极却为枢纽，而天皇亦随天而转，上应始炁。三炁之下，万天之上，三界之中，莫不尊此三帝。治勾陈瑶宫。有云紫微上宫天皇大帝者，尤为诳妄。今之天皇，则紫微垣中勾陈之下者是也。何以言紫微垣，或勾陈宫，可也。若紫微上宫，乃玄都玉京山，非紫微垣也。一字之差，利害甚重。大唐时尊老君为圣祖天皇大帝，乃唐室一时尊祖之典，又非紫微垣之天皇也。不考古今，妄称名号，所当鉴焉。
　　圣祖保生天尊大帝，按古典云：九天司命真君，於大宋真宗大中祥符元年十月二十五曰，降于延恩殿，时有六真人侍立左右，自称是赵氏之始祖。当时王钦若为宰相，遂下诏上尊号，曰高道上灵九天司命、圣祖保生天尊大帝。又尊司命之配为圣祖母，上尊号曰元天大圣后。自此列天帝之班，为上九位。天下只得遵朝旨行。或云黄龙一炁司命保生天尊，乃神仙人物之主，天子王侯之尊也。何其证耶。不知真庙以前，圣祖未降之时，天子王侯又谁为之尊耶。君子於其所不知，岂可强言，迷误后学，贻笑无穷。
　　师曰：三清三境天尊，人孰不知其为玄元始三炁。但炁聚则为形，散则复为炁，是万化之源，三才之祖，天地之根，不可得而名，不可得而议。赤明启运，大道流光，或火炼太空，或皇人按笔，真文降世，三洞宣行，故有洞真、洞玄、洞神之部，天宝、灵宝、神宝之称。中古以后，遂立科法，三洞各有经录，故谓之三乘九等也。道之隐者，不可知道之用者，故立教。或者却叙云：元始乃道中之祖，为灵宝祖师。道君乃法中之祖，为宗师。老君乃教中之祖，为真师。救苦天尊十天尊为玄师。吁，三洞四辅，法录之源，九品三乘，互相通贯，而以为三清各主其一，其余颇碍於理，若然则行教度人，不亦谬乎。
　　十方灵宝天尊，主济度存亡三界苦难，治於十天。
　　东华太君，乃男女真仙授书，下教司命之主也，治东华方诸宫。
　　西元太妙王母，乃男仙女仙真人录籍之主也，治西灵龟台。
　　灵宝经师，或授尊经而典禁，应劫出书，以度人者，郁罗翘真人也。
　　灵宝籍师，或掌神文之科格，主录勒籍以升品，授符授仙以度者，真定光真人也。
　　灵宝度师，或遵元格而演教，敷宣玄范以符真，随方应化者，光妙音真人也。
　　后三真共度三职，总掌於三十六部尊经符图，集成中盟宝诰，流演尘凡，载度天人，付之太极真人徐来勒。徐真人以传太极仙翁葛玄。后世未知，真真相继。鲍南海、封青牛虽授符图，非三师限。昔晋时杨掾、许侯得灵宝金书，乃上真魏元君付之，兼许妙济真君受教於谌母及孝道明王，皆玄师限也。后学承师受教，各认宗振而知师也。
　　玄中大法师，乃元始立教之后，至上皇元年，五劫同启，五行全形，五炁俱备，化生诸真诸仙，应五劫之内，化生玄中之精，精中之玄，皆是上皇，故劫号上皇。五劫之中，化生玄中大法师，乃禀五炁之精英，与天真皇人，集云成章，龙胎石景亿万符书，三部十条悉为正文，玄中大法师方始立教也。
　　元始祖劫化生诸天
　　祖劫者，龙汉劫，延康劫，赤明劫，开皇劫，上皇劫也。大罗天者，虚无居之，包含天地，不可穷极。经云：上无复祖，惟道为身，於五劫之间，化生天地。大罗一炁生三天，三清之境是也。
　　三天降炁而生九重，一曰无景郁单无量天，二曰上上禅善无量寿天，三曰洞虚极上须延天，四曰无极上灵玉空元洞寂然天，五曰洞极无涯不骄乐天，六曰上极元景洞微化应声天，七曰元名至极梵宝天，八曰太极无涯洞幽摩夷天，九曰元洞波黎答和天。每一重又各生三天，九重总为三十六天，本经所谓上清之天是也。
　　高上虚无，皆谓之上清，非特称一境而已。次分种民三界，三十二天，统治四方，在九天之下，三光之上，宫室分度，各有等序，降连星宿，元炁相接，生化万物，陶成品汇。又有八极八天，外魔一天，在三十二天之下，三光之外。八极八表，自清微天至外梵天，总数八十。自然之炁，结成宫阙。於是虚皇各命之以帝君，辅之以天相，置之以僚佐，分之以民物。与大罗一炁，共为八十一天。道炁下降，乃生九地。一曰色润泽地，名元德，其炁上青中黄，元土卿之所治。二曰刚色泽地，名皇德，其炁通炁，元庭土丞所治。三曰石脂色泽地，名帝德，其炁通苍，龙口之土龙之所治。四曰润泽地，名王德，其炁通黄，元心土大将军之所治。五曰金粟泽地，名人德，其炁通赤，元福土令之所治。六曰金刚铁泽地，名水德，其炁通白，元骨土长之所治。七曰水制泽地，名里德，其炁通紫，甲土父母之所治。八曰大风泽地，名复德，其炁通青，始贤祖土宗政之所治。九曰洞渊无色纲维地，名昌德，其炁通缘，轩始土下二千石之所治。谓之九垒，每垒有土水风各一重，上下相次一地。则虚皇又命四土皇君，同主宫室，辅佐并等降，以法上天。凡三十六土皇，上应九重三十六天之帝也。九垒之下，浩荡顽空，里以风泽。风泽者，元始梵风之炁也。刚於真金，亦名刚风。擎持九垒，乃载诸天，高而洞浮，垂而不落，上接大罗，盖道之炁也。故经云：风泽洞虚，金刚乘天也。夫三洞通化，九炁混生，浮於太元，冲乎四虚，法象之大，惟道能包之。
　　五劫名
　　元始祖劫　　　　　　　　　　　　　　渺渺亿劫
　　龙汉　延康　亦明　开皇　上皇
　　化生诸天　　　　　　　　　　　　　　混沌之中
　　大罗二境
　　九重三十六天
　　玉清境十二天，上清境十二天，太清境十二天。
　　种民三界三十二天
　　三十二天系宿炁
　　右四方二十八天，每一天系一宿之炁，四维四天各系一宿，梵炁之间又等降相交。东北之天，复际西北之宿。盖生无上转，如羊角而升者也。顺理之流，虽同其义趣，而虑惑於方维，因作此图以明也。
　　三光
　　三十五分总炁上玄
　　北斗七元君，与四方二十八宿，为三十五分，总元炁於上天，以司造化。北斗者，中斗也。《史记天书》曰：斗为帝车，迁运於中天，临制四乡，分阴阳，建四时，均五行，移节度定。诸庶务。
　　八极外梵天
　　域中仙境
　　神洲五岳三岛十洲，皆在三光之下，大地之上，巨海之中也。
　　岳者镇也，坤厚载物而不移。五岳三岛十洲，仙圣之所居。神洲者中国也，王者居之。为域中之大。其中人民修行正道，升而为仙真。上有十大洞天，三十六小洞天，七十二福地，并仙官治之。洞天之中有五山，亦谓之五岳，作中国之镇，小国更不列之。
　　洞渊九垒
　　八威
　　龙，麟，虎，豹，狮子，丹蛇，天马，猛兽。
　　八景
　　日，月，木星，火星，金星，水星，土星，五斗诸星。
　　八冥
　　东极，东南极，南极，西南极，西极，西北极，北极，东北极。
　　八门
　　东天法轮之门，东南天法轮之门，西天法轮之门，南天法轮之门，西南天法轮之门，西天法轮之门，西北天法轮之门，北天法轮之门，东北天法轮之门
　　三十二天总括
　　师曰：自太皇黄曾天至上明七曜摩夷天，此六天为欲界也。
　　自虚无越衡天至无极昙誓天，此一十八天为色界也。
　　自皓庭霄度天至太素秀乐禁上天，此四天为无色界也，是谓三界。
　　自太虚无上常融天至太极平育贾奕天，此四天为种民之天。今考本经，分为一十二事。
　　一曰天名劫，初分定之名。二曰帝号，元始所命之号。三曰帝讳，天帝之名。四曰天帝所主，掌道之职也。五曰所居宫，六曰所治分，七曰系宿炁，降连二＋八宿。八曰炁名，元炁禀受之名。九曰炁色，九炁分方之色。十曰大梵隐语，内音也，道君缀成事。十一曰分界，上界下界升降也。十二曰天民数。短长之数也。
　　此图最为宝经之要，诵持者宜详而行焉。
　　欲界六天
　　太皇黄曾天帝，号郁缢玉明，讳观觉，主长生之录，居紫微宫，治在西北方亥之西，系奎璧梵炁，炁名元阳，黄色，亶娄阿荟，无和观音，分欲界。天民寿数九百万岁。
　　太明玉完天帝，号须阿那田，讳揽觉，主度魂更生，居紫房宫，治在北方亥之东，系璧宿炁，名上阳，绿色，须延明首，法揽菩昙，分欲界。天民寿数一千八百万岁。
