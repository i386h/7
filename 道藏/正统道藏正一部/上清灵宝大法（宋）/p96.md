<!-- { "loadSidebar": true } -->
　　前所谓天仙地仙飞仙，即请降仙真兵马也。五帝乃五方五帝也，司五方之正炁，旺四时之候序，总统兵马，翊卫斋坛，是其职事。故章官有道上二玄三元四始，皆节候之神，与此相为表裹。所思五脏五岳五帝，不在外而在内也，乃身中五脏所配，丹经中有图。前所谓五岳兵马，则岳渎之神，遣兵来卫坛场，此在外而不在内也。凡行用悉是内外相应。此所谓五帝，乃身中五脏之炁，炁灵则生神，如洞经中有五帝，见於存思者是也。
　　今以洞经属天宝，此法属灵宝，故不牵引也。五脏则见於《黄庭内景》一宜详砍之。登坛行齐，未免从简易之法。
　　宗旨曰：登坛之后，先存太上三尊，在玄都玉京山天宝台中，左有三十六部尊经，右有玄中大法师，俨然如对，十真五帝群仙翊卫，如朝会之仪。次存太上三尊，乘云下降，如黍珠说经之时。存十方无极无量品至真大神，无鞅之众，浮空而至，左右龙虎，监齐直事，三界真灵，千乘万骑，环侍三尊，万神备守，已成玄灵仙局。以次行事三朝皆然，惟所思之炁不同耳。
　　午朝存思
　　夫午朝日景将中，阳炁方盛，脾土分旺四时，而乘离乃生於南也，上应元炁之下孚，不可过午时中炁，以巳时至午四刻后下坛。
　　宗旨曰：临午行道，当思天中赤云之炁金色，自上垂下。却运心中赤炁，自舌出，如云交合，匝覆玄坛。上彻泥九，光黑交结，朱雀四头在内，凤凰四头在外，万籁钧天奏鸣，居赤炁中，朱雀凤凰侠高座，合八头，处寅辰戌申之方。次思天仙地仙飞仙，日月星宿，五帝兵马，仙童玉女，并如早存思之式。
　　晚朝存思
　　夫晚朝却当日未入时，登坛使炁未全阴，白炁方盛，上应始炁，以合存思也。然始炁在身，则属下丹田，而肺乃水之母，肺炁盛於昏时，是水将生也，故肺白炁上应而混合耳。
　　宗旨曰：落景行道，当思天中白云素霭之炁，自上垂下。却运肺中白炁，自鼻出，如云合之，布满玄坛，白虎四头在内，麒麟四头在外，居白炁中，备守四方。二兽合八头，处子午卯酉之方。次思仙童玉女，诸兵马官属，并如早朝存思之法。
　　上御案主炉香
　　宗旨曰：入坛正中，乃金阙下。先进左足，双步星珠耀耀罡，至主炉前，放玉清诀。
　　罡步
　　行罡咒
　　玉清赤素，大梵分流。元纲流演，星珠贯周。急急如元始上帝命。
　　左手子文，直中文，午出，微动双目，日月略开。
　　上香咒
　　玉华散景，九炁凝烟。香云密罗，径御九天。侍香金童，传言玉女。上闻帝前，令臣长生。世为神仙，所启所愿，咸乞如言。
　　存玉女金童龙虎，在炉边。
　　三捻香咒
　　一捻香上达玉清境，二捻香上达上清境，三捻香上达太清境。灵光梵炁，下注臣身。飞香达御，合道帝庭。急急如元始上帝命。
　　左手剔三宫诀，焚玉字真文一道於主炉中。祝咒：
　　元始祖炁，总合灵章。无文不度，无文不光。赤书玉岌，龙篆垂芒。臣今焚变，上朝玉房。急急如元始上帝命。
　　双手玉清诀，运化七宝金楼，上下内外，明莹如晶玉，中有虚皇至尊，端坐玉房之内。以兆一炁引接祖炁，吐散玄坛，仙凡交接一境，如水晶琉璃之状，金光迸布满坛。
　　焚降真召灵符於主炉中祝咒
　　元始符命，总召万灵。灵光普照，三界通明。玉符飞降，合契帝庭。令臣奏启，上朝玉清。云霞飞奏，时刻无停。径升玉阙，与道合真。急急如元始上帝命。
　　上清灵宝，玉虚召灵。神光妙化，亿万齐临。急急如元始上帝命。
　　十天诀剔出，再周匝自中文上清剔午文，出炉中，想符烟飞化霞彩绵纹之状，透彻三天上下，为七宝金楼玉殿，悬映目前。再剔三宫诀，存生化万神亿乘，齐临拱朝至尊。至尊布一炁金光，如日色扑落，直下主炉之前，为一条黄道金阶。如欲朝谒，自此运神飞奏，跪炉上香，默朝上帝。兆归本位，三拜跪，执手炉三上香。密咒：
　　道由心学，心假香传。手执玉炉，心存帝前。真灵下盼，仙筛临轩。令臣关告，径御九天。
　　凡密咒不闻声。兆运身为元始，叩齿三通，咽液三过，以舌鼓华池，再咽液下。发丹宫一炁，上冲舌根，透十二重楼，升泥丸，彻于顶上。运丹宫真人乘一炁升重楼，上至泥丸，端朝万宝之尊。以我身一界如金光，毫窍百丝迸布，如九色弥罗之光。次於黄道金阶之上，朝谒至尊，心奏所陈。不动华池，不得出声。奏毕，遥瞻元始慈颜惧悦，布金光梵炁下注兆身。方鼓华池，咽液纳真丹宫，闭炁藏神，方开目瞻视玄坛，兴身三拜行事。
　　各礼师存念如法。
　　先存经师所在之方，心礼三拜，祝曰：
　　愿师得仙道，上登高灵。为我超拔一切，皆成道真，我身升度。
　　次存籍师所在之方，心礼三拜。祝曰：
　　愿师得飞仙，上登高真，为我开度七祖父母，早生天堂，我得真道，升入无形。
　　次存度师所在之方，心礼三拜。祝曰：
　　愿师得升度，上登高仙，为我开度五苦八难，名入仙箓，永成真人。
　　次存上天三师，乃三真人，自天门随青黄白三炁，下降坛场。
　　五方咒
　　闭目内思五脏、五星、五帝，备卫身中。次存青黄白三炁，遍布玄坛，四灵翊卫，万神森列，内视金光映盖，一体作金色。先自肺中出至顶上，生圆光照耀十方身中，了然尽见内外。详细具载建坛中。
　　鸣法鼓
　　中建法鼓三八二十四数，召身中三部八景二十四神。敷落神真，外灭魔灵也。存神炁清肃，彻达玉清，运身中青黄白三炁，经历五脏，上至泥丸，合天门玄元始三炁，结成琉璃宝殿，上圣居中，侍真罗列。详细见前。
　　发炉出神
　　焚敷落神真符　出神诸符
　　存身在三炁云中，内外蓊冥。搯中指中文。宣元上三天玄元始三炁，至臣等身中。丑寅至申下。三五卯辰左右，巳午左右捧香，未申侍香传言。酉戌五帝亥直日，日辰轮至午至各三十六人出。存骑吏赤衣皂帻，并功曹童子香官等，自天门下出。身中驿史骑史，自脑出，合神侍立。左右放诀至土地正神，搯戌归中文至御前。剔诀存骑吏等受词语，捧香而去。
　　密咒
　　内有光明，外有所向。内外朗然，了无余象。静以待之，即其显相。
　　第一朝出官
　　兆与众官，各三拜长跪，叩齿二十四通，出吏兵行事。先存额中朱门阔一尺八寸，即脑门也。吏兵从朱门出入。先出四灵神三将军，导从前后左右。日月五星覆头，北斗罩身，出肝中青炁，布满玄坛，光如日月。招斗诀，归上帝诀，宣谨出臣身中，至天丁力士，逐一存身中神出，罗列左右。次从中文历至根，巡二指根，归巳上弹之，以闻。次伏地咒曰：
　　一体虚寂，何出何入。以之为仪，呼吸是及。
　　再鸣法鼓三通，咽液三过。建斋止第一日早朝出官。余皆不必。此外或拜章词，亦当依法出官行事。若拜九朝词，当於第九朝，再一出官。谢恩醮词，则於醮科发炉后出之。建坛欲拜词，亦可於建坛科出之。拜章别有科仪存用之法，此不相关。
　　宣科行事
　　兆端圭正立，存身为真人，宣法位按科行事。
　　宣词
　　假谓七日七夜为率。每日三朝所宣之词，乃致词之词，非青词也。若阳醮为生人谢罪禳灾，阴醮为亡者忏涤愆尤。若为国家析祷雨旸雪蚀、旱蝗不测之危，为长史首露罪愆也。兆上香三朝，长跪默奏，斋官跪炉词，忏三人或五人或九人，出班长跪御前，宣致词。宣至上帝御衔，悉当设拜。
　　三捻上香
　　凡朝修按科，当上祝君王普福天下，开升九祖，次及见存，是此意也。侍香同斋官随科，三次上香，各三拜。
　　礼十方忏悔
　　礼方之式，按科云：荐亡则恐其生存积罪，阳醮则虑生人平昔作过。倘其告结於十方三界，皋录於天曹地府，虽勤勤祈恩，恶籍何从而销，玄泽何从而降。故礼十方天尊，分方忏谢，以至日月星辰、山川海岳，皆乞原除愆犯，削落罪书也。
　　宗旨曰：坛众引高功逐方上香，三拜长跪默奏，为亡者忏涤愆尤。词忏依科忏悔，斋官执炉长跪每方，如式。
　　命魔
　　广成曰：步虚十首，出於《灵宝玄都玉京山经》。乃十天众圣旋绕王京之山，歌咏修真之词也。经曰：建斋行道，四天帝王驾飞云绿軿八景玉舆，真人玉女手执花旛前导，凤歌后从钧天，白鹤狮子啸歌嗈嗈，烧香散花，浮空而来，瞻礼行道，观听法音。此则不问文移请降之不及，皆当步虚。旋这之时，天真大神不间遐迩，浮空下临。故先当命魔澄清寰宇也。其法在高功密运神光，恭宣道旨，以太上令而召北帝，俾宣魔王，察制强精，断绝邪源。玉文就降，则三天运明，正化流行，而仙道隆矣。鬼道消亡，阴炁零坠，六天运歇，六合之内，道炁充盈，上极九霄，旁周万寓，无鞅众圣，悉皆浮空而来，观听法音。所以能致此应者，惟在高功吐纳内炼，胎息真静，泥丸洞明，於是一想而神光照焕。更藉之太上咒令，则魔王受事，奉承帝命，扫清寰宇，众圣浮空以听步虚也。是以不止於一坛之内，不拘於预坛众圣而已也。此其所以用於礼方忏悔之后，而居於散花步虚之前。
　　切谓命魔，古斋法已载。陆简寂、杜广成诸君不编，皆遵古科《三朝命魔尽步虚经》十首旋绕，无可疑矣。蒋氏《立成仪》谓赵道升《黄箓仪》只午朝命魔，乃本於《政和金箓》。且宣和御制《金箓道场科仪》，乃是三朝皆命魔步虚，而设醮后方行散坛科。此盖杨杰所撰者。当时教门正盛，考订科法大为详密，故科文多从古法也。
　　蒋氏又引张清都曰：天尊未说经之前，诸天魔王游观太空，行威纵毒。天尊说经之后，魔王从化。众魔既仗圣化，便为诸天尊上圣妙行真人，策驾前驱，扫尘启路。所以众圣将行，先命诸魔前驱策驾也。经云：魔王敬受事，故能朝诸天。所以道场中步虚，先存思命魔也。今详此一节。其张清都谓说经之后，魔王奉化，神公受命，普扫不祥，凡天帝将游，则命魔前驱，此固一说。今直以此意，而引证命魔在步虚之前，殊未尽理。若夫天帝将游，先当命魔。然则上十方香时，已存三尊居宝台中。况启圣宣词，礼方忏谢，悉对上帝，存诸坛中久矣。魔王当於上帝临坛之初，清尘效职，何独谓将步虚而方命魔，其义盖不如此。又如赵道升辈以命魔专意於内景，是太上不出於泥丸矣。且其以众真居於身内，命魔作用於体中，亦犹默朝上帝，启告斋意於上田，皆不达经旨，错认本原，差谬甚矣。夫泥九九宫，身备百神，此岂无之。自天宝、灵宝、神宝三乘之教，莫不皆有身中修用，亦有专意於内者，有内外相应
