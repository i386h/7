<!-- { "loadSidebar": true } -->
　　师曰：流精玉光者，天之灵宝也。可以修炼，饵之通真。故天真皇人云：太空未有一物。元始天尊挺生三炁之中，混洞赤文冶炼，方成玉字，开明三景，普殖神灵。不知今日有此，比拟元始之先，化生灵宝之炁，复采此炁，炼而成丹，饵之成真。
　　诀曰：於高山悬崖之上，人迹不及，四顾日月通处之照，营密一所，上圆下方，面相去八尺，四方一丈离地，五尺穿三十二窍，布二十八宿之形，如窗牖，使日光注照。於日直角宿之日起首，用七宝之器，圆面五寸，贮西流之水，令迎日光下降。四十五日之外，水中结成五色流精之砂，取而饵之，面生流精紫光，通神致真。欲成灵宝大丹，於三十二窍之下，置三十二器，於直宿之日取其方水，投以天华四泉。四泉者，雨露霜雪合之。使日照月耀水中，四十五日水面生浮砂，光明啬啬然。常须护净，勿令尘翳。即安置坛炉八门，进火。以金十二两作鼎，以铁二十四两作釜，用阳燧取火，昼夜煎之。四十五日一开，开时以月华灌润，下凝白华，取之。及一斤，即用河上姹女丹山白魂、绛陵朱儿，各二十四铢，置鼎中，上以灵丹蔽之。阴阳炼火七时，飞於盖之上。增及一斤，即入九转。九年自然飞凝，结胎胞中，有绛实朱柯一粒，吞之立化飞仙。四十五日，一沐浴也。如金丹之道，火炼玉字在於丹谷，於本命日依法循窍，吞饵日月之华。具正炁品中。功满内外感化，指日而朝玉清。玉诞则玉光之精，降育於扶桑，相空度仙於空界。亦大洞内三景妙旨，丹成济世后可服之。
　　师曰：赤文飞落，太乙含华，似莲花为祖，百花为次。亦曰灵宝珠光丹，可愈百病，起死尸，久服。长於丙丁、戌亥、辰巳日时，左手采未开白莲花，右手采红莲花，各三十二朵，火培才乾，烈火化成灰。次於三月三日、七月七日、九月九日，采百花各一斤同伴。次入九节莒蒲、人参、地黄、天门冬、苍朮、乾姜、巨胜，各五两，同治下节，以百花醴和如膏丸，如大豆大。以无灰酒下五七粒。采和有祝，具修诵品。兆日服一粒，百日远知，一年无疾，永不得死。千日五神足，立致长生矣。
　　大行梵炁
　　经曰：八景冥合，炁入玄玄，玄中太皇，上帝高真。
　　师曰：此西元王母八景玄妙之祖炁也，亦曰丹皇君。此元始上品至道，三界真仙莫不因此人身大梵，上应於天度，故呼吸之炁息，至炁行身中，合於太阳，炼成大药，斯实修真之路，进道之阶。
　　经曰：大行梵炁，梵炁弥罗，溟涬大梵，无色之境梵行。
　　师曰：人自溟涬大梵而生，却自淇津大梵而死。若知大行梵炁，先修一十二种梵行，后别梵炁。梵炁之祖者，王母也。比亦大洞之上道也。夫人禀炁而生，亦有数之始。呼吸之息，见於三部四至之脉，一呼三寸，一吸三寸，以尺丈於玑衡，合於太阳。一日一夜一百刻，计六千分。每一刻六十分，每一时八刻，二十分共计一百四十分，昼夜计一万三千五百息，每一刻三百六十息。一呼一吸，脉行六寸，定太阳行六十里。一昼夜太阳共行九千六万一千五百里，随天周行，照度三百六十五度二十五分半。一日得一度半，周天是一百八十二度六十二分七十五杪，一度计一千四百六十四里六寸四分。二十八宿行次缠度，大道梵炁，流演无穷，旋斗历箕，回度五常。每一刻太阳之真炁流行一万八百里，每一刻六十分，三百六十二息，定太阳流光，每一分得六息，而流光三百六十里。每一时太阳行流真光八万六千四里，每一时炁侵六千七百五十寸，十二时炁血总行七十万八百九十寸，日月交而阴阳交，日月行而营卫行，而大药成於此矣。
　　右古鼎九炁，炁中集有一小儿。梵炁一日一夜上朝，若稍有尘心，则失大行梵炁，不能弥罗一身，则死矣，乃死户之首也。此乃九炁之根，真土之渊府，在西北之角，戌亥之间，与玉清连界，通於泥丸也。南接通阳绛宫，上通肺炁，下通内户，日月之门，丹房金合。北在内肾，方三寸，傍穿十二神室，中有梵炁之主雌一真母居焉。
　　西龟山图
　　西龟之山，一曰龙山，言木之道也。金母居之，言金之体也。乃九天之根本，人之九宫之根也。纽黄炁之渊府，乃梵炁之宫，土之正府也。在天西北亥子之地，婴孩之生根也。周回千万里，是不知其极，出常数之量度外也。高与玉清连界，上通脑也。脉通玉帝宫，东南接神虎之门，接通肺炁也，又与大胃交通矣。西北交寒穴，与肾宫便穴交炁也。南极洞阳协於心，北指勾陈，践中皇宫也。上充玉京二十四节，重楼十二也。平三万里，三炁之会也。涌金为墙，结玉为门，真土玉液之阙也。金台玉殿，同前议也。十二神室，七政、九宫、三田，十二神室也。余云上有流精紫阙金华之堂，傍通五穴，即是集五脏之精会门也。有自然紫炁之云，交带凤文九色，落练四肢八脉，五脏六腑，赤华紫英，是内生五无也。其崖生紫桂岭秀琼林，结瑚为条，植玉为根，骞林含实，赤子白环，炁行无疵，而生此宝也。三华耀葩於朱景，反香流芳於太玄，内视接三明，五香生五炁也。八炁蓊飙，玉籁空唱，内之无器之音也。
　　元纲流演
　　师曰：元纲则元炁之路，九天之根。以天言之，在西北之角，与玉清连界。东南则接通阳之霞，上承清宫神虎之门。西北则寒谷之野，上通金阙神仙之庭。南极於大丹浮黎之乡，炁协洞阳之光。北则正於勾陈，交关华盖炁，践广陵中央，直充玉京，八达交风，即西龟之山，乃天之灵根也。
　　师曰：考详元纲者，乃天之根纽，炁之经缠，道源未判，元纲已肇，此乃天地之大体，妙炁之灵枢。罗络乎三十二天之中，贯通二十八宿之分形，而上者谓之道，流於末者谓之教，行之内则配合於身，施之用则旋回有法，此乃因天地之自然，象人身之体用也。且人之幻身结形，秽浊受质，胚胎一发，三毛无用，尘腐之物，独我之一灵，与天地相为终始，是均禀祖炁也。故头圆似天，足方似地，目如日月，体象乾坤，炁息周流，密应天度。人能修此以应彼，则可以与天长存，超然不泯矣。昧者不悟其真，不考其用，乃曰身中备有天地，不假外求非也。内炼之法，散而三千六百傍门，要有金丹正诀。其始也追二炁於黄道，会三性於元官，而其成也阴魄消踪，阳神契道，随其功业之重轻，第其资品之崇卑，效职仙曹，受书洞府，终不谓我身有天地，而外无天地，内有神形，而外无鬼神。得一末术，便以为有内而无外，何其谬哉。近者亦有如此，论之非者矣。所恨不逢师旨，揣量莫得其要。既不全内，又不专外，乃自为之说曰。谓之不内不外，是又去理远矣。且苍苍在上，天也。日月星辰，天之文也。博厚无根，地也。山川河岳，地之理也。人之一身，四肢五体，乃天地间之一物，而性灵於万物。尔戴天履地，而言外无天地，可乎。所叙元纲之体，乃天之经常也。次则叙人一身，取法天地，配合阴阳，言其象也。天以刚健而不息，故天地以长存也。人能会道而澄神，人亦可以不泯也。此非身中自为天，亦不内不外，未免误天下后世矣。故不得不明辩之。
　　元纲者，升神之要，诸天阶之绝景。道源既判，神天居崆峒之上，非言可尽，非见闻可穷。悟其真者，因真修真，而外真自应。识其妙者，因妙得妙，而外妙自臻。惟天神之象，则元纲之位，其远其近，举可知也。人之有元纲炁，开通骨脉 空，达於顶上，一如天上元纲之路。人之魂魄在身，一如炁在天中，知出入则长生飞腾，不知则庸愚之夫。不学术业，未知仕宦官联之次，而求见君也。夫元炁融聚，魂魄所养，爰有真精。真精而本根於右肾，右肾为命门，在脊骨之穷，其下有一大骨，骨中之髓透尻骨，其穴名龟尾，其神为王母，面南而治事，因帝所向而言之，则谓之西龟之山，道家托喻为名也。又为之金阙，以其居西也。右为金阙，左为玉房，言玉在山，木润之，居东方也。又玉水之所本，阳精之化，精之所着，名曰净霐，此元纲之炁，根本之所发也。宝图之设高台，起於此郁罗萧台之中，尊直当於心所，谓灵台也。上清之境，太清之上际，则心之下也。心之悬垂，其下为肝。肝之下二分，北斗七星居之。其炁达心，其原上通舌下，名曰涌泉。其炁下达右肾炁。肾之炁泄者，涌泉炁不禁，谓之交锋。交锋者，言斗之罡星太魒所照之地，其性肃杀，其神即欲界也。如知其道者，以舌拄上腭，直运其炁，循脊而上，以脊通头。头上者，玉京之要路，所谓西龟，与玉京为邻界也。今人不知，便以为西龟在脑后。然西龟去玉京之炁四千万重，居中，炁直达在天，则火星最低，炁先及也。又心属火，言上达而相感，夫日月与火星齐，故游日月，参诸一身，则两乳与心齐。两乳者，眼之根源也。人之二乳，藏精以养目也。故年老炁衰目昏，而乳无汁，肾无精。箕斗在天之东北，为天关键，艮之故也。於人则右手肩井穴也。人之血气脉，以右为始。天道之行，以西北为始。由西行而至牛宿，则天事毕矣。然未有发生，故造化於此起矣，言重入火星也。人炁虽一周而消息系焉，言重入心中。心也，由火木水金而行者。大废也，由心肝肾肺者气腧也，即背脊之穴也。取脊穴而观，则上下左右见矣。求其妙而推之，其喉环通於顶门，所以为玄玄之妙，难以言而殚，不可指而名也。无色之界，在心之下，崆峒之中，斗魁之左也。复自斗口，则以舌拄上腭，名曰天桥，则超上清而至玉清矣。如此则玉清之境头也，上清之境绛宫也，太清之境丹田也，心为灵台，则灵台之说可见矣。於是而守。守之在心。於是而朝，朝之在头，此三华离便大有妙庭也。故天中之天，无英白元之会，心也。自然成真，会於头也。修灵宝之道於身中，至此而事毕矣。不可得而容声矣。
　　切谓元纲流演之於天，已叙於前。体合於人身，荐录于此。学者宜深知此身之所以贵重者，可以配天地，可以炼形神，可以会神妙，乃道家因物象以设比喻，法天地以立名称。如已育之身，而立有为之法，自有为而至於无为，以有形而升入於无形，然后寿齐天地，与道合真，其事始於身中，而不止於身中也。
　　元纲流演图
　　按《真诰》中诸真论五星图，所布常南向也。以太白在西，岁星在东，按而施之，所以尔者。五星隐伏，纵横无常，不如北斗列象常在。故一以定位於五方，不得随星之所在也。
　　二十八宿罡式
　　计一百七十八步。
