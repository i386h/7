<!-- { "loadSidebar": true } -->
　　论曰：钟之形上圆而势俯，其声清远，其顶蟠龙，其从金钟曰阳。磬之形下圆而势仰，其声重浊，其座虎伏，其从磬曰阴。斯乃混沌初判，则有人，人音则为三才之韵，故道场独用乎。此夫龙兴而致云，虎啸则风烈。从风云庆会，则万圣咸臻。龙虎交鸣，则千灵悉降。钟径九寸，高一尺，阳数抱乎阴算。磬俓一尺，而高九寸，阴数怀乎阳算。玉柱振钟，则因阴而声清远。金槌击磬，则因阳而音韵和。凡开坛之始，金钟先作二十五下，以召阳炁。玉磬次作三十下，以集阴炁。次钟磬交作三十六下，阴阳和合。兆存神宣召阴阳，通真达灵等咒毕，金钟再作六　下，阳位居右，则金云洞虎真炁充於阴祖。玉磬再作九下，阴位还左，则玉风燥龙真炁生於场木。金钟再作六下，阳位居右。凡宣科当隔句一鸣，大谢则一句一下，阴阳之数句由於是。遇拜须闻钟声，拜兴则听磬韵，乃升降之道也。宣词不下，恐杂专文。出官不作，虑混其神。道众临坛，则先钟音，谓之左规。斋官临殿，则动磬应，谓之右矩。凡遇法事，先钟而后磬，以率众仪。故钟磬声韵，发於左规右矩矣。
　　宗旨曰：兆运神风，默霭祥瑞之炁，双目闭，运耳鼻舌祥风，出接神风梵无，如水纹彩之状。先当左扣金钟三十六下，以召威兵。右击玉磬二十四下，以集真灵。中建法鼓十二通，以闻上帝。默咒曰：
　　主神内列，威兵外张。双景入眸，口吐灵芒。头建七星，足蹈玄纲。万精灭炁，千妖自亡。急急如律令。
　　次召二神，焚召阴阳二神符，并咒召之。须先鸣自身金钟玉磬，当内存二神於身中，然后可集也。
　　宗旨曰：阳神居兆手中，三阳之神，乃三天门之官也。凡召出，先运上顶室中丹府，后玉府，青红玉三色黑交结，自脑府上出，结成芝云，接丹霄之炁，一如云雾。内化飞鸾翔舞，丹凤歌鸣列阵，齐升于天坛之侧。次运炁生化真中之真，自上泥丸出，升上丹霄云雾之端，朝谒虚皇上尊，一相同观。方振金钟，以成阳九炁数。既定，以左耳相访，虚声有象，觉丹霄之中锵锵钟声分应，交感玄坛，隐韵鸣彻。
　　宗旨曰：阴神居兆右手，三阴之官，乃阴生梵唱天门之玉女也。在身中为精炁神运化一出，升布于前。次存三真人玉女，各布青玄之炁，结成厚炁，状似水沼莲顷。白炁如云雾盘结，交合丹霄之炁，蒙罩玄坛，日月星斗光芒微见。次存天廷与两耳左右鼻穴，各出众色之炁，渐升云雾之际，化为龙虎二形，目顾鸾凤吟啸齐临，龙虎神君分班上下。方击玉磬，合九阳之炁数了。跪奏阴神之际，以目乍开乍闭，微赡天表，耳觉声鸣，其磬下应瑶坛，格动十方。次行交振阴阳之声，云炁方始开霁，并无一点尘翳。一声击开，以成天地，破其混沌，分相朗然。四方灵风鼓奏，祥风瑞云飞结，瞻见天乐钧奏九空之中，三境齐升，十方朝谒。此天炁升，地炁腾，阴阳判作成功业，建立天地之像也。
　　鸣钟磬
　　太真科曰：奉行上道，讲演经典，建斋行道，悉先叩击钟磬。非惟警戒人众，亦乃感动群灵。仙真神人相关，伺时集会，弘道齐物，盛德交归。谛心存神，与己相见。调槌上击，从微至着，数一十二，二十四，三十六。手执钟磬槌，先祝曰：圆槌震法器，流声遍十方。入下通长夜，登高响玉房。九幽闻离苦，七祖上仙堂。先鸣三下，发长芽之音，应阳数生於一成於九。次引九下，震琼瑶之响。三下者，上闻清微、禹余、大赤之三天。又三下，中应欲、色、无色之三界。又三下，警地狱、饿鬼、畜生之三涂界也。长敛二十七下。九下通九天之道君，九下觉九官之真帝，又九下招九幽之苦爽。合四九三十六下，上闻三十六天帝，中应三十六部尊经，下彻三十六狱。若不依法，非惟有犯冥考，一则人闻可丑，二则节制失常。玄科律云：专在都讲举唱，如都讲行事不唱被纠，并同罚香一斤，准礼二十拜。
　　请光
　　宗旨曰：兆於建坛日午时，书请光符二道，包末香，面离方，左持镜，右捧符，符镜相向，默咒曰：
　　日魂朱景，照韬绿映。回霞赤童，玄炎飕象。
　　以阳燧火，却以符一道蘸油然作炬，於香上吹点。次点元始前烛，自此三昼夜，五昼夜，七昼夜，终於四十九昼夜，皆不可暂灭。候欲尽再以烛续之。如遇天色阴晦，以木改火为之。故日中真火，可以下彻九幽，上可以腾辉光於三景，光耀福庭也。
　　分灯
　　夫欲荐拔阴灵，照破幽暗之灯，须得慧光之法，方能降三光之慧，以接凡火之光，方能追摄受度。如无此法，只是凡火之光，不能超脱矣。
　　宗旨曰：兆於正斋日午时，面南－，对太阳焚香，口奏吸炁吹笔，以黄纸九寸，朱书慧光符一十二道，玉清诀，东方炁，以□作炬子，应发灯光用一之。欲烛三坛宝灯，先以阳燧候日南宫方照华阳，念太阳辉神咒曰：
　　明哉太阳辉，神光洞三清。炁散玄漠内，灵烟生紫庭。控御乘风霞，飘飙凌无形。急急如律令。
　　咒毕，以阳辉燧取太阳正炁，烛一灯於元始之前。
　　宗旨曰：兆运化天坛之中，既天地分判，天乐龙虎，阴阳成象了。念重阴拘囚阴翳，未睹光明。高功出班，至元始前上香三礼，默诵明灯颂。毕一人宣科，侍灯立左，侍香立右，高功执符火炬於元始前，请降宝光。存元始允奏，想金光如杲日流金，透彻宝篆之上，百色光明，混合自兆一身，结化大日圆轮，金光迸透，内外满坛，运元始上宫化一炁，如金碧虹蜺，上接丹霄元始顶中一炁交合，吐口中金光，若日生透转下坛，直至玄境之前，虚皇之下光隔于侧。存宝光运动，想金楼朱户，龙虎交盘，方允所奏，易晷日月星斗光辉，流于宝光之内，焕然开辟，金户朱宫宝光，流出洞焕天坛之中。次以符炬於中灯光内点，先运一生二，二生三。次侍灯三礼，受灯於师前点。侍香亦三礼，受符炬遍十方点。分班点毕，三师回，各三礼，纳余炬并为一，高功三礼，焚於元始前炉中。存诸天上圣同布祥光，迸彻十方内外上下，山林河海，官舍人门，水火阴牢，阳治关狱，上彻九天，下辉九州九地，重阴极恶逐处，皆承宝光，洞照开破，悉为异境。致於建斋之所，内外人物，一切皆在宝光之内。所谓十方世界，悉皆洞明，朔狱幽牢，无不焕耀。须臾光炁皎聚，於中宝光之内，悬浮在天坛中。分散灯烛了，开启行事毕，旋以鼻目收光，徐徐引吸入真中之形，回丹房上泥丸之内纳真。按三元简文云：玄都品格然灯功德，可以上彻诸天，下照重阴，中照八方，助三晨之明辉，消九土之灾厄，回天尊之慧光，拔重阴之苦爽。阳光一照，万苦停酸，铁城摧毁，蒙光开度矣。次点诵灭灯颂，乃得一生三之道，覆命归根之法。得一生三者，乃侍灯、侍香各执一符，就高功手中分光，然后点也。
　　玉清生化分布慧光咒
　　慈悲宝篆，玉岌飞烟。华灯布散，普耀重泉。三界朗明，辉散十天。重昏沐焰，惠及无边。今日大庆，脱苦升仙。道生一炁，万物生全。元始威章，生化自然。急急如玉清上帝律令。三光诀。
　　然灯了念灯咒
　　太上散十方，华嶝通精诚。诸天悉开耀，地狱皆朗明。我身亦光彻，五脏生华荣。炎景照太无，遐想通玉京。
　　开启
　　宗旨曰：夫开启奏告上帝高真，关白斋悃，兆出班请水净坛毕，入地户密咒，至主炉三上香，焚条真召灵符，运化千真万圣，浮空而至，鉴察州斋诚。存用咒诀，同三朝用。
　　请牒
　　宗旨曰：开启已毕，兆随班诣师幕上香请师，再拜跪奏。密运师真恩光下临，鉴观斋事，请降申奏牒文符檄，关盟三界，普告十方。
　　申发正奏
　　宗旨曰：凡发正奏文檄，须当召役万神。先化己形，焚香，正中立，双手发十天诀，抬於天庭上弹去，正面吸炁一口，布在左右，化身为元始上帝，默祝化形咒。
　　元始上灵，九度郁青。朝谒藏形，灌炼生辉。宫驾六合，使我飞升。七神分布，永保遐龄。急急如元始上帝命。
　　三官诀剔去，次取水盂，取正炁一口吸右水中，想素霭之炁，如细雨密雾流丝之状，注水盂中汹涌。次微念净天地咒，周匝酒净了。次点念发罡咒，步召役万神罡，搯玉清诀於心前，阳日先左足，阴日先右足。
　　灵宝召役万神罡
　　发罡咒
　　灵宝上圣，总运仙灵。罡飞星耀， 朝谒帝廷。急急如玉清上帝命。
　　咒毕，剔玉清诀。次念
　　五帝安神咒
　　青帝护魂，白帝侍魄中赤帝养炁，黑帝通血。黄帝中主，万神无越。灵罡上奏，万神森列。急急如元始上帝命。搯本日诀，召日直功曹先至。
　　灵宾大法司，焚香关召日直功曹使者，闻今召命，速至行坛。
　　焚功曹符念咒
　　玄曹玉文立功之官，主治玉清，奏报三天，上帝敕命，速下神光。谨召某日功曹，依律奉行一，阳晶飞耀，景耀神廷，随炁一召，上彻丹霞。
　　召日旬直功曹咒
　　玉府灵曹伯吏，阳精日旬使者，闻召速行。急急如元始上帝命。
　　剔坊曹诀，本日旬时。取西北炁，存自天门乘云炁而下，罗列坛前。次指挥宣召诸天承受玉女灵官，本司万神，赴坛。
　　召仙曹大咒
　　玉清有命，总召仙曹，三十二天，三十二帝。青天魔王，巴元丑伯。赤天魔王，负天担石。白天魔王，反山六目。黑天魔王，监丑朗馥。黄天魔王，横天担力。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，诸天齐功。上天度人，严摄北邓。神公受命，普扫不祥。盟言誓化，上奏虚皇。急急如元始上帝命。
　　右法搯八门，至中宫午出。
　　召仙曹总章咒
　　高上之天，玉清为主。玄罡大魁，太玄生府。中有帝君，灵虚玉母。统制啸咏，玉文金符。司治仙禁，金童玉女。校精辩魔，统制伯史。上达三天，形成司举。博士大夫，传奏教令。蠲救疾苦，备卫护道。囚缚鬼侮，流浪诸天。济生度死，解厄摧怪。通达紫府，十天诰命，召其所主。急急如上清灵命元始上帝律令。
　　焚降真召灵符，召三界万灵符，召赫奕万神符，召集万神启运符。
　　召诸天承受玉女上奏灵官咒
　　灵宝大法，炁化生神。玉女灵官，升降帝廷。承符捧奏，俓升玉清。急急如元始上帝律令。
　　寅卯二诀，右瞻月光之炁。
　　灵宝神化咒
　　赫赫煌煌，戴天履地。阴阳通合，四季全合。三光总化，太一敕命，随化增长。急急如元始上帝命。
　　右咒三遍，剔中文。
　　召本司万神咒
　　三十二天，三十二帝。天中大魔，天中之光。九和十合，变化上清。闻兹告召，速离帝廷。天帝敕受，急急如律令。
　　三官诀，东炁。
