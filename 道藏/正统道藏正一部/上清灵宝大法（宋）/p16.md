<!-- { "loadSidebar": true } -->
　　按古科斋直之日，禁忌之条，散诸经诰，不可备迷。但切於修用，略出而已。设醮析恩，登坛启事，上章拜表，首过谢愆，皆可以其日行事。若无请祷，因此检制行为，去非寡过，亦请修之一助也。有如不可亲之事，不当食之物，昏神乱炁，浊秽身形，岂可不屏斥也。若躬行於道德之域，心宅於冲静之乡，梦寐不忘，造次毋失，当此之际，无时非斋，又何日分拘耶。倘身之不修，行之不检，僭冒法箓，违越禁忌，则三官考罚，五帝纠愆，九祖同罪，一身受考，非道不慈。戒之。
　　四等持斋
　　一曰心斋，谨守天戒，心意同符，内外合仪，无思无欲，无虑无恐，翛然坐忘，德同真人，道合仙格。二曰常斋，绝辛去厌，断荤戒欲。三日清净斋，断五谷，绝人事，居山川，饮元气，持戒律，忘尘根，散胞胎，杜交友。四曰长斋，乃是持已上之三斋，或一月两月，一年二年，二十年是也。以至始於立意，终於飞升，亦是也。
　　忌食五辛
　　生葱，韭，大蒜，小蒜，葫荽。
　　按《玄都定罪律太极科》曰：五辛食之念诵，条戒内为第一罪，谓修持讽诵，触犯神灵，忤秽真界，获毒蛇穿心狱报，大槩以此等物辛臭烈甚，食之经日尚臭，出口对语，於人尚且厌之，而况朝真行事乎。此外凡薤藟似葱之类，皆勿食也。
　　忌食三厌
　　雁，天厌。犬，地厌。鲤鳝鳖。水厌。
　　科曰：三厌食之，永无仙冀。外有鳝鳖之类，皆腥秽之气难退，并不宜食。又六畜肉禽奋胎卵，不可食之，食则伤生伐命，尤忌猪犬。不惟破犯斋戒科禁，使人虽坊德足备，天门阻遏，不令进驿章，不达上玄。惟道士病患，食乳脯獐鹿鹅鸭鱼脯而已，病安得不食亦佳矣。
　　局报禁忌
　　师曰：夫大法旨要，有三局四报，七禁五忌，学士无犯，恤可造玄门之阃域矣。
　　三局
　　一曰行咒者，上天之密语也。群真万灵，随咒呼召；随炁下降也。二曰行符，上天之合契也，群真摄召下降也。三曰行法者，主其司局仙曹，自有群真百灵，各效其职，不假符咒，呼之而来，遣之去也。
　　四报
　　一曰智报，智慧日生。二曰神报，神灵通达。三曰意报，意识不凡。四曰仙报，致於仙报。
　　七禁
　　一曰禁口，夫口不骂詈作秽言，则咒法通灵也。二曰禁目，夫目不觑秽污，则目可视真灵。三曰禁耳，夫耳不听淫声，则耳能听八聪。四曰禁手，夫手不亲秽物，则诀目可通神。五曰禁足，夫足不履秽恶，则蹑罡可飞升。六约禁意，夫意不起秽识，则可以招致真灵。七曰禁思，夫思不起杂乱，则存思致神明。
　　五忌
　　一忌抱婴乳小儿，使法力不行。二忌无事姮娥，好事多成魔。三忌凶悖怒，神真只远去。四忌心不普功，德无仙簿。五忌不敬信，则邪混於正。
　　戒律禁忌
　　师曰：凡修斋朝真，皆当依式，平时常检饬躬行己，养成德性，然后可以上通诚悃。沦惑自戾，殃及七玄。慎之。
　　无上十戒
　　一曰执心平等，不得自欺。二曰忠事君师，孝敬天地父母。三曰慈仁及物，贫俭节身。四曰清净端直，不得阿党。五曰敬遵上法，深信修身。六曰敬重鬼神，不得轻侮。七曰凡所衣食，皆是元始祖炁，不生外想。八曰灰水荡秽，不用修饰。九曰口诵心拜，毋使形劳。十曰七日大定，神光湛然，见玉清境。
　　十二大戒
　　第一善德不杀。心生意想，口言假手，劝助教诱，杀戮一切众生，皆谓之杀。第二善德不害。阴谋内谮，谄贼外施，穿陷网笼，酷毒非法，损害众生，皆谓之害。第三善德不嫉。怀怨用机，乘势说非，愿彼遭恶，设方取物，嫉害众生，皆谓之嫉。第四善德不妬。暗使私情，愿望胜己，色想欲拟，陷害力去，未能恨恨众生，皆谓之妬。第五善德不淫。非色非财，不正真意，六亲通私，淫犯骨肉，不以私交，私心意慕，不论妍媸，皆谓之淫。第六善德不盗。穿窬墙壁，移号拆亟，开封击锁，改换印章，私心隐匿，贷借不还，欺昧侵窃，皆谓之盗。第七善德不贪。意无限情，量度阔狭，睹於万物，皆於尼有，无足无厌，更实其情，不量分定，求而无厌，皆谓之贪。第八善德不欲。心猿欺耍，意马骏驰，六根盘运，使作七情，慕生於爱，拟定欲心，皆谓之欲。第九善德不憎。偏见执着，香臭净污，妄想分别，高下贵贱，不为一等，皆谓之憎。第十善德不。情量疑虑，过与不及，心生狡佞，邀阻不遂，皆谓之。第十一善德，言无华绮。第十二善德，口无恶声。
　　见行大定之道，宜在定中观心无心，乃是真心。观形无形，乃是真形。心形既忘，自入无形之道，乃是白日上升之法。
　　九真妙戒
　　一者敬让，孝养父母。二者克勤，忠於君主。三者不杀，慈救众生。四者不淫，正身处物。五者不盗，推义损己。六者不嗔，凶怒凌人。七者不诈，谄贼害善。八者不骄，傲忽至真。九者不二，奉戒专一。
　　凡欲尊敬上法，济生度死，摧伏凶魔，统制百灵，须受如上诸戒。当先归身归命无上三宝，不得信从邪师影响，幻惑妖妄外道，魔鬼教法，事类巫者。
　　归依三宝
　　第一归依无上道宝，第二归依无上经宝，第三归依无上师宝。
　　如上诸戒，皆金口所宣，授受无犯，诸天称庆，灭诸魔试，克应飞仙。若犯之，地司飞奏，三官纠劾，五帝书过，小则折算，中则考校生魂，大则罚功堕事，除寿减禄，退品仙阶。若非故违，尚许忏罪。惟忌秋分谢了，勿得再犯，再犯不原。忽觉神意恍惚，遍身沉热。四肢壮闷，昏塞不安，急须首谢，三负不原。所当戒之。
　　法门开度
　　经曰：仙道贵生，无量度人。上开八门，飞天法输，罪福禁戒，宿命因缘。
　　罪门十八条
　　身则被殃，殃及九祖，长役鬼官，金铁前戮，巨天后刑，屠割鬼爽，千千截首，万万剪形，堕地狱，祸及七祖，束首，自亡，束送，斩馘，束缚，束形，灭爽，丧眼。
　　福门六十二条
　　聋病开聪，盲者目明，喑者能言，积逮起行，痼疾复形，发白返黑，齿落更生，老壮少强，皆得生成，金玉露形，枯骨成人，全其本年，真人诵经。三条。三元十过。六条。本命八节。二条。二章。二条。三界。三条。斋戒。六条。中篇前。八条。中篇后。二十条。
　　禁门
　　独步玉京，不传下世，有秘上天文，诸天共所崇，非世上常辞，告盟十天而付，上天所宝，秘於玄都，非世之常辞，四万劫一传，自然之章。
　　戒门
　　异骨成亲戒。十二条。赍金宝效心，轻泄漏慢。四条。行道。一条。
　　宿命门
　　一国以道，预有至心，世世昌炽。
　　因缘门
　　宗奉礼敬皆得度世，供养尊礼，与善因缘。
　　玄宪科格
　　师曰：功过罪福，大则增减年寿，小则促延龄算，有三品九等，皆太玄都天省禁文，兆宜遵奉。
　　上等上格，除增三纪。上等中格，除增二纪。上等下格，除增一纪。中等上格，除增十年。中等中格，除增九年。中等下格，除增七年。下等上格，除增半纪。下等中格，除增五年。下等下格，除增三年。上等上格，减益二百四十算。上等中格，减益一百二十算。上等下格，减益百算。中等上格，减益九十算。中等中格，减益五十算。中等下格，减益四十算。下等上格，减益三十算。下等中格，减益二十算。下等下格，减益一十算。
　　师曰：凡小善小恶，更有减益，自十算已下，至一算者。
　　太极玄能真人曰：能造三品上等之功，不可冒上等上品之罪。凡小善，须令一日一注。凡小恶，须令一日一消。积小善成大功，消小恶成大善。上等之功难造，上品之罪不原。学士诵之，则享丘山之福。慢之，则获万劫之苦矣。
　　玄宪上品上格
　　弒乱悖逆，背叛烝谋。
　　《玄都律》曰：弒君弒父，毒害师尊，乱於天地五常道德纲纪。殴悖君师父母，怒毁违背师尊父母，弃正入邪，归诚妖巫，淫犯骨肉，六亲通同，阴谋杀害，并削名仙录，罚功毁事，上负九祖，下及九玄，中及一身，永受风刀之考，万劫不原，后生禽兽之身，非人之报，永无仙冀，除寿三纪。
　　上品中格
　　轻泄漏慢，毁恶败夺。
　　《玄都律》曰：轻忽君师父母，三宝尊像灵文，又不依年限，妄泄三宝三洞禁经，秘奥法录符图，漏泄天地五行识讳，未然神真天机密讳祸福，不恭敬君师父母，典禁灵文，毁坏三宝尊像，君师父母，常住一切之物，殴骂谋害，弒戮道德五功六亲之人，败毁教业，生不信心，背奉面毁，面奉背毁，改其节志，夺劫奸巧，攻取三宝圣典，君师父母，七德之人物色衣具，并削名仙格，罚功堕事，负累七祖九玄，中及一身，死入长夜，三涂苦报，永於千劫不原，后生虫癞，非人不相之形，除寿二纪。
　　上品下格
　　杀害淫盗。
　　《玄都律》曰：杀灭一切物命，陷害一切生灵，淫色无度，夫妇不以礼交，偷盗一切万物，并削退仙品，罚功堕事，负於祖考子孙，中及一身，死沉地狱，三赦不原，见世招盲聋喑颠不疼之相，折寿一纪。
　　中品上格
　　破斋犯戒，贪欲嫉妬憎。
　　《玄都律》曰：啖食五辛三厌，饮酒过度，故嗜六畜禽虫之肉，破斋私情，茹飱荤秽，入斋喜怒，赏罚不节，巧伪食求，无厌所欲，纷纭无足，妬於胜己，憎其不及，嫌害善人，拟愿沉恶，狠恨怀，力不胜彼，常操愿心，并退落仙品三等，罚功堕事，九年除寿，六年退斋，一年补过，善功一百二十赎罪o
　　中品中格
　　狡佞苟妄，恶声华绮，秽污咒骂。
　　《玄都律》曰：狡心百曲，嫌疑多端，苟欲施为，奉上忽下，佞於一时，妄伪百条，语言不实，怒声冲吼，自尊自大，背正信邪，不明真假，喜曲憎直，细察求析，评论一切，是非真假，行住坐卧，务於华绮，性志不能返於朴素，秽污清净五行，荤秽淫语，交集诸事，咒骂誓怨天地风雨、五行鬼神，行诸恶咒，并退落仙阶二品，罚功堕事，五年折二百四十算，退齐二百日，补过善功九十赎罪。
　　中品下格
　　窃诈欺昧，意欲诸恶。
　　《玄都律》曰：暗中窃物，负欠不还，因借不偿，因便取匿，拾遗巧智，因公为私，诈吉诈文，取浮取实，以伪作真，幻妄鼓惑，憍於天人，欺心欺神，暗中恣为，内昧三光天地善人．心思意想，欲为诸恶，并退落仙阶一品，罚功堕事，三年除算一百二十，退斋百日，补过善功五十赎罪。
　　下品上格
