<!-- { "loadSidebar": true } -->
　　广成曰：醮者，祭之别名也。牲栓血食谓之祭，蔬果精修谓之醮，皆可延真降灵。河图经品三洞之中，凡有四十二等，与斋法相类，并诸杂醮法，凡五十六门。皆前哲后贤随机所感，普会降真，祈福济物利人，辅佐王化，孕育群品。咸以太上为主，次以北斗为宗。苟能礼物精丰，心诚丹罄，何善不降，何恶不除。但延请乖仪，俯仰失度，不能感降耳。由此言之，则三洞既有二十七品之斋，复有四十二等之醮。近世庸妄之流，乃谓灵宝立斋，而正一有醮。却於斋后散坛，改正一衔，易正一服，而后设醮，何其谬矣。夫醮则三洞皆有之，况散坛之醮，乃斋事告终，酬谢真灵，岂宜改□ 街易服，别作一式行之。其为卤莽好奇，败乱科典，可胜言哉。此实古今之正理，天下之通论也，安可以私意乱之耶。是致近来散坛送师了毕，却再请上真，重行设醮，谓之专醮，如此则可为斋后醮之义，则大失本意矣。若从古法，大药相远。如古者未有排列道场之仪，止於坛上行事。若设醮则於坛外，用青巾绛座，时果醮馔，不用请醮状，只於拜表投龙之后，便请圣设醮。今世虽立坛行事，而复设像立位，铺置道场，是以设醮竟就道场。若遵古式，则於坛上行事拜表之后，便当设醮。却於坛上行科道场内，三献行礼，亦可。却送师彻席，事简而理通，不违古来之典格。不然或於拜表投龙之后，复炉出户，退靖少息，然后再入户升坛，行科请圣设醮，还戒纳职，送师彻席，三涂五苦颂，旋坛出户，散诸坛陛司治，次却解坛散席，亦可。如醮仪笔马之类，聊以寓诚，却专状献之可也。古者拜章之外，文移尚少。自上帝以至列真，随宜修设，故醮位不多。后世文状关牒干涉既众，凡文檄所至之曹，并当醮谢。天子则用三千六百分位，公侯则二千四百分位，一千二百分位。已下庶人则三百六十分位，二百四十分位，一百二十分位，随事大小轻重设之。盖下此则不能尽故也。有如世人将上真总位，数而作一分，极为得理。以致九天上帝作一位，三十二天作一位，似此之类，大为亵渎。今上真并合专设，诸法中将吏负数难计，未免以类相从，稍加总括，更能於将吏前广铺酒果，普行醮谢，则不必计，尤善也，切在详度行之。近又有三涂五苦颂，旋坛门膀，大非仪也。然立纂舒坛，法天象地，立门列榜，以示仪式。斋终醮毕，并坛彻去，何独急於下榜哉。混乱威仪，交杂进止，实为非便。况三涂五苦之辞，无非陈罪福，以崇经教而已，又非下门榜之义，幸深详之。
　　投龙进简
　　科曰：夫大道以一炁化生三才，陶钧万有，故分三元之曹以主张罪福。即天地水三官，完司於三元也。人之生死寿夭，罪福吉凶，莫不系焉。三箓文亦三元典格也。按《 下元黄箓简文灵仙品》曰：技度罪根威仪修齐事毕，当依赤书玉诀，抆三简以告三元。
　　山简者，丹书玉札，副以金龙一条，金纽九枚，以青丝缠之，封投於灵山诸天、洞府绝崖之中，以关灵山五岳，为升度之信，奏天官上元也。土简者，丹书玉札，亦以金龙、金纽，青丝缠之，埋於坛宅。广成曰：投於坛天井之上，或埋於月辰方位上，为升度之信，以告盟地官中元也。
　　水简者，丹书玉札，副以金龙金纽，青丝缠之，投於三江灵泉、潭洞水府，为升度之信，告盟水官下元也。三简之法，各用金纽九枚，共用二十七钮，每简仍附以金龙一条，玉璧一封之外，以青丝缠之而后投也。今按《 盟真科格》 ，逐一开陈，所以告盟天地水三官，使监证斋功，缺者考□ 属地官九都曹。
　　简者告也。札者纪也。纪世之善，告於上真。法长一尺二寸，阔二寸四分，法二十四炁，厚二分，法二仪也。上下方正，法日之方景。正真通达，无所避让。国家以玉为之。夫玉有九德，可以为礼天地，神明之信，故用玉焉。公侯士庶只用擭木为之，法则一同。以槿木洁白纤致，可以比玉矣。所以明尊卑之殊也。
　　龙者乘云炁，御阴阳。合则成体，散则成章，变化不测，入地升天。故三天极阳之境，可以驿信传命，通达玄虚者，其龙乎。龙乃阳畜，故天用龙。是以天上以龙为驿传骑，往来人间。法以上金铸成，各重一两，国家用上金，公侯大臣用次金，士庶以银镀金也。上金者，五金之最刚，不渝天地所宝，通灵合神。故也取法龙形，投之洞府，告盟三元也。洞府冥官，所司僚属，告龙信简文，录其善功，以奏言於上圣，感应之报，犹影之随形。修尚之士，不可阙之。
　　璧者，礼天地山川之宝也。山简用苍璧，为九天之信，以法天也。以苍玉圆形径二寸，虚其中。土简用黄璧，为九地之信，以法土之色也。方其形，径三寸，虚其中，方者乃法地之形也。水简者，用玄璧为之，为水官之信，水之色也。法以黑色玉，六出之形，径三寸，虚其中。
　　钮者，以代歃血也。国家用金，臣庶以银镀金，钮径九分，其外如镮之形也。　青丝者，以代割发，通盟达诚，最为重也。
　　投三简之法，按《广成科》云：斋主出简言功之后，宣读已讫，明早便可埋於坛中，不伺别行关告。今以张承先斋仪中，三简启奏真位不同，已载投简科中明叔之矣。今修斋坛，只於言功解坛时，便告土简，即时埋瘗之。其山简水简虽已宣告，当卜日或斋辰，备醮馔仪物，法师率众官，或泛舟以诣水洞，或梯陆以登名山，於洞府之外，罗草洒扫洁净，敷陈醮席，酒果汤茶当鹿脯等。国家用六十分，臣庶二十四分，一如醮仪。乃盛服澡漱，朝谒法事，依科设醮，次第投之，庶为周备。则所在地司灵官监斋将吏，当为关启洞府仙曹，通达告斋之简，如此则福善立应。不可以坛中告了，都无关启，直尔投於洞中。则所在真灵，恐不关领，善功不达，获罪深矣，所失尤多。若山水之洞稍远，师众不可俱行者，当选法职者二人，与斋主斋简俓诣洞所，设醮关告投奠，亦可不得藏匿简文，因循迟久，则所在地司录奏，获罪不轻，切宜慎之。所有投简关启科书布日久，传写之间多行减节，只存启祝之辞。今已详订，具见别册。上为国王官僚，下及人民九祖父母。长夜三涂，修建大斋，并当告盟九天，投简三元，福利广大，不可胜言。谛听奉行，勿生懈怠，魔坏尔身也。若国家投龙具，有金箓科式，与此常礼繁简不同，详度行之。
　　又曰：若有至士，欲度诸天人民，善信男女，咸使得离三涂五苦八难之中，得过三恶，世世与道相值。当取，八节甲子之日，投三元玉简，除宿置之簿，言名上天，事过诸天三官九府，更相关告上天友别。万神敬护五帝侍卫，三界司迎，门户清肃，天神地只，日月来朝，千魔万精，不敢妄干。至愿坚固触向，咸令七祖父母，即得解脱三涂五苦，上升天堂，生死罪福，影响相酬，三官九署，书人功过，其理甚明。世世因缘，毫分无遗也。又曰：张承先云，凡学士受佩中盟，求仙削罪，依自然经科，投金钮十枚，放龙清泉，为求仙之道。再登坛受五老赤书二箓，策杖思微定志券等，依盟真科文，投三龙二十七钮於山水宅三处，为求仙之信。然后依玉诀，别以九龙二十七镇，以八节日投山水宅三所，求除罪簿，言名上天也。
　　拜通天救苦表
　　袖内袖九龙符九道，次步罡存伏。如拜章法同。至欲界魔王之境。次见色界之境，次见无色界之境，入青道，不入黄道。次见四天之境，次见三天金阙之门，自此将升天契券付天门守卫之神，法师下车留侍从之。神在门外，惟有青衣童子二人，捧表入金阙之东。次见一朱衣灵官，一青衣童子，接表引诣太一元生府及东极官，见救苦真人便殿，将表中情意陈白。次真人引见青玄上帝坐殿上，有九头狮子，左右二真人。兆殿下九拜躬身，口奏进表。毕出太一元生府，入金阙见太上在御座上，朝礼如仪。兆口奏跪进，想侍仙玉郎接表进呈，上判允字，布祥光於符命上。兆复进符命，亦有祥光，侍仙玉郎传表颁行符命。兆受礼谢出阙，复入太一元生府，见青玄上帝。兆再拜口奏，进呈符命，亦布祥光。宣救苦真人青玄灵童九龙使者至殿下，颁符命付使者。礼辞同真人灵童使者出太一元生府，至三天门复取契券，同向来侍从诸神，历三界，度罡风，回坛，兴身称以闻。不离本位，宣九龙符命九道。毕，法师望东，想东极慈尊坐九头狮子，在百宝光中，祥云之上，左右真人侍从，酒枝水於十方，吐祥光於幢上。兆九拜，以左手拽起，礼谢十方，纳官复炉。次预告挂门迎天榜回靖，此是通天救苦，预告十方，停囚罢对，如阳间停央之义也。
　　拜素车白马章
　　袖普告三界诰，变神飞步存伏，同拜章法。至三天门下，见天师对读，引诣金阙朝见。并在存想法。想见览章判从字，侍仙玉朗传接，付右阶曹官青腰玉女颁降天曹，宣素车白马大将军一人，官吏一百二十人至殿下。兆进呈普告三界语，想侍仙玉郎接进呈，上览布祥光於诰上，侍仙玉郎接下付兆。兆礼谢辞退。同向来所宣素车白马大将军从官同出，如仪至坛，兴身称以闻，不离位，宣诰回坛，纳官复炉。
　　拜酆都开业道章
　　袖酆都拔赎语，元始符命语敕赦，步罡存伏，如前。至金阙，兆想朝礼上允判依字。兆进诰命赦文，想侍仙玉郎上呈，上称善布祥光於上。侍仙玉郎递下，兆受礼辞出阙，复诣泰玄都省，见四相各於街下书名，兆受之出三天门下，复如旧路，兴身称以闻，不离位宣赦元始符命诰，酆都诰，祝龙礼谢十方，回坛纳官复炉。
　　拜开通道路章
　　袖玉皇宝诰敕制地只语，步罡存伏如前。至殿下朝礼，想上览判允字，颁付官曹，宣太一使者、五帝真符驿史，各持太一符命、紫阳宝节、五方生炁灵符，兆跪奏玉皇诰地只诰，想侍仙玉郎上进，上布祥光颁下。兆受毕礼辞，同太一使者等回出三天门下，兴身称以闻，不离位宣诰，礼谢十方，回坛纳官复炉。
　　拜沐浴炼度章
　　袖金液炼形诰雷文诰生天宝箓，步罡存伏如式至殿下朝礼如仪，想上览判允字，侍仙玉郎递付直日官曹，宣洗濯夫人、五方解秽童子、丹天左右卫大将军，持东井黄华水一笼，五方童子各查五灵之炁，至坛下朝。兆跪进诰箓，侍仙玉郎进呈，上览布祥光於上，颁付与兆，兆受辞谢出阙，诣泰玄都省谒四相，如仪呈宝箓，想四相各於衔下书名。辞省出，同所宣官将等出三天门下，回程如仪至坛，兴身称以闻，回坛纳官复妒，诰箓留上帝前，候炼度时奏请宣告。
　　上清灵宝大法卷之五十九竟
　　上清灵宝大法卷之六十
　　洞微高士开光救苦真人宁全真授上清三洞弟子灵宝领教嗣师王契真纂
　　斋法章奏门
