<!-- { "loadSidebar": true } -->
　　宗旨曰：灵宝大法，上可以保天长存，禳日月之失昏，星宿之错度。下禳劫运刀兵水火，阳九百六之灾，治山川蚖蛇巨兽之怪。大可以修真内炼、骨肉同飞之道，中有长生度世、尸解之法，小有升济存亡、回尸起死之功。明则啸命风雷，变化自然之灵。幽则策使万神，彻视十天之文，故曰圣人体之而常用，百姓日用而不知。
　　叔派
　　宗旨曰：灵宝大法师授宗旨，集派五劫开化之后上圣、已成真仙口口相传不形文字。恐泄天机，自招谴责。所谓文书易见，宗旨难逢。今世遇者，皆宿有善功，遂令遭遇，故当保爱尊敬。
　　师派
　　抱一真人　　明真先生　　胡守真　　  赵善渊
　　体玄真人　　洞微大师　　张逵真　　  华羽士
　　上白先生　　羽士成昭延　赵颐真　　  阮存清
　　羽客孙游岳　羽士刘德常　汪守素　　  赵善观　 陈灵一
　　朱阳先  　　明远先生　　赵彦最　　  刘志大　 卜□
　　太极真人　　元静先生　　羽客刘混康　吴宏　   周得一
　　龟台祖母元君
　　太上道君
　　玉清元始天尊
　　太上老君
　　玄一玄二玄三真人
　　左宫仙翁　　羽士黄洞元　妙明真人
　　抱朴先生　　希夷先生　　卢镕
　　渊洲先生　　羽士黄钦寂
　　简寂先生　　真寂大师
　　升真先生　　观妙先生
　　正一先生　　羽士毛奉桑
　　田仙翁　　  真士黄在中
　　盟真玉匮
　　宗旨曰：授词之日，於靖内拜三十二天表，每日拜一天，三十二日拜竟。则为之盟真玉匮者。进谒四方三十二天竟，则比金玉之盟匮者。黄箓禁重，罪考不原，为之玉匮。如玉之匮，宝惜守之。
　　天上三十六
　　宗旨曰：混沌才判，玄炁生元，是一生二，二生始炁为三炁。清微天为玄，禹余天为元，太赤天为始，一天生三天。每天生三炁，为九天。清微天生郁单天、禅善天、须延天也，禹余天生兜卫天、不骄乐天、应声天也，大赤天生梵辅天、清明天、无想天，此是九天也。九天各生三天，共二十七天。外除太皇黄曾天，并无色界四天，太虚、太释、龙变、太极四天，共为二十七天。三清三天在九霄之上，是为天上三十六。
　　地下三十六
　　宗旨曰：天有九天帝君，地有九垒土皇君。每垒亦有三炁，土水风各一重，上下相次。地一曰色润，地二曰色泽，地三曰石脂色泽，地四曰润泽，地五曰金粟泽，地六曰金刚铁泽，地七曰水制泽，地八曰大风泽，地九曰洞渊无色纲维地九垒各生三炁，以法地下三十六。凡天上三十六阳炁，为三十六天君。地下三十六阴炁，为三十六土皇君。九垒之下三炁者，风泽洞三炁也，浩荡顽空，裹以风泽者。元始梵风之炁，刚於真金，亦名刚风。擎持九垒。乃载诸天，高而洞浮，垂而不落，上接大罗，盖道之故。
　　明三宝
　　宗旨曰：灵宝大法中所尊太上无极大道，三十六部尊经，玄中大法师，是名三宝。出广成斋科，诸方奉行。共一十七字，即无异同。近有妄行增易，辄编入简寂齐仪中，此为非也。
　　太上无极大道
　　宗旨曰：无极大道，一炁才判，元始天尊授大法付太上道君，道君授之於后圣老君。夫元始乃道君之师，道君又老君之师，老君下化流教於世，是为无极大道。
　　三十六部尊经
　　宗旨曰：灵宝大法，是为三洞祖教，自五劫开化之后，玉清洞真，上清洞玄，太清洞神，三洞四辅符箓，皆因赤书玉字纪经咒而成之。大洞三十九章，明五劫开化混沌之体，述和三炁归一之法，付玉晨道君。次於诸天，说灵宝三十六部尊经，方成世书。十方国土，所在天官，皆有三十六部尊经真文宝篆。世俗止言洞真十二部，洞玄十二部，洞神十二部，三洞合为三十六部，殊不知各有标题。
　　洞真十二部
　　《上清经》一部八千卷，《妙真经》一部五百巷，《太一仙经》一部八百卷，《妙林仙经》一部八十巷，《开化经》一部八千卷。《仙人侃经》一部七千巷，《黄林先生经》一部一万八千卷，《太上真经》一部一万五千卷，《道教经》一部一万五千卷，《炼精经》一部八万八千卷，《功德经》一部八万四千卷，《道德经》一部五千卷。
　　洞玄十二部
　　《灵宝经》一部八千卷，《元阳经》一部百十二卷，《元辰经》一部一十万卷，《大劫经》一部一万卷，《开山经》一部十万卷，《诸天内音经》一部十万巷，《八炼生尸经》一部十万卷，《灵和心音经》一部八万巷，《消魔经》一部八万卷，《无量寿经》一部八万卷，《按摩经》一部十万卷，《道身经》一部十万卷。
　　洞神十二部
　　《太清经》一部八千卷，《彻视经》一部九万卷，《集仙品经》一部八万卷，《洞渊神阮经》一部八万卷，《内秘经》、《真一经》、《集灵经》、《中精经》、《无量品经》一部八万卷，《黄老集宫经》一部八万卷，《黄庭经》一部十万卷，《小劫品经》一部八万卷。
　　玄中大法师
　　宗旨曰：元始天尊立教之后，至上皇元年，五劫同启，五行全形，五炁俱备，化生诸真。诸仙应五劫之内，化生玄中之精，精中之玄，皆是上皇故劫号五劫之中，化生玄中大法师，乃禀五炁之精英。与天真皇人集云成章，龙胎石景，亿万符书，三部十条，悉为正文，玄中大法师方始立教也。
　　明五方炁数
　　东方九炁壬子木，乃发生之时数，至庚申九位，阳神所聚。
　　南方三炁戊子火，乃炎高之府数，至庚寅三位，阳神所聚。
　　西方七炁甲子金，乃肃煞之时数，至庚午七位，阳神所聚。
　　北方五炁丙子水，乃玄精之府数，至庚辰五位，阳神所聚。
　　中央一炁庚子土，乃重辱之府数，居一位，阳神一炁所聚。
　　明十方大衍数
　　东方九炁，南方三炁，西方七炁，北方五炁，中央十二炁。除虚数土，即下方也。东南六炁，西南二炁，东北四炁，西北八炁，上方一炁，下方一炁。
　　总计八十五炁，除天元一炁，日月二炁，地元一炁，按华夏九九八十一，阳数也。
　　明九炁分布
　　宗旨曰：诸法只载五炁，按五方五帝劫。有九色圆象，而不分剖出入变化法则，不能通真召灵，今以图指类。
　　五炁变九炁图
　　窃谓虚皇之教，起於古初。妙道开光，神文降世，或随时而化现，事以付传。中古以还，典章浩博，至晋宋间而简寂先生陆君，始明授受降世之源，别三洞四辅之目，考详众典，撰次斋仪。自是遐迩宣形，斋法昭布，条陈经诰，次序乃成。洎唐则张清都万福，复加编集，典式渐详。中叶以后，广成先生杜君光庭，於是总稽三十六部之经，诠旁及古今之典籍，极力编校，斋法大成。然其一字一法，由始及终，莫非出於经典所是，古科二十四品之斋。广成之论，谓黄箓兼总死生，人夭同福，上至邦国，下及庶人，皆得修奉，隶於下元中官，统摄万灵，并关九府，功德深重，利佑存亡。於是撰集斋科四十卷，号曰《黄箓斋科》。然则坛遗典仪，朝修俯仰，莫不古今一途。而其科文严整，典式条畅，发明古则，昭示方来，斋法至此，不可有加矣。其科中第一卷，叔坛官则曰：法师当佩三洞之箓章，其次则佩洞玄箓者，可以行事。盖斋法出於灵宝，属洞玄部也。自告斋始事，以至醮谢散坛，则广成科中无不备具。自后世世纷纭斋科，虽参三洞之众经，而多出於洞玄之十二部。若奉行斋事，符书咒诀，关奏文移，在科不载。自唐以后，则总于灵宝大法。而法之本文，又主以度人上品之一卷，是谓上清灵宝大法，虽至径简，而蕴奥难穷。经曰：星宿错度，日月失昏，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。师友命过，亦当修斋，行香诵经。今广成科中，为国消灾，为民析福，拔济师友，普度幽魂，请福三元，关升九祖，皆曰黄箓。悉有科仪斋法，出於灵宝。故所集来历，则关涉经典甚众，而行斋符法，合在此书。灵宝古法，自奉持戒律，深明本经，服炁存神，收光内炼，然后救世拯物，辅正除邪，建德立功，济幽度殁。至此则斋法当行，是充其所蕴，以及天下者也，亦施用之次序也。广成立科，以黄箓为重。灵宝旧法，亦皆黄箓科品云。
