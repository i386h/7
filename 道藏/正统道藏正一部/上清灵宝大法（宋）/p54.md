<!-- { "loadSidebar": true } -->
　　具位臣姓某等，谨重伸上启金阙至尊，瑶穹上圣，临坛传度诸大师尊，三界十方群真众圣。臣闻道虚善应，天高听卑。故兹传度之坛，特沐鉴观之泽。深虞屡渍，仰丐宽容。今则补授事终，醮修礼毕，仙凡有间，仪卫难留，清跸收声，已返琼都之仗。紫云敛彩，曷瞻玉驾之光。真灵随治以荣还，官将分神而驻剖，徒深怀感，倍切倾驰。臣与弟子元任激切，攀恋谢恩之至，谨稽首再拜奉送。
　　法众送圣，焚疏状，回向礼毕。
　　谢官将，三献文。
　　伏以百魔隐韵，使离合之自然。三景开明，周大行之梵炁。元上大罗之境，端居元始之尊。出法度人，有返形之微妙。传经流世，敷起死之玄功。侍其经者，八方威神。卫其法者，诸天上圣。五帝大魔之所治，十方使者之攸司，至学既已盟传，魔王举其道备。遵上天之禁格，露祭醮於灵坛，召制十方，御地祇於要妙。威齐天政，束魔鬼於真文。修行其旨，则万圣临轩。诵咏是经，则诸天齐到。辅我法者，闻咒诀而出有入无。佐我道者，承符命而济生度死。中理五炁，混合百神。今者谨按科盟，备陈苹藻。伏望森森队仗，咸来顾以来故，济济威仪，享既镯而既洁。恢弘教法，懋积玄勋，神鉴在兹，谨陈初酌。伏以灵宝本章，乃重玄之蕴奥。上品妙道，为大法之根宗。或传布於人寰，或秘藏於天府，宗奉敬礼者得道，轻泄漏慢者招殃。吾以宿命因缘，恭参大法。既蒙师而付度，当备物以谢恩。仰惟至圣之聪明，俯鉴菲仪，而肸蠁所冀，威光赫奕。辅正教於玄坛，灵造昭彰。积阴功於凡世，退惭末学。乘遇明师，虽凭宗教以行持。惟藉神功而赞助。断绝祸源则剪形截首，申明号令则钦振提纲，拯幽济显则无所不成，建德立功，而有求皆应。毋令懈弛，有背盟言，幸对威容，恭陈亚献。伏以道无人而不立，人非道而不行。是知道用人宣，人从道立。当职谬参玄奥，叨进仙阶。自惭寡德以元堪，惟藉至神而是相。伏冀分司部伍，共严整於法坛，森列旌旗，各镇安於靖治。坐名立呼，则斯须响应。行神布炁，则垣赫灵通。辅吾道以立功，守斯盟而谨节。上赞玄元之化，不忘终始之修。嘉绩有成，严班可进。今者词多屡渎，礼尽三行。不违方寸之诚，俱赖聪明之鉴。谨当终献，以谢威光。
　　上清灵宝大法卷之三十竟
　　上清灵宝大法卷之三十一
　　洞微高士开光救苦真人宁全真授上清三洞弟子灵宝领教嗣师王契真纂
　　斋法坛图门
　　斋法总说
　　师曰：谨按《清微宝格》云：阴功有德超祖考，阳德显然福一身。何不立功救无问，自然天帝赐子真。乱臣贼子永沈沦，犹被殊泽化昆虫。九年诸天称悦庆，白日乘云朝玉清。无问者，幽阴苦爽也。修度人玄理求叉仙之要路者，非普救无间幽阴苦爽也。夫幽阴考治之密旨，各有攸宜。几世之四生六道，轮转生死，无有休息。若非超出三界，体入自然，焉能解脱轮回之苦也。且人道也，至戎蛮夷夏正化，不及日月不照之地。但有三业六根五累者，皆生人也，普统於北天。北方有三官，鬼官主之。非清泠、青华、紫微三官也。此之三官，专主三考报对，若身业重则火官考，心业重则录官考，口业重则水官考，若六根三业俱重，则风刀考也。人之生也，父精母血，凝骨孕肉，而化生形质，胞胎结育，十月全仪，太微降气生神，风性随化魂识，方始生成。为男则天尊有位，为女则元君有真。但绿三业自造，六根牵缠，数尽归空，随业受报，肌尸沈於土壤，魂神拘绊冥乡，非宿世而横亡者，社令土主闭系长夜，永无出期。倘若充业酬还，径归鬼都，万载亦未超生。或罪多而功少，历五苦而始有托化之渐设。若功多罪少，经一涂毕，而便证轮回之福。罪福俱鲜，逐业报生。无功罪大，万劫沈沦，火官考则铜柱铁状，铜汁炉炭，火濠天河，火车擭汤之报。或水官考，则冰池寒塘，毒汁粪秽之报。或录官考，则金槌铁杖之报。或风刀考，则屠割锯解，飞戈飘戟，拔舌犁耕，迅雷烈风，八达交刃，割切身心，刀山剑林，分解形体，火犬毒蛇，穿喷骨肉，然膏灰骨灰粉神躯，昼夜之中，万死万生，业风吹酒，应时复形。罪若浅薄，苦尽化生，尚犹不失人路，多生卑贱，不具相貌之人，或生四极戎狄蛮夷之域。罪重业轻，生於六畜之形。十世五苦，再循人道。若也罪业重大，风刀考掠之后，散飘神魂飞扬万方，随其胎卯湿化，化生分形，微细昆虫，永无再生人身之路。更有罪业少而过名大者，备经三涂五苦之后，方入饿鬼之门，再生劫运，拘为长夜之域，担砂负石，涟汲淇波，驱雷役电，逮役之后，托化鬼道，丑恶之报，亿亿劫中，永沈阴冥。於是辛玄子《邓都记》云：有胎生之鬼，是此也。既生人世，行止施为，惟罪是修。意志情累，皆为根业。善事善业，彼求报此。恶事恶业，此求报彼。一失人身，便有此境，至於邓都。北帝启陈上曰：先绿不幸身任冥司，动经亿劫，不睹光明，而况下鬼罪鬼也。今故遵承太上慈训，示此因绿，使学士睹兹苦报旨趣，存太上慈悲之念，发慈悲之智惠，行慈悲之法门，证慈悲之妙道，使苦爽蒙慈悲之恩德，岂不乐哉。是以祖师说是救苦度人法门，万巷千篇，作苦海之舟楫，为成真之径路。上学之士，发此慈悲心者，慎毋旷慢，反堕功德，劳而无功也。
　　师曰：九清之上，有无上大罗玉京金阙，中有盟真之科，秘於玉匮中，乃灵宝普度幽明之法门也。自赤明开图之始，元始天尊所说救苦拔罪之灵篇，与诸万圣结约证盟，誓愿於亿劫之中，救度苦爽，故日盟真也。盟真之典有三品焉，上有上元金录之科，中有中元玉录之科，下有下元黄录之法。总而言之，谓之无上盟真玉匮。黄录普度幽明，无量大斋也。建置之法，先承投词之旨，次卜地涓吉，告斋严命，同学同志入靖对斋，预告上穹，修札关告十天九地，三元九州，靡不遍通。持诵经号，敷宣科仪，行香修齐，建坛贡章，颁符请命，召摄显现，以伺感通。功周幽显，名列玉清，普天怀德，功莫大焉。当按斋法次第关行，慎勿妄示，混淆三元，罪在不赦。若遇真人不行流演，闭塞道恩，天宪立至。兆宜契勘人才骨相而付焉。
　　镇信章
　　师曰：古人淳朴，怀道抱德，不食不欲，各足於身。但用至诚，自可通感，不须财宝，玄合天真。末代时浇，人民矫诈，惟吝财货，不识因缘，贱命重财，亡家破国，内怀万恶，外结凶奸，相继灭亡，未曾自悟。念是之故，令遣散之，一则外贼不起，内外安静，众祸消除，所以质信效心，以财为首。财既可拾，心亦随之，圣善冥通，随夫心意。高天厚地，玄圣上真，非信不通，非心不感，通感之致，在乎心焉。
　　金龙一十三条。
　　十条镇十方，三条投三简。
　　科曰：各重一两，长三寸六分。□国家用上金，公侯大臣用次金，庶人以银镀金，并可通用。夫龙者，上天之驿骑也。传达通感，龙骑为先。负简即腾信三官，效誓则告盟十极。镇信之法，以龙为首。阙者考属阴官曹。
　　镇彩十一段。
　　十段安十方，一段命信安中央。
　　科曰：东方青纹九，南方绛纹三，西方白纹七，北方皂纹五，上方碧纹三十二，下方黄纹三十二，四维黄纹各一十二，总十方合一百三十六数。国家用匹数，公侯用丈数，士，庶用尺数。命信一段，天子公侯用紫色，士庶用本命纳音色。匹文尺数，各随斋主本命年数，外加一数，以表延生之信。纹缯者，显五行之色，象十方之炁，降十天，致五帝，通真效信，请命析灵，不可缺也。阙者考属天官玄都曹。
　　纸墨笔砚一十副
　　镇十方纸，每方一十二幅。
　　科曰：建斋行道，或救拔亿曾万祖，先后亡灵。或请福析恩，消灾谢过。则四司五帝，三界十方，纪录善功，校定罪名。故以纸笔为录功纪善之籍，质信於十方，不可缺也。缺则十天不录其功，九幽三官不除其过，阙者考属三官曹。
　　香华十柈镇十方。
　　科曰：以香者通感为质，隔氛去秽华者。以鲜洁为美，表瑞效真，请福祈真，香华为本。香以沈笺降真，华以香洁木生者。如无华者，可用五色彩剪成，以镇十方，不可缺也。阙者考属阴官曹。
　　镇米二斛四斗
　　或一斛二斗。
　　科曰：米以质信天官，增加品禄。阙者考属天官曹。
　　镇油二斗四升。或一斗二升。
　　科曰：油者，阴类也。阴中生阳，以油镇阴官，续阳景。阙者考属阴官曹。
　　镇炭一百二十斤
　　或二十四斤，或一十二束。
　　科曰：炭者，阳类也。阳中生阴，以炭镇阳官，资阴气。阙者考属阳官曹。
　　镇钱二万四千
　　公侯二十四贯，士庶一十二贯，或二贯四伯，或一贯二伯。
　　科曰：二万四千者，以代上金之信，质心三界，告盟十天。阙者考属天官玄都曹。
　　玉璧一十三枚
　　十枚十方，三枚投龙简。
　　科曰：玉有贞洁之德，可以冥感上真，故以为信也。十方璧圆其形，虚其中，各径二寸四分，厚二分，投龙简璧。天官用苍璧青色，圆形，虚其中。地官用黄璧方形，虚其中。水官用玄璧黑色，六出形，虚其中。并径二寸半。投三简，以金龙青丝金钮，缠而副之。青丝以代割发，金钮以代敌血，上告三官也。阙者考属地官九都曹。
　　槿木简三面。
　　科曰：简者，记也，纪世之功，告盟上真。上下正方，各长一尺二寸，阔二寸四分，厚二分。国家以玉为之。玉有九德，礼天地之信也。已下皆以获木，或柄木为之。丹界五行，丹书国号年辰、建斋之所及法师姓名，投於名山大洞，灵泉龙穴，及埋斋坛之中。告天地水三官使者，明斋事奏于上境。阙者考属地官九都曹。
　　金钮二十七枚每一简用九枚。
　　科曰：各径九分，圆其外，如环之形。国家用上金，大臣士庶并以银镀金，以青丝缠龙简，投之。每简用九钮者，见於灵宝经法中，余并从广成本科，后世不敢增易，惟书简则广成科。不载符，止真书其一面。若经法则篆文於一面，用与不用，更以理推详之。
　　威仪章
　　师曰：太上三尊，居玄都玉京之山，七宝玄台紫微上宫，十方世界上圣高尊，一日於寅午戌三时，旋行朝谒，执符把录，建节持幢，吟咏洞章，烧香散花，奏钧天广乐，鸾唱凤舞，万真称庆，三界齐惧。今之斋法，登坛朝奏，步虚旋绕，盖取於玄都玉京也。威仪法式，莫不备焉。
　　飞空霓旌一对
　　似节，无龙金凤绶带，三层，五色丝为之，悬竿。
　　朝元朱幢一对
　　珠盖珠网八角，一层，悬竿木胎，左龙右虎，金龙街绶带。
　　含虚散丝节一对
