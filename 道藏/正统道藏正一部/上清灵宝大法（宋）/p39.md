<!-- { "loadSidebar": true } -->
　　供养尊礼。
　　谓一切学士行此功德，获五品善果。
　　凡诵是经。
　　亦谓已成真人，再言自然功德果报，度万祖苦爽，上升朱官，依朱陵品格，九年更生，受化得为贵人。自身功德满日，飞升上清金阙，游宴玉京也。乃至学也，止得自身受度，飞升南宫，不能功及曾祖也。
　　世人受诵。
　　止得延寿尸解，返形太空，一身不获上度朱陵之福，曾祖难生受化也。
　　魔王歌音。
　　百遍名度南宫，千遍魔王保迎，万遍飞升太空，此是三界歌章，非炼文也。
　　有闻灵音。
　　心形归信，谛听诵者，获九品善果。
　　行是功德。
　　发心修斋，烧香诵经者，获三品善果。
　　右别至人。
　　至学之人行是功德，克获为上清后圣帝君金阙之臣。
　　有知其音。
　　中篇也，谓如晓其文功力齐，而获八品福报。
　　此音。
　　中篇之音，有辟禳度成四种无量威神之力，诵者获十六品祥应。
　　资金宝效心，盟天而传二依玄科四万劫一传。实金宝质心，依旧格告盟十天。
　　此三条乃传付授受之条，上天之科，立四万劫，乃旧劫之格。自黄帝受图，大禹受符，高辛受天经，至太极下教，岂有四万劫也。依阿母降世新格，下教之科，四百年一出，有其人四十年听传，再付四百年，共不得过七传。四年中有至人，亦许一授而三条，付受之科，言二章大法，及诵经之式也。
　　长斋修诵例
　　道言：正月长斋，诵咏是经，为上世亡魂，断地逮役，度上南宫。
　　正月者，上元天官会，地水二官於上元紫微宫，校诸功德，名举位赏会之月。役者，有三涂役。天涂罗雷役电，即天官役也。地涂担砂负石，即地官役也。水涂涟汲汉波，即水官役也。有长役鬼官者，五岳扫山，邓都役逮，隶山河垒治，此鬼官之役也。恐上世亡魂受诸涂役，故此月宜长斋诵经，度魂神上南宫也。
　　七月长斋，诵咏是经，身得神仙，诸天书名．黄箓白简，削死上生。
　　七月者，中元地官会，天水二官於中元阳奎官，校勘功过，名庆生中会之月。黄箓者，天之金箓，上生名也。白简者，死箓也。所谓金简箓书生籍，白简削死字是也。神仙所书之过名丹简罪簿，世人所书死籍名黑簿，皆死名之部也。故此月宜长斋修诵，以度己身，诸天书名，告命黄箓白简，削北都死籍，上生名而得神仙也。
　　十月长斋，诵咏是经，为国王帝主，君臣父子，安镇国祚，保天长存，世世不绝，常为人君。
　　十月者，下元水官会，天地二官，诸天诸地诸水真圣仙灵，星宿官曹，鬼神主宰，普校一切功过善恶，於东极天之尾阊，泄水之源，清泠府中，名普校建生大会之月。宜长斋诵经，为国王帝主，君臣父子，继世不绝，常为人君也。行此功德，则诸天保举，纪其善功也。师曰：世有冢讼缠身，乃先亡讼於阴司，逮及生人，计运不利，乃考后裔，既为道子，先於上元，度七祖九玄，断其逮役，度上南宫。次於中元，自度其身，削死简，上生籍，纪名诸天，身得仙道。然后於下元，为国祝安帝王圣祚，及依法安镇有灾之方，谓以三十二天玉字，安镇其方，则召诸天和气，以致民称太平。若学仙之士，自身先亡，长役三官，逮考延及其身，死名注於黑簿，既自无仙名，又何暇为国为民行其功德。所以三元之首，自上及中次下，皆须行道诵经，则无玷科式矣。
　　八节之日，诵咏是经，得为九宫真人。
　　八节者，四立二至二分也。至日皆当面本方，修诵以消禳半季灾数，及消镇其九州地分，水火刀兵旱满之厄，得行是功，可证九宫真人之位也。
　　本命之日，诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　本命者，乃本生造化之日，诸天所重。今之下元生於五浊之世，五情交攻，六欲缠缚，七魄得志，三魂悲泣，神炁两亡，空尸动作，百邪竞奏。况三魂上属三台，总炁太玄生府，性好游逸，飞腾三界。既遇生根，立始本命，来归形中。能於此日诵经，拘制魂魄，故魂神澄正而宁静，万炁不散而长存，邪不外挠，身有光明，则三界神祇侍卫，五帝灵官司迎。但非止诵经，如大洞诸法，上清上道，及养命法术，皆用此日修诵，乃为良日，必无诸魔试之患。能行入此功德，则万神朝礼，名书上天。若功满德就，则魂飞上清。其说三清天者，四梵天之上，天，九仙所居，太极宫所治，太清十二天，九仙所居，九老所都，后圣金阙所治。晨道君所治。次上清十二天，九真所居，玉晨道君所治。次无上大罗玉清十二天，九圣所居，元始所治。是天中之天，三十六天也。上清者，太清之上，玉清之下也。
　　正月诵经长生久视太微玉符
　　玉几玄珠　 流降三田　 百神拱卫　 万圣临轩　 飞梵纲轮　 通幽达灵
　　右符正月佩服，召东华真火齐满之炁，下入身中，长生久视，后天无穷。
　　七月诵经长生久视九仙玄箓
　　金简龙章　 焕照太玄　 万帝设礼　 五行回旋　 金洞玉房　 受命延生
　　右符七月佩服，召灵真母汤色之炁，下入身中，以生金木土之炁，长生久视，久而行之，身飞上清。
　　十月诵经长生久视玉帝宝箓
　　真元散敷　 朗焕九衢　 神变帝台　 梵响太虚　 周行六合　 真炁潜扶
　　右符十月佩服，召北方五炁五君万贤之炁，下入身中，以生水木之炁，长生久视，后天无穷。
　　八节诵经长生大帝久视之章
　　真炁罗络　 虚上玄华　 三关通彻　 八景陈敷　 与日合并　 得补真人
　　右符八节佩服，召黄帝君务猷收之炁，入身中，以生土火之炁，即得长生，神朝玉真。
　　本命诵经神霄玉清仙王降真宝箓
　　胎仙上景　 澡炼精神　 左命玉华　 右啸金晨　 役灵使神　 常保利贞
　　已上符素地朱书，密地行持，勿以语人。修真之士长生日，面东南火化，净水服之。
　　三宫密诵
　　师曰：度人上品，郁秀光芒，上消天灾，下禳地祸，外济庶物，内炼百神。行用之门，以精专为首。修诵之法，以存念为先。故使炁息调和，音声和畅，想三炁之蓊郁，会百神之森罗，可以内炼其躬，外泱於物。修诵之旨，入靖焚香，定心平炁，收光内现，万虑不干，端坐直身，毋倚侧，毋楼曲，俾牛车之路不屈，龙虎之炁绵绵，然后诵经，各有所主。有神诵，心诵，炁诵，此外有意诵也。若为天地国主及天象，可以神诵。为灾厄及他人析禳，可以心诵。若度一切亡魂，可以炁诵。凡有紧切，须於密室中，默诵神文，方行章醮。自始及终，并合如法存思。初一遍诵序，第二遍止，自经始十遍为一过，诵毕，纳官密陈情佃，出宅升神也。诀曰：正月为上元，行持在上宫，存自己婴儿，自丹田中，随三色云炁，升归上宫止。六月一同。凡七月为中元，行持在中宫，存婴儿在中田止。九月一同。凡十月为下元，行持在下宫，存婴儿在下田止。十二月一同。凡祈禳在上宫，凡炼炁在下宫，凡为亡灵在中宫也。凡行九种阴功，及消禳灾厄，并自己度厄立功，存身为元始，悬坐空浮五色狮子之上，居日光中。每为人诵经，须存泥丸中宫元始，下在绛宫，仍摄析禳人阳魂，来受经。如元始授经，与道君一例，至诵经时，须行定法，方着耳彻听，天尊诵经，琅琅如钟声下丹田，炁诵三千遍，中田三千遍，上田四千遍，周一万遍功也。
　　行道修诵
　　经曰：行道之日，皆当香汤沐浴，斋戒入室耳。
　　师曰：行道之日者，谓应是诵经之日，皆当香汤沐浴也。香汤者，五香之汤也。
　　五香汤沐浴法
　　青木香，白芷，沈香，白檀香，甘松。
　　右各以二十四铢，治下筛，用东流长泉一石煎数沸。青木香者，阿母《大有三奇经》云：乃五节之清香，开尘浊之秽，如诚奏上玄，得以焚之，开通尘秽，五丈使通霄汉。诀曰：以器盛五香汤，先当解衣，烧香，於左就座，存日月光华五色交错，入於五香汤中。次存五色仙童五人，玉女五人，从五方来，烧香散花，执巾执水，在左右，即以杓搅汤三十二下，咒曰：
　　五香玄水，日月华英，澡炼身形，去浊流清。尸尘灭落，秽气荡除。胎结散根，策空乘虚，飞入上清。
　　咒毕，即叩齿，再咒曰：
　　太玄真液，炼炁生灵。沐泽苍华，诵咏洞经。七祖飞仙，我腾上清。
　　咒毕，叩齿三十二通，先取饮一器，温凉自适。次以别器沐发，先念解发咒曰：
　　神宫振天，黑云散开。流金火铃，焕掷无边。使我通真，游行诸天。无量度人，招灵命仙。
　　解了沐发咒曰：
　　日月之华，流晶泥丸。沐养九宫，百神忻惧。尸祁灭落，真师下观。赐受神虎，得为帝宾。
　　结了就浴解衣咒曰：
　　五斗配衣，龙虎侍真。开明三景，上登玉宸。解衣成仙，使我长生。
　　解衣毕就浴咒曰：
　　霖池玉泉，灌我身形。内炼五脏，外通九门。使黑开通，尸秽荡清。万遍保举，入登帝庭。
　　浴毕戴冠咒曰：
　　云层碧玄，使我通真。冠髻召仙，五炁摄真。神华发光，上升帝庭。
　　冠毕着衣咒曰：
　　神童侍衣，玉女烧香。登拜经室，玉音琳琅。度我七祖，涤灭祸殃。延年长存，云根宝浆。
　　饮汤咒曰：
　　黄神守关，青帝护魂。天绉咆哮，万魔丧精，尸血尽涤，青虫灭形。七魄炼化，紫云自生。游宴太玄，高真并軿。
　　入室修诵例
　　经曰：入室东向，叩齿三十二通，上闻三十二天，心拜三十二过，闭目，静思，身坐青黄白三色云炁之中，内外蓊冥，有青龙白虎，朱雀玄武，狮子白鹤，罗列左右，日月照明，洞焕室内，项生圆象，光映十方，如此分明。
　　按道君皇帝《御注度人经》云：东向者，人间望玄都，即玉晨在东。又始青在东北，东为生炁，故行道入室，迎而向之，用以招延灵炁者也。叩齿之法，左为天钟，伐鬼灵也。右为天磬，集百神也。中为天鼓，朝真圣也。入室诵经，思真念道，叩齿三十二通，心拜三十二过，内以尽其诚，外以应其数，内以集神灵，外以灭邪精，旁以周至理，上以格高真，修存上法，无所不该者焉。心拜之法，当j,存见天宫帝君，下灌一天真炁，如玉霞之辉，入我身中。咽纳周布，心拜神感，诚念至极，故曰心拜过於形拜。又曰修存上道，止以心拜，则不倾侧脑宫，正此义也。主於召出臣身中功曹使者等神，俱我身中道炁所化，与道相通，当运至真，召出应妙，关告天境，洞彻志意，以契大道焉。
　　修诵内用
