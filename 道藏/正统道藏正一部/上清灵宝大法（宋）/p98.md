<!-- { "loadSidebar": true } -->
　　夫九幽者，按八卦中宫，按九州分野，各系社令主守。在天为九天，在地为九宫，化形为九幽狱。其名有九，皆一炁所化，一念所感。凡亡人一念之恶，其狱即现，其狱随之。故太上垂慈、拯济，立此一济法拔度苦爽，当如其式。一曰幽冥，乃东方震卦九炁所化。凡发生画动，莫不待风雷之所惊，故号风雷地狱。二曰幽阴，乃南方离卦三炁所化。凡火数至午，为阳极阴生之道，故号火翳地狱。三曰幽夜，乃西方兑卦七炁所化。凡一日之光，役於酉地，为金方杀伐至刚之道，故号金刚地狱。四曰幽酆，乃北方坎卦五炁所化。凡炁候水数至於子，为阴极阳生。水旺於子，故号溟泠地狱。五曰幽都，乃东北艮卦梵炁所化。凡炁候至寅艮，为温柔发施之理，木无所生，故号擭汤地狱。六曰幽治，乃东南巽卦梵炁所化。凡火至巳，为至旺之乡，莫不烁烁镕铜之炽，故号铜柱地狱。七曰幽关，乃西南一坤卦梵炁所化。凡金界为西南肃杀之候，故至人门之乡，多生贵杀之心，故号屠割地狱。八曰幽府，乃西北乾卦梵无所化。为天轮运转之象，故号火车地狱。九曰幽欢，乃中央一炁所化。是中宫土皇所掌，为中央总制之治，故号普掠地狱。
　　建狱法
　　按《太一真科》，凡立九狱於地户上，以土妙砌坛九所，方阔二寸，九坛如一，罗总方六尺，以法地之阴，极二六之象。每狱作四角三曲，每狱点三炬，安狱牌上，悬旛九首，书各方天尊号，背书十方天尊符旛顶书九狱符，两手写破狱符咒告文，足上写某符告某狱，以竹九茎标之。又式以黄旛九首，书九天生神熙符，於破狱焚狱旛了，却以此九旛挂其位，中置大旛一首，书青玄号，任风吹扬，万罪俱灭。依式建狱，所以法象地九幽，阴曹主罪，宪职罗酆，东南巳地，是其所也。狱式别载。
　　论建狱
　　凡建九幽之狱，本为普度沈沦之设。凡建小缘，上不祝君王而及寰区，下不度九祖而及六道。用心窄隘，专意荐一二位之亡魂，则上帝不为一人，而能特降符命，悉开九狱，必无是理。地狱未必可尽破，孤魂未必皆可度。而我之立意，无一毫及物之功，岂本科之意。傥若专荐，只宜然灯宣赞，或建九神灯，而破狱之科不必举行，庶不僭渎。然孝子荐拔祖宗，无非尽此一诚，荡涤宿愆足矣。岂可自以上祖堕地狱，而行此法，理之所在也。傥欲行之，自合随宜备置斛食，广度三涂五苦滞魄沈魂，不拘多寡，随力建功，以恢善意，则破狱一节斯可施设。盖以无量罪魂沈迷，有无一念既差，终堕其狱。若不启告上玄，行符破狱然灯，何由开度。故当行之自，宜斟酌重轻，庶不碍科法也。当先立迁神宝旛於坛之东。
　　论破狱
　　凡建大斋，临告召之时破狱，深为谬矣。且八狱皆破，惟中央不破，何耶。又不知罪魂在何方狱中，设使在中央狱中，然既不破，何缘得出。更若亡人无罪不入狱中，却於何处追摄行持。吁不明此事，正谓自瞒。且普天之下，一日之中，有多少去处修斋荐拔。若一一都破狱，有罪之人如在狱中，何拘囚呵呵。且如阳间官司，不收无罪之人，何况幽冥乎。盖缘亡人身死之时，魂留厚土魄滞九阴，一身有三业六根之罪，凝滓阴垢，不能蠲除。故假阳光廓然，阴翳消散。以一狱然三灯者，故召玄元始三炁也。九狱九炁，化生二十七炁，共为三十六阳光，下照三十六地，照破亡人三业六根之罪累。所以中央狱不破者，中属脾，脾神乃命门也。恐散乱神识，不能更生故尔。
　　论身中九狱
　　师曰：夫九狱处重阴之下，何法可施破耶。但兆身中自有九狱，未能破荡，焉敢破重阴之狱。若能自破，何息地狱乎。且人之一身一切，皆从心起，心由君王也。施之勇锐亦可，行之善道亦可。心安则安神定舍，心怒则乱神动舍。若心安体安，而忿怒一作，则所养丧矣。心莲花之府，君王居尊。肺华盖之府，辅相居之。肝将帅之府，肾作强之官，脾仓库之官，中黄守舍。夫一念皆从心起，心安则莲花之境现，恶则火坑火翳之狱现。气怒不静，则风雷普掠狱现。气乱不安肺，则金刚狱现。气强则溟泠狱现。三阳在手，铜柱狱现。三阴在足，镬汤狱现。百事相互心躁，并不安静，则火车周匝。气血精神俱有不仁，则屠割狱现。节体不安，金槌考罚之狱随炁而现。中央普掠狱处，此乃法师中黄帝一之尊，本命脏府。小肠是心通，周匝一□身。大肠是下方九垒重阴，罗山苦穴。三宫五脏，乃三途五苦之穴。况一身狱穴，日时沈秽，尚不能破，岂能破冥曹幽狱乎。无非画地之戏耳。须心中自焚之刀山，方可破刀山之狱也。
　　宗旨曰：凡是夜欲破狱，此日自朝至晚，当调平其炁，安定心神，自上玄之府九宫，各分布九炁升降。心君则心王安静，群僚守舍，真炁内养，流充一身，运一炁入九曲回肠之狱，万秽俱消，善境随念而现，方可破冥曹之狱也。至晚於上帝前，请策杖符诰，依法破之。其金光诰命注下狱中。自然停囚罢对，阴灵得出狱升化矣。
　　请策杖
　　夫破狱开幽，须假天尊元量度人灵宝策杖，策役五帝守吏。按卦炁之方，剔诀行事，先具威仪，诣三宝前跪奏请杖。次不离位，焚符召吏，依科行事。
　　宗旨曰：兆诣三宝前上香，三拜跪奏青玄上帝，具陈斋烟，请降五帝策杖，破狱符命，开破幽狱。心运青玄上帝端浮虚皇之前，左右侍真玉童玉女，各执旌幢芝益华旛，罗列左右。真中有圆光，焕照十方，映于兆身。上帝允奏，以口眼鼻分吐慧光，注于杖上，化策杖为芝憧，龙头虎尾之状，龙身光耀，口含华旛，灵风庆云盘结于上，光焕元极。敕玉女玉童捧琼匣，金光闪烁，开紫阳玉岌，颁示破狱符诰，及净锺法水，付兆开破地狱。
　　请策杖咒
　　五老策杖，天尊惠符。金阙玄箓，通幽破涂。大兹悲悯，罪苦咸除。灵宝元量，取救愚迷。劫符一下，含识咸虚。
　　次以符诰策杖水锺，香上度过，付左右执。兆谢恩三拜，凝神引青玄睿相慧光，徐徐升降于兆上玄之宫，交合一相，左右童君侍卫。即咽液，兴身策杖，飞云步虚，随意运动。至建狱之所，旋步一匝，四维灯光，皆是慧相金光，遍照悉成朗耀之所，依科然忏。
　　破九狱
　　宣破地狱诰　　祝遣咒
　　普告三界，至逍遥上清。
　　玉清诀，东炁，同钱马焚於狱前。
　　焚毁锁符　　张门符
　　右以手击符灰，吹布於九狱内。次自束北起，逐方破之。先上香，叩齿九通，步罡一座，东九步，南三步，西七步，北五步，四维各五步，中央十二步。左手搯中文，存玄元始青黄白三炁罩覆，己身为本方天尊。次以符杖破了，取本方炁吹弹，以水酒之。
　　焚本方符於本狱中　祝咒
　　玉清祖炁，罢对幽堂。三星慑耀，元始开光。有罪无罪，得赦其方。宝光焕映，普登天堂。急急如元始上帝令。
　　搯玉诀，本方炁吹弹入狱，存金光透彻，内外洞明。次携杖虚书符，引光下注，以杖头画敕字，存想破之。
　　破狱超生符
　　玉清道炁，总破重泉。囚关苦爽，离苦升天。急急如元始太一青玄上帝律令。
　　左玉清诀弹，以杖头引下，虚书一敕字破之，又尝念后破狱密咒。
　　霐
　　
　　天地交光，日月合明。上冲牛斗，下彻幽冥。左扶六甲，右卫六丁。神杖破狱，万类超升。急急如上帝敕。
　　破狱秘咒
　　唵俱祗知帝阿勒萨昙波伽娄伐夜婆咤吽诃。
　　左玉诀，右执杖，存玉女金童，左右各一十二人，手执宝旛，旛上有金书一玉皇赦罪天尊。其逐方各存铁城万丈，罗网交加，黑炁沈沈，秽炁蓬勃铜蛇铁犬喷吐烟焰，鬼卒夜又各守门锁。以杖一书划破，云篆宝光，祥风鼓荡，化兆身在百宝光中，上接玄元始三炁，俓冲其城。见铁城摧毁，刀山断刃，剑化骞林，火山息焰，冰池静波，吞火食炭，变成甘露，镬汤停沸，金槌铁杖，变成莲花。狱中罪人，随旛所指，得睹阳光，枷锁自落，罪苦咸原，俱悟本真，冤仇和释。冥官鬼吏，悉皆击拳朝礼称善。
　　洒水祝咒
　　元始符命，至逍遥上清。
　　存慈尊洒布法雨，沾遍幽狴，尽化青红莲花，清凉之境，内外异香飘馥，灯光散迸，一如星斗光芒，流霞飞烁。狱史尽承慧光，仙化成人，同狱罪魂，永离阴治，得睹光明。其所立灯狱之处，悉为异境。
　　破普掠狱时，搯灵宝诀，取中祖炁，默念化形咒
　　吾师救苦天中尊，常善化形十方界。
　　以此威神兴大慈，救彼众生无量苦。
　　九夜重昏幽暗府，普令扩照生光明。
　　牛头狱卒尽升仙，万苦沈魂俱解释。
　　三途五苦诸囚系，万苦停闲上紫清。
　　见闻有识及无情，感此皆成无上道。
　　次焚青玄救苦破酆都符，同回光符於中狱之内。再念心咒：
　　敕吽咤哩现光明。
　　右咒三遍，暝目存灯光化成百宝祥光，上达九天，下彻九地。存前符化无量天尊，遍诣狱中，救拔一切罪魂，俱得原赦而出。又焚酆都真形一道，吹灰九狱之中，念十方救苦天尊三声，次诵净酆都开业道等咒，洒水旋绕，存用在前。
　　纳杖
　　凡破狱事毕，当诣三宝前纳杖，威禁至重，不可超越。违则考等。致恭谢恩，纳于上帝之前。
　　宗旨曰：兆纳杖诣上帝前，上香设拜，跪奏谢恩，以策杖水锺纳于元所，大与请杖存用一同。良时运顶上青玄上帝，渐渐而升，再归空浮。兆瞻仰慈尊，心拜而退。
　　回耀轮灯
　　按《真人二十四戒经》云：凡人生前，造二十四种之罪，以致身亡之后，历二十四报，化为二十四狱。三途五苦，八难之场，八狱，共二十四狱，按人身中三部八景二十四神之数。在生之时，责着情爱，设心邪境，结节凝滓，不能开通。故《盟真科典》有回耀降光之格，假阳光所照，荡除五累之苦，开生死之业道，破黑暗之罪庭。此科乃洞玄禁典，若非妙行。启请玉清宣示，则下世岂得窃闻。能回三景之耀，曲降九泉之户，使水火消灭，毒苦金刃，摧到恶锋，铁城镕解，鬼官罢停，灭万劫之罪对，拔亿世之充魂，睹此三光，俓生人天。此法乃普广开度孤魂用之，集兹功德，以荐亡魂，寻常不必建也。
　　建狱法
　　凡建此狱，先立回耀灵旛，方用梓木作轮如车轴，作三层，中立一柱。上层安灯十二盏，中层十六盏，下层二十一盏，共四十九盏。中央立五累五门，各立牌写狱名於上。仍造小洛四十九首，黄白之色，互相交间，旛上书天尊号有式，上书破酆都符，依回耀灯仪，回耀旛立於灯坛之东南。又有二十四狱，图式别载。
　　忏灯
　　宗旨曰：先请策杖符命水锺，至灯坛之所，依科行事。
