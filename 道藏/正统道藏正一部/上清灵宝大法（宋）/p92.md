<!-- { "loadSidebar": true } -->
　　凡建大斋，於预告之后，或审奏之时，或建斋之日，前期於艮户卜一室，立神虎聚魂之堂，中置神虎圣位，摄召官将，香花如式。堂之左右，以新土立阳耀通关坛於左，阴灵摄魂坛於右，方圆各三尺六寸，打令匀净平正。坛中立监狱使者位牌，仍以雌雄二印，安阴阳二坛之心。备玉札关牒文檄，仍以彩画三使者形及符，又逐一具受度亡魂姓名，甲状一一周备，如期行事，如法存神，步罡召将，请圣点酌，三献宣告玉札符牒。依式以剑画阴阳二坛，堂之中立八门聚魂坛，相去八尺一仞地。坛心安水盆，浸铁迹台光宝章，中安召亡罡，左立铁迹旛，右立宝光旛。遇召亡阳人，以铁迹招之，阴人以宝光招之。香卓上安净水香花，并安监引童子符及神虎诸符。立坛毕，方发玉札甲状，焚符，存用指挥官将摄魂赴坛现迹，并如本法咒诀行持。毕发遣官将，噀水，以玉札使者甲状关牒，同钱马焚之。次封闭堂门，勿得令人物出入。门外以榜约束将吏，至期召亡。毕以追魂现形通现通幽通语等符，先用西流水沈在坛了，此时却取水喷噀坛之四面，一切魂识立见真形，与生人通言语，历历可问，不宜悲泣，若欢喜尽现其形，沐浴朝参，受食听戒传符讫。绿炼度日远，恐亡人怕生人阳炁，散乱阴魄。再以旛引归聚魂坛，开死门入遇。起灵受炼，开生门出。坛式符篆咒诀行持，并见神虎集中。
　　纠察司
　　夫置此司，盖欲昭揭宪章，纠弹愆失，警坛众斋官。欲其恪守规范，毋障斋功。中设五师三官之位，香花供养，正斋之日先立之。兆谒奏点酌，请圣宣疏，进钱马如式。
　　九朝弹纠　焚降真召灵符
　　精思堂
　　凡开坛岁事，此室为先。又曰静默堂，存真堂。盖欲坛官整肃威仪，安神定志，一念修为二无诸妄想，登坛出入，不可暂舍。中设高座，供养真师，列斋法祖师之位，及高座几案，高功居之，六职众官以次两旁排列，宜先立之。
　　九朝讽天童经焚召飞天神王符
　　飞天神王咒
　　洞玄宗先，灵枝之元。太一左史，御炁非烟。雍雍侃侃，衮服飞仙。一瞬十极，总御万天。阿褴那易，婆泥昙延。远落那顾，厥沦孛连。乘命五晨，侍令侍坛。为宣化度，如律如编。
　　冥官堂
　　凡建斋未破狱之先，当设冥官醮，如阳间狱吏之比也。先立此堂，中设青玄上帝，左右列东岳、酆都、十王、冥府案橡，香花如式，至期设坛，依科行事。
　　九朝讽救苦经　焚十方救苦天尊符
　　监生司
　　夫普度大斋，广济沈魂。其中如有生存怀孕，胞胎不解，子母禾分，或子存而母亡，或子母俱亡，似此之徒，何缘解脱。当先奏闻九天生神大帝，申闻九天监生司仙宰，正斋之日，立监生司。兆先诣司，请召点酌启祝。俟召亡赴幕，请上圣监生，斯可临坛受度。安监生真文於案上，使亡人见之，自然百骸流光，攘部尸秽之光矣。
　　九朝焚已生未生符　十天玄化符
　　荡秽所
　　凡受度亡魂，其有产亡之者，沈堕血湖，形骸秽浊。虽赖天恩曲赦，得赴玄坛，血殗未除，何由受度。又有男女魂众，或生前受疾，痈疽脓血，王法诛夷，刎缢刀兵，杀伤屠戮，虎啖蛇伤，似此之者，皆是带血身殂。欲赴天医监生，合先荡秽。宜先请降官史，至期建立此司，请圣屯驻，点酌讽经。候摄亡到司，焚符运化，为荡秽血，方可监生医治。
　　九朝焚净天地符　清神符
　　天翳院
　　契勘亡魂，内有存日受诸病苦，盲聋喑哑，跛痾拳挛，王法刃兵，水火刎缢，虎狼蛊毒，雷诚刑亡，陷阱杀伤，碎身殒命，一切形相不完，致於产死腥血，交流子母未解者，当先请降天医。下临，救疗亡魂。兆先立司幕，预请天医官宰，俯降灵司，依仪安奉。候召亡至司，兆以符咒运用，请天医拯治完全，俾令返本还元，赴坛朝真听法。
　　九朝焚召天医符
　　召天医咒
　　北帝之上，隐元之傍。天医使者，下济黄房。拯治亡殁，体净身康。承符而召，急急赴堂。准上帝律令。斗诀，天门炁。
　　受炼司
　　广成古科，无炼度之仪。近世此科方盛。或别立一处炼度，与道场了不相关。又有於道场中上帝前行事，又有对上帝前行事，廊筵相对，只加设炼度官将，仍设木公金母九天诸位，道场中皆已有了，故不别设。既无定式，今当遵行师训，於道场中左右列炼度将位。次设醮行科炼度，或别所设之。却於中间立上帝圣位，兆先依式建立，至期引魂赴司，行水火大炼也。然古者朝奏之规，以坛为重。今既立坛行事，岂宜别设。稍稍碍理，所炼度阴魂，诚为难事。所资者析告真灵，请降二炁。符乃召炁之信，咒乃天中之音。然后运一己之神炁，合二象之生津。炼化枯骸，形神俱妙，其可他取乎，此本科之意也。
　　九朝焚盟真玉匮度魂韩君真箓
　　召炼度司官君咒戌亥午诀
　　金晶一化，绿霭散陈。玉司官吏，荡质炼形。急急如元始上帝律令。
　　黄箓院
　　九朝焚九幽赦罪超生金箓
　　召黄箓院官君咒
　　元景飞光，敡奔上清。三元箓使，立降无停。升度善功，耀发幽冥。上帝有敕，升济通真。急急如虚皇上帝律令。
　　中文，东炁，存官君千万人，金甲黄衣，功曹上吏，乘云下降。
　　受生案
　　九朝讽得道经　焚回尸起死符
　　五岳破幽引魂符
　　五道都府
　　九朝讽中篇　焚太一玉帝托生箓
　　通章司
　　凡拜奏宝章，须仗从事灵官，责捧引进，上达宸廷。兆先立此司，中设三天门下诸灵官圣位，依仪安奉。候登坛拜章，并於斯设灵官醮，然后上章。
　　九朝讽天童经　焚开天符
　　召九灵飞步官君咒
　　光腾万化，飞步三天。阳晶洞华，正阳自然。玉文视对，玉府飞仙。急急如上帝敕。巳文东炁。
　　官将所
　　开坛蒇事，威禁森严，拜表上章，腾词奏彻，颁符度箓，请命祈恩，皆官将之所宣行，与夫坛场内外合干事务。人物触犯，一切不祥。凡有违碍齐功者，亦由检察也。兆先建立神司，关召将吏驻札，专切监临，明彰报应，历关恳愿，通达斋诚，接引亡灵，赴坛受度。事毕言功迁赏依式罢散。
　　焚召赫奕万神符万司如意大将符
　　灵宝诸司官属符召三界万灵符
　　召万神咒
　　晶晶灵灵，炁化真灵。虚皇总炁，普降宸廷。神升炁降，炁合真精。急急应吾召，急急应吾声。急急如玉清上帝敕。
　　右召役，并同发正奏用。
　　监坛监临所
　　夫建坛之所，无非尘俗之区，有诸妖氛故炁，及不信大道凶顽之辈，荤酒喧哄，干犯坛禁，孰能御之。当於外门左右，敷列坛场，专。请威神城隍庙貌，及高功本法随宜合用官将，同共屯驻，斓卫禁坛，监盟斋事，惩戒轻忽，斥逐不祥，祇奉帝真，证明开度。使人往来起敬起慕，无阵斋功。事毕言功如式。
　　焚监坛所符　召灵宝监斋坛诸神符
　　里域司
　　凡关召敷奏。传感上玄，故建斋坛土地为首。宜设位过对坛前，或在坛之西，列城隍土地里域正神，香花崇奉如式。或合监坛官将作一所，亦可随地阔狭施设可也。
　　焚召土地符
　　受度堂
　　凡斋主建斋，迁技九幽，先须洗涤玄祖。当对坛所，设九祖七玄及系荐亡灵之拉，齐撰奉供，逐一具备。杜广成科令立於东南上，或就别室亦可。不宜执着。俟召亡朝真毕，引灵受食受戒之后，炼度毕，方彻之。
　　普度堂
　　凡普度幽魂，於催申日建茭郭立四门，白茅盖顶，青、幕四向，近郊、野外、近水际为之尤妙。四面作城土，朱染画令匀，中作台要二层，用物迭一台，中安水盆，浸铁迹台光宝章，中安斛，立六道孤魂之位，四门饭食酒果肴馔，一一铺陈。
　　宗旨曰：兆立茭郭，先须酒净，存身为元始，面东立乘紫云，吸青炁，握玉清诀，手执旖，三召丁罡立，念现，旋行绕台，歌斗章，引魂逵四门转三匝，沐浴化衣。再巡门从西入，面天尊朝礼毕，立旛於中，焚符解秽，召将弹压，方依科施斛告戒。兆默运玄元始三炁，结交氤氲，如金玉光明，变食存用，如法科毕。传符未要送灵，且仍然就内供养，直侯起灵炼度，再往茭郭四门召出。东弗于逮，南赡部洲，西瞿耶尼，北郁单越。
　　上清灵宝大法卷之五十五竟
　　经名：上清灵宝大法。原题宁全真授、王契真慕，出朴南宋。系宋元符篆道派道法总集之一。凡二十七门，六十六卷。底本出处：《 正统道藏》 正一部。
　　上清灵宝大法卷之五十六
　　洞微高士开光救苦真人宁全真授上清三洞弟子灵宝领教嗣师王契真纂
　　斋法宗旨门
　　宿启建坛
