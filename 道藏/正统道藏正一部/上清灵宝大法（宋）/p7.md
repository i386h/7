<!-- { "loadSidebar": true } -->
　　师曰：谓十遍说经已竟，十方无极大神，并天真，一时同至，感召十品慧力，经泽祥应，一国皆获护度，咸得长生。故倾心皈仰，倾国来赴。说经之所谓如细雨密雾，不可称量其数。所言无鞅之众，万天普言一国，一国并会大浮黎土，其地不能厚载。天尊经力重德，及无鞅广众，则地窄偏陷。来者之众，虽已迮国一半，尚自不可禁止。是以天尊施玄妙大化，悬一宝珠，大如黍米，在空玄之中，莫测所悬之系，去地五丈，离於浊色之表，登引天真大神上元之真九品之真，上圣高尊中元圣尊九品之圣，妙行真人下元仙真九品真人，千乘万骑，随天尊登引，俱入宝珠之中。其一切天人，非天真上圣真人，故难随无为化机，不能同入空悬黍珠之妙，止仰看而已。见勃勃从珠口中入，不知所在。且如下格小仙，有芥纳须弥之妙，悬壶天地之境。何况大圣天尊，敷宣大教，示现神变也。所言宝珠大如黍米，已是微妙。更去地五丈，能宝珠在空玄之中者，非天神亦无此明慧。又况见其珠口者，实天尊登引圣真，入妙有虚无之境。当时随天尊入於宝珠之时，天人仰看，即见珠口，既俱入宝珠之中，即天人不能见宝珠之内，玄妙之化。是以国人廓散，地还平正，无复欹陷。此当时说经之境，即天尊宝珠之妙也。以至道言之，大道神通，大无不包，细无不入，聚则成变亿万无鞅之众，俱成毫芥之妙，聚则如是，散则从无生有，遍及万天诸国，分形兆亿，无所不遍，无所不入，散则如是也。去地五丈，则离其五欲五尘，五聚五色，五香五声五浊，在五行数外，故能入空悬之妙。黍米者，五谷之长。一国者，一身之比。欹陷者，道有倾迮，未全一体，难称重玄之妙化。天人则万神也，上圣天真妙行真人，则三元之神也。天尊则一身之主也。以内境妙道言之，乃玉清宝珠神化胎仙之诀。以大法言之，却粒愈疾之法。以修诵言之，威神玄化之仪，蠲灾召福之品。
　　师曰：九转十遍，功用既周，即证从有入无、空玄黍珠之妙。先召阳精，后呼阴华，比细雨密雾，而入一身。周盈祖炁，十回神化，元谷祖炁一归，众炁同随，化黍珠之玄丹，镇黄庭之灵府，丹成贯日，饵之立驾云舆，上升玉清，位为真人。
　　太玄真人颂曰
　　灵盼比天，上应太玄。三日阳合，七朝阴全。十三坤位，十八运乾。望朔带符，八八为弦。二十三夕，阴阳宗元。名曰常道，此会三田。一尘有染，失於绵联。
　　黍珠入妙之图
　　天尊妙化之图
　　中理五炁
　　经曰：元洞玉历，龙汉延康。渺渺亿劫，混沌之中。上无复色，下无复渊，风泽洞虚，金刚乘天。天上天下，无幽无冥，无形无影，无极无穷。溟涬大梵，寥廓无光，赤明开图，运度自然。元始安镇，敷落五篇。赤书玉字，八威龙文。保制劫运，使天长存。梵炁弥罗，万范开张。元纲流演，三十二天。轮转无色，周回十方。旋斗历箕，回度五常。三十五分，总炁上元。八景冥合，炁入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄炁，灵风聚烟。紫虚郁秀，辅翼万仙。千和万合，自然成真。真中有神，长生大君。无英公子，白元尊神。太一司命，桃康合延。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五炁，混合百神。
　　师曰：此天尊说造道开天之本，五劫生成之始也。
　　经曰：天上天下，无幽无冥，无形无影，无极无穷，溟涬大梵，寥廓无光。
　　师曰：此明大道本末之体也。
　　经曰：赤明开图，运度自然。元始安镇，敷落五篇。赤书玉字，八威龙文。保制劫运，使天长存。
　　师曰：自天尊五劫闭化之后，运洞阳之火，冶炼成文，劫号赤明，安镇五方，保天长存。是五帝育物之道，付之五老诸真，乃中品之道也。
　　经曰：万范开张，元纲流演。三十二天，输转无色。周回十方，旋斗历箕。回度五常，三十五分，总炁上元。
　　师曰：开劫之后，惟立万法之范。功用造化，总於上元。
　　经曰：八景冥合，炁入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄炁，灵风聚烟。紫虚郁秀，辅翼万仙。
　　师曰：前明天地大道之本，次说人身内景之道。上清八景三部二十四神，乃万仙之首，众神之主。玄中太皇者，西元金母，此混合大洞玄中之玄，妙中之妙，上上之道，明者神仙，修之成上真。
　　经曰：千和万合，自然成真。真中有神，长生大君。无英公子，白元尊神。太乙司命，桃康合延。执符把箓，保命生根，上游上清。　　　师曰：正是混合五神大洞万化之道，是付之玉晨上品者是也。
　　经曰：出入华房，八冥之内，细微之中。下镇人身，泥丸绛宫。中理五炁，混合百神。
　　师曰：太乙含华如莲，八冥细微，比经纬五炁，皆由三官混合百神，主於五神因化。
　　诀曰：此二章之一章也，乃灵中之宝，上品之道，正所谓玉晨道君云，受元始无量度人上品，是斯也。造化即非身外，根本比於三天，上皇三十九帝，九霄无上高真，普天万帝，无极高真，咸皆宗仰，朝於紫微上官，金阙七宝琼台之内。灵妃侍香，真人典守，四万劫一传。妄泄此道，削名玉清，九祖沉於火毒之狱，一身永受风刀之考，永劫不原，七玄世世虫癞之报。非己成真人，无科可授。误泄一言，永获考殃。非上玄圣师下教，天真小仙岂可得明乎。
　　妙行真人颂曰
　　一炁朝宗，入於八冥。天门地户，启闭塞通。生本太微，明梁祖炁。天入作阳，天开於阴。地泄为真，纳与邪功。水火同来，百神回东。归於谷室，妄泄倾崩。
　　太乙含华之图
　　心胞八脉，上通九色，内含五彩，太乙含华如白莲，旁通九鼎静
　　五神混合图
　　十转回灵
　　经云：十转回灵，万炁齐仙。
　　师曰：十转之道，乃五行生成之道。十转之法，是天尊十过说经，神化者是其理矣。
　　经云：众真侍座。
　　师曰：一身真集，可议斯言。
　　经云：元始天尊说经一遍，诸天大圣同时称善，是时一国男女，聋病耳皆开聪。
　　师曰：真集常善，水数生一，普天蒙恩。水生上朝，遍流山谷，沐肾增智，聋耳得开，病耳得聪。至道言之，迷者不知。音外真病耳不听，无声火聪亦曰聋。得水之真一，流智升慧，开时并耳听也。
　　经云：说经二遍，盲者目明。
　　师曰：一身光明之主，日月精华之根者，目也。为寻真之户牖，见道之灵宗。上道禁经，日月为首，光明者火也。中主之瞳，荧惑之本，日月分晖也。火二生数，天一真水，浴生本始之根。上玄真火，腾飞於心，故复光返明，接景三光，是盲者目明。况生化之本甲，坼两肾戌亥之元，系水朝元，三瞳上凝，心生火视，三光合并，二瞳主目光，曰吁员是也。至道色盲，亦由其类矣。
　　经云：说经三遍，喑者能言。
　　师曰：木之生数也。以至道言之，物生五行，一色有五彩，阴阳互相反覆藏其用。其喑者以常道言之，肺王音者。以五常明之，言生金也，金主声，即天尊三遍，木之生数神化，理在西方。正金之体，以木召金，返复神变，故喑者能言是也。
　　经云：说经四遍，跛痾积逮，皆能起行。
　　师曰：金之生数也。跛痾者，偏枯肌血，四肢挛曲，癃痾跛蹇也。积逮之疾者，世传逮及，积沉不愈是也。此正是筋脉舒踪，血络涩流，属於木脉肝气，罗络之至，即四数。神仙正所谓返复五行，生成之法也？以至道言之，法身之病，金木互用则昌，金木正用则亡。正是水火互相须，金木互相爱，故四遍金之生数，而成木之神变，此之谓也。
　　经云：说经五遍，久病痼疾，一时复形。
　　师曰：土之生数也。一身肌血形体，皆属於土。五遍复形，全於五行之体，故盲聋喑哑，跛痾积逮，久病痼疾，一时痊愈，复形全质，是五行生数也。
　　经云：说经六遍，发白返黑，齿落更生。
　　师曰：水之成数。
　　经云：说经七遍，老者返壮，少者皆强。
　　师曰：火之成数。一身光内生，五脏之华外，改老者返壮，少者得之颜貌益强，皆水火之功也。
　　经云：说经八遍，妇人怀妊，鸟兽含胎，已生未生，皆得生成。
　　师曰：木之成数，生炁育物，皆得生成。圣胎凝灵，无诸耗损，八炁秀结，分形胎化，无诸耗损，木之生炁所主也。
　　经云：说经九遍，地藏发泄，金玉露形，
　　师曰：圣胎九转，金之成数。形难隐讳金光，玉华照耀一身，所谓金容玉貌，琼肌瑶醴，沐溉一身。嘘呵万物，立生金玉，吹炁成金，唾地成宝，百光千彩，映络内外，接由五行成用金玉，发胎圣胎分形也。
　　经云：说经十遍，枯骨更生，皆起成人。
　　师曰：土之成数。所谓十转回灵，万炁齐仙，回骸起死，朽骨变仙，更生成人。此十遍之道祖，於五行生数，终於五行成数。明此道则长生，修其道则神仙，脱壳飞升，止於此矣。若功成行满，位登高真。八十一日一转，八百日小乘，三千日大乘。不离斯言，应出产一切神仙，万法路径殊途，事归一揆。真师曰：口诀尽於文焉，是下品之道，付诸真者是也。
　　法空真人颂曰
　　自一至十，五行为本。阴阳周回，出入圣阃。日上扶桑，月沉玄衮。万神朝真，得同大混。急急如律令。
　　吐纳正炁
　　经云：引炁三十二过。
　　师曰：灵宝正炁，即三十二天正真道炁。若不探纳此炁，内修无功成之基，外施无感应之验。则空尸行上道，下鬼诵灵章，徒用施为耳。
　　太黄天黄炁，太明天绿炁。清明天青炁，玄胎天赤炁。元明天苍炁，上明天黑炁。虚无天碧炁，太极天紫炁。
　　师曰：步斗牛女虚危室壁之罡，取炁则八天天君，遣真仙侍卫，洞观八天之事，所适无碍。
　　赤明天白炁，玄明天绿炁。耀明天黄炁，竺落天青炁。虚元天赤炁，观明天苍炁。玄明天黑炁，太焕天碧炁。
　　师曰：步角亢氐房心尾箕之罡，依色取炁，则八天天君，遣真仙侍卫，能洞观八天之事，所适无碍。
　　元载天紫炁，太安天白炁。显定天黄炁，始黄天绿炁。太皇天青炁，无思天赤炁。上揲天苍炁，无极天黑炁。
　　师曰：步井鬼柳星张翼轸之罡，依色取炁，则八天天君，遣真仙侍卫，能洞观八天之事，所适无碍。
　　皓庭天碧炁，渊通天紫炁。太文天白炁，太素天黄炁。太虚天绿炁，太释天青炁。龙变天赤炁，太极天苍炁。
　　师曰：步奎娄胃昴毕觜参之罡，依色取炁，则八天天君，遣真仙侍卫，能洞观八天之事，所适无碍。
　　服炁
