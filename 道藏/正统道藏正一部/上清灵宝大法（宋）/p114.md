<!-- { "loadSidebar": true } -->
　　牒请部辖将兵，驻割斋所，同本属城隍庙貌等神，法部官将，并力作福作威，域除非道妖魔之精，扫荡伏尸氛秽之气。或有妇人血厌，荤酒恶气，辄犯坛场，须明典宪。屏逐猫犬往来之污，驱遣禽鸟喧噪之声，使内外肃清，
　　真灵降格。火盗非横，常当禁戢。局务措置，惟藉匡持。仍请弹压孤魂，各安其分。衔冤者与之和谕，负命者与之解除。俾释邪迷，兔相干执。冥衣斛食，务要摄化无极。经财符箓，须是分佬均平。毋容相凌，以败善果。庶得修崇尽善，幽显同休，列奏
　　三天，用酬厚德。宜坚誓约，毋戾科条。牒至依应奉行。谨牒。
　　年　月　日牒。
　　牒监临某将
　　灵宝大法司。
　　当司今据入意同前须至专牒者。
　　右牒请
　　某将，疾速提兵策应，奉
　　命承宣，振饬纪纲，申明号令，统诸曹之所部使，各任於攸司。神虎则专追摄之权，灵宝则总幽明之事，护坛界委城隍里社，驱魔道付赫奕仙曹，土地传香，功曹驿奏，荡秽部诸尘效职，通章词会道运神，监生主宰调理产魂，医疗官君扶持病鬼，黄箓院弼亮庶务，南昌府炼化枯骨。凡本靖合属吏兵。要每事皆遵命令。举一隅而可晓，扬众力以惟勤。倘或稽违，须公赏罚。祈
　　天光之下济，俾幽夜以均超。宜懋乃功，共弘吾道。斋修圆备，迁赏褒崇，禁制有严，依应毋忘。谨牒。
　　年　月　日牒。
　　牒三天灵司
　　灵宝大法司。
　　当司今据入意同前须至专牒者。
　　右牒请
　　本司五帝，玉童玉女，三五功曹，左右官使者，侍香金童，传言玉女，五帝直符，左右捧香，驿龙骑吏，直日香官，龙虎神君。共轸幽冥，严装下降，分灵建局，会道运神，散秽招真，传香达恳。使天地庆风云之会，坛场生丹碧之英。庶得启愿咸闻，
　　恩休普济，疾希神化，弘阐斋功。谨牒。
　　年　月　日牒。
　　牒承受部
　　灵宝大法司。
　　当司今据入意同前须至专牒者。
　　右牒请
　　三天十天三十二天五帝，承受玉女，三清上奏灵官，发放司灵官，掌法掌印灵官，同宝章部官典，分形应化，奉
　　命临坛。凡奏牍之披陈，即希承受，与依时而上御，勿或稽延。庶得请祈，俱获颁绛，同成斋事，共积功勋。谨牒。
　　年　月　日牒。
　　牒三界四直功曹
　　灵宝大法司。牒上三界直符四直功曹六十甲子二直功曹。
　　当司今据入意同前须至专牒者。
　　牒请奉
　　命，下临在坛受事。凡建斋以后所上章词表奏、关发应干符赦檄文，遇有召呼，即希承受，依时传递，分路奔腾。上
　　天廷者疾希云程，入地水者速驰飞驭，请颁
　　帝旨，遍达冥关，开度沉魂，俱承妙果。令如风火，毋或稽延，奏表言功，用图旌赏。谨牒。
　　年　月　日牒。
　　牒灵宝诸天赫奕万神
　　灵宝大法司。牒上灵宝诸天赫奕万神。
　　当司今据入意同前须至专牒者。
　　牒请应化来临，宣劳效职，麾幢鼓节，掷火流铃，拥护坛场，扫荡妖氛，祇迎上帝，剪馘不仁，或有飞天魔道游野强邪，拦截章表，上闻阻隔，幽魂来往，恣作非横，侵犯禁严，并请吐毒张威，剪形截首。昭示
　　玉皇号令，作成黄箓功勋。庶俾幽明普蒙福利，褒升有格，图报神休。谨牒。
　　年　月　日牒。
　　牒诸法将帅
　　灵宝大法司。
　　司今据入意同前须至专牒者。
　　右牒请
　　本司主帅，万司如意大将军，升度仙曹，执职官吏，雷霆主帅某，上清天枢天心应所受随意入洎某靖诸司院府，天神将吏，功曹符使等。仰分神下降，显服严装，依次分班，当局治事，肃清坛墠。夤奉
　　帝真，引导亡灵，弹压孤爽，屏斥伏尸厌秽，惩戒荤酒猖狂，禁戢禽畜往来，觉察火盗横逆，使下民知畏，魔道不干。仍请按日随宜，轮番承受，通进章词奏牍，递传符箓公文。遇有关闻，即希遵奉，上以敷宣於
　　帝命，下以播告於冥曹。风火不停，时刻毋滞，共扬乃职，同佐厥功，进爵崇褒，敢忘效信，典刑具在，依应勿违。谨牒。
　　年　月　日牒。
　　牒章中官吏
　　灵宝大法司。
　　当司今据入意同前须至专牒者。
　　右牒请
　　三天门下呈章录章、通章定章、宝章校章、御章刺章、印章从事，二官直使，正一功曹，左右官使者，阴阳神央吏，科车赤符吏，刚风骑置吏，驿马上章吏，飞龙骑吏，灵官典者童子，章中千乘万骑等众，九灵飞步章奏部合干仙官将吏，分形委炁，应命临坛。凡遇拜表上章，运神会道，并冀依时感降，随念合符，拥从元神，飞行太极，度刚风於瞬息，入
　　帝所之森严，俾获上
　　闻，庶膺玄报，圆成斋事，不负灵休。谨牒。
　　年　月　日牒。
　　牒三洞诸仙兵马
　　灵宝大法司。
　　当司今据入意同前须至专牒者。
　　右牒请
　　三洞天仙兵马，地仙兵马，飞仙兵马，真人兵马，神人兵马，日月星宿兵马，九宫五帝兵马，三河四海兵马，五岳四渎兵马。上体
　　好生，分形下降，会合监临将帅，赫奕仙曹，列职分班，守疆结界，镇护坛墠。夤奉
　　帝真，昭播
　　玄恩，拯提幽爽，屏斥人物往来厌秽之犯，驱除伏尸怨结邪气之干。庶使内外肃严，障魔消殄，始终克就，隐显同休，录奏
　　天曹，用昭勋绩。谨牒。
　　年　月　日牒。
　　牒炼度司
　　灵宝大法司。
　　当司今据入意同前须至专牒者。
　　右牒请
　　灵宝大法水火二司炼度仙官童女等众，南昌上宫朱陵火府南陵枢府受炼仙曹，执职万神，混元生化合干仙吏五帝，生化合干仙吏，九天生化合干仙吏，诸司炼度灵官童女，使者吏兵。仰体斋功，同临玄墠，当曹莅职，奉命宣慈。至期恭按
　　玄科，奉行大炼。伏冀请阴阳之正炁，注水火之华池。左化南宫，大为东井，引导亡爽，冷炼尸骸。合金木之象，立其根元。媾日月之晶，陶其魂魄。摄混元一十二灵，以成体相。聚大洞一十八炁，以具精光。餔五芽之津，孕发英华。布九霄之光，开明性识。证枯骨成人之道，十转回灵。上丹天流火之庭，一真不昧。敢祈依应，俾遂修崇，庶广真风，以昭厚德。谨牒。
　　年　月　日牒。
　　灵宝官将总画一牒
　　灵宝大法司。
　　当司今据入意同前上答
　　洪恩。今则玄坛肇启，
　　妙范将陈，除再具奏
　　天廷，及申牒三界合属真司外，所有本坛合行紧要事务，须至画一专牒者。
　　一玄坛之设，威禁甚严，请
　　灵宝主帅，提辖诸司监临。庶务其诸司府院主副，各与量才优劣，使分班执事，效职宣劳。有过则弹，有功则赏。递相勉励，同佐斋功。
　　一今者斋事扣期，合要亡灵前来受度。尚恐其间罪业重探，拘囚未脱，或被邪党固执，或因冤债牵运。请严督神虎承行官吏，遍行根括，照乡井姓名，尽底追摄亲魂正魄，管领到坛，听候召摄。即令附旛现形，躬承开度。
　　一今来所上奏文，及建斋以后应干章词表，奏请三天十天五帝，三十二天承受玉女，上奏灵官等，依时赍捧，俓诣
　　三天门下，直日曹治请进计会书佐小吏特为评省，随字订证，务令合理，速赐
　　御达。其三界申状牒帖，并所行
　　太上诸真符命，仰四直功曹，三界直符，同当番神吏，随关文逐一通传。仍督促风火神驿，时刻不得停滞，切须在坛俟候，毋或擅离。遇有召呼，随即承受，庶得
　　帝恩下逮，所至遵行。
　　一建坛之所，恐有伏尸故炁，兼有下民不识罪福，茹荤嗜酒，及妇人血厌，辄犯禁界。请主帅觉察，严督监坛官将，预期禁戢。其猖狂不畏法律者，仰明真典宪，以警将来。
　　一应斋所措置合干事务，及营办法用仪物供食殽馐，切恐执事不虔，或鸡犬猫鼠暗有侵犯，并萌心窃盗之者，请戒谕本处土地干系等神，时复检察，先次屏斥。若夫不测之事，火烛之虞，最宜关防。使内外合仪，无诸障碍。
　　一凡登斋朝奏，忏罪祈恩，请三五功曹，左右官使者，侍香金童，传言玉女，五帝直符，直日香官，左右龙虎神君，合干仙众，建局受事，随念感通，散秽招真，传香达恳，使百灵交会，幽爽承休。
　　一诸处发到亡魂孤魂苦爽，请严督监坛官将，同本境祠庙正神，土地五道等，指引各处管押承吏，诣聚魂府，启闻主者，逐一点勘姓名，区别存着，仰同共主掌弹压。其或素与生人冤结浸深，偶然相遇，辄萌祸端，及欠命负财，种种怨恨，未曾解释，递相执连，因此喧哄者。请会本司断冤大神，善与和谕，使各自悔悟，不念旧恶，专求托生。如遇普召，依次第道诣法筵，享食受戒。切恐此等幽灵，乍脱拘囚，素抱饥渴，尘沙不足以喻其众，狼虎不足以喻其凶，拥并而来，若湍水之赴壑。所造斛食冥衣冥财，同委丹天左卫上将军，掌冥衣冥食使者，五道大神，四灵神君，合干神吏。凭
　　大道慧力，假
　　三宝恩光，摄化无穷，际天积岳，上衣下裳，周备形体，琼浆宝馔，充塞枯肠。勿容以强凌弱，以众暴寡。受食既毕，仍旧部领，就聚魂府屯聚。至期普令入坛，躬承炼度。其所化经财符箓，并希卧视焚燎，各照牒分偯均平。次第护送，前来黄箓院托生案等处，交管各令随品注生，毋使复滞迷涂，妄为民害。庶得斋缘溥博，功有所归。
　　一建斋大抵立功，多有魔灵妬忌善缘，恣生障碍。仰辨魔玉女，八威治都领吏神慧杀鬼都伯吏，同共审辨，部集赫奕天兵，并与驱荡。其有狞神恶鬼，或浮空拦截章奏，或沿路阻隔魂灵，及拘执所度亡魂之类者，并请万神之宗，吐毒张威，屠割鬼爽。使三界肃清，去来无碍。
　　一满散之夕，恭依大法，普行炼度。请本司主炼度生化一行官吏，同南昌受炼司官童仙众，上请阴阳正炁，摄化水火二池。运九炼之功，攒五行之妙，部卫上件亡魂孤爽，同行炼化。使玉眸成质，黄华荡形，完聚阳神，销镕阴翳，证仙化成人之果，承魔王保举之功。送上法桥，俾登朱府。
　　一粤自阅端，至于满散，况露坛格天，上章拜表，皆在
　　三光之下，深虑风雨不常，或致妨事。请主帅督雷帅欻火大神辛张二将，雷公电母，风伯雨师，及城隍里社等神，预期关报本境潭洞龙神，及岁分主风雷云雨等神祇。克日止雨开晴，屏云藏翳，使
　　人天接景，斋事圆成。
　　一散坛之后，恭陈醮礼，上谢
　　天恩，请主帅督当日功曹神吏，直符使者。上请
　　诸天帝真，下关三界冥阳预班众圣，至期同降醮筵。是时先委仪卫部众，肃排仙仗，四布天花，迭奏梵音，恭迎
　　帝驾，使功圆德就，生死蒙恩。
