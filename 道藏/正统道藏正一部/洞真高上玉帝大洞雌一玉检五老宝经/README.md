<!-- { "loadSidebar": true } -->
洞真高上玉帝大洞雌一玉检五老宝经
　　经名：洞真高上玉帝大洞雌一玉检五老宝经。简称《雌一五老经》。撰人不详，约出於东晋南期。是早期上清派『三奇宝文』之一。一卷。底本出处：《正统道藏》正一部。
　　洞真高上玉帝大洞雌一玉检五老宝经
　　中央黄老君撰
　　夫洞真高上玉帝《大洞雌一玉检五老宝经》，上愿十二玄母八间九转五回变化雌雄。中央黄老《大洞真经三十九章》者，乃秘在九天之上大有之宫，太玄灵台玉房之中，紫云为简，以撰其文，青绿为字，以书其章。上混大帝，生变上元，中化七九，理命长存，下关神律，领摄万灵，雌雄回会，华□玉清，浩汗冥观，高上大明者也。守卫经者，玉女二十七人，常典烧香，侍护经者，玉童二十九人，常宝灵文。玉童玉女，合五十六人，禁勑漏泄，营视真经，记功明善，重慎消患矣。神光之表异也，皆有华晨以标其真矣。尔乃玉华以□玉女之形，金晨以冠金童之颜，飘飘朗於九玄之上，焕明畅於积感之房，齐群六天，窈窕虚峰，锦帔流铃，飞青羽裙，腰带元符，首建晨冠，卫护有经之身，辅成学为真人者也。兆有此经，必行其文。常当静隐绝室，散香拂尘，神栖冥林，避远人间，幽寂遗事，去累纳真，豁心忘争，委顺洞根，独处幽房，绝谷去辛，淡味上霄，吐液和津，单景遣偶，冥盼三魂，长修苦行，过中不餐，苦斋三年，乃得受读《大洞真经》焉。皆如盟法，不妄轻传，轻泄漏慢，祸及其身，妄言愆誓，不得延年。九天宝经，太极四真人之所禁，有妄授非其人。有妄授不审其身者，为泄慢天宝，得罪太玄，万神告恶，千灵致患，关罪太上，削生帝君，身被冥科，体绝形尘，死为下鬼，灌河填山，又生死父母，并获罪於地狱，受考毒於三官，狂残凋零，载祸大冥矣。夫患祸之来，未有不由轻险之口，庆福之彰，曷尝不由积善之来。夫形之於镜影，若响之於深谷，有远於近，必应於远，远无不对，近无不验，天之所报，不疾而速，感之所期，不行而至，可不慎哉。
　　太上科令云：传授天书，而殃锺其祖先者，是重其宣言之罪，防其漏泄之盟耳。此经乃玉清帝君，倏欻须臾洞合之化，高玄三素太极上真。一曰七变之道，太一婴兄自生之根，无英公子万化之章也。故顾盼万物，太玄朗洞，倏欻须臾，璇衡顺运，反婴自生，泥丸保镇，左回九天，颠倒七曜，七曜运景，是谓七变。雌一合景，帝君内镇，五神八间，玄母南面，右回八炁，弥纶百万，飞行布散，大混婴童，九真受炁，玄父北方，纵体齐霄，参落晨空。於是九思存者，则金姿曜於东华，玉形蜕於帝门，神□五老，腾跃三元，灵羽披空，炁结庆云，又能身生水火，放光万仞，项负宝曜，浮游九晨，分形散景，位为上真。故得此道者，为灵皇之真，失此道者，下入九地之泉。此道之诀，乃洞灵大奇。又雌雄混一，帝君变微，太一保神，玄母婴孩，三五七九，九转齐晖，元感景曜，无英所标，栖真致也。实难外希，是用内思，拔滞冥畅者也。所以仙可求也，以精至为难，真人可见，养志性为难，万灵可使，洁寂为难。是以太一帝君以紫房为混合，玄父玄母以三台为神明，八素隐玄以真思为上旨，秘言以九真为内经，神法以精思为至深，反童以彻真为得灵，大洞以高上为元始，太丹以雌一三素为内精，老君以自然为晨尊，太上以无英为玄精，黄老以志性为道本，白元以洁寂为入真，真人以炁合而相降，仙要以精感而道成。於是雌一进於泥丸，帝君守於六宫，大洞咏於寂室，八音散於九空，七考受慧於胎仙，获天福於神方，庆玄父於灵都，贺玄母於玉房，积感发於一寸，变鳞蔚於霄峰，朗盻九晨，身登华軿，巍深哉，福不可量。此皆宝诀之贵行，子思而为之，则白日升天矣。
　　欲读《大洞真经》，当先读高上帝君十二愿玉清玄母八门行间，次又读中央黄老《洞房五神经》，三年乃得受读《大洞真经》。所以导引神津，通彻灵源，保固紫房，洁明泥丸，摄养太一，开释三关，守镇七转，凝和元神，混化三五，万化九玄者也。转习胎炁，目击太无，容与幽灵，神盘空虚，十二之愿，与生而俱，八间之行，含真而游，黄老所守，高上所书，故曰雌一，洞房之初也。读之万遍，亦得不死之道也。但未得超景浮空，竦軿落虚，御飙绝辔，腾跃三玄，又未得命驾八景，控霄九晨，又未得升入玉清，升为高真耳。惟读《大洞真经》，当得此举尔。然行雌一者，当勤苦感会，研真极微，三年之后，乃得受读《大洞真经》耳。要当先守太一，混合帝君，变化雌雄，存理九真，次咏大愿，十二相连，又唱八门玄母之间，次读太丹洞房隐玄，以定不死，号曰必仙也。
　　夫称元君者，皆女子之神也。雌一洞房三素元君者，是也。当先存念洞房三素元君，三年乃得受读《大洞真经》耳。大洞所以为真经者，谓存念三元君为难也。能微玄精思感至者，存见三素元君者，则真人之道毕矣。
　　白素元君者，则是右白元君之母也，子存念之至精者，仙道成也。黄素元君者，是中央黄老君之母也，子存见之，则寿万年矣，万年之外，乃升三玄耳。紫素元君者，则是左无英之母也，若存思洞房，而欻顿见三元君者，便即白日升天，佩流铃虎符，游行上清。《太丹隐书》以三素为至精，此之谓也。洞房三素元君，白元、无英、黄老君之母，故号曰三素元君，皆女子也。三女又共一母，其母曰太素三元君也。太素三元君，实一女子耳。此一女子，又生三女，故号三素元君也。按无英、黄老、白元君，乃三素三元君之子，是太素三元君之孙也。虚结空胎，凭华而生，诞亦在高上上清宝素九玄玉皇天中，乃下入洞房，与己身俱升。其三男三君，在天华房上元虚之室，即白元、无英、黄老，皆男子也。受生於虚真，以成三男之形，禀灵和玉晨上炁，故结生虚无而为人，非由阴阳会胎而成也。又白元、无英、中央黄老，皆是上清天真官位之号。又亦有真仙之精者，受书处位，应为此号，不必尽虚生也。诸天之中，皆亦有之矣。夫得以虚生者，几洞妙元素，合真秀景，体齐广曜，神周九玄，凭感欻生，协炁霄无，灵扇上达，升化万方，尔乃呼吸未兆，而触物对应，顺感所至，而天地交降矣。夫心不一则百虑臻，神不微则炁不真，思不感则道不住，精不固则去道远。勿得见尸血，不以死伤生，勿以秽处心焉。勿以色不贞，勿以醉道焉。勿可五味盈，勿以二心交焉。勿以邪求生，勿虑祆魔试焉。勿以鬼为灵，勿以荣禄进焉。勿以美饰盈，勿以财为宝焉。勿为不平，勿以俗为乐焉。勿以世位争，勿以竞乱真焉。勿以耳移声，勿以污浊累，真仙去尔庭，存念无所感，实由体不精，能识大洞戒，万神泯以宁。夫人之所勿为者，斯亦多矣，若必绝辔虚汉，栖心洞门，体夷常洁，神守幽元，顿首经师之牖，启乞重玄之关，若强者必弱，刚者必缺，然后天诚坦於无外，洞奥馥尔而无耳，而自然者甚寡，学而行之为难。子若必为雌一，研大洞者，勿忘是言。
　　《大洞真经》者，世间地上，五岳天中，永无此经。上清天真尤所宝禁，当苦斋三年，乃得读之。夫能读《大洞真经三十九章》，万遍既毕，中央黄老元君上奏，太上命丹飙绿盖之车，九灵使者太一司命，来迎於子。於是五老翼轩，八风扇羽，神电前驱，玉华扶毂，即可乘云驾龙，白日升天，诣太素三无君宫中受书也。
　　即通《大洞真经》者，常得乘黄素二云，役使三十二玉女、三十二玉童，执青毛之节，驾青景之龙，佩神虎之符，戴芙蓉之冠，着紫绣衣、丹青飞裙，振响流铃，击拊玉钟，玉真启月明之镜，金仙佩九玄之章，紫盖四荫，华旛绕轮。又带九赤斑文，以用封山召云，旦登太极金堂，暮游太华玄中，刻定金书，得为高真，掌镇仙文，役使万神，位为太极左卿、小有仙王，入侍帝宸，出宴金庭。若总行郁仪，凝景结璘，炁游八素，体炼玉晨，兼咏三五，容与九真，太明隐曜，颉颃玉玄，仰执消魔，制味虎文，便得骖辔三元，定书玉真，回軿寒华，罗品高真，位为太极左右仙公，使役五司三天仙官，玉童玉女随限侍给。如玉帝之科，开经皆当屏左右，洗手足面目，乃得视之。又常烧香於左右，以表灵德之高，盛以别笈，以殊众妙之门。所以和音发咏，竦朗八玄，炁达清霄，润泽九津，招灵景之幽华，莹朽老以长存。尔乃微声既唱，空中散烟，感虚无之上皇，洞太素之元真，朗炁九回，神精八经，大福享於玄叶，元吉散於至亲，所以生死并得，仰扇七世，受化南津，祖考长保，身於丹宫，定更生之胎仙。大哉妙经，巍巍灵章，渊邈甚奇，庆不可量，篇目如左，学者识焉。
　　中央黄老君所撰玉经诀
　　夫得受大洞之诀，洞一上首雌雄合变帝君上愿玄母八间金华阳隐书，斯乃九天帝君怀中禁经也。若传授弟子，当先前后告斋各一百日，又清斋一百日，乃得付之。中斋七十日，下斋三十九日，苦行而相传授焉。不审其人，无斋而传付者，经师当死，受者失两目焉。斋不苦切，经师当病，受者失口焉。施重於经师，不轻宝也；灾加於弟子，慎口目矣。愆重祸於七世，患结生於冥考。若得此经，受传施行，不得愆犯懈替，师於三斋，如奉君父焉。老幽室於闲林，如寂无人焉。存五神於紫房，如真灵之在焉。非君师、父子、兄弟之施者，必勿受矣，示灵真之勿用，明守禁之难犯也。非君师、父子、兄弟之室者，必勿履矣，示趾足之不广，明隐逸之抱一也。非君师、父子、兄弟之服者，必勿服矣，示天亲之勿多，明盈溢以自裁也。研天精之妙觉，绝万累之近想，而至行彰於辛苦；绝迹同於无景，三餐足於山涧，密诚着於远近。尔乃星驰於五老之室，德举於三清之，保内凝於明玉，使衣巾解而不秽。念三元於泥丸，守九真於形宅，吐纳五华，呼吸玉液，朝暮求仙於空洞，寝息启神於太漠，孜孜不倦，勤勤不息，如此之人，始可与求大洞之门户，预求道之妙想矣。奉之者登三晨，游九霄，违之者没三途，入九幽。
