<!-- { "loadSidebar": true } -->
　　帝君十二愿篇目曰：愿天、愿地、愿风、愿云、愿阴、愿阳、愿太空、愿太无、愿太虚、愿大有、愿自生、愿神生。
　　玄母八间篇目曰：愿玄母与我俱生於生炁之间，与我俱存於日月之间，与我俱保於九天之间，与我俱食於自然之间，与我俱饮於匏河之间，与我俱息於玉真之间，与我俱寝於仙堂之间，与我俱游於三玄之间。
　　九天帝君十二愿、九灵玄母八间神祝，大回元五通，禳除世殃，上福七祖，身致神仙。静於密室，散香正烟，而读《大洞金华玉经》曰：
　　北极天皇，太一帝君，玉清紫虚，二景明圆，无上大道，太素三元，四方五老，六盖七晨，八上九灵，隐道回元，玄母五通，金华高仙，司命天师，主生大神，太微天炁，以醮因绿。上愿九玄，护魄扶魂，明真元炁，并来在身，仰招无上，五通大仙，俯逮无下，隐道回元，七世积罪，今为结散，受福南官，洒香八门。
　　愿天、愿地、愿风、愿云，四愿一合，定籍长生，天盖胎根，地助曜灵，神风八扇，景云流盈，我与帝君，同飙上清，观盻北玄，解带玉庭，庆加七祖，玄考利贞，上愿四达，寿与日倾。
　　中愿亦四，领理帝书，愿阴、愿阳、愿太空、愿太无，三五明神，七九所居，帝君元父，定生之初，玉皇命驾，常在我庐。内存紫房，泥丸桃康，凝阴固血，魂生太阳，灵空映晖，太无履长，空无九炁，与我黄裳，七考介福，受仙南宫。
　　下愿亦四，长生仙府，乃愿太虚又愿大有，神存九天，形存真宇，帝君混合，回游七祖，祸去我室，福来我取，恶言消亡，顺言善愈。复愿自生，天地为父，复愿神生，和炁为母，回元五通，宥除罪垢，福冠七叶，超生弥久。愿言高皇，帝君合唱，唱音逸霄，八响万唱，灵翰逆衔，千真同诵，从劫至劫，当会十二庆。大哉帝君恩，万福回元镜。
　　又愿八门玄母，造神八间之唱，九灵同盻。
　　上愿玄母，与我俱生於生气之间，得使紫景映虚，天人合符，飞真凌羽，而我与之俱，天乐娱心，离脱百忧，七玄称庆，上灵所扶。
　　次愿玄母，与我俱存於日月之间，三光之际，大帝軿轨，青旄绿盖，华軿绣帔，锦服玉带，携提五老，同宾四大，入宴华晨，出盻八外。
　　三愿玄母，与我俱保於九天之间，乃凝真玄曜，夷心内炼，炁溢灵根，感神万千，身升九霄，考福重玄，散带空同，抚轮晨天，吉享七世，更生为人，我保太真，与日同年。
　　四愿玄母，与我俱食於自然之间，永离三途，长会自然，玉粒金丹，紫芒隐之，左掇右拾，夜光凤胎，虎沫云琅，琼霜奇味，一御则举，身拂太空。
　　五愿玄母，与我俱饮於匏河之间，而流津万崖，既清且甘，洄水玉清，灵澜碧蓝，上注绝霄，流源神堂，横波郁涌，鼓扇太空，浮游浩清，饮漱东蒙，高挹霞晨，奇乐沧浪，七考得仙，介福洋洋，体誓九河，所向咸康。
　　六愿玄母，与我俱息於玉真之间，浩哉上座，润邈霄清，五老罗室，玉华告灵，西玉飞轩，策空流軿，与我俱息，九玄之庭，庆锺七考，受胎更生，身盘琼宇，神栖圆明。
　　七愿玄母，与我俱寝於仙堂之间，幽眇灵房，玄华四陈，朱宇凤构，明光映轩，金肺玉榻，紫帷龙门，上坐玄皇，中席天真，我处其左，携带缠绵，大福七考，受书更仙。
　　八愿玄母，与我俱游於三玄之间，乃送辔大漠，回軿三玄，五老扶胥，玉母比肩，舞轮神丘，停驾九天，定书太上，授位为真，雌一九混，从亿至千，洞经八响，七祖获仙，从劫至劫，常会八间。 八间在何，永我因绿，五老降福，道德诜诜，万气上生，同保泥丸。言愿既毕，日月同年，至道幽微，大哉虚玄，玄母动静，八门之间。
　　兆在别室，常当读是经，不忘须臾，此为内愿帝君，开善八门者矣。今五岳诸仙，及神州仙女，犹酌琼浆而挹珍果，说大愿，陈八间，朝太素，奉三元，志霄晨，为玉真，拔七世，入广寒，岂况世中之庸猥，五浊微贱者哉。岂可替而不修，闻而不为耶。夫形神虽精，苦於生生，而七世有罪，而不解者，己亦秘无仙冀也。是以须启大愿，陈八间，以释其积结耳。七祖既福，兆乃可不死。不死者，乃得道之宗本，为仙之根始。志行於是业者，可不勉励於长存哉。
　　中央黄老君大丹先进洞房内经法
　　天有神宫，太玄丹灵，帝门中央，望见泥丸，神名伯桃，是为大君，定生扶命，寿亿万年。大有太室，玉房云庭，三关胎气，合帝之灵，结洞昆仑，高而不倾，神仙所止，金堂玉城。九气离合，云雨杳冥，方而直圆，三寸之间，华盖倾曜，暨霄罗星，黄阙紫户，至为玄精，上冲绝霄，下照九灵，左连青宫，右夹浩清，金台八素，游变万形，玉体澄溢，琼液自生。六合幽户，八关会经，中有太真，至不可名，微妙无中，号曰无英，回映七曜，元素之元，左为神公子，右为白元君，一曰洞阳，正当玉房，谁为父母，先自虚生。黄精玄素，太上四明，无极高真，晨中朱庭，华冠紫盖，佩流金铃，龙衣虎带，读洞真经。徘徊九天，高佩七灵，乘空洞之流軿，辔太霄之圆车，出宴黄房之内，入登东晨之台，游戏丹田之下，寝宴凌青之霞，上通太微，与帝俱居，时入洞玄，众真扶胥，同会六合，镇守命门，锦帔羽服，飞丹绣裙，身佩虎书，首巾晨冠，龙符摄魔，金书召神，合景逃形，制魄炼魂。明堂方正，时游七门，彻见黄宁，感动灵关，呼阴召阳，玄虚之元，役使六丁，在帝之前，三炁流布，天形大全，混沌一景，化散万端，反於元阳，朝于洞章，三微妙矣，房为真京，存思三素，蹑灵眇翔，南憩朱宫，北携常阳，玄钧广音，凤鸣兽腾，深呼微哉，在元之先，唯思三宝，无英白元，中央黄老，太上之真，子而见之，白日登晨。太一命节，十绝华旛，二十四真，飞行八晨，精通神见，灵旗纷陈，阴气成雨，阳气成云，三炁合变，天罡扬轮，彻洞六合，烛曜七门，散阳召虎，引阴召龙，流电孛落，运焕雷风，前带火甲，后鸣天钟，紫翠上造，掷铃八方，飞罗羽文，游行仙宫，白元携魄，无英提魂，中央黄老，扶我身神，我遂升天，得为真仙。读毕内视，辄存三元，三素所在，成道之根，万徧既毕，不死神仙，洞房毕矣，慎不妄传。
　　常读经三过，冥目闭炁，存明堂宫，左绛台青房，右黄阙紫户。次存洞房宫，金室紫盖上，左无英君，右白元君，并紫华冠，龙裙凤帔，中央黄老君，如始生婴儿，黄绣华衣，三神并坐外向。心呼神名曰：左无英神公子、右白元洞阳君、中央黄老君伯桃，三过。次存三宫，各三素炁泥丸中，有覆北斗三神，服色如守一法，心呼神名三过。次存命门大君，正当脐中，紫扶冠，朱羽帔，飞丹裙，心呼曰：命门大君孩道康合精延，三遍，咽液五十过，万遍成仙矣。
　　大洞洞灵挥魔之符书于拜坛上
　　大素真人隐朝礼愿上仙经法
　　受大洞上诀，，施行雌一，读大丹隐玄玉晨金华经者，当月月密朝太素三元君。以正月十日、二月九日、三月八日、四月七日、五月六日、六月五日、七月四日、八月三日、九月二日、十月十一日、十一月十二日、十二月十三日夜於静寝之室，烧香北向，心存三元君，再拜讫，坐卧任意，稽首心祝曰：
　　谨启太上大道高虚玉晨太素紫宫三元帝君，中央黄老、无英、白元，玉皇大帝，五老高真，太极皇精，玄皇玉君，某甲是大洞三景弟子，谨以吉日之夜，天关九开之间，上闻太上太素、三元三素元君、玉皇真君前，乞得长生度世，上寿无极亿年，时乘华晨绿盖龙辕，上诣紫庭，役使万神，侍卫四明太素帝君。毕，心拜三过，仰咽九过止。
　　常当行之，勿令人知也。此太极真人隐朝三元，夜礼愿之道也。昔常安季仲子，不知他道，又亦不施行大丹之事，三元之法，惟偶得此隐朝之道，守行之三十年，得乘云驾飙，升入玄洲也。仙人王履冰、赵双成、范叔友、管平阿、李明贤、延安生之辈，皆得此道，而升昆仑之房，或在神洲，或在玄官也。太素三元君，女子也。德隐虚无，神高太上，教制天真，领理万气，积感琼琅，虚生霄晨，结烟散景，道陵玉真。夫三元君之出游也，则日月倾曜，列烛拔根，八风洞波，飙汤幽源，连晖九万，高霄舞晨，绛霞郁敷，黄云九缠。於是五老启途，大帝扶轩，西皇秉节，东华扬旛，九天为之低回，太无为之起烟，幽气隐蔼，八景连尘，顾盻罗於无上，俯仰周於百员。大哉高皇，是曰太素三元君。夜在密室，常存三元君，来在我室中，心拜心语，如是不替，则所向如愿，万事克和，此为真人致神仙之要法也。太素三元君，服紫炁浮云锦帔，九色龙锦羽裙，建宝琅扶晨羽冠，腰流金火铃虎符龙书，而坐於太空之中，膝下常有丹绿青三素之云炁，郁然冠覆真形也。太素三元君咏曰：
　　太无连玉清，三曜洞高明。八景回神风，散云蔼飞灵。圆轮掷空洞，金映冠天精。玉华结五老，紫烟运霄軿。乘气荡玄房，委顺拔所经。金姿曜九霞，玉质跃寒庭。幼童回孩盻，耆艾还反婴。帝一固泥丸，九真保黄宁。视盼万劫外，齐此九天倾。
　　心拜，咽液三过，毕。若存念之时，当讽〔此咏〕。此咏之作，云是玉清上官之唱，以和於形魂之炁也。若存三元君者，首作颓云三角髻，余发散垂至腰中，髻上乃着扶晨冠耳。子存感至若，亦将见之於紫房及左右也。比者之间，当有太素玉女、三室真人，来降於子矣。欲行此道，常当别寝独处，不杂他人，每事亦尔，非惟此一事而已。
　　太素真人教始学者辟恶梦法
　　若数遇恶梦者，一曰魄妖，二曰心试，三曰尸贼，此有厌消之方也。若梦觉，便起坐，以左手第二指，捻人中三七过，啄齿三七通，而微祝曰：
　　大洞真玄，长练三魂，常守七魄，第一魂速守七魄，第二魂速守泥丸，第三魂守心节度。速启太素三元君：某向遇不祥之梦，是七魄游尸来协，万邪之源，急召桃康护命，上告帝君，五老九真，皆守体门黄阙，神师紫户将军，把钺握铃，消灭恶津，反凶成吉，生死无缘。
　　毕，又卧，铃获善应。向造为恶梦之炁，则受闭於三关之下也。三年之后，惟感应而有梦也。梦皆如见，将来之明审也。略无复恶梦，仍无不祥之想也。若夜遇善梦者，吉应好梦，而心中自以为佳，则吉感也。卧觉，当摩目二七遍，急闭目，以两手掌从内向外摩之，叩齿二七，而微祝曰：
　　太上高精，三五丹灵，绛宫明彻，吉感告情，三元守魄，天皇授经，所向谐合，飞仙上清，常与玉真，俱会紫庭。
