<!-- { "loadSidebar": true } -->
　　如雨不住，存吾即雷公电母风伯雨师，左手将小棒一根二三尺长，存此杖即拨云杖，用杖赶去四方云翳。如不散，用扇扇去天上四方云雨。此谓之动变澄湛之法也。
　　红光满室
　　静坐，舌拄上腭，天上无雨，或现星斗，此无雨也。或星斗不现，法师收闭炁息，蒸郁一身，尽力提起○○○○四字口传。冲去。连做二三遍。存见坛上金光红光炎火，烧开天上云翳。此谓之红光满室也。
　　山泽通气
　　假如天上无雨，静坐良久，舌拄上腭，闭塞雷门雨户，鼻中调息，内无所出，外无所入。此则谓之山泽通气也。
　　三三俱宁
　　假如天上风雨尽静，法师静坐调息，身中气息从鼻匀静出入，心中莹然无挂无碍。此则谓之三三俱宁也。
　　静应道体
　　法师静坐，调息匀静出入。吾之气顺，则天地之炁亦顺。心中淡然无一丝毫之挂得，逍遥无为，与道合真。此谓之静应道体也。
　　祈雪法
　　离动坎静，北风止，南风起。如北风不止，南风不起，背南面北，静坐良久，闭目，舌拄上腭，收闭气息，蒸郁无奈着处。尽力提起。○○○○四字口传。冲去。连做三五遍。存北方坎卦中，以剑诀虚书元始金书，用雷局打去卦中，使者见此二号在卦中。存使者双膊巨翅，涌身万丈，塞住北风。仍虚书二号，转身用雷局打过南方去，见离卦中有此二号。存使者见此号在卦中，双膊巨翅，涌身万丈，扇起南风。此谓之离动坎静也。
　　冰释木生
　　冰解树木生芽。此谓之冰释木生也。
　　宇宙蓊郁
　　融和温暖，天地朦胧，天上有云，或青或黑，或白或团团，或有一丈余，或有二丈余者。此谓之雪神。此则谓之宇宙蓊郁也。
　　动荡玉户
　　即撼动雷城，法同。仍用蒸山动摇三冲，太阴太阳，天罡河魁，南北二斗。皆用阴炁运用，不喜不怒，如法用之。此谓之动荡玉户也。
　　三司令行
　　南风大作，宇宙朦胧，瑞雪大下。此谓三司诸将雷神令行也。凡一应召将发文书，皆出金书。天君官将见金书皆至，方可行事。诸司无此不行。所出金书计得收回。如治邪，烧文牒遣将了，众人讽五帝大魔咒，法师默念贪巨禄文廉武破，又用此号煞伐，叱云：汝若不煞，后土真皇自煞。无此，将吏不行煞伐。
　　接人请雨投状
　　凡接人投状祈雨，投状人递状与法师，法师接他投状了，另用一只卓子放投状在法师面前。法师端坐，静定良久，存吾即雷公电母风伯雨师。心存天地昏黑，煞气冲天。起身，左手雷局按胸，右手提令，口中作雷声，速转身一匝，打令一下，然后判投状。
　　祈雨烧符法
　　烧符之时，一遍烧三道。三道烧了，就做三冲工夫作用。一个时辰或烧三遍，每遍烧三道，由在法师活法使用。
　　风云雷雨电符
　　三檄内皆用。每日书符五道，共二十五道，一个时辰烧一遍。如做一起烧时，一遍烧五道，用雷局打去。
　　啸命风雷符
　　四符迭书，做一道烧，时用雷局打去，又用此号作用。
　　枢机符
　　三檄内皆用。烧枢符，於左手中指夹着此符，烧将尽，右手夹着机字符，於枢符残火上燃着。烧机符将尽，用此号雷局打去。
　　誓雷章
　　发二檄了，用此符催起雷神。凡烧此符了，用令打，以雷局出此，号打上天去。大怒煞气，口中叫：九天运令使者某，祖师誓愿云：汝若不到，化为黄石。打令一下。一个时辰后，雷在他方响为验。仍作用激剥之妙。
　　祈雪符
　　祈雪符皆用青纸粉书，檄文亦用青纸粉书。发檄与祈雨一般作用。
　　祈晴
　　夏祈晴，用借晴灵章，春秋冬祈晴，不用借晴灵章，只书九阳符。书檄用红纸朱书。法师启告白事意毕，离卓子退三步，静坐，良久，出号令在空中。仍复静坐，收闭炁息，蒸郁一身，无奈着处，存火光满天，火焰灿烂。起身，丁罡三步近卓，一笔扫成使者符命，尽力吐出精炁神在上。仍加雷祖金书，并呼云号。就将檄同纸钱去柴上烧。法师左手雷局，右手剑诀，存馘魔号令於卓子上，打一下，怒遣而去。
　　道法会元卷之六十八竟
　　道法会元卷之六十九
　　王侍宸祈祷八段锦
　　立极章一
　　无介问曰：何谓立极。答曰：无极而太极也。
　　御风注曰：无极纯乎炁耳，未见动作，包涵在内。炁乃理也。理生乎性，性生乎阳炁之萌芽也。炁字上乃元也，下乃四点。理无性命，同出一源，扫却四点，纯乎先天一炁，故曰无也。
　　盖无极而乃未见黑而言，太极乃一炁既动而言。
　　御风注曰：元极，溟涬大梵，不可得而言也。太极既判，轻清为天。天为纯刚之炁也。亘古而不坠者，实先天至刚至健而无间杂。重浊为查滓结而不化，为地也。
　　所谓无极之时，非无天地也。盖天但有日月星，地但有水土石。天之风雷云雨在内，皆不动，地之草木人物禽兽未孕，皆不生。所谓溟津大梵，寥廓元光是也。
　　御风注曰：无极之时，凝然不动，则无天地也。炁动则判，太极分矣。分则轻清为天，天为金，金能生光，光分昼夜，日有太阳，夜分太阴，阴而分星光。重浊为地，为滓质，生人物草木禽兽之类。
　　未判时，即溟滓大梵寥廓无光是也。溟滓鸿蒙，如鸡子未分之时。大梵，纯刚之炁也。炁者，梵字之郁郁也。凡为清虚之窍也，寥廓无光，至清至洁，而无间杂，纯乎金之微芒之炁也。一炁才动，风雷云雨皆作，禽兽山木俱生。故道中法中，每每言一炁。谓天地得此一炁，千变万化。人为万物之灵，能行此一炁，可以感天地，动鬼神，呼吸风云雷雨，无所不至矣。
　　御风注曰：一乃纯乾。乾为天，天为金，金生白芒之炁也。炁为刚，刚为轮，轮能转，转为天行健，自强不息，昼夜无有休歇，是乃黑之使然也。炁动，分清为天，分浊为地。故一生二，二为地也。因乾一而分坤。乾坤生六子，三男三女，运转乾坤。人为万物之灵，父母媾精，着性归脐。脐为生炁之门，聚敛元炁之府也。是为玄牝。玄牝之门，是为天地根。绵绵若存，用之不勤。收拾归中，聚敛祖炁，祈晴、祷雨、杀伐，用之未有不应。收视返照，非理勿言，非理勿视，非理勿听，默而识之。无极之真，二五之精，妙合而凝也。
　　今学法之士，但知有元极太极一炁之说，然要作此一太极，将如何下手用工。盖无极之时，天地闭塞，万物不生，我当闭九窍，俟其炁渐渐周遍一身，俟其炁极感通之际，两耳微闻有轰轰之声，不可禁止，大呵出炁，名曰掀翻斗柄。於此之时，廓然一炁初分，自觉神清气爽，外欲不生，此身与天地相为表裹，造化皆在吾掌中矣。
　　御风注曰：天地未判时，不过无极太极耳。既判之后，成乎乾坤，三才定矣。太极藏乎人身之正中。《度人经》云：中理五炁，混合百神。儒氏惟精惟一，允执厥中，是也。凡祈祷先闭九窍，炁极则中官祖炁不升而自升矣，周身发热，从夹脊上透泥丸，金光射於两目。俟其升降中黄，交滚九窍，勿令走泄，两耳似闻有轰轰之声，鼻对窍，窍对眼，眼对肾，肾对耳，得其户而出，呵炁一口於巽方，名曰掀翻斗柄也。於此之时，廓然一炁初分，自觉七窍泥丸神清气爽，此身与天地相为表裹，造化皆在吾掌握矣。
　　动天地，感鬼神，驱风雷，役万物，无往而不可也。然后策役将帅，行持祈祷。今人不知此立极之说，所谓飞斗藏魂，想身为婴儿，又以剑诀分身，存自己为天师玄帝者。此等之类，皆是妖妄，非正道也。安能动天地，感鬼神，驱风雷也。
　　御风注回：使元神祖炁之行，初出微芒之炁，如谷赀之萌芽也。法官平昔保养，精神内固，全无渗漏，百骸九窍，俱有阳炁也。金之炁，至清至洁，至微至小。元神即火也。火盛则肉体大热，不怕风寒，嘘气成云，吹气得风，灌漱华池满口，肾水洋溢，祈雨央然有应。动天地，感鬼神，驱雷电，役风云，无往而不可也。精炁神全，则呼召将吏，顷刻现形。一要专心，二要精勤，三要保养，四要得传。不知下手立极之说，断不可也。有飞斗藏魂，变身为玄帝天师，皆是妖妄，非正道也。可不戒之。
　　召合章二
　　袁无介问曰：何谓召合，其秘要在何处。侍宸曰：今人行法之士，但知心将自心出，肝将自肝出，肾将自肾出，此等召合，全非正理。殊不知金木水火土五脏之将，皆出於土。土乃五行之主，脾脏所属。
　　御风注曰：召合之说，凭法中咒语呼召即至，合之时，先召已至，却吸入中宫混合。且如邓帅属火归心，辛帅属木归肝，使者属土归祖宫混合。玄坛属心，马灵官属心，温帅属震归肝历胆，王灵官属心，各随本帅属五脏，念咒召合。先归本脏，却入中宫，上下闭塞，令无所容处，用鼻□，或剑诀，引出坛前，任意发遣。诸阶法必要混炼，或坐炼，念兹在兹，内外相合，举心动念，随即响应。土为五行之首，运转精炁，周流百骸九窍。脾为阴土，胃为阳土。脾消
　　化五谷，结为英华，以养其身。胃乃人身肚子，百丝系络，故为五脏之主。中之一字，四方一口，中着一直，出上，谓之神光冲天，出下，谓之神光拄地，即四方拱极之义也。宫之一字，上着，上一口，即鼎器，虚其窍，内藏微芒纯金之质，即祖炁也，下一口，为方炉，顿着鼎器，上圆象天，下方象地，天即乾，地即坤，是谓玄牝之窍。玄为黑，为天，牝为谷为黄，为土。土釜也。釜为谷。谷为虚器，容纳元炁，聚敛精神。鼓之以雷霆，润之以风雨，皆在其中矣。
　　丹经云：一阳初动，飞动在何处。有个鸟飞，自何处起。盖从此一点动处。此为太极最初之时。一点未动，吾身与天地之炁相为表里矣。
　　御风注曰：一者，阳也。一为纯乾。乾为真阳。阳生子初，一阳至刚至健而无杂也，寄胎於坎中。人之始生，一阳才动，父母媾精，乃天一生水，水中而生火也。火乃阳，阳动则性流。牝物着性，必从天一生水为仁也。仁者，硕也。果内生核，核内存乎仁也。仁为真水。水为天一之生也。动则阳炁升，升上庆云开生门，流下祥烟，塞死户。至妙至玄之理。曲江上，看月华莹净，有个乌飞。当是人人有之，大静中有个消息，盖一点从先天未萌处发启。要知端的，父母未生时，一阳初动处，万物未生时，穷取生身受炁初，莫怪天机都泄尽。斯言尽矣。
　　脾为偃月炉，其形两角俱尖垂落，一点才动，两角便向上，其间一窍，大如黍米。此一窍若开，便行持之时便见金光一点出忝米穴。如召肾将，则当此一点金光便附於肾，如心胆之将，则当存此一点附於心胆，然后随师运化召合。如此则万无一失矣。
