<!-- { "loadSidebar": true } -->
　　谨上请玉清雌一将军，雄一将军，大洞将军，黄室将军，白云将军，隐道将军，真讳将军，龙骑将军，凤车将军，总监大将军，统兵大将军，发放大将军，伏魔大将军，九天越天大将军，正天大将军，九道大将军，九刚营门大将军，五盖大将军，玄老大将军，玄留大将军，周天大将军，中玄大将军，五老大将军，盖天大将军，中律大将军，还天大将军，中域大将军，中微大将军，中庭大将军，中建大将军，东夷老青领将军，青始车骑，除逆伏卫兵，南越老赤领将军，赤玄车骑，扁鹊伏卫兵，西氏老白领将军，白玄车骑，捍厄铁轮兵，北羌老黑领将军，黑玄车骑，反甲逆鳞兵，中央秦老买领将军，黄始车骑，部领黄云兵，大上西域兵，营门兵，南溪兵，督天兵，发地兵，虎贲兵，柱天兵，施天兵，中宫五营兵，九原中野兵，九天丈人兵，五方五盖兵将帅骑吏。
　　谨上请太玄自然三洞天仙兵马，地仙兵马，神仙兵马，飞仙兵马，真人兵马，神人兵马，日月星宿兵马，九宫五帝兵马，五岳四渎兵马，三河四海兵马，金龙飞龙骑，游龙神龙骑，驿龙云龙骑，跃龙腾龙骑，太空自然辅仙飞玄骑，辅真飞腾骑，辅神飞行骑，辅帝腾空骑。辅灵腾虚骑，飞轮策空骑，飞仙腾空骑，飞琼羽盖策辔骑，龙辕绿軿策辔骑，制地飞龙骑，流光耀电骑，兴云降雨骑，耀激追电骑，执节金光骑，飞龙骑吏。
　　谨上请雷霆都部署九天欻火律令大赤元帅邓天君，九天游奕北极正一魁神，纯真灵官马元帅，护道崇宁威烈关将军，监坛翊灵正佑温元帅，部领威烈亿乘万骑本靖诸省府院司将吏兵马。臣御箓膺符，昭图佩券。空常飞步，履魂魄於二辰，仪璘高奔，灌精华於八素。守佩珰而旋运，媾离坎以奔飞。混景融三，御神光於丹阙；回婴守一，摄生炁於玄关。将腾碧落之崇，肆睹清都之邃。凌空背土，期肃卫於軿轮；御炁飞神，庸戒严於室宅。以今飞龙后从，驿马前驱。梵炁弥罗焕金光而上应，元纲流演，舒绛彩以高征。领章奏之职司，与翊卫之官属，中严卤簿，外办钺麾，八威森掷火之扬，四张俨流金之焕，应感倏忽，与臣同升，恭按威仪，也追章操伏。
　　遣章。
　　谨遣臣身中三十九真，三部八景，五体真官，小吏书佐，功曹使者，神吏众官，显服严装，整其威仪，为臣护持某章一通，操诣三天，分别进对。若有谬误，寻文注改，勿令上官典者有所谴却，速达径御太上无极大道无形无名虚无自然金阙玉陛下。慎勿稽停。当令所请者下，所济者度。若有下官故炁，於道路云雾中断截臣章，使不得上达者，录付天一北狱，依玄都鬼律治罪，以明天宪。臣伏在案前，须待玄恩报应。
　　迎章焚。高功升神。道众举焚词颂。
　　进章毕。
　　重称法位。
　　具位臣某谨重诚上启太上无极大道，三
　　清上圣，十极高真，玄都玉京万天上帝，东华南极西灵北真道君，太一玄生帝君，诸天司命道德众尊，太上三师君，天曹四师君，太一灵妃君，南辰北极，三官大帝，五老帝君，玄中大法师，泰玄枢机三省上相天君，三天门下上官典者，三元真君，飞天神王，三界官属，一切真灵。臣闻霄衢寥廓，云层称浩劫之家；神室虚灵，日耀映玄归之界。合三微而朱霞罗络，舞七变而丹雾回旋。炁映玉清，既回灵於混沌；精凝金极，宜入妙於虚无。臣以幽密留青，希夷养素。运丹珠於秀谷，玄景恢张，朝翠玉於华京，清光密迩。虽敷陈於邀越，惧尘冒以凌兢。荷逭雷霆，曲涵雨露，圣泽昭天而玄黄丕冒，神厘烛地而幽显咸资。喜庆难言，欢乐无量。更愿三华郁秀，八景纷轮。开卿云甘露於青冥，融霁月光风於黄混。旱灵舞手，万类欢颜。瞻狮座於始青，神交澄寂；返现轮於大赤，景定虚圆。臣不胜依恋屏营之至。稽首再拜谨言。
　　纳官。
　　臣上章事竟，向来所出身中玉门紫户仙真灵官，并从众妙门而入，在左还左，在右还右，九真备守，五老保关，重扉幽密，玉室弥纶，功曹检押，毋令差互旬后召复到，一如故事。
　　十二愿。　　　复炉。
　　香官使者，左右龙虎君，侍香诸灵官，当令臣上章之所，自然生金液丹碧芝英，百灵众真交会在此洞案炉前。令臣体耀金辉。斩伐胞根，七玄拔擢，百关备仙，解除死籍，宴坐泥丸，东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出堂颂。
　　章官醮科
　　具位姓某谨焚香上启三天门下上元道化真君，中元护正真君，下元定志真君，上章二十四真人，某治建节监功大将军，前部效功后部效杀驿庭令，驿庭丞，四部监功谒者，上倦上灵二官直使，正一功曹，左右官使者二阴阳神决吏，科车赤符吏，刚风骑置吏，驿马上章吏。飞龙骑吏，进章凤凰骑，上章云龙骑，言章风发骑，御章神龙骑，奏章飞龙飞虎骑，狼吏虎贲，察奸勾骑，都官仆射，天驺甲卒，天丁力士，治正执正吏，收神食神吏，收鬼食鬼吏，收炁食炁吏，收毒食毒吏，收邪食邪吏，收精食精吏，治中主簿，治中校尉，云中督吏，干佐小吏，金光童子，典章从官，通章舍人。行章童子，元始小吏，玄都力士守九光玉伯，高车司马，通章小吏，承章令史，通章书佐，部章督邮，典录功曹，典录小吏，呈章通章诸从事，太初诸部直符直事，四部监章从事，三天承章典者，三天飞章灵官，三天通章玉女，诸天承受玉女，三天上奏灵官，诸天传奏灵官，五帝直符，六甲功曹，运神会道功曹，四直玉文功曹，灵飞丁甲玉女，灵宝赫奕仙曹，某靖侍靖仙官，玉童玉女，主将副将，护道监坛诸大元帅，诸省府院司仙灵官吏，在时用事一切威灵。伏闻玄元始分，太无之粹密拱清微；天灵神凝，妙有之精潜孚皇极。运神机而玄关入妙，鼓灵钥而丹室澄真。西阆流华，飞步希奇於三五；东诸胤秀，高奔变化於亿千。昭昭身外之身，奕奕象中之象。以今奉为某人进拜朱章，仰瞻慈阙，冒奏葵恍。策驿马以前驱，金光朗映，驾飞龙而上迈，琼彩流明。惟资翊卫之功，庶证感通之妙。敢陈礿祭，庸罄羽衷。伏望剑佩陆离，御灵风於碧落；旗旄璀璨，乘梵炁於玄虚。无辞税惊之劳，少慰停轮之请。某不胜激切望恩之至。谨当奉请。
　　初献。
　　某谨重诚上启章中官吏，一切威灵。伏闻旋斗历箕，仰存三於灵宝；入乾出巽，宣正一於玄元。惟九灵入妙之真，实三洞又玄之奥。丹皇启运，紫虚膺图。大赤天中，俯运而玉莲混景；始青景上，仰瞻而珠黍浮空。探玄经纬之灵关，凝妙雌雄之圣域。以今奉为某人进拜某章，自惟浊质，且抗尘容。惟道集虚，莫混日飞月奔之妙；因定发慧，未符云藏风静之机。匪肆觐於天颜，曷昭宣於民欲。伏望恪遵青律，严护朱函。万里虹梁，赖翊扶而飞度；九重云阙，凭导从以高登。翠节委蛇，丹旌赫奕。真人房肃朝元之仗，霞映虬轮；学士院随拱极之班，日辉狮座。觐青光而密迩，导紫炁以遥敷。某不胜虔祷之至。
　　亚献。
　　某谨重诚上启章中官吏，一切威灵。伏闻凌空背土，冷然炁映於苍圆；谒景升神，湛若神交於紫汉，非内非外，无去无来。仰紫关虎卫之严，企玄曹蝉联之贵。飞軿下迈，既寂感以云从；翼辕上征，更潜昭而日赫。伏望流铃灭试，握节征魔。威策黄中，扫罡风於九丑；令严丹甲，摄游於八冲。前驱资律令之神，后从藉赫奕之将。承受内禁，发放中枢，各殚佐命之勤，庸导升神之邃。三元金钥，毋诃阻於霄衢；四直玉文，径奔冲於云路。庶得骞林步武，芝陛承颜。笔焕朱衣，共仰灵光之浩荡；纶飞黄幅，咸蒙道炁之扶摇。旋佩环而云敛青冥，回卤簿而风清黄道。等凭圣武，为壮威神。朗玄觉於灵华，三真罗络，凝丹元於澄寂，万炁虚圆。某不胜虔祷之至。
　　终献。
　　以今四炁朗清，三华－洞焕，将身朝於金阙，庸面礼於玉墀。顾惟玄局之森罗，盍羾素笺之馑饬。青龙宫玄生左、府，凤凰阁道德众尊。少昊金楼，天曹门下，暨玄冥太真之馆，皆灵飞通进之司。悉进表文，仰希传导。愿迂留於英武，俟整办於卫仪。同步虚无，径登大有。傥功勤之昭着，当效报之骈蕃。臣不胜虔祷之至。
　　道法会元卷之一百八十四竟
　　道法会元卷之一百八十五
　　上清五元玉册九灵飞步章奏秘法
　　章仪第八
　　仪者威仪也，存拜行持之详。
　　师曰：凡章有三，一曰拜章，二曰存章，三曰遣章。拜章者何？炼真集炁，元皇正一，久而行之，阳神自出，故得升三界。存章者何？未证妙道，阳神不全，真神不出，只得阴阳交孚，涤垢去秽，清心不动，神炁交结，以神招神，以炁招炁。遣章者何？六情不断，俗尘未消，神不交神，炁未定炁，秽炁未消，体未洞真，故以物象敬奉官君将吏，谓不能以神升碧落，神炁朝元，神灵相助，以章书付之於神传。今列三法于后。
　　一曰拜章
　　拜章集神，以正月一日，或三月三日，五月五日，七月七日，九月九日起首，清净斋戒，入室东向平坐。以古镜一面明莹者，左手持镜，右手握固，凝神定息，严具衣冠，存思已形，明照熟认。再择庚申甲子日子时，入靖室，依前端坐，即不用镜。叩齿三十二通，定神，不得有纤毫着相，甚如太虚。存当时父母生我者一点灵光真性在顶上，於子午卯酉时，每一时定三十六息。如此行之三十六时后，只一时九息，十二时中皆行。即默念集神咒曰：
　　神光神光，赫赫四方。勅吾真性，在天即还天，在地即还地。在吾身中，道炁满充，化为真人。
　　次存灵根一点，混混在泥丸中不动，定息少顷，出室，檄炁出神。然后遇八节本命日卯时，入室定神，神定炁和，端坐纳息三十六，定坐，忽然有飞天大如芥子，或如豆，或如明月，在满室，光可腾。此乃神出也。便急念前集神咒。若有外境交合，即念咒召神归身。若随众境逐乐，恐神不返。如至神出入，八十日可以纯熟，烦刻万里，飞游三界。每夜临卧，先须念勅身咒七遍：勅吾身中五体之神，三百六十骨节之神，一万二千精光之神，吾一灵真性，出入往来，不得令故黑侵吾室宅。急急如律令。
　　服符诀
　　法师入室，步九灵罡，返身入中宫，左手中指中文，右手子文，瞑目叩齿三十二通，存自肺肝脾出三色云气，混沌在我身中，真炁明朗，还如日月之光，绕身三匝，真炁结成太上老君在顶门上，左右侍真金童玉女罗列左右。存神闭炁，以黄素朱书三十二天帝君，每日凌晨用井花水服一道，诵《隐语》九遍，饮旺炁，春九口，夏三口，秋七口，冬五口，服息出室。
