<!-- { "loadSidebar": true } -->
　　金精太极，玉华散光，驱雷走群，风火氤氲。浩师火师，降雪太虚。太清太极，上真摄令。
　　祈晴，则卯巳未三时行道，入靖默诵咒曰：
　　金精玉回，天云散披。紫微降祥，淫雨澄静。海伯雨师，雷光阴摧。阳精赫奕，丙夕寅回。
　　祈雪祈晴二咒，俱述於此。其密奥隐符，蓬莱版册等，自当隐受。於四神二咒，并诵八十一遍。凡捻诀，皆转四维，塞鬼路，以大指从小指戌文上起□皇，至亥文为□，自□之于为□，自□之为□。自□之中指中节为□，自□之离为□。自□之辰文为□。引罡炁运入所用之诀。其玉帝诀，左手中指中节捻之。书散结召龙二符，捻左手中指上节。即离文。
　　书方象符，左手四指上节。即坤文。书圆景符，左手捻乾坤艮巽四诀。书雷光大文坎肇金华四符，也以左手大指，自乾文直画过巽，自巽直画
　　过坤，自坤直画过艮，乃转四维塞鬼路也。从戌以次至辰，默念七星讳，魁至魒。鼻引罡炁於天罡诀上，复以大指运天罡诀，入所用之诀，如用玉帝诀，则运辰於玉帝说，余做此#1。人之手纹，默符宇宙纪纲，故捻之可以召灵致真，通幽冥之故也。
　　泉宫掌令万二千名，隐在诸经。统制都水，布和发炁，召龙上云。外有斗中飞龙吏三万人，蓬莱都水使者，雷霆司兵二十万人，依格合治斗中史兵百人，蓬莱雷霆司兵二百人，助道赞化，招云摄风，检捕水类，阐幽显明。若受册者，则所司依数给其史兵，终岁交换，具闻所属也。其神散雾浮烟，间於飘风电映之下见其状迹者，如谢仙负光律令金精之类是也。逢八节日，备清酒肴馔，金钱绘马赏之。或一香一花，荐诚随分也。
　　紫光丹天印，雷雨职司所掌。金箱刊玉，封篆阳精，纪信水元，征魔召龙之信也。印中直事，从而召之。世人当以桃木代金玉，径二寸半，刻祭於丙丁之日，咒曰：
　　桃宾阳光，柳星之精。篆开赫奕，天辅丙丁。日月华分，玉泉散辉。赤天大魔，示我神威。太一任使，九魔消摧。
　　诵三过，引罡炁入印。使印，亦用此咒诵一遍。
　　紫光丹天印
　　右印有一本，取召龙符，自四乙画上者，为紫光印，却称紫光印为雷光火文印。雷光火文，二符名也。又载东岳太一印，曰玉神洞灵。今删去二印，存紫光一印。又别有蓬莱紫光夫人印，非此紫光丹天印也。
　　夫符始於三元八会，结飞玄祖炁成云篆明光之章，今世行神灵图书之字是也。道有素灵三部，珠玑七胎，左右灵飞，玉章玉甲等符，皆皇人太真按笔也。通取云烟火霞星斗鳞羽，以类万物情状，以降万物蕴毒。或安天镇地，或招真召灵。无所不禳，无所不度。而后用之鲜验者，盖由流传日久，人无内真，不晓天文，传录之误也。譬书地字而从土为十，则必无用焉。符书之误，正若是也。后之学者，委曲其传。凡宣付弟子，必择精悟性通犹止水太虚者，乃其材，盟天告地，分环破券以付之。环则分金环，券则破券为盟。苟非其人，何由感格，徒为烦滥，窥忽天机，适足以劳三官之笔，受谴於玄灵也。
　　盟天告地，则知太上之誓，不可罔也。今有浅识，不按古科，与人先议信物，觊於盗用，然后保奏上天，择休辰付妙诀，而其传则皆禁炁小衍，切近巫觋不经之语，擅令弟子称北极判官，或金阙大夫之名，窥忽天机，沮玷上真，莫甚於此。曾不知人间爵禄尚不易致。乃遽以纸钱油饼佞其上帝，而滥天官，良可骇也。惜乎辨之不早，浸以成风，以愚益愚，迷而不复。不惟罔渎神祇，而且违科昌禁。岂择清真之士，但有势力者无不付之。往往尘中上士，有心於是而力不足者，终身莫闻也。悲夫，岂上圣高真之设意哉。
　　仙品班七品位
　　初受法非功进者，带权字，功足者落之。
　　童初府左翊治，
　　童初府右翊治，
　　赤明府赞教主者。
　　丹台外记室。自此已后，地界治官不许迁，唯修仙成真者，始可请命上天也。
　　已上五发败正转一职。
　　中黄元一太皇嗣教主者。
　　初入职阶，亦带权字，伺功数足正任。非显有德行，功足道成者，不得擅迁。
　　已上二十发败正任转此职。
　　嗣行五元都治主者。
　　三十发败正任职。
　　化元广教嗣天师。
　　七十发败正任职。
　　应奏请关告上下三界内外神司，及前三日勃直神，申奏童初府祖师仙众等，次奏玉皇上帝，及送驱邪院照会。受者先盟天地水三官，去嗜欲，歃血者为上，然后授之。
　　本府祭诀
　　祭十二月日时直神，更不用一切常法神将，盖阴官所管仙官迥不同。一如律令奉行。
　　凡行此法，只用十二月日时主者，关告三界。仍须庚申甲子，或春分夏至秋分冬至日，以素食花果茶酒等祭之。办供一十二分位，於无人去处，铺净茅草之上安设，上香召请，祝曰：
　　吾奉行五元素府真职，例须尔等通达上下，稍有违者，冥官降职，宜从五府正令。
　　祝毕，弃供养於长流水中，每位上告示五府印一颗，及法师官职与金钱等焚献。
　　祭丹元诀
　　凡行此法者，先行持祭丹元真人，盖自己神也。祭丹元法，用自己所好素食香花茶酒果，於自己本命，净室中排四分已，坐主存如法师者三人，揖让任意，饮食焚香。咒曰：
　　丹无守灵，内外俱真。左右三七，助吾天成。急急如元阳主者律令。
　　咒讫，收案，以金钱云马各一分焚了，常存自己之左右。
　　祭三官仙众法
　　盟三官，先於吉日二分二至，甲子庚申日，以日未出时，素净茶果香花酒等，惟要精洁，用疏一通，内称说：某年日时勅祭十二时直主者，誓授五元玉册，一依科誓，入意。
　　祭五府印仙众
　　以花果茶酒按古法，以大器中分五位盘，祭五府符印，各称符印内圣众，列印云：受法之日，不及设大醮，事在逼切，一花一水，惟洁惟精。依上清禁经，四万年一传。苟有仙士，四千四百，或四十四年一传。苟非其人，则招轻泄之殃。尔慎之则福享，漏之则祸臻。
　　传度信仪
　　传天蓬元应府册。
　　合用金鱼玉雁礼天。若得其人，则以绯素十五丈代之，或一丈五尺。
　　传天猷元景府册。
　　合用玉鱼壹枚，金环壹枚。若得其人，则以黄素赤素各九丈代之，或各九尺。
　　传翊圣元册一册。
　　合用云锦三十丈。若得其人，则以紫素代之。
　　传真武元和册。
　　合用云锦三十丈。若得其人，则以紫素代之。
　　传正一真人元素册。
　　合用金鱼壹枚。若得其人，以银环代之，云锦彩缯各十三丈。苟非其人，虽金环异彩，亦不可得传度。已上誓盟之物，或投名山，或施贪乏，师毋滥用，取冥谴於三官也。若复觊利，传於外坛巫禁游师卖法之徒者，科亦如之。
　　道法会元卷之一百七十七竟
　　#1『余做此』当作『余仿此』。
　　道法会元卷之一百七十八
　　五府册文正法后序
　　夫纯阳曰神，至阴曰鬼。阴阳和而为人焉。精全神全，积行修德，气升而为仙。精竭神耗，罪深恶满，气散而为鬼。故阳炁溢则外邪识，阴炁分则变邪祟。此特其微着也。若邪炁之大者，能令雨旸失序，日月薄蚀，寒暑亏时，星辰错度，天裂地震，疫毒流行，百端灾祥，人罹其咎。上圣悯焉。或化身降凡而垂教典，或传授上士而立规模。故大而有镇治奠安之灵章，小而有解释之秘旨。年岁久远，散漫流离。慨念全文莫能备具，补亡拾遗，纂要删浮，使四圣之遗文焕然昭着，天师之嗣教伟矣条陈。真灵宝之梯航，实修身之径路。
　　五元正法图序
　　天心至静，万象自驰。取法因人，去诸不正，则天心之法因降以六天也。
　　昧者不知，妄私小术，以一言一诀，自称天心，罔诬幽昧，真丧失混元清静之风，求诸内，则懵然矣。因为象迹，劝诸未然。
　　青黄白素云，则．玄元始之三炁，为天地神灵万有之祖。六合内外，皆为炁也。但道所在三素居之，至灵生神，故绘天师四圣明真，中有神是其领祖。朱衣童儿，喻人往也。神鬼控马善恶混也。未有真性自蔽，能己外邪，乖真能召神吏者。当须迁善去恶，虚心释思，一性理神，使内外洞一，然后可啸命风雷，役召丁甲，以炁合神。有我形，则可以合灵气。有我炁，。则可以合神真。苟以天清者散，地浊者聚，灵真独立，万象皆空，当此之时，风雷可命与。亦须潜光内盻，委炁聚功，积炼元神，充精去体，景光洞妙，形立自然，德契三云天心。若是东华小兆，赤明自然稽首。
　　天尊谨为铭曰：
　　心乱神自耗，炁萦形自枯。黩我太上法，日与鬼为徒。消魔非本心，怀利论锱铢。明谴苟未至，安逃神鬼诛。心虚神自凝，气定容未寂。自治既以立，治外亦忘迹。神怪戢灵响，风雷可驱叱。斯言倘未信，正一有遗式。
　　童初府正法，因真人际遇高圣，流布世间，其中符咒印诀篇目典章，又经宗师参考成书，已无碍理。倘按法从事，外则可以宏科赞化，断祟除妖，内则可以炼质澄神，修真契道。然而辞皆隐奥，语多幽玄，自非亲遇真师，莫能悉通至要。若止领其大槩，亦须稍究文理，方别正邪。其如季世通识少，昧学多迷迷相传，罔知始末，甚至增以伪文，益之浅说，愚弄后进，欺诳未闻。殊不知上圣秘授其人，所编文理词章焕然可睹，与世之俚俗浅语万万不同，杂诸其中，何异赋玞混玉，不待指陈。
　　允中本以庸儒，夙慕真化。昨来绍兴年间，有处州道士唐先生克寿，字永年，因从高先生景修传法之时，梦天降玉女执牒，赐名唐道悯，自后行持皆应。专以五府法救治利济者，不计其数。拜飞鹰走犬章，用直月五将松邪邪逐祟，灭怪除妖，指顾之间，随即报应。高君天资异俗，亲遇至人，执职仙曹，不敢尽露。唐君晚年嗜酒，难近。其法甚验，多寓饶徽之间，竟得尸解度世。亦传授弟子刘先生混朴，则受其法而以授允中。自从冒昧奉行，累尝参对别本，悉多讹谬，遵此施用，异应颇多。
