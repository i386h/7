<!-- { "loadSidebar": true } -->
　　诸仙官遇下方法官道士申章进表，虽不合格而可以通进者，不得用龙头书刀点画，违者徒三年。错上四科而不进者，非。故意点画合格处以为救病者，除名落籍，责凡世，永不注名。
　　诸仙官朝现班次差错者，除名，责受阴鬼官，永不朝见上帝。
　　诸仙官所行不合条律者，仰玄都御史法官原情定罪，下方仰诸司法官留寄行司狱定罪申奏。若罪及三分者，一面断罪讫奏者听。
　　诸仙官帝君三元及月一日十五日校录，只得言善不得言恶。若恶分数多者，用善一分赦贷恶一百分。全举恶者，徒三年。
　　诸仙官帝君遇生民受箓行法，仰即时转籍入仙曹。违者，徒四年。日数过多者，降三官。
　　诸仙官帝君被民间设斋醮有罪上申及关白者，仰随时下降，受香灯祭献。违者，徒三年。
　　诸仙官帝君见行法官及同僚转迁者，须得具礼服展贺。违而不讲者，杖一百。
　　诸仙官帝君巡察见生民杀牛供滋味者，追取魂魄，伺身谢之后，沦没幽涂，九祖同罪。得吃牛肉者，仰遣九祖为牛，令其常食先祖之肉，身谢之后，永没酆都，彼牛自死，而吃者减寿半纪。不知是牛肉而吃者非。
　　诸仙官见生民有冤雠执对者，不待寿限，仰具状即时上进。
　　法官
　　诸法官所在去处，见水旱盗贼及害於人者狡猾之人，许令立便申奏，待天诛戮。违者，徒三年。若差官诛戮而其人不如申状之意者，加一等。若其人果如申状内坐说者，加二官。
　　诸法官弟子骂度师者，减寿半纪。知而故犯者，加一等。
　　诸传法见度师纯怀精粹不以师礼相待者，徒三年。知而故犯者，加一等。
　　诸受法始勤终怠，徒九年。知而故犯者，加一等。
　　诸法官道士入坛关白上真，言语重迭，及朝礼菲仪，存念杂真，并以手触天门，先以右足登坛者，徒三年。
　　诸法官道士能以太上秘咒文诀进章拜表，报应分明，道与他人者，减寿一纪。
　　诸法官道士申状内说某时拜上朱章而某时不至者，徒九年。
　　诸法官道士不得私祀神鬼，惟二月八日祭灶。违者，徒三年。故犯者，加一等。
　　诸行法官职列七品者，录功不书过，若能进章表，知其官职恃而作过者，减寿半纪。
　　诸行法官以正法而为戏者，徒三年。
　　诸行法官行法阳行阴报，不得始勤终怠，灭身，殃九祖。
　　诸行法官被民间请符乞水，而妄人情艰阻者，徒六年。被请符而反轻正法不给付者，非。
　　诸行法官被人阳病而故意行阳符，阴病而行阴符，或左煞而右生，有伤於人，徒九年。如未有昭报，不辨阴阳者，非。
　　诸行法官妄以行法增崇一言，毁及同僚应行法者，徒三年。如辨论公事曲直及探正法而争者，非。
　　诸行法官妄以正法传之非人，意求财利者，减寿半纪。
　　诸行法官行持不精，到处行役神吏，不择纸笔便写符勑水者，天司夺养道之资，令使见身穷窘。
　　诸行法官非时妄动神吏，侵害生民者，减寿半纪。
　　诸行法官无故不得妄入正神庙宇，及持正法而妄擒正神者，徒二年。如是法官出入正庙前后不迎送加罪者，非。
　　诸行法官受民间词状而不即时行遣者，徒一年。如状不合格式者非。
　　诸行法官出入民间私祀邪神淫鬼者，仰即时行遣神吏擒缚，依律断罪。如或见闻而不根治者，徒三年。
　　诸行法官持科奉戒而或犯者，徒七年。
　　诸行法官非斩鬼神而口中称急急如律令者，减寿半纪。
　　诸行法官篆符而以笔头指左者，徒九年，知而故犯者，减寿半纪。
　　诸行法官勑水而以水左转者，徒九年。知而故犯者，减寿半纪。
　　诸行法官妄以正法示之非人者，减寿半纪。
　　诸行法官篆符故意倒书横写，及朱书不从左，墨书不从右者，徒一年。
　　诸行法官奏弟子行法，度师北院出官者，令从北院出官计衔。南院出官，令从南院计衔。违者，徒八年。
　　诸行法官奏弟子行法，看其人心术正方可保奏。如或人情或势力而乱奏者，并各徒三年。若得其人者，补三官。
　　诸行法官奏弟子名姓，用庚申甲子二日保奏，不论有无合入，并得参佩正法，及便宜申请令人四五品官者听。
　　诸行法官非庚申甲子日，而辄欲申请非次迁擢者，并各徒九年。再三申请者，减寿半纪。
　　诸行法官传弟子正法者，须得已身佩受一千日，方许保奏。违者，除名落职，徒三年。
　　诸行法官补奏弟子衔位，籍注左判官方许补右判官，左大判官方许补右大判官。违者，并各徒九年。知而保奏者，并各除名，灭身，殃三代。
　　诸法官职列八品者，许奏左大判官。违者，准前律。
　　诸法官职列五品者，许奏七品官职。违者，准前律。
　　诸法官职列四品者，许奏六品官职。违者，准前律。
　　诸法官职列四左相者，许奏上宰。违者，准前律。
　　诸法官职列真人者，许奏酆都使。违者，准前律。
　　诸法官职列四相者，许奏左右卿。违者，准前律。
　　诸法官职列九天诸使者，许奏翊卫仙卿。违者，准前律。
　　诸法官职列仙卿者，许奏斩邪使，伏魔等使，违者，准前律。
　　诸法官职列仙诸司君者，许奏上宰及真人并判酆都等使。违者，准前律。
　　诸法官职列帝君品者，许辟奏五岳四渎等官，及充替应有司仙官鬼官者许。
　　诸法官职列高真者，许奏洞阳等帝君。违者，准前律。
　　诸法官职列上章典者，许进章表。违者，徒六年。
　　诸法官不受都功箓者，不得申黄刺及进章表。违者，徒三年。知而故犯者，灭身。如或不知者，积罪，后贯盈，差三官追取，令使万劫受罪，或入石炭等狱。
　　诸法官及道士俗人受正一箓者，方许关行文牒及申黄刺。违者，徒九年。
　　诸法官职列七品，不许牒天曹并五岳，及六品官方许。违者，减寿半纪。知而故犯者，加一等。
　　诸法官职列南司及品官者，许便宜申奏。
　　诸法官职列北司及品官者，许迁入南司，从别计衔。违者，除名落籍，举过不论功。
　　诸法官职列九品者，不许牒地司，及八品方许。违者，徒二年。
　　诸法官及道士俗人六戊日而烧香进章上表关申天曹者，灭身。知而故犯者，殃及九祖，风刀万劫不原。佩箓者加三等。
　　诸法官道士受三洞大洞经箓者，不论天下极品仙官及鬼神，并可指挥驱使。或受经而无箓，或受箓而无经者，同。
　　诸法官道士能以咒文秘法而身历天曹，进章上表，朝礼上真，须得经诸司取禀，然后方得前往。如官及七品者，非待经历诸司听。违者，除名。
　　诸法官进章上表，朝礼而失仪，减三官。官卑者，徒九年。
　　诸法官道士上章拜表而不五重下
　　对者，徒四年。
　　诸法官道士申状不合称臣者，减寿半纪，知而故犯者，加一等。
　　诸法官道士申状合称臣而不称者，徒三年。知而故犯者，徒九年。
　　诸法官道士进章表醮意不得过一百七十六字。违者，并各徒四年。醮词冒渎天听者同。知而故犯者，加一等。
　　诸法官道士设醮登坛而不恭谨，及语笑喧哗、斜目曲视，皆立唾坛，呼童叫仆，不以臣礼者，减寿半纪。知而故犯者，加一等。
　　诸法官道士进章上表而不合格式者，徒二年。错二字者，加一等。错三字者，不违，高功醮者并徒九年。
　　诸法官道士进迁拔章，只得奠金箓白简八十副，黄箓斋只得奠一千八十副，进八十一讼章只得奠八百副，过此数副者，并不执用醮主关奏，并各徒九年。知而故犯者，加二等。
　　诸法官道士不及五品已上，并不受都功箓，而关行《女青诏书》追魂者，减寿半纪。知而故犯者，加二等。
　　诸法官道士及五品而行诏书，须得朱书牒内云：伏睹混洞赤文，元始符命，许令告下十方无极世界，祷官之庭，迁拔亡人进入道宫，以副太上好生。如违此语诏书阴界不执用关奏醮主各徒三年。
　　诸奠简每面长九寸，厚二分，阔二寸四分，正面写咒，背面篆符，外用青绢或纱盛之，如力不及，纸亦可用。违此式者，南昌地府并不执用，遂为虚误，关奏醮主并各徒二年。
　　诸法官见世间有异常人者，许令上章表或申状，被坐此人所为，外函，写朱表不下天曹，直进太上御前，以待差官超擢，填上元八品见缺，如是常日章表申状而经诸司检验者，徒八年。
　　诸法官传受弟子秘诀，而隐真出伪，或传而留一字，或咒是而诀非，或诀是而咒非者，徒六年。知而故犯者，加一等。
　　诸法官传受弟子正法，须得给统兵印，并都摄符，令其统制神吏驱役鬼神。统兵印文是仙都统摄之印，作两行迭篆。都摄符即三元符也，以黄绢篆之，於符两部写墨勑给付某人收执，驱役一切神鬼。后度师写姓名会押。违者，此神吏不听受法之人驱使，遂为虚设，非徒行法无益，又且天谴必临。
　　诸法官言话口是心非者，徒二年。如事出不得已者非。
　　诸法官妄以己身尊崇叱叱弟子者，徒二年。
　　诸传法人亵慢师保者，徒八年。知而故犯者加二等。
　　诸法官不能□忍於人，责望弟子补报其功者，徒二年。
　　诸法官有功於人而自称说者，徒一年。
　　诸弟子叱骂师保者，减寿半纪。知而故犯者，加一等。
　　诸行法官以势而欺辱下贱，及不孝父母者，减寿半纪。
　　诸法官道士俗人见人设醮不整肃而辄登者，减寿半纪。茹荤酒者，身入酆都，七祖受罪。如未开坛登者非。
　　诸法官道士行持灭裂，为人关奏进上章表而不如式，希求财利，及不至诚者，减寿半纪。知而故犯者，加一等。
　　诸法官行符咒水符篆未晓者，须得务求胜己，以师问之。如或未晓为晓，未通为通，妄以己胜他人者，徒三年。
　　诸法官道士为人申章进表须得如法，其余醮筵随力建功，请行法事，如或贫穷下贱，力所不及，一灯一花亦自足矣。但不至诚者，徒五年。
　　诸法官道士进章表，惟天枢院申状玄都黄刺章表头上醮意不得差错一字。违者，醮为虚设，章表不进上，醮官关奏名各徒五年。
　　诸法官道士列衔差错，及冒称官位者，减寿半纪。
　　诸民间设醮不得烧檀香、安息香、乳香，但只以百和香，则上真降鉴，有力烧降真香足矣。违者，三代家亲责罪，己身受殃，法官道士减寿三年。
　　诸看女青律，须得先整肃衣冠，定心不得杂想，沐浴毕，入净室中烧百和香，面北念罩法三遍，并启告三清上圣，十极高真，玄中大法师，三天大法师，守护条律威王，金童玉女，毕，方得开读。道者，杖一百。知而故犯者，徒三年。
