<!-- { "loadSidebar": true } -->
　　白帝之衣，庚辛日默念：西方庚辛金，神金雷奴子金胜，降炁入于肺中。存白衣。
　　黑帝之勒，壬癸日默念：北方壬癸水，神水雷奴子流金，降炁入于肾中。存黑勒。
　　黄帝之缨，太昊之职。戊己日默念：中央戊己土，神土雷奴子黄极，降炁入于脾中。存雷神黄缨。来自无夷，去自无域。出为风雷，动为霹雳。火急奔驰，电火烜赫。兴云驾雾，摧山挫石。社令推车，岳灵拱揖。鬼哭神愁，天昏地黑。五方之炁，聚而为一。存五色之炁混合。日月薄蚀，阴阳反侧。杳杳冥冥，昏昏默默。金木水火，土星为极。存五星光芒照曜。阴阳之神，生杀万物。吾佩雷印，奉帝之勑。勑召雷神，变化动息。符到奉行，万里急急。一如神霄玉清真王勑太乙元君令。急召五方雷神将吏，速入雷城，点兵集将，不得有违。急急如律令。存雷神俱入心中点视讫。
　　神霄玉府，雷霆之所。掌握万化，阴阳之主。太玄皓师，降行时雨。上清仙伯，起风运土。韩伯袪电，元君吐雾。使者掌水，龙雷伏固。谢仙举火，木郎排户。卫车将军，玉光童子，六甲将军，六丁玉女，闪烁真威，雾雳大斧。天中牺皇，五雷之祖。令下无边，声振寰宇。青炁腾云，赤炁焦暑。白炁肃霜，黑炁雪聚。中黄之炁，随时而举。太华之神，为吾所使，我上有朱雀，下有玄武，左有青龙，右有白虎。身佩雷印，驱发雷鼓。急急速速，邵阳鼓舞。急急如神霄玉清真王律令。
　　景中真主，威镇九天。手捧三素，存三天内讳。足蹑九玄。豁落斗也。金虎闭日，飞龙达乾。黄神秉钺，绿齿扬鞭。玑行五斗，平调七元。三天力士，杀鬼万千。敢有魍魉，来现吾前，刀剑合击，火炬交然。万劫昼夜，考伐穷源。鬼形消灭，人寿长年。急急如神霄玉清真王律令。
　　咒毕，存想诸司将吏入神霄府，面礼真王。讫，蒙真王付以九天心咒辖之。
　　神霄清微天辖咒又名玉清妙境咒
　　唵喗咤嚤哃咤勑摄。
　　紫霄太玄天辖咒又名双关化真宫咒
　　唵□嚧喗勑摄。
　　太霄始青天辖咒又名流光素霞宫咒
　　唵呾嚧□咤勑摄。
　　青霄青元天辖咒又名元真宝曜宫咒
　　唵吽咭哩吙咤勑摄。
　　碧霄始分天辖咒又名灵关侍道宫咒
　　唵吽嗔咤□咤勑摄。
　　绛霄太丹天辖咒又名运化道平宫咒
　　唵吽哆咤咭咤勑摄。
　　景霄始素天辖咒又名至妙变空宫咒
　　唵吽□吱咤勑摄。
　　玉霄太素天辖咒又名成德耀星宫咒
　　唵吽哩咤哩喧轰火雷大震摄。
　　琅霄始玄天辖咒又名元关溥济宫咒
　　唵□□□□喧轰摄。
　　右皆真王所付心咒，诸司雷神拱手听令。
　　混合五雷咒
　　都天雷公，呼雷震风。青雷赤炁，上游上穹。赤雷黄炁，运神归中。黄雷白炁，洞按九宫。白雷黑炁，下游北酆。黑雷青炁，运神归东。与人俱合，与道俱通。
　　炼度雷神咒
　　阴灵阴灵，天昏地惊。神通广大，食日吞星。三清炁满，五帝清灵。总领三界，提点雷霆。九州社令，役使搜寻。五湖四海，十二溪真。山川分野，名山洞真。泉源地府，九地九灵。上朝玉帝，下救皇民。三天之下，五岳大神。四读水府，二呼名。当吾者死，避吾者生。玉帝有勑，炼度雷神。急急如玉皇上帝律令勑。后两句改换云：
　　除邪辅正，救护群生。平常用。驱除旱魃，大布甘霖。祈雨用。扫除云翳，拥出日输。祈晴用。箕伯使者，大布风云。起风用。轰天霹雳，万里震惊。起雷用。千千截首，万万剪形。杀伐用。
　　取太阳真炁密咒
　　郁离之精，使阳驱阴。玉清有诏，日生火轮。急急如律令。
　　真王有命，炼度雷霆。以咒为信，敢有不遵。随机应化，立起风云。急急如神霄玉清真王律令。
　　取太阴真炁密咒
　　江河淮济，四海倾覆。敢有不遵，八威吐毒。急急如律令。
　　五雷大神，赫赫震呜。降炁入腹，助吾威神。叱咄一布，雷霆应声。急急如
　　神霄玉清真王律令。
　　雷神雷神，受命于帝，卑职于天，风火之祖，雨泽之源。九丑聚集，六波临轩。祈晴云；飞风迅速，急召群仙。祈雨云：倾河倒海，齐召斗仙。下济道法，神印自然。大震霹雳，速至坛前。玉清口勑，存三天内讳。三官急传。五方真炁，雷公速起。急急如律令。
　　吾奉帝勑，勑召五雷。云奔电掣，助吾行威。诛剪妖孽，摧魔伐非。神光所照，万恶皆摧。流铃急召，雷火轰飞。吽咤咭哩，四目老丑。准令急至，不得违时。急急如神霄玉清真王勑太乙元君令。
　　归心咒
　　玉帝降命，炼度雷霆。威震霹雳，邪鬼灭形。金光交射，五炁腾腾。行事既毕，随吸归心。阴阳混合，我得长生，□咤哩哳唵吽吽神。急急如玉皇上帝律令勑。
　　归身咒
　　雷穴风锥，乘天演威。左奔赤龙，右控玄龟。惠帝戛天，武卿迅驰。铁城紫洞，煞合坎离。芒角森藏，龙药又持。真炁郁合，阴阳应机。炳仰标转，南北东西。旸谷龙台，火府河魁。真王玄帝，亿万神雷。王音所召，递令急催。急急如玉皇上帝律令。
　　归雷咒
　　天雷神将，化身千真。普为天地，扫荡妖氛。回光万里，一吸天津。除邪辅正，其德非轻。上帝有勑，各注仙名。天神归天，地神归地。后召复来，一如故事。
　　归魂咒
　　天魂地魄，日月交接。神归绛宫，炁返玉海。一如天罡大圣律令。
　　收光咒
　　玉华帝子，太乙真人。灵根握固，与我同生。神光急收，魔道摧倾。急急如太上老君律令。念毕而韬光隐迹焉。
　　火师遗训
　　师曰：凡求仙慕道之士，不炼内丹，形还败坏；不积功行，难达玄境；不济疾苦，道果难成；不漱华池，神不清悦。欲求仙道，功行为先。必资治病祛邪，祈晴祷雨，济人利物，广积阴功，精勤香火，正直无私，何虑不获超升。但恐今人未能精思内炼，所学肤浅，符咒不真，诀法谬误，吾甚悯焉。
　　惟一今以火师奥旨，混合秘诀，玉枢斩勘玄文，留传於人。内则超出三界，外则救济万灵。析祷雨旸，消弥灾祸，制蛟蜃，救危笃，斩妖精。致风雨於目前，运雷霆於掌上。解九玄七祖之罪，消千生万劫之愆。得之者固守，遇之者风缘。若能禀戒行持，则三界鬼神拱手听命。於斯妙旨，固实难言。勿示非人，切宜谨慎。
　　师日：夫有道则有法，有法则道必先之。若有道，法必随之。道与法未尝相离也。故行雷法者，人能常清静，天地悉皆归。人能遣其欲而心自静，澄其心而神自清。若人勤而行之，何患不登仙道矣。
　　夫人居十二时中，放下一念於四大，时时行此导养之衍。法以左手摩脐四十九匝，右手亦然，以助真火也。却以左手擦右足心，右手擦左足心。此乃心火所住之地。若涌泉暖，则心火自降。次以两手摩腰肾腧四十九匝。此乃神水所注之源。肾腧暖则神水自升。外吸清气，遂即咽下。咽咽有声，送归元宫也。
　　余幼膺簪裳，妙传星学，游於江湖间，就参道法。至於名山灵洞，尤喜游览。一日到青城山，念念欲一至思真洞一观，而无暇时。因凌晨作意一往，至日中犹未及半，困倦卧於树阴中。梦一道士，身披红服，与樵对谈。因言及道法之奥，梦中历历备述，以百中经书之，纸尽又以槲叶书之。道士临别曰：吾乃火师也。有雷书藏於朱陵西洞，已三百年矣。上天将发其旨奥，汝可经游至彼，千万一往，受此灵文，幸毋忽也。汝前生是雷判，所以今生吾亲授汝秘诀。珍重珍重。余遂梦觉，而日已西矣。但见炎炎烈火，发於树中。遂下山，至庵视之，梦中所书之文灿然，槲叶亦在。於是将纸誊录梦中所书者，恐灵文易於变化也。遂下山，出蜀，至南岳游观焉。因思西洞之语，忽一日到一石洞，见石案上有黄卷书三卷，中已半开，而二卷牢不可开。余再拜具述情恳，检而视之，财此雷书也。既得此一卷书，即出洞誊录讫，再拜送归洞天。偶因暇日凝坐之时，则开乾闭巽，留坤塞艮，据天罡、持斗柄，谒轩辕，过扶桑，入广寒，之鹑尾，举黄童，泛海槎，登昆仑，佩唐符，撼天雷，神哉伟欤。故将所得之秘，注解真君奥旨，开悟后学，与有志於斯文者共之。凡妙道秘诀，古仙上圣口口相传，不立文字。吾今於是书而录之，上士得之，心同太虚；中士得之，身同枯木；下士得之，身心营营。第恐传非其人，而犯泄天宝之戒云耳。
　　宋崇宁三年癸未良月，上清三景法师朱惟一执中谨识。
　　道法会元卷之七十六竟
　　#1『凡』字当作『几』。
　　道法会元卷之七十七
　　雷霆妙契
　　雷霆梵号咒
　　邹铁壁注
　　绿水秋波湛湛清，
　　绿水，碧潭也。秋波，金生水也。
　　千钧斧刃背头轻。
　　此言雷神各各驾车持斧，浮空而来也。
　　傍河柳树风吹倒，
　　河是天河也。柳，土宿也。柳土生金，金生水，金水生太阴，月生水轮之义也。次第水又生木，木生火，木火生太阳，日生火轮之义也。金木相须，水火相合，即日月合璧之象也。结成梵号，忽神风吹入南斗第六星侧小星中，天河也。
　　抱着嫦娥也不惊。
　　太阴金水所生，太阳木火所生，二仪合璧，结成梵号，出於自然不惊不觉之中也。
　　轻时轻似空中尘，
　　此是行雨行雪之时，梵号如此轻也。
　　重时重似千秤铁。
　　此是祈晴之时，梵号如此重也。雷神推入天河，拒塞波浪，三河闭塞之义也。
　　白时白似天上雪，红时红似猩猩血。
　　祈雪梵号白，万神皆冰姿雪貌，绰约轻盈。祈晴梵号红，万神皆红火云中行事。祈雨则梵号黑，万神皆黑云水中行事。此皆言梵号之变化通灵也。
　　织女四哥，
　　乃南斗天河中星神也。近太阴之伴侣，一名勾娄，一名吉利，一名登僧，一名得色。驱驰火龙火车，行霹雳之神也。
　　急急如律令。
　　乃祝付雷神各各驾车持斧，浮空而来，如律令奉行也。
　　雷法秘旨
　　自己灵，法也灵。我若不灵，谁会雷神。我能善感，雷神善应。一感一应，千定万定。有心感神，神反不应。无心之感，其应如响。无非果无，但无妄念。一片真心，不知不识。心与雷神，混然如一。我即雷神，雷神即我。随我所应，应无不可。慈悲利济，上合天心。好生为德，天且不违。雷奉天命，能违我乎。
　　右火师汪真人亲授侍宸王文卿，汰雷霆之秘传也。
　　坐炼工夫
　　两眼对两肾，认取此中间。
　　凝神定息，舌拄上胶，心目内注，俯视丹田。片时，存祖炁氤氲，绵绵不绝，即两肾中间一点明，又名曰破地召雷法。
　　忽然一声响，霹雳透泥丸。
