<!-- { "loadSidebar": true } -->
　　南方
　　臣等伏闻：统位赤天，掌妖星之坠世，司权震煞，勘魈鬼之害人。凡伸皈向之诚，必荷甄陶之赐。今谨有进法弟子某，生逢幻世，长沐道风。虽佩服於符章，曾未控於玄妙。幸承师旨，传度灵文。深虑立身以来，得法之后，行符呎水，未合圣机。掐诀步罡，有乖法则。或修崇之怠惰，或存念之疏违。战汗抚躬，退量鄙陋。复虑误犯斤两瞒人之罪，故违强梁压众之愆，莫逃纪录之公，但切冰渊之惧。即日对三官而设誓，列九祖以为盟。肘步膝行，皈依师宝。心浓望切，愿进真阶。显扬清静之风，永奉玄元之教。代天行化，助国救民。是用燃灯烧香，建坛行道，修斋设醮，俯罄皈依，歃血饮丹，告盟传度，皈命南方梵宝昌阳三炁天君，主雷火轮真君，赤明流晶台都天太一，一切神仙，和：诸灵官。伏愿天恩广大，圣泽涵濡，赦罪录於黑书，注姓名於丹简。降神光於阳明之府，下雷将於霹雳之坛。辅佐行持，克符愿念。轰雷起雨，应乎呼吸之间，破庙诛邪，立在须臾之顷。无物不资於陶冶，有生皆赖於全成。魔试消糜，神明叶赞。得法之后，升入无形。和：上与太一合同自然。
　　西方
　　臣等伏闻：位极金天，掌神龙之过恶，秉权玉兔，主岳渎之威灵。凡伸恳祷之诚。必荷昭彰之应。今谨有进法弟子某，宿生庆幸，获处人伦，敢将蝼蚁之身，滥厕神仙之职。获承师匠，畀付灵文。深虑立身以来，受法之后，行符咒水，未合圣机，掐诀步罡，有乖法则。或修崇之怠惰，或存念之疏违。战汗抚躬，不胜震悚。复虑悮犯抛掷污秽之罪，故纵孽牲践食之愆，莫逃纪录之公，但切冰渊之惧。即日对三光而设誓，列九祖以为盟。肘步膝行，皈依师宝。心浓望切，愿进仙阶。显扬清静之风，永奉玄元之教。代天行化，助国救民。是用燃灯烧香，建坛行道，修斋设醮，俯罄皈依，歃血饮丹，告盟传度，皈命西方七宝金门七炁天君，主雷元命真君，皓灵裂尸台九天太一，一切神仙，和：诸灵官。伏愿天慈广大，圣泽包容，赦罪目於黑书，注姓名於金简。降神光於昆仑之府，下雷将於霹雳之坛。辅佐行持，克符愿念。轰雷起雨，应犹呼吸之间，破庙除邪，立在指挥之顷。魔精丧眼，天道昭明。有生悉荷於甄陶，无物不归於橐钥。得法之后，升入无形。和：上与太一合同自然。
　　北方
　　臣等伏闻：位镇玄天，掌世人不孝之罪，职司翻海，紏邪巫亏曲之愆。凡伸皈向之诚，必荷矜怜之赐。今某今身获庆，适际康时，幸忝厕於仙阶，得受持於大法。比蒙师旨，付受灵文。深虑立身以来，受法之后，行符咒水，未合圣机，掐诀步罡，有乖法则。或修崇之怠惰，或存念之疏违。战汗抚躬，不胜危惕。复虑误犯裸露日月星辰之罪，有不敬天地父母之愆，莫逃纪录之公，但切冰渊之惧。即日对三光而设誓，列九祖以为盟。肘步膝行，皈依师宝。心浓望切，愿进真阶。显扬清静之风，永奉玄元之教。代天行化，助国救民。是用燃灯烧香，建坛行道，修斋设醮，俯罄皈依，歃血饮丹，告盟传度，皈命北方洞阴朔单五炁天君，主雷水灵真君，朔单郁绝台九天太一，一切神仙，和：诸灵官。伏愿天慈广大，圣泽含洪，消罪目於黑书，上姓名於碧简。降神光於泉曲之府，下雷将於霹雳之坛。辅佐行持，克符愿念。轰雷起雨，应乎呼吸之间，破庙除邪，立在须臾之顷。魔精丧胆，妖怪潜形。有生皆赖於陶成，无物不资於覆护。得法之后，升入无形。和：上与太一合同自然。
　　中央
　　臣等伏闻：位镇黄神，校法官之功过，掌权崩烈，紏将吏之愆尤。凡伸皈向之诚，必荷并包之赐。今谨有进法弟子某，宿承化育，叨被真休，幸脱累於尘嚣，或栖身於净域，荷蒙师旨，付受灵文。深虑立身以来，受法之后，行符咒水，未合圣机，掐诀步罡，有乖法则。或修崇之怠惰，或存念之疏违。退省过尤，不胜惶栗。复虑悮犯污践绫罗之罪，故违欺瞒丈尺之愆，莫逃纪录之公，但切冰渊之惧。即日对三光而设誓，列九祖以为盟。肘步膝行，皈依师宝。心浓望切，愿进真阶。显扬清静之风，水奉玄元之教。代天行化，助国救民。是用燃灯烧香，建坛行道。修斋设醮，俯罄皈依，歃血饮丹，告盟传度，皈命中央玄都洞元玉晨一炁天君，十神太一真君，太玄一煞威德霹雳白煞震灵真君，九天采访希夷丈人真君，黄神烈露台九天太一，一切神仙，和：诸灵官。伏愿天恩广大，圣泽涵洪，释罪目於黑书，纪姓名於丹简。降神光於黄庭之府，下雷将於霹雳之坛。辅佐行持，克符愿望。轰雷起雨，应犹呼吸之间，破庙除邪，立在须臾之顷。魔精伏匿，妖魅潜形。有生咸得其利宜，庶物皆蒙其化育。得法之后，升入无形。和：上与太一合同自然。
　　设醮仪
　　步虚。净天地咒。
　　各礼师存念如法。
　　卫灵咒
　　罗天毒兽，备卫四门。张侯玃天，猛马高奔。毒龙奋爪，金头横吞。威兵具万，受符较仙。六天不均，拘合凶群。妖魔虫魅，秽炁纷纷。歌谣空洞，乱音障云。小鬼假形，当人生门。神王所告，无幽不闻。上摄六炁，下检河源。五岳四渎，善恶速分。千千万万，来到吾前。较录五帝，有功者原。凶魔干真，束形帝君。敢有不从，所诛无蠲。屠心割胆，斩首绝根。北斗汤煮，南陵火焚。金真扫炁，流铃捕魂。妖爽无遗，殛死形元。身被天书，道行玉文。涤荡九天，清明三元。玄灵举真，上合自然。敢有干试，咸得上闻。和：与道合真。
　　鸣法鼓二十四通。
　　元上三天玄元始三炁太上老君，召出臣等身中三五功曹，左右官使者，左右捧香驿龙骑吏，侍香金童，传言散花玉女，五帝直符直日香官，各三十六人出，出者严装。关启玄坛天帝神君，当召此间土地里域真官正神，急上关启。臣今奉为入意。今日关盟五帝，立誓三官，普告十方，遍闻三界，其诸情悃，具载青词。以今宣传大法，愿得十方正真生炁，流入臣等身中，令臣所启，速达俓御至真无极大道三境帝尊昊天玉皇上帝御前。
　　请称法位。
　　具位臣姓某，与嗣法弟子，合坛官众等，谨同诚上启：
　　虚无自然元始天尊，无极大道太上道君，太上老君混元上德皇帝，昊天玉皇上帝，上宫天皇天帝，紫微北极大帝，后土皇地祇，九天生神上帝，五方五老天君，三十二天帝君，上清十一曜星君，五方五斗主算记名落死上生大魁星君，天罡大圣，三台华盖星君，二十八宿星君，列宿璇玑星君，三天大法师，九天真宰，北极四圣真君，诸院诸司主法真君，历代传法诸位祖师，天曹诸司上圣，水府诸司真宰，酆都大帝，扶桑大帝五岳真君，五岳圣帝，名山福地洞官海岳掌执真仙，云雷雨部伐恶威神，法院治靖将吏威神，城隍社令土地祇灵，与醮圣众。臣等伏闻：道域恢张广大而包罗万象，真阙湛寂杳冥而开辟二仪。谅有感而必通，信无远而弗届。今则焚香达信，遐周於三界十方，叩齿集神，通启於千灵万圣。希垂响应，冀现威光。排彩仗以飞空，拥云车而辗雾。闻兹奏请，普赐降临。臣等驻目丹霄，驰神碧落，虔诚再拜，奏降高真，恭望圣慈，俯垂降驾。臣等谨稽首再拜，奉迎圣驾。
　　降圣。
　　伏以九清上帝，排玉辇以来临，十极高真，备羽仪而降鉴。请循职位，叙列仙班，如玉京大会之时，若金阙趋朝之日。歆兹薄礼，飨此纯诚。稽首皈依，虔诚再拜。
　　上香。　　进茶酒。　　法事。
　　重称法位。
　　具法位臣某，与嗣法弟子，同坛官众等，谨重诚上启：
　　三清上圣，十极天尊，合座威灵，列位圣众。臣伏闻：玉简金科，密秘长生之道，清都绛阙，深藏要妙之文。圣泽无穷，真功有验。由是上清大帝，敷玉策宝篇之隐书，北极灵君，演凤篆云章之妙检。垂灵符而救病，布神将以宣威。制魔神於六天，安庶民於万宇。上可致君救国，下可济物利人。凡居生聚之中，率自照临之下。臣等生逢盛世，长遇真关，叨被簪裳，奉传经箓，荷庇休之逾分，审微贱之何堪。昔遇真师，参传大教。虽香火而夙夜匪懈，虑操心而去就乖违。赖正道之优容，荷高真而慈恕。不录涓埃之过，无贻纤芥之殃。况缘累劫之躯，未息多机之念。谨有嗣法弟子某，殚诚罄志，赍币投词，列九祖以为盟，对三官而设誓，诣臣门下，求受灵文。至于传度之辰，如臣诣师之日，指碧山而誓流水，裂黄券以分金环。来恳既勤，理难抑绝。特涓吉日，恭展醮筵，辄将先受之灵文，以付今来之学者。其诸丹悃，具载青词。虔对高真，谨当宣奏。
　　宣词。
　　向来词旨，已具宣扬，圣德无私，必回昭鉴。臣等谨重诚上启：
　　三天上帝，四座高真。臣闻苍苍者天，动植出生成之下；渺渺者道，正邪归陶冶之中。信不约而行四时，德无为而养万物。济民之教，唯惠是怀。伏念弟子某，万化陶形，一刍赋性，荷父母生成之赐，感乾坤覆载之仁，济人未有於阴功，奉道岂无於阳过。臣已察其言而观其行，视其面而知其心。遵师之戒，固亦难乎；得人而兴，犹为善尔。是敢虔遵仙格，陈设醮筵，控露凡悰，冒于洪造。仰渎居高听卑之德，特垂度人接物之慈。匈使弟子某，领法之后，道炁真风，潜扶左右，灵官将吏，率卫行藏。其或四方治病，水陆驱邪，若口随心，如声应响。仰干洪造，曲赐昭彰。弟子虔诚，稽首再拜。
　　亚献法事。
　　臣等谨重诚上启：
　　北极大帝，法部真仙，三洞灵官，驱邪院吏，一切圣众。不揆再三之渎，冀殚万一之诚。祈真造之昭昭，纳庸诚之荐荐。伏念嗣法弟子某，性犹樗散，在庄周不取之材，质本凡驽，匪伯乐回眸之骥。自积块盈之素，岂胜望外之心。师门有救物之仁，天道无弃人之意。於是精持信币，凝结丹衷，投都天法主之庭，请正一斩邪之法。臣某不违前约，当付后人。赦臣漏慢之愆，纪臣善功之籍。然愿弟子某，与法有缘，於师无斁。千千烈将，万万精兵，去来远迩之间，常相卫佑；应奉公私之际，悉遂扶持。诛邪戮祟，而无为不彰。立狱治魈，而有求斯应。呼吸则鬼神畏伏，行持而将吏奔驰。上可以安镇国家，下可以保康民庶。遇旱而祷，雷霆霹雳而雨泽颁行。当潦而祈，云雾扫开而日星昭揭。飞符雷动，行令风驰。起虎豹，伏龙蛇，兽皆远避，救蝼蚁，活禽雉，物亦沾恩。体大道之好生，俾溥天之获福。不违初志，誓竭丹诚。伏望书善功於积累之余，赦愆咎於施为之后。名列琼都之品，长侍天光，位跻紫府之阶，永依道荫。仰祈昭鉴，式表传扬。
　　终献法事。
　　长跪出官如仪。
