<!-- { "loadSidebar": true } -->
　　身虎，气元。敛月来魄充虎饥，虎来食啖生髓时。暖炁。
　　心龙，神元。凝心息念任龙蟠，神元暗室珠光寒。炼神。
　　和合四象
　　色眼，青龙。语口，朱雀。息鼻，白虎。声耳。玄武。
　　此谓之和合四象，教人眼不观邪色，口常语正道，鼻息调元炁，耳不听恶声也。
　　琼山紫清真人答隐芝书
　　近者吾友隐芝君来问，余曰：前所授之事，盖是辩明先天后天二炁之妙，玄关一窍之所。玄关即土釜也，黄房也。呼之根，吸之蒂，即命蒂也。正玄牝也。一寸八分，乃妇人结胎之地。脐之后，肾之前，小肠之左，大肠之右，正在中间，空闲一穴。阳舒阴惨，本无正形，意到即开，开阖有时。故曰天地之根，结丹之处。先天乃父母未生时，与天地同分此炁，随身受用，同死同生也。其关在於鼻，鼻属肺，肺为金。缘先天之炁出入乎鼻，聚则成水，散则成炁。到其所在，乃是西南之乡。西南为坤，坤属土。尾闾之前，膀胱之后，小肠之下，归虚之上，此乃天地逐日所到之真炁，生天道之本根。即尾闾骨起处是也。此产铅之地。夫用之之法，先铅后汞，惟在土釜和融而成大丹。盖意到则为黄婆，能作媒娉。古法取铅一百九十二度为半斤，汞亦如之。潭底日红阴怪灭。乃是铅，为阳炁。山头月白药苗新。乃是汞，为阴精。潭乃曲往，在小肠之左右。昊公云：曲江上，有个乌飞是也。山为鼻，在相书为岳者也。若夫乾象交感之宫，乃是大肠左右之间。玄关者，土釜也。医书中乾大肠也。以上皆采药匹配交之姤道。於中则有已形，三寸长，其色如玉，在土釜铅汞之中，从此行住坐卧，饮食起居，念兹在兹，乃是传送精神，敛藏魂魄，无中生有，无质生质，故能结药生丹。即饮刀圭。千奇万妙，大要在黄婆有以运用之也。夫生死何事，非黄婆致之哉。故采铅取汞，呼召婴儿之时，其要虽在黄婆，遣送亦须功曹使者，以为黄婆之用也。心为功曹，眼为使者。黄婆遣功曹使者以运之，於内境有相，大药克成矣。
　　若夫前所谓眉间为六合明堂，又为日月合璧，又为大渊一窍，此正平叔老师所谓何其肤浅也。如此但欲求合丹书，抑不思天地之道，其果若是乎。金丹之道，得火候则炼成阳仙，为圣胎也。非火候则症成阴尸，为痨疗也。其如火候真机，脱胎妙道，天实斩之。今所笔述者，乃药材玄关二事也。果皆圣人之传。要日夜与婴兄从事，不可须臾离也。采铅龟法龟息，故能固形，非闭息也。采汞乃鹿法也，鹿运尾闾，故能大热，非吸缩也。圣人夺得造化之妙，取此以明之，则蜾裸可以祝螟蛉之子，蜣螂可以抱蝉蜩之胎。皆心意所之，精神所聚。故释氏亦曰：若能制心一处，何事不办，此之谓也。犀因玩月纹生角，象为闻雷花入牙，亦磁石吸铁之理。是故蚌腹生珠，石中蕴玉者也。
　　火候脱胎二事，事关天机，非年月日时之可印证，精神魂魄之可以契合者也。不可以文字而传。在口口心授之妙，耳提面命之真，今皆明说丹基之要，药道之妙，胎婴之灵，而但不说火候者，虑天谴也。才一采铅，则百窍俱开。采汞，则思虑俱泯。呼召婴儿，才一二日后，则其中转动，丹成者如此之验。如妇人怀妊然。火力之后，则其灵甚於我矣。岂非圣胎乎。所说婴儿能於中时时呼之，尤易灵也。出入聚散，变化有无，与道合真，能事毕矣。紫阳百世之下其独我乎得之，不传四海，其孰乎。夫金丹之道在乎火药两传，乃能形神俱妙，性命两极者也。至如执着之者，既非师传，又非神授，白首无成，自取老死，惜哉。虽然，悟之必须修之。修之必须证之，证之乃成之也。始於片饷工夫，终於一得永得。非思存，非漱咽，非呼吸，非勒缩，非存运，非按摩，非吐纳，非闭固，非持守，此盖自然之道也。汝其得之矣，苟或不能践履所得，是与未悟者何异焉。大抵神仙之学，各有密行，非人所知。苟或耽迷酒色，倏然脱仙，或有资治生产，俄而冲举，顾所行何如耳。初不可以其迹而圣凡之，盖其心中大有不然者，孰能测之哉。
　　道法会元卷之八十四
　　#1『为』字下疑缺『铅』字。
　　道法会元卷之八十五
　　先天雷晶隐书
　　先天一炁论
　　性命者，一炁之本。首章言之，有天地之性，有气质之性。人之一身，性命存焉。所以性根命蒂，分乎先天后天，性系生门，寄体於心，自然之道，即先天也。命系肾，寄体於脾，即后天也。生门者，小孩脑门未合，所以由系。故育胎一月二月三月魂命元长灵明仙之炁，犹秉先天。四月魄命元码尸冥演由之炁，后天也。人之一炁，由父母交感未生时宿秉天地之炁。在母腹中，子腹带与母脐带相连，母呼亦呼，母吸亦吸。人生之时，剪断脐带，各自呼吸。一呼吸间，系乎性根命蒂祖处一寸二分，其硬如铁，其软如绵。前对脐，后对肾，周围六合，六窍，上下两孔以应乾坤。是故乾坤生六子。有此一念之主万法矣，乃谓先天之母炁。上通泥丸，下彻涌泉。散则八万四千毫毛筋骨靡所不至。吁。人自不能尊其炁；贵其形，宝其命，爱其神，自取死坏，离其本真耳。丹经云：精生有时，时至神至。百刻之中，切忌昏迷。天地之母炁既生，则人身之炁以类感类，亦自涌泉发生，上升丹田，默化炁以成人身之造化。
　　故曰：形者，神气之舍也。神者，形炁之主。形炁非神，块然一物，乌乎灵。神非形炁，茫元归宿，乌乎寄神。性命也，二者不可偏废也。修性而不修命，紫阳所谓精神属阴，宅舍难固，未免长用迁移之法。修命而不修性，释氏所谓炼气精粹，寿千万岁，若不明正觉三昧，报尽还来，散入诸趣。所以先儒谓论性不论气气不备，论气不论性性不明。
　　且傍门末学，未修此论。所以印令满匣，衔职成行，泥於纸笔，苦於符章，剔斗步罡，左存右想，赘於祝赞，妄以音声，僭於叱吃。以自然一炁之道为率略，以覼缕之用为精加。此与道无缘，盲然之学，不过一愚士匹夫耳，安可以道而责哉。嗟夫，有此一炁，则雷霆晴雨，生煞变通，由我之一念耳。得此岂非百世之幸。凡目此为常文，轻泄漏慢，妄示非人，泄天之机，不自尊贵者，岂特身堕地狱，而祸及七祖，则受天之谴者，岂虚云哉。其先天天性之炁，口传心受，幸毋忽诸。
　　先天之炁
　　收为胎息用为窍，道法之中最大要。
　　诸子缘深宿有因，得之依然自痴笑。
　　心力
　　非符非咒非诀
　　默中喝
　　火自浮将自合
　　我禀阴阳二炁，出则轰天震地。收归山岳崩摧，散去邪精粉碎。
　　法中之要，非专於符，非泥於咒。以我之炁，合彼之炁；以我之灵，合彼之灵，此之谓也。天之斗，天也，非我之斗也。地之斗，地也，非我之斗也。然罡乃斗之煞，在於尾。以天地之斗，随月而转，罡亦如是。然我之斗，我之罡，我之煞，在於何也。须明我之斗，我之罡，我之煞，无所不验，无所不通也。
　　精液论
　　肾者引也，生金之本，性命之根。有窍通於舌下，常生神水。左日金精，右日玉液。若能咽漱下灌丹由，丹田既满，流传骨髓，骨髓既满，流传血脉；血脉既满，上朝泥丸，返归於肾。如日月循环号一珠。此乃归道水府求玄也。
　　雷府六事
　　真符
　　用符不用正相宜，不用符时却又非。
　　符为信合名为用，妙用灵光始是奇。
　　虚靖天师云：世人错认墨和朱，一点灵光便是符。莫问灵不灵，莫问验不验。信笔扫将去，莫起丝毫念。
　　真咒
　　千咒何如一点虚，念中无念妙中居。
　　登坛号名为行用，咒乃名为祝将书。
　　三将无过精气神，行行坐坐甚分明。
　　试将斗柄轻轻拨，谈笑风雷顷刻兴。
　　静定工夫，可坐致雷雨，点召雷神。
　　真炁
　　祖炁玄关玄最灵，得师指授甚分明。
　　石中隐玉身藏宝，元精元炁与元神。
　　乃先天一炁不坏元神，即使者斡旋造化之道也。
　　真罡
　　世人不识此真罡，坚志凝神奋迅彰。
　　驱神役鬼由他主，妙用全凭大法王。
　　真诀
　　诀者全凭慧剑施，断除六贼斩三尸。
　　驱除邪念行符诀，决烈行持合圣机。
　　全在志气无移，勇猛央断，撒手行持。
　　真机
　　将用元神几个知，躬行实践好施为。
　　有能通得寂中感，变化通灵只片时。
　　全在一炁流通，一字机关之发矣。
　　气候
　　三光云气合真机，要识阴阳有盛衰。
　　紫白黑青为雨兆，赤红风旱莫施为。
　　兑乾斗电雷施令，雨师挂榜日边随。
　　山青草露石础润，身汗神昏体似痴。
　　坐功内运
　　入靖趺坐，一念莫起。少时，静中忽动，急变存为神霄真王。存变已定，平心宁息，万缘俱寂，心火炎，肾水涌，各顺其性。如此则一身之气氤氲纯至，万神森伏，一点不动。至此则一身之气既已结定，然后升降駍馺，水火激搏，交射郁勃，轰然有声，凝结一团金光腾腾直上。却以□字送入胆宫，嗽上金光一炁于前，金字训往巽方。急以剑诀劈巽，金光射开，地户迸裂，中有一神如欻火涌出。却以左手雷局一照引出，自巽度乾，以局制住，便吸入胆。词入坛中，书符入符，役使如意。不过以神合神，以炁合炁而已。
　　行持诀
　　鸦呵咿□，三个号头，四个帝讳，九字灵章，风雨立至。汝若有缘，堪为济世。
　　内秘用法
　　蒸山煮海
　　先呼心火，煮肾水。似有似无之间，腹中热恼，即是煮海已沸。次吸肾水入即是蒸山，须臾头额冷汗，即是蒸山动矣。
　　鞭龙挂斗
　　每夜鞭龙，必望北海海门运斗一座，默召使者，一声雷送使者下海鞭龙。即自己肾海合外北海。玄奥载，大造机。要直至龙光电动方止。如不动，似前又鞭。须要电光掣到斗口中天，来日方可登坛，不然则无雷。
　　君臣朝谒
　　祖炁为君，五脏是臣。肝属木，运动肝上青炁成一雷神。木生火，运心上红炁成一雷神。火生土，运脾上黄炁成一雷神。土生金，运肺上白炁成一雷神。金生水，运肾上黑炁成一雷神。五雷围绕丹田。存使者自丹田历於玄窍而出，统领五雷，烈烈轰轰，破顶而出，与空中雷神混合为一。
　　母子交姤
　　火为木之子，心属之。水为木之母，肾属之。凡运用，须先吸起肾水，上升泥丸，自仙桥而下，引华池神水洒落心火。次呼心火下降，与肾水俱入祖宫交姤，结成婴儿，上朝帝境。凡所行持，须是升降方可。如上运用，不过恍惚而已，不可执於有为，不可迷於存想。息往息来，强之则急，纵之则失。如此行持，万无一失。
　　祈雨诀法
