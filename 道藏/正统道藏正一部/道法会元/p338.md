<!-- { "loadSidebar": true } -->
　　海南多槟榔，以蚬壳灰样叶合食之，名曰雷厌，佩箓行法之士不可食之。服之法不灵。醮会中有食者，天神不降，大招瘟疫，损五脏。石榴名三尸浆，槟榔日三尸果。二物病人，食之引鬼入腹。
　　诸供养果子，须用时新，仍须圆者，不得截破。供果不用石榴、红蕉、土瓜，花不用鸡冠花、石榴花、佛桑、长春葵、妖艳有刺者。
　　祭斗祭雷供养之物，不得与他人食之，神怒。如自食不尽，投流水中，或埋巽方。同坛法眷，方许共食。
　　凡烧文字奏牒，须以水火既济后，以水洒之，诸香安於其上。
　　行雷法须先受雷部《天童经》，诵五千四十八卷，后使‘雷部，随口应验。此是雷法本经也。经要六十八句者，正出汉天师雷匣。
　　行北斗玄灵式，先念《北斗玄灵经》五千四十八卷，吞斗中真符四十九日，仍自写斗经一卷，每日持念，行之大验。
　　行灵宝大法，先持读《度人经》五千卷，方可用事。
　　雷法有二门，一正一邪。天雷龙
　　雷神雷水雷社令雷，兵有四司，此乃正法也。天雷地雷妖雷鬼雷及用岳兵兼行，此乃师巫邪法也。
　　凡闻雷声，即焚香助威请炁，如寝间，叩齿存神。
　　应鬼神各有所隶，自可折伏。木下之鬼术下三郎之类，当祭奉木郎大神。山魈五通，当祭奉灵官五通。各有祭法符印。天魔外道，当祭吞魔食鬼大将。诸精魅恶鬼，狐狸，阴阳之精，水怪蛟蜃，惟癸丁神。祷雨祈晴同。
　　自古得道宗师步罡者，独步北斗罡。
　　行一切大法，祭风雷，拜章，摄召，破庙斩邪，无有不步斗者。有斗步，有步斗，凡用一事一斗主之。步斗有九名，一曰飞步斗二曰灵升斗，亦曰灵身斗，三曰击魁斗，四曰出斗，五曰入斗，六曰合纬斗，七曰披斗，又随罡斗，八曰指罡斗，九曰豁落斗。皆不离北斗。依式步罡藏魂，不然谓之尸步，必为邪所侵，为斗所灭。如奏事则入斗，用事则出斗，阴阳斗后人所传，但仰观天星阴阳日，未常反覆也。豁落乃奏鬼神隐逛用之，别不可用。经云：斗要妙兮十二辰，世人只知九步内三星，不知所止。兼星斗在天，岂得为人所步，傥无师法，不惟不灵，亦招谴。
　　诸大醮，上天星辰日月天真前不得烧纸钱，触犯上真。中下界鬼神及家先土地，方可用之。古本无此法，汉天师始用法咒化，赐下界鬼神，出在洞神箓。若发雷神，黑纸速行。
　　紫微真人曰：符有九：
　　一、三光符，一、真武符，一、天罡大圣符，一、三官搜鬼符，一、铁扇符，一、九狱符，一、安胎符，一、催生符，一、斩邪符。
　　三光符，乃香符第一道也。能驱一切邪祟故气，治厌炁，治一切病，破毒块鬼胎，断尸痨，除瘟疟疼痛不可忍者，及十八种奇疾，并误食毒药蛊毒，符到立愈。其炁吹嘘亦然。后学但知符名而已，其谬有八，不识天罡者一，不识三光真君者二，念天罡咒不全讹谬者三，不识加临者四，不识炁之详者五，不曾受三光箓者六，不知符窍者并隐秘者七，不知书符之时者八。不能通，即无验矣。欲知其验，但将蒸饼吹之七七遍，其色如丹。久而自然，其灵尤验。细圆如芥子大，与人吞服，曰三光丹。书符於五更投井水中自沸，愈其验也。
　　大醮及建黄箓建坛，惟南斗北斗真武前不得用酒三献，时以枣汤代之。
　　又《南斗经》云：供养之具，煎枣汤细茶，不须酒脯。盖南北二斗炼铸魂魄之神，畏触。据经云，用元酒者井水也。世人用酒，皆非。祭雷当用酒肉，血食之神。正义曰：醮之用酒，其来久矣。遽彻去之，於人情或未安。当如用三献之际，南北二斗及真武之前不用酒，枣汤代之为是。
　　诸行醮人，不曾经宗师授行黄箓院事符券，及黄箓院印，不许主行。犯者风刀考身。斋主请行，罪亦如之。
　　应设黄箓及罗天大醮，合依科请功曹直符使者，若入局，宗师则置一位，与功曹相伴，如人问客礼。不得撰写功曹姓名，据坐按剑叱喝。
　　奏醮青词，只许谢过，不许祈福。若书写不合格式，牵引文华，字画不真，干犯触秽，功曹不敢递去，三天亦不受领。已上醮官各受大不恭罪，三官考录，径奏三天。
　　烧奏青诃，须於二更内。若至三更，即时日不同，亦不达上天矣。
　　应设醮位及安坛，须以右为尊，左为次。自古皆以右。京师太乙宫奉安圣位，宗庙，皆以右为尊。
　　应设醮不虔，高功与醮主同罪，散众减二等，知情者同罪。
　　应黄箓建坛，并限四十九日前奏请。黄箓九幽醮前期十五日开化，二十一日申奏。
　　应追度亡魂，听差本坛神吏玉女，引导到坛，功成保奏。初等法官关当处土地里域真官，如律，应取会亡魂，先期二十日下合属追取。
　　凡一切亡魂现形，须是事内，飞奏上元崇明宫，次申朱陵火府，用天部霆司印，无有不到者。
　　应召魂旛以七尺八寸，年踰本数，增以赤帛黄绢，不过七寸，虽多并止此。
　　应奏三清、四帝、太乙、泰玄都省、
　　天枢院，并差功曹。上界星宰天尊道君真仙，中界岳渎名山大川，地、岳水司等处，差本界直符使者。违程准律。
　　应醮奏於三清玉帝，座傍列采访使者一位，余不得近帝座。
　　诸行醮宣仪巧求韵美，奏上乖讹，立坛不正，论以越等，不依科律准罪。
　　受箓之士但欲职高而金宝效信，受上品法箓，殊不知经中分明称载，法－与箓相背，则不灵。如行天心法，合受三五都功箓，行雷法合受高上神霄箓，行灵宝法合受紫虚阳光箓及灵宝中盟箓，行天蓬法合受北帝伏魔箓，行六丁法合受九天玄女箓，受玄灵式合受北斗箓，行天枢法合受上清回车毕道箓，赵侯南法合受赵侯箓，行出神入梦法合受盟威箓，行三官法合受三官箓。已上诸阶，皆以本箓为职。法箓相违，社庙切笑。正义曰：南亦正法也。今之所谓南法者，假赵侯为邪法也。
　　法官误染一切秽触，须沐浴，用桃皮桃枝叶入水同煎成汤，令温，入汤内浸洗，即不得洗耳。此水能荡一切秽恶。沐浴讫，甩大解秽符於炭上烧，以醋浇之，法官於醋烟上行过三转，百厌尽灭。若一切人市利不兴，行止滞塞，或被邪巫神厌住，但用此法，即时解散。
　　行法家内或法坛忽见怪异，扬沙飞石打人，屋宇见人影，或撒血现形，火焚宅舍，夜多怪梦，或称上真降驾，凭附生人、不能治者，亦是传法不经明师，参传名籍，不曾飞奏神霄，遂为天魔外道五路大鬼侵入法坛。又兼行法人愚昧前后，不辨明邪正，不曾参究玉格，不曾依式安坛，遂为五通山魈所害。乃兼行法不曾积德，济施贫穷，不曾炼度祖先，及违背师训，三官校勘，罪奏上天。又被岳兵奏帝获谴。又是不依科教，妄行醮告。已上犯者，急投一大宗师求哀忏悔，即止。不然，身受毒疮，三年家破人亡。
　　奉道之家，或法官住宅，见龟蛇相缠，切不可妄称真武降灵。经云：龟则阴而无雄，遇蛇则交，物使然也。
　　法官家有蛇出现，主有哭病不祥事，宜书七煞符、本命真符，镇之以式，加临醮谢，吉。
　　凡见怪异物心不以为之怪，则其怪自坏。更能虔告真灵，即无妨碍。
　　道法会元卷之二百五十竟
　　道法会元卷之二百五十一
　　太上混洞赤文女青诏书天律
　　正神
　　诸正神不得受民间词讼，违者徒九年。
　　诸正神非天地八节，不得受民间祭享，违者徒九年。
　　诸正神不得受民间祷祝，妄兴祸福，违者徒九年。
　　诸正神妄受民间咒诅，以致病於人者，处斩。损一人者，灭形。
　　诸正神非八节妄受民间财物一文以上者，处死。
　　诸正神受劝命血食一方，只得守护境土，妄兴一毫祸及於人民者，针决充替。放邪神娌鬼克害其境土方隅之民，徒八年。同作情意放者，加一等。受其财物者，处死。
　　诸正神，有邪鬼神入其境土，仰捉缚，具状送至东岳收管，违者徒三年。
　　诸正神受行司法官文牒，或指挥，而不奉行者，针决。故意违者，处死。
　　诸正神不得勑命而往民间行祸，处死。
　　诸正神部下所管神吏不得放令出入，侵害良民，违者徒九年。知而不戒者，处死。故违令者，并各分形。
　　诸正神不能守境土，以致鬼神为一方之灾，生民具状赴行司申论，法官遣符之类，到彼所在，而不同力追捉者，针决，流七千里。故意放令走窜者，处斩。
　　诸正神虽不为生民之害，而变形作怪，弄影唤人者，针次，流九千里。因而惊人者，分形。
　　诸正神拒逆法官，依神吏抗法条断罪。
　　诸正神所管方隅，有恶人逆鬼侵害生民者，仰擒缚送至行司，并具状申说恶人逆鬼情罪，待凭诛治。违者，以其罪罪之。
　　诸正神妄变形影，淫乱生民男女者，分形。
　　诸正神方隅，有非命不合死生民，收管拘留所治，待凭院司追取。或具状申说者听。违者杖一百。
　　诸正神所管界分邻境相接之处，有鬼神为生民之害，仰同力追捉，或具状申说。谓以邻境相接之处所管而相推托者，各针决，流九千里。有一人首先诉者，原赦。如已被获而方告者，仍加罪一等。
　　诸正神盗杀生民，拘留部下驱使，他日以非命供通者，分形。
　　诸正神所管方隅水旱盗贼，人民流离者，仰诣束岳申说。违者杖一百。诸正神被行司文牒抽取吏兵或亡人者，火急部署押送前去。违者杖一百。
　　诸正神文牒到而不遵行者，加一等。故意推托者，处斩。
　　诸正神犯罪而谘告，欲留行司驱使者，仰法官封案，系籍使唤。如是再犯，检案断罪。
　　诸正神相争斗，诣行司申谕者，仰法官原情断罪，重作施行，免致后来相效，侵害良民。
　　诸正神，民间宽枉者，仰即时具状申东岳，以凭追取，不得妄受词理。违者处斩。
　　诸正神候得勑命，往民间行疫者，仰去彼人家，入土地门丞户尉灶神状，并示下勑旨，方得入去行疫。不得久住过三日。违者处死。
　　诸正神见法官出入而不迎送者，徒九年。
　　诸正神见法官出入而迎送当前唱诺者，为之犯节。违者处死。
　　诸正神所管方隅，有生民合死，被阴司追取者，仰责取所承受鬼使文状，方得交付前去。违者流二千里。
　　诸正神所管方隅，有恶人逆鬼，毒虫猛兽，而不申说者，仰邻隅神具状诣行司告，以凭差神吏追捉。如是上界巡历访闻，或行司报应而知者，并同处斩。
　　诸正神非正月一日不得上表，违者杖八十。
　　诸正神所管方隅，有法官行司，犯罪减三等。初置行司者，转三官。恃而作过者，准前律。
　　诸正神犯罪，至行司律所不载者，仰法官以人情推原断遣。只得失入，不得从轻。
