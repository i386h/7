<!-- { "loadSidebar": true } -->
　　皈依元始法王至真天宝，
　　皈依玉宸道君至真灵宝，
　　皈依道德高尊至真神宝。
　　向来授以皈依之法，各宜一心谛受，永永无忘。夫三宝者，大道宗祖，万化本根。分真则为玄元始，化炁则为梵清景，在天则为日月星，在人则为神炁精，立教则分道经师。乃虚无至道之宗，亦自己本来之体，若能一心皈命，自然万善圆成。九真戒言，谨当宣授。
　　常传真戒天尊。
　　天尊戒曰：
　　一者克勤，忠於君主；
　　二者敬让，孝养父母；
　　三者不杀，慈救众生；
　　四者不淫，正身处物；
　　五者不盗，推义损己；
　　六者不慎，凶怒凌人；
　　七者不诈，谄贼害善；
　　八者不骄，傲忽至真；
　　九者不二，奉戒专一。
　　九真戒者，宣告亡灵，奉戒专心，克臻妙道。如上妙戒，皆太上金口流传，人天仰赖，生死依皈，为济度苦海之舟航，乃升入天堂之梯凳。汝等心心念念，毋或息荒，世世生生，常当皈敬，即得制魔保举，地祇送迎，径登元始之天，了无坚碍，直造虚无之境，自在逍遥。符箓文凭，谨当宣给。
　　宣符箓。功德牒。
　　符箓宣传，灵仪持奉。切以太极判而两仪分，四象成而八卦列。一动一静，阴阳互为其根。有象有形，水火以宣其用。五位相得，而各有合。四方列布，而虚其中。乾南坤北，离东坎西，按太易自然之造化。水一火二，木三金四，示五行妙合之玄机。故
　　祖师开冶炼之门，以法象寓生成之理。形而下者谓之器，其可分道器之两途。神而明之存乎人，於此见天人之一理。汝等有缘，庆幸飧听法音，如日中天，了然大悟。尚虑汝等久沉幽趣，未睹阳光，感
　　上帝临轩，众真监度，冷之於洞阳之馆，炼之於流火之庭。焕发阳明，销除阴滓。一国来如密雾，俱入黍米珠中；两腋乘此清风，自有蓬莱地位。各宜肃恭俟命，信受奉行。谨请
　　上清运阳、运阴二天君，太玄摄召左、右二神君，水火两司炼度官属，布坎离真精，鼓乾坤崇钥，摄引魂爽，濯炼施行。在坛法众，各运慈悲，大振灵音，宣演经法。
　　度人无量天尊。
　　告历关诸天符。众讽诵：
　　道言昔於始青天中至众真侍座。
　　告天医符。
　　谨请天医官将，布炁行神，普为众魂医疗疾苦，完复形神。一如告命。
　　师行医治法。
　　元始天尊玄坐空浮五色至咸得长生。
　　告飞魂符。
　　道言是时元始天尊至无复欹陷。
　　告监度符。
　　元始即於宝珠之内至德难可胜。
　　告浴魂符。师行沐浴法。
　　道言凡诵是经十过至飞升上清。
　　告火炼符。
　　谨请上清运阳赤灵神烈苟天君，玉清主火赵将军，太玄摄召二神君，摄引亡魂，齐赴大池，依法冶炼。一如告命。
　　密念：□□□□□呜啼□。
　　精思众魂俱入火池受炼。师行火炼
　　法。
　　告普告三界符。
　　元始洞玄灵宝本章至逼合鬼群。
　　告元始保举符。
　　元始符命，时刻升迁至无色之境梵行。
　　告四方八天符。
　　太皇黄曾天，帝郁舰玉明至帝大释法门。
　　告三景保生符。
　　三十二天，三十二帝至总监众灵。
　　告冲和育魄符。
　　青帝护魂，白帝侍魄至鬼无妖精。
　　告太玄飞符。
　　三官北酆，明检鬼营至列言上清。
　　精思众魂火炼成真，皆出火池。
　　告水炼符。
　　谨请上清运阴黑灵神化毕天君，玉清主水王将军，太玄摄召二神君，摄引众魂，俱出火池，齐赴水沼，依法濯炼。一如告命。
　　密念：吽□哞□□□。
　　精思众魂俱入水池濯炼，师行水炼法。
　　元洞玉历，龙汉延康至保天长存。
　　告大梵金光玉符。
　　梵炁弥罗，万范开张至自然成真。
　　告九五中形符。
　　真中有神，长生大君至各有生门。
　　告欲界符。
　　第一欲界飞空之音至我道日兴隆。
　　告色界符。
　　第二色界魔王之章至故为歌音。
　　告无色界符。
　　第三元色界魔王歌曰至我当复奈何。
　　告洞章。
　　谨请阴阳苟、毕二天君，水火王、赵二将军，摄召乌、涂二神君，摄引众魂，俱出水池，俟候升度。一如告命。
　　此三界之上至祸及七祖翁。
　　众魂水炼成真，俱出水池，行混炼超脱法。
　　道言此二章至冥慧洞清大量玄玄也。
　　生天得道天尊。
　　奉白：受炼众魂，度人经法持奉云周。当知道匪言传，经由心悟。如来谓：若人言我有所说法，即不能解我所说义。故汝等得闻经竟，直超到元始未出书度人时，识父母未生前与乾坤未判时气象，方为究竟。到此则冥慧洞清，大量玄玄，信可谓度人无量矣。
　　谨请九斗阳芒流金火铃威雷浮光刘天君，元承追摄乌涂二神君，玄都金龙驿吏，察命童子，护戒威神，惟愿慈悲接引，护送超升。坛有符文，谨当宣告。
　　宣升玄宝文。长生简。护送关。
　　告金龙符。火铃符。
　　向来符诰，宣白分明。誓愿弘深，必垂昭鉴。伏愿以威神力，超解脱门。软地祇侍卫送迎，无所不度；廓太虚缅平一等，作如是观。嘉与众生，同跻上道。勖哉，诸仙子等。身中坎离，象乾坤为鼎器；珠中世界，有天地非人间。空洞足以有容，倏忽不知所在。说经竟，寂无遗响。灭度已，何有众生。见不着於我人，洞然八荒之内；岸都忘於彼此，超乎一炁之先。闻斯行诸，自此升矣。汝等众魂，奉辞三宝。
　　表白引亡辞谢。
　　辞谢三境高真十华上圣。
　　当愿众魂径上南宫，生天得道。辞谢三霄教主演法宗师。
　　当愿众魂径上南宫，生天得道。辞谢法录官将斋坛列圣。
　　当愿众魂径上南宫，生天得道。已毕朝辞，洪恩普被。承差官将，护送超升。
　　引魂出化财。回向。
　　师祝谢。
　　具位启圣。略入意。臣不惭愚昧，冒为宣行，仰荷慈悲，显扬妙化。一切僭妄之咎，幸赐赦原。九幽沉滞之魂，悉希济度。诸司官将，懋积玄功；三界高真，同沾道渥。凡居有识，均证无为。臣某下情无任激切之至。
　　积功成圣天尊。
　　讽经
　　仰惟神烈神化苟、毕二天君，水火两司从官，左右摄召乌、涂二神君，天医、监生、追摄、炼度合干职员，鉴今炼度周圆，凭法众讽诵经章，特伸回谢。所冀回星罡於天上，彻池沼於坛前，护度仙魂，生天得道。愿积功成，圣进仙阶，进仙阶。
　　道法会元卷之二十竟
　　#1『无事』，疑『法事』之误，卷十九同一法皆作『法事』。
　　#2『借安』，疑应作『借妄』。不知借妄，为章奏中常见套语。
　　道法会元卷之二十一
　　玉宸经炼返魂仪
　　告信香符。启告。
　　恭闻灵宝谈经，广演度人之法；宗师立教，弘推济世之心。今古蒙恩，幽明荷泽。
　　具位臣某上启：虚无自然元始法王至真天宝，玉宸大道至真灵宝，道德高尊至真神宝，祖师玉清真王南极长生大帝，玄师上清华王东极青华大帝，真师太清韩王好生韩君丈人，朱陵大帝，十方灵宝救苦天尊，九天生神上帝，五方五老上帝，三十二天上帝。真元妙化上帝，紫宸太华天帝，玉虚明皇道君，东华木公上相，西灵金母元君，上清黄箓院三佐真君，文始妙道真人，太清明慧真人，大慈救苦二玄真人，清微三炁九霄符章经道雷帝天君，灵宝三洞四辅经蕴高真，东青西素南丹北玄四维上下十方已得道大圣众，神霄内外台，东极善政院，聚魂五总府，南昌上下宫，灵宝大法司，神虎摄召局，南陵枢府、朱陵火府诸司真宰，郁仪太阳帝君，南上开光度生一切真圣，南斗六司上生真君，结璘太阴皇君，月中黄华石景水母流光夫人，东井八宿星君，天河灌沐真人，东井黄华玉女，北斗七元落死星君，玄冥紫光太一夫人，上清五行四曜星君，周天列宿万象星君，三元三官大帝，北极四圣真君，祖师泰玄都省四相真君，高元清真紫虚元君，宗师金阙昭凝妙道保仙元君，琼室洞清郭元君，福和耀真傅元君，龙光道明姚元君，紫英玉惠高元君，洞阳上宰华真人，青城山通慧朱真人，云山保一李真人，眉山混隐南真人，丹山雷渊黄真人，西山真息熊真人，泰智冲和彭真人，洞渊尘外曾真人，浚仪原阳赵真人，清微、灵宝、道德、正一历代师真，度人不死之神南极长生之君，度世司马大神好生韩君丈人，十方无极至真大神飞天神王，雷霆九司真君，清渊赞玄灵华夫人，三界五天大勋魔王，下方九垒厚土真皇大帝，水府搏桑大帝，北阴酆都大帝，五岳名山圣帝，地府十宫真君，酆都佐理助理君，水官北斗君，鬼官司命君，酆都司命、司功、司杀君，酆都九狱官、一十八狱官、二十四狱官、三十六狱官，诸狱冥官、掾吏、考治神员、牛头马面、罗剎神兵，京都城隍之神，本府本县城隍，社令里域正神，阳间诸庙杞典百神，三界十方证盟列圣，恭望洪慈，垂光开度。
　　臣闻轻清之气上浮，是曰阳明真境；重浊之气下积，斯为夜府穷阴。人中三才，质灵品物，自一炁胚晖之后，居万象汨没之中。返阴成阳，莫究自修之理。游魂为变，率为异物之俦。不觉不知，愈趣愈下。赖天尊垂慈於浩劫，为众生救苦於十方。凡有投诚，首祈布泽。入意。臣领词激切，事干利济，恪为关行。以令先行摄召，仰冀开明。臣夙荷玄恩，叨行大法。以精神制魂魄，未明摄炼之方；乘清气御阴阳，曲赐主维之造。伏愿敕神虎官将，开北都罗酆，左太微，右命灵，使法力普施於黑壤。下峥嵘，上寥廓，冀慧光遍烛於冥途。庶俾亡幽克承召命。臣下情不胜激切俟命之至。谨言。　　
　　讽金光咒师存神召将。
　　告召诸将符。
　　道香一灶，十方肃清。法鼓三通，万神成集。准令飞符，上召：
　　太玄摄召左右乌涂二神君，神虎何乔二大圣，三部使者，七真玉女，玉箓直符王陆二使者，龟台素握濮玉女，元承差某将，三元五道大神，追摄一干骑吏，泰山，城隍，里社，沿途山川水陆善导等神，仰遵元承事理，即令摄引修斋某所荐某魂，并本门宗亲，及法界五道四生男女孤魂，劫亡苦爽，山川竹木水石精灵，坛社祠庙鬼神等众，云集行坛，听令摄召。
　　告策役符。太一救苦天尊。
　　告慧光符。师行通幽摄魂之法。
　　十方诸天尊，其数如沙尘。化形十方界，普济度天人。委炁聚功德；同声救罪魂。罪魂实可哀，我今说说经。念诵无休息，归身不暂停。天堂享亨福，地狱无苦声。火翳成清署，剑树化为骞。上登朱陵府，下入开光明。超度三界难，径上元始天。　　
　　开通道路天尊。告破狱符。
