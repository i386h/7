<!-- { "loadSidebar": true } -->
　　雷霆者，天地之枢机也。天枢地机，阳雷阴霆，枢阴机阳，雷生霆煞，雷善霆恶。夫谓万物厥有至符，至符阴玄，乃职生灭。东三南二，北一西四，此大数之祖，而中央五焉。雷霆得天地之中炁，故曰五雷。盖东方自壬子而归庚申九数，北方自丙子而归庚辰五数，南方自戊子而归庚寅三数，西方自甲子而归庚午七数，中央庚子本有一数，复归庚戌，又得十一数，共成十二数。五子归庚，通三十六数，应三十六炁也。周於亥，亥子之交，再又始於壬子也。造化循环，周流不息，所以得九五之道者，雷霆也。金长生在巳，旺於酉，五数也；墓於丑，九数也。水土长生在申，旺於子，五数也；墓於辰，九数也。木长生在亥，旺於卯，五数也；墓於未，九数也。火长生在寅，旺於午，五数也，墓於戌，九数也。壬子为东方之根，丙子为北方之源。甲为雷，庚为霆，甲庚为雷霆之号令。壬为雷霆之局，丙为雷霆之会，子为雷霆之宗。甲中有己，壬中有丁，丙中有辛，庚中有乙。是故甲丙庚壬雷主之，乙辛丁己霆主之。惟戊癸化火以虚其中，是为雷霆之主。若夫九五之道者，雷霆之主。而东自子而巳皆阳也，所以统天地，乃能枯荣万物，起灭四时。得三一雷霆之道者，三乃东之祖数，一乃北之生数，是盖北乡子为雷局，东乡卯为雷门。其所谓三一，亦无殊於九五，皆雷霆之要道也。雷局於北，雷门於东，雷火於南，雷令於西。甲丙庚壬为阳雷，乙己丁辛为阴霆。戊癸为雷火之司。雷霆赖日之太阳以威，赖月之太阴以神，赖北斗为之枢辖，宝有自来也。旱涝者，水火失度，阴阳愆伏，为旱为涝。旱者天炁下降，阳炁独运，地炁不升，亢阳炎燥，阳盛阴衰也。者地炁上腾，阴炁独运，天炁不降，淫泛溢，阴盛阳衰也。雷霆者，阴阳激剥，顺而为雷，逆而为霆。阴阳合而为雷，迅而为霆。阴阳二炁，内外展转，交相攻激，迅发而为霆也。炁聚神会，主生煞之机，故能击物。风雨者，阴阳翕张，故能调泰。狂风疾雨，阴阳变乖。风者，乾坤翕辟，犹素钥也，太虚之炁，噫而为风，随天关转而地轴发。故巽方地户为风门也。虚谷生风，应候则五炁调平，违候则五行乖谬。生风作雨，热之极也。南温北寒，时之常也。或东南西北之转旋，忽晴忽雨，盖由一炁之变动，天地翕辟之妙也。云者，天之精神也。阳神受阴，精凝而为天；阴精受阳，神结而为地。阴精降而地不应，山川出云。阳神升而天不应，洞壑起雾。非阴阳之升降，则为山岚瘴气矣。雷者，阴在外，阳在内，激剥而为雷，有声而无质也。电者，阴在内，阳在外，发泄而为电，有光无声也。雨者，天炁降，地炁升，阴阳和，甘泽澍。霜露雪雹霰者，阴阳升降交合，禀秋冬肃煞之炁为霜；禀春夏生育之炁为露，禀四时冲和之炁为雪；非其时亦乖沙也。阴阳交而不合，阴胁於阳，阳气不相入，激而为雹。阴炁凝滞，而阳炁细微，阴炁不相入，散而为霰。霞者日出日没之时，昆仑赤水之炁，倒影而然。其理日光射云，容成彩色也。朝必雨，晚必晴。虹者，朝西暮东，日照水影，天地浸淫滥泱之气也。赤地炁也，青天精也。夫阴阳和平，时和岁丰，阴阳交错，日月薄蚀，此天地之常也。吁。天天也，地地也，盖由二炁变化，遂使万殊分张。水中有火，火能蒸水，才到煞方，雷雨必至，此造化也，天机也、雷机也。雷霆禀中正之炁，运阴阳，主造化。天枢地机，翕张二炁於无象之先；阳雷阴霆，变化万灵於有形之始。动静之机而为变化者，人知其神而神，不知不神之所以神。故人之最灵也。古先圣贤，穷造化之源，探鸿蒙之奥，参玄牝之册，是谓天地根。故曰玄关一窍。
　　玄关一窍者，论耳跟口鼻舌，肝心脾肺肾，脐输尾闾，膀胱谷道。两肾中间一穴，脐下一寸三分，明堂、泥丸、关元、气海，皆非也。此窍无边傍，无内外，无前后，无长短，无阔狭，无深浅，无大小，无东西南北之分，无青红黑白之别，不着物，不泥象，不增臧，无新无旧，无欠无余，在吾身中之中，为神气之根，虚无之谷，是曰玄牝。实天地交界之间，阴阳混合之带。诗诀云：此窍非凡窍，中中复一中。万神从此出，直上与天通。人能通此一窍，则万窍皆通，动一神则万神俱动，真雷霆之窍也。贵乎正心诚意，必使精混混而流转，炁绵绵而徘徊，神融融而混合，心渊渊而澄清，自然真人出现。如鱼居探渊，浮游守规中者是也。如此妙用，其义渊探。师曰：一炁鸿蒙，无光无象。五大变化，可道可名。粤从元始法王悬宝珠於浮黎之初，此义此理也，妙用彰矣。厥后宗师，凡书符篆之先，必聚精会神，於杳冥恍惚之际，运先天一点明灵，随念而升，结三花於顶上，钻两曜於眉间，注睛迸光，作一圆象：
　　此大道也，先天一炁也。包罗天地，总括万灵。所谓金光四集，曷敢不临之义也。或书符於纸上，则起乾，逆转复归乾而止，然后於圆象中复作一点，炒在其中矣。
　　此阳精也，自己元辰也。晃曜无边，充塞宇宙。然后随意书符於其上，入将布炁，发号施令，罔不周备。是知圆像之中，无所不通，无施不可。夫造此道者，修之於内，则聚灵为宝，超凡入圣；施之於外，则调阴燮阳，济人利物。至於驱役雷电，制伏鬼神，抑其容易事也。吁。念头未动，体性湛然。意炁才萌，神当主一。万法千经，莫外於此。
　　师曰：大道根宗，允执厥中，妙有自然，金光万重。
　　师曰：神全炁壮，真精妙凝，点而化之，万法俱灵。
　　又曰：诸法各有派头，各分门径。
　　唯玄关一窍，先天一炁，难比诸法各言派头，各分立门径，界限之拘拘然。夫灵宝、神霄、纵玑、清微、洞玄、太极、斩勘诸阶雷法，至於诸阶考召正法，各有家数，宗振不同，而玄关一窍，先天一，炁之妙，左右逢其原，贯通诸法之说，古今之所不易也。以此，或行功打坐，或召集万神，必先澄其心神，使一身莹净光洁，如琉璃瓶，如水晶珠，如大明镜，内外虚彻。运先天一点明灵，随念而升，才至妙门，便从两目交视眉心布出，散於太空之中，圆陀陀，光烁烁。天门金光降集地户，金光交接，中间雷光电耀，混一成真。吾身或坐於其中，行功入静，持诵经睨，或立於其中，为造化之主，召集万神，驱役雷电。从天门降，自地户出，莫不威光赫奕，头戴天而足踏地。如此大威德之神，听吾号令，一念所至，妙么。自然也。
　　又曰：神者，在天为雷，在地为火，在人身为神，在腑为心。精者，在天为雨，在地为水，在人身为精，在腑为肾。魂者，在天为风，在地为木，在人身为魂，在腑为肝。魄者，在天为电，在地为金，在人身为魄，在腑为肺。意者，在天为云，在地为土，在人身为意，在腑为脾。以我之神，合天地万物之神为一神，呵炁为雷也。以我之精，合天地万物之精为一精，吹炁为雨也。以我之魂，合天地万物之魂为一魂，吁炁为风也。以我之魄，合天地万物之魄为一魄，咽炁为雷也。以我之意，合天地万物之意为一意，呼炁为云也。耳眼口舌鼻，精神魂魄意钻簇各向中央，化作先天炁。如此，财风云雷雨电莫不由一炁所生也。因炁而生，炁由心生。天地即我之天地，万物即我之万物。我因天地而生，天地因我生也。存神伏炁，炁聚神会，皆由自己之神，合天地之神也。
　　又曰：以此书篆符章，必先以我之神，合彼之神，以我之炁，合彼之炁。精以御神，神以御炁，炁以御符，符以御灵。此作而彼应，此感而彼灵。初不劳乎苦志存想，亦不劳乎费力作用。但不过行一炁於先天，运元神於自己。灵者从其自灵，不必问其所以灵，应者从其自应，不必问其所以应。人知其神而神，不知不神所以神也。悲夫，不知无为之妙为真功，不知自然之妙为上道。知而不明，信而不及，於道远矣。吁，不得已而言之。澄澄湛湛，息群动於一静，敛万有於一无，使吾神炁归海，元神发现。握笔对心，瞠目视之，运身中神光从两目合於眉心，注睛迸光作一圆像，然后於此书符。此光如电耀，如金蛇，随吾所书符篆，绕笔飞动，闪烁灿烂，从微至着，渐渐广大，充塞宇宙、变化莫穷。如是，则一点灵光通天彻地，妙合自然。神机应会，一灵万通，贯诸内秘，变化无穷。非人勿示。
　　雷说　　　　　　　　　　　萨守坚述
　　余闻之师曰：大道无形无名，无声无臭。杳冥恍惚，虚无自然。视之不可见，听之不可闻。自非至明之士，岂能造其玄妙。又尸异人志士，着书立名，愈说愈远，无畔岸之可测，无尺寸之可量。且真伪混淆，邪正交杂。不遇至人芟繁削冗，指玄示要，虽皓首穷极，吾知其无所入矣。深可痛哉。
　　余习性清淡，希志神仙。丹经子书，传广万卷。再一披阅，目眩神昏。深欲得人印证，而后诚感天地，悯其勤劳，得遇真师，成就大事。嘘枯振槁，受赐良多，刻骨铭心，报恩罔极。初，真师命之曰：夫道在人身，其大无内，其小无外，谓之无则恍惚而有象，谓之有则渺漠以难穷。自非至人，孰能捉摸。子学道勤苦，骨相合仙，今有秘文相传。虽曰违科，既得其人，受授由我。子当长跪，重作誓言。我以心传，子当谛听。夫人也，地水火风，假合四大，为万物灵，死为臭腐，何所恃焉。但恃精气神三者为根本。夫人固其精，养其炁，保其神，使之三宫往来，升降不息，则家家蓬莱，处处神仙矣。夫何以淫泆而败元精，以忿躁而耗元炁，以秽浊而昏元神，使关窍窒而不通，炉鼎渗而不固，宅舍坏而不修。欲望长生，奉行道法，胡可得也。体而用之，则致雷霆於倏忽，呼风雨於须臾。人天所师，何施不可。故曰：行先天大道之法，遣自己元神之将，谓之法也。予得诀之后，殷葱苦志，所以发白反黑，齿落更生，年几三余，视听不衰，筋骨愈固。其诸效验，一如师言。念子不辞跋涉之劳，求师访道，己知子名仙籍，故以诸阶大法，罄竭相传，子当利物济人，积功累行，庶得诸天拥护，魔王保迎，易於成就。然人人有分，个个有缘，不可重於隐藏。又戒轻於付受。后有学道之士用心果而信心深者，方可依戒传受，同证无上神仙之果。稍背盟誓，风刀考身，虽悔何追。惟依奉行此符篆咒诀简要之文，不在遍参广览。
　　先师有云：要知大道通玄处，不在三千六伯门。后之学者，徒执己见，空泥尘言，适所以贻断轮者之诮矣。守坚庸琐下士，遭遇明师，得其设施以正，故驱雷役电，梼雨祈晴，治祟降魔，禳蝗荡疠，炼度幽魂，普施符水，累行累验，如谷应声。今兹付受，敢不尽其所传。
