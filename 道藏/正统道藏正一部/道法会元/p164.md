<!-- { "loadSidebar": true } -->
　　存身为飞天毒雷，凡出入之时，想乘黑云渡海。又存身中三百六十骨节为三百六十火鸦，飞上三十三天而去。八万四千毛孔为八万四千兵马，在吾左右安营驻札。又布万里长砦，逆飞九宫，闭目藏睛。存天地黑暗，寸土无光，移州换县，埋踪塞路。遂喝：移山掇景大将军速移山来塞断路。却於路头，以剑诀画三下，存为火城三道，上至青天，下至黄泉，鬼神何处讨吾踪由。然后嘘出五藏五炁，化作五雷，乘五方五色云炁，乘兆飞上三十三天而去，上朝玉帝。只有空身无去处，玉皇殿里为烧香。咒曰：
　　青帝护魂，卯。白帝侍魄。酉。赤帝养炁，午。黑帝通血。子。黄帝中主，万神无越。中。青天魔王巴元丑伯，震。赤天魔王负天担石，离。白天魔王反山六目，兑。黑天魔王监丑朗馥，坎。黄天魔王横天担力。中。五帝大魔，万神之宗。飞行鼓从，总领鬼兵。麾幢鼓节，游行太空。自号赫奕，诸天齐功。上天度人，严摄北酆。神公受命，普扫不祥。八威吐毒，猛马四张。天丁前驱，大帅仗旛。掷火万里，流铃八冲。敢有干试，拒遏上真，金钺前戮，巨天后刑。屠割鬼爽，风火无停。千千截首，万万翦形。魔无干犯，鬼无妖精。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。
　　入瘟家法
　　凡入瘟家，存身为乌旸使者，部领吏兵前下患家，遂发天火地火。太阳真火，七星霹雳火，五雷烈火，烧变病家。然后擎起二手金楼玉殿诀，念咒曰：
　　唵嚤呢哒哩吽□咤。速变速变疾连变。摄。
　　咒毕，化本家为金楼玉殿，玉府五雷之官，屯驻神兵之所，即行启白圣真退病。
　　入房退病起瘟
　　凡入房退病，就先发三洞真火化变病身。又存本人为猛焰，烧变讫。以净水一盂，桃枝一条长一尺五寸，先令推开前后门户，放一走路与瘟鬼，不可关杀。却步罡咒曰：
　　上台一黄，驱却不祥。中台二白，护身镇宅。下台三青，治病驱精。台星到处，大赐威灵。降临真炁，圣威奉行。急急如律令。
　　右咒，三步，近病人身，挽起，以水噀之，咒曰：
　　清净之水，日月华开。中存北斗，内映三台。神水一噀，散祸消灾。急急如北极帝君律令勑。
　　咒毕，即将桃枝寸许煎汤，焚乌旸符入内，与患人服。以两手十指，存为天驺甲卒搜下患身毒炁。即念咒曰：
　　谨请火铃上将吴明达，部领三部火轮神将合干吏兵，速入患身五藏六府之中，摄出一切邪精魍魉时瘟毒炁。唵。大圣。午。唵。大圣。不思议不思议。午。正身来，中中。病散去。卯出。退病人，寅至午。起病身。中中。唵。辰。嚤啰。午。剐鬼灵，急捉头。斩斩勒勒勑煞摄。辰至午出。
　　退后劝病身及房
　　入房前丁步立，噀水一口，念咒曰：
　　谨勑病身五体真官，五藏六府，九宫七政，十二神室，四肢筋骨，皮肤血脉，九窍营卫，一百八十灵关，三百六十骨节，八万四千毛孔，左三魂，右七魄，三部八景二十四神，从今退勑之后，汝为太上之子，玄皇之孙，头戴朱凤，足履玄武，左御青龙，右踞白虎，朱雀导前持旛幢，玄武随后负钟鼓，青龙扶迎，白虎侍从，即令患身心不受邪，肝不受病，肺不受奸，肾不受昏，脾不受死，胆不受怖，胃不受秽，一身清净，万邪不干。吏兵导引，五神侍侧，随水奉行。次勑病房之中，一勑东方木枯折，二噀南方午火灭，三噀西方金石裂。四噀北方海水竭。五噀中央土摧缺。噀人人长生，噀鬼鬼绝灭。千邪万怪，随水消灭。急急如太上口勑律令摄。
　　持瘟断后符
　　唵吽吽北帝 北斗七星天中大神 南斗六司照耀乾坤南斗火官除害北斗水神灭凶灾 三十万兵卫我九重 天圆地方六律九章神公受命普扫不祥 五帝大魔横天担力 诛戳诸不祥 六甲六丁追捉妖精 一切尸鬼不得容情北斗南辰杀伐不祥 天蓬三十六将威力镇断乾坤 起五种瘟鬼不得留停神符一元亨利贞纂天瘟地瘟年瘟月瘟日瘟时瘟押赴魁罡之下不得动作 汝山之父尸之母鬼之祖 北帝二将押赴雷罡急急如九天雷祖大帝律令
　　绝瘟符
　　劝符咒曰：
　　五方之精，五土之神。四季游荡，寒热赤青。再奉帝勑，斩汝身形。汝须速去，不得久停。风雷哮吼，剑戟如林。酆都录籍，北府传名。急急如北极大帝律令勑煞摄。
　　天道断，地道断，人道断。鬼道断，天道塞，地道塞，人道塞，鬼道塞。天关把头，地轴把尾，尾合□ 一头，永灭断绝。急急如律令勑。
　　五雷总摄符
　　咒曰：
　　天帝勑命，总召雷神。上通无极，下摄幽冥。阴阳交合，运动魁歪。赫奕威杀，霹雳震惊。三界奉令，日月璇玑。雾霭腾腾，江海翻鸣。吾召将帅，火急降临。来坛听令，诛斩邪精。山魈魑魅，化作微尘。移山倾岳，元亨利贞。火轮神将，不得稽停。符命到处，火急奉行。急急如雷霆都司帝君律令勑。
　　右符掐午诀，取南炁一二口，化口为火门，舌为火焰，心为火府，牙为三十六将，呵火炁入符，发遣任意。
　　铁扇符
　　右符默念日君咒，取炁入飞斗盖。即念：
　　谨请铁茶山铁支罗汉圣母，铁扇千斤，扇山山崩，扇石石裂，扇人长生，扇鬼即灭。应有三界不正妖邪，五瘟炁候，有逆吾者，扇下东海，化作泥沙。急急如律令。
　　退潮热符
　　念乌旸汝吸铁咒书。
　　右符存吴将军部领主水使者李存真，及水部史兵，自西北来降，下严霜霰雪，冰冻潮热之鬼。存病人为雪山，取北炁吹入符中，化与病人服。
　　起瘟符
　　乌旸汝吸铁咒书。
　　右符下加雷字，五方蛮雷速发涂符。念：
　　一转天地动，二转日月明，三转邪鬼死，四转雷火发，一切邪魔尽皆押入火狱考勘。
　　右符念都勑符咒，及万变咒勑。存吴将军部领火司帅将史兵入符，下为驱荡瘟疫邪鬼，远离他方外境而去。
　　道法会元卷之一百二十一竟
　　道法会元卷之一百二十二
　　太上三五邵阳铁面火车五雷大法
　　法序
　　昔邵阳雷公於南岳衡山祝融峰顶，得遇六波天主帝君，授以三阳五雷之道，使之掌风雷之政。凡天下水旱人民疫疠，皆隶之焉。昔六波天主帝君，乃以都天大雷火印，并三阳五雷神火之印，及雷霆都司符玺，悉以付之。自是邵阳雷公颐指神炁，使风雷立至。积久而有大功，闻於上帝，遂诏封为三五邵阳雷公火车将军，以掌中斗大魁五雷之政。复命四帅，乃闾、卫、任、郑，降於湖南邵阳之境，与邵阳雷公互相统属，同主雷霆之事。是时黑云蔽天，雄风刮地，雷声徧於山谷，电影现於丘闾。如是三日，然后开霁。故此邵阳五帅立为一司，其威厉英猛雄烈，举世莫有知者。 
　　昔晋旌阳县令许君逊，隐於豫章之西山，后数年丹成，得九天灵剑之术，飞神驭炁於西山之上，专以伐蛟为心。蛟精知之，遂遁於潭州之境。上帝闻知，乃降诏以此书赐许君，以斗府雷雨判官为职，仍以邵阳五帅为将。诏立邵阳五雷元帅之司，以斗府雷雨判官掌之，以邵阳五帅辅之。因此许君遂得风雷之权，蛟精寻亦剿绝。此事乃吴猛丁义二君当时得其传流，年代更变，流传至今。其有得是书者，亦须秘受。当体旌阳许君所得之意，及邵阳五帅所聚之因。古甚秘之，亦莫有传之者。独吴丁二君振其源矣。故旌阳飞升之后，其事不载於家传，盖无人知此也。但得邵阳之法者，当知之。敬书数语，以冠法书之首云。
　　泥丸道人陈楠南木稽首敬书。
　　主法
　　高上神霄玉清真王长生大帝。
　　雷霆都司元命真人。
　　九州都仙太史高明大使神功妙济真君。
　　传派师真
　　传法主教六波天主帝君，
　　雷霆教主玉枢青灵帝君辛忠义，
　　主将邵阳雷公五员各主一方
　　三五铁面邵阳雷公火车大将军闾不渐，三头五臂，大眼睛放金光，有髭髯，铁面青黑色，黑帽皂销金袍，脚踏火车、一手雷钻，一手雷槌，一手雷印，一手火球，一手金枪，背负火瓢，瓢中出火飞空。本将主东方。
　　西兑白殿八灵八猖邵阳将军卫贞，上身如五通相，红袍帽子，下身鱼尾最细之身，左手执钻，右手执斧，身带大火球，红焰中立。主西方。
　　三五邵阳主帅风火大将军任运力，状如五雷使者，卷云冠，金甲青衣金束带，两手执雷斧。主南方。
　　三五邵阳雷公火车大将军邵阳公弼，五雷使者相，似唐吴道子所画真武像，黑衣金束带，两手雷钻。主北方。
　　三五火车雷公邵阳将军郑彻灵，如五雷使者状，黄衣金束带，两手持剑，剑上飞火。主中央。
　　右元帅五员，召而用之，驱邪治病，剪蛊除瘟，扫灭尸疗，收斩妖精，兴云起雷，封山破庙，祈晴祷雨，随意役使。小事默念小召呼之，急事厉声指名召之，大事则用符牒以差遣任意。
　　邵阳雷司将校九员
　　苍牙霹雳大仙谢仙火虎头熊耳象牙，鸟喙，龙爪鹿角，额上一小羊头，浑身龙甲，手足上各有一蛇，乃四蛇缠于手足，蛇各吐火。
　　啸命风雷使者张可烈，猪首相，身披金甲，手执黄旗，旗有雷令字。
　　霹雳号黑使者陈知常，如五雷使者状，身在黑云中，手执火把。
　　散云呖黑使者钱雄飞，状如天丁力士，身在黑烟中，手托火球。
　　黑猪铁狗大将鞠阳奴，人面白容，黄包巾，青抹额，红袍豹皮裈，手执雷斧，左手雷钻，前后有火，前火中有一黑猪，后火中有一黑铁狗。
　　火鹰腥烟大将霍天寿，黑面，蓬头赤发，三目，身着黄衣，手击一鹰，鹰觜吐火，前三鹰，踏火轮，在黑烟中立。
　　紫陵雷令赫奕使者童可烈，龙头象鼻，身着黄衣，足皆虎爪，一手执雷斧，一手提人头。
　　南陵火铃使者许仙定，头如老鸦，鬼质猪足，踏三脚鳖。
　　五雷总管使者陈鸾凤，头如老鸦鬼相，两手执斧，红袍黄飞带，猪脚，腿皆鱼鳞，两眼出金光，口吐火。
　　右将校九员，凡有申奏行持，收捉救治，并皆可以召而用之。初差一员，不验则摧之，以别召一员往也。然将校皆威烈，须至诚存思，召到则严厉而遣之，随手即应，任意差役。凡欲如何，但心存口祝而遣之，必验，不待催促。其去则如风火。将吏姓名不可漏泄。行法之士亦须自秘，轻泄其讳，自有冥考，从微至着，天谴雷嗔。在乎每事严肃，非惟将吏用命，而鬼神闻则亦丧胆矣。
　　邵阳魁台神吏十二员
　　魁台子时直符神吏黄荆，老鸦头，白花马脚，黑抱豹皮裈，黄飞带，背负火瓢，手执黄旗，上有雷令二字、身在黑云中，部下三十六人皆兵甲黑旗，中有雷电风雨。
