<!-- { "loadSidebar": true } -->
　　存自身为枯木，掐午文，发心火烧木成灰。掐巳文，起巽风，吹散灰灭。存心中一婴儿渐大，涌丹田内祖炁，送上顶门出见，一头在额上，左右各有一头，共四头八臂，分明了。却存天门上有一元帅，现降魔相，四头并散发直上，红色通天冠二，八臂，左托北斗，右执帝钟，左执钺斧，右持戟，左执降魔印，右执金剑，左提索，右把夔龙角；龙金色，四目两角，口吐赤炁，目出火光，绯袍，金锁子甲。兆诵大咒，至紫炁乘天，见帅在紫云之中。再诵大咒，舌拄上腭，化一金桥，涌出自己三百六十骨节丹田祖炁，从下直上，元所存大帅与云间帅合而为一。以鼻意吸，下降於香筵之上。再诵大咒，一句一啄齿，志心祝事，然后作法建狱。存想嗣师董真人，顶金冠，披紫服，左手握元帅诀，右手执神尺，驾白鹤，坐居云椅，降坛侧。一炁都统周将军，顶通天冠，皂情皂衣，金甲，弓箭，执戟，飞鹰走犬大将军，绯衣金甲，兜鉴，执器械，翊卫火狱中。主副元帅各执器械，推勘捉缚枷拷，俱肃威仪煎勘。
　　建狱作用变神
　　凡欲建狱，先须变神。三步丁罡，存左右捧剑，即青衣二童，自身为驱邪院使，戴交泰冠，披白鬣服。右手仗三昧火铃剑，左手执都天大法印，於建狱室中步七星罡。令人临步时插竹子，每一狱星上插一茎。竹子用七条，各长一尺二寸。左细绯绢绳七条，每一条竹上缚一绳。先写追魂符两道，内一道朱书，一道墨书，纸钱一贴，於狱前烧其追魂符。如急捉之状，便掐追魂诀，次念咒曰：
　　天狱灵灵，上帝敕行。都天法令，牒命严行。收捉邪鬼，无道神明。尽将禁勘，不得容情。急急如律令。
　　变狱咒
　　北斗灵灵，斗柄前星。乃天罡星。四天闭塞，变化结为。某狱，煞文。灵官巡检，乃宋马二灵官，斗口魁神大将。掌持狱印，主宰狱兵。即归天印。九州社令，一一呼名。以手圈一圈，存天池尽在其中。斩组凶恶，诛戮邪精。煞炁。妖尘荡灭，人道安宁。以金光炁吹之，存世界黄金色。
　　立狱前榜令
　　元应太皇府
　　本府备奉北极敕命，差到官将，应捉至为祸鬼神，并仰押赴北狱，施刑枷锢，评拷磨勘。退病收炁，交还魂命，俾令患身立时痊瘥。不许容情疏漏。须至指挥者。
　　右付
　　某靖某狱推勘一行官典。
　　太岁　年　月　日。具　位　姓　某　押。
　　行持次序
　　凡作用念天蓬咒了，掐上帝诀，四指藏头，五指朝天。又用天丁符贴於天狱竹子上，存黑绢作黑云叆叇，化作黑暗天狱。八星，阳日用石灰，阴日用炭灰，各七寸，武曲星下立狱，圆阔一尺二寸，用青竹九茎，各长四尺九寸。星并狱各以细灰为之。以上竹子逐一标定，乃以竹为直狱将吏。以皂帛九条，各长九寸一分，竹子头量一尺七寸，系定，朱书八星於皂帛上。日闭夜开，慎防触犯。并不用灯烛。如治病，以斗柄指病人卧房，其余则以罡指月建。经两宿，看狱内尚未见踪迹，当行文字催促承牒神将。狱前门上贴天狱二字大书，自有报应。相度施行。若已报应，一依阳法公道行遣，不得曲顺人意，妄入鬼神情罪。凡立狱，不可令人见，只是自己出入。最忌鸡犬，孝子孕妇、僧尼师巫、一应术士。立天一火狱，必申驱邪院，并牒城隍，请兵守卫驻札，着落司命土地用心守狱，牒本部将兵并力奉行守卫，毋令东西走闪疏漏，并直坛将吏，呵令专一听事。须当先令焚化纸马及追魂符。
　　敕灰坛咒
　　敕此净灰坛，光明莹皎洁。上映三天开，下照三涂裂。地狱见嵯峨，铁关维曲折。磨尘光闪烁，细细生寒热。一握遍世界，周维皆洞彻。天狱赖此成，各列诸旌节。天仙及鬼神，恶罪善加爵。收汝无道鬼，捉汝无道神。巫蛊众妖精，押来现踪迹。急急如律令。
　　凡用咒书符，宜向月建上焚香祝之，所有祸鬼精邪，令就诸处源头，尽数擒来。
　　变狱咒
　　火炽风驰，变为狱院。蛇盘龟走，飞雷掣电。地暗天昏，乾坤俱变。天罗地网，剑戟周遍，酆都雷火，疾速为建。当令下鬼，永受天宪。雷火之司，森列屯练。纠察鬼神，踪迹立现。急急如北帝律令敕。
　　结狱咒
　　六首山翁，生在幽谷。朝从庚辛，暮还甲乙。中镇丙丁，大海四目。头枕北斗，足踏罡宿。三十六将，速建天火狱。急急如律令。
　　重结狱咒
　　四大神洲兴火将，太阳炎焰火光神。无忌火狱大神将，与吾疾速显通灵。立驱邪鬼赴火狱，见形随火炼魔精。天地通红日月暗，火轮万丈震雷霆。唵达哩摄。吾奉北帝律令救。寅申巳亥发诀。
　　敕狱咒
　　敕此天一狱，炎炎流火烈。猛兽金睛及毒蛇，吞精食鬼无休歇。铁狮铜狗绕狱中，油镬火盆煎鬼骨。绷扒吊拷鬼神悲，灌顶镕铜多沥血。积恶贯盈当受罪，遇赦不原难释灭。号令狱中诸恶鬼，碎骨凌迟还杜绝。急急如北帝律令敕。
　　卫狱咒
　　谨召飞天大黑神，飞雷役电罩狱门。
　　主法真人三天丁，与吾枷拷问罪人。
　　煎勘神兵依法勘，重加纳款勒招情。
　　退病交魂甘不伏，保扶患体立康宁。
　　当职亲受雷霆令，专司捉鬼救生灵。
　　敢有不伏拒逆者，永囚天狱不回程。
　　急急如玄天上帝律令敕。
　　更变狱咒
　　用火铃烧鬼符奴常，改变戮字。
　　天元七星，五帝流铃，焕掷雷火，妙天奔星。光耀十方，映鬼归真。敢有小怪，当我人门。大帝有命，诛灭无停。屠肝剖腹，剪截魔精。千千截首，万万皆倾。神威吐火，炼灭鬼形。急急如南方火铃帝君律令。
　　凡结狱卫狱，皆存四维火城火堑，金罗铁网，刀错剑戟纷纷，红头赤面无数兵将，狱中蛇蝎恶猛狮虎威严啖食鬼妖，镕铜确磨，判解绷吊，拷打神异，火城环合，纤悉不通。用开闭留塞法，未存变，敕结之。先以烬点灯，诵下咒。
　　点灯立镜咒
　　明灯照出千年鬼，古镜照出万年精。太阳正照，阴鬼当衰神光耀目，光露太微。我今所化，照众恶皆摧。七炁成斗，三炁成台。五星洞照，万劫咸灰。符到速捉，符到速追。急急如北帝律令敕。
　　右咒毕，存万丈火光冲天，两手剔子午斗，入灯中作用。
　　敕咒
　　昏昏沉沉，七曜真灵。明山七真，付吾神灯。天官是父，何鬼敢停。急急如律令敕。
　　安灯放镜咒
　　业镜光明神鬼伏，明灯晃耀邪魔惊。辰朱赫赫，上映太清。台星魁斗，五星七真。照彻中外，万鬼灭形。神灯神镜，鬼惧神惊。唵吽吽。众神稽首，邪魔归正，敢有拒逆，化作微尘。急急如上帝律令敕。
　　右念到点灯咒毕，剔南斗，呵在灯上，存为猛火焰之狱。仍指挥将吏，喝云：神将吏兵，急捉妖鬼，押赴火狱根究，明彰报应，退病安人。疾速。次步鞫邪罡四座罩狱。斗罡召将，焚召直月将军牒，存将吏领牒，去捉鬼入狱。次存心默坐，执天蓬尺，持咒，非三六即四十九遍，掐鞫邪诀，至卯上且捻住。再诵大咒，七转，居已上点斗回煞，为大斗诀。持咒如前数。次念降魔咒，存自己为帅，出神统兵，遍满虚空捉鬼。存门炁出，皆成兵马。次诵杀祟大咒，一句一啄齿。重则一句三啄齿，又重一句五啄齿。杀鬼，凡是大咒，每句加煞，如重加敕字，又重加摄字。大咒微念急急如九天尚父琼魁宗神含元太虚天蓬都元帅真君敕煞摄，却抱患某身中，应干为祸妖精邪鬼，立即受死无存。如未应，再加横天乱地，先顺后逆。念了，则领神归体，存自己渐见收神空中，用守正法。次念咒曰：
　　横天万鬼自溃，乱地溃自鬼万。
　　二十八咒掌罡
　　角寅。亢丑。氏中指中节。房卯。心辰。尾巳。箕午。斗申。牛未。女四指三节。虚酉。危戌。室亥。壁子。奎巳。娄辰。胃中指三节。昴午。毕未。觜申。参酉。井亥。鬼戌。柳四指中节。星子。张丑。翼寅。轸卯。
　　元帅印诀一名摧魔局，又名鞫邪罡。
　　格寅。正卯。机辰。罡巳。衡大指上节。卫大指中节。文大指下节。□寅。□丑。□中。□卯。□辰。□巳。□午。阳日用。贪午。巨未。禄四指三节。文四指二节。廉中中。武丑。破。子。阴日用。格大指下节。正大指二节。机大指上节。罡巳。衡辰。卫卯。文寅。掐至寅。勒归掐煞文。屈二指倒大指根下，以三指四指五指皆直，大指掐煞文。
　　立狱仪式
　　凡立狱，须用净桌一只，桌下立狱，桌上供养神将位牌。其狱用新席一领，四围遮闭，日闭夜开。狱内用香油一大盏，书灯捻符，分七个灯头点。照，用镜一面，书符，米一斗，鸡子二枚，秤剪尺安米上，镜前插列。谨防猫犬鸡畜，一切腋血厌秽，恶心巫术，亲姻男女，行毒之人妬视，有误报应。傥夜静，闻锁缭，刀枪衣甲，马过鸣响，鬼哭神嚎，击物之声，须预先叮咛词家，切戒勿令诃呼，有忤狱神。至祝。
　　出狱斗罡
　　右出狱步罡，诵下咒，存想行关锁诀法。
　　出狱咒
　　太阳火铃，炎帝之精。中佐北极，上事三清。猛烈威力，精怪身形。长生火焰，万里光明。玉皇敕下，与救群生。内合天地，威震雷霆。炁冲日月。焰满苍冥。前排力士，后拥天丁。拏云指雾，飞走火铃。光锋利斧，斩鬼五形。符到奉行，不得留停。急急如律令。
　　开狱应验
　　若是猛烈狂恶鬼神，见蛇蝉迹。若阴沈暗鬼，只露踪迹，病当命终。即於患人本命星下见双迹，乃无常鬼来追之报应也。急罢散坛。若客亡女鬼见，鸡足。似人足迹大小，五通，似狐狸猫迹。若山魈。如人手足粗大迹，山神，猛恶洞鬼强梁。似蝉蛇迹，泥神木像，土地社神，土洪石精。似鹅鸭足迹，有血点者，伤亡鬼，道观社庙僧寺神灵为祸，则贡起。修造触犯方隅，灰如刀挑起，或有小迹。若蛊毒邪鬼，如驴骡牛马迹而大。若邻蛊毒，如驴骡牛迹而小。若自缢鬼，则如麻布丝绳拖拽者之迹。若冢墓疰鬼，似蚁迹杂乱而大。若山林陂塘触犯为祸，似蚁迹杂乱而小。
　　罢狱诀
　　师变神为驱邪院使，令鬼神先赴星坛显迹讫，即依公法，具状，申达师省东岳，帖付神将，管发前去岳下出头。逐一封角文字毕，供养钱马，差神将，仰巡分泰山，搜捕邪亡。差来天将及城隍社令神兵，速於天狱中交领某人身中为祸鬼祟於案前，伺候指挥。存想领到，即依法具酒食钱马供养。毕，焚化结案公文，喝云：神将逐一发去军前，仰军刀创子处斩罪犯。连累轻者，依律断遣施行，不许犯坛。仍前作衅，扫除狱灰，送去溪河。用截断法关闭。
　　用净灰围罩四维促法掌诀
