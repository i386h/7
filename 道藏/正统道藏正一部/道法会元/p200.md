<!-- { "loadSidebar": true } -->
　　右臣检会，已於今月某日具录椷封，为某府某县某处雨泽愆期，陈乞敷奏，请降甘雨，以慰生民之望。自后虽蒙感应，未能沾足。臣某深虑劫运当期，下民业重，倘非霶霈，曷救焦枯。伏念臣受法之日，誓以阐扬正法，利济生民，上赖大道好生，用敢再干造化。须至录状奏闻者。
　　右臣谨谨昧死录状，上奏昊天至尊金阙玉皇上帝玉陛下。恭望天慈，允臣所奏，特颁敕命，径下掌劫会罪业真司，合干去处，原赦本境生民一切罪咎。仍乞降敕旨，行下碧王内院，天章雷司，差降太一十大星帅，欻火律令大神邓伯温，雷公阎世冲，碧玉内院行雨仙龙，押起某处潭洞龙神，立便开放潭洞，搬运神水，酿成雨泽。的限今月某日某时分，显动阳雷，震轰霹雳，大离雨泽，普救焦枯。拯生民性命之忧，免饥馑流亡之苦。实荷雷霆之造，普沾大道之恩。干冒天威，但臣某下情不胜战栗俟命之至。谨奏。
　　碧玉奏状
　　具法位臣姓某
　　照应某昨於今月某日已具状奏闻，为某处某人投词，自某时以来，雨泽愆期，陈乞请降甘雨，以慰千里生灵之望。於某日已蒙感应。切缘雨泽微细，未能沾足，今来欲乞再降敕旨，添赐碧玉白莲神水，付左右二仙龙王，勒三万六千负水力士，搬运於某处诸乡周匝行雨。乞以三日为霖，庶得地脉浃洽，成就丰年，以副合郡士民之望。未敢自专，须至奏闻者。
　　右臣谨谨录状上奏太一碧玉内院大天帝御前。恭望圣慈，允臣所奏，早赐圣旨，降付内院，依应施行。臣冒犯宸威。照前结。
　　太一元君九位真君申
　　具法位姓某
　　照应某昨於今月某日具状，为某处入意。今来已准帝敕，差降内院二仙龙王等，负水行雨。但雨势未大，不能沾足。今来欲乞再赐敕旨，督发左右二仙龙王，雷公都部，飞烈七十二将，霹雳万神，召龙负水力士，九江四渎泉源龙渊，十二溪河，并见今所指某处龙王，各各协力同心，督勒负水力士，同共搬运神水，蒸郁浓云。的限於今月某日某时齐集行坛，显动阳雷，震轰霹雳，降霪甘雨。大施三日之霖，成就丰年以副万民之望。未敢自专，须至申闻者。
　　右某谨具状上申太一元君，太一主雷霹雳九位真君圣前。恭望圣慈，允今哀恳，即赐圣旨，颁下合属，咸祈依应施行。照前状结。
　　雷公欻火牒
　　司额
　　检会本司已尝於今月某日具牒，为某州某人等请降甘雨，以慰生民之望。已准敕命，下掌劫会罪业真司，愿赦本境下民罪咎，差降龙神行雨，某日已降□霂之雨，不能沾足。又不见显动阳雷，安能驱除旱魃。本职於某日时登坛作法，召集合干龙神，斩鹅设誓野祭，必欲动雷，大降甘雨，虽蒙感应，未能沾足。深虑劫运当期，下民业重，天不降雨，万物受炎。照得当职受法之初，列九祖为誓，愿扬大教，济物为先。今见世民饥荒，情实迫切，除已再具状上奏昊天金阙，雷祖轰天大帝阙下。乞降敕旨，付太一碧玉内院，差降左右二仙龙王，督勒负水力士，捧碧玉白莲神水，变化雨泽，及乞颁下太一天章阳雷，专委威神，同飞翼雷公，押起某州某处龙神，立便开放潭洞，搬运神水，同共措置雨泽，於某州管内显动雷声，普降甘雨，仍以某日为始，至某日终，三日，大降霶，保全民命，及牒飞翼雷公，照应立便奉行外，所有太一起雷真符连黏牒前，须至专牒者。
　　右牒请遵依太一起雷符命，照详备去事理。务要宣灵显圣，疾速奉行，霹雳交横，大降甘雨。本职守候响答，以凭回奏三天。幸勿故违雷轰号令。故牒。
　　年　月　日　时牒。具　法　位　姓　押。
　　请将牒
　　司额
　　检会本司已尝於今月某日具牒，为某人请雨救旱，於某日已得雨泽感应，但云阵乍开乍合，雨阵微少，阳雷不动，不能驱除旱魃。委是某处管下四郊田亩久乾，须得三日霶，可苏万物。除再具状飞奏太一碧玉内院，及申太一元君，督发左右二仙龙王，负碧玉白莲神水，同九江四渎，并所指某处龙神龙王，遍行雨泽，约以三日为霖，庶得地脉浃洽，驱除旱魃，下副民望。本司今取某日备素鹅野祭，设誓请雨，普济万物。须至专牒者。
　　右牒请详前备去事理，体太上好生之德，悯小民请梼之诚，即便集降行坛，受沾薄礼。轰雷掣电，大施霶霈之霖，救旱消灾，转作丰登之岁。牒至火急奉行。故牒。
　　年　月　日时牒。具　法　位　姓　押。
　　十星帅，都天飞翼雷公，欻火七十二将，神霄玉府，五雷部众，泰玄都省，五雷太一碧玉内院，左右二仙龙王，五雷部主宰，九江掌记神司主者，城隍主者，某处社令神只，某潭龙王，八卦大神，乾罗答那洞罡太玄四将，瑞光仙部，已上各牒，并依前式。
　　引式
　　司额
　　照应，本司今奉某州某人状，称某处地分久缺雨泽，祈祷未应，万民忧惶，性命未保，乞依大法请雨，谨就某处拜发奏申文字，画一下项：
　　一、奏状一函，谨上诣昊天金阙门下请进。
　　一、奏状一函，谨上诣雷祖轰天阙下请进。
　　一、奏状一函，谨上诣太一碧玉内院投进。
　　一、申状一函，谨上诣天章雷司九位真君门下投进。
　　一、申状一函，上诣太阳宫投进。
　　一、申状一函，上诣蓬莱都水司投进。
　　一、申状一函，上诣罗计都星宫投进。
　　一、申状一函，上诣太一元君门下投进。
　　一、申状一函，上诣二十八宿星宫投进。
　　一、申状一函，上诣太一四真人门下投进。
　　一、公牒一道，径至太一天章司七十二将前投下。
　　一、公牒一道，径至都天雷公前投下。
　　一、公牒一道，径至欻火律令大神前投下。
　　一、公牒一道，径至九江掌记主者前投下。
　　一、公牒一道，径至某处潭龙王前投下。
　　一、公牒一道，径至某州城隍前投下。
　　已上文字逐一分明，投达须至，出引。
　　右引付五雷直符，三界四直功曹，当所土地，准此指挥，遵依玄章律令，如法赍捧飞腾上达，至诸司投达。应在云路之上，不许时刻住滞、毋令损拆。并要体念今来救济万物急切事理，务在用心，请雨下降。有功保奏，言劳迁职，以为效信。如或违误，定依雷轰元降真令施行。
　　年　月　日　时引。具　法　位　姓　押。
　　谢雨言功章
　　具法位臣某诚惶诚恐，稽首顿首，再拜上言臣谨按天章，法留后世，条许济人，赏善罚恶，各有品式。臣仰蒙天地好生，赐臣炁命，遭逢大法，皈命至真。佩受以来，夙夜忧惧。功无毫发，罪积丘山。上赖洪恩，未赐诛戮。誓竭愚短，济物利人。臣昨据某入意，随蒙感应，降雨沾足，人心慰望，丰年可待。臣敢率励士庶，置备凡仪，就某处取某日开启转经礼忏，修设五雷谢恩清醮，若干分位，拜上朱章，言功谢雨。臣切照当日口启陈愿祈求，曾乞天官役使吏兵，及天地水三官，水陆里域诸官君正炁，助道兴化，并天地龙神，及臣所佩法箓太一天章阳雷霹雳十大星帅，太一十神，七十二将，雷公都部，阏伯冯夷，欻火猛吏，直符，天雷，神雷，龙雷，水雷，社令雷部，承受资奏将吏，及某处真官土地，护法龙神，某处城隍主者，社令正神，有功劳者，重乞言功，迁加仙秩，从一等，至百等，至千等，如天曹秩品资格，迁署职位，毋令失意。天官地官水官，三洞五雷法箓威神，受功事竟，各还本位，佐助臣行持大法，灵通随心应效，所有某处龙潭主者，行雨有功，乞特加迁职位，激励后来。受功事竟，复还元潭。恭惟太上无极大道，诸君丈人，三师君丈人，降下正一生炁，流入臣身中，令生炁真全，宿业消去，四体轻强，三尸堕落，九虫沉零，学道栖身，心开意悟，晓知未来，长生久视，神仙度世，得见太平。愿醮宫某等，合家长幼，并乞延长寿命，解厄扶衰，凶恶不侵，吉祥骈集。臣恩惟太上，分别求哀臣愚。谨因二官直使，飞龙骑吏，左右龙虎君，各八十一人，操臣拜上谢雨言功都章一通，上诣某曹某宫，伏须告报。臣诚惶诚恐，稽首顿首，再拜上进以闻。谨言。
　　年　月　日具位　章於某处拜上。
　　太上无形无名无极大道至真自然七宝玉陛下。
　　臣属某州某院某靖焚修。
　　发章引
　　司额
　　本司今为雷帅龙神城隍社令等，拜发谢雨言功都章一函，重封印全。径诣三天金阙门下上清天枢院请进外，须至引者。
　　右引付雷坛当日雷神，天界功曹，准此指挥，立便捧诣天司，依仪请进。在路不得住滞损污，火急依律施行。故引。
　　年　月　日　时引。具　法　位　姓　押。
　　道法会元卷之一百四十四竟
　　道法会元卷之一百四十五
　　太一天章阳雷霹雳大法
　　祈晴行遣
　　昊天雷祖奏状式
　　具法位臣姓某，诚惶诚恐，稽首顿首，再拜上言：臣一介凡愚，千载幸会，得遇明师，传付大法。登坛之日、誓以助佐道化，济物利人。臣谨据某人投词，伏为今岁某时以来，久雨连绵，水泽盈泛，漂浸五谷，民心忧惧，投臣丐为祈求晴霁。臣领词虔切，不敢抑违。谨取某月某日就某处建坛祈祷，苏救禾谷，以全民命。但以太一大法，威禁至重，不敢擅行。除申牒天地职司掌隶等处，知委伺候敕旨降下，立便开晴，升阳开霁，须至具状逐一奏请者。
　　一、臣奏乞敕命，下九天曹局掌隶劫数罪业真司，特与原赦某州士庶男女种种欺罔冒犯无边之罪，免遭劫会，庶得导迎和炁，保全民命。
　　一、臣奏乞敕命，下九天雷司，颁告太一六府，雷霆诸司，三界当季行雨龙神，应干掌雨旸去处照会，遇臣批发太一祈晴真令，至日应时止雨停风，升阳退阴，符檄到日，即时依应施行。
　　一、臣奏乞敕命，下太阳宫，速与督发南方火神雷帅，升起阳光，止停风雨，并下罗 计都雨宫，收敛阴炁，开云现日，保全禾谷。
　　一、臣奏乞於奏后批发止雨祈晴真令，乞降救旨，下太阳宫，专委引驾邓化将军，高步火城，烁退阴翳，升阳暖物。
　　一、臣奏受法之初，以九祖为誓，专一代天行化，祈晴祷雨，济物利人为急。今伏睹某州连年饥馑，民物流离，田野荒凉，实为迫切。臣深虑下民不能敬畏天地，损物害人，积罪造愆，致遭劫会。臣仰惟大道好生之德，常悯下民，欲望慈悲，特赐原赦。
　　一、臣德行浅薄，自得法以来，香火怠慢，功无毫发辄，敢容易具奏，上干造化，死有余罪，乞赐原赦。特降正真自然诸天生炁道炁，灌注臣身中，今臣宫室清明，易於号令，立获感通。
