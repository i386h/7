<!-- { "loadSidebar": true } -->
　　吾性嗜冲寂，且闻至人多尘隐者，老子尝为柱下史矣。吾切慕焉。会尚书王古入朝，雅知先生有道，檄充史掾。尚书嗣丹元真人东华嫡传，又闻田灵虚，遇陆简寂於庐山，玄授三洞经教，与东华丹元玄旨会合。尚书延致灵虚于家，俾先生典视抄录。先生既心与道契，一见辄解悟。凡宗旨秘文，必私录副本。灵虚知先生宿有仙分，心切许之，弗讶也。先生亦未尝敢请焉。一日灵虚言於尚书曰：裴氏子根器深重，骨相合仙，异日当负大名。然振起吾东华教者，必此人也。欲以上道授之，俾其掌教可乎。尚书亦欣然曰：此吾志也。遂授焉。自是修持不怠，能通真达灵，飞神谒帝，名振京师。
　　遭靖康国难，大驾南巡，先生奉所生母以行，遂飘怕来南。所至人辄归慕。前是杨司命得道华阳，以灵宝玄范四十九品，五府玉册符文，一宗印诀，进于朝。诏藏秘府。司命登真，付於嗣法仕子仙曰：尔肘吾上道，谨勿轻泄。若遇绯衣人付之。后仕君於江南时，先生尚从裴姓。仕君曰：吾昔受先师绯衣之祝，今始悟绯衣者，子姓也。即以图策心印付度。未几母亡，号恸不已。时兄弟皆沦丧，无嫡承，至是始复宁。
　　绍兴中，既驻跸吴会，十六年十一月高宗皇帝将有事於南郊，及致斋，雨雪交作，上忧形于色。或奏请先生致祷焉。甲戌朝献元庙，霁日丽空。乙亥享太岁，晚宿青成斋宫，风雪复作。上即封香遣内使诣先生靖治。先生谢恩讫，以为今去行礼，只一二时，须具章奏无及，取水噀壁中，光赉见。令责香内使谛观之，一上真降鉴云：是太皇万福道君。先生命内使以上旨恳切求一日之晴，以讫大礼。道君首肯而退。即策骑回奏，及行宫门，痴云惭藏。丙子清旦，上登坛行礼，於彩云缭绕中，三台独见。暨五鼓成礼，则风雪又如昨矣。廷臣付史馆以纪其瑞。上从之。后恩平郡王迎至府中，建大斋，奉高庙密旨，附上二章，缄竟而后付出，初不知所云何事。伏拜毕，奏蒙上帝睿旨，所陈忠孝二字，忠字未可行，孝字允所请矣。盖高庙言恢复，及灵嗣也。三十八年，逆亮犯淮，江南事急，中外汹汹，羽檄交驰。高庙诏先生入殿廷，仍奏密章。奏讫，复诵章中所陈，不差一字。奏云：回奉虚皇上帝降赐一箭。又有灵飞玉女传旨而出曰：天亡此胡。三日后天下当太平。初言甚秘。及期，捷书果至，逆亮以其下作乱，中流矢死。上令学士院降诏，忽有天亡此胡，俾以身而送□ 死之句。上大惊异，顾问学士曰：卿何有天亡此胡之句。学士奏曰：臣夜来一金甲神人语臣曰，上帝勑旨已下，天亡此胡。臣遂下一句缀之。高庙大喜，勑赐洞微高士。继进赞化先生，赐赉荣宠。是后朝廷凡有醮礼，皆属先生主典之。
　　左街道录刘能真，初嗣先生上情灵宝大法，眷宠两朝。以先生上章之验，恶闲记其压己，嫉妬不平。於是有杀羿之心，大兴谤讪。孝宗皇帝即位初年，起张魏公浚为枢密使，都督江淮兵马。首命先生占之。先生曰：今日出师不利，相公将有黜职之谴。张浚大怒，以为讹言阻遏重气。而刘能真党於内坚谢安道、鲁允修及统制官陈瑶、李，共陷先生，拘付后司狱，实欲置之死地。先生被囚十余日，神色怡然。张浚问之，始无必杀之意，遂黥隶军籍。不数月，张浚果失职落枢使都督，改江淮宣抚。先生以能真陷己，具章奏劾之。帝师有令，臣求生不得，求死不得之语，正以咎师之罪。乃立誓曰：东华灵宝上道宗振，真真相授，不许传黄冠。未几，能真以谴死。斯人也，开山御前三茅观，内渡以来，传道最先，背师若是，诚恶逆之子也。
　　先生遂晦迹深遁，益勤修炼。士夫慕而归者如市。浙右诸处士庶多率钱建斋醮，或度幽魂，或弭兵戈，或祈晴雨，动有玄报，不可殚纪。天台巾子山素有飞猴，为郡之患。有吴崇哲者，受其害，请先生治之。见《夷坚志》丁集第一卷侯将军事。因受其祟之馈。一日际午，忽命家人簧灯。家人以日中告，始叹曰：吾受鬼脏，故获所谴。曲章表者急书章谢罪，墨污其纸者至再。先生曰：天省不允，无如之何。自是丧明。然於上道宗旨，无不默记。远方学子慕道而求，必预知其姓名，及人品高下。经法篇帙散乱，以手扪之，即知品目所在。即以崇代一宗付玉牒赵义夫，宝婺兰溪何淳真。何素官赀，为国子塾士，慕先生之教，不惜重赀，延于家塾，如宋扶、何德阳、王承之、章友直、宗妙道、胡元鼎、胡次裴、赵怀政、胡仲造、杜文豫，皆受学焉。先生晚年惟留何淳真家。淳熙辛丑孟秋，淳真适婺女。先生谓其家人曰：我欲蜕形玉阙，而淳真不归为别，何耶。既而叹曰：吾今定业尽矣，岂有黥面汉而可以臣事玉清也耶。命家童取水洗之，肌肉如初。良久，复曰：岂有一瞽目汉而可以上朝玉清也。取水洗目，光明还初，取绣针以线度之。有侍婢曰三娘子者，久在左右，先生顾谓之曰：三十年不见汝面，发垂白如是矣。又曰：我今臣事玉清，可以无媿矣。俄顷解化。人但见天乐清圆，甘露下降，彩云满空，异香盈室，征祥异至。实中元日也。
　　先生生於建中靖国之辛巳七月十八日午时，得年八十有一。诸弟子敛形盖棺，托尸於永康之同山。嗣代赵义夫上章祈度，得都省批降，先生已证位开光救苦真人。其墓迄今林木郁秀，呼为髯仙冢。后有乡宦仕于蜀，见先生华阳巾游蜀郡，犹讯及江浙间诸门人弟子云。
　　水南林先生事实
　　先生姓林，名伟夫，字君昭，讳灵真，世为温之平阳林坳人。祖楶，官至武经郎。父嗣孙，官至保义郎。母夫人徐氏，南宫舍人桃渚徐公俨夫之妹也。保义公笃行好修，家素富贵，与夫人举按次，尝曰：吾宗桂枝林氏蕃衍昌大，诗书之泽未艾，何使我有伯道之戚耶。夫人每於清晨静夜，必露香密祷焉。一夕夫人梦洪水自南渰涨其境，盂载婴儿激波而至。夫人视曰：勿使溺也。遂抚抱之。而觉有感，随娠，乃以宋嘉熙己亥九月二十八日生公于里第。公幼颖悟，资禀不凡。既长，经纬史传，诸子百家，若方外之书，靡不洞究，而於四辅三奇，阴符毕法之旨，独加意焉。公每抚语，言吶吶然若不出口，其为文则雅致混混，间见层出。乡之诸老，若侍郎平坡应公节严，右司云振林公千之，尤器重之。以公之种学绩文如此，大之可以鸣国家之盛，小却亦当校雠群玉府。乃累举不第，卒授登仕郎。将试漕闱，适丁时艰。笑曰：黄粱旧事，母乃似乎。於是弃儒从道，舍宅为观。家赀巨万，如弃弊屣。追感先夫人洪水自南之梦，自号水南，遂榜其门曰：水南福地。投礼提点复庵先生戴公煟为师，取丹元方诸之义，扁其宅曰丹元观。安抚肖梅徐公嗣孙寔为书之。观宇内外，威仪一新，雕泯盘础，镂檀竦紊，与新宫之境何以异。公每曰：予学道于虚一先生林公，东华先生薛公，于兹有年，多幸造道域，□玄律，诅可辊所学而不济於世。乃绍开东华之教，蔚为一代真师。以度生济死为己任，建普度大会者不一。书性合真筌，道开幽键，监观有赫，来格来宁，猗欤盛哉。会元厄於劫火，公曰：无何有之乡，广漠之野，有是乎。乃深隐蕃芝山修洞，将弥千日。有自括山回者，曰：畴昔之夜，梦助山有道士跌坐诵经，神光大定，庆云缤纷。则公之德行，有诸内必形诸外。道友间多诵言之。三十八代教主真人企其高，渴其道，命驾速公，甚敬。扣以真机玄奥，历历以对。真人喜溢于容，曰：永嘉有此高人哉。乃檄公为温州路玄学讲师，继升本路道录。公自视欿然，乃退居琳宇。尽三洞领教诸科，及历代祖师所着内文秘典准绳，正一教法，撰辑为编，目为济度之书一十卷，符章奥旨二卷。大而告天祝圣之文，小而田里襘禳之事，修斋奉醮，集然毕备。如上会稽睹千严万壑之秀，草木朦胧，云兴霞蔚。於是擭文遍历名山，投简纪信，载陟龙虎，礼拜三十九代教主真人，情懀语契，所撰集遂彻慈览，喜命掌笺记者录藏之。复命本路玄司长贰为倡，锓梓以永其传。且授以灵宝通玄弘教法师教门高士，住持温州路天清观事，俾归老焉。
　　弟子受道於公之门者，在州里不下百余人。在方外，则天师门下高闲董公，宗师堂下闲闲吴公，金华谢公，括苍两峰周公，武林盘隐王公，吴门静境周公，派系有庐山锺岳于公，赤城天乐赵公，武林尘隐方公，练溪岩谷周公，虚舟平公，竹林张公。此玄门之表表尤着者。其从游参妙，肩摩踵接，未可一二记之。亦可谓一时授受之盛。
　　公自住天清，不复有远游兴。斗室焚兰，虚缘葆真。间有愿学者，进之无倦，忱得有教无类之意。乃一日贻书於天任曰：吾嗣教诸子，皆在遐方，而密迩相依，袭香火之缘者，维子耳。今郡中中元斋事，子盍为我赞助焉。夏夜候凉，与其师弟存一徜徉廊庑间，曰：吾祖父寿不满花甲，今我寓形人间，年符大易六十四卦之数，亦云足矣。因命酒，待月更阑二兴尽，入榻危坐，呼侍者曰：我将去矣。师弟存一操纸索偈，公曰：奚用人间语哉。及左右篝灯侍前，则已端然羽化，实大德壬寅六月之二十一日也。公鹤形松貌，冰洁玉立，望而知为许长史陶隐居行辈中人。独赋性以直，持志以廉，为事多不与世合。其畸於人，而侔於天者乎。孤云马骤，烈冶波翻，其至人乎。盖其死，宜妙契玄同於今日也欤。公之俗子伯祥，偕座下弟子以殡之。七日，奉剑履归里，将以是冬葬於蕃芝山之原。
　　天任蚤幸登门，粗叨入室，公之行实，获知详悉。敢叙次如上，以干立言君子为之铭。
　　赤天上道
