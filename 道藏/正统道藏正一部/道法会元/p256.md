<!-- { "loadSidebar": true } -->
　　章后细字，无太上道君，又不北向，只是太清中官，不得云恩惟太上，可以云大道。如有太上，及北向，可以用之。
　　章云恩惟，分别可全。说恩惟大道，分别哀原。不得节略。上章事效，及三八言功，若大事言功，可三四百，救治垂死，言坊可五百，小小只可一二等耳。多财正炁嚣浮，吏兵厌事。谓上章及口启请诸官君将吏，及我身中功曹，以救治事效，应为言功。请三天典者，依科进秩若干首。初口启言功上章后亦上章。
　　章法二十二条。此条乃宗师垂训，非一人所言，今集为此条也。
　　章科与副本，年终焚纳上天曹章缴进。
　　天色大风晦暝，骤雨迅雷，电雹虹霓，并不得上章。如法封函，以桃栢香焚於烈焰中。如遇六戊日，不得上章。急切，告夜半前上之。惟戊辰戊戌天禁罚算，救病章亦不上御，劳而无功。
　　非受都功治正一祭酒九等大箓，飞步章奏天官金箓白简之真阶，不得上章。
　　法中若上大章，并中章，并称上诣某曹治某宫。若其次事，只诣三天金阙门下奏对。
　　上章分三等，一曰拜章，凡用星斗，谓之九灵飞步斗印，用飞符演炁之章合同印。二曰存章，用交乾斗，即用九老仙都总摄印，此印只可上章，并降魔怪凶邪等用。三曰遣章，法中合用七星斗印，用本院职印。若三印未能全备，只院印亦可。
　　若其次事小，并谢罪，可上南斗北斗日宫月府，并无祖师等处，只称谨上诣三天门下，伏须告报。即不得上诣曹治某宫。此章谓之小章，可召飞天神王，付神王资去，步七星斗，一召一遣，更无存想。
　　大章云：臣某谨遣二官直使，正一功曹，左右官使者，阴阳神决吏，科车赤符吏，罡风骑置吏，驿马上章吏，并年直某从官符吏几人。此系大章，亦系灵官章法。若请四直使，当请君，如不用四直，亦不请君，谓之中章。其次小章。亦不用前件官吏，只云：臣谨遣二官直使，或云二官使者上送，伏地拜上谢罪某章某表一通，上诣三天门下，伏须告报。
　　大章，称：某诚惶诚恐，稽首顿首，死罪，百拜上言。
　　中章，即不称死罪二字。
　　小章，即不称上言二字，只称诚惶诚恐。稽首顿首。
　　若上南斗北斗表章，只具法位某人顿首顿首再拜，平头起。
　　章即无前一阶所称，却於章后称阶，年月日时等。亦不用章符十二印，只於年月上用一印。只若奏状式合缝，亦用印印之。
　　大章、中章、大表、中表，并用十二印。合缝一印，传都三印，蜡三印，亦是仙都印，印前一阶后一阶，题注如法，即用合同符印。
　　若有急事，但只用函内一重，中一重，外通用青，依章法题注，如法称说事因，外用绛袋袋之，封题。如无外绛袋，亦诰上用木匣，即用绛袋，并用印。用几案，不可一例。灭裂用之，按五刑律。夺算一纪，罚病一年，减禄一年，追三魂入天一北狱考魂三千六百日。大风大寒大热大雨，不得上章。如违，准五刑律，夺算半纪，罚病半年，减禄半年，追魂扫五台山一匝，准阳间徒罪。
　　若犯十恶五逆之人，师不觉察，便与拜章，将曲作直，准玄都省大定律，师先追官，次追魂魄付阴山，扫山三匝，死入阿鼻无间狱治罪。
　　上章之人，不得使心用幸，不信三宝，欺心罔圣，内怀二心，即内不降中黄君，不保尔身，准五刑论罪。若能悔过思愆，不在其限。
　　章奏法师各章中说不尽事因，诰用随章单状，同章中附奏。
　　上章法师一见丧秽，并六畜产妇等，即时以符水荡秽。如已荡，未满七日，不得上章。本家产妇，并猫犬六畜等秽，六十日不得上章。违准泰玄都律治罪。房色不得上章，违准五刑治罪。
　　章奏法师不得饮食酒肉，并厌秽等物，错乱道炁。违准大定律治罪。
　　章奏法师不可身居厌秽之所，常用符水解秽，存思官将，不可暂离。坐卧与三五功曹正一功曹不相离身。思官，依方色化作。居止，三日一思，五日一存，十日一混合。
　　用印错乱，准五刑律治罪。
　　道法会元卷之一百七十九竟
　　道法会元卷之一百八十
　　上清五元玉册九灵飞步章奏秘法
　　章式第二
　　式者，书治封印格式也。
　　正一上科十条
　　一、泰玄都正一平炁系天师某治某炁祭酒正一姓名，稽首顿首再拜。今按前阶，不用姓。
　　二、上言，谨按文书某乡贯男女甲乙年纪户口。
　　三、恩惟太上，分别求哀。臣愚云云。诚惶诚恐，
　　四、安以闻，与再拜相去一寸，下穷者别牍，与臣姓平头。
　　五、比牍安臣姓与太岁平头。
　　六、比牍安太清五十二字，三寸书之。
　　今按五十二字当五寸书之，二十三字即三寸书之。
　　七、比牍安太岁月日时於某处乡里拜上。
　　八、后让三牍，若不满三牍，以别纸接之。
　　九、书章纸上让八分正书，中界亦分法则。
　　十、书，章法依前法，不妄让牍界。按此只后让三牍，似无空三行。
　　已上十条，安让界牍。生造任意，自作一法，准五刑科论。五刑者，谓输天治覆屋茅三千束也。
　　正一中科十五条
　　十一、章书勿得着床席，勿令衣拂着章。
　　十二、书章纸笔砚墨，必使净，不得秽污杂用。
　　十三、书章磨墨，左右转各四十九止。
　　十四、书章笔，点墨各七回，不得口含笔毫。
　　十五、书章不得闲论他事。
　　十六、书章法水当令清澄。
　　十七、书章不得以笔点水向磨墨上。
　　十八、不得有所饮食，当闭口书之。或含沈香亦好。
　　十九、不得有一不净人入室，身经殗秽。书章不得犯房色事。
　　二十、当盥漱，手巾洗浣令清。
　　二十一、不得败字，字不成者不合止。
　　二十二、纸勿使破裂漏笔。
　　二十三、不得令章并纸飞落地上，不复堪用。
　　二十四、饮食荤秽，不得仍书。
　　二十五、不得书秽污不净之事。
　　已上十五条秽慢不精，犯三刑科论。三刑者，扫道路桥梁三十日。
　　正一下科二十条
　　二十六、当整理衣服，不得裸露。
　　二十七、当匍匐恭敬，不得蹲踞。
　　二十八、脱字皆将白粉雌黄治之。
　　二十九、已成，先阴读校一遍。
　　三十、不得搀安书字。
　　三十一、不得令他人盗读章文。
　　三十二、不得预下太清阶日时，临奏安之。
　　三十三、道士书细字，斋主束带请章。
　　三十四、斋主请章，三叩头三抟颊，三起三下合九止。
　　三十五、斋主对章叩头，至奏竟，当心自祝愿，随事陈述。
　　三十六、奏章竟，斋主谢章，扣抟如初请法。
　　三十七、斋主有病危，急迎师，到师前扣搏三十二止。
　　三十八、斋主扣搏竟，立师前，说疾病急事状，勿坐而忘。
　　三十九、师至斋主家，斋主男女并叩搏，不得按坐相玩。
　　四十、斋主诣师上章，宝信并香纸，不得就师求乞也。
　　四十一、师到斋主家，当尽心营治章事，不得妄托懈怠。
　　四十二、词主重病，当依科列词愿，多少随贫富也。
　　四十三词主重厄，乞蒙恩，即日输还，不得通延。
　　四十四、师当随斋主，心依科愿，不得逼制，以轻作重。
　　四十五、章奏当清静，不得杂乱秽触，言辞谬错。
　　已上二十条，违犯错谬，请者不敬，为师不恭，致使奏闻不达。致疾病不愈，灾厄不免，词主与师并坐三刑科论。
　　书章玄科十八条
　　泰玄都高於上言一字。
　　上言字上空八分，下不通走蚁。
　　书章，不得露鬼神之字。
　　臣字不得在行头。
　　诚惶诚恐至再拜，不得破行。
　　以闻去再拜三行。
　　今按正一上科云，以闻与再拜不相去一寸，下穷者别牍，与臣姓平头，今章式以关字低前一行字正此意也低写所以续再拜之下，若曰空三行，恐非
　　不垂生露死，及抽破人姓名在下在上，为露头跣足。
　　泰玄都前不空行，约纸首至一行书之。一云一寸半。
　　太清去臣姓三行。
　　太岁去太清三行。
　　若至太岁纸尽，可全纸续。
　　章纸高一尺二寸。
　　章纸不得过七幅。
　　每幅不得过十二行。
　　每行不得过十七字。
　　侵欲书章，秽炁盈章。
　　书章之具，浓煎桃皮竹叶，五节清香，白纸重熏之。
　　书章於静室，勿见一切，仍烧香於几右。
　　大章本式
　　借灵宝大法总治幽明品，素车白马章书於此式。
　　泰玄都正一平炁系天师。某治某炁祭酒乱盟威具位行九灵飞步章奏事小兆臣某，诚惶诚恐，稽首顿首，死罪百拜作一行书。上言：臣谨按玄科，先据乡贯，具斋意，正荐附荐，或普荐，并全书。外资法信，投臣乞为进拜天官拔赎济度朱章，仰祈道力，俯拔亡魂。臣切虑冥关未启，亡魂难离重泉，阴曹拘留，罪魂无由济度。臣以凡愚，未谙教法，叨参治箓，敢怠关誊。兹奉皈投，理难抑塞，谨为伏地拜章一通，上闻三天，伏惟太上无极大道，太上师尊，上官典者，垂慈省理。臣谨为上请素车白马大将军一人，官君将吏一百二十人，东华青宫九龙符命使者一十二人，又请泰玄君一人，官将一百二十人，主知一切魂魄击□所在，或长沦三涂，名书六天，乞为度脱。重请仙官大历君一人，官将一百二十人，治西水宫。重请泰玄直符，赍持上玄符命，告下十方三界，无极神乡，泉曲之府，北都罗酆，水火罪录，三官九署，百二十曹，酆都内外宫洞，三十六大地狱，阿鼻无间地狱，丘寒之池，大小铁围山，考掠地狱，五岳九州十二河源地狱，九幽地狱，五帝考官，五岳掾吏，巨天力士，执罚神兵，司命司录司功司杀主考主罪主非主狱天门亭长宾友僚属，三界六洞主事大魔，五道都府，溟泠泉曲长夜鬼官，主役主者，普令知委。禀奉三天符命，疾速部卫新死故亡一切罪魂，径离地狱，永辞长夜，睹见光明，焚除罪簿，落灭恶根，使冤债以消镕，俾亡魂而得度，来诣法会，领诸善功，咸沐殊恩，以为效信。恩惟太上，分别求哀，臣愚谨因二官直使，正一功曹，左右官使者，阴阳神决吏，科车赤符吏，呈风骑置吏，驿马上章吏，飞龙骑吏等官各二人，又因今年直神某，从官十四人，符吏天良二人，今月直神某，今日直神某，今时直神某，操臣谨为某拜上天官素车白马宝章一通，谨谨上诣太上某宫某曹治宫，伏须告报。臣某诚惶诚恐，稽首顿首，死罪百拜以闻。
　　空三行。
　　臣姓某属某府某县某靖焚修。
