<!-- { "loadSidebar": true } -->
　　是时，上帝宣榑桑大帝曰：卿自三十二天之外，地水二司，皆卿所管。今当此时，卿可救之。於是榑桑大帝长跪帝前：贱臣伏蒙圣恩，掌以地水二司，今日不知何法治此妖魔，救护众生。是时，上帝宣榑桑大帝，及日月星辰，诸天上帝，无极圣众：吾昔往劫以来，承元始圣训，令吾受阳界帝王，掌握乾坤。吾舍王位，入山修行，五百余劫，得证大乘，成等正觉，号曰清静自然觉王如来，教诸菩萨。吾立诸天大教，诸小乘皆成正觉。经此万劫，奉元始天尊符命，赐吾玉清圣境，统摄诸天上帝，日月星辰，号曰昊天玉皇上帝。是时日月星辰不守其职，各相吞并，争其分野。下方妖怪邪魔外道，强求淫祭，杀害众生。吾召八天雷神，以吾神通，炼诸雷神，致约雷神威猛。吾能使一雷神踊身八万由旬，口通日月，食诸星辰。吾能使一雷神，手提太山，移於他方。吾能使一雷神，手倾四大海水，巨口饮之，水无涓滴。吾能使一雷神，击大霹雳，天上众星，闻之拱手，地下妖邪，闻之亡形。吾领此八天雷神，诸天化现神通，乃得星辰各分方位，日月重明，魔鬼消亡。今则水陆妖怪，山野邪精又还，横杀众生。吾亦不忍观之。吾遣十太一真君，出上清三洞宝箓，内隐八天雷神，威猛莫测。尔可於凡世，择有道修行，愿欲代吾救治天民，能化未悟者，当传付三洞经箓之人，如侍上帝，内外有八天雷神拥护，呼召三界神灵，无敢不从。
　　上帝告榑桑大帝曰：八天雷神，性如炎火，难以驱使。吾又付《开天禹步神咒经》，每晨时，面东南方默念神咒，不得出声，三七遍，增助雷神之威光。雷得神炁，合制御雷神，役使东西，无不感应。若不受主洞经箓者，不可观诵此经咒，雷霆一怒，碎汝身形。若三洞法师轻泄此经，七祖受考，魂死无生。尔时玉皇上帝，向金光内念此神咒经曰：
　　九炁青灵，威镇诸星。乾坤之内，奎朗大明。俱通远迩，焕赫流金。婆离沉演，风雷鼓停。掷火威猛，霹荡严云。斗魁玄备，雷电交横。三炁雷君，飞火炎金。散风掷雨，救死复生。右姿电母，和育阳青。威灵火符，荫覆清宁。横身万亿，吞月食星。震离九满，魒鲁乾停。雷公闪电，金精摄幽。威光咸摄，集倚尘收。八宏雷火，飞杀玄周。飒火掷火，三界周流。唐辛有将，斩馘无休。身步上境，精怪擒搜。正真威猛，佐帝无休。五炁水精，从帝龙轩。兰黎那由，鼓领三官。飞步普应，提武罗先。仙服帝赐，挂体冲天。多延远邈，挥朗九天。二仪会合，飞火炎延。辛邓晁日，忠义拱臣。蒙罗平亿，姚失马苌。阳焰云雨，敷演木郎。日初天佑，傅奴符王。八王猛将，吾召汝名。上帝有勑，助我灵威。有功之日，同证玉清。吾不负汝，立誓分明。吾若负道，魂死无生。殃及九祖，师堕幽冥。常行正真，日月同明。身为列仙，辅佐帝庭。急急如玉清上帝元降敕命。
　　尔时，上帝於金光内诵咒一遍，八天雷神各整威仪，一时同列帝前。上帝曰：汝等雷神，随此三洞经箓下界，善救众生，斩除魔鬼，应有此三洞经箓之处，便为上帝浩劫天宫。应赍金宝，盟师，拜受此经者，九天金阙同列九卿。如若念此咒，呼召八天雷神，三界神祇，应声闻报。如承上帝敕命。应是雷神，一闻呼召辄行。违慢，吾遣太一真君斩身万段，魂死无生。八天雷神一时称吉：臣等愿随三洞法师誓断妖魔，救度众生。
　　是时，上帝重告水榑桑大帝曰：汝於凡世，择实有道心之人，重立誓言，飞奏於吾，保申太一真君，传此三洞经箓。若有轻泄漏慢，永为下鬼，不复人身。尔时殿下诸天帝君，日月星辰，五岳四渎，一时仰谢帝恩，各愿拜受上清三洞经箓，保身镇神。臣等如得九天真宰卫护，正持遵听法令，普救天民。
　　尔时，榑桑大帝重奏上帝；贱臣谨遵敕命，选择实有道心之人，可以传付。臣亦遣地水二司神祇覆护三洞法师，馘斩妖魔。於是诸天上帝，日月星宿，五岳四渎，水府榑桑大帝，无极圣众，一时叩头礼谢上帝而退。
　　太一天章积雷霹雳经
　　雷霆雷霆，天官立身。号天日月，昏天斗虚。天雹日月，风云长清。搅天日月，雷声分明。黑黑夺夺，霹雳轰轰。天摧地裂，威摄万星。天罡卫我，魁星前行。左按天丁，右按神灵。七十二将，捧拥我行。天门开我，地户通我。神有三千六百，长在我之身傍。布天天地昏暗，步地鬼神悲闻。天上从我一去，乾坤世界都行。东方金华真人，南方火轮真人，西方元命使者，北方水灵神君，中央五帝丈人。玉女崇我，五帝之尊。散在瑶池，霹雳一声。一声急转，闪电奔云。神哭鬼悲，风转斗昏。折木扬石，统摄万星。乾神拥护，坎神翊行。艮神传令，震神部兵。巽神摆擉，离神捉魔。坤神临世，斩摄妖精。兑神一去，捉鬼不停。臣有八将，布炁常存。一布真炁，五岳相随。令行一转，诸星再行。东方坤灵使者，南方火铃使者，西方玄阳使者，北方雕鹏使者，中央摧龙使者。吾令吾精，日月昏明。独行五方，震方乾坤。乾罗答那，威摄万灵。臣诵一遍，五将即令而行。在天天行敕，在地鬼神惊。
　　长存布真炁，东华太一真。还风风当起，拒水水拒门。喝风风即住，喝鬼化为尘。喝神神相随，太一认我身。谨召东方太一威德真君，南方血竭真君，西方白林标德真君，北方天毒真君，中央黄面大畜真君。五方令之尊，从天而去，摄鬼之精。前门来，地户行。遮日月，震乾坤。
　　谨召诸天游毒使者，天游使者，痴牛使者，碧游使者。五炁之尊，人阳人去，鬼阳化尘。五炁之游，不可常存。太一有一元命真人，太一夺命真人，太一月华真人，太一月阴真人，太一撒风真人，太一猛风真人，太一驱雷真人，太一雷光真人，太一霹雳真人，太一烈火真人，太一月孛真人。太一灵灵，布炁我闻。太一助我，真炁长存。魁罡化斗，玄天令行。令从天起，霹雳轰轰，天摧斗裂，霹雳轰轰，化鬼摧行。太一去处，鬼神化尘。乾罗答那，威摄万灵。臣诵一遍，万鬼伏形。
　　日月乾清，统领天兵。天神闻我，任我独行。天罗大将，天毒大将，天煞大将，天翊大将，天猛大将，天检大将，诸天大将之尊，传我令行，诸神捧拥，任我游行。三十二天总御，伏我正炁。诸神捧位，捉龙万千。引兵一至，霹雳轰然。东方轰天震门雷帝，南方赤天火光震煞雷帝，西方大暗坤伏雷帝，北方水德倒天雷帝，中央黄门崩烈雷帝。太玄救命真人，太玄折木灵官。五帝之神，五炁之尊。皇天生我，日月照我，江河渡我，五帝常存，星辰日月照我身形。臣行万法，万兵随行。雷霆一起，雷将之尊。步虚神，散花瑶池布天庭。风伯神，荡震乾坤。雨师神，摇震天庭。雷公一起，霹雳轰轰。东方烈生使者，南方火轮使者，西方吊明使者，北方水阴使者，中方独游使者，五者之尊，五黑布行。日昏月精，统玄之明。雷神统令，捧拥我行。天摧斗暗，地神即行。天雷一起，结物已成。神雷一起，水官令行。妖雷一起，六畜不生。五雷使者，霹雳轰轰。上朝五岳，下至海神。天地日月，鬼神齐灭。不从天令，上清停灭。天地日神，威感万灵。臣今再请，雷将听行。皇天致雨，龙海之门。天地日月，分阴太清。流沙巨水，日月分清。上感天神，令作太阳太阴。轰轰分分，日日夺夺，黑黑青青，分分林林，布雨奔星。大煞微煞，阳煞亡神。七杀九曜，月煞毒煞应煞，此等煞神，与我同行。奉臣一令随我咒行。
　　身游大海，五雷震行。五方风雹大神君，雨雹大神君，雪雹大神君，露雹大神君，风雹使者，震天威灵。敢有孽龙，即捉来呈。霹雳坤毒使者，霹雳玄沙使者，霹雳牛王使者，霹雳飞竭使者，霹雳魁罡使者，霹雳天罡使者，天罡之精，霹雳轰轰。敢有妖龙，即捉来呈。霹雳翊罡使者，霹雳翅毒使者，霹雳幽门使者，霹雳飞啖使者，霹雳叫啖使者，叫啖元神。霹雳轰轰，崩山倒岳。五兽之神，敢有畜龙，捉缚来呈。霹雳吞魔使者，霹雳悬魔使者，霹雳指毒使者，霹雳闪电使者，霹雳擒妖使者，擒妖之神，霹雳轰轰，崩山倒岳，拒定海门。敢有妖龙，捉缚来呈。
　　奉天之事，拒海之门。五湖四海，即当现形。吾令一召，知汝姓名。东海婆龙使者，南海出火使者，西海白沙搅门使者，北海翻浪巨水使者，中海顺行擒风使者，擒风之神，霹雳轰轰。五湖龙王，火急见形。捧天大力勾翅大神，摧岳之君，上朝五湖，疾当现形。南天鄱阳湖，昌阳天白面湖，青草洞庭南蕉摄湖，勾天大野湖，林栗野草摄量湖。五湖之精，五湖之神。鄱阳、昌阳、白面、青草、大野蕉摄一量，天地之神，五龙之君。五龙之女，随我令行。八龙之神，巴齐御刬。风毒龙君，风号龙君，牢月抓毒龙君，御毒龙君，刬毒龙君。横天大海江，南极统天江，变神顺济江，灵翊临惠江，统浙武宿江，朝天惠济江，一浪大济江，横烈起浪女阳江，流川返惠江，九江龙君，霹雳轰轰。溪泉小龙，石泉龙神。吾今讽咒，布雨奔星。摧山倒海，翻雨作晴。雷轰有勑，甘露奉行。上天天须暗，入地泉神惊。捧拥行甘露，救济万物生。
　　皇天生人道，皇天万物生。朝行三天上，龙神分路行。雷神通天起，风伯吹布云。雨师洒甘露，霹雳震天庭。五龙来降雨，九江奔雨行。五湖行大雾，八风倒海行。四渎溪泉龙，五岳山川神。捧拥行雷令，击鼓撼天庭。潘帝潘啰结婆啰咕帝啰□婆啰结帝婆啰咙结帝。诸龙行雨至，救济万民生。加工跻上位，五雷降雨行。五雷使者，霹雳乾坤。摧山倒岳，万物齐生。
　　上清有勑，不可久停。急急如雷轰大帝勑命。
　　天章八十六句鬼惊经
　　八十六句鬼惊经，不在清斋枉用心。
　　若要雷霆归掌握，无过天章一卷经。
　　此经，行雷法之士若能常诵，回奉天真，尤妙。一切行持，皆不可缺。
