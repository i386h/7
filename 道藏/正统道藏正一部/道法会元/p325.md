<!-- { "loadSidebar": true } -->
　　玄坛有用可禳官，草上扶牛顺下安。七字更加先八字，何愁枷棒脱之难。九牛拽侯哩敕煞摄。
　　符於摄字上加井字，存用深井，祝事遣摄，加鬼名摄，想形入井，存九牛耕入将八王主帅，念微妙咒百字咒，心咒涂，次用七字盖。
　　玄坛有用可驱殟。返使牛儿游海门。七字更加□字迭。妖炁时殟不可存。
　　倒写八字於摄字上，加井，白意入摄
　　殟事实祝。存入摄於井，九牛耕井，入将名，七字盖，入呛字，存水涌涨，殟疫清净。
　　玄坛有用可分冤，倒使牛儿踏海源。七字更加先本命，岂容邪法害先天。
　　倒书八字於摄上，加井，白意，入名，本命祝收。存摄形至入井九牛耕之，先入将名，后加七字盖。
　　玄坛有用可除戎，艮上牛耕石瓮红。若得祖师真辖咒，岂愁盗胆似金钟。
　　煞字上作用井字，面前虚书井字，存万丈深遣将捉来，拘问令招伏，押入井中，入名。想见形入。念三段召咒召将入名。九牛咒作用九牛耕之。大盖一笔，存为大石板压之。次用大瓮一个，火烧红石於四边。再书符于瓮中，存为火狱，作用同前。未应，再以符催之。
　　玄坛有用合天真，七字分开耿汝明。默念天和地合咒，直教异骨总成亲。
　　哩字上书秴字，加杨汝明，耿妙真。书其人姓名年甲，存入合形，入将，三咒涂。再念：
　　唵啰嚩啰嚩□啰嚩急急啰嚩急急啰嚩。千和万合，自然成真。
　　加念频那咒作用，和合诀。
　　妙用灵通草字符，猖狂二字有工夫。轮盘翻倒天和地，自有心传法妙涂。
　　书至猖狂二字入符之时，存自身煞炁，仍将笔朝三煞方上侧面取煞炁，与身中煞炁混合，吸入符，方下笔书□□二字，存伍白二将勇猛入符，听令行事。
　　妙有精严舞袖符，八王六毒有工夫。昔时雠寇皆臣仆，正法金轮如意涂。
　　舞袖一符，如兴事，出六毒，入八将。如散事，出八将，收六毒，紧迭书草符上。
　　草坛符法
　　凡行善事，则主帅及诸将带喜容书之。如行煞伐等事，则作怒恶勇猛书之。符上两边加八王，下两边加六毒。兴事，出六毒，入八将。散事，出八将，收六毒。摄字上作用井符。如法祭遣。祭则面前虚书井符。行用，以黄河罩隔定，以筶报，发遣而去。
　　符式
　　吾奉玉皇上帝敕神霄大帝敕酆都大帝敕 开天门闭地户留人门塞鬼路穿鬼心破鬼肚 上元唐将军追某鬼台光魂中元葛将军追某鬼幽精魂下元周将军追某鬼爽灵魂 急奉正一老祖天师口敕律令 天煞地煞年煞月煞日煞时煞一切等煞 天罡大圣煞入鬼心 九牛拽喉哩敕煞摄 天丁雷火速发 天合地合年合月合日合时合　凡作用摄字，如铁磨相似，其鬼化作神将前去收摄某鬼，押赴禁中受死，不得动作。汝若不摄。准令奉行。
　　右法用第二个敕字中书赵帅名，念微妙咒涂，入二将於左右，於摄字上加井，井中书鬼名，上下书猖狂二字，念三咒涂逆转。凡书符，想如草地见八将布阵狱，急急摄。存念作用，入鬼名。
　　役猖咒
　　正一天伤，无肯从良。天师有旨，速捉祸殃。徧通九地，煞鬼擒伤。善者降福，恶者降殃。恶人憎我，尽死报伤。吾今使汝，大逞猖狂。急急如正一老祖天师真君六合无穷高明大帝律令。
　　舞袖符
　　□□□□□□□金木水火土威雄镇五宫 阳日 阴日 八王六毒速现真形再加微妙真空咒牢缚入名涂
　　七字
　　□漆。□文。□魁。□庚。□染。□拱。还。勑。六合无穷高明大帝敕。
　　右法，兴事出六毒入八将，散事出八将入六毒。紧迭书草符上。
　　酆都禁鬼法
　　要夜静时，祭犒发遣将史去，噀血酒为雨。又存为猖狂兵马无数，即发五虎诀，运雷助威。念遣将捉鬼咒曰：
　　黑雾黑雾，飞空锁贼。收魂摄捉，五音邪鬼。来吾坛下，听吾驱遣。急速疾去。再念：天圆地方，六律九章。吾今使汝，须管猖狂。疾。
　　掐发鞭诀，再双手剑诀，及霞光诀，想元师直去光中，入鬼门捉贼。少歇，等候禽虫雀犬鸡声，风发，及香烟倒入炉内，香火响，此即至也。却再念咒召将，先就地画六诀，作用促法。手轮口念：
　　促天门归地户，乾至巽。促鬼路归人门。坤至艮。促万里为千里，促千里为百里，促百里为十里。东收东弗于岱天，西收西瞿耶尼天，南收南阎浮提天，北收北郁单越天。上参碧落，下透风泉。四方八面，尽皆收到。
　　收后，却用代形及铜钱收魂。念云：
　　奉上帝敕，收捉某鬼魂魄。
　　收到，剔斗罩之。仍以斗印，将七魄先迭，丰魂后迭，收上斗印中，用药叉诀叉下代形上。念云：
　　仰天将吏兵，只今押上鬼魂，附入代形。
　　即除去钱，卸将代形挪擦，令伏。卜筶，再用东叉诀叉下瓶中，其内用黑水。如和合，则用醋及酒合水。若鬼名多，以元钱博换收之於代形上，既齐，然后烧本身符於内。次用五虎诀五道，打入其中。念云：
　　东方青虎猖兵，入狱咬伏恶鬼。南方赤虎猖兵，入狱咬伏恶鬼。西方白虎猖兵，入狱咬伏恶鬼。北方黑虎猖兵，入狱咬伏恶鬼。中央黄虎猖兵，入狱咬伏恶鬼。
　　咒后，想鬼入狱，黑暗无光，地狱受苦。若和合，则存为诱引鬼众入於百花林中，饮宴沈醉，不知归处。再以纸封，存为九天罗网，以左绳缚之，双手交合瓶口，存为金砖，於元帅座下安顿。用香炉一个，差将守卫，上用砖石盖之，加太山诀压下。每日三次，用金钱虎马催之，直候事匝，发遣收管。不可不遣，否则获谴。
　　收邪巫法
　　凡行用，先召元帅，指挥收捉邪巫邪兵赴坛，押入狱中，作一井狱。念云：
　　吾是六国都司主，吾为六国都司王。天师拜吾为师父，地师拜吾为师祖，何令不行，何神不驱。罗四山，搜四海。捉上天游师，捉地下游师，捉五方宫商角征羽五音生死邪师，邪家九祖，邪家兵马。促万里为千里，促千里为百里，促百里为十里。五五二十五里，但系为祸者，并皆捉到。穿鬼心，破鬼肚，收邪巫，捉邪兵，祸自灭。押过天门，勒归地户。天枷地枷，五雷神枷。神将枷邪入禁黑暗地狱，无动无作。
　　咒毕，想收到，以诀押邪尽入狱中，并无动作。加四纵五横，及太山诀，封压。取煞炁，以水一噀，即念后敕辖咒曰：
　　唵吽吽，众神稽首，邪魔归正。敢有不伏，化作微尘。急急如玉皇上帝元降律令敕煞摄。
　　役邪鬼法
　　先就坛起营驻札兵马，祭犒毕，差主帅去收下鬼。用霞光诀指其所。又暗诀叉腰，存四外皆黑，止有一条光路直到鬼处。次对香烟上，存五营兵马无数，乃虚书出一欻字号令于前，将兵见号，齐集来前听役。却想自己头顶天，足踏地，五府为五营，口为兵洞。次开口，於香上吸，念云：
　　五方五虎猖兵，入吾身中驻札立营。
　　吸取后，剔斗一座盖头，存斗柄指前。次出门限，剔起，想自身乘空而去。路上掐虎诀，存路为龙，过桥乘船，同到十字路口，足下丁立。想开合法，手握泰山诀掷后，存前开后合。望见鬼所，先飞斗罩之，无令走逸。存元帅在虚空中捉下邪鬼，听候收禁。却自己嘘炁一口，念云：
　　东方青虎猖兵出为擒下某鬼呵炁口。
　　南方赤虎猖兵出为擒下邪鬼咽炁口。
　　西方白虎猖兵出为擒下邪鬼吹炁一口。
　　北方黑虎猖兵出为擒下邪鬼呼炁口。
　　中央黄虎猖兵出为擒下邪鬼嘘炁口。
　　收擒讫，存五方猖兵虎将咬伏邪鬼。如入鬼贼之所，自天门上下，再剔门限。次以符一道，前书本将后玉皇御座，插香炉内。依所愿收讫，即回身向外，用霞光诀指射邪鬼，存元帅统兵押去。再加五黑诀变邪鬼家。想元帅分兵驻札鬼处，朝日雷声振动，鸣锣喝号，屯札其所。然后走身，直向天门，化为白鹤而去。如到十字路口，下符一道，断师归路。却下开合诀，回身望后头画四纵五横，想为连天铁障，抵塞邪路。却回途行路，乘船过桥，想为乘龙入水。望见本坛，存为白鹤飞上城头。到家，再召帅将祭谢。或贼家不远，自己为主帅，部押入所在屯驻，却於十字路口断了，回家。候事平吉，须要犒谢，用牒回其所。不可有始无终，庶不招神不责也。
　　破鬼营
　　用开通钱一文，上黏黄纸，书符于上。摄鬼入，作用如法。讫，却斩作两边，一边顿於邪鬼往来之地，坛香炉下。
　　解鬼法
　　用家雀一个，鱼一枚，分击其上，名曰：飞沈法。用芒种一寸，书符一道，收鬼入作用。分作两边，一边安本坛香炉下，一边用线缠在芒种上，击於鱼髻枪上，按月分缚定。用水碗乘之，顺流水一泼去。鬼贼永去失矣。
　　放鬼回庙
　　先具备牒文关东岳飞灾叫祸使者，用符上。收鬼，想入猪肠内，取日月炁开使者押去。然后猪肠放邪鬼庙上，候鸦声争食叫噪，此乃是其报应。
　　保产仅生法
　　凡行用，须要委元帅关同卫房圣母、青楼夫人、六甲将军、监生大神，催下安胎，取东西南北中五方生旺炁定用，以嘘呵呼呬吹入内养之。却念云：
　　混合空洞炁，结胎守黄房。元帅速为安养胎元。
　　如破水，则念云：
　　混合空洞炁，灌溉胞命门。
　　或骨格不开，则用剑诀，想割开生门。念云：
　　骨锁开，骨锁开，是男是女速出来，元帅速开阴骨，催下胞胎。
　　如下死胎，则用剑诀割开胞婴，却念云：
　　生邪肉，死邪肉，臭臭秽秽，尽是我家
　　胞胎。元帅速为出胞，即离母身。疾。
　　右催生法，顺下，就符上加一□字，一笔直下。却念云：
　　混合空洞炁，法留如解带。元帅速为催下，即令顺生速生，母子双全。
　　凡发催生符与产母，俱用顺流水煎汤化符吞服。
　　和合顺官鬼法
　　用太平钱两个，用黄纸黏书符向太字上起，一个红纸黏符书於平字起，逆为己，顺为彼，以二色线系之。如答子样，排在衣带。如见官员，即擦动，念千和万合，自然成真。三七徧。如一顺，即见报应。
　　入庙作用
　　存府君为救苦天尊，左右为救苦真人童子，然后默指挥将吏和合。祝云：
　　千和万合，自然成真。急急如老祖天师救和合仙师律令。
　　玄坛一体四帅符法
　　凡书符，先就香烟上需笔，念咒敕笔：
　　公明公明，玄坛至灵，随吾神笔，速现真形。急急如上帝敕，老祖天师律令。卓笔三下，念：
　　一卓天清，二卓地宁，三卓万神咸临。
