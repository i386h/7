<!-- { "loadSidebar": true } -->
　　御风注曰：脾为偃月炉，乃镰铁也。头大尾尖，有五寸之长，亦曰五方之真土。脾之系络於心。心之窍灌眼，眉毛灌脾土。凡法官召将遣将，两目上视，两眉亦撑上，则横天担力亦翘企，则玄窍自然发现，神光拄天，雷神恶得不应。祖炁则先天金光辉烁，亘古不泯。《度人经》云：悬一宝珠，大如黍米，在空玄之中，去地五丈。地属离卦，离卦三画，上下两画乾金，中间二画乃坤。坤为地，地为阴土，土为地也。去五寸，接中黄八极上窍为乾，为天，为天黄。天黄即玄黄。下窍为地黄。地黄为黄庭。黄庭为屋基，不动。右三窍震、坎、艮为三男，左三窍巽、离、兑为三女。乾坤共生六子，六子运动，昼夜无休歇，天行健，自强不息。人兽皆有至妙之理，眼耳口手足举动，则此窍亦动。妙在口传。但兽类心横故为畜生，禽则无此窍。
　　有细微江诀，妙在心受。秘之秘之。如召使者，以意神为主，即廉贞内罡也。随金光发现。如召邓帅，以心为火官，火官即心也。心乃天罡。天罡播动，中宫金光交射。恶得邓帅不灵。如召辛帅，以炁神为主，属肝历胆府，注中官金光挥斥。如召温帅以木，老火初为生，以肝怒而温帅现形。木生心火，火乃丙丁之神，以天罡搐动，则中宫金光如溶铜之形。混炼妙在口受，各随将帅炼之。
　　《洪范》曰：睿作圣。此言至极。兼诸阶法中必欲行持，便当闭吾一炁，则诸缘皆息，众念不起。即此便是一大关目。
　　御风注曰：《尚书》言：睿作圣。此言极至，便是吾身中至清之炁藏乎玄关。太极中炁，即理也。理生性，性生阳龙。阳龙能变化升腾也。当是时，宇宙在乎手，万化生乎身也。
　　方至召合之地。问曰：且召合之际，其神将来与不来，可得知否。答曰：必须知其来去。若不知神将来不来，此日行瞎法也。
　　御风注曰：神动炁随。神者，元神。元神，即自己元阳。元阳即炁，即理。理生性，性生阳龙。阳龙即慧烛。召合之时，鼻吸先天清阳之炁，送归黄庭，凝定片时，静则必动，动则神将至矣。
　　其来也，其召合之际，嘿然静定，听得或两鬓有泠然冷风至，或掠两鬓，或目跳，或鼻酸，或耳间闻有钟声，或风雷鼓动，此即天将至矣。
　　御风注曰：其来，召合之际，静定消息，至先三冷咒，用鼻□炁一口，以鼻微微引入中宫。俟两肾中间有真消息至，大静中凝然寂然，静听元神自动起於何处而住，则天将至矣。不问何将，皆自中官而动矣。
　　於此之时，却大喝一声，掀翻斗柄。急以左手雷局叉腰，左足紧踏地上，存所召之将在地户上，或画符，提将入符，或遣行事，则急祝之，以事而遣之，决不可放左局及动左足，则将去矣。若一次召将无应，则是天将不来，须再
　　祈晴章五
　　问曰：祈晴之旨如何。答曰：天上地下，其灵异变化，无过一炁。吾身中真炁，即九天真炁也。盖其炁随意而行，於升坛祈晴之时，如前召命混合行持之后，或就坛上，或就静室中，趺坐，闭炁定息，存吾心中如半开莲花，内有红光之炁，达舌吐出，遍满前后。红炁渐大，光满一室，出屋，升腾虚空，光炁炯炯，如车轮运转，自缓而急，刮起火焰，弥满六合。於此之时，自觉身热口渴，决不可饮水吃瓜之类。如饮水，则水火交媾，必不晴矣。
　　御风注曰：祈晴之旨，存心中如半开莲花，内有红光炯炯。用鼻吸先天清界冲乎心，心火烜赫。闭炁令紧密，微微用鼻引下红光之炁，直灌玄关。再吸清炁直冲，令闭九窍，红光直射脐后左窍，令缩谷道，以鼻□左肾红阳之炁，上冲夹脊双关，过辘鲈大关，升脑户，入三寸曰明堂驻久。紧闭右窍膺户，毋令阴炁上升。两眼角微微直射向上，使心中红炁开朗，渐大如日轮，照曜四方，阴炁消散，耳热鼻热，来日断然晴矣。
　　吾但当忍渴受饥，心诵火星神咒，都天大雷火神咒，口诵不绝於念虑间。却令左右人於坛上烧符催促。此时一念已真，意行气应，阴云自散，天炁开朗，阳光自现矣。直候天炁清明，曰现星出，方可逐旋息念，出坛，礼师散席。
　　御风注曰：依前作用，两目上射，口耳鼻窍俱不动，则窍窍神光烜赫。七窍俱开，毋令闭塞，则阴即至。七窍空阔，窍窍相通，山泽相通，云收雨散，四炁朗清，心虚空阔。法官不可饮酒食肉，萌了心窍。心窍既明，七孔通达，则山川出云。运动耳轮风窍，扫却阴霾，顿然晴矣。仍要催符发檄，拜侍宸家书，密诵火星咒及雷火咒不计其数，即有响应。
　　祷雨章六
　　袁无介请问：祷雨之秘，要在何处。曰：祷雨紧诀，若在书符遣将后，吾当坛上或静室中趺坐，调息，存吾心如未开莲花，有红炁直下两肾中间。其两肾中间存见一泓真水。想心中红炁下降，其水沸腾，包却红炁，由肝历自舌根出。只见吾口中云气勃勃然，出在吾面前，转过巽户，渐渐大如车轮，运转升天，其云弥满六合，耳畔有风雷之声轰轰然分明。却定息，呵炁九次。又如前行持九次。已觉此身肾水已升，小遗紧急，不可去。如去了，则泄肾水，雨不降矣。直候风雨到坛大作，然后起身，渐渐小遗，则大雨至矣。只此行持，万无一失。可不慎之哉。
　　御风注曰：祷雨紧诀在乎至妙，至妙之理，在乎两肾。两肾之水，生於坎卦。坎乃纯阴北方直象。直象坤六土包乎乾金，金生水，水为天一之生也。天一属河图一六居坎。一乃西方纯金。地四生金，金之九数为阳终也。阳极生阴，阴为坤六土包乎乾金。金为阳，阳为龙，龙为潭，潭为水，为雨也。雨出地气，云出天气，云蒸雨降。雨字九画，属天阳之乘妙也。雷部风、云、雷、电、雾、雹、霰、雪、雨八件，纯借河图金之乘数之九也为阳终，九为雨也。雨出地气。地属坤，坤为土。土主阴，阴生雨也。先存心中红莲花，阳炁蒸下，入两肾中一泓水内，坎中一画，为少阳也。少阳初生，藏在土中。土中阳炁渐渐发越。凡天时下雨，阳蒸则有雨，石润出水，水出则雨信至矣。阴包阳魄九霄寒。先取坎中至阴之气，升上夹脊双关，至被鲈关，入脑户三寸曰明堂，即昆仑顶上筑雷坛。再升离内红阳之气。离为二乾包一个坤土在内，外面纯阳，裹面纯阴，阴即水也。所谓南斗陶魂，陶者，水也。水胎寄离位。离为日，日内黑光，是为水也。阳裹阴精三界朗，祈晴之说也。若要祈雨，须烹山煮海为雨也。却升红阳之气，至夹脊双关，入脑户三寸曰明堂驻倒。先取坎阴弥漫黑气罩住头顶，天昏低塔，四山昏雾蒙蒙。升红阳之炁，直冲阴炁。见红气至，只见蒸蔚，再升坎阳至黑之气，直冲至顶心，两阴包一阳，定作蔚蒸，石润出水，日中炎烈蒸炽，鱼尾翻波，蛰虫竞出，地户雷声必动，夜后电光扇北，乌猪渡河，黑云罩斗，雨信至矣。朝阳黑气上升，夕晚黑云罩脚，定有大雨矣。妙在师传。本经存心如未开莲花，内有红气，直下两肾，见一泓真水。心中红气下降，其水沸腾，包却红气，由肝历心，自舌根而出。但觉吾口中云气勃勃然出在五？面前，转过巽户，渐渐大如车轮运转矣。其云弥漫六合。御风注曰：云为坤土。土主黑。然坤土包裹在离卦，阳极生阴，阴乃黑也。黑为水土也。风生离中，风起火燃。天三生木，藏在离卦。离居东方之位。天之三传生木，曰震，为长男。木隐离卦中。木生火，风雷俱生离内。雷雨生於右之坎卦内。坎内有真阳，日阳雷天喜，曰火雷，曰六一。坤为六，中乾金为一。一生金，金生水，水为潭，潭为水，水为雨也。至玄至秘至妙之理。耳畔有风雷之声分明，却呵炁九次。九为老阳，阳极生阴之理也。又复前行再九次，已觉两肾水上升，水为雨也。小遗紧急，不可去泄肾水，雨不降矣。直侯风雨大作，然后起身，渐渐小遗，则大雨至矣。只此行持，万无一失，可不慎哉。
　　煞伐章七
　　请问：煞伐秘要如何。曰：乃自己元神之怒气也。凡召将书符，皆须要怒气带急燥。书符则急速，书符毕，掷笔於巽户，兼召到将帅，皆带怒容。遣将后，须要静定趺坐，存脾中一点金光分作两点，一点运转入两肾中，化为黑气团，奔冲直上自两目出，阳日自左目出，阴日自右目出，飞上巽户。然后存一点金光转入心，化为红气，自舌根飞出巽户。黑者为黑云黑雾，红者为烈火红焰。只见黑云火焰涨天，弥漫六合，无非黑云红火，无所不烧，无所不罩，神号鬼哭，无所逃躲，而黑气包红气成团者百千万团。於此之时，身中大热汗出，决不可挥扇开襟。直至热燥，轻轻以灯心搐鼻，阳日搐左鼻，阴日搐右鼻，大喷嚏一声，须臾间，雾雳一声自巽户而至矣。有如此克应，方可解坛，则万无一失矣。
　　御风注曰：煞伐必要怒容怒元神怒心。火怒本性为至刚之物，如天行健，自强不息。凡书符，奋怒精神，勇跃作符，必须急速。以双手雷局打入，掷笔於巽户，召到将吏，皆带怒容。遣将后，即便跏趺嘿坐，鼻吸先天清炁，直冲黄庭，上下九窍皆闭，令炁无所容，静中升脾中一点金光，分作两段，一点运入脐后两肾，化为黑气团，自夹脊双关冲上，至两目出，阳日出自左目，阴日出自右目，飞上巽户。存霹雳一声大震。然后再鼻吸清炁，冲入玄牝，令炁无所容，用谷道一缩，直上转入心窍，化为红炁，自舌根飞出巽户。黑者为黑云黑雾，红者为红焰烈火。只见黑云火焰冲天，弥漫六合，遍烧法界，荡涤妖氛，精邪绝迹。火云煞炁罩住邪妖之所。法官念头到处，即是邪所。神号鬼哭，无所逃避。黑气包红气成团，一化二，二化三，三化无穷，百千万团。到此时，身中大热汗出，不可挥扇开襟。直至热燥，轻轻以灯心搐鼻，阳日左鼻，阴日右鼻，喷嚏一声，霹雳一震，妖邪绝迹，妙不可言。煞伐与祈雨，造化相同。先存心中红气下冲玄牝，仍鼻吸清气令长，直冲脾神。脾神之下一点金光，直冲两肾。先缩谷道，提右肾黑气，徐徐直上至泥九，黑气弥漫六合，升纳三十六息。却升左肾红气，上至泥丸。黑气见红气相包，飞至巽方，满天黑气红气。再升右肾黑气，仍用三十六息，直冲脑户。天上地下，尽是黑红煞气罩定，邪神，神号鬼哭，无处逃形。仍取天罡煞炁欻出，射於黑气。又鼻吸清炁，冲心火天罡，直冲太乙穴，以鼻引用，忽出煞炁愈重，次然有应。妙在口受师传。
　　造化章八
