<!-- { "loadSidebar": true } -->
　　神霄玉枢法中有飞捷火雷使者，本元始祖炁化生真形。元始即太极也。太极由一生二，因三生五，由五生七，积七成九，是为阳奇之数，变化无穷矣。火雷由一炁兆形，强名飞捷张珏，谓之玄炁，乃洞神之尊神。从一生二，二炁兆形，强名都督辛，谓之元炁，乃洞玄之尊神。由二生三，三炁兆形，强名欻火邓燮，谓之始炁，乃洞真之尊神。三神本一神，一体三身是也。初无分别，随机变化。又如玉枢中有五使者元伯、元俊、元清、元通、元叔者，何也。三炁生五炁，五炁生万物，万物归太极，循环无端矣。火雷为天地枢纽，阴阳主宰，在天为神霄玉帝，在星为太阳，在神曰火雷，在五行为火，居雷霆。谒帝则传音奏事，伐恶则莫赚判官，号雷则号召宣命，便宜则生煞擒纵，莫不由於此神。世之行法者倘能明此火雷变化之妙，知元始祖劫之始，悟阴阳动静之机，晓体用倒置之理，符咒罡诀，炁号家信，洞然无疑矣，然后方可言雷法。临事有把柄，如箭无虚发，所射必中。设不遇明师，又不逢正法，外性以求道，非心以行法，不能以神合神，以炁合炁，臣居君位，客秉主权，认贼为子，舍父逃走，吁，何异望鸾雀生凤，狐兔产马，岂有是哉。凡吾门正宗弟子，传吾火雷一切法者，二六时中常常提之，四大身中尽属阴，不知那处是阳精。再三思惟，根尘既假，何物是真。划然知此落处，元来三界十方万圣千真都在一毫端上，生煞擒纵大小内外总归吾掌握。如磁石吸铁，如母呼儿，弹指相感，自然融通，初不必外求也。今恐后学无所证见，姑述此说，善自味之。诗曰：备载则文繁，勘破俱无二。得之三二一，不得一二三。
　　宋代凝神殿太素大夫侍宸王文卿序。
　　道法玄微
　　息心定虑宽衣坐，一念虚无生自然。混合神霄空洞炁，往来升降在三田。
　　口眼耳鼻舌身意，虽有如无忘世事。一灵真性湛然明，不在中间与内外。
　　阳时随炁过三关，阴时忘却心地闲。如此朝朝与暮暮，自然交姤成大还。
　　六根既静诸虑息，阳神出现光赫赫。呼雷召雨顷刻生，更向人间积阴德。
　　水升火降雷既济，中宫归坎坎归中。个中此理真玄妙，须信吾身天地同。
　　雷法说
　　代庙诛邪除疫毒，阴凝发露气藏阳。一毫举目如空幻，神炁安然宇宙康。侍宸曰：道乃法之体，法乃道之用。此所谓道中之法，法中之道也。非但有无之宗诳惑初真，若存想不根之事，形器穿凿之说，生平所最恶。盖欲步步踏实地，不作广汉鹘突难行之事。苟能谈之不能明之，或撞报应於一时，实无所学。如此者，尤宜详审，庶不法商贾路岐。所以侍宸垂诫云：学法不真，损汝精神，殃及九祖，后没汝身。正为此耳。
　　祖师侍宸遇火师汪真君，授以雷霆秘旨，冲举之后，流传至今。夫何五六十年之间，异派同名者杂出，以至好事者不得其门而入。盖法假形器而灵者，我也神也。造化与吾身一也。运即俱运，动即俱动。故曰天地同流，神人一体。今人徒纷纷於纸上符咒罡诀之间，全不达何也。元神之理，自古至今未尝不明以语人。奈何弃本逐末者，认假为真用。今日财曰某咒谬，某符误，明日则日某罡缺，某诀差。孰不知无极生太极，太极分阴阳，阴阳分五行，五行成万物。源源一理，敛之不盈一握，散之则弥六合。若能把握枢机，斡旋造化，则擒纵在我矣。昔有问先师曰：召雷作雨之事，凭奏牒乎，资运用乎，藉符咒乎。师答曰：阴阳间隔，故有旱有霖，皆由帝命，悉属雷霆。非奏牒无由请命，非符咒何以宣行。譬犹爆竹不火，而响何致。若不明造化，不究雷霆，虽有形器，将安用焉。余闻诸先师，其说甚明。第近世学者，互执不一，殆难与之言。偶因暇日，以所闻为之说，用求印证於四方明识之士。庶几侍宸之遗奥，有抚躬不得而传者，因得以闻未闻，岂曰小补之哉。
　　玉皇心印
　　先天一炁，无为道祖，浩劫完通。雷帝无为氏，微如玉婴，无衣缨，坐百宝光中，细如微尘，光如赫奕，遍照无方，六合八极，更无内外上下，惟有金光交射，如宝丝罗网。祈祷芟治，悉是斯道。先收视返听，缄炁调息。不欺其心，则万神咸集，不摇其精，则百体清爽。内想不出，外想不入，自然三花聚顶，五炁归根，回紫抱黄，虚室生白。入则为道，出则为法。道法本无，虚灵始有。天地风雷水火山泽，八卦相荡，二仪结英，天龙鬼神，在吾掌握。放开聚捏，总属当行。不可以有心求，不可以无意作。一念所至，万灵禀行。
　　湛寂真常，灵宝智慧。
　　道 寂然不动
　　一念虚无，万彬毕备。
　　神可以呼，鬼可以治。
　　法 咸而遂通
　　出入自然，威慈普施。
　　一炁雷机
　　平日行持之际，跏趺而坐，万缘放下，凝神静虑，调息绵绵，一意归玄关之中。待乎时节到来，自觉天炁下降，地炁上升，水源起两道青白之炁，升於绛宫，与赤色之炁相缠。片饷之间，神畅意浓，即金精木液交会之象，自然窄窄逼逼之声。切须正念，不可杂想，但以意合。倏尔一点如黍珠坠下玄关，状如金丸，金光晃曜。即运祖炁氤氲抽发，渐渐弥满，化成五色，直上冲心。快然心火肾水一升一降，象天地玄黄交感之时。二炁混合，一声霹雳震动。五色光云，随祖炁变成亘天黑云，弥漫六合，电光闪烁。到此之时，万虑俱寂，元始即我，我即元始。金光灿烂，掣动天地十方，交迸火光。如是分明，即收所出金光，屯驻中宫。如此闭运既了，仍要绝虑忘情，时时观照，使一念不生於心，万神自注於体，二六时中，更加纯熟。如此秘运久之，则精交神会，如影随形，雷帅雷丁，洋洋左右。日就月将，功深力到，彼时符於自然，又不劳於运想。盖此法谓初真受法缘浅，必假精神方能感召。故先德有云：思之不得，复思之，鬼神将通之。非鬼神之力，乃精神之极。能依此行，非特雷神应令而已，必朱发巨翅，前导后随，轰霹雳於谈笑之间，会风云於呼吸之顷。此时此境，正要忘怀从前习俗之气，一一碎裂。要他雷神无觅我处，方是判雷之人。设若犹蹲窠日，不免俗气所化，滞在一边，虚无玄玄，且亦远矣。此之一着别是一根，姑且置之。
　　若问治病驱邪，且论真炁消息。要召天雷地将，须明一字工夫。瞑目炼神，必运玄关元炁。登坛呼雨，须凭大造要机。轰轰雷动，处处皆春。银河倏尔倒倾，大地须臾枯润。庭前草木影，山下竹根鞭，闲时得收便收，急处要用便用。土木瓦石之类，皆可驱邪；蓑草泥丸之余，尽能寓炁。且道妙在乎我，何所不堪。鬼神闻名，自然回避。玄科有禁，以秘为先。雷令威严，无落其后。言虽粗鄙，意贯玄微。直下承当，向上有分。
　　诸师口号
　　凝神端坐思金阙，一点灵光上下接。要识元神居左右，全凭一点来呼吸。
　　山南山北一声雷，撼动乾坤橐钥开。潭底老龙眠不稳，霎时飞上九天来。
　　一十六字运雷霆，切莫高声密作音。急作局头敲巽户，风雷云雨一时生。
　　君臣朝谒会瑶京，母子交欢结玉婴。任是黑风翻大海，行船只在把稍人。
　　一念分明无起止，此是雷霆玄妙理。若能久久着工夫，三界圣贤齐顶礼。
　　始自侍宸传口诀，二百余年犹未泄。倾翻北海万重云，卷起黄河千尺雪。
　　要知呼吸运雷霆，一笔分明无欠缺。不因师旨卒难明，未得明师休强说。
　　鳖腹驼腰目视脐，有如婴子在胎时。涌身直上青霄去，一念才差便莫为。
　　踏翻斗柄乾坤暗，倒卷黄河雪浪飞。会得这关捩子，自然造化合天机。
　　两手握固目视鼎，闭目存神心自定。锁兑合离炁归元，鼻引青炁提金井。
　　夹脊双关疑款摇，须臾直上昆仑顶。彻开金锁火龙飞，中有真人朝帝境。
　　法在先天玄妙处，无言可说。其要在守乎中正，灵台莹彻，太一神居玄谷府，先天炁入玄关穴，寂然不动感而通。凭刚烈，命风雷，祈雨雪，役鬼神，驱妖孽。只此是非符非咒非罡诀。正体用神通妙处，功成行满仙班列。看太虚隐隐，驾祥云，朝金阙。
　　道在虚无窍，神居混沌中。发而能中节，谈笑役雷风。识得无中有，怡怡常内守。一念未生时，万神皆稽首。两目对两肾，认取中间端。一声响霹雳，忽然上泥丸。
　　雷霆体用
　　师曰：欲役雷霆，先明体用。
　　一二三四五，道为万法祖。万物未生时，一炁先为主。黄河接天河。昆仑太极许。识破三清道，呼吸成雷雨。
　　泉涌玉龙宫，火炎丹凤阙。送我上昆仑，中天清皎洁。推动阿香车，隐隐雷声发。若能心应之，何用书符诀。
　　归一密语
　　师云：既明雷霆体用，当会万法归一之理。且道即今一在何处。玄师云：如是灵，如是神，不自我，不自你，不自神，不自鬼。一念所至，夫复自然，直下承当。只这便是其密语曰：径寸之质混涵三才，在脐之后，肾之前，彷佛其中，谓之玄关，此其所也。今若不明指示，后学必妄意猜度，非太过则不及也。紫阳真人曰：饶君聪慧过颜闵，不遇明师莫强猜。纵有丹经无口诀，教君何处结灵胎。宗师云：思虑未起，鬼神莫知。不由乎我，更由乎谁。能悟无我，方识真我，方可感召雷霆，权舆造化，宇宙在手，万化生身，於寂然不动之中，有感而遂通之理。升降之机，全在是诀。
　　呼则炁下，吸则炁上。一呼一吸，自然升降。内炼工夫，全在是诀。
　　一炁流通，混沦磅礴。
　　玄关一窍
　　其大无外，其小无内，所说有二，妙在口传。
　　阴阳二象
　　日 神　性属离，乾中阴。
　　月 气　命属坎，坤中阳。
　　神是火，火属心，心为汞。气是药，药属身，身为。
　　五行
　　精北，神南，魂束，魄西，意中。
　　西南以后乃产药之地。
　　身属阴，心属阳，身心相合为之符。
　　铅身。汞心。土，胎。金公，身。诧女，心。
　　黄婆，胎。丁公。心火。
　　婴儿
　　专炁致柔能如婴儿，能聚精炁化为一神，号曰阳神。
　　刀圭
　　守一抱元，身心混合，谓之刀圭。
　　子母
　　始者一念而有身，故以一念为母，以身为子。今者借此身而炼一念，故以身为母，一念为子。
　　水中金，心中性，气中神，神中气。 
　　一念不动，五脏结其英华。一炁周流，
　　三田注其津液。
　　万法归一
　　一，炼成一炁，专炁致柔，守聚成丹。三世之心，五般之物，结成一灵，阳神。故曰：万法归一也。
　　水，精，肾，知。火，神，心，礼。木，魂，肝，仁。金，魄，肺，义。土，意，脾，信。
　　龙虎
