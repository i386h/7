<!-- { "loadSidebar": true } -->
　　世间不忠不孝，负命造业，恶贯满盈，而阳法所不及者，三官鼓笔，社令奏□，付五雷斩勘之司以击之。或前世为恶，罪该雷诛，仍罚为六畜以为报偿。或宫观寺院公宇有妖孽凭附其处，或树木器皿其下有毒虫隐形，或淫亵秽渎，以致震击其处，必有天书以彰其咎，或现於锅底，或书於屋壁，或书于其形体，皆非后世市里字形，实乃天书云篆，或与籀文蝌蚪乌迹古文相近，间有出於雷函。藏室传记博识洽闻之士，或有能辩之者。今以先师所尝考辩者，用着于篇，俾后之学者有所考。兼以雷嗔所直之辰，禳谢醮祭科法，具载於后云。唐天师郑思远述。
　　辩明雷嗔
　　建日击木石，是阴阳不和。击屋宇，主百日内有丧祸。击寺观，主换领袖。宫室官舍亦然。仍有妖物在内隐形。击人，是大秤小斗不均。击牛，是宿生伤踏作践苗稼。击马畜，以偿宿债懒不思报。
　　除日击宫宇寺观，是内有淫秽，宜修善悔过。如不悔过，主二百日内犯人身心颠恶死。或木石内藏蜈蚣恶物。击人，是前世奸滥六亲，今生逆乱国王父母。击牛马，还债怨恨。
　　满日击宫殿寺观官舍屋宇，是受脏滥取，不孝六亲。击木石，是内藏怪物，或成精怪，并倚附逃亡鬼神。击人，是三世不孝。击牛马，是前生谤讪道法经书，并昔为淫妇，今又不洁伤人。
　　平日击寺观宫室官舍私宇，主有淫乱谋逆之人，及骂詈天地，毁谤朝廷，二七日内主有恶死之人。击木石，是内藏毒虫妖兽，吞啖众生，故遭天怒。击人，是前生今世谋人财物，呵骂风雨，轻慢圣贤。击牛马，是前生逆乱遭诛。
　　定日击寺观宫室，是阴阳不利，作犯土神，将兴火灾，四十日内主换主首。击木石，是内隐妖精邪怪，食人精血。击人，是今世欺诳善良，私恶日积，前生拓害忠良，阴谋损人。击牛马猪犬，是前生保人好事，巧辞陷害人命。
　　执日击宫室寺观官舍，大凶之兆，主人口三年并绝。多则三年，少则半载，竭资作善醮谢，犹恐不免，必有丧亡。击木石，则内藏妖星火殃，幽灵精妖。击人，是前生毒药谋杀六亲父母，女人则是外情牵惹，药杀其夫。击牛马，是前生为奴仆，反主谋逆。堵犬同。
　　破日击宫室寺观公私屋舍，大凶，主人口损伤，祸帻日久，非朝夕之故。击木石，内隐魂灵精魅，附托作祸逆恶。击人，是前生破坏三宝经卷法帙，放火烧山，枉加人罪，今生萌意亦然。如先击牛马堵羊，罪亦如之，恶帻遭诛。
　　危日击宫室寺观官舍私庭，是主有阴人淫乱谋逆，定主刑名之忧。击木石，是内隐妖精狐狸，迷惑男女，伤人性命。击人，是前生渡河推人溺水，登山陷人投壑，劫夺财物，活己害人。击牛马，是前生作强奴悍仆，夺财杀主。
　　成日击寺观宫室官舍私庭，主大富贵，击木石，是内庇妖邪藏隐怪异，击人，是大恶具足，五逆俱全，牛马亦如之。
　　收日击宫室寺观官舍私庭，主火
　　惊，及人物为火伤害，舍主更变。击人，是抛奔五谷，不知惭愧，呵风骂雨。秽污法界。击木石，是内隐水怪精灵。击牛马，是宿生作践丝麻谷粟衣帛，及为人毁天怨地。
　　开日击寺观宫宇官舍私庭，主门户隆盛，官职荣迁，三宝善庆，五福来祥。击人，是前生诱引男女淫乱，教人不忠不孝不仁不义。击六畜牛马，罪亦如此。
　　闭日击宫室寺观官舍私庭，主投河自缢，伤亡血光之事。击木石，内藏毒虫故气，妖邪盘结不散，帻聚成毒，勾引殟疫瘴疠为灾。击人，为前生曾为狡吏，枉法害人，及为医者习艺不精，毒药杀人，并为邪巫邪法，惑害良人，纵三毒之愆，行无明之罪。击牛马，等罪如之。
　　已上所录雷嗔罪犯、皆由宿业所招，一堕酆都，长沦苦恼，终於变形易体，痛当奈何。若嗔妇人，去其梳钗，及男子去其巾帻，火烧遍体，衣服并尽，须发焚燎，身裂烂坏，七孔流血，脑髓劈碎，此则罪恶深重至极也。若三日不死，脚动口开，其罪尤重，留此以警后人。凡如此者，必在七日或半月决彰明报应。由此观之，乃自作自受，深可哀哉。
　　若男女巾帻梳钗不去，须发身体完全，罪虽如前，由轻於二三分，复入地狱拘囚。若修功德，尚可救拔。
　　若人曾被雷惊而死者，亦前生今世，因助孽作虐为恶致报。虽堕地狱，亦可荐拔。若人加敬修崇功德，再复人身。
　　若人被雷嗔侧死在地，其字在胁上；覆死在地，字在背上；仰死在地，字在胸上；或倒埋在土，字在两腿上；坐死，在肚上。
　　欲辩天嗔过恶之字，甩桃柳煎汤噀之。次以绯绢缠定，用茆香火熨之。次念咒，勑水噀洒洗开，自然在肉上见赤青痕画，详认，仍以雷文证之。
　　大凡雷嗔木石，用铁画痕，或间有以雄黄填显者。
　　嗔人，多用雷楔击之。楔乃东海蓬莱山所产，亦名石脂，今雷州人多有收得者。可磨与小儿服饵，止惊去邪气。医者多不明楔出之源。
　　雷州人云：一番大雷迅风，间有飞落。但大小形块不同。坚如金石，磨有光艳，沉黑至重。逮至雷州，每一年之间百十番大雷飞电，遇者常惑。原其所由，盖雷州多雷，乃雷霆所管之分野也。又曰地近蓬莱司，故多雷，号曰雷州。州之有祠，官民甚畏其威灵也。
　　昔汉明帝时，曾进雷鼓锤钻之属於庙。一夕风雨大作，为神物摄去。可知其灵感矣。
　　凡雷嗔人物之处，即诵雷霆嗔咒，咒水洒之。或辩嗔文，咒曰：
　　雷光神威，天地不祥。玉京秘法，流光紫庭。魁罡真令，神辉斗柄。厉厌咸消，众魔伏正。太极五雷，至心谛听。唵。火令勑摄。
　　又秘咒
　　玉雷童光，火令风伯。慎犯禁忌，太上有勑。永劫安宁，回光霹雳。急急如律令。
　　各诵七遍，咒水洒之，则雷威震动之声咸皆止息，逝者魂安，灾害不作。
　　应被雷嗔，辩认雷文毕，急随力建醮谢罪。一面治迭入棺，又凿一窍於盖上，以一丈二尺竹筒安，透其窍，就埋於太岁方上，内篆五雷真文铁符，及筒上冲天悔过符，镇压座埋，安慰山神魂魄。
　　五雷真文符雷局诀
　　左面
　　右面
　　篆毕，诵雷光神威咒勑符。
　　竹筒上符
　　勑符咒
　　雷公把祟，玉女收魂。冲天悔过，免堕北酆。急急如雷霆帝君律令。
　　此五雷真文符，安镇埋所，使不更沉酆都，不受苦恼，若阳世之赦书也。更作功德，可以超脱苦轮。若木石屋宇被嗔之所，将此符镇压，万祸俱消。嗔人，埋嗔所，候谢罪罢，彻去悔过竹筒，牛马被嗔之所，亦将此符安镇。可将埋瘗，慎勿食其肉。食之，令人三世患大风之疾。今世上有患风癞者，皆前生曾食雷嗔六畜之肉故也。若误食者，亦患。盖此疾遇天阴雷雨之时作甚，亦宜祈告雷神，谢罪求安也。
　　真师曰：凡雷真人，炽然流火炎者，皆硫黄石霆之火，臭烈冲人，光中或见鬼神，有时忽闻指挥之声。曩曾误击一人，火烧遍体，烈痛莫忍，俄闻有云：误也。恍惚中见一神人以水灌之，清冻无比，立便苏醒，肌肤亦无焦燎之痕，但须发暂秃，隔宿复生，郁茂如故。故雷经云：此水名神油，服之致仙。此人因误啧而获水饮，后寿龄莫知其数也。又经曰：此水乃玄田玉池中神仙沉丹去毒之水，瑶池玉泉之上阿翠丹之井，上帝酝酿金浆琼醴，乃用此水造之。
　　雷文天篆
　　秦始皇殿柱被击，天示十字显过云：
　　大秦将灭，奸臣李斯赵高，十字。
　　汉明帝时震妆台，天书国退奸臣四字。
　　汉光武时人被嗔，天书不孝父母四字。
　　汉末三分，凤翔府大光寺塔第三层被嗔，上书中元大乱四字。
　　齐宣王起凤凰台，役夫敛怨，天火焚烬，独示一牌，上书火令急烧凤台六字。
　　元帝时宫人被嗔，天书邪淫宫院四字。
　　后周时雷嗔昊辉，天书子有心杀父心行贼意九字。
　　宋文帝时有小臣遭雷嗔，天书谋乱君主四字。
　　陈后主时川人被嗔，天书秤斗轻重四字。
　　宋帝时嗔古佛寺壁，雷书明年荒民大疫六字。
　　梁武帝时有市人遭嗔，明雷文不得，有白道士乃添一笔，云市中小斗四字。
　　武帝好佛讪道老之教，一夕都门灾，雷书王讪天尊道国土破八字。
　　武帝值侯景乱，忽雷嗔古佛寺佛背，天书梁饿金国火令六字。
　　唐玄宗时震河中府紫虚观玉皇台石柱上，天书康时清世翌年丰稔令九字。
　　残伤物命淫祀鬼神八字，出九州记。
　　昊赤乌年洛阳北印山嗔一坟石碑，天书下藏毒物四字。
　　魏文帝时宫中雷震，天书砖地面上，有日月失光天地昏暗八字。
　　昔紫微夫人於天门见雷文天篆，得受真文，遂传於世，今录如左。
　　太极恍元灵，混化生皇应。
　　洞渊锺示华，含罗通道命。
　　辉飞六合包，长行八界荣。
　　呼风妖艮绝，致雨下花清。
　　天年保玉名，幽寂封无动。
　　帝君勑甲丁，回仙告律令。
　　家国累义和，功直无三听。
　　非天千日中，火车九七过。
　　伸文夷礼器，灯林烦逆科。
　　并去俸有窖，勑告古昆灵。
　　州邑专祈重，云雪日月星。
　　女男变牛斗，鱼羊猪马群。
　　弓箭戮强慢，即斩妖邪淫。
　　暗地有嫉妬，虎狼懈慢明。
　　近亲宗小巧，山塘田曲平。
　　竹木狂树毒，泥水便颠澄。
　　咒诅迨造立，罚他乱孛青。
　　世官父母教，恶鬼逐逆顺。
　　杖吏罪不空，烟拖怨尺隐。
　　娄荡心何怪，杀返夭佞。
　　已上雷文天篆。凡被雷嗔人物，以此明辩，作禳谢之法。
　　雷霆神器
　　雷砧，亦曰雷楔。嗔人则魂魄飘零，击物则形体粉碎。嗔后经厌而不收，故落人间。似铁非铁，似石非石。磨水同阿魏服，能下痨虫也。
　　雷斧，亦曰鈜。其斧似铜铁相混之状，坚重异常，刃利色坚。击山震石，以此斫劈，神威最烈也。毕，不复用，故落人间。
　　雷锤，号曰仙灵锤。凡呜击雷鼓用此。其状如铜铁色，坚重异常。昔陈时苏诏曾收此锤，与柄皆似铁，其大如拳许，重九斤。
　　雷钻。经云：恶逆至重者，嗔之以此钻钉入脑顶，变化穿透於踵。其状似铁，长二尺五寸。用事毕，以经厌不用，故落於世。湖湘间，人多有收得者。
　　雷珠，乃雷部所衔之物，因风云骤疾，遗落人间。有收得者，夜放神光射室。大可三寸许。
　　雷环，乃雷神所佩玉环也。因行雨急速，坠落人间。此环夜放光彩。大可三四寸。可辟妖恶。
　　雷墨，乃万年龙替之鳞，行雨骤疾，飘坠於世。大者数斤，小者如芴如锭，磨之坚黑奇异。
　　道法会元卷之七十三竟
　　道法会元卷之七十四
　　天书雷篆中
　　雷函天书出汉天师雷函
