<!-- { "loadSidebar": true } -->
　　允中察质庸愚，植学肤浅，不能立德，未易宏科，不过虔按典章，恪依符诀，每蒙响答，自致感通。所是数内有斗笺，并飞鹰走犬章，及行移关帖，并是古人立大槩规模；后之学者於受词之际，须当精审情由，深量事体，随时起检，条令可行。亦要投词之家，坚心信向，又须行持之士，诚意关申，则何祟之不诛，何妖之不伏。苟行用之失当，词理之不通，揆之人情尚有窒碍，闻于上境何可施行。又或妄撰法衔，差用印记，徒加申发，难遂感通，是致邪祟猖狂，反怨法箓无验。受传大法，当如是耶。只缘近来妙诀灵机甚难遭遇，法书符印益见繁多。如五元素府，则北极四圣，正一天师嗣教也。五圣未嗣教之前，童初府五帝受册於其中，后学已不及知之矣。而世有四圣考召法，有真武三阵法，有佑圣符水。似此纷纭名号，不可悉述。或创立一司，或自置印篆，或借五府正法以混其中间。稍可用者，又皆是别法中咒诀。咒於本无灵验者，又更非一。至如董大仙传天蓬法，本以辅天心正法而行。今又取五府诸符，移入天蓬法内。世人但谓元应太皇府则天蓬元帅，而天蓬法亦天蓬也。不知元应太皇府，实中皇元一太皇帝君主之，元帅乃为外台卿尔。出法始末，芍天蓬全然不同，尤不可乱杂。非正行五元玉册，则不得称童初之额，不当用五府印符。如行天蓬法，止隶驱邪院，是犹龙汉降经为洞真部，赤明降经为洞玄部，开皇降经为洞神部，不可混而同之也。法以天蓬为占不，而流降不同，各有先后，皆可以除邪济世，秩品高下，大段殊途。盖九等三乘，随机接引。若罔穷来历，不究源流，或一例杂入五府正法，是致真文渐隐，杂说转深，混紊典章，踰越品格，恭惟五府之书亦渐为此等所杂，以至侵乱师授，晦蚀神文，深可叹也，倘尘中上士，物外高人，以太上之教为心，高圣之法轸念，共遵成典，同守玄纲，辩证是非，排却浮伪，庶几泽被久远，恩浃显幽。辅正之功，莫先乎此，皇天后土，实闻斯言。大宋宝庆乙酉岁灵宝中盟弟子南曹执法典者权童初府右翊洽金允中谨书。十方正典，三洞条科，焕若云雷，昭如日月，学者何不略加留心。如洞真部，则本无章奏之文，不立松治之格。中乘御运，正一流光，则洞玄洞神二部，始广敷科法，大布典仪。今之中盟经箓灵宝大法之类，则洞玄部也。行其法者，可以拜章上表，行醮修斋，上及日月星宫，下彻冥关幽壤，三界四维，皆可申誊，悉当关告。纠邪妖之恣横，达民庶之恳祈，超沉滞之魂灵，救危笃之疾患，是其职也。如正一盟威已下诸箓，及天心正法之类，则洞神部也。所谓北极驱邪院者，乃三界纠察之司，万邪总摄之所。行其法者，则上通章奏，下达文移，救死度生，殄妖灭怪，考治鬼祟，鞫勘妖邪，是其职也。如五府之法，虽属洞神部，而通於洞玄也。皆得以恢张文教，辅赞玄纲。其中拜章一节，洞玄部则合用通章印，以灵宝大法司关发，洞神部则合用九老仙都印，以驱邪院关发。所谓行持斋醮，济度存亡，巨细悉包洪纤备载。但恨不遇至人，未明至理。古人行之，可以镇安天地，调顺阴阳，戮怪除妖，回骸起死，后世所行，自不及古人，乃厌其名，称常俗，渐渐求奇，妄撰不经之文，私立无根之说，不可胜数。且拜章则洞玄洞神部法箓中之一事也。九灵飞步，则章奏之作用也。今却有九灵飞步章奏司，或以出神拜章为职，或以发遣九灵飞步系衔，又有九老仙都印职章奏为职者，不知即法中合行之事耳，何须格外妄立职衔，自起谬异。其印篆名衔关发如此，敢望章奏之达哉。今之法书，逐时更易，或立司置院，或撰印饰符，或假名真人所编，或妄引经文为证，真师既不存手笔，莫知是非，经文则近世混淆，难考邪正。似此之类，不可备陈。切恐来哲浸袭成风，以误后学，故作是跋。玉堂卢元老识。
　　道法会元卷之一百七十八竟
　　道法会元卷之一百七十九
　　上清五元玉册九灵飞步章奏秘法
　　谨按《南岳司命上真紫虚元君魏夫人传》，晋代前作女官祭酒，师正一真人张君，受太清诸官君及入靖法，又自汉世流传千二百官仪，事目相应，宜当承用。及琅函所载正一章科、赤松宝历，表裹符契，可为成法。自唐虞先生集宣慈章本之后，兵火散失，鲜有全本。今所应上章，并无正定好本，多是凡狡祭酒，虚加损益，永不堪承用。咒诀官曹差舛，格式非法，奏御失於所诣，存拜不合玄理，主人心志不诚，亦若祭酒难得趣尔。拜章犹如投空，更为愆过获考，甚可叹伤。今检寻真迹及秘典，删繁取中，约省归正，集次成文，以辅翼五元玉册童初正法，赞化后学，济度存亡。九灵之旨，别受真诀。如太清入靖口启之类，非凡俗所能究耳。如或通神达灵，非玉陛仙官，未必用祭酒道士，三洞弟子，岂可忽诸。其玄奥皆出心悟，难以书论，深可详悉。慎示常才，反招冥谴。谨序。
　　愚按：此序宗师所作，而流传隐其名。然本法只有上中下三卷，王侍宸所传九灵飞步运神进奏秘旨，其法甚详，而科式多本正一。盖章法流行，出於正一者也。谨将本法，参正一玄科，灵宝品鉴，赤松石历，互加集次，分品立卷，遵而行之。真积力久，自当融会贯通焉。谨按：飞步法者，出自三洞妙有之书。三洞者，洞玄洞真洞神也。洞真乃大洞法箓，即元始上乘法。洞玄乃灵宝法箓，洞神即盟威都功天心五雷等法箓。总受之，称三洞法师。不曾受大洞中盟箓，不可称大洞法师。只受中盟箓，称太上灵宝中盟五法秘箓弟子。只受盟威都功箓，称正一弟子。稍不依上件已受而称大洞三洞者，以玄都大定律治罪。
　　今按三洞者，洞真洞玄洞神也。洞真则上清大洞箓，洞玄则灵宝中盟箓，升真内教箓，洞神射道德紫虚阳光箓。道藏三洞名部不同，今所受本箓，则各出於本部也。洞真为上乘，洞玄为中乘，洞神为下乘，正一则辅於三乘，谓之四辅。各有宗派，载於法箓，宜详之焉。
　　章法第一
　　法者法则仪范，须知也。
　　三洞玄科三十条
　　法师为百姓上章，不得放文书留仪人间，悉收敛，录一年之事，皆即封题。道民不合录也。
　　章案，长二尺四寸。广一尺五寸，高八寸，曲脚，栢木造。
　　奏章，应用匣方三寸六分，长一尺五寸。
　　章纸，高一尺二寸，闰月一尺三寸。
　　上章别作香火。不取灶中灰火也。
　　上叩谢章法，北向，举家大小请章。
　　奏章函应印，封题并须如法。
　　上章之时，斋主人家不得历乱高声，鸡犬惊叫，则神炁不安，章不上御。
　　师为人上章，章中宜有法信，并功德物，惟疾病蒙恩之日，方可受信。犯者窃盗同坐，六刑科论。论曰轮元三千合。
　　上章救治百姓度厄，若人民急疾来求安，师若在家诈以不在，或告而不赴急病，犯者考病十月。
　　香火灯檠，须高过章案。作章书，皆当精洁纸墨。
　　上章为斋主首罪。或有阴密事，上章讫，便於靖中对烧章词，不必宣传罪事，告於他人。发人阴私事，罪在莫大。
　　上章，不问大小露章及室中者，皆三日停章，不得即举案，毁坐席。急章有所疑惑者，即烧之。
　　靖中上章，东南露上，皆北向。
　　三会日社日不得上章奏，启常行文书。有急疾，三八谢太阳者不禁也。冬至节前三日后三日，不得上章，常行文字章书。有急者不禁。
　　戊辰戊戌此二日，不得妄入靖中。若是月半三会，皆不朝。三会别有迁日章。是祠节社日合上者，不禁。
　　三会三日，应言功，其日有事故不得上者，后日追上，不阙也。
　　箓生自拜章，口启有所说者，受恩自言，功德物输送本师，莫留也。本师远，输送常为所近者。
　　上章之师，不得食荤饮酒，口臭入靖。犯者夺功三千算，吏兵还天曹百日，治曹空奏，御不达闻。
　　上章之师，不得於病家饮食。百鬼藏入人身，救治不痒，拜奏不御。
　　上章之师，见人疾病，当救济其命，先与挟恨，苟愿其死，反受其殃，弟子为师奏上，章头皆建言臣所奉法师某甲也。
　　弟子为师奏章，家有疾病急疾者，当退席，请乞，勿顷耳便止。无有急疾不尔也。
　　书章清净笔砚，以章案擎仪，然后可治。勿以离身，及放着床上，章奏不闻。斋主皆当烧香入斋堂，礼拜请乞自陈，不得径持章入靖，无所关启，如投水也。
　　上露星章法，不问大小，皆作露静，开天门地户人门鬼路，北向安，师从天门入，地户出。旧法如此，勿误也。
　　上露章扶，皆先烧香入靖，请香官侍炉出庭，不得便径取出，无所关启真官，所在靖中空持香炉出，永无侍卫，魔鬼干章，万神劳损。徒失纸笔，别有请迎仪也。
　　上露星章，有灯，灯皆有斗并有魁罡，交罡时，谨当罡头，破军星不当之。不易教人，始学者谨之。
　　斋主对章，皆北向，有急疾者，徒步散发自传。无者不用也。
　　玄都皆有官曹，宫曹各有典者。道士乱章奏有违阙，而所作错越，迷失道真，领次谬误，不合天科，则为曹典所却，事不上御，空心委言。已达。事败之后，谓道之无灵，不言所失在於道士也。真为痛哉。
　　若合科令不犯之人者，所治无不愈，所无不治也。
　　上清玄都一十条。
　　若急事上章，当用朱笔题署，谓卒有暴病及祸难忧惧，上章乞获救治者，当以朱书泰玄都及臣姓祭酒，又后太清细字，并太岁月日。三天曹得此朱书，即便闻奏。犹如今阳官赤标才符为急事也。
　　若欲上逐鬼章，当朱书祭酒姓名。若欲上治邪章，用青纸，三官主邪吏君为青色。谓人有邪淫之气及诸庙邪鬼为患，上章请制之，当以朱书青纸。亦可别青纸，随人意多寡用也。若注鬼炁病，当作击鬼章，拜上毕，顿服之。谓家有五墓考讼死丧逆注之鬼来为病害，上章宜攻、击消散也。上章了，用真珠二分，即古称一两也，合章密纸溃於臼中，捣和之，分作细丸、平旦入靖，北向再拜，顿服之。垂死者皆活。勿令人知合捣时也。他病亦可为之，分三两服，清水送，亦可顿服勿歇，作三二次用也。
　　书章，北向烧香书之。凡用皆浄，谓别用好纸笔，巾案诸物皆使浄洁，束带谨恭，正坐书治，疏概墨色皆令匀净，调好缅糊封函，依法奏上。事事精严为美。
　　若人家有疾病死丧衰厄，光怪梦寐，钱财减耗，可上分解冢讼墓注章。
　　上章出官，只得出所佩小灵箓上功曹吏兵，及使土地真官，正一章法。谓世人用黄赤内箓等将吏相混杂，不越科职为也。
