<!-- { "loadSidebar": true } -->
　　师曰：符者，天地之真信，人皆假之以朱墨纸笔。吾独谓：一点灵光，通天彻地，精神所寓，何者非符？可虚空，可水火，可瓦砾，可草木，可饮食，可有可无，可通可变。夫是谓之道法。
　　师曰：符者，阴阳契合也。唯天下至诚者能用之。诚苟不至，自然不灵矣。故曰：以我之精，合天地万物之精；以我之神，合天地万物之神。精精相附#12，神神相依，所以假尺寸之纸，号召鬼神，鬼神不得不对。
　　师曰：《素问》云：虚无恬淡，真炁从之，精神内守，病安从生？人之有病，或寒或热，或轻或重，皆失调摄#13，嗜欲不节，故六气之邪得以乘之。治病以符。符，朱墨耳，岂能自灵？其所以灵者，我之真炁也。故曰：符无正形，以黑而灵#14。知此说者，物物可以寓炁，泥丸莎草，亦可济人矣。
　　师曰：道贯三才为一炁耳#15，天以炁而运行，地以炁而发生，阴阳以炁而惨舒，风雷以炁而动荡，人身以炁而呼吸，道法以炁而感通。善行持者，知神由炁，炁由神#16，外想不入，内想不出，一炁冲和，归根复命，行住坐卧，绵绵若存。所以养其浩然者，施之於法，则以我之真炁，合天地之造化。故嘘为云雨，嘻为雷霆；用将则元神自灵，制邪则鬼神自伏。通天彻地，出幽入明，千变万化，何者非我。倘中无所主，炁散神昏，行持之际，徒以#17符咒为灵，侥幸#18於万一，吾见其不得也矣。
　　或问：变神之道如何？师曰：元始祖劫，一炁分真。我即元始，元始即我。此即谓之变神。
　　师曰：法有出於同门，其符同，其诀同，用之辄不验者，诚不至也。诚不至，则自信不及；自信不及，则疑贰之心生；疑贰之心生，则中无所主矣。中既无主，何以感通？故曰：法法皆心法，心通法亦通。
　　师曰：世有闭目存想#19某神自某方来，有按摩搐缩运内炁与外炁合者。噫！皆妄矣。若得神灵将、将灵神之说，则平居暇日，养神以静，而神自灵。冲炁以和，而炁自真。用之行持，自然神合乎神，炁合乎炁，一举目，一动念，则将吏#20洋洋在左右矣。
　　师曰：黄帝云：宇宙在乎手，万化生乎心。#21知此道者，我大天地，天地小我。庄子云：尸居而龙见，渊默而雷声。知此道者，可与言动静之机。
　　师曰：雷神往来，倏如飞电。世俗纷举，难以久淹。#22召至疾遣，毋事虚文。
　　师曰：附体、开光、降将、折指、照水、封臂、摄亡坠旛，其鬼不神，其事不应，皆术数也，非道法也#23。知此者，可明神道设教耳，知道者不为是也#24。
　　或问：制邪之道如何？师曰：但修己以正，立可制矣。#25子不闻花月之妖不敢见狄梁公乎？正人君子，鬼神犹且知惧，况有道之士哉。
　　或问：炼度之说如何？师曰：炼亡者，先须自炼；度亡者，先须自度，斯炼度之说矣。#26夫人一性圆明，与天地一般长久#27，因贪因着，有死有生。及其四大分离#28，无形可恋，犹执妄心，不知解悟，故轮回於六道，出没於三途。而我太上悯之，故垂教法，俾有道之士，以我之真，觉彼之妄；以我之阳，炼彼之阴；以我之神，生彼之神；以我之炁，返彼之炁；以我之贤，化彼之愚。#29惟在乎澄心定虑，专志行持。一念有差，不成究竟。若夫符箓诰命，特科教之设耳。其文在是，其实不在是。#30
　　师曰：一炁之妙，万道之宗。法灵须要我神灵，我神灵兮法通灵。袪禳祷祈凭神将，神将何曾有正形。道化灵，灵化精，精化炁，炁化神。所谓法行先天大道，将用自己元神。道体法用，道无法有，道微法显。故用不出於用而出於体，有不出於有而生於无，显不兆於显而兆於微。
　　或问内外将之说。师曰：鬼神之情状无穷，精神之变化有限。《关尹子》曰：有诵咒者，有事神者，有朱墨者，有变神者，皆可以役神驭炁，变化万物。惟不诚之人，难以自信，而易於信物，故假此为之。苟知尽诚，有不期然而然者。有言习静，若知是习，便不是静；直至忘习，乃真静矣。南台偈云：南台静坐一炉香，终日疑然万事忘。不是息心除妄想，都缘无事可思量。
　　清微大道秘旨
　　清微始祖元始天尊妙道上帝，乃清微法主也。自先天浮黎传经之后，惟妙行真人得是心传。乃至十方无极至真大神，无鞅数众，俱入宝珠之中，同一段光明受用，是谓普殖神灵，万道之祖。今法书符必先画一圆，象其为造化，便可见矣。内圆外圆，发挥心上工夫。内外混融，与道合真。造此道者，毋亲纸上虚文，当究个中玄妙。岂不知真中有神，长生大君，，一从淇滓，流传于今；绵绵不绝，人人具足，凡圣同真，无欠无余，不增不减。修之内，则遂成至宝，得为至人；施之外，则和天安地，福国裕民。至於呼沆瀣，吸风云，役鬼神，驱雷电，此皆一真之妙用，出方寸之经纶。前人有云：念头未动，体合天心。意气才萌，便当下笔。是则是矣，玄之又玄。当知未生以前，未有此形，未有此念，当作么生？宝珠悬处，无所不容，无所不通；说经十褊，众真监度，以授於我。当此之时，是谁下笔？予敢咦曰：混元一物本无先，至道虚无理自然。若向未生前见得，阿谁不是大罗仙。
　　金光妙用，道炁长存。
　　此一点子，无所不通。
　　清微之体，允执厥中。
　　精守戒定，返照太空。
　　默而识之，宝珠一颗。
　　出而用之，无施不可。
　　满庭芳
　　一点阳精，配归阴位，五行四象俱全。忽兮有象，晃耀照无边。神水频频浇灌，三关内，文武烹煎。明知道，入门体用，心静息绵绵。住行并坐卧，养吾浩炁，塞地充天。认取本来面目，月样团圆。内有清微玉篆，驱雷雨，发在心田。君知否？神仙有准，功行满一二千。
　　五太图
　　师曰：阴阳未变，恢漠太虚，无形无象，寂兮寥兮，是曰太易。太易者，未见炁也。太易变而为太初。太初，炁之始也。先天元炁，始见微芒。太初变而为太始。太始者，形之始也。渐有元炁之形矣。太始变而为太素。太素者，质之始也。元炁之形质而具也。太素变而为太极。太极者，混沌也。瞑津洪蒙，状如鸡子。其中有精，弥纶无外。元炁凝而清浊未分也。太极既变，则混沌开而洪蒙裂。於是清阳之炁，升而为天；阴浊之炁，降而为地。《易》曰：太极生两仪，两仪生三才。即非清非浊，中和之炁，结成人伦也。是谓道生一，一炁之混沌也。一生二，二仪之清浊也。二生三，三才之人伦也。然后三生万物。万物之始於天地，天地不能自有，有天地者，太极也。太极不能自生，生太极者，太素也。太素不能自育，育太素者，太始也。太始#31不能自孕，孕太始者，太初也。未有太初，先有太易。夫太极者，其本体函三为一，中具五十五数。雷霆得天地之中炁，在人身，则虚无一窍收在内。是以至人穷造化之源，握洪蒙之柄，命二炁於无象之先，役万神於已形之后，此所以成变化而行鬼神也。
　　玄关一窍
　　精衮衮而运转，炁默默而徘徊。
　　真人港深渊
　　浮游守规中
　　神混混而往来，心澄澄而不动。
　　师曰：规中者，如一规之中，不在中间，不在内外也，不着物也，不泥象也。在身中之中，意中之中，如大圆镜中之一我。但正心诚意，为中心柱子。当万虑俱泯之时，真人出现，如鱼居深渊，浮游守规中矣。紫阳翁曰：身中一窍，名曰玄牝。此窍非心非肾，非口非鼻，非肝肺脾胃，非脐轮、尾闾，非膀胱、谷道，非两肾中间一点，非脐下一寸三分，非明堂泥丸，非关元气海。能知此窍，则冬至在此矣，药物、火候、脱胎俱在此矣。盖此窍亦无边傍，更无内外。乃神炁之根，虚无之谷，造化之源。只在身中而求，不可求於他也。前真云：此窍非凡窍，中中复一中。万神从此出，真炁与天通。此即雷霆之窍。得之，则雷霆枢机不必外求矣。至人用之，所以冲举。
　　法行先天大道
　　昏昏默默。无欠无余，圆同太虚。
　　上乘 
　　杳杳冥冥。湛然常寂，清静法枢。
　　有物先天地，名为大法王，见渠还寂寞，应用甚昭彰。眼耳俱无有，神通不可量。若人知这个，何必篆天章。
　　道法九要序
　　琼管先生白玉蟾编
　　三教异门，源同一也。夫老氏之教者，清静为真宗，长生为大道，悟之於象帝之先，达之於混元之始。不可得而名，强目曰道。自一化生，出法度人。法也者，可以盗天地之机，穷鬼神之理。可以助国安民，济生度死。本出乎道。道不可离法，法不可离道。道法相符，可以济世。近世学法之士，不究道源，只参符咒，兹不得已。略述九事，编成一帙，名曰九要，以警学道之士，证入玄妙之门，不堕昏迷之路。人人得道，个个成真，岂不美欤。琼山道人白玉蟾序。
　　立身第一
　　学道之士，当先立身。自愧得生人道，每日焚香稽首，皈依太上大道三宝。首陈已往之愆，祈请自新之佑。披阅经典，广览玄文。屏除害人损物之心，克务好生济人之念。孜孜向善，事事求真。精严香火，孝顺父母，恭敬尊长。动止端庄，威仪整肃。勿生邪淫妄想，勿游花衢柳陌，勿临诛戮之场，勿亲尸秽之地。清静身心，远离恶党。始宜寻师访道，请问高人。此乃初真之士，当依此道行之。
　　求师第二
　　学道之士，须是得遇作家，方可明真悟道；得遇真师，方可皈向传道受法。须是日前揣度其师，委有妙理；源流清切，然后亲近；日积月深；恭敬信向。次宜具状赍香，盟天誓地，歃血饮丹，传授道书、隐诀、秘法、玄文，佩奉修持。虽得其传，不可便弃。常侍师门，参随左右，求请口诀玄奥，庶无疑难，自然行之有灵。尝闻高古祖师，徒弟皈向者纷纷然甚众。师按察徒弟之心，中有心行不中者，不与之；不尽诚者，不与之；无骨相者，不与之；五逆者，不与之；及有疾者，不与之。吏曹狱卒，始勤终怠者，亦不与之。中有徒弟，若与师心契合，气味相投，随机应化得度者，当以愧心对之。忽遇师门试探，弟子难以难事相付勾干，或中间不从所求，弟子切莫私起怒心。若生怨恨，以贻咎师之愆，阴过阳报，毫分无失，所得法中，神明将吏，亦不辅助。岂不闻汉张良事黄石公，三进圯桥之履，公见诚心，乃传《素书》，后为君师。若求师者，当究是理。道法之师，始终心意如一，弟子始终亦如一。进道自然无魔。所谓弟子求师易，师求弟子难，诚哉是言也。
　　守分第三
