<!-- { "loadSidebar": true } -->
　　炁全神全，自然通灵。炁乃神之主。抱元守一，神应无方。
　　外神不灵。
　　自己精炁神全，何施不可。向外求神，实非明理，空将酒物祭祀神明，真炁耗散，外神不灵。
　　五户不闭，
　　五户，眼耳口鼻。五户不闭，五炁不聚。要炁聚神凝，天地方可交合。
　　天地不合，
　　地炁升为云，天炁降为雨。天地交合，方生雨露，长养万物。
　　五炁不聚，
　　世人行罡作诀，念咒书符，不识内中造化，徒尔身衰炁竭，五炁不知攒聚，无克制，无蒸郁，五雷不动矣。
　　五雷不生，
　　炁无所聚，不知克剥，五雷不生。若金木相克，水，火相搏，五雷动矣。五雷，即五藏也。
　　阴阳不蒸，
　　阴阳，水火也。先行阳火遍身，次行阴水，缩谷道，放下水火相交，引上昆仑，便有雨也。
　　雨从何生。
　　世人不知雨从何至须水火相蒸，乾坤升降，方有雨也。
　　若无屯蒙，
　　屯蒙者，郁闭之义。如祈雨运用之时，遍身冷汗沾衣，凄惨惊寒，即大雨降。
　　雨从何起，
　　祈雨之时，冷汗先湿左臂，东方雨起；先湿右臂，西方雨起；湿於头，南方雨起；湿於肾，北方雨起。
　　屯蒙不发，
　　不合阴阳造化，屯蒙不发。先须闭谷道，运肾水，至心外，以两手擦紧心火到烦怒，电光立现。
　　电光不现。
　　无怒炁，心火不发，因此电光不现。要大怒叱吃，双目电迸，浑身冰冷，电光现矣。
　　此神无炁，
　　神炁无主，无作用，乃神无炁也。正所谓击石得火，炁壮神全，何法不灵。
　　何由而发。
　　无运用，无收闭，无取吸，不刚不强，不忿不怒，何由而发泄。所谓：有罡有诀，愚人夸说；无作无用，贤人笑杀。
　　心火不炎，
　　心火炎炽，大忿大怒，性急将易降。心不急，神不降。
　　欻火不降。
　　心神，欻火也。借事激起心火，大怒大咤，欻火立降也。
　　肝神不怒，
　　心火既发，肝神叉怒。大怒魂惊魄惧，即将至矣。
　　辛帅不临。
　　心火发、肝魂怒，一志向前，不摇不动，是有主也。
　　意无所主，使者不行。
　　脾神使者所主，铁定决要如此行事，专心致志，使者立便奉行。所谓三帅化形。
　　水火不交，
　　心火肾水，一时不交，便生疾病。火无水则燥，水无火则滥。一升一降，水火均调，方神炁混合。
　　神无所养。
　　水火混融，神强炁壮。水火不交，神衰炁竭。如人无食，枯木无根，渐至倾倒也。
　　元神不完，
　　积精生炁，积炁生神。精炁耗散，神何所养。丧亡可待，何法能为。
　　元炁又短，
　　元炁者，祖炁也。神为炁子，炁为神母。神强炁壮，神弱炁衰。元神不完，元炁短也。
　　妄役鬼神，
　　神炁耗散，作用不灵，徒牟怨神骂鬼，心生疑滤，返将神将轻视，更无敬道之心。
　　谓法不灵，
　　徒乍行罡作诀，不知返求诸已。及乎无验，便谓道法不灵。此等之人，良可叹也。
　　书符念咒，笑杀世人。
　　枉自书符念咒，徒泥纸上玄文，不知身中造化。譬如爆竹，无火何以致响。达人智士，咸笑此人不知道法之妙，徒事朱墨，欲其灵验，其可得乎。
　　天地人物，
　　天地人物，无非阴阳生育。人与天地均体同炁，是可以参天地而赞化育也。
　　一炁相感，
　　天以炁下修，地以炁上升。人之呼吸，同天地之升降。
　　古今圣贤，
　　自古至今得道贤圣，无非内积阴功，外修实行，方证仙阶。
　　一理贯通。
　　此理人人具足，个个圆成。特患不能行尔。古云：勤而不遇，终遇至人。遇而不勤，终为下鬼。
　　茫茫九州，四方万里，
　　茫茫九州之远，孰得而穷焉。四方动辄万里，何处寻觅真师。弟子寻师难，师寻弟子尤难。常云：寻个好心人难得。
　　何处寻师，不如求己。
　　吾身之中，自有天地。神炁之外，更无雷霆。若向外求，画蛇添足，乃舍源求流，弃本逐末也。反求诸己，清静无为，顺神养炁，何患道不完，法不灵耶。
　　掌上玄机，
　　人能明此歌中妙用，真是乾坤归掌内，晴雨不由天。
　　胸中奥旨。
　　胸藏奥妙之机，应变无穷，即此歌中之旨。
　　勉乎好学，吾言毕矣。
　　后进好学之士，依此操修，幸勿生疑。此言央不误人，何处别去寻求。非人勿示。会得个中之意，得真传者，莫非宿幸。得之而不修者，乃自暴自弃也。得之而自信不及，不能行者，无他，乃宿世恶业之深。急宜速修，把此心一旦改了，无不成就也。如得此文而不行，即系窥窃道法，其罪尤甚，勉之。
　　道法会元卷之七十竟
　　道法会元卷之七十一
　　虚靖天师破妄章
　　道生天地
　　混沌未分先有道，道无形色亦无情。
　　自然化育生天地，天道轻清地道宁。
　　天地生人
　　道生天地始无名，分别阴阳立五行。
　　人位其中灵万物，又从天地道生成。
　　人禀阴阳
　　三才天地人同炁，人禀先天一炁灵。
　　一炁具身名日道，感通天地及神明。
　　一炁生三
　　一真真外更无真，祖炁通灵具此身。
　　道一生三生妙用，元精元炁与元神。
　　人身三宝
　　元精元炁与元神，三者无形亦有形。
　　运用得传真可见，光明无极是分明。
　　一炁相关
　　雷乃先天炁化成，诸天先圣总同真。
　　我身一炁相关合，同祖同宗贴骨亲。
　　以心合神
　　真心动处合雷机，神合神兮妙更奇。
　　只此更无差别处，如磁吸铁不相违。
　　法即是心
　　此心心外更无法，咒诀符图妙合心。
　　心合将灵为妙用，灵光一点便为灵。
　　神可通天
　　元神直捧一封书，一道寒光射太虚。
　　俓达玉京金阙去，玄恩星火下天衢。
　　呼天叱吃
　　叱咤望空将令打，不识元神召使者。
　　天高星远岂能闻，从他之乎并者也。
　　金光召雷
　　金光烁烁照雷城，百万雷兵禀令行。
　　不用符图并咒诀，旱天能雨雨能晴。
　　妄想行持
　　不悟阴阳阖辟机，想存作用总成痴。
　　雷符烧尽千千纸，雨泽何曾一点施。
　　真念降魔
　　降魔何处是工夫，中有元神静定居。
　　慧剑挥时神鬼伏，便教祸害自消除。
　　心妄鬼欺
　　妄念纷纷且失真，符图咒诀费精神。
　　鬼神一见嬉嬉笑，打石抛砖更害人。
　　祖炁阳精
　　先天祖炁至阳精，炼尽阴魂一性灵。
　　九转玄功成顷刻，阴阳交姤结胎婴。
　　辩真阴阳
　　真阴真阳既不识，水可浴兮火可炙。
　　灵光一点不分明，受度亡魂有何益。
　　南昌非心
　　玄关一窍有阴阳，心肾元非水火乡。
　　寄语炼师高着眼，莫将心府作南昌。
　　普度有法
　　普度工夫又不同，金光烁烁照罗酆。
　　黍珠一颗空悬处，太极还归无极中。
　　取炁不同
　　味却自家元黑主，妄想天罡对空取。
　　恰似骑牛去觅牛，此等之人何足语。
　　不识元神
　　召将先轰令一声，令声惊起我雷神。
　　缘何不见元神面，只为元神昧本真。
　　印须心印
　　心印相传付有缘，今人刊木不知玄。
　　祖师心印相同处，颗颗光明彻九天。
　　灵光一点
　　书符道妙起工夫，委聚毫端篆作符。
　　着相思为并咒诀，得来只是墨和朱。
　　先天字号
　　号头用处须天篆，元是皇人按笔书。
　　仓颉后天尘世字，用之总是惑迷愚。
　　妄想阴阳
　　阴阳吞啖运符中，心肾盈虚黑与红。 
　　一个乾坤如许大，这些伎俩岂能通。
　　肾中一点
　　两肾中间一点明，痴人守此欲通神。
　　谁知此处皆阴炁，若比阳晶隔万程。
　　心下元神
　　人言心下一包空，精炁元神聚此中。
　　何事痴人容易惑，盖缘不识主人翁。
　　胆非雷府
　　妄将胆府作雷霆，努努膨膨起震惊。
　　击破琉璃瓶子后，何曾闻得有雷声。
　　误指雷霆
　　一阳生处地雷复，外肾应非雷所居。
　　秽浊圣贤难忏悔，将来必定受雷诛。
　　七事纯阴
　　心肝脾肺肾胆府，嘘呵呬唏呼吸取。
　　父母后生阴浊炁，如何可以祈晴雨。
　　不辩真阳
　　涕唾精津炁血液，七件皆阴总无益。
　　身中只有一阴阳，江湖多少无人识。
　　秽炁触真
　　有言脐下寸三分，作用金光此处存。
　　岂识此中阴浊炁，运成秽浊不堪闻。
　　似是而非
　　妄言一窍在眉心，直入三分可许深。
　　误杀世人真可笑，如将蝓石作黄金。
　　错认后天
　　脐输后与肾相连，两处空空总后天。
　　若问先天玄妙处，除非得遇至人传。
　　雷动无时
　　动雷有用雷霆杀，又等停星日月时。
　　如此天机容易测，雨旸何用法来祈。
　　邪能惑正
　　几多道眼不能明，役将祛神辄现形。
　　只为身中无主宰，阴魂假托姓名灵。
　　当明真要
　　一员神将数阶法，都是宗师撰造成。
　　更过数年都是假，行符咒水岂能灵。
　　作用两符
　　道法难忘咒与符，必须道妙两相符。
　　先天道妙工夫到，咒诀符图可有无。
　　道本法体
　　法行大道合先天，阮诀符图总是玄。
　　至道杳然无所得，符图咒诀也徒然。
　　万法归一
　　道生于一复何疑，可以无为可有为。
　　万法本来归一处，何分正一与清微。
　　造化在我
　　本质虽殊炁不殊，当於亲处下工夫。
　　人身大抵同天地，造化阴阳总属吾。
　　兀坐顽空
　　无心兀兀坐多年，将谓神仙已有缘。
　　不解龙吟并虎啸，但知枯坐也徒然。
　　三教一理
　　滞货西天卖不行，挈来东土诳群生。
　　些儿家丑都扬尽，堪笑时人无眼睛。
　　符中妙用
　　顽石中空藏白玉，纵然见得光生目。
　　太阴元是太阳精，初八上弦圆十六。
　　因玄生谤
　　本为同门共指迷，上根一览悟玄微。
　　若将此向愚痴说，生谤生嗔总是非。
　　道法会元卷之七十一竟
　　道法会元卷之七十二
　　雷霆默朝内旨
　　舌拄上腭目视顶，
