<!-- { "loadSidebar": true } -->
　　道法会元卷之一百二十二竟
　　道法会元卷之一百二十三
　　太上三五邵阳铁面火车五雷大法
　　邵阳雷罡咒
　　邵阳雷公，火车将军，火急霹雳，一如律令。
　　罡法
　　右罡，凡发符呼召将吏，申奏行移，遣发，俱步此罡。步，乃从亥上天门步起。邵字则火在寅上，火生在寅故也。盖两重南斗化成此罡。步则左足先入，一步一字。若召将及奏事，则於雳字上丁立，若发文字行遣，则立霹字上，取雷次舍之炁一口吹送去。然后剔起雳字一星如大火轮，以往助之。又助天罡炁一口，必大报应。步罡时，想一字是一星，在地光芒灿烂。事毕，回罡，两手雷局，念收罡咒曰：
　　天地动，日月明。江海竭，山岳崩。雷电发，风火生。罡炁起，罩吾身。急急如律令。
　　右咒每念一句，以右脚剔起一罡十二星，想星斗罩吾身，咽液一口，叩齿而退。
　　雷霆次舍
　　若卒急之间，只用巽宫神霄炁，或东极青华炁，或南方火雷之炁，或北斗瑶光之炁，西极太清之炁，中斗大魁之炁，皆可用之。凡行持书符，皆向雷次舍取炁，故能役使风雷，号召将史。苟非名列丹台，何以得此。盖雷霆之隐诀尔。
　　起例
　　以卯加子顺行至月建，又以今时加月建顺行至卯，乃是五雷所次之舍。逐其方掐诀取炁。又以时加月建，数至子上，便是雷次舍方。且如四月午时召雷，午加巳，从巳数至亥，则子在亥位上，亥上便是次舍方也。余效此例。此是捷法。又法，四月午时，以卯从子上顺数至巳，巳却在寅上，又从寅上起午时，顺数至卯，卯则在亥上，便是雷次舍也。向亥掐亥诀，吸亥炁。凡起雷祭雷，须用次舍方也。
　　起雷透天关局法
　　五符天曹，奏。地府，禁鬼。风伯，起风。雨师，发雨。雷公，起雷，电母，起电。唐符，发符。国印，使印。天关地轴六贼。鬼路。甲寅。乙卯。丙巳。丁午。戊巳。己午。庚申。辛酉。壬亥。癸子。
　　且如壬日，则以亥上起，五符顺行，看雷公在何方位，则雷公亦在彼处也。或是此时雷鸣，或是今日雷在此方位驻札。再看雷舍，会合而用之。取天罡炁开其雷门，则雷雨尽到矣。
　　天罡炁诀
　　月月常加戌，时时将戌加月建上，乃时时见之。如子月便将戌加子上，顺数至本时，便知天歪在何处。又如十二月是丑月，即将戌加丑上，顺数起，如今时是寅，只顺数至寅住，则寅在巳上，乃知十二月寅时天呈在已上。余皆仿此例。又秘诀，取天罡炁用三十六字秘咒，侧身丁立，背北迎东，口呼知尼二字，见天罡怒色转头，其光芒烁我心胸。兆以鼻引口吸，取光炁入于黄庭，作用混炼，然后吹布入符，或次舍方。
　　行持节次法
　　邵阳有五帅，若不用九将十二神吏，则专用五帅而已。若五帅不欲并用，则专用邵阳任二使者而已。或独用邵亦可。要在法师严肃，出入有号令，动有威仪，则将吏不令而从。若符印不谨，香火不专，以人情论之，将吏其不解体乎。五帅九将十二神吏，亦可并用。要在法师用之严肃简妙，自有条理而不紊也。亦在师之参考行用。其心符之妙，贵在心存目想，则临事之时，呼召易至。小事行持，只用第一咒咒水，或用第一咒发心符，或第一咒及第二咒同用发第一符并心符。若事大，不至，发二咒发第一符及心符。若大事，不过发第一符及第二符而已。若急切重大之事，则号召将吏，申奏上帝，并牒合部动雷行之。凡行持之士，必须每日早晨入靖，焚香，依次念后五净咒。净口咒曰：丹朱正伦清净。摄。剔辰文。
　　再念净身咒曰：
　　台光幽精爽灵去秽。摄。剔巳文。
　　再念净手咒曰：
　　彭琚彭矫彭质，不得离吾身中。摄。剔未文。
　　净心咒曰：
　　太上三天，虚无自然。摄。剔申文。
　　净一切物咒
　　上清灵宝虚无摄。申文剔未。
　　右咒五道，各念三徧。剔诀毕，即存神，叩齿二十一通，面天门丁立，左剑诀叉腰，右辰文迎袖於面前额上。仰面取西北炁，其炁金光文彩，吸入口，吹辰方。次以大拇指剔二十一次，掐定，吸辰炁，吹两肩。两手叉腰，闭目想身中为五雷院使，戴九梁冠，身披绛服，朱裙朱履，玉佩玎珰，左手执印，右手仗剑，雷电风雨官吏将兵在吾左右前后。次取东南炁一口，想其炁如火云之色，吸而服之，然后用配衣斗法行之。
　　配衣斗法
　　两手斗印，拱两肩上为天关斗柄之状。默念斗讳七徧，丁立，面北取斗炁吹头上，想九星在两臂天关之上。若能常常运用更妙。否则每日早未下床，则先行之，早晨入靖存神则又为之。间或时时想斗柄一星在顶门，每遇行持，亦存想之，则人鬼钦伏。配衣斗毕，则朝真，口奏：
　　维某年某月某日，具位臣姓某，稽首顿首再拜。恭以道香德香无为香，无为清静自然香，妙洞真香，灵宝慧香，超三界香，三境真香。香乃玉华散景，九炁含烟。香云密罗，径冲九天。五帅九将，十二神吏，功曹使者，治靖等神，传此香烟，上闻帝阙。臣今启奏，咸得上闻，如臣所奏，愿允臣言。以今谨爇真香，虔诚奏启高上神霄玉清真王长生大帝，九天应元雷声普化天尊，九天雷祖大帝，六波天主帝君，五方雷霆大帝君，九州都仙太史真君，雷霆都司，元命真人，雷公电母，风伯雨师，五雷使者，雷部威灵，伏望圣慈，俯昭诚捆。臣今奉为某事，所陈愚悃，冒渎至真，仰赖恩光，允臣请祷。干冒天威，诚惶诚恐，稽首顿首，再拜谨言。
　　右法，每日早晨朝谒毕，即就靖中望巽方丁立，两手雷局叉腰，闭目，想巽方火云金光雷电真炁，乃用鼻吸，咽下丹田之中。如是五次，或二十五次。默以意想雷电伏於己身丹田之中，采取三光炁服之。炁行既久，则坐役风雷，号令自我出也。又五净咒，及存身、配衣斗、朝真口奏、采取雷炁，共五条，谓之雷部五灵之诀。凡召将，必先此五法，然后至诚上香，丁立，念邵阳第二咒一徧，厉声念讫，然后步罡，立于雳字上。如转一火轮，作法召将。或只小召用，念云：
　　吾奉神霄真王敕，当召此间土地正神，雷部飞捷使者六乙天喜等神，为吾速召邵阳雷公某元帅，某将军，某使者，随用而召。闻呼即至，闻召速来。急至坛前，有事委役。疾。
　　右法连默念三徧，加念第一咒七徧。存想目运将吏到坛分明，听令差遣。大召念云：
　　吾奉神霄真王大帝敕，召此间土地正神，雷部飞捷六乙天喜大神，为吾速召五帅九将十二神吏。或逐开雷神名位，迭召用。闻呼即至，闻召即来，急至坛下，有事指挥。疾。
　　右法念咒，及加念第一咒，心存目运将吏到坛。又召将之说，可一符一咒一水，则不必牒。呼召之法，但默祷之，自有将吏。入事却祝将如何报应。如是默告祈祷，则谓之请也。如召则是令之也。若请，但意思稍舒，即修五灵之道。然此五灵一节，盖是铃束法士初真之心，若明达之士，揆心了然，忽遇行持，便有次序，不必为之可矣。然而修此一节，乃法中之大全故也。如此，则将逐令行，神灵法验矣。
　　发遣文字法
　　法师存神变用讫，掐子午斗上，剔出于前。却左手擎水盂，右手仗剑，念咒曰：
　　谨请北斗九皇星君，愿降真炁，入吾水中。应有蜚尸诸厌邪炁，录付西方太白童子之下。
　　右咒一徧，持剑噀水一口，放下水盂。再左手雷局，右手剑诀，步邵阳雷公罡。念咒曰：
　　谨召吾身中呼华吸景大神，此间土地正神，本坛日直功曹、时直功曹，火急来坛，承受文字，听候指挥。疾。
　　咒毕，想功曹将吏分明到坛，师即厉声念咒，敕护文字，钱马化去。却祝云：
　　功曹将吏，既已到坛，仔细承受文字。今为某发陈奏申，缄封具载关文，仰烦速即赍持，径诣某处关下，分明投达。或有天魔外道，下官故炁，妄有阻遏者，即为摄赴雷司，依律治罪。汝等速去速来，吾在坛前立待昭报。疾。
　　下令咒又名欻火飞鸦开道咒
　　火精飞鸦，凤觜龙牙。飞符前路，剪除精邪。敢有妖孽，犯吾雷车。神威到处，动风飞砂。撼山拔木，飞行太霞。霹雳玉虎，闪烁紫蛇。三司将吏，今日排衙。急急如律令。
　　右咒毕，下令一声，厉声云：
　　汝诸帅将功曹，火急依律奉行。疾疾速速疾。
　　变化钱马咒
　　天有钱星，地有钱灵。阴阳造化，陶铸均平。天上地下，异相同形。吾今煅炼，贯伯分明。火龙火马，遇火成精。内含四象，外应五行。旋风使者，烈焰将军。风传火化，元亨利贞。一如律令。
　　凡祈晴、祈雨、祈雪、兴风，破庙、伐祟，行此六事，或只召将发符，或申奏行移。如祈晴，则於城隍社庙中焚符牒。祈雨，则用朱书黑简，并公文投于有龙处潭内。祈雪，则空中巽方召将焚符牒。如兴风，则於社庙上焚符牒，或庙中焚之。若破庙，则庙门贴符，庙中埋符，仍焚符牒，召将破之。若伐祟，则召将往彼处，焚符牒，或社庙坛内焚之。
　　右驱邪、治病、断殟、却蛊、除疗、起土，此六事，凡行用，初只召将发符，或带或贴，或用钱马焚化，或烧灰调服，或以熨斗盛红火，以金钱甲马同符烧熏病人身上下左右。烟熏或有虫出现，急打死。如小小病苦及诸杂病，只用雷局念邵阳第一咒一炁七遍，念讫，随吸雷次舍炁一口吹入水中。水约半盏，每服三呷。仍剔斗文光炁于水，与病人服。如事大体重，则用符命。如未应，则宜申奏行移。又杂治催生、骨鲠之类，只用一符一水，遣将治之。
　　邵阳心法
　　夫邵阳之法，以北斗为要，天罡为 妙。所以破地召雷中，亦有北斗。其於召雷咒，则有天罡所指，五雷急起之语，人徒知步罡念咒，而不省其意。今此心法，乃其意之深也。先取天罡在何方位，次占雷霆次舍所在，然后变身为雷霆使者向天罡所指之方，步破地召雷罡。毕，踏住魒星，取罡炁一口，吹去雷次舍之方。祭召将起雷，祭召雷公神吏，则执此可行。若有急难作用，重大行持，则以破地召雷罡法步讫，再取罡炁吹于雷次舍，复吸本处回吹布于符水之中。却默念咒曰：
　　敕差横天霸混元伯立至。一炁三五七徧。
　　急取罡炁一口，吹雷次舍方，复取次舍，吹炁入符水中。再念咒曰：
　　天皇伽耶霹雳摄。一炁三五七徧。
　　吸炁吹入符水中，则雷部将吏立见矣。此破地召雷罡诀：
　　坎双艮只步交乾，兑上双行震亦然。坤只离单双巽位，七星飞过亥门边。
　　罡式
　　步罡秘咒
