<!-- { "loadSidebar": true } -->
　　按紫微上真答杨司命陈书说云：世书乃后世淫浮弊作，嚣秽下字也。今长生符内四十七字，并二符告文，旧作云篆光明书也。后人不知真凡用书之异，直以世书代其祖文，可谓上玷真逸之文，下亏有禁之格也。今复寻诸经所载神藻，易俗以证旧篆也。
　　青宫九龙符命
　　稽首三皈依紫阳开玉匮重昏遇朗期 长乐天宫启金光降神惠大慈仁者 九龙使者青玄童子救苦真人 青玄灵官乘龙降世法雨慈云普周尘地 九幽罢对六道停轮 承兹天泽幽魂飞升 十方天尊应化沙尘随念升降救拔三途 执符奉行上生福庭急急如青玄救苦天尊
　　兆已佩九龙符戒文，当心映南昌。紫微流金炼真之箓，亦曰长生灵符也。盖高上灵册紫微宝章也。炼简丹文，明雾结蕴，神光焕落，召降玉华，保炼丹心，养育赤子。受者取月阳奇日，备青素九寸，阔二寸五分，篆其符。符成，作八迭，以绛囊方寸，悬当心。每日烧香讫，出户东向，若云雨晦冥，可就寝静所，凝心虚形，面对圆罗，鼻引赤雾，洞浃一身，高下三宫一尘不立。念极良久，乃叩齿三通，咽液三过，微音咒曰：
　　司府受炼，相火成罡。梁为天宰，同感炎光。枢机辅弼，星列玄章。育精大明，赤车凌芒。炼化神府，表里俱昌。
　　再叩齿三通，咽液三过，止。行持三年，后施上法，则试观不陈，风飙克御，翘辉倒景，流軿紫虚，盻春高清，玉京可步也。
　　册曰：月阳，谓乙阳月也。奇日，谓甲阳日也。后施上法，谓上清诸法，非行册。三年如策佩符，蹑景烧香。出户，谓出夜户行持，非依朝真格出巽户也。青素明洁，非指白为素也，如青绛为素云也。
　　晨元篇
　　众生领祖太无，虚源清静，从虚禀炁，构形受神，幸睹神辉，不能自贵，气缘物假，妄起尘情，神鬼用谋，我知日拙，炁凋神逝，难复本初。五累牵缠，受毒幽壤。或在五岳大川，九幽都府，城隍社庙，泉曲河源，或托故荫依，仗邪物游，从野道附巫兴妖，执系忘心，罔悟宿命境缘报对，形异神迁，心与形俱，旋环不息。巍巍人道，唯此自穷。太上慈仁，常善救物。颁符典府，昧爽感恩。息焰火山，解悬宿命。晨波曲湛，更炼还人。
　　若夫普为九幽孤爽，亿劫宗枝，大醮天地，归命玄真者，师当启闻三境，关告地司，取梓简篆救苦真符，背书元始符命，青封，具位，命荚龙驿吏，驰告十方无极世界。次作黄箓大斋，陈醮谢仪。
　　凡篆符，皆当启闻三境，然后入靖焚香，对东北以朱篆之。其梓简长九寸，阔二寸五分，厚四分。诰命作五行。旧本有六行，第六行乃上皇甲申运告行，犹今所书岁次甲子是也。今欲依旧本，入年月，可以年月告行一行，於简背青封之上，具位如疏状式也。题元始符命，告下十方无极世界，作两行於衔位上。然后召茭龙驿吏，同金钱绘龙投烈焰中也。据册云命茭龙驿吏驰送、应谓不用文引，只以符传付也。今之行者，若未能感通玄虚，可作请关篆驿吏符於关尾，庶克达命於玄司也。或取新茭缚龙吏，纳其符於草人身中，使负简文。亦须别疏状告酆都，启上真，召驿吏，不可直以私意变易。宣告此符，正犹人间赦命，非臣下之敢专也，故须大醮天地方行。
　　茭龙驿吏符
　　玄都茭龙驿吏一十二万人，传命泉宫，开光夜府。凡告救苦真符，当启元尊王帝，召关此吏一人也。书时掐王诀，引北极星光，黄地黑书，驿吏随降。引北极光，非北斗第六武曲，北极乃天皇之右，北极天枢也。篆符纸，当以槐花染轻黄，援笔墨书，驿吏届前也。教苦真符自非大醮天地，不可告行。倘有投词，但当讼讽玄文，散灯念道，使光回九地，晖破八冥，所荐逝魂，亦获升度。当先置一灯於天尊像前，拜跪焚香，乞降晨光照烛九夜。乃执炬分灯，令辉饮一轮如车大小，三级上下，三迭，燃灯四十九盏，立十方洞灵天尊圣号，开众生五累苦门，假此回光，销镕五累也。
　　十方洞灵天尊圣号，即救苦经十方睿号也。五累门者，一曰色累苦心门，二曰爱累苦神门，三曰贪累苦形门，四曰华累苦精门，五曰身累苦魂门。世有救恤贫乏，济度天人，奉戒修斋，供养三宝，或炼真养神，功未克足，命穷灭度，经由太阴者，方曲行赦命，告救苦真符外，别以栢木简作长生灵符，告下南方丹天世界，使擢简帝堂，炼神火府。罪魂无功於人天者，不可滥授炼真之箓，但得睹神辉更生阳界，则幸矣。故於大醮之初，乃告长生灵符简，尺寸同救苦真符，上题元始符，告下南方丹天世界，并年辰等。三行题封如前式，用金龙驿吏印印上中下三缝，祝讫，付金龙驿吏告行。
　　金龙驿吏印
　　金龙驿吏符
　　玄都金龙驿吏二十五万人，领符命启道驰信。凡告长生灵符，预关一人，用青素丹书之，掐玉诀，引太尊星芒绕笔拂简。书毕，同符命焚香烟中。自南斗向斗，则太尊星在中下台分中，微北向也。太尊北有四星，势如东井，南有少微，如亢宿，其星赤色而明。要在天璇天玑二星，正南，鼻引其芒绕简笔也。师曰：炁芒各类，清浊异归。凡取三光五星之芒，当以鼻引口吐也。生旺云烟之炁，当以口吸随吐也。引吸时，勿以耳闻，则炁芒不降。又不可长引，则喘息失度。要在精顾注念，御意合神於杳冥之间，则吸引随念，感
　　降自然也。若御服明晖，行吐纳之道，则非此限也。凡关二吏，先启元尊，次具位，据某州县某人投状，恪备信仪，请行黄箓超度死魂，於某月某日取奏虚皇上帝，依典告符，关茭龙驿符吏具法师位。除关并二符告命之外，有元尊玉帝及酆都申状等，临时起草，於别纸书之。不可饰词文，不可太朴，令清简而典，恪於世中文状，一也。不可擅续草检，为定式於其后也。且如旧天心法，佐化昊天，为法书之最者，自天师登真之后，渐易伪文，除三光符诀目外，余者皆庸吏之词，愚昧相传，伪文益广。第恐后学无知者，不详首尾，纵意改更，使册文失序，复如天心，故聊辨之。 
　　九斗阳芒火铃真符，遇书符命，先作三枚於竹膜上，南向吞之，次篆符命也。书符时，南向，掐玉诀云。凡木怪石精，赤妖凶丑，扰害民物，铁板丹篆，以火铃印印其上，埋本处土下尺余，其魔匿影。登度道真，若羽鸟群集，秽污福地林岭，当启南岳朱湖赤帝，作符遣之。亦可施人吞佩。右符载元应册。北帝火印印符文外，能治寒中气痛等病。左手离文，右手执印，去兆两步许，以印文向之，即称法位，上启一炁宗师长生大君，小兆今有某病，上祈真炁，谨召流金飞昊赤炁帝君，佐吏文秀舒光，曜明消魔印。摄引日芒浃心，混合为一，从鼻出，穿印绕兆身，缠络三面乃止。其印择丙子日祭，常贮青囊中，勿置尘糅，犯违正炁，君使佐吏不降，徒加精苦於存想矣。
　　北帝火铃印
　　左手掐离文位，则指中节也，亦曰日君诀。凡本多以辰为日君诀，不知辰自为天罡诀也。夫黄炁阳精，育魄洞濠，炼明三炁，故以离为日君诀也。右手执印行持，当令动止详缓，无使神炁惊浮，范像巫者，取笑俗情，思日芒绕兆身弥罗三匝，故曰缠络三面。凡传元景玉册，合用璧鱼一枚，金环一只，誓盟玄都，不可盗看，促龄丹简，图飞反沉。若寒栖守素之士，愿欲佩持，难营璧鱼者，一当为具授。或觊利滥传下士，师当受谴水官，不复期於度世。下界若会灾烟弥景，万恶流威，行册弟子当为元应镇禳，使归诚民庶，各佩虚皇符戒，宣行金箓，洗心谢愆，感彻玄真，三行三道，融风和演，消戢恶烟，称庆人天，生途亨吉。
　　册曰：不可滥传，谓择嗣法弟子，非各佩符戒者也。其各佩符戒者，谓九龙符戒，不佩流金符，流金符者，惟行册者佩之矣。其传付，当须告盟天地，启闻元帅仙圣、饮丹，破金环，为凌霄之约，勿令中怠，流浪尘波，为正念邪，外观驰物，两贻冥宪，趣责三官也。其依元应镇禳，则依天蓬元应册内祈禳法也。宣行金箓，则上元简文，乃太一圣真之科也。凡遇镇禳，当须士民先有投词，然后为其修设，不可强率，徒使诚心凋替，感不通幽。
　　诫盟条
　　玉朗高上道，一尘聊不加。万国日拱隶，亿上事芬葩。刮垢造神庭，落秽超祥霞。悬水映碧树，达曜若容瑕。超脱下尘宇，摆扑当近涯。传非弗真辈，流沦溢神芽。妄耗岂远算，与道相正遐。上玄不曲物，毫末无欺差。飘扬迈鬼界，瑶典真命嘉。不得久迁退，真誉无虚夸。非世匀类语，训我尸宅邪。自作沐天谴，余为奈尔何。
　　道法会元卷之一百七十四竟
　　道法会元卷之一百七十五
　　元照灵虚府玉册
　　册曰：
　　和合自得，真真相继。灵者实虚，中真宜类。肇始有休，罔极明睿。玉机音发，赤书敷粹。广惠瑶绛，炁总范廓。混合当中，斡旋维络。几尔形灵，善恶错综。辽落异摄，浮成可正。五运齐明，六历环素。郁仪结璘，交景会芒。中光内洪，弥罗上下。不息不中，玄中又玄。动类互错，无际无极。生生不穷，司主职治。灭洞玄应，沦於非道。灵虚玉尊，四明总治。扶罗宛光，副比元既。
　　右元照玉册，乃翊圣真君嗣教也。郁仪结璘，日月君内讳隐名也，中光，斗曜也。三奇可照上下，曰元照。解曰：元照灵虚太君，治灵虚玉缨府，扶罗委夷真人，宛光咸隆九微元君，左右赞教也。
　　太君曰：自延康开劫之后，劫劫败化，至于今日，善恶不分，群妖竞起。地界主者，馘奸无暇，上元检历愈繁。使吾教居於中辉上而未降，三光之芒昏而不珍，此亦下元浊炁之使然。吾立监度示汝，汝无杀以败吾化，冥掌亦不汝赦，况汝等虽居官而掌杀，亦为阴系，苟不以和阳降光，则动物无有未损。
　　郁仪符
　　圆形方景紫极九芒 左九转存想诵日讳
　　结璘符
　　方形圆景白光九芒 右十转存想月君讳
　　中光斗诀
　　掌诀
　　右日月符，体事用之。如三光俱用，先布日，后布月，次用斗，乃曰三光三照符，又曰上清三景真符。普取详星历，太阳太阴过官数则是也。
　　元照灵虚府印
　　灵纬篇
　　至寂无宗，混成独立。生生化化，咸有自然。空色朕影，澄浸沤起。火驰浮念，太清行云。谛观我身，入思微中。六脏精魂，血液百骸，尽此一身，谁为亲者。心真独运，了无所依。以心观心，返为物驰。期真释妄，亦为理尘。物物不干，无乎不在。根尘清静，触味元虚。应物亡情，自通天本。
