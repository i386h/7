<!-- { "loadSidebar": true } -->
　　灵宝九炼自然俚造金阙拜章投表转奏上道兆入靖，面东平坐，一念凝结先天。微微呵日用之炁将尽，合口，思天门有青金炁履映兆身，鼻微引下玄关，丹身豁开，内外俱无，吾身即天地。独见玄真端坐，立太虚五炁为黄道在足下。玄真行九灵内道，灵宝万神随炁列于左右。真人领万神齐升黄道，至天门，度绛桥，诣三天门下，随事发炉。真人或执章表，或执圭，奏毕，见仙官使者出。随事启陈，随入径造金阙殿下，捧随奏讫，倏见上章词表官吏接真人章表，随事略奏，迦章表与之。真人诵经，或见何报，或勑左右侍真赉表玄应。诵经久或无报，则止，谢恩倒退出天门，辞仙官，复炉，领万神上道归赤天黄庭。万神复位。谢恩出靖。或醮，依外复炉。
　　元始无量度人化生至玄灵宝上道
　　兆升真，领万神诣郁罗萧台虚无界内，端坐玉局，金光道炁盘绕覆映，高真上圣，森然罗列。真人诵经，则天地万物一齐生矣。太上太清皇老帝君，皇天生我，皇地载我。日月照我，星辰荣我。诸仙举我，司命与我。太一任我，玉宸召我。三官保我，四圣助我，五帝卫我。北辰相我，南极佑我，北斗辅我，三台护我。金童侍我，玉女从我。六甲直我，六丁进我。天门开我，地户通我。山泽容我，江河渡我。风雨送我j 雷电随我。八卦遵我，九宫逐我。阴阳宗我，五行扶我。四时成我，我命着我。太清玄籍，三宫升降。上下往来，无穷不息。金饭玉浆，所求皆至。虚梵日月，与天为誓。□□□□，□□□星。所求者得，所向者亨。所欲者合，所为者成。种种变化，与道合真。何神不使，何令不行。我前有朱雀，后有玄武。左有青龙，右有白虎。上有华盖，下蹑魁罡。神通光焰，威振十方。爱我者生，恶我者殃。谋我者死，憎我者亡。灵童玉女，破邪金刚。三千六百，常在我傍。执节捧符，与我同游。太上摄京，天大吉昌。金箓玉书，二十四符，与星历俱。雷公掣电，护我无虞。龙宫海藏，秘宝砗砾。世间珍宝，由吾所需。天下鬼神，受吾所驱。稍有不从，雷斧速诛。诵毕，或诵洞经、灵宝经、金书玉篇。兆行此上道毕，领万神皈，亦天中诸神皈位。谢恩出靖。
　　三天内朝金铛玉佩狮子威神灵宝上道
　　兆入靖平坐，一意凝在丹宫，微微引下天门金青炁，丹身齐开，独见真人在太虚先天中，瞑目诵《天童经》终，思真人朝真帝服，或思蟠桃仙果，金饭玉浆，三界快乐。真人既已成，金铛玉佩。五炁为黄道，行九灵上道。万神既至，领升悠悠，至西北度绛桥，至天门。发炉，长跪奏事讫，见仙吏出白事情，随入径诣大罗天，左右巍巍，玉帝亦金铛玉佩，坐七宝莲花五色狮子之上。兆拜，长跪奏事。毕，玉帝变现威神，顶放金光一道，直射兆顶，随光与帝混为一相，则坐狮子莲花之上，任其游行太空，十方三界。天尊光能照一切，能度一切，能救一切。三界内外，无所不照矣。到所属讫，帝复回天阙，在莲花上，顶放光一道，兆随光坠下。三拜谢恩，倒出天门，辞仙吏。复炉，领万神下赤天，万神皈位。谢恩出靖。
　　灵宝神灯红映太上开天上道
　　兆入靖，一念只在丹宫，引下金光炁皈黄庭，微微升赤天，行九灵。随事发炉，仙吏迎接，随入俓造金阙玉陛，随事奏讫，帝放金光一道，与兆为一。领万真倏然随光升上虚无自然始青天中。此天列开，光映十方三界。帝顶上虚无始青之中金光一团夺目，此光即元始上帝也。其光分射六处，渐生六道。帝在红映天中朝礼元始，其光倏坠下，合帝为一相。帝则元始，三界众真赫奕，万神并同朝礼。讫，元始悬一宝珠，说经都竟，众真复位。尔时始青天中大浮黎土，一国是男是女，咸得长生。元始叩齿三通，十方三界稽首朝礼元始上帝而退。元始化金光，皈红映虚无自然天中。玉帝复位五色莲花之上，出始青天中，其红映天。已合，复下金阙，随帝顶光在殿下谢恩，倒出天门。辞仙吏，复炉，领万神下赤天。出靖。
　　灵宝飞神内诵请降天符金书玉字济度幽明无量上道
　　兆入靖，至天门随事发炉。见仙吏引真人入，径诣御前朝礼。奏讫，坐诵《灵宝本章》，至诸天临轩，加玉字，忽勑出金书玉字，似一丈天符降下，合兆所执金书玉字。或不如是，有金光道炁灌注凡所执者。亦存思光照注。谢恩，出天门，辞仙吏。复炉，领万神皈赤天，万神复位。谢恩出靖。如行用玉字天符，存天符长一丈，金光烁烁，自天门飞下，合兆天符，方用。
　　三天伏魔上帝亲征灵宝上道
　　真人在丹宫领万神升黄道，造三天始青天中，其天裂开，光照三界十方。真人朝奏讫，其金光一道坠下真人顶门，即元始上帝。每临午三界魔道交行之时，醮中命魔是也。亿万真灵，无限群魔，皆在始青天中大浮黎土元始足下。吾即元始，咒曰：黄中策炁斩妖宗，察制强精除邪翁。太上有命太上房，急召北帝诣玉宫。承受威命宣魔王，五炁蓊郁与命冲。踏蹑北斗按魁罡，秘藏玉文方就隆。三天运明，六天运终。贤者哉贤者哉。元始项生九色，圆象光明，洞映十方，步步丁罡是莲花。其群魔在足下畏惧不已。帝勑退魔道， 领万神皈赤天。复位，谢恩，出靖。
　　灵宝普度大炼无间上道
　　兆每行上道既熟，所有黄箓执职万神，皆脾神也。炼度万神，五脏神也。临行事，引下金青炁，丹身同开，则此灵宝万神，即一身神也。三界齐临，万神以唱恭诺。如真人举召此神，则自然随炁而至。黄华东井者，北肾也。朱陵火府者，心火也。火池水池周备。取天门金青之炁入法食，存变广大。真人领万神升座，列于左右，化坛为长乐天界。思炼吾肾水为水池在左，存神快然。炼吾心火为火池在右，存心神快然。先炼水则北斗铸魄，以剑指水，月光自天浇灌，水姥大神持瓶各自天注水入水池。其炼度众神，并白衣黑舄。三部追魂使者引领众魂入水池受炼三五回，引上列于四散广野之处。次火炼，则南斗陶魂。以剑指火，日注火光入火池，火铃大神持铃各自天注火入火沼。众人并赤衣朱舄。追魂使者引众魂入火沼受炼三五回，并为灰，略不见形影。诸大天尊，东极慈尊真人，至圣无极仙宰。千光万炁灌注。乃行交炼，则日月南北斗水火等神，互位交炼，以水浸火，和风交扇，三光照临，殆若春浓，波澄水温，遍发池莲，花心动处，各见婴孩无鞅数众。此乃九天大混，九品化生，胞胎孕也。五芽乃五脏之萌芽，十二经络一身全备，并皆成就天梁脊骨，同舌为法桥。呵去天中虚无之界，大度仙吏，往生仙吏，仙童玉女，持旛执节，降於桥上接引。符光万道．’火龙驿吏无数。婴孩倏然各乘莲花飞升。兆速变为接引天尊。急噀水一口，就此升腾，寂无所有。斯时切不可滞想。初而召至，无而为有，乃行交炼，有而为无，然后却依外科奉行。此乃灵宝大炼要处，切宜宝秘。
　　灵宝普度三天法食上道
　　兆先行灵宝内事，真人即成身为三界真人，临普施。行事之际，取天门金青炁入水，洒净，乃见雨雾荡涤，天地一齐清净。又见空野无边，真人坐九仞宝台，奏陈情悃。其天尊上帝并虚空设座，玉帝芙蓉冠，离罗服，元始上帝、太一慈尊各喜容，允陈所奏。真人座左乃左卫将军，力士冠，绛裳，执旛，右乃监功将军，弁冠绛裳，执节。召神虎大圣，乃虎帽虎衣，执策杖，何乔二圣黑衣如功曹状，有雌雄二虎随之，三部追魂使者，七司玉女，赉勑赫宝符。前诣三界十方，释放追取无量无边幽魂等众。玄元坛下众神，介冑持旛，引魂至坛下，四生六道悉徧。真人化浴池清争霖明之水，召荡秽官吏，监生大神，天医使者，悉在兆前，治疗众魂。沐浴毕，皆列队阵。又请大梵尊神，紫裳通天冠，执旛。次召大梵百二十人，各弁冠，绛服，持盂，将水洒食。次见天属庖吏，分表尊神。飞空中以旛运转，上至无量圣贤，金光道炁，亿万如丝，日月星斗，交接光芒。各各欢喜，尽皆饱足。受戒持符，前诣法座。若行大炼普度，留之以伺。
　　无上玄元自然先天祖炁火候金丹飞升上道
　　先盘足平坐，一意即在先天不动。祖炁即先天，即黄庭，即玄牝，即丹宫，即丹穴，即婴儿姹女，元命元始，混化结胎，生天生地，生人生万物之处。与天地先天方方一寸，分四八三十二天，即灵宝三十二天是也。中即元始是也。初丹宫有自然先天祖炁，簇为金丹，耿耿紫金色。如此愈久愈着，光映十方。次行火候，金木间隔，天地阴阳日月星辰自然周流之道。朝长三辰，初辰入靖平坐，此不过阳生，却不如此行。此行自然从肾而升火焰炎炎大炽，似煅先天自然不动之丹。约许久，出朝转。此不过阴降。却不如此行。有水银自然从阳以而浇注其丹，白雪长黄芽是也。有丹成为琼胎玉体，为婴儿，为元始，为元命。得者成功，升入天仙内院。遇而不行永为下鬼。
　　自然先天祖炁火候金丹秘诀
　　我有先天号，太虚言之道。有又还无。言之无兮不可舍，言之有兮不可居。太兮太兮太玄妙，虚兮虚兮真大道。保之守之不死名，修之炼之仙人号。玄得一以灵，牝得一以盈。若人能守一，只此是长生。大道本不远，在身还不见。炼之功若成，自然凡骨变。琼胎不死玄牝门，出入绵绵道若存。修炼金丹顺星斗，河车朝奔上昆仑。龙又吟，虎又啸，风云际会黄婆叫。火中姹女正含娇，回观水底婴儿俏。婴儿姹女见黄婆，婴儿相逢两意和。先天太虚分四八，金公木母正来过。重门过后牢关锁，检点牛女先下火。进火烧阴始一阳，千岁蟠桃初结果。曲江东畔金乌飞，西岸清光玉兔辉。乌兔走归峰顶上，炉中姹女脱青衣。脱却青衣露素体，婴儿领入重帏裹，十月情浓生一儿，说道长生永不死。劝君炼，劝君修，天仙内院此中求。此中悟取玄微处，嗣师白日登天游。
　　混洞梵阳金光自然九转流金火铃妙道
