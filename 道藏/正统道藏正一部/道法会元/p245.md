<!-- { "loadSidebar": true } -->
　　谨按西龟台元箓，江东句曲之地，有不死之乡，即金陵之所部。下有山曰勾曲，为山形勾而曲。故以命名焉。其山有洞天之所，号曰华阳洞天。天之阴宫，内有真馆，名曰童初府。府有仙都总治之曹，太玄馆是也。馆中别有分教之局，左曰萧闲堂，右曰易迁宫。乃东华下教，男女真仙授书之所。其统谓之曰童初府也。其地多出真仙奇药，多产灵芝金浆玉泉。地脉两联，皆通天下洞天。乃三茅二许杨郭七真，南岳上真元君成道之所。后人以三茅真君之姓，改山名之曰茆山。晋永和，青童大帝降元君之宅，飙轮之迹，於今存焉。所谓华阳天仙之真馆，括苍地户之阴宅，皆孙考校之所。凡是天地水仙，莫不司隶焉。童初府者，总宰之真司也。如太玄真人孙思邈，童初上卿刘宽，皆执职其中。府内别有五府，号上清五元素府，有五圣嗣教司之，统摄三界，水火刀兵，风雨龙神，魔鬼妖怪，生死祸福，真仙升降，莫不由之予夺也。五府之中，有上帝册命，封嗣四圣，并正一天师作外台卿，以掌幽显存亡不典之事。金文玉诰，择仙才递为嗣教之真，使下元修真之士，继世代代名刊金阙，位封仙真之官，佐助天地行化，翊赞邦国救民。其法因局命名，故曰五元素府玉册童初府正法是也。斯文亘古及今，上天威禁。宝秘至重，不传下世。因真人杨希真，遇元应高圣，请命玉皇至尊，封为第一代嗣教外台卿，因兹渐露玄奥。
　　其法内载玉册，五府五道。皆系赤明劫自然玉文。符有十品，并述上道。禁经印封五府，储以七品仙班，流降凡尘，抚厥晚流，拯其末运。依科遵用，可以呼召丁甲，驱叱风雷，拯推七政，调和五运。辟斥三灾，济拔生死，摧魔馘妖，剪邪立正，赞助皇猷。修之於身，则灵炁布於三关，蔼冲和於九窍，阳削妖魔，阴除散结，内集百神，外降千真，指日而升上清矣。玄科有格，四万劫一，传於上仙矣。既以流降尘寰，而从五府新令，有诸其人四十年一传，五人为限。过数不得。后出诸。又云：夫童初府，乃司命考校之府也。按《登真巡山隐诀》曰：江东金陵勾曲之地，山有三峰，各有洞岩石宇，周回圣真古迹，乃三茆二许杨郭七真成道靖所也。洞天之名，乃号革阳仙馆，而名太玄宫府，左曰童初府，右曰萧闲堂，是司命下校男女仙真授事之局。此法未见显於世中。因淮甸白沙修真之子杨希真，遇仙圣嗣授玄文。内有高圣洞玄玉册五卷，皆上天隐奥之文。真人指示篇目，释上清宝册之旨，章符数十道，引明大洞密讳，天文印记。嗣掌大帝五府之仙阶七品，并以真班之列。总括三洞宝文枢纽，嗣行五圣之大教。此皆非世之常词通究，寻常末学下夫，岂可参受。真仙之子，尚未洞晓。苟混杂术同行，天宪非轻。授受盟科，各如本经。乱示非人，不依年限，各招冥谴。不敢广露天机，得者按五圣本行之数详之而明。谨叙。
　　元应太皇府玉册
　　册曰：
　　攸明朗空，三元咸辩。租考亿劫，孰为校勘。逮乎肇始，玄极表中。重光俱分，上下益正。元育司形，交通惟哲。肃静肃清，两仪自会。真明构和，玄黄冥际。云为作中，还乘誓主。不法不明，上下反覆。中黄元一，承位玄极。司真司一，东西赞化。镇乎景分，治此大位。应化有方，是曰元始。
　　右元应玉册、元景玉册、元照玉册、元和玉册，乃天蓬大元帅，天猷副元师，翊圣保德真君，佑圣真武真君四圣真君，皆自赤明主者，俱嗣上法而各主阴治，故世莫得而知之。但知有司驱邪院也，盖此文事简而难成，法简而难行，非山林枯槁之士，莫得与语。
　　解曰：重光，玄黄色也。元育，司形主者，平育举清左相也。乃中黄元一太皇君赞化卿也。司真司一，乃是太皇君左右理禁主者，皆执职平河宫，主定地界法官。天蓬大元师，乃嗣教外台卿也。元帅尝授
　　教曰：上下炁辩，万杀俱起。随情随变，慢真日益。苟以阴印治之，阴符镇之，则山川俱不息，宣化俱不行。付以太皇府印，上元重明九斗阳芒火铃真符，太赤皇主定元府镇治。凡事奏上元重明宫，申童初翊治所。
　　筌曰：自延康开劫之始，悬象着明三光分辩之后，万类分葩，历劫无穷，循环任运。中有工用之宰，是为校勘之祖，为普天之中表，作肇始之法王，分定玄黄，益正上下者，中黄元一太皇帝君是也。有左右赞教理禁主者，谓之司真司一，与平育举清左相同治其职，封为赞化卿。又曰：元育，司形主者。育者，养也。以善养万化，生成不忒，故曰元育。但自先天先地，玄黄开辟，二气分隶，阴升阳降，媾和中道，生育人伦，无穷劫数至季运之末，慢真日益，异景纷纭，上下反覆，万杀俱起，莫知法明。惟中黄元一大帝，承玄镇景，应化御位，统摄总杀，肃清二仪，静明三元，掌元应之玉册，执职平阿官，封天蓬大元师，为嗣教外台卿，别有神局，是阴治之有司，号北极驱邪院，如世之殿帅兵府是也。其中皆是阴治主者，乃地界法官是其任也。及至季气雕残，阴印阴治不能治之，山川不息，宣化不行，故付出是册，以举仙官为任，使拯治阴魔，禁御万杀，承阳宣化，保宁山川生育万汇，皆荷道化。
　　上清火铃九斗阳芒重明真
　　炎神炎神火铃火铃上通紫极下彻黄冥劫妖炼魂赤帝之灵午诀 炎精二神三台流晶掐巳午未诀 炼胎易质魄炼魂康万妖摧落成烟飞扬掐玉清诀 上元赐福天官中元赦罪地官下元解厄水官天蓬大元帅天犹副元帅翊圣保德真君真武灵应真君自子至亥涂一十九转 炎精一德洞入火乡混合九炁总契虚皇迭书午诀 玉清有流金振芒九天焕落贞利无疆掐午文布离炁 □□□□□□□引七星光芒入口剔子午斗布入 斩灭魔鬼摄捉妖灵急急如律令玉诀 炼阳治阴治病延龄急急如律令玉皇诀玉皇炁此字吞服
　　聚形
　　谨按师旨：火铃真符，乃五府之总冠，众符之元首，出《上清七转七变舞天经》 及中皇大帝秘勑后人巧伪改易符形，增饰命名，殊亏元训。今依师旨，重行改正，并详书秘授口诀，使全真道后之学士，无再易真授非，唯招愆三官，用之不神，所误非轻。幸宜遵用，庶符宗旨。右欲书符时，先面太阳，掐玉帝诀，念玄真隐讳咒，引太阳紫光九芒炁，吹布丹砂及笔中，诵天蓬咒一遍。然后端坐，炷香，静神凝思丹陵上宫赤帝，吐绛光三道，入兆顶中，下灌神符，洞彻如日。次存三台星盖於泥丸，光映一形。后想目中有炎精二神，长三寸，丹裳赤冠，口吐火光二道，自二目中，与三台星光洞合於笔端，闭炁书符。至急急字处。发诀，吹炁於符上。若得九炼丹砂书之，可以回尸起死，焚荡鬼营。如学士自进，炼阳消阴，愈痼疾沉痾，下三尸九虫。以丙丁巳午日为始，书竹膜，日吞九符，三日验。
　　祖道玄真，烜赫正神。郁仪赋质，荧惑澡形。赤明和阳，理禁威灵。曜明宗飙，帝重光明。戊己之英，中央镇星。排荡邪气，破灭妖精。海逢之沸，木逢之烬。金逢之镕，长离之主。统摄飞行，迷离奴那。唵唵吽吽，迷离奴那。唵唵吽吽，东海青童，总括张罗，迷离奴那。唵唵吽吽。
　　大赤皇定元真符
　　先书四字於罗字上起笔圈之 念四字转四匝盖形
　　皇主定元符
　　先书四字自员字上起笔圈之 念四字转四匝盖形
　　右二符将，乃斗中二童，及日月二童子。主拂尘化光，破阴翳正，纯阳。掐太皇明堂诀，存斗中及日月内童子降光，吸炁，闭炁书符。书毕，喷炁发诀於符上。邪怪用前符，阴魅用后符。
　　右三符，大事下镇，以金玉铜铁作板，长一尺二寸，阔四寸，厚二分，又云长九寸，阔三寸。或以砖石刻文，丹砂填书。或枫栢梓木作板钉之。或沉或烧。皆背书诰命，作五行太岁并法位共七行，常事朱书，赤素焚之。书符各有口诀，不可妄行，恐遭杀谴。亦可每日朱书竹膜，以清水吞服。二七日之后，可篆於金玉香板，水涤饮之，百日后存神炁书之。口吸咽於丹田中，消阴纯阳，与真合同，百魔自怖。可移精变炁，愈於百病，拯救人民。
　　火铃诰命
　　上清重明火铃真符告下：今年某甲太岁，已上诸位神煞，咸听符命，卫佑某人，移徙嫁娶，动土兴工，修营宅舍，更改门庭，所向所止，抵犯禁忌，方道相刑，不得妄动，兴灾害民。一依太上青城折石上古元盟，回避远去，慎勿稍停。事毕复位，万神咸宁。敢兴灾怪，火铃奔冲，逆者灭形。一如告命，土官驿呈。
　　焚化，言风火驿呈。贴钉，言地示驿呈。宅宇，言神宅驿呈。埋之，言土官驿呈。
　　太岁　月　日　时告下。具位　臣　姓　某　诰行。
　　元应太皇府印
　　右元应太皇府印，统制万杀，消灭害气，招真命灵，伏魔除怪，管辖万神，涤荡鬼邪，劾地界法官，纠邪驱治，刻以雷震木，或赤枣心木为之。
　　证幽微篇
　　朝靖密咒，神心同契。平旦户外，临目思日月分辉，停轮六合，紫光转烛，洞映一身。乃微咒曰：
　　大明灵神，九度郁青。朝霞散辉，濯炼五形。宫驾六合，七神调平。结节解释，胎根肃清。
　　先叩齿九通，微音咒讫，再叩齿九通，咽液九过，以右足先入户，至圣前，烈火丰香，凝神心拜，一炁宗神，因心所祝。祝讫，存香云结盖，玉女侍靖，再心礼两拜，出户。
　　筌曰：右足先入户者，外则地之户，以朝真之法，入巽登乾。郁仪左顾，则致日精。结璘右眄，则召月神，停辉六合，眉后二小穴处也。右足入户，出消魔朝真仪也。平炁临目，乃均息凝视。叩齿咽液，为命神和真。尽礼道宰，则曰一炁宗神。随愿荐词，则曰因心所祝，心拜者，上参紫府帝一忻怡也。设像则玄想易通，天魔敬护也。弥罗者，香云郁霭，则曰香云结盖，使径御九天也。黄房启闭，龙虎馨香，则曰玉女侍靖，格诚帝前。
　　元君入靖法
　　谨按南岳上真司命元君魏夫人真授，昔为女官祭酒入靖之法，并仙人冯延寿口诀，清灵裴真人朝真仪，皆先以右足入户，次左足并。入靖烧香，闭炁对席心拜，百鬼畏伏，功曹龙虎君久久可使人见。又叩齿阴祝，正心平炁，使人启陈通达。入户烧香勿反顾，反顾则忤真光致邪。出户反顾，忤真光政病。又入户漱口洗秽，出户漱口闭三官，不得与人言语，并足踷门限。凡香不得以口啮及用灶中灰火，勿使五辛菜，六畜皮毛爪甲，皆天人大禁。道家以六戊日不烧香，如有急切祈告者，惟戊辰，戊戌乃道父道母之忌，余戊日亦听从便也。如遇大风大雨，可暂止入靖，俟过，方可朝修。
　　存思式
