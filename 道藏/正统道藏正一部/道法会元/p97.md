<!-- { "loadSidebar": true } -->
　　一诚伏地，再拜瞻天。臣诚惶诚恐，稽首顿首，恭惟昊天至尊金阙玉皇上帝玉陛下，德毓纯乾，量包大有。光明廓落，达巍巍妙有之庭，清静虚灵，藏寂寂无宗之奥。建大功於亿劫，积元化於诸天。日月星辰丽其明，风雨雷电惟其令。高高在上，荡荡无名。功德难量，赞扬莫尽。臣仰蒙道荫，冒领玄科。既奉来词，理宜恳请。臣奏：据某生居中土，忝处人伦，受尘。为氓，造业莫悟。或因屠宰而贪残妄杀，或作牙侩而秤斗未平，或奉父母而孝养未专，或居邻里而咒诅兴祸，或住居阴阳不正，或时序风雨愆诃，作机业以谋生，居垄断而罔利，欺侮神圣，触秽乾坤，自积愆尤，罔明忏谢。致天威之警戒，加雷令以伸严。一家惊怖无门，万种愆尤难逭。敬干教法，虔露衷忱。是取某日祓严蜗宇，恭命羽流披阅琅函，拜朝宝忏，营陈菲供，醮谢众真。忏尘劫之愆尤，解多生之业障。仰冀大慈普济，一视同仁。鉴察忱恂，曲赦原於罪咎，庶几民子，获保命以全生。倘副卑情，永依大化。臣末谢再拜谨言。
　　太岁年　月　日具位臣姓某上言。
　　补谢雷神牒
　　雷霆都司
　　据乡贯入意。切虑某或夙生之积咎，或见世之为非，或岁时骂雨呵风，或住居阴阳不利，侮慢神圣，触秽三光，起意用心，亏他利己，千般罪戾，万种过尤，致使雷令严加，眷属惶惧。弗伸首露，曷遂清宁。是以虔沥丹衷，谨涓今月某日具词投告雷坛，丐求补谢本司，领诚虔恪。除已备录词情，具奏上帝，申闻师省，遍牒三界真司，依科修奉周隆外，再惟雷部官众奉行上帝敕命，施令人间，警戒下愚，神功昭着。今来法事周圆，诸天回驭。为此所合备牒补谢雷威，即希感格。仍与信士某家眷等，原赦宿生今世，故犯误为，一切罪咎，咸与自新。少息雷威，毋加天谴。导迎和气，以降吉祥。改祸成祥，变凶为吉。庶醮因之感格，箴道法之恢弘。上广大道好生，下副小民祈请。须至专牒补谢者。
　　右牒具如前事，补谢
　　雷部官君帅将。牒准
　　金科玉格奉行。谨牒。
　　太岁　年　月　日牒。具位。
　　雷霆谢过设醮仪
　　各礼师存念如法。
　　元始正真，五雷高尊。上帝降命，洞朗八门。太华皓映，无幽不闻。上统九天，中制酆山。下领河海，十二河源。八威神咒，灵册玉文。召龙负水，收炁聚烟。束魔送鬼，所诛无蠲。日月五星，北斗七元。诸天诸地，诸水诸山。至真所部，溟泠大神。仙王游宴，五帝仗旛。天丁前驱，金虎后奔。镢天猛兽，罗布四门。所呼立至，所召立前。赤书焕落，风火无间。摄龙应命，金龙驿传。
　　呜法鼓二十四通。
　　无上三天玄元始三炁、太上老君，召出臣等身中三五功曹，左右官使者，侍香金童，传言散花玉女，五帝直符直日香官，各三十二人出，出者严装。关启此间土地里域正神，臣今正尔设醮，祭酒拜表烧香。谨奏为入意。其诸情捆，具载表文，愿得太上十方正真生炁下降，流入臣等身中，令臣所启之诚速达，径御至真无极大道昊天玉皇上帝御前。
　　华夏赞。
　　各称法位。
　　具位姓某与临坛法众等，谨同诚上启：太上无极大道玉清圣境元始天尊，上清真境灵宝天尊，太清仙境道德天尊，金阙至尊太上昊天玉皇上帝，紫微上宫天皇上帝，紫微中宫北极大帝，承天效法厚德光大后土皇地祇，高上神霄玉清真王长生大帝。高上神霄玉清王判府青华大帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，可韩司丈人真君，九天采访使应元保运真君，梵炁九天上帝，三十二天帝君，五方五老上帝，十极十华天君，上清十一列曜星皇君，南斗六司星君，北斗七元星君，天罡大圣节度星君，诸天上圣琼阙高真，三元三官大帝，三元考校神仙，北极四圣真君，泰玄枢机三省上相使相真君，雷霆九司列职真君，九天朝元官众，天曹列职威灵，太上经符法箓中官童将吏，法部诸司官将吏兵，雷霆主帅欻火律令大神邓天君，雷霆猛吏银牙耀目辛天君，雷霆飞捷报应使者张天君，五雷天医陶使者，玉府主帅九阳上将苍牙铁面刘天君，亚副闾宁任三大元帅，雷门左右伐魔使苟毕二大元帅，九天雷公将军，五方雷公将军，八方云雷将军，五方蛮雷使者，雷部总兵使者，莫赚判官，纠录廉访典者，掠剩积逮幽枉报应四司大夫，先天十五蛮雷使者，雷公电母风伯雨师神君，雷霆一府二院三司主宰威灵，雷部官属，执职万神，三天门下主执威灵，上界云宫星府真仙圣众，五岳五天圣帝，岳府威灵，天下名山大川洞天福地靖庐治化得道神仙，中界主权圣众，水府搏桑大帝，水府校籍真仙，北阴酆都玄天大帝，幽都主者，直年太岁，至德神君，四季掌风云雷雨电五部造化神祇，天下都大城隍之神，某州分野社令司烈雷主者，本属府县城隍之神，当境庙貌威烈神祇，三界符使，四直功曹，行风布雨龙神，直坛官将土地司命六神，家奉香火圣众，虚空下降鉴察应感威灵，恭望洪慈，洞回渊鉴。伏闻天道好生，怒则震威而警恶；人心怀惧，凛然悔过以知非。忽蒙示诫之严，自讼首愆之切。浓焚香鼎，敬渍雷霆。仰冀仙仗迂临，云车泛景，下空洞虚无之表，鉴勤拳俯屡之恭。仰望碧霄，祗迎圣驾。臣与醮士等，谨稽首再拜奉请。
　　降圣。
　　伏以天耳目以非遥，言如响答，雷威声之可畏，敬则怒消。想灵旗扈圣而来，瞻法驾浮空而至。矜怜恳切，释赦愆非。诸圣迂临，香茶奉献。
　　举　步虚。　　宣表。
　　请称法位。
　　具位姓某与醮士法众等，谨同诚上启三清上圣，十极琼真，神霄九宸，雷霆列圣，醮筵真宰，合座威灵，恭望天慈，俯垂省览。臣闻上帝无私，实天网恢恢而不失；下民有过，在雷经事事以当诛。兹略述以进闻，欲缕言而恐读。天地之大，犹有憾；风雨之愆，人或咨。抛掷五谷以为常，触秽三光而靡觉。悖父母，昧劬劳之德。对鬼神，忘恭敬之心。用秤尺以非公，置斗升而不等。罪深累世，善乏纤毫。致司命之绳愆，激灵霳之鼓怒。警戒莫大乎是，悔悟痛省其非。且拜且祈，不敢不告。伏愿魂安魄定，免惊幕燕之翻；身泰命苏，早助河龙之起。深惭过望，全仗包容。冒渎尊严，酒陈初献。
　　举步虚散花。
　　重称法位。
　　臣等谨重诚上启：九清帝御，四府真仙，雷部威灵，醮筵众圣。伏闻位列五方，名巍称於五帝；身游三界，命上奉於三天。呜乎虽曰有时，闻者奈何不敬。每读大训格言之炳，若乃知前朝往事之昭。然德若姚虞，可试弗迷之验；圣如尼父，尚怀必变之因。或流言拔木以恐周，或方食失筋而警蜀。矧尘世动多过咎，在天理实切震惊。伏念某愚而无知，罪不容赦。非敢谓小惩而大诫，其实为重祸以深忧。凭道侣以奏忱词，叩帝尊而回化笔。伏愿严威外示，生意中存。德乃宣扬，兆甲拆勾萌之象；刑焉明罚，息夜号昼舞之妖。过此以还，吉无不利。臣与醮士等，谨稽首再拜，酒陈亚献。
　　举步虚。
　　臣等谨同诚上启：三境高真十方众圣，醮筵列位雷府官君，再闻隐隐谹谹，音宏。孰不畏天雷之动；善善恶恶，莫能逃电目之明。故威严每务於行诛，肆印篆惟彰於祸福。消万咎而徽恩臧罪，定三事而返得延年。俾下愚怀悔悟之心，显上帝有好生之德。今某深加恐惧，尽改修为，常思斧铁之严，不越准绳之外。伏愿真灵宽宥，俾消弥天遘罪之原；宅舍镇宁，息裂石镕金之势。然后恩沾雨露，会际风云，溉灌身田，降真元於上境；掀轰命宇，乐化育於明时。广施除害之功，诞布拨云之泽。臣与醮士法众等，百拜威严，酒陈终献。
　　举法事。　宣疏
　　臣闻霹雳一声，奉苍穹而罚恶；勤拳三献，屈诸圣以投诚。神尊严而未必敢轻，人卑贱而将何寓敬。尘言缕缕，无非悔罪之词；大德恢恢，曲赐矜从之念。听莲漏屡催於银箭，愧荜门久驻於琼舆。拜而送之，难挽威灵之久。窃有请也。满祈福祉之增。稽首皈依，奉辞仙驾。
　　送圣。　　　复炉。
　　香官使者，左右龙虎君，侍香诸灵官，当令臣向来设醮拜表祭酒之所，自然生金液丹碧芝英，百灵众真，交会在此香火炉前。当愿凡诚上达，恩既下颁，宿业蠲消，庆祥骈集。十方仙童玉女，接侍香烟，传臣向来所启之诚，速达径御至真无极大道三清上圣，昊天金阙玉皇上帝御前。
　　焚燎颂。　　　向来。
　　回向。
　　道法会元卷之七十五竟
　　道法会元卷之七十六
　　汪火师雷霆奥旨序
　　道者，具乎天地之先，混混沌沌，无形无名。法者，出乎天地之后，亘古今而神通变化。人者，生乎天地之间，禀天一之炁而为万物之灵。故以吾言之，清明澄彻者运而行之，则足以通天地，感鬼神，调阴阳，赞化育。等上语之，即丹成道备，朝昆仑，薄蓬莱，亦不难矣。盖天地一身，一身天地也。其大丹法本不外乎此。失不治其本而欲理其末者，未之有也。去圣逾远，谈道者多曲学旁门，乱真者众，后之学者无所参究。非绿后生福浅，亦由恩情爱欲，一念恋着，心境不清，是非之胶扰，亦不知千经万论以求道要安在，则其去道愈远矣。或有苦心学行持而不见功者，非道负人，皆奉道之士不从明师，而所受非法。或依法行持而不见功者，皆奉道之士不遵戒律，而学法不验。有志於此者，苟能清心寡欲，以明道要，以悟玄机，犹当广求师资，勤行修炼，依法行持，何患法之不验哉。故《天坛玉格》云：不行修炼，将不附身。不漱华池。形还灭坏。火师又曰：凡受五雷大法，非上品仙官之职，不能悟此玄机。内则修炼自己还丹，故外则馘邪治病。至人所述，非可诬也。是知非学法之为难，而澄心修炼之为难，而得遇道之尤难也。余以夙幸，得奉冲科，徧参诸方，未尽其要。迂道过罗浮，访道於祖师翠虚真人，袖中出示此篇：可将云房急写，明日送来。念汝一生希道之心诚，慕道之志切。余遂写毕，归此於祖师之前，勤而玩诵。乃至汪真君以七十二句显述於其前，朱先生以万言发明於其后。凝神默想，超悟玄微。正所谓蕉花春风之机，梧桐秋雨之妙，碧潭夜月，青山暮云，微妙深玄，灿然明白。惟二宗师以方便心，流传后学，以慈悯心，救度群品。使后学之士，得而玩之，自有悟入。如云开月皎，尘净鉴明，包诸幻而归真，总万法而归一。三元循於内，而神自朝元。依此而行，精思不怠，乘白云而归故里，端从此始矣。上清大洞宝箓南岳先生赤帝真人五雷副使知北极驱邪院事海琼白玉蟾序。
　　火师汪真君雷霆奥旨
