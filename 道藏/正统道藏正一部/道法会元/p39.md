<!-- { "loadSidebar": true } -->
　　炼度亡者某魂，及诸宗亲孤幽等众，已遂周圆，合与告行：
　　三天生真玉符。
　　右奉符命，仰龙天飞元符使徐亨，同火铃大将刘明，追摄等神，部卫受度亡者某魂，并诸宗亲孤幽等众，上升朱宫，琰丹聚神，澄正至真，各令超化。
　　符到奉行。
　　年　　月　　日告下。具位　　　臣姓某承诰奉行。
　　列师衔如前式。
　　生天箓
　　元始符命生天宝箓
　　右录普告三界，昭示万灵，拔度神魂，超登仙界，一如
　　告命。
　　年　　月　　日告下。具位　　　　臣姓某承诰奉行。
　　列师衔同前。
　　道法会元卷之三十二竟
　　道法会元卷之三十三
　　上清龙天通明炼度玄科
　　法事。告净秽符。咒水净坛。
　　祝功曹传香达信。告信香三符。
　　师上香。　　众讽青华诰。
　　具位臣姓某，稽首归命，志心上告虚无自然元始天尊，太上道君灵宝天尊，太上老君道德天尊，南极长生大帝统天元圣天尊，东极青华大帝太一救苦天尊，九天可韩丈人朱陵度命天尊，十方救苦天尊，真人童子九天生神上帝，东华木公上相，西灵金母元君，五方五老帝君，诸天天尊，日君月后，北斗南辰，五星列曜，玄冥夫人。周天万象高真，清微宗主真元妙化上帝太初天君，紫宸太华天帝玉虚明皇道君，上清玄一三真人，三元三官大帝，北极法主四圣真君，雷霆九司真君，祖师三天大法师正一真君，金阙上保紫虚元君，太极左宫仙公真君，九州都仙太史真君，佥书三省浮丘真君，宗师金阙昭凝妙道保仙元君，琼室洞清郭元君，福和耀真傅元君，龙光道明姚元君，紫英玉惠高元君，洞阳上宰清虚华真人，青城山通慧朱真人，云山保一李真人，眉山混隐南真人，丹山雷渊黄真人，西山真息熊真人，泰智冲和彭真人，洞渊尘外曾真人，浚仪原阳赵真人，清微、灵宝、道德、正一诸法演派宗师，清微三炁九霄符章经道雷帝天君，十方飞天神王，九天度魂真宰，南昌上宫下宫，南陵枢府，朱陵火府，灵宝大法司，上清黄箓院，东极善政院，聚魂五总府，北魁玄范府，诸司真宰，三界五天大勋魔王，地水阳曹，幽冥主宰，咸望洪慈，俯垂济度。
　　臣闻民生太古，初无贤愚得失之殊；世降浇风，乃有罪福升沉之异。盖原始返终，而知死生之理，则因时设教而立迁拔之科。示号龙天通明，体纯阳轻清而表裹莹彻；由我慈尊洞慧，令幽关朗耀而沉滞升迁。恩被群生，化行九有。臣某忝参正法，誓济含灵，兹领来忱，合伸关告。今据入意。以今告命诸司官将，谨为召集诸类亡幽，开建坛场，举行炼度，伏愿哀矜苦趣，大开方便之门；委注祥光，洞焕幽阴之境。饬仙灵而翊赞，摄魂魄以来临。梵炁周回，金光遍虚空而散彩；玉章流演，群灵获时刻以升迁。成度人无量之功，显洞真自然之妙。臣某下情不胜虔祷俟命之至。谨言。
　　讽金光咒
　　三境慈尊，诸天梵炁，下映兆身。师敛息规中，默运金光，透出顶门，上接霄汉，监度众真法中将吏浮空而至，洋洋左右。
　　随机赴感天尊。
　　告召诸将符
　　恭奉道旨，谨召上清神烈阴阳苟毕二雷君，玉清左右卫主水火王赵二将军，流金火铃威雷大将刘天君，龙天飞元摄魂徐符使，神虎何乔二元帅，三部使者，七真玉女，天医诸大功曹从官符吏，所佩法箓中雷霆岳酆诸司将吏，当境城隍里域社令祀典土地正神，坛靖真官，赞化威灵，当愿不违弘誓，齐集行坛，列职分司，济幽拔滞，勉宣神化，茂建殊勋。一如元降，疾速奉行。
　　灵通品量天尊。
　　告役追摄官将符
　　恭奉道旨，谨请龙天飞元摄魂徐符使，同神虎何乔二元帅，各部官属追摄等神，照依元承事理，火速通会泰山、沿路土地、丘丞墓伯、蒿里丈人、河伯河侯、山林孟长，即今引上所荐亡某，并本门宗亲，法界孤魂囚徒苦爽等众，赴旛应召，受度超生。仍仰禁止狂魂猖魄，善静临坛，不得因而克害生人，报复雠怨。盟真有格，威禁至重，事须遵奉，请勿有违。速去速来，明彰报应。
　　太上有浮酆都开业道宝章，谨当演讽。
　　开清长夜天尊。
　　告通幽符
　　茫茫酆都中，重重金刚山。灵实无量光，洞照炎池烦。七祖诸幽魂，身随香云幡。定慧青莲花，上生神永安。三徧。
　　师结五岳印，请降三境慈尊恩光，下照幽关。师内运神光，烁开鬼户。仍取鬼炁吹布坛前，魂爽乘光而至，序立坛前。
　　北魁玉文布灵真，中文。上列五星应五行。子午卯酉中。
　　东斗聚魂功都成，震。南辰摄魄切角镇。离。
　　西灵追命兴生转，兑。北极召魂独隶迁。坎。
　　中黄聚灵可韩明，中。红杳墨黑生鬼魂。坤子艮。
　　磨针袜肠从坤现，巽口艮午坤。灵宝戏中五斗钻。掐中文抛。
　　聚魂摄魄立显现，卯至兑剔。太一真人歌斗章。掐斗诀，北炁吹。
　　急急召魂如闪电，运目。感此彷徨赴我旛。离午剔。
　　赐汝灵书兮朝上清。急急如北斗玄冥神虎紫光太一夫人律令。
　　告召魂符。表白请亡孤。
　　护魂慈救天尊。
　　咨尔召到亡魂幽灵等众，仰承道力，已到法筵，尚恐汝等住世之日，大患有身，为风寒暑湿之所侵，被刑戮损伤之所苦，积怨忿而成冤对，稔罪戾而致报偿，虽脱幻形，难忘苦趣，况缠业垢，未遂荡除。今按太上科教，特与和释医疗，然后更衣沐浴，以俟朝参。谨请天医诸大功曹，从官符吏，追摄等神，准奉符命，特与和释冤仇，医疗疾患，一如律令，依应施行。
　　解冤释结天尊。
　　告澄正符
　　念想执迷，结为冤对。想灭念灭，冤对亦无。
　　天尊慈悯，九夜沉魂，递相执对，不悟摄因。摄因本无，妄想非真。凝神清净，冤对停轮。
　　垂慈普济天尊。
　　天医仙灵效职，委注道炁攻疗所息。师内运真．元五行正炁，遍布魂爽，密咒曰：
　　喨□呢□啼哩唦诃。
　　太一司命，桃康合延。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。
　　黄华荡形天尊。
　　告丹阳符于浴所
　　师运真水降注华池，众魂皆得清净。龙汉荡荡，无形无名。渺渺亿劫，黄道开明。神清朗耀，九炁吐精，玉虚澄辉，太霞高明。元始开化，诸天齐临。三元导养，二象摄生。未度者度，未成者成。已死者化，已枯者荣。蠢动娟息，一切冥灵。怀胎舍孕，俱得生成。亡者命过，魂归三清。魄受炼度，南宫飞升。今日大吉，皆得光明。五帝鉴映，普告万灵。天神地祇，及诸河源。五岳四读，及诸名山。洞玄洞虚，洞空洞仙。无极大道，至真尊神。无穷无极，普监度生。恶根断绝，玄都记名。众真班列，一切咸听。
　　清水度魂天尊。
　　太上垂慈济，愍念在寒庭。幽魂无极众，褰裳多裸形。惟望阳间度，功德及幽冥。一衣化无量，一服表千生。从今尽冠带，变化凭火精。受今拔赎后，万劫离寒庭。
　　妙化无边天尊。
　　涤垢荡瑕，既遂形神之清浄；思真悔过，仰瞻宸极以首陈。随我华旛，参朝上帝。
　　总朝上帝天尊。
　　表白引亡朝参
　　朝参太上无极大道三境高尊十华上圣，朝参神霄主教炼度三师上圣，朝参演教师真诸司官将应感真灵。
　　罪从心起将心忏，心若忘时罪亦无。忘心无罪两俱空，此即是名真忏悔。愿罪消减，
　　愿罪消除，世世生生，常亲正教。朝参既毕，忏悔云周，退赴斛筵，伺候法旨。
　　宛味希夷天尊。
　　诸仙子等，昔有幻身，所养必资於饮食；魂归冥汉，云何尚想於饥虚。盖由嗜欲之未忘，今仗加持而可济。了汝妄念，登我法门。
　　太上有开咽喉利饮食黄华甘露诸品法言，逐一宣演。
　　告丹阳符于水盂中
　　唵哩□唏呼咤唏摄华耶。一炁九徧。
　　降太上灵光天中甘露，合巳真炁，徧布斛筵，变化无穷，悉皆饱满。
　　玉清惠命颂
　　稽首玉清元始尊，稽首金阙虚无帝。
　　包含造化运阴阳，极处自然无凝滞。
　　生天生地生人物，五色祥光随处慧。
　　度人无量不思议，敢仗祥光来拯济。
　　归命东极宫中尊，归命十方救苦尊。
　　毫光遍照三千界，智慧潜通五苦门。
　　常以广大威神力，慈悲救苦济亡魂。
　　指迷恶道返归真，法桥大度永长存。
　　甘露法王尊。
　　唵□□嗌唏哆哩□吽。一炁七遍。
　　悲夫长夜苦，热恼三涂中。猛火入咽喉，常生饥渴念。一洒甘露雨，除热得清凉。神魂生大罗，润及於一切。
　　浩精生法炁，氤氲凝天中。两曜共澄彻，五纬交相通。三光焕已明，宝气罗三宫。帝乡会九老，咽服百骸丰。金华照光景，身与日月同。念道上圣前，万劫寿无穷。泠泠甘露滋，法味实难思。骞香流七真，冥冥何生疑。天厨金饭馨，玉浆名宝芝。普施诸有情，亿劫无苦饥。受此法食者，生天登紫微。自然天厨食，普及於一切。沉魂饥渴者，尽沾甘露味。化为灵宝浆，返阴成阳炁。惟愿沉滞魂，上登清都治。
　　妙道生一炁，炁中分阴阳。凝化日月精，灿然流三光。九华合九道，八色焕八方。焕烂洞真体，流精归太芒。下生渊泉宫，上列无何乡。纵体复飞迹，忽然都相忘。七宝流真结，混沌杂华房。咽服九霞外，安和乐未央。
　　勤修大道法，精心感太冥。黄华真炁降，五藏结胎婴。亡者生天堂，飞升朝上清。福利无不遍，此食施亡魂。
　　散食
　　功德不思议，行者膺福报。施汝法食餐，永生安乐道。
　　诸仙子等，受法食而饥虚饱满，闻妙范而苦恼消除。更宜返照回光，以伺登真受炼。谨请上清神烈阳雷苟神君，神化阴雷毕神君，玉清左卫主火赵将军，右卫主水王将军，各部官君将吏，疾速承符受命，运阴布阳，请降日月真精，建立水火池沼，伺候摄炼，济度幽冥。
　　朱火流辉天尊。
　　师建火池，告建火池真火二符。
　　东望搏桑宫，稽首朝郁仪。太阳洞明景，寥寥何所思。令我拜金色，候天望英姿。黄华将玉女，临轩降此时。
　　玉光流润天尊。
　　师建水池，告建水池真水二符。
　　仰望顾八表，维月孕阴精。中有太素皇，夫人驾绿耕。耀华光二极，混明照三清。殷葱求至道，五色下来迎。
　　混合百神天尊。
　　师依法混炼。
　　中有度人不死之神，中有南极长生之君，中有度世司马大神，中有好生韩君丈人，中有南上司命司录延寿益算度厄尊神，回骸起死，无量度人。
　　师复位，白将吏引亡受戒。
