<!-- { "loadSidebar": true } -->
　　凡入靖朝修，当於户外，存想靖内香官、功曹、使者，直符各侍卫森列，龙虎君立於道前，金童侍香，玉女传言，香官侍炉，直符通诚，香云五色，三炁蓊霭。然后依科行事。勿使寂寂而已。如此则诚心上御，感格天灵。其诸品朝真，别有礼典者，并从本科。自兹之后，续而按行。酉时入靖，北面烧香，精念九神，下映帝席，接手正坐。良久，乃云：
　　七星玄真，魄灵皇君。流辉内映，浃御斗魂。三台曜华，七液缠津。金珰虎箓，备卫生门。神化洞虚，摄轮紫庭。
　　右北斗九晨，一曰九星，泥丸九宫。中有帝席，魂神魄灵，分化列位‘。隐名曰天蓬，亦曰太微神。事见《上道禁经三匝斗内文》及《紫庭秘旨大洞天书》 也。咒毕，咽液九过，叩齿三十六通，出户。或未出户，因祝天蓬神咒数过，遏试荡秽，束妖灭邪，皆纪斩司鬼之神名也，北帝秘其道。诵之可以致真散结，用之可以命神消魔。诵时，存丁甲侍卫，默念之，不出声也。念天蓬咒，不得混淆俗语，静坐叩齿默诵而已，不得高声。邪鬼闻之，化血灭形。存丁甲者，六丁六甲神将也。
　　天蓬神咒
　　天蓬天蓬，九玄杀童。五丁都司，高刁北翁。七政八灵，太上皓凶。长颅巨兽，手把帝钟。素枭三神，严驾夔龙。威剑神王，斩邪灭踪。紫炁乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天驺激戾，威北衔锋。三十万兵，卫我九重。劈尸千里，去却不祥。敢有小鬼，欲来现状。镢天大斧，斩鬼五形。炎帝烈血，北斗燃骨。四明破骸，天猷灭类。神刀一下，万鬼自溃。
　　天蓬神咒诵时，掐都监诀，随诚上祝，心拜出户。
　　筌曰：夫天蓬神咒，出自《北帝玄变真经》。古今修学上道，无不先当授行。盖驱伏魔试之上法，不死致仙之径路，兼元帅真君门下有董大仙者，专於此道，以成高仙。驱用直月五将，奏拜鹰犬灵章，助翼威神，斩馘小丑。及紫阳邓天师，有倒持之法，七字密语，玉尺神印，流传尘世，功验难穷，无所不治。载之秘府。既司元应之局，须遵元帅本行。虽集次於册末，而未备於真诠。今复按元科，详究灵文，删其繁词，编类简要，协赞真猷，拯济群品。勿谓世所常闻，而忽诞天灵琼章矣。
　　邓天师倒持法
　　万鬼自溃，神刀一下。天猷灭类，四明破骸。北斗燃骨，炎帝烈血。斩鬼五形，镢天大斧。欲来现状，敢有小鬼。去却不祥，劈尸千里。卫我九重，三十万兵。威北衔锋，天驺激戾。威南御凶，天丁力士。四目老访，苍舌绿齿。
　　横身饮风，吞魔食鬼。丹霞赫冲，紫炁乘天。斩邪灭踪，威剑神王。严驾夔龙，素枭三神。手把帝钟，长颤巨兽。太上皓凶，七政八灵。高刁北翁，五丁都司。九玄杀童，天蓬天蓬。含元太虚天蓬勑。急急如律令。
　　右倒持神咒，如欲成功，须平旦入室朝修。未出户之时，以净水一锺，安神尺於水锺之上，俱置天蓬元帅真形前。次安九天宝印在水锺下。然后二手结元帅印，存见五脏分明，六甲六丁侍卫。次存九晨自北方玄虚中来，罩兆顶，紫炁出於泥丸后户。盖於泥丸中有天蓬大元帅，长九尺，存之分明。良久，先叩齿九通，念净天地神咒。又叩齿五通，念天蓬安神咒。咽津五过，毕，再叩左齿撞天钟，后叩右齿呜天磬，次叩中间二齿南击天鼓，各七通。然后微祝之。务以数多立限，若至万遍，功德满足，邪鬼魔精，凶恶妖怪，闻名即去，万病千殃，传言即愈，能令枯木生花，竭水涌泉，破五鬼疫疠，降六天故气，半天五酉，山魈妖狐，随咒绝其影响矣。用印封锁鬼洞，伐戮蛟螭，通达章词，无截遏之侮。吞佩贴镇，有起死之功。功成行满，乘尺佩印成仙。如常诵自，依‘常诵术。
　　常诵秘旨
　　陶隐居真人曰：吾昔在天台山深洞学道之时，每被山神邪鬼所扰，现形露身，互来相挠。累闻此道，未曾施用。依法施行，去室百步外，见血流於地，尸臭盈谷，闻有哭声，词理哀切，云：陶弘景夺我居止，伤我性命。自后更不复高声。若人常常持诵，久行此道，如与百神同游，长生久视矣。若冥夜白日，得祝为常也。此无正限时节。修事有闲慢，晓夜之际，诸疑暗之处，便可以祝之，皆当微言。鬼有三被此咒者，眼睛盲烂而死。此为杀诸鬼之言也。天地间自有恶疆鬼辈，闻此而死之，魂爽为鬼者也。如此，则鬼眼亦是有睛，故盲烂也。神咒皆斩鬼之司名。盖咒中有酆都宫诸位神名，如许某，领威南之兵千人，即咒之御凶者也。炎帝即火帝，四明即诸公，北斗即鬼官矣。北帝秘其道。北帝应见鬼杀人而值此咒，便不可复得，故秘其法。若世人常能行之，便不死之道也。人之死，皆为诸鬼所杀矣。既不可取，便不死。男女大小，皆可行之。困病行之立愈。鬼既奔走，病岂不愈也。叩齿，当临目存见五藏具，五神自然存在。初先叩齿三十六通，时应临目内视，存见五藏，想之要分明，五藏神亦备在内。然后可得乘正御邪神以诛鬼酆都中。秘此咒，令密受之耳。不可轻泄。若有道者，共宜秘之。虽非高贵秘道，乃是煎鬼上术。凶鬼既削，正炁可接。且以诛邪遏试，学者之要法。而诸人多轻其浅少，每致轻泄漏慢，使神咒无灵验，诃执不可行，殊为可责。北帝有禁，慎勿蹈也。
　　郑真人曰：吾闻太上北帝仙人指要法教，始学道士，受之以道，诵之万遍，先灭妖魅，次截不祥，修持者见真道。北帝仙人告郑思远曰：凡诵此咒，四言一啄齿，以为常节。此是修真之科。若常诵，不必四言一啄齿。若人有鬼难，如法端坐，一依四言一啄齿，或先啄齿七通，诵之三过，更啄齿七通，陈心所愿之事，及为崇难，鬼魔闻之，皆眼睛烂，悉灭死矣。真人曰：此神咒皆斩鬼之司名，北帝秘之。若遇世人得此法，恒能行之，可以制御诸恶，添神益算，研年度厄禳灾也。男女长幼悉可行之矣。
　　北华仙人曰：修诵行持此法箓神咒。当须静心专一，不得杂事诸邪法术，并同一处安置，切须慎之。此法皆六天大魔侍卫，见世人杂乐邪法，等闲笑诵以为寻常，不能敬奉，轻慢真文，天蓬作怒，能令人颠狂，自投水火，延考坟墓，流衅一门，殃及后世子孙。慎勿轻泄道法，三官责考。切宜慎之慎之。
　　谨按：古秘天心太一摄邪正法，曰净天地咒，念之喷水於灵坛，自然化成天司玄局，随意应变，其验若圣。后人增入乾啰怛啰，洞罡太玄，二句未见真经藏典所载，令删去不用，止依元科，庶获感应。
　　天蓬元帅安神咒
　　勑吾身中十二神，是吾神者居吾傍，非吾神者远去他方。神人神人，五藏先生。存我骨肉，养我华精。天蓬天蓬，所向者成。急急如律令。
　　元帅玉尺篇
　　元帅神尺，刻布三光。一尺二寸，摄炁召神。指风顾云，愈灾度厄。命神杀鬼，救治众苦。当取灵虚桃木一尺二寸，厚四分，阔八分，上日下月，中建七元，背刻勑字，上列三台。开祭吉日，封以绛囊。护持精感，所指利亨。
　　神尺式
　　九天宝印
　　右尺以比月，长一尺二寸也。以节一象时，阔一寸二分，厚四分也。罗络三辰，则日月七星也。法则天道，乃背刻勑字，上列三台也。生化有度，依式造尺，故曰神尺，因名可以指百危於欲界，超神真於上清也。用尺卫生，功满登仙。祭用吉日，元帅下降之日，可祭矣。祝用三光，临使神尺，先祝日月，祝后念北斗讳，依持诵之仪，后诵元帅咒。然后用之，所指元亨，变气移精，其济甚博，无不□ 可者。移精变气，闻众疾之由，呼重者在前，神尺一指，皆得痊愈。
　　咽味冲玄，心栖渊默。布炁炼精，啬神内守。太一布和，孕炁育神。朱烟已疾。
　　若心栖渊默，咽味冲玄，则天五内克，神营精备。祝由已疾，所谓有余。朱烟已疾，心气也。太一布和，元真也。傥兆咽味冲玄，心栖渊默，啬神内守，太一布和，孕炁育神，朱烟已疾。咽味冲玄，心栖渊默，啬神内守者，乃心合太虚，默契无为，抱一去垢，不视不听，忘言忘虑，坚固体道，不费精神，内守是也。然后诵太一元真神咒，引降太一和气，下流一体，孕秀育神，方可存心炁，布玉尺，祝三光，愈万病，持此道入室静思，内视不瞬，内听不昧，使欲者不欲，不欲者欲，以阳化阴，以和化心，心和气静，阴弱神正。神正则专持，专持则景灭，景灭则形忘，形忘则神应，神应则和同，和同则天下精光可入，精光既入，阳熙独化，可谓太一元真，布和冲神。
　　咒曰：
　　三清上境，太一元真。布和法化，开化度人。炼魂日宫，校魄月轮。天帝总炁，地官飞尘。千二官灵，万二千神。合为仙宅，立为真身。真身之中，七政九宫。心光朗曜，照玄明宫。明宫大神，和气心真。内清五藏，外召五神。精思不穷，开光度人。老者反壮，故者还新。饮食六甲，三境同春。十二吏兵，保卫尔身。日诵千遍，上朝元君。元真老君，至道独存。保尔元命，卫尔灵官。勤叩天鼓，和形炼神。齐满不忘，当见神尊。策空驾浮，升天蹑云。
　　诵记#1。即注目存神炁，祝三光，以尺所向，故一切人身万病立瘥。
　　朝真祝尺式
　　朝真之仪，自如常仪。若清旦咒尺，侯朝真毕，即於元帅真君前，先子午斗，次左手天蓬诀，存炁温温，以诀安在胸前。右手执尺於香火上。叩齿二十四通，存元帅灵姿高秀，衣赤羽绯衣，云锦丹裳，摄统方维，执玉戟持印，四面八臂，及月直五将，五色绣衣，朱帻金甲，都统大将，玄冠黑帻，绯衣金甲，吏兵朱衣甲冑，皆在空中。叩齿三通，默诵：
　　净天地咒
　　洞中玄虚，晃朗大元。八方威神，使我自然。灵宝符命，普告九天。斩妖缚邪，杀鬼万千。中山神咒，元始玉文。我诵一遍，却鬼延年。按行五岳，八海知闻。魔王束首，侍卫我轩。凶秽荡尽，道炁长存。急急如律令。
　　次诵天蓬安神咒，取天蓬炁咽服，及吹身中。念天蓬咒，取天蓬炁吹天上。次有日月在左右，天罡星首建华冠，佩流金火铃，素羽飞云之裳，仗三昧火剑，总轮上宿，光回诸天，及照兆身。用本咒诀请炁吹尺。次念：
　　六甲六章，天圆地方。五行相应，日月为光。身披北斗，耀格天堂。青龙居左，白虎右傍。荧荧活曜，辟除不祥。北斗诛斩，灭凶散殃。五星从我，周旋四方。左驱右伏，盗贼潜藏。行者有喜，坐者迎祥。吾今所愿，吉吉昌昌。一如上帝律令敕。
　　法曰：若遇救治攻人身中百病，添火铃神咒，掐火铃诀。诵咒，取真炁并诀吹尺上。次诵朱明咒：
