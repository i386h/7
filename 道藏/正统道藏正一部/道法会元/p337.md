<!-- { "loadSidebar": true } -->
　　诸行法官，不得吊丧送死，飱鬼食，系供亡斋果之类，则神吏三百日不复坛，罪注黑簿。持心丧及五服，具状投本坛，给假一百日止。误见尸，及一应触秽，即日解之。有解秽法。
　　诸行法官，非大祭祀，不得故杀生命，及笼食射猎采捕。皆犯正戒，神吏舍丢。
　　诸行法官，无得辄入系劫神祠，下拜鬼神。正义曰：凡曰鬼者，不必幽魂冥爽，祠庙之不系天职者，皆鬼耳。身行天法，求灵五通等神，至为神庙主者迎引众会，或为誊词醮祭，皆犯谴也。
　　诸行法官，凡判符语，须用经句，咒语不得妄书。俗言鬼不伏，符不灵。正义曰：正如前条内不得写罪有所归之类是也。如判雷状，不得违慢，则引咒语云：如违吾命，如逆上清。如判不隐蔽状，则引灵宝经中云：不得容隐；如判度脱状，则引救苦经祥烟塞死户之类，是也。
　　诸行炼度，须炼自己九玄七祖，亡过法友，超度仙形。炼度须得随业受生，如在地狱伺方炼度他人，不然则无功。经云：救度五百人，不如救一生人命，其功又大也。正义曰：炼度事甚长。右自己先亡不度，何暇度他人。身无水火，不识玄牝，而以符篆宣读，眩鼓耳目，幽魂不得沾惠，炉池空费，水火阴谴何论也。
　　诸行法官，凡行大法，或兴起雷雨霹雳，诛龙伐庙，欲发遣雷将，须依式手执都管雷公印，或五雷使院印。如无此印，雷神不行。
　　诸行法官，不得学烧银变庚术。《金锁流珠》：若阴功济人，方条许之。
　　诸行法官，不许供养三界混元图，为上有三清，下有五殟五通不正之像。
　　诸行法官，立坛处，宜用净土安三层，或五层，至九层，皆同守坛符，坛下四灵符，方成坛界，千兵拱卫，万鬼潜消。
　　诸行法官，须要度师一位香火，如度师亡过，三年岁节，依法炼度，彩绘度师供养。三官奏降福祥。
　　诸行法官，断治鬼神，不得倚权势气力，辄将为祸鬼神重科情罪，比常法加二等，许城隍司奏，仍许鬼神越诉。
　　诸行法官，不得以嗔怒禁人年命，及於酒筵作戏，助人笑乐。
　　诸行法官，不得窃人法书，盗人印文，及不得将人法箓改名佩受。
　　诸行法官，行事辄有故碍，听以法词宣代奏报。非身役疾病而怠，俾为什宜，天曹奏论如律。
　　诸行法官，所至许带符印随行，在处称行司。
　　诸行法官，要差使天兵将吏，与岳兵不同，须带神霄驱兵印，一曰天蓬印，其兵方去。天驱北极二院上清雷部等法，灵宝法，亦然。
　　诸行法官，不得关借岳兵。稍不祭祀，反为祸端，於邻近，或见怪异，皆岳兵也。古之得道宗师，未常有请岳兵者，当奏请天将灵官，辅正除邪。若用岳兵，将来法官命终，流入鬼道。
　　诸行法官，不得饮酒后行法治祟，书符篆箓，即无灵验，仍有罪愆。若茹荤，遇有急难，许以水净口书符，受状者同。正义曰：酒乱正性，书符窍专，以炁为主，故禁酒戒茹荤。治祟尤不当醉，醉则多怒，必误有诀遣，故神吏不应。
　　诸行法官，遇人有宿世冤家，牵债取命，不得擅行央遣收禁押送之类，只可将患人姓名收遁式中，即许黄箓大醮，请宗师将冤魂炼度仙形。若辄遣之，必遭天谴。正义曰：此即与前治鬼神罪许为解释条中旨意一同。
　　诸行法官，须修大功五件。一、见妇人生产无人安着，即排一室与之。二、病人无汤药，则济之。三、死未有棺木，则惠之。四、男未婚。五、女未嫁，即多方振德。此五者，不惟行法有灵，兼得名继仙班。无力者，劝人为之。
　　诸行法官，见遗骸，必择地而葬之。更能与其炼度，获福无涯。
　　诸行法官，遇水旱蝗疫，欲求感应，须先具奏上天，乞曲赦一方之民，宥逆天之罪，据乡老投词，斋戒行持，方获感应。
　　诸行法官，左手常要清净，勿拈秽物，印诀有灵。
　　诸行法官，断治解治鬼神，只许解雷霆都可、蓬莱都水司，依法施行，不得解五雷使院、玉枢院。此二院乃掌握枢机之所，非治罪司府，法官犯者招谴。
　　诸行法官，将秘诀咒语传弟子，若弟子忘失法书，忌记口诀，是无法分，度师不许再行指教，即犯泄漏罪。
　　诸弟子，传法初，将投词，须赍香信，诣度师坛焚香拜投之，於月内敷奏。若出月，报应迟。
　　诸度弟子，须择有道德忠孝之人，不得观他气力，妄求财物。其受度弟子、当依仪办镇信，止用罗绢，不拘匹数，信金禄米白监不拘多少，净席一领，净衣几件，镜一面圆者合格。已上皆随意以谢，度师不得以多少生喜怒。其受法官，当自度贫富，亦不得轻慢灭裂，如此所犯，名注黑簿。
　　诸受弟子法后，不忠不考，漏泄背师，所犯天条，即具事奏天主，用收兵符，抽回将吏。知情不告，即与同罪。如弟子在远，俾径奏真武，乃赐紏察。或会同城隍司报应备奏，自有回降。岁岁如之。
　　新补法官，习篆天符，星斗印，罡步之数，以金玉香水板书，即时以香水洗脱，弃长流水中。违者徒。
　　凡书符用印式，须密室中，勿令妊妇、鸡犬秃形物、不了人见之，必为天官紏察。正义曰：凡曰忌者，应非本靖人不可见。妇人身多秽一物触犯，宜勿令见，不专忌孕妇也。
　　凡书符，用五月五日午时书篆，取天泽水书，乏，即用长流水。
　　欲传法，投状批判讫，起退诈心，罪及九祖。
　　以正法妄传非人，希求财物二或得财中悔不传者，徒。假以他法影射者，徒。
　　以法玩视鬼神者，徒。
　　以法陷鬼神者，徒。
　　神将遇有急缺，许於远近神祠借兵差使，不得过五百人。干毕，犒赏奏功发回。
　　急切飞奏，限两时报应。紧切，限一日。次紧，限三日。常程七日。
　　凡诸奏状，当用真字。关引文移之类，亦合真书。奏不真即不达。俗书鬼神不受。赉灶二字，葛真人误书获罪，事出《遗真录》。正义曰：灶误为窜，赍误为赉。
　　凡写奏状，合高一尺二寸。天垣玉尺与雷部禹尺同。
　　行法奏状符牒用印，合依神霄奏状，连黄一印，真司年月共一印，三印如品字。关引剖子一印，奏状封皮用印头亟臣字，申状封皮印谨字。奏章设醮不得烧沉檀香。
　　凡上真天职，乃上帝所赐，非人间封勑也，中下界鬼神乃受之。不许增减字。世人妄加称号，添为真人，真人为真君，及呼为菩萨，不知轻重，上渎穹天，招大谴也。
　　诸称泰山东岳是二所，不想于今多称泰山东岳为一局，灵官功曹不敢领去。凡奏五岳五帝，法官当依式书奏。经云：在天为五帝，在地为五岳。正义曰：此正指言五方帝。按今岳帝皇宋方进帝号，恐非古五帝。又按路真官仪，或云天心正法旧仪五岳皆以公侯，自宋朝加封帝号之后，法官相承，改用申状。则五岳不奏，古已有文，当俟高识之士详考。
　　上天无考召院及考照院，止有考鬼神一司。后人误称考照事，又撰造考召印。如此行移，安能灵验。正义曰：《金锁流珠三五斩邪引》称考召推官。
　　法官道士箓官、过斋素日，不得用乳酪及砂糖入食。地官紏录有罪无赦。
　　经云：一切上真天仙神将，不附生人之体。若辄附人语者，央是邪魔外道，不正之鬼。多是土地及司命能作此怪。行法之士当审察之。
　　诸提举城隍司社令有过者，具奏北极取旨，三官斜察，关驱邪院施行。
　　天蓬元帅诸法，主帅有神尺天书符印，行雷法能参同其法，甚灵。
　　凡治疫，须仔细辨认。若上界使者，天瘟也，宜设醮奏章谢过。若东岳使者，当奏五帝醮谢。若是客殟流毒之鬼，即用法驱之。神霄雷部，自有斩邪之法。
　　凡古年伏尸精怪，亦能食人妊孕，可用太乙符斩其怪，差六甲童子保之，即复成胎。又有伏尸久，能奸人妇女，招引五庙恶鬼，盗财物。衣服饮食及造酒醋有坏，皆此物也。
　　凡民有事告诉，法官受接不行，虽行而苟简，及妄入鬼神罪者，杖。不候告而别指事故行遣者非。
　　戊日不得烧香行法判状开印。正义曰：雷法多用戊日，而禹步雷光印又以戊日刻之。天师指迷歌曰：法印却於戊日雕，天雷尤禁不教烧香，盖此法家之所宜详考，高识之士，固不待疏。
　　紫微真人曰：印有六一天枢院印，管辖三界，总摄万天。天尊上帝凡有宴游等，符命劫平章代判，勑下万天三界，均召万天天主，关闻神灵，同会玉京拥驾护辇。凡使持符飞命、则使三元考召君，飞符圣帝，常使三官五岳，十一曜、二十八宿，三元将军，四圣天帅，诸天天主，四府三君，十大天王，五方星斗。此乃是万天都总之印，不在人间之行也。
　　一、北枫骚邪院印，乃驱邪院所行章表封印等。
　　一、都天大法主印，乃院中行印符牒关札等，与考召主管印通用。
　　一、考召主管印，兼在正法中行使。
　　一、黄神越章印，乃修真之士出入佩带，守护其身，别是一法。
　　已上六印，祖法有之。其余皆是后来得道圣贤撰篆，分派流通行使。
　　法印后不得刊上下等字，及花押姓名日月等事。须求上天所降天篆刻于印背。无背文法不成。如用柄不用柄，合依元降印格，不得重缘花角。仍须用横木板雕。世间朱记，亦不宜直造，皆系逆法也。
　　凡诸印文，须是天篆，或雷文，龙章凤篆，与凡篆不同字。雷匣印文字，速达上天，中下界鬼神见之即时奉行。世人不曾经师传受，只闻印文，便以凡篆刊造，不惟招谴，且无灵验。
　　天部霆司印，其印八角，按八卦。用七宝铸得此印者；可召丁神雷将。此印乃汉天师有，世人罕得之。
　　黄神越章有二印，各有天篆背文。世人只有黄神背文，便为越章背文，非也。二印默诵其背文，即拜章之始。
　　诸拜章，头出阳神，带式於中，左佩越章，右佩黄神，腰悬天部霆司印，头戴太一真符，怀六神印，佩天童经，指引魂魄，方可拜奏。不然，过罡风世界，魂为鬼食。仍择无忌之日，世人存阴章，道经不载，亦无报应，亦无所忌。
　　诸家炼度，必有朱陵火府印。欲径达章表，须得玉清通章印。发醮牒，用太玄都省印。箓坛，用元始万神印。雷法，用天部霆司印、都管雷公印。玄灵式，北斗玄灵印。太乙法，神机院印。元老法，上清仙都印。天枢法，须得火铃童子印。玉笥法，玉宝都司印。大统兵法、用飞捷使者印。已上诸法无各印，法不成。宜访道求之。
　　法印自裂成文，法官主有大灾。印或作声，主盗贼水火非常之事。宜急避之，则吉。
　　欲修真，先逐三尸九虫，若不除之，功行不成，心神散乱。若行内丹玄门火候烧丹者同。
