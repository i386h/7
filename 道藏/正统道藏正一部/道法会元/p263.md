<!-- { "loadSidebar": true } -->
　　出神咒诀
　　若要神出急速，但於四时端坐，澄神定息，叩齿三十六通，存脐下大火炎炎，直上泥丸。如此分明，口诵云：千和万合，自然成真，七次。行三七日。或四九日，真神自出。
　　二曰存章
　　存章招灵，切须忌秽炁五辛三厌。法师常於凌晨烧香罢，回身东，存太阳去面九寸左右，箔辰文，以舌拄上腭，正视太阳，以鼻吸太阳真炁三口，诵太阳讳三遍，存所吸真炁大火轮送在丹田中，结成真火，大如车轮，炎光猛焰，将一身焚化作青灰。须臾，忽见青黄白三炁，结成我之真形。次将左右手掐中指中文，取东方虚皇炁一口咽之，咒曰：
　　千和万合，自然成真。真中有神，长生大君。无英公子，白元尊神。太一司命，桃康合延。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。急急如上帝混化炼形律令。
　　如此三度化服九口炁，谓之三化九炼，可以魂升九天也。第三度服符九道，如此一月三次或九次。
　　勑青霄紫雾元觉神将，断诸不祥。勑摄。
　　服毕，当服北斗炁制之。
　　招灵集神法
　　法师於三九三六日入室，须勅身争秽如法了。叩齿三十六通，口诵《隐语》三遍，吸旺为合天炁各三口，五方炁送下丹田中；结成五色云炁，觉从九窍出，结成我貌，在我面前立。须臾，从顶门入，坐在绛宫，如帝状。师祝白拜章之事。其事甚深，若不遇明师指诀，莫能通天地。且三天门下别有引进功曹，并守门神吏，将军童子，须当斋戒，严洁坛场，虚己靖室，存神集真，吞符佩箓，方可拜章。如世间帝王，岂容常人得入者哉。
　　仙翁左玄真人曰：三炁至，玉府契印，如人间合同符契，得之可登三天。其三天有三门，三神将，三神吏，三灵童，符使，引进功曹，呈文进章官君。伏章上章得候帝旨，还神入躯，报应祸福也。且上清上道，非修真炼形高士，不能轻泄此玄妙也。
　　登坛密卫
　　师曰：上章，真人存变形神，步坛於东方界，左手卯文，右手剑诀，丁足合目而朝东方默祝一遍，引炁三口咽之。咒曰：萧仞扶桑，诸方郁霞。元黄列真，凝结云霞。明耀九芒，合乘三华。镢天振剑，神虎辟邪。安阳大帝，摄御群魔。
　　上升神霄，濯形无涯。急急如律令。
　　至南方坛界，左右手午文，丁步合目，朝方祝，引炁三口咽之。咒曰：
　　炎炁流烟，运升赤明。长生元圣，高居玉京。元妙玄罗，散晶光明。元天大诰，普济群生。消殄妖魔，奔飞火铃。保卫正炁，亿劫长存。急急如律令。
　　至西方坛界，左右手申文，丁足合目，朝西方祝，引炁三口咽之。咒曰：
　　皓景金华，长度洞光。大梵流布，轮转元纲。蔚明交变，腾化十方。七关安镇，回合阴阳。秽炁消荡，我身嘉祥。玉文敷告，生道延昌。急急如律令。
　　至北方坛界，左右手子文，丁足合目，朝北方祝，引炁三口咽之。咒曰：太阴朔单，上达帝君。流炎腾精，化形玉虚。辅翊三境，简阅元图。真符焕发，定籍清都。标名金箓，夙冤成除。飞神碧落，超登太虚。急急如律令。
　　至中宫坛界，中指中文，丁足合目，面地祝，引炁三口咽之。咒曰：
　　元始虚皇，祖居土中。三槩洞元，肇生太宫。七转七变，混合回风。散花万神，天地开通。吉日行持，亿天所宗。愿保劫年，享福无穷。急急如律令。
　　右诵毕，存四灵从肝肺心肾出。今按此五方，只诵卫灵亦好。
　　游行秘旨
　　灵宝之道，以知玉局为要。但世学鲜识，上章进词，一如投空者，不知天局也。
　　凡章词表奏通达，便上香再拜，祝曰：谨请典章从事二十四人，金光童子二十四人，云中童子二十四人，元始小吏二十四人，玄都力士二十四人，九光玉伯二十四人出，为某人操某事章，诣三界，首启青龙宫中太一元生帝君。
　　旨曰：金阙之下东宫，是太清玉司上院，又太一元生左府，以状申白乞进师。以教主印於函及状为合同。
　　南诣凤凰阙下，白道德众尊。
　　旨曰：南方诸司命，诸天道宾丈人，道德上真，父母众尊，及生注命，除
　　灾削祸，允愿之所从。以奏达乞进，以玉章。
　　西过少皓金楼阙下，启太一三师君。
　　旨曰：西间礼师者也。上古天师正一真人，嗣系女经籍度，按拜章词之，所以状奏乞进御。以治印。
　　次回还中宫，上白大帝君，太一元生也。径诣玄冥北宫中，北极太真人门下。
　　旨曰：内玄冥宫太一真内禁，如世之东上合门。以奏乞进达。印以玉契三天太上印，通章符。进入崇楼殿前玉案上，付传章朱雀童子，常阳青腰承翼玉女，白素玉女，灵飞太玄部甲子青腰玉女，承翼白素甲申玉女，部言直旬，必使御达，伏受玄恩。欲章必达，当先勤灵飞之道。
　　进章诀
　　临拜章升坛，上香祝曰：
　　臣谨请天师嗣师系师，经籍度三师，功曹使者，灵宫将吏等，随臣今为弟子某拜奏某章，速得上御，勿离臣身，无令错互。上荷师恩，以俟玄报。
　　先步九灵斗　　左手握固垂手步
　　先步天斗，集神，存章官卫从。次入斗，存天上斗中绛炁入泥丸。次存太一真君入玄丹宫，吐紫炁映一身。在洞房中出玉童灵官，侍列太清皇老明堂，日月成一圆像，四神侍立。咒曰：
　　天朗炁清，三光洞明。金房玉室，五芝荣生。玄灵紫盖，昭一映我形。玉童玉女，为我致灵。九帝齐景，三光同軿。得乘华盖，升入帝庭。急急如律令。
　　毕，入车中外地户天门，於阴中呼旬中甲子玉女。便步九灵斗，入三台，呼日直天上玉女。入内地户天门，伏地，自於玉女手内自按章魂入心中，见司命君，乃中太一也，如莲实。大闭炁，自上腭金房玉室，入见太清，於洞房奏毕，入太清，次上清，玉清，次玉帝。一一奏毕，即存九宫出三色炁，混合一室，结化九清，自己出如常形。章存历奏，太清诰，上清依，玉清允，玉帝俞。却存己入玄丹宫，卧息太一，前对三尊。到此忘形听於克应，乃兴以闻。
　　若事属国家生灵大事，须诣三天门下，内朝毕，存五方太灵洞阳五色在五方，结为五重光晕三天太一紫云，玄瘾一身，其身真光下入泥丸，左九转，心中右九转，混服帝宅，上下三次。即存心出赤炁，上升於天如长虹。自己如常法存神，入赤炁运转，上行数百里，见横截日月黄道，乃星界。次横截过西北行，见千里遥，存见紫炁隐隐，乃三天门。先东诣青龙宫中，启太一帝君，次南诣凤凰玉阙下，白道德众尊，西过少昊西楼阙下，启正一天师三师君，回还中宫，上白帝君，乃太一元生也，次诣玄冥宫中北极太真门下进受，入崇楼殿前玉案上，付与左右灵妃太玄常阳青腰承翼白素玉女，朱雀童子，必使达御，伏受玄恩。非存想有心，合於无为，何以到此。非阳神地仙，役御灵妃六甲，不得见帝。苟内神太一，命神三尊，入道元化，不在遐霄，得之己身，坐致十天。回，存如初。
　　童子执剑持印，青龙白虎朱雀玄武在兆前后左右，日月之华映照两目，五星在头，青黄白三色之炁绕身，九色圆光出於项后，内外洞彻。即见上元唐将军执符在前左，中元葛将军执戟在前右，下元周将军执节居前中。运神会道召灵功曹，十天承受玉女，飞天传言上吏，二官直使，正一切曹，左右官使者，阴阳神决吏，科车赤符吏，罡风骑置吏，驿马上章吏，飞龙骑吏，收神食神吏，收炁食炁吏，收邪食邪吏，三十二天传言仙吏，甲子诸官君，辨魔玉女，扶香玉女，司章六职从事，天驺甲卒，天丁力士，法中仙曹玉女金童，灵官君吏，玉文功曹、执职万神，龙骑凤车，紫芝羽盖，天丁协侍，罗列在前，一一分明。手握升度罡风符，身佩玉清朝元符，顶戴合同升天大券。即静定，以舌拄上腭，存三元正宫有三炁，三炁中有三真人，混合为一。又闭炁九息，存中元黄白炁中真人升入心中，与黄炁中真人混合为一。又闭炁九息，存中元黄白炁中真人并上升泥丸，与泥丸中青炁真人混合为一，真人青衣皂撰绿帔，有五岳四渎。又闭炁三九息，神登车，车者自然之车，乘九色云炁结成车，乘虚之无。忘形如梦寐之间。神真引从，至罡风界、见罡风吏，乘天兽，执器械，即以罡风符画车，引车度罡风，如云炁蓊郁，旋回九次，而出罡风。自此至星界，见日月交映，黄道烜然光明如长虹之状，直入五色云炁之中，过天门。次经欲界，色界，过种民天。两边多有七宝琼林，琪花宝树，如松杉青叶，黄赤之花，碧枝绛实，森然夹道，灵风振之，自成音韵，有金玉之声，四方皆有楼殿宫阙在宝云之中，时有乘车乘凤鹤乘龙麟，皆天真也，须避道。片时行尽九万里长虹之路。紫云隐隐中，遥见金阙之门，题云：天门，守卫甚严。天门相对，乃欲界魔王之境，太清欲界天也。自此分券，付守卫之神，入进天门，适意而朝太清太极宫。当去阙百步下车，留侍卫官吏不进，惟与旬中玉女捧章玉童赍章函前引，急趋入阙内。次入金阙第二重门，题云：太上三天门下。即不入此门，次向西去，诣泰玄都省门，入门，之北大枢院，趋入大殿下，谒正一天师，拜陈上章之因。天师称善、即自殿门束出，回步北向，诣凤阙下。少顷，见玉童一人，朱衣黑冠，自门而出，就捧章玉女手中接章函，入进太上御前。次见领仙侍郎引见太上。见太上戴九德之冠，九色云霞之帔，正殿而坐，左右二真人侍立，群真翊卫，太一朱衣，在太上前览章文。又自密陈章中之事。太上宣勅太一，於太清玉陛下书依字。即於玉殿右阶，付今日直宫官曹。毕，即拜起居。再拜谢恩，辞出太上。次辞天师。即与向东门下官吏，抃跃还车，经所历之处，威仪如初。至洞案前，称以闻，兴，再拜。
　　预申太真门下
　　具法位姓某
　　今月某日奏为乡贯投诚，伏为某事，入意。修建某大斋几昼夜，仰祈如何，虔赍法信求拜章书。某据词难抑，谨取某日某时拜上天官某章一通，系某靖某太岁第几字函某号，谨谨上诣三天金阙门下，欲乞以时进御。须至预具申闻者。
　　右某谨具状，申玄冥宫中北极太真门下，南方司命，诸天道宾丈人，道德上真，父母众尊，凤凰阙下太上三天曹，中官太一文帝君，天曹门下引进真官，天曹门下上章词表灵官，上官典者千二百官君圣前。伏望圣慈，特赐允览，预乞指挥，行下天门官属照会。至期值臣拜上章书等，仍乞不候诸处章奏类聚，先与进达金阙崇楼殿，付玉女童子，即赐以闻恭听勅命，告报施行。冒渎圣威，某下情无任激切俟命之至。谨具申闻。谨状。
