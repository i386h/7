<!-- { "loadSidebar": true } -->
　　凡书符，皆须闭炁一笔扫成。次用三字帝令抹笔。至明字，却出元始祖炁，随符而行。此谓之元始一炁也。
　　告净坛符焚於空中，或焚之水中，以水洒五方，心念净天地咒，或五帝隐名，浄五方五行秽，见四气朗清，神风静默矣。
　　告信香符，所以启告师真也。信者，诚也。香者，取其香炁流通，无不闻也。加窍者，紧急。凡信香符下，皆书臣某奏启，帝用。拜启，师用。启告。通用。以降真香片，黄纸柏木片，皆可。师以信香置烈火中，即心语三礼，仍祝云：臣谨以信香，百拜奏启某帝、某师、某神，臣今为其事，伏望慈怜，允臣香奏，即乞如何施行。臣再拜谨言。香烟腾上，即见感通。其余批符，俱有定式。惟祈雨先书正符一字或二字三字，涂七笔，次风字涂之，次云，次雨，次雷，次电，次龙雾，号令，并逐一涂之。次心印，不涂。次佐印在下，亦不涂。却於符背，书速冲通等字，不涂。符成，当空召将焚之，不可拘一纸，或二三纸皆可。时或焚之，再书龙符三道，一放水缸中，一粘檄龙牒上，一焚水盂中，烈日晒之。更书数道，焚江潭。或用缸盛符搅之。凡洞章，青素墨，红素朱，最紧。砖板皆可。可投灵迹处。如行檄中书正符毕，别用黄纸一张，书窍号。又用时分位上书时号。如今日午时发，来日巳时登坛。
　　如祈雨，迭符有次第：风，云，雷，雨，电，龙雾，号令，心印。祈晴：风，晴，心印，佐印。祈雪：风，云，雨，雾，雪，心，佐，移降之类。
　　用纸法：第一黄，二用白，三用红，四用黑，五用青。
　　凡发符檄，纸一张二张三张皆可。用缝印，束腰用红纸，墨书：臣某谨封。却以五色绒二尺四寸，先入竹筒内，留绒垂出外，上用黄纸书一敕字盖之。仍用黄绢袋之。
　　凡发紧急檄章经道，是须用皂角、降真竹叶同焚。急速用竹二片，各五寸长，一书竹叶符，或洞章，一书将名，击以绒线，合而焚之。
　　祖师云：法灵须要我神灵，我神灵后法惊人。祛禳祈祷凭神将，神将何曾有定形。此说尽矣。夫神者，我之神也，即我心也。我之心神灵明不亏，真一不二，举目动念，即是天真神妆，何往不可。盖我之神灵则可以感召天真雷将矣，何必吁呵呼吸，取外将来合气？我只自然而然，中理五炁，混合百神矣。《枢纽》云：法法皆心法，心通法亦通，是也。
　　凡行持，先澄心涤虑，叩齿集神，焚《净坛符》，心念：天无氛秽，地绝妖尘，冥慧洞清，大量玄玄。次焚信香，心念《然香达信章》云：□□云摄，次念《通玄章》云：哼昤。次念《入圣章》云：唆□唔叮。存见香烟徧布，帝师在空玄圆光中，即俯拜，具位奏告，入意请旨委将主张行持，默而祷之，或上奏状词章。次三拜，焚召符，念召咒。召将祝事焚役符，或经章等，一并就向空化之。三拜，心送将吏，俯伏良久，闻旨而退。
　　下令咒
　　元始有敕，普告诸天。震山摧岳，腾云沸川。威灵速降，召集群仙。令持在手，永镇吾权。唵吽吽。众神稽首，邪魔归正。敢有不顺，化为微尘。急急奉元始天王律令。
　　总召密咒
　　禀朗郁复钦神那杰敦。一炁念七徧。
　　凡朝谒奏章之后，俟报应，良久，如兆头目洞清，神炁和畅，即是奏达。若昏怠，则是未达，又当入靖平坐，念咒，真待和平定炁，方是达矣。次称谢而退。
　　祈雨之法，当天时亢旱，禾稼焦枯，岂得不救。当心启大道师真，入靖打坐，物我俱忘。倏忽间动念，见雷帝天真洋乎如在左右，遂祝之，即告符章，烈火焚遣。如今日辰时发，限明日午时报应。如午时未应，却於未时再告第二限符文，又限来日某时报应。过期未报，再发第三限。如紧急，可越限行遣，无害三限、二限连并发行。自宜量度，不可拘泥，此谓道法。非惟祈雨，一应皆然。凡祈雨告讫符章经道之类，心不顾矣，即入静室静坐，或澄默，或守道，或持经，皆可。切不可念念欲其报应，又是执着了。盖道法无为自然，不言而应，出於无意，其应甚验。若执着之，返为妄矣。一应行移皆须如此。其入靖打坐之后，一念不碍，物我俱忘，倏忽间，见面前云气往来，某方又见风来。耳热，电光。目眩，雷震。腹呜，大声大应。某方声，则某方应。隐隐为雷，轰轰为霆，汗出为雨，大汗大雨，小汗小雨。有一物动，则外一物应。无则无之。虽然，要见若不见，闻若不闻，乃可谓自然而然矣。若拘於必应，则必花易乱，归於杳冥矣。祈雪之理，无以异也。
　　祈晴之法，入靖打坐，一念不生，物我俱忘。倏忽间，见面前有光如日轮，映射八方，又见风收残云，满天霞光，则自然报应，不可拘泥。
　　动雷之法，入靖打坐，一念不生，物我俱忘。倏忽间，见风雷交震，须臾徧身炎热，骨节有声，此法之验也。
　　清微祈祷，本无登坛，出入自然，安有法用。若欲登坛时，但启奏讫，令大众诵《木郎咒》，或经诰，绕坛。却入靖打坐，度其时至，条然起来，飞符召将，催降雷雨。
　　禳告之法，北斗为天喉舌，居天中，斡旋造化。经云：大周天界，细入微尘，何往非此。故告斗之法不一，而告斗之诚不二。但要诚心，虽至愚之夫，献花酌水，亦可自告，况有道之士乎。其分门立法者，有用某将某法如何告者，往往大多。盖不过赖神将为之引耳。其告之灵验，我之诚也。能明此理，虽无将无法，无灯无香，亦可以奏告矣。古人立灯建坛，盖法像耳。次假灯以占祸福。此理有之。常人每夜明灯尚可以占来日吉凶，况对上真启告而求验之乎。祖师云：千家告斗，一样占灯，其说信矣。学法之士，每於奏告时，当澄心定虑，然后发灯，举目一见斗灯，即如北斗星光在前矣。次上香述意，讫，静坐凝神，倏忽间动念告斗。此乃以天感天。然后占灯，乃不言善应也。非达理者不可与言。至於上章拜表，陈词，赞灯，设醮，此又科教之设耳。
　　治病之法，小事只是炁字章，一道，二道，三道立应。否则告符遣将驱治，断后镇贴，无施不可。如大病，有邪，则告檄行洞章之类。若是狂祟恶鬼，则告伏魔章之类。诸疾不以大小，并行符与服。不可拘泥，亦不可念及验与不验，又成执着。大抵清微道法出乎自然而然，所以神妙。故祖师云：莫问灵不灵，莫问验不验，信笔扫将去，莫起一切念，是也。师云：我口是救，是将，勿疑。此的言也。凡发用之后，我道了便是，何必复生疑心。疑心一生，则诚不至矣，以求其应，必不能矣。祖师云：心须意会，念念皆真。此心即道。平居暇日，持念守真，一点灵光，通天彻地，圆陀陀，光烁烁，会合至宝於明堂玉京之室，熏蒸一体，表裹洞明。无事之时，如如不动。偶然拈出，妙用非轻。祸福吉凶。了然指掌，不须探问，自然应矣。
　　清微章法，出於玉宸道君，演振流芳，依科行教。符章秘范，道在人弘。其要在於思存一顷而已。祖师云：玉晨斋法飞章表，三境虚无深杳杳。一轮明月在虚空，天见金书明报了。此言尽之矣。
　　炼度之法，为世所尚。有专门者，有分司者。甚而先水后火，先火后水，其说不一，各有主张，不明身中水火之源，但取外象而求之。噫，妄矣。子之所见不然。祖师云：以我真阳炼彼阴，不须水火降还升。灵光一点飞空处，便是金田玉筝生。又曰：丹阳火会灵元室，中有自然明的的。须臾拥出一轮红，飞出泥丸上无极。又曰：坎离颠倒，大地七宝。坎离顺行，大地火坑。知天道者，可与言炼度矣。夫炼度者，以我之阳，炼彼之阴，以我之贤，度彼之愚。经云：笑尔不度，故为歌音。己不能度，而欲度人，诚妄矣。祖师云：至道不繁，至要不素。自首至尾，告符拜章，行科阐教，皆化凡俗耳。当送亡之时，众讽《中篇》，见丹田中一点灵光，飞出泥丸，通天彻地，直上无极。切不可执着。若一念差殊，又有坚碍矣。
　　日月炼真习定
　　凝神静虑，平炁定息，瞑目端坐，意居中宫。俟其大定，物我两忘，渐运金光自两规中出，合为上，符篆在面前。金光渐渐开广，充塞天地。存兆身在太虚中，俯视梵炁充塞於前，万神环拱听令。久之，如此出有入无，自然合道，行住坐卧，皆可为之。诗云：看定虚空摸不着，休把精神都乱却。急忙收拾在眼前，便见一团光烁烁。霎时现出许多般，本来面目元初朴。若人认得这些儿，有作有为还见错。
　　昔云山保一真人，书后数语，示眉山混隐真人谨守此语，勿示非人。其辞曰：外有举动，劳怠气神。内有所思，败血伤精。冥冥漠漠，与道相亲。不喜不怒，心和气清。内有交媾，发为雷霆。又曰：父母生前一点灵，不灵只为结成形。成形罩却光明种，放下依然彻底清。
　　召将内诀
　　师曰：先澄心如镜，存金光从念起，便觉虚空之炁，升入无形之内。到神室，少驻片刻，才若意到，便见神光自两规出，散满虚空，天门金光，下接地户，雷光上冲，三合为一，身立於中，为造化之主。便呼召雷神，从天下降，自地涌出，皆有大身，上拄天，下拄地，威光赫奕，拱立听令，随意役遣。然虽如是，动则有神，何劳存想呼吸出入。元神自灵。不闻雷经云：不自我，不自你，不自神，不自鬼。一念所至，夫复自然。法子犹当深会此理。　　　　
　　书符笔法
　　师曰：符者，合也，．信也。以我之神，合彼之神；以我之炁，合彼之炁。神炁无形，而形於符。此作而彼应，此感而彼灵，果非於符乎。天以龙汉开图，结炁成符。人以精神到处，下笔成符。天人孚合，同此理也。书符之法，不过发先天之妙用，运一炁以成符。祖师所谓眼书天篆，心悟雷玄，初无存想，亦无作用。灵者自灵，不必问其所以灵；应者自应，不必问其所以应。人但知其神之神，不知不神之所以神也。近世学法之士，不知无为为真功，自然为上道，自知不明，自信不及，欲穷究何者为符窍，何者为笔法，兹不得已。略陈其要，实为记念，初非真诠。其诀曰：先澄澄湛湛，绝虑凝神，使其心识洞然，八荒皆在我阖，则神归气复，元神现前，方可执笔。以眼瞪视笔端，思吾身神光自两规中出，合乎眉心，为一粒黍珠在面前，即成金线一条，光注毫端，便依法书篆，存如金蛇在纸上飞走，定要笔随眼转，眼书天篆，心悟雷篇。思金光渐渐广大，充塞天地，心念三五讳。如召将书符，则用本法召咒，或迭书诸号，皆随意运用。然虽如是，一点灵光，辉天朗地，未曾下笔，已自分明。妙於行持者，尤当於朱墨外用工夫。
　　玄初育神道妙。一名动静玄机，一名点画心法。
　　主法
