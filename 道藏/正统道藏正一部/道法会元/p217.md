<!-- { "loadSidebar": true } -->
　　太上洞神大尊曰：昔混元一炁，先会丹台之处。故清炁升而为天，浊炁积而为地，冲和之炁结而成人。故天象法我，我象法天。知至道者，天不杀。服元炁者，地不灭。何况乎神监昭然乎。诀法列於星斗者也。得此天蓬秘法，宜宝秘之，当有助法威神拥护其人，万邪不干，神围左右，永保康率。得其位，得其神，设乎法诀，洞乎神监者也。如是则横灾邪障鬼贼，闻之奔走千里，神伐其妖，乃灵官神将之卫也。更在中宫玉阙，灵机独照，皎如日星，恢然迥出六合之外，达於杳冥之域。如此则精神存守三一，长存元精。全炁之隆日神，至道不远，祇在其身。神用精微，命乃长生。八冥之内，细微之中，太玄都玉京之山，昆仑之上，生七宝华林，覆荫其身。哀哉，迷徒日用而不知。殊不顾珍奇可惜之宝，掷之於可畏之地，安忍而弃之。其玄都玉京山，非独其宝，日月星辰密运而不息，昭昭乎其上。得之者昆仑永固，三一流通，乃一身之灵宗，百神之命窟，津液之泉源，魂精之门户。胃池温润以化物，上宫圆虚以灌真。一灵植立，万炁齐仙。勿谓在乎人而不在乎己，何在之谓也。济於彼而不济於己，何济之谓也。所以修身养命，助国扶民，当得南宫有位，北府除名，德契天心，道合太玄，位为真仙之任也。斯之秘旨，若有见闻，使道关豫释，启迪昏蒙。瞻其神秘者，惟风契南宫之籍焉。
　　上清尊圣太上玉京太清仙境金阙洞神天尊，与诸天仙众，三界高真，居大罗无极世界，放大光明，遍照十方法界，普运慈悲之音，广度人天之众，咸归正道，得悟真常。至於长生久视，不涉轮回，浩劫长存。逍遥妙道，溥济群伦，同登道岸，是谓高明之念也。昔上清紫微宫北极尊帝都天大元帅天蓬真君，降传秘密之法，务拯群生，蠲除疾苦。垂微妙之诀，以付修真之士，我上清董大仙，於蜀城西明山修行上道，忽独遇元帅，授文字三册，上则诀目符窍，中则罡斗咒诀，下则役使鬼神行持之法。真人得之，下居府城，功行二十余年，终於西明山，持尺乘白鹤白日仙去。秘法藏於山间。后人相传焉嗣。行此法者，系上清北极天蓬门下正法驱邪院破邪真人。必洁斋秉持公正，方合圣心。依法奉行，鬼神凛凛。始动终怠，则祸反及身。切宜慎之。
　　主法
　　祖师北极五灵老君，姓遐，名明。
　　玄冠羽服，焕然如望日轮中有玉帝仿髴，左右侍从玉女。
　　祖师九天尚父五方都总管北极左垣上将都统大元帅天蓬真君。姓卞，名庄。
　　三头六手，执斧索弓箭剑戟六物，黑衣玄冠，领兵三十万众，即北斗破军星化身也。又为金眉老君后身。生於周时，孔子称卞庄子，即其神与。元帅威猛，制伏妖魔。凡行雷法，无天蓬不可以役雷神，独行雷法，无天蓬不可以显验。元帅侧有从童，或骑夔龙，部领一炁都统大将军，直月五将军，飞鹰走犬二使者，无义神王，威剑神王，战伐神王，聋兵哑将，黑杀洞渊三十万兵，三十六员大天将，无鞅天仙兵吏，并在煌煌紫云火焰之中。
　　宗师大罗班长玉华教主九炁集神董大仙，
　　上清冠，紫衣，凭几坐云椅，左掐元帅诀，右持神尺，乘白鹤，掌三天玉历玉重。
　　天罡大圣。
　　身长百丈，素罗衣，披发，左手掐诀叉腰，右手执剑，诜足丁立，面紫色，三目中目光明，照耀天地，顶中出炁两条一青一白，青白中复出青赤炁如丝，弥布天地。
　　将班
　　统兵主帅混元一炁都统大将王元帅，名煜。
　　顶通天冠，皂情，金甲皂衣，手执弓箭戟。
　　统兵四目老翁部雷霆杀伐大将陶元帅。
　　老人相，四目执拄杖，左有黄判官，紫公服，金花，恶相，仗剑。右有雷使者，黄衣黄巾，绿吊敦靴，玉带。按四时，望王方耴炁役使。遇上元夜，用豆饼、欢喜团、枣汤、茅香，金钱甲马三分，祭之。
　　三十六将化身主事
　　天蓬大将，姓骆名芮。
　　即北斗第一贪狼星也。四面八臂，执斧钺弓箭剑戟印铎，领兵万众。神光赫奕，震惊天地。虽百万凶魔，威光一照，俱化为尘。
　　九元杀童大将，姓缪名骥。
　　即北斗第八星，乃是清微天禹余天大赤天天杀大神。青衣大袖，弁冠，执戟，领兵万众。御制风颠，百怪恶鬼。
　　五丁都司大将，姓阏名汉。
　　即六天神王六丁大神三天侍从，三十六司，各有六万兵。黄巾紫衣，大神左手托山，右手叉腰，领兵千百万众，时游人间，收擒虎狼五痫之鬼。
　　高刁北翁神将，姓起名渊。
　　即三洞天中三元神王北都三杀大神。玄布缠头，皂衣大袖，左执金锺，右执玉锤，领兵万众，制御五瘟疫厉之鬼。
　　七政八灵大将，姓盖名阖。
　　即斗中之真人星，及八史吏七十四万在帅左右。飞仙衣，芙蓉冠，仗剑，领兵万众，卫护世人，见贵人吉。
　　太上皓凶神将，姓闿名守。
　　即唐葛周三将军三五都火将军。领兵三十万，前后行神布炁，驱逐邪魅，收摄山精阵亡之鬼，入军战胜。
　　长颅巨兽大将，姓皮名燧。
　　即四天门王四海龙王。有四万天兵将吏。人面鸟觜，头有一角，虎手执锺，龙足，领兵万众，收摄山精邪魅，制伏蚖蛇毒虫之鬼。
　　手把帝锺力士，姓伊名伽。
　　即五岳四渎河海大神。领兵万众，能禁坛护法，及令利市和合，佩符人皆敬仰。
　　素枭三神大将，姓乐名乐。
　　即三天大魔王八景大神。有二千人，素骑各万人，常在空中听人间善恶，如堂殿善神。此神领兵摇锺，夜分引青衣童子，手执花枝，遍匝人间，赏善罚恶，断除虚耗迍遭之鬼。
　　严驾夔龙大神，姓翟名迷。
　　即天罡大圣九州社令名山大川游逻天神。常侍卫帝君，部领百十凶煞大神，察民间善恶，一切鬼魅生熟妖精，如见形即能斩之。
　　威剑神王大将，姓卢名殚。
　　即风伯雨师八风大神五岳四渎神王四海龙王。雷公神部八政雷兵八千人迎，云游天，请雨存役之。青衣大袖，弁冠，口吐青炁，左执剑，右执牌，领兵制御客亡野死依草附木百怪之鬼。
　　斩邪灭踪大将，姓金名亢。
　　即河魁大神。常卫帝君左右。
　　紫炁乘天大将，姓曲名佑。
　　即北斗都神王天魔大神王。领兵千百万人诛灭除伐一切妖魔恶毒之鬼。
　　丹霞赫冲大将，姓姚名贯。
　　即女青诏书玄天大神王，百亿万人，灵宝章诏传达，考召行用，领兵救民疾疫，驱斩水虫蛟蜃怪□恶鬼。
　　吞魔食鬼大将，姓支名方。
　　即二十四司使者杀鬼神王二十四炁鬼王。领兵救民疫厉官司口舌，缚贼禁狼，伏尸狐狸之精一切邪妖，收而斩之。
　　横身饮风大将，姓幽名隐。
　　即二十四大天神。领兵收擒破灭坛庙树木之精。
　　苍舌绿齿大将，姓回名谅。
　　即日月大将。能明暗象纬之炁，领兵千人，移山塞海，除辟官事口舌凶神。
　　四目老翁大将，姓陈名汝。
　　即日月中大神。领兵收擒恶炁肿疫之鬼。
　　天丁力士大将，姓韩名邮。
　　即三清三洞天官。史兵各一十万人常随左右，诵咒立至。
　　威南御凶大将，姓郭名茂。
　　即上清天中威南大神。领兵收擒恶炁疾疫之鬼。救助世人。
　　天驺激戾大将，姓示名他。
　　即上清大神。领兵收擒邪精神鬼，袪除恶毒，求护世人。
　　威北□大将，姓任名悦。
　　即上清天中大将北斗元神。领兵收擒邪妖恶毒之鬼。
　　三十万兵大将，姓合名合。
　　即六天行吏大神六丁八吏大神。各八万五千人。诵经咒，传法箓，存之以却不祥，及领兵制伏万邪凶魔之鬼。
　　卫我九重神将，姓解名陶。
　　即六丁八史之神。断灭一切凶鬼，卫助世人，见王侯大吉。
　　辟尸千里大将，姓宋名斡。
　　能断灭凶恶丧亡伏尸之鬼。
　　驱却不祥大将，姓程名球。
　　能镇六神安宅舍。
　　敢有小鬼大将，姓邢名珏。
　　即五帝兵马。能救人百虫所伤，收肿毒恶疮邪炁。
　　欲来见状大将，姓房名和。
　　即三洞天宫神吏。领兵治人心腹虚胀，鬼炁刺痛。
　　镢天大斧大将，姓伽名须。
　　即五帝兵马。能断凶恶之鬼。
　　斩鬼五形大将，姓过名存。
　　即北斗虎贵将吏。能断山精妖怪，抛石撒沙之鬼。
　　炎帝烈血大将，姓淮名滑。
　　即四明功曹大使。南斗杀鬼使者及游巡三千六百人，随帅左右听令，察人善恶。宜行好事，不得秽语。领兵能灭水火蜂虿恶疾疮毒之鬼。
　　北斗然骨大将，姓震名威。
　　即北斗使者。领兵断灭人间咒诅毒药凶灾之鬼。
　　四明破骸大将，姓席名回。
　　即四明功曹使者。能断恶虫鼠耗之鬼。
　　天猷灭类大将，姓永名远。
　　神光赫奕，震动天地，能收虚空飞走百禽鸟兽之精。
　　神刀一下大将，姓崔名鼎。
　　即北斗大圣流金火铃黑煞之神。领兵百万，杀灭邪鬼，及断灭神坛庙宇凶恶妖精之鬼。
　　万鬼自溃大将，姓戴名湛。
　　即真武大圣化炁。断除千万精邪恶鬼，尽化为尘。
　　九元煞童九人
　　上元天煞灵童，上元地煞灵童，上元岁煞灵童，中元灾煞灵童，中元劫煞灵童，中元时煞灵童，下元捉煞灵童。下元妙煞灵童，下元略煞灵童。
　　五丁都司五人
　　东方乙丁天奇司，西方辛丁天养司，南方丁丁天□司，北方癸丁天合司，中央己丁天食司。
　　七政七人
　　东方司木少阳之精，南方司火阳明之精，西方司金太白之精，北方司水太阴之精，中央司土大戊之精，太阳司日化生之精，太阴司月成魄之精。
　　八灵八人
　　天灵公，地灵母，南灵府，北灵府，西灵泽，东灵雷，巽灵虚，艮灵实。
　　素枭三神三人。横身饮风一人。吞魔食鬼一人。四目老翁一人。天丁力士一人。
　　以上诸神，并金甲兜鉴，神威赫奕，翊卫北帝，游行太空。
　　统兵助法二将，
　　各长十丈，金甲兜鉴，一持枪，一持刀。
　　火铃帝君，
　　九旒冠，容貌紫赤色，绛衣，跨火龙，乘火云。
　　火铃将军，
　　金甲兜鉴，掷流金火铃。
　　护尺神王，
　　通天冠，绛衣，手结伏魔印。
　　收精捕魅食鬼安人一炁都统大将军。
　　通天冠，黑帻皂衣，金甲，执弓矢。
　　直月五将军
　　钟师将军，直正月四月。
　　金甲兜鍪，皂衣青缘，持枪。
　　宝耀将军，直二月五月。
　　银甲兜鍪，绛衣青缘，持刀。
　　资窦将军，直三月八日七月十一月。
　　铁甲兜鍪，黄衣皂缘，持骨朵。
　　伯拒将军，直九月十二月。
　　金甲兜鍪，素衣皂缘，持枪。
　　兵侯将军，直六月十月。
