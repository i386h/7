<!-- { "loadSidebar": true } -->
　　五仙之妙在保仙，保仙之妙在西台，西台之妙在火铃，火铃之妙在天丁。曰：火铃宫在太阳之下，流火之庭，丹阳之馆，赤明之境，是玉清真王神霄大帝主炼之司。左院有神，乃神霄九梵至阳梵炁结成形像。或曰：人以封疆为姓，神以宫宿为姓，天丁乃张宿六星之炁化为玉神，名曰金火天丁。张宿本月鹿，月乃太阴清华之炁，其神受太阴清炁结像，所以端严美相，翠发绿眉身衣绛服，足穿朱阳之履，手执帝钟，迸掷炎火。统丹阳火铃童子四员，各持火铃，一曰金光火铃玉童，二曰玉光火铃玉童，三曰瑞光火铃玉童、四曰焕光火铃玉童，女兵九九八十一万众，受事神霄，驱雷役电，巡游太空。天丁讳忠，以其字九笔，以像九霄。经曰：五炁，神霄中正之炁，中者，正也。正黑一合心，则天丁合我，阳焕月明，故名昭应。夫忠日正，正曰诚，诚曰信，故名天信将军。
　　玉律曰：神霄法有五品，一曰天仙，二曰神仙，三曰真仙，四曰飞仙，五曰保仙。又曰：神霄之灵，保仙为真。保仙之真，火铃至神。火铃之神，金火天丁。是知金火天丁者，总万法归一身也，运一心应万法，化一身为万神。上世宗师尊金火天丁之法，为一符一印，至为要道。其神可以修身，可以炼魂，可以自附，可以勘精，可以瓶捉，可以卫生，可以断怪，可以徐瘟，可以致雨。可以祈晴，可以断泉脉，可以破庙庭。神镜有照恶之妙，宝印能度形飞升，保胎安孕，解结催生，先保一身，后安家宅。然后治鬼神，逐邪怪，莫非炼心而运化也。得此法者，切宜专付，勿示非人，宝之秘之。
　　上清大洞法师神霄上相保真济物琼瑶金阙真人陈道一序。
　　主法三师
　　祖师高上神霄玉清真王长生大帝统天圣天尊，
　　玄师高上碧霄上清华王青华大帝寻声救苦天尊，
　　真师高上丹霄太清韩王可韩丈人朱陵度命天尊。
　　将班
　　三炁丹天威感昭灵感应火府上宫绣衣天信玉神金火天丁火铃妙帅昭应真君，
　　天丁姓张名忠，翠发，天丁冠，美眉玉色，满月相，赤情，红锦团凤金花袍，红锦抱肚，绿风带，金锁子甲，玉束带，朱履，遍身流火，左执金钟，右仗火剑，乘火鸾火凤，或骑火龙，或飞步太空也。
　　火铃童子四员，
　　火铃金光童子张道真，
　　火铃玉光童子张道明，
　　火铃瑞光童子张道升，
　　火铃焕光童子张道常，
　　童子绿鬓颓髻，绯衣大袖，绿裳，朱履，左剑右铃，内有六小铃，变相也。
　　火铃女兵九九八十一万众。
　　女兵皆顶四角花皮笠，绯袍，金甲，汗袴绿吊鞟，长瓮靴，手执戈战，翊卫天丁也。
　　天丁本身玉符
　　火焰飞光玉女 雷霆猛火将军 太微降火大将 其用有逆顺云推掷火车飞火前奔 火轮万乘 火兽千群 火乌火马 火布乾坤 炎火帝君 雷火真人 火山大将 风火元君 太阴真火 日精炎君 南极火铃 金火天丁 各仗火剑统御火兵火精大圣火铃大神速烧;邪鬼永不存形 络绯 赫赫阳光速降真火摄
　　右符，如役使，八卦上各有作用发
　　召符炁诀如召法入
　　玉帅召合品
　　凡步罡，必先藏形，不藏，谓之尸步
　　召罡
　　遣罡
　　双手雷局按肾堂，步前罡，以目上视，见东南狂风大起。念；
　　呼神神即应，名是都雷王。口中吐雷雨，吐炁作雷场。一动千里暗，二动万里光，三动鬼神奔散走，吾身便是都雷王。
　　双雷局，从夹脊运上耳，仍目视上，见卯上雷声大震。却念：
　　吾追摄霹雳，火光万丈。吾佩神印，飞火馘击。天火烘，地火赫，吾驱雷公动必霹雳。
　　双雷局打向前，目乃上视，见南方电火飞发。却念：
　　吾受天勑，驱雷霹雳。九天安镇，斩馘灭迹。天火烘，地火吓，吾驱雷公动霹雳。急急如丹霄流金火铃律令。下令云：
　　琼篆腾祥，玉华结瑞。散烂丹天，召集天帅。以今神霄玉情行府焚符关召神霄功曹、素女，土地正神，疾速到坛，有事差役。急急如丹霄流金火铃律令。
　　召土地左手辰文，右手叉腰
　　神霄内诰，颁下玉京。土地闻召，速赴坛庭。急急如丹霄流金火铃律令。
　　召功曹
　　玄曹玉文，立功之官。主持玉清，奏告三天。上帝有勑，速见神光。急急如丹霄流金火铃律令。
　　召素女左手辰文，右手叉腰
　　神女无形、随想生真。精思，不怠，玉相来临。传吾忱奏，上达帝庭。急急如丹霄流金火铃律令。
　　向伸宣召功曹、素女、土地等神，已沐到坛，仰烦即今传此信符，径诣火铃玉司，宣召神霄金火天丁火铃妙帅，部领火铃童子，火铃女兵，火铃雷吏，下赴法坛，听今差役。速去速来，明彰报应。疾。
　　丁罡，正立，念：左手辰文，右手叉腰。吾奉神霄勑命，高上灵文，统领天神地祇。祛邪役神，断怪除凶。奸害良民，随时正定。善恶孝逆，见吾须分。除恶注善，传令倾奔。斩瘟收毒。辟非保生。天付我职，掌握手中。一召千里，神兵来应。速召速至，不得留停。天神灵官，百万天丁。金甲使者，金火天丁。受吾口勑，勑召奉行。吾奉神霄玉帝勑，召金火天丁火铃妙帅速至坛前。疾。
　　师剔午文，大呵心炁出，南方合，仍吸入自己绛宫。存张宿六星光焰巳午之间，目一闪，六星化为三十六火铃，又一闪，化为三百六十火铃，流金炎赫遍，满天地。却剔寸金斗，云：
　　火铃火铃，辰。金火天丁。巳。绯衣仗剑，离。速降真形。午。寸金斗后，复自辰至戌，左肩一吸，右肩随之，仰面见天上一大火球炎炽。此所谓金生火旺，秘诀口受。以舌拄上腭，书一火字削出巳，又书一火字削出午，又书一火字削出未，冲射其球混合，结形天上，火球忽然不见矣。就呼呵喝运转雷霆出，妙帅在前。却念混合咒曰：
　　南极火铃，金火天丁。辰。速离巽宫，巳。来降离门。离。烘巳。烜午。赫未。些二字号默而识之。疾降真灵。以心为将，以炁为神。午。吾今混合，结化成形。午。纳之成丹，午勒下子。吐之成神。子逆上午。天亥。地巳。合德，日卯。月酉。藏辉。火急下降，与吾合真。急急如丹霄流金火铃律令。
　　酉文复至午文剔出，右手剑诀，指引妙帅驻立炉烟之上，以斗盖之。
　　雷威才动便惊人。阴日用。
　　亨轰滑辣救竟摄。阳日用。
　　向来出合，悉已周圆，凡遇指挥，即祈报应。
　　运雷咒
　　火轮风急，天地通赤。内有赤乌，飞腾羽翼。遍发火光，散满幽极。内外邪鬼，尽皆灭迹。烧鬼为灰，炼鬼为汁。闻吾烧鬼，天丁急急。一如神霄大帝律令。随事役遣。
　　火铃二品咒
　　雷火真君，天信之神。统领火部，金火天丁。火兵火吏，猛火随身。鸣钟击鼓，飞走火铃。雷火闪烁，风火飞腾。照败邪鬼，无路逃形。焚烧绝灭，化作微尘。急急如律令。
　　雷火真君，金火天丁。吾今召汝，速降真形。邪魔外道，毒龙妖精，悉皆摄捉，扶赴火轮。烧灭为灰，万劫无生。急急如律令。
　　召童子女兵
　　神霄青华，太乙火铃。诰命颁下，玉真天庭。璚女宣示，万神咸听。随吾立至，星火奉行。急急如丹霄流金火铃律令。
　　召崔向二使
　　青灵青灵，火铃将军。汝受吾权，吾召汝形。手执火耀，光射三清。神剑所指，降雷飞霆。火车万乘，遍满乾坤。何神不伏，魑魅灭亡。风火捷疾，速降坛场。谨召雷霆进火焚炎使者崔宣，喷火腥烟使者向敌，速降速降疾速降。剔午文。
　　存崔宣恶相，交脚幞头，黄抹额，绯袍金甲，仗火剑，足下火焰炎炎亘天。
　　存向敌恶相，交脚幞头，绯衣金甲，红抹额，左手辰文，右手执火把，足下火焰亘天。
　　顾四山，四背。收天罡。辰至午，取罡炁入。三昧真火，午上发。霹雳火，巳。天地火，未。四山火。俱入心混合，一呵二使出前，任意用。
　　玉帅出入制邪品
　　法官应受人投词治大祟，未可轻易便行，须入靖，望东南角上，存碧玉炁，叩齿三通，卓印三下，左手辰文，右手剑诀叉腰，如前召土地功曹素女。
　　具位臣姓某上言：蝼蚁微躯，愚蒙幻质，冒膺法职，忝预仙阶，激切心忱，庸伸口奏：臣谨据入意。仰劳功曹素女土地，采录丹衷，特伸敷奏主法三师，并列派师真，天丁诸将。恭望妙慈，俯垂洞鉴。伏乞流注金光火铃玉华瑞炁付臣身中，庶令臣神清气爽，心广体胖，德伏雷吏，威制群魔，遣符役将，随愿昭通。臣干冒粹严，下情不胜战汗之至。谨言。
　　法官伏地，想功曹素女土地，以丹笔玉册随录心词，驾火云从空而上。见云雾前开后合，远望见宫殿皆琼玉翠碧。真王居中，左殿青华大帝，皆翠玉凤凰之阙。外有玉堂一所，上书名曰神霄玉省，见火师端坐，其中有仙童出，引入，火师接直符素女之词奏，直至真王玉砌之前敷奏。存真王自琼玉宝台座上放万道玉彩，金光自天而下，从顶门入，侍卫我身，化为真人。
　　炁化成神，辰文，想我身瑞炁流焕天地，近接真王真光。尸变入玄。离文。想真王瑞光为流火，烧去我身，皆无有矣。三五化炼，中指中文。见三光炁，五色祥云蒙罩我身。升入九天。辰文。想紫云捧我足，上升真王前礼拜。九天之劫，午文。想真王玉女以玉册付我。更度尔身。玉文。想我吸真王金光瑞炁咽之。受化更生，巳午未文。存身为玉，内外通明。得为真人。中指中文。复自紫云中降矣。急急如丹霄流金火铃律令。作用毕，然后召将。非大邪不必如此。
　　玉帅卫坛变化屋宅品
　　离阳之精，烘赫炎神。化雷火洞，保我亨贞，急急如丹霄流金火铃律令。
　　法官想天丁真形符，吸入心，以鼻引炁，书於空中。存见天丁驾九首赤鸾，自南方至北，从北至南，自东冲西，自西冲东，满空霹雳雷火，烧去屋宅。次见云翳蒙蒙，涌出大山在空中，有岩穴洞府，即我之居屋化为大雷火洞，中有火师坐坛。男存为雷公，女为电母，床化为雷匣，六畜尽为狮子。火龙、金鸾、玉凤、四方上下皆为火城矣。
　　法师路遇邪巫品
　　法官移司出入，必先遣将。却双手雷局，自腰间起摩腰，想见内肾黑炁两道冲心，自舌尖出，化为流火，中有天丁，驾九首赤龙吐火，直前至患家。即自脾中出黄炁一道，化为金桥，金火天丁领兵卫我后。存雷公霹雳前驱，直到患家。如入患家，即双手运雷局掷入患家。出，步阴斗，手运子午斗发入，想天丁布罩行捉。路逢巫人，则以左手心摩额心，顺三转，而咒曰：玉勑金光阳晶摄。
