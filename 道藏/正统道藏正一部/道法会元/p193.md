<!-- { "loadSidebar": true } -->
　　皇天生我，皇地载我。雷霆佐我，仙官立身。号召日月，掌握星辰。天雹风雹，雷声分明。黑黑夺夺，霹雳震天。左按天章，右按玉灵。七十二将，捧拥我行。天门开我，地户通我。七十二将，捧拥令行。神有三千六百，长在我傍。金华火轮，元命水灵，散在瑶池霹雳一声。天游地游，碧游五游。传我令行，捧位捉龙。江河渡我，风伯荡振，雨师搅庭。天雷一起，万物齐生。皇天致雨，龙海之门。流沙巨水，七煞同行。皇天生人道，皇天绝鬼道。潘帝结播罗结婆罗结罗结罗婆龙。救济万民，摧山倒海。令出青城，啴嘻咤嗫。大露八风，祷海行溪。五方霹雳，摧龙起飞。东海婆龙，南海出火，西海白沙，北海翻浪，中海巨水。五湖摧岳，鄱阳蕉湖。十二溪真，毒龙号龙，牢月巴毒。灵罡所召，随声随咒。山川出炁，百灵结形。北都水府，严君守冰。月阴月华，金毋发程。三官开扃，五帝合信。龙飞电走，金虎火令。浩师太华，流精洞灵，何神不使，何令不行。上有太一，十地灵官。紫虚玄圣，捧令而行。金箓密号，降自轰庭。违轰裂灭，顺轰昌荣。身发金辉，升入帝庭。急急如正无雷祖轰天大帝律令。
　　太一三天都咒
　　稽首中天众曜星，剖开混沌震雷霆。
　　佐天立定乾坤柱，裂地翻天震巽门。
　　青帝苍童传号令，上天敕命出雷轰。
　　我今役使诸星帅，斗转星移相击奔。
　　九天掌法圣后咒
　　龟台圣母大慈仁，出法通天普度人。
　　月阴月华传教旨，十一大曜主雷霆。
　　箕毕风雨翼雷起，造化万物尽生成。
　　我今六返玄天纪，飞走神符号撞星。
　　金木土星并水火，神机妙用震天庭。
　　交初交终并孛彗，太一之尊握权衡。
　　吾今飞符前路去，听令随号急速行。
　　北方建斗咒
　　北方霹雳使者雷公大神，建斗执旗，灭恶除形。轰天有敕，速下帝庭。五岳四渎，随我斗行。独游天地，万神奉行。
　　昏天斗壁咒
　　昏天地，袪雷闪电；运斗枢，分裂乾坤。有雷将三千六百，随三台，列曜而行。摧日神，径下沧海，召太阴，倒海归源。变神通，鬼神灭迹，送五台，裂魄分形。
　　道法会元卷之一百四十竟
　　道法会元卷之一百四十一
　　太一天章阳雷霹雳大法
　　传度朝仪
　　各礼师存念如法。
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翕。和：与道合真。
　　鸣法鼓二十四通。
　　无上三天玄元始三炁，太上道君，召出臣身中三五功曹，左右官使者，侍香金童，传言玉女，五帝直符直日香官，各三十二人出，出者严装。关启玄坛天帝神君，当召此间土地里域真官正神，急上关启。臣谨奉为入传度意。今者，关盟五帝，立誓三官，普告十方，遍闻三界，嗣行大法，救济群生。庶不昧於初心，示有求而必应。其诸情悃，具载心词，愿得十方正真生炁下降，流入臣身中，今臣所启，速达径御至真无极大道昊天玉皇上帝正元雷祖轰天大帝御前。
　　各称法位。
　　具位臣某、与嗣法弟子，合坛官众，谨运真香，同诚上启：玉清上帝元始天尊，上清大帝灵宝天尊，太清大帝道德天尊，昊天玉皇上帝，紫微北极大帝，勾陈星宫天皇大帝，正元雷祖轰天大帝，青阳勘令救苦上帝，后土皇地祇，太初行令大帝，掌法圣后，太一碧玉大天帝，五方五老帝君，五方轰天雷帝，主雷九位真君，九天采访丈人真君，上清十一大曜，都天霹雳，太一十大星帅，五福十神太一真君，北斗九皇星君，二十八宿星君，三元三官大帝，北极四圣真君，灵宝五师真君，天章大法历代传教师君，水府扶桑大帝，太一飞烈七十二将，云雷雨部段伐威神，地府大帝，五岳圣帝，城隍社令，三界万灵，醮筵列圣。伏闻太极未分，始函三於混沌，两仪既判，期得一以清宁。非常道而非常名，统无形而统无炁。上则斡旋於七政，俯焉宰制於群生。彼苍者天，默运大钧之化；惟皇上帝，广开众妙之门。论其体则固其形声，稽其应则速如影响。视之不见，孰知恍惚之中，感而遂通，可达杳冥之外。臣等夙生庆幸，叨遇法门。参宝箓於玉洞瑶坛，幸承开度，沐玄津於华池丹沼，素洁熏修。誓佩服於符章，永行持於道法。济人利物，广立玄功。既有皈投，理难抑塞。爰有青词，谨当宣奏。
　　宣词。
　　按如词旨，理宜敷奏。志心奉法，心切利人。盖以嗣法弟子某，人性本颛，蒙生为假借。已蒙师友，大开汲引之方，许受符文；广赐梯升之路。誓永遵於妙训，敢或替於中诚。於是发露丹衷，皈依洪造，肃严法席，罗列信仪。香袅清烟，馥郁闻於三界，烛摇红影，荧煌普照於十方。瞻碧落以倾心，望太虚而稽首。以今升坛行道，请法众等，运兹初捻上香。
　　愿此香烟腾空，俓上供养玉清圣境清微天中虚无自然元始天尊，高上玉皇上帝，七宝玄台洞真九圣，诸天上帝，列曜群真，五帝法师，三官四圣，十方众真。臣等皈身皈神，皈命大道。首体投地，仰依太上三尊，十方众圣。愿以是功德，上祝当今皇帝，功侔轩昊，德继商周。延宝祚於无疆，纳群生於大道。臣僚卿佐，文武允修。四海九围，车书混一。今故烧香，皈依师尊大圣众。至真之德，得道之后，保天长存。和：与道合真。
　　伏闻：强名曰道，元从道以为先，妙物者神，示有神而无屈。凡伸皈向，必荷鉴观。以今升坛行道，请法众等，运兹二捻上香。
　　愿此香烟腾空，俓上供养上清真境禹余天中高圣玉晨玄皇大道玉虚上帝，蕊珠宫阙洞玄九真，三界高真，诸府诸司主法真君，驱邪院使真君，经籍度三师真君。臣等皈身皈神，皈命大道。首体投地，仰依太上三尊，十方众圣。愿以是功德，归流嗣法弟子臣某家九世魂仪，七先神识，新亡远化，一切幽灵。伏望升陟仙都，超离恶趣。出爱河之浊浪，泛苦海之慈航。徘徊於七宝宫台，娱乐於三清洞阙。垂休大族，流庆高门。今故烧香，皈依师尊大圣众。至真之德，得道之后，均证逍遥。和：与道合真。
　　伏闻九清尊帝，居金阙以凝神，万圣道君，会玉京而说法。随机设教，济物利人。以今升坛行道，请法众等，运兹三捻上香。
　　愿此香烟腾空，俓上供养太清仙境太#1赤天中无极大道太上老君混元上德皇帝，璇霄紫极洞神九仙天宫一切神仙，海岳灵山得道神仙，洞宫主宰，与醮群真。臣等皈身皈神，皈命大道。首体投地，仰依太上三尊，十方众圣，愿以是功德，归流嗣法弟子某五姻九族，长幼男女，内外宗枝，亲疏眷属。伏愿益隆寿纪，茂衍庆源。永保千祥，长臻五福。洎乎弟子某，学道证无为之化，求仙获离俗之乡。玉简书名，契天心之覆育，丹台纪姓，升上品之仙阶。今故烧香，皈依师尊大圣。众至真之德，得道之后，永享和平。和：与道合真。
　　礼方，　　忏悔。
　　臣众等志心皈身皈神皈命十方无极大道灵宝天尊。以今行道，朝元焚香礼忏，臣闻：云篆灵文，玉函秘诀，传之则盟天告地，度之则歃血饮丹。功能辅於国家，泽可沾於民庶。吉人受度，则保命以延生。上士奉行，则乘空而御炁。欲以造幽微之域，必先尽忏悔之诚。伏念弟子某，积生以来，至于今日，三业牵缠，六情萦染。故杀误伤，害他益己。上违三光五行乾元之本，下犯五岳九州坤厚之仪。或乖仁义之风，或失慈俭之道。曾无觉悟，旋积过尤。耽玩繁华，不知纪极。贪伤物命，暴殄生灵。不知敬奉於高真，每自纵违於五戒。妄言自肆，偷盗自欺。动有百愆，举无片善。尚虑奏名北府，夺算南宫，隐则有星曜以照临，显则有雷霆而震怒。心虽先於悔省，理或后於忏陈，惟冀积愆，豁然荡释。是故皈依师宝，参受灵文，改从前已作之非，冀开后自新之路。上告诸天，证明传度。下告五岳，洞鉴参明。伏乞上帝垂慈，锡恩光於小兆，众真监度，赐道炁於厥躬。将吏扶持，转法轮於不已，鬼神摄伏，仗天法以昭明。千愆万罪，宿封恶缘，并赖洪蒙，一时原宥。然后祸沉九地，福起十方。志心稽首，礼谢无上正真三宝。
　　命魔，　　步虚。
　　三启三礼。　　重称法位。
　　具法位臣姓某，与嗣法弟子，同坛法众，谨重诚上启：
　　玉京上圣，琼阙玄尊，三界高真，一切仙众。臣伏闻九清八极，非色相之可交，三界十方，惟信诚之是格。专心罄志，若影从形。嗣法弟子某，宿命合真，幸探玄奥。上清秘旨，示众妙之法门考召灵文，显重玄之阃域。既能灰心灭念，绝智韬光，勇弃尘纷，出离俗恶。欲以建功积行，制鬼佑人。伏愿玄穹上圣，丹阙高真，特回日月之光，俯降云雷之泽。积生过咎，累世愆非，处之可赦之乡，开厥自新之路。广垂济度，尽赐光辉。於道有缘，与善合契。闻法之后，长享自然。上愿乾坤交泰，日月光华，国祚永昌，生灵蒙佑。则上明天尊大慈之泽，下副臣等丹祷之诚。谨启以闻。
　　十二愿。
　　复炉。
　　香官使者，左右龙虎君，侍香诸灵官，当令臣朝奏之所，自然生金液丹碧芝英，百灵众真，交会在此香火炉前，令臣得道。克获上仙。愿嗣法某，学道得道，求仙得仙。十方仙童玉女，接侍香烟，传臣向来奏启之诚，速达俓御太上无极大道至真玉皇上帝御前。
　　五方忏仪
　　东方
　　臣等伏闻：号出轰天，奉雷霆之敕命，职司震位，秉太一之威权。凡伸皈向之诚，必荷甄陶之赐。今谨有嗣法弟子某，曩因宿庆，叨与最灵，不量愚鄙之躯，恪慕法官之职，获承师旨，付授灵文。深虑立身以来，受法之后，行符咒水，未合圣机，掐诀步罡，有乖法则。或修崇之怠惰，或存念之疏违。战汗抚躬，退量鄙陋。复虑误犯灭削他人饮食之罪，故为轻重斗秤之愆，莫逃纪录之公，但切冰渊之惧。即日对三光而设誓，列九祖以为盟。肘步膝行，皈依师宝。心浓望切，愿达真灵。显扬清静之风，永奉玄元之教。代天行化，助国救民。是用燃灯烧香，建坛行道，修斋设醮，俯罄皈依，歃血饮丹，告盟传度。皈命忏悔，仰谢东方安宝华林九炁天君，主雷金华真人，青灵侍卫台都天太一，一切神仙，和：诸灵官。伏愿天恩溥传，圣泽涵洪，削罪录於黑书，注姓名於青简。降神光於发生之府，下雷将於霹雳之坛。辅佐行持，克符愿念。轰雷起雨，应乎呼吸之间，破庙驱邪，立在须臾之顷。无物不归於鼓橐，有生皆被於陶甄。魔试消糜，神灵叶赞。得道之后，升入无形。和：上与太一合同自然。
