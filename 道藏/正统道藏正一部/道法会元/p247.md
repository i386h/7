<!-- { "loadSidebar": true } -->
　　朱明大神，养炁存真。化身三界，吞伏魔精。存我日月，七政安宁。游行五脏，疾速驱兵。聚魂归祖，收魂还灵。何邪不去，何病不平。火车去毒，水车合真。风车炁车，洞达玄冥。真光变化，道骨轻清。上升功满，皆我真形。朱明朱明，九玄九真。光摄万道，驱恶潜宁。青龙镇木，白虎卫金。朱雀守火，玄武水神。吾为土主，八百万兵。上卫玄帝，下赴八灵。中游北阖，守护天丁。万神速去，符到奉行。急急如朱明上清律令。
　　火铃咒
　　太上神灵，炎帝之精。光霞电掣，明耀三清。流火万里，鬼无逃形。神印一着，灰灭邪精。三五将军，豁落吏兵。平天戛地，诛鬼不停。飞符走印，头戴五星。掷火前杀，万鬼千精。六天故炁，付与天丁。五灵真老，是吾本师。无碍神通，万灵同归。恶鬼绝灭，不祥者追。中黄九道，威布四维。伏匿故炁，不遣纤遗。五瘟七疰，吾能杀之。何神敢逆，何鬼敢窥。酆都戮形，北斗斩尸。神尺一下，鬼贼消糜。急急如律令。
　　天蓬神变法
　　以左手大指二指捻鼻中内际，诵天蓬元帅咒，服天蓬符，存玄黄之炁下接泥丸。觉温温然，则冲炁应符，存念纳灵之验也。摄行法度，应当存之。右诵咒一遍，服符丸一枚，玄想凝心，炁无不感。心不凝则炁不降。符不服则邪不宾矣。
　　天蓬符
　　天蓬印
　　太玄神篆曰：天蓬印方二寸五分，用神木刻印，于甲子祭，当庚申也。阳精封篆，盛以绛囊。
　　右天蓬祖师印，印天蓬牒符篆。应诸公文，自有童初府外馆印。若镇治及逐府行遣，即用逐府印。其印用枫栢枣木，经雷震者为神木。
　　道法会元卷之一百七十一竟
　　＃1『诵记』疑当作『诵讫』。
　　道法会元卷之一百七十二
　　元应太皇府玉册
　　赞皇猷篇
　　禹步
　　册曰：玄斗之妙，在乎十二辰。契大化之数，乘三明以历九宫，齐七政以随一作循八门也。出生制逆皆应。推之坎卦，三元起甲子日，时天蓬顺行出天英也。离卦，三元起甲子日，时自天英出天蓬也。是以九一二至三七二，分夏秋於坤、巽，冬春立於心，任也。二十四气，六甲环中，通利阴阳，安镇九野，妖光灭影，我道日隆。步之百日，诵咏斗章，与神潜通。
　　筌曰：右禹步。玄斗者，言北斗九宸，应化分精而为九神也。九神者，天蓬、天任、天冲、天辅、天英、天内、天柱、天心、天禽也。谓顺支辰，总御阴阳，契合天地，主张造化。乘三明以应四时，随月建以定八节。历九弓也，进退八门之中。．齐七政也，往返於三元之内○ 二至以甲为先，仪奇以逆顺为户。孟仲季内分其局，上中下始辩其则。六甲循环，无穷无极。故玄斗之妙也，步之百日者，当先知升降仪奇之门，次运天辅，，见天蓬所指之处，依法步之。十旬，与神潜通。然后斡运正炁，通利阴阳，安镇九州，殄灭妖氛，通诚达恳，上奏玉皇，乃九灵飞步之妙旨。二丹修进之微言。宇步者，亦曰禹步也。别有《九晨飞空之经》及《金简主书太微上道》，非谓宇与禹之步同称耳。三九之迹，一十二迹，一十五迹，皆夏禹皇帝以步洪波之间，履步治水，开道役神，功成登真。亦曰羽步，谓之能致羽服飞仙故也。此之曰宇步，乃宇宙九星之宇也。夫飞纲镊纪一之道，渊而且幽，非尘士之可行。此六甲河洛神式，未达三奇九真之妙奥，不必欲速，当渐於明匠求之矣。倘能成功，但推天蓬天英二星，乃天罡之位，向步七星，亦能绝鬼怪之灵响矣。
　　紫微分天罡秘诀
　　天罡者北斗破军星也。有云前玄戈大角星是者，非也。斗标第一星是也。河魁者，斗口第一星。是罡为破军，魁为贪狼。又曰天威，千神百灵拱卫，诸凶万恶回避。上天之节度，玄景之高真矣。凡推天罡之所指，不可逆犯。若天罡上望河魁为逆，自河魁上望天罡为顺。背河魁，身顺天罡所指，则依法耳。假令正月初炁日内欲巳时步斗，即以戌加月建，自寅位上数戌定之，卯为亥，辰为子，巳为丑，午为寅，未为卯，申为辰，酉为已，即天罡在酉方，身居寅卯之位，望酉上顺也。便自卯方步之，酉为天罡。如一切殃鬼妖怪，侯天罡所指，步七星依法绝之，立验。谓立春正月节，用戌加寅；雨水正月中，以亥加寅也。有月月加亥，及月将加时辰为天罡者，皆非秘授灵文，常用之术耳。
　　步时，以左手掐天罡印，右手掐仗剑印，叩齿七通，存见如玄帝在中天，光明洞焕。望天罡星吸炁，闭炁，存身为天罡破军星，披发，白羽衣，足下履云。闭目默念斗咒一遍以印当心前顺方吹之，以意存到。次想斗自天降，在地光明。叩齿七通。先举左足上□，次右足上并。再举左足上□，右足登第三星傍，勿蹑星也。次以左足上□，次右足步□。次左足履□，次右足行□星，收左足。并皆须一星一咒，当委曲顺罡步之，不得横截天之大禁，至破军星，立，述所治事，收凶大咒吹之。便於星下左转身出罡，勿反顾。
　　天罡神咒
　　北斗七真，天中大神。上朝金阙，下覆昆仑。指挥纲纪，调理乾坤。贪狼巨门，禄存文曲。廉贞武曲，破军辅星。大周天界，钿入微尘。何灾不灭，何福不臻。元皇正炁，来合我身。天罡所指，昼夜常轮。俗居小人，好道求灵。常见尊仪，愿保长生。高上玉皇，紫微帝君。太玄之精，守卫身形。五藏万灵，各保安宁。急急如太上老君律令。
　　步斗咒
　　白炁混沌嚾我形，禹步相推登阳明。
　　天回地转步七星，蹑罡履斗齐九灵。
　　百神助我断妖精，恶逆摧伏邪魔倾。
　　众灾消灭我长生，我得长生朝上清。
　　急急如太上律令敕。
　　收凶大咒
　　五行相推，罡最持威。六纪辅我，三台辟非。天回地转，阴阳辟开。逆天者杀，逆人者危。扫除灾殃，北斗所诛。三纲六纪，与某同辉。谋某者灭，议某者摧。说某者禁，评某者夷。天神地祇，精邪灾殃，敢干某者，一切灭之。急急如太上老君律令。
　　谨请解厄脱命君，魁罡主煞君，魁罡主击君，魁罡主刺君，璇玑历旗君，逆斗顺斗君，履斗劫斗君，纵斗横斗君，戴斗步斗君，阳斗阴斗君，濡斗罡斗君，官将百二十人，一合与某法箓吏兵，下诣某处，收捕某人身中为祸恶鬼等，得即斩首。急急如律令。
　　存收至，左旋身向斗口，存收入斗口天狱中考校。再咒曰：
　　天只地灵，恶鬼不生。魑魅魍魉，复汝正形。束来魁下，无复久停。今月某日，克以收并。天帝神子，知鬼姓名。某甲所祸，六甲何声。假托虚无，上启太清。急急如太上老君律令。
　　祈禳篇
　　三元合会，害炁扇一作战威。邪妖燥湿，万灾并臻。当择甲子，庚申之日，取癸地，或生旺方土上，建灵坛以禳之。坛法三级，上层高五寸，阔二尺，心中为之中皇宫，列三清，玉皇，北极天皇。中层高一尺，阔三尺，安南北斗。下层高一尺，阔五尺周列八门卦位，十干大神，十二支神，四驮神将。於坛下剑镜各八口，东青，西白，南赤，北黑旛三十二首，中央黄旛一首。每方旛作八门仪列。八门之名：乾曰八景之门，坎曰阴灵之门，艮曰绝邪之门，震曰青阴之门，巽曰破鬼之门，离曰阳帝之门，坤曰营载之门，兑曰馘祟之门。
　　十二支神，曰寅功曹之类。十干，甲天福大神是也。坛成，结界，洒净，安洞案，设真位列宿。备仪信，贡青词，置办醮礼，仍依太上圣真玄科，以谢微生昧心不揆之罪咎，三日夜，则可以上消天灾，下灭地祸也。
　　谨按《太上说太一中经》曰：三元合会者，合於己亥。三元，太一、太阴、害炁是也。三元俱起己亥。太一左行，岁一辰，害气右行四孟，岁行一孟，太阴右行，三岁一辰，九年行一方。四九三十六年，俱合於亥。三合之岁，水旱兵饥，灾害并起。其三合之岁，阴阳隔并，感天动地，害炁流行，昼则伤人，夜则伤谷。中人则疾疫，中五谷则饥馑。故曰万灾并臻也。三层建坛，自依式样为之。太一圣真坛科，具列别卷，此不载也。微生者，毫发不可隐。
　　玄枢篇
　　营情欲界接构嗔痴为不善之，多罹诸衅咎，伏连注讼，人物雕衰。给符箓之外，令人改操以禳之。用灯为斗，以黑纸旛立符斗样，供以时果玄酒异花清香，并上斗栈一通，上灯目，魁为始。祝曰：
　　随罡建斗，法炬天星。九真来降，元亨利贞。
　　上灯讫，当凝心注想，启词北请，清净身心，同洁内外。纯诚上彻仙府，则玉童仙吏将格而鉴，神只吉凶，明暗可测。稍有秽触，殃祸立至。诚恳则福庆自来。凡是伏连鬼疰，冢讼考逮之难，天谴鬼诬，千殃万厄，罪多之衅，皆九晨皇君所掌，故令禳谢，首忏求之，消灾解厄也。自魁为始。念咒者，每至一星，明一灯，一灯一遍念咒也。凝心注想，自有玄枢密旨。俟灯之明暗，以审吉凶，详说於后。用者遵为立成。若诚心不切，秽怒不恭，返招殃考，无冀於福臻矣。
　　斗符
　　贪
　　巨
　　禄
　　文
　　廉
　　武
　　破
　　辅
　　弼
　　凝心注想玄枢密旨
　　先入坛，净秽结界毕，端简平立，澄神入斗，先举左足蹑第一星，歌斗章。
　　先步贪狼星，以步向东，歌曰：
　　太上宫中，变隐逃元。内妃大神，太一上尊。总领命籍，为我致仙。圣坛启告，降真帝轩。
　　巨门，右足向东北，歌曰：
　　中元宫中，保胎化形。内妃太真，高上元灵。斩胞解结，炼胎固精。奏告上帝，愿赐长生。
　　禄存，左足蹑弼星，向真人星，歌曰：
　　真元宫中，六遁七隐。上元二母，育我胎灵。遁化至宝，变成苍龙。使我飞空，长生无垠。
　　文曲，左足登向北，歌曰：
　　纽幽宫中，匿影藏光。中元内妃，神仙太宗。度我六戊，出我八方。逃迹飞步，上奏帝房。
　　廉贞，右足向西，歌曰：
　　纲神宫中，变体易景。中斗大女，元化无像。度我元斗，名着帝傍。飞空策虚，腾身无上。
　　武曲，次左足向东北，歌曰：
　　纪明宫中，隐迹散景。斗中中女，虚化上宫。落我死籍，度品诸方。奏闻大帝，列字开阳。
　　次右足登破军，向西北，歌曰：
　　关会宫分，玉景万形。斗中少女，无上太灵。随斗运机，输转万生。关启上帝，乘龙真人。
