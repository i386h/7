<!-- { "loadSidebar": true } -->
　　奎娄冑昴毕觜参，七宿激剥，上正天刑。斗牛女虚危室壁，七宿肃煞，馘伐邪精。□□□□□□□，中斗大□，混阴合阳。运动枢机，建破□罡。
　　治病改第四迭
　　青帝护魂，白帝侍魄。赤帝养炁，黑帝通血。黄帝中主，万神无越。
　　治病改第五迭
　　青龙孟光，速聚生炁。龙烟含明，安镇左宫。心神玄珠，妙凝正炁。丹元守灵，各得长生。肺神季成，导迎和炁。皓华虚神，养育元精。肾神大渊，镇安真炁。育婴扶灵，抱守玄冥。脾神黄庭，宣通五炁。常在魂庭，凝聚黄宁。
　　合形
　　葛天叔珍付盘诜盘颖受，汪康民告行。
　　具位　　　姓某承诰准行。
　　火师真君曰：神霄九宸，今日证圣王位，皆有弘誓，诸天纪功，故能长统天政。末学之士，欲行速效，亦当选择一誓功用者，对将吏宣白，神吏惟谨。
　　真王第一誓
　　吾昔在元始天尊前，受神霄大法二十七品，曾发誓言。未来末劫，众生受苦，皈崇正法。吾不以道炁覆护其身，当坠天位，堕彼恶途，沦胥众苦。若霄吏以内台自尊，轻视众生，吾法所至，不力拯济，当为下鬼，受恶因缘。其有众生，罪根深重，获受恶报，天曹降责者，若能真心皈命，忏省愆尤，亦姑从轻典，却彼重灾。
　　第二誓
　　吾昔於浮黎碧落之天，与十方无极大圣同侍元始於空歌宝黍之中，元始说始青大灵之章，吾於示时发大愿言：五百劫后，数否运蹇，元元被殃，迭尸高山，流血旷野，无复如今万象太平，
　　阴阳无恙矣。雷霆者，执天地之中炁，理天地之中政，综校祸福，佐理天枢，统御阴阳，摄循地纪。吾为雷霆之主，当以身先之，即合代彼众生受诸魔恼。
　　第三誓
　　昔在始青天宫所得元始微言，纪述雷霆分司诸法，赞辅玉清之化，如意行持，保制劫年。倘违吾法，劫后种民，责降霄吏，受诸苦恼。兴云致雨，退水祈晴，倘违吾法，削职烟都，罚为阴职。驱邪治病，倘违吾法，罚入九阴，永为冥职。末学之士，得吾法者，当广传人。以有天机，戒其轻泄。从中立誓，勿违吾言。末劫劫终，正法将绝。当择正人，广为宣说，济死度生，付以真诀。代天传人，斩妖诛孽。师若隐藏，一身先灭。
　　青华大帝誓
　　世间受苦众生，地狱幽魂滞魄，遵奉吾教，吾不能救度，当化为微尘，以赎吾违誓之罪。其有恶根深重，不当赦原，苟能谢过投诚，纵不能济度，亦当灭其痛苦。霄吏违吾誓言，永劫沈坠。
　　韩君丈人誓
　　九天注生，凡有产厄，吾当遣霄吏拯济。一切死魂，吾当炼化。苟违吾誓，不为天人。
　　太乙天帝誓
　　九天之劫，定数已成。吾力甚微，不能保制。当劫之际，有能崇信道法，吾当以法身代受劫运。十分厄运，代受其半，以保众生。
　　普化天尊誓
　　天灾流行，人间疾苦，称念吾名，即当救度。苟违吾誓，永劫堕坠。
　　雷祖大帝誓
　　水旱虫蝗，下方祈祷。吾受心词，不能拯济，誓当责罚，不处九天。
　　洞渊大帝誓
　　兆民疾疫，六天魔鬼，五府瘟曹，枉杀无辜。吾不能部领所属扫除，誓当世世为人，受诸疾苦。
　　六波天主誓
　　大劫洪流，回禄四兴。吾不能济度，誓当沦坠，不为天人。
　　九天采访真君誓
　　世间恶籍，吾当纪其善功，以准三官之录。苟违此誓，当坠幽冥。
　　太乙真形符
　　翠虚陈真人得法记
　　先生姓陈名楠，字南木，号翠虚翁。家世为琼州人。幼年师事薛道光，得太乙火符之秘。丹道既成，复归桑梓，以篐桶为业，混迹民间。嘉定戊辰，游黎母山，遇一道人，笑谓先生曰：子得薛紫贤太乙火符之旨，但未知太乙雷霆之法，亦可惜也。先生谓道人曰：某慕道而已，不欲多学，以分其志。道人笑曰：子何其愚也。独善一身，不能功及人物，神仙不取。是故张正一战鬼於西川，许敬之斩蛇施药，古今所传，不可诬也。先生稽首而言曰：山野一贫如许，安得质信，以传此法。道人首肯而言曰：得人即传，又焉用利。
　　子能信奉，施功及众，即吾之功。引至岩石之下，开一石穴，取都天大雷法付之。道人告先生曰：惟五雷不可小用。元始天尊每当劫运，必命五雷君降世保劫。昔阴六为水，尧有九年之灾，预期命三山雷火君降世，生於伯鲧之家，是谓神禹。火伯风霆君降世为稷，播奏五谷。子宜保之，以度异时之劫。临行顾谓陈君曰：吾非凡人，即雷部都督辛忠义也。吾师汪真人亲授王清真王付度，今付与汝。回首蹑身云端，目送不见其处。
　　嘉定壬申，先生不鄙，以付玉蟾。今以授之鹤林。得人即传，非人勿示，以有天机。
　　琼山白玉蟾敬书。
　　景霄雷书后序
　　尝见陶隐居《登真隐诀》，知晋魏间学仙之士皆亲与古昔仙真接对，而有所授受。唐人吕洞宾既已为仙者，数百年时时游戏人间，世人亦时得见之。皆有所征信，非茫昧恍惚也。辽相刘海蟾，亲得其传。汴宋之末，王重阳遇之甘河，张紫阳得之西蜀。至于今端绪灼然。南丰王侍宸，亲遇火师，亦今人所共知者也。近年洪之西山许旌阳降于刘玉真家，亦着闻于代，不可轻也。琼馆白玉蟾先生，系接紫阳，隐显莫测。今百数十年，八九十岁人多曾见之。江右遗墨尤多。宋晚有河南子乌阳者，亦玉蟾之流亚欤。
　　吾方外友，有浦云吴君者，为上清道士，得坐致雷雨，役使鬼神之法，不自以为功。已而去之北游燕赵诸郡，得景霄雷书於异人，而未尽通其说。闲居京华，幽坊静室，与学者数人居香火。清夜，玉蟾降其室，亲为校正其疏略，剖析其精微。内以自修，外以救世，粲然朗耀，莫逆於心。浦云告於玉蟾曰：天不爱道，地不爱宝。请以所定书藏诸名山，以俟来者，如何。玉蟾肯之。自江制湖海归，间以语予，求书其端。云：吾闻道可受而不可传。上古圣神之心法，寄诸图书而已。后世有得之者，则存诸其人矣，岂必图书为然哉。且吾闻善藏书者，宜以梓木为觚为方为版为册，以笔注漆而书之，最为可久。虽然，其所以久者文不在於斯也，托其迹可也。浦云曰：诺。命其徒书之如吾之说。浦云方致虚守静，修其得於玉蟾者。他日道成，当与蟾翁一笑於千载之外乎。
　　芸阁退吏虞集撰。
　　道法会元卷之一百八竟
　　道法会元卷之一百九
　　混沌玄书
　　太上心法序
　　善养道者，必先养心。善守法者，必当正己。善修身正己者，须当改念。行之本在心，法之本在己，修身之本在念。心坦则水火自定，阴阳自合。己正则符将自应，邪祟自远。身修心正，人心自归，尊卑自序。凡三者，乃一也。一贯而分三也。道无法无以立身，法无道无以正邪。欲行其道，必守其行。行不立，无以守法。法不立，无以立根。根者，道也。道者，修身之谓也。鬼神易知人之情状，人难知鬼神之情状。故守道者养心，养心者正己，正己者修身，修身者改行也。倘将不随，符不合，必三事有亏。既三事之先察而将符不孚，是太上之误人，非人之悖道也。
　　大抵符印咒诀为传世之文仪，乃太上之贵训。然至要捷不出於一窍。窍者，人身之枢机关楗也。天有窍则鼓舞万物，地有窍则河海归源，方圆随器。人身有窍，则动静神灵，总天地之玄关，合阴阳之至道，大以达造化不言之妙，细以察三才万象之根。五方五炁，三界万象万神，随感而应，皆自养心正己修身而得也。不养心，心必邪。不正己，己必侧。不修身，身必倾。心不养，道不坚。己不正，将不孚。身不修，行必败。三之一，一之三，在於德。仁慈公正，恕悯忠良，此道之行，德之仁者也。故太上内有轻重之问，外有轻重之答。后学详之。谨序。
　　妙用
　　天地大造化，总在一窍中。人能知此窍，万法总能通。
　　一窍通灵，万里可往。升天入地，驱神役鬼。
　　收为胎息用为窍，道法之中真要妙。
　　诸子缘深宿有因，得知怡然自痴笑。
　　一点朱符本是灵，窍中妙用体全真。
　　以道行道也，遂矣。后学之人，不能一心而用焉。盖天不言而默运，地不言而发生，道不言而包罗，法不言而随应。天以炁而降，地以炁而升，道以炁而生，法以炁而化。天之将，地之神，道之符，法之印，入道从法，先明天地之源，次究神炁之用。天之默运，则雷雨春夏生煞存焉；地之发生，则果核根苗随微而长；道之包罗，上而天，下而地，中而人，无所不包；法之随应，以正为念，以神炁为主也。天将守律，地神卫身，元辰用事，可以驱邪，可以达帝。初不枝蔓，惟正一字，无所不达。当以道为门，法为户。无生诸障，毋为邪役。真人审此，以为戒行云。
　　法将
　　灵光一点为符，千咒何如一点火浮，烜赫相随，岂在区区朱墨。四正法中，非要於符，非泥於纸。以我之正炁，合将之灵炁。法之系在乎斗，斗所统参於罡。罡者，乃四正之炁，中正之谓也。是炁乃斗之煞。天之斗随日月而转，罡亦如之。然我之斗，我之罡，在於何也哉。须明我之斗，我之罡，我之炁，三合用之，无所不验，无不通也。
　　一窍道九窍皆通 法行先天大道将用自已元神 一法通万法皆通一神通万神皆通 轰天雷电霹雳摄
　　连环运用理相生，万法无过是五行。
　　会得个中颠倒意，青天白日震雷轰。
　　我炁阴阳之炁，出则轰天震地，怒则山岳崩摧，煞则邪精粉碎。凝寂之中，其妙可见。默运之功，坐可知。上下神契，心明朗如秋月。法中至玄，其孰能知。将本居天，非己合之，何由应也。但居二斗之中，定光之内，为吾耳。以神炁相贯而合。合符为将，则万病俱消，万魔屏伏。故德者，道之符。诚者，法之本。道无德不足以言道，法非诚不足以言法。守道若正，正法化行。循法无私，将必听从。法者正己，道者守己。又如一事不亏，一心不易，虽王公大人亦可坐伏，此道之谓也。今传法时，师徒有法而不知法本，皆非行法者矣。
　　先天妙道
　　先天一　洪蒙未判体真寂，一气才分属有为 后天一　默运身中精神，玄窍灵光一点明 静则是道动则是法
　　虚无自然隐真合道秘章
　　道之有三：一者炼形，二者炼炁，三者炼神。虽分其三，不可弃一。三者要全，是炼形炁神。此乃道之机也。
