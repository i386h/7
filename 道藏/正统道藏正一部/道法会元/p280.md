<!-- { "loadSidebar": true } -->
　　至日，如仪供养。浄坛行水，奏申牒帖先行发遣，至期，备斋供酒果如法，香花上献，步斗请圣召将，建立，就辰巳安之。如不用随年钱，只用三魂七魄钱共十文，如法排於绢内。如用随年钱，可用红绢包之。右手掐斗诀，将三魂七魄钱入符中，咒曰：
　　一魄入贪狼，子。二魄巨门藏。寅。
　　三魄禄存中，卯。四魄文曲乡。申。
　　五魄廉贞内，辰。六魄武曲当。离。
　　七魄破军位，午。三台华盖方。斗诀。
　　惟有三形并五影，真王有命佩天罡。
　　女人十四魄钱。作用讫入瓶。
　　法官捧瓶，左手斗印，呵炁一口，想火铃火云一派豁落结盖，上接神霄，顿在巽方。想坛为金阶宝地，玉殿琼宫。次用盖辰文掷入，又卯中中兑，名曰三台诀也。想北斗三台盖覆瓶口。再飞阴阳二斗，却发雷局火诀，想火云雷火焚烧屋宅。次想为雷洞，男为雷兵，女为电母，孩童为火铃童子，妇人为火铃女兵，六畜尽化为火狮火象火龙火凤，藏瓶中，却以盖覆瓶口。立榜告示将吏，设案供养，或点差帅将，或借城隍岳兵防护，如意指挥。
　　金火天丁大法后序
　　玉一生苦志，奉法经年，遍访高人，无法不究始未，得金火天丁之要，只将火铃雷中选出天丁一符，附以火车腥烟迸火焚炎符行。如此，则又不是玉神之法，又是火铃雷。后人以为金火天丁，与火铃本别。天丁乃神霄之妙帅，后人以其昭灵，添入火铃雷中，以号黑雳黑神霄等集为一阶。如此则又是神霄保仙则又与金火天丁不相干也。后探究，日夜不忘。因睹玉律素书，又曰神霄有赤明之馆，火铃之宫，中有一神，即天丁也。其神威烈与欻火相并，故宗师秘其道。火师传与玉真教主林侍宸，林传与张如晦，后传陈道一，下付薛洞真，卢君野，次以神霄派脉付徐必大，徐亦不得其文。卢君化於剑江，将解而枕中出其书以付玉。法传卢君，而振继徐君。在前所传此法，与人未尝尽授，得之者只天丁一符，亦或混以火铃，或杂以保仙。如玉行此法，未尝兼二司之文，亦未尝兼别司之将。所立靖处，只一香一灯，终身如一。凡有行持，非常感应，不可尽述。谨将平生所用之文，遂成一集，皆行之有验，万不失一。上学之士，精心而行，庶足以称玉神之功也。
　　玉真弟子火铃仙官会书火铃司事刘玉序。
　　道法会元卷之一百九十八竟
　　道法会元卷之一百九十九
　　金火天丁神霄三炁火铃歌
　　混沌赤文太无无，元始虚皇祖劫初。虚皇一炁初无二，一炁分三炁始敷。
　　三炁因成九霄炁，三十六天周列侍。中有一天曰清微，正属虚皇神霄治。
　　霄南丹天至阳明，赤文妙化流火庭。虚皇妙帝主炼所，最上宫中扁火铃。
　　火铃玉宫院之左，有一玉神曰金火。玉光金耀结成仪，三月九日圆道果。
　　未有天地有此神，玉神元是玉真身。玉真大罗元始祖，浮黎玉清即双亲。
　　混元老君称为叔，九亿万天俱统属。天尊天丁一字殊，容则皆金相皆玉。
　　神灵五炁独居中，五常之中信亦同。所以玉神曰天信，妙姓曰张名曰忠。
　　九笔成忠像九霄，姓应后天张月宿。绣衣即是五文开，那更张星主文秀。
　　神霄法品总五仙，保仙内有火铃传。火铃妙在金火帅，一法能该万法全。
　　职高天将亚四圣，位在真君证昭应。驱雷役电巡太空，欻火天君犹听命。
　　轩辕昔日斩蚩尤，天降欻火及庞刘。四目苟毕钱陈将，佐助黄帝定遐陬。
　　玉神时受神霄勑，掌握招兵授神职。躬持玉篆召万灵，敢有拒命馘霹雳。
　　龙汉真武荡魔精，垂赦余殃后又行。秽炁将及上元境，玉帝飞符命天丁。
　　天丁吸符面噀血，走火飞铃摧鬼穴。风除霆扫化微尘，奏凯谢真归玉阙。
　　法中妙用只一符，万变无穷活诀殊。玉真密授火铃帝，瑶笈深藏紫炁书。
　　流金凤炁分素紫，紫则度生素度死。符分三段旨最深，贯泥香朱笔砚纸。
　　肘后混合灵亦灵，祖劫金胎妙合凝。火铃混合时冲迸，敢有干试万剪形。
　　或问天丁何处有，铃满天飞火迸走。铃飞火走起处求，便知不在天地后。
　　神功收剑寂光音，荡荡九霄何处寻。有无诚真以相合，显现天丁有赫临。
　　中有告斗及炼度，皆起虚皇金无祖。上彻九霄斗九皇，中通人身内九府。
　　下达九地遍九州，混合三才关孰抽。造化至精至广大，金生火旺妙周流。
　　金火火金有顺逆，雷霆霆雷交搏击。八炎出震雪浪腾，隐湿显燥炎火掷。
　　能知混合些妙机，流金火铃随意飞。不知火铃有混合，神离气散将安归。
　　三步丁罡作用异，要在分符明立誓。镢天大符劈一声，火走雷奔犁鬼垒。
　　金火天丁自有罡，上中末步要参详。步侍炁诀要三合，妙应上力中下方。
　　照恶神哉火铃镜，专治颠邪附祟病。符诀咒圆炼始精，有一未圆耀不映。
　　度刑升举在紫文，要聚金光瑞火云。一符一符及一印，三一道捷世罕闻。
　　黑龙赤马炎炎运，当出霄吏秘无隐。普化天师出蓉城，亲荷火师传妙蕴。
　　火师常时誓侍宸，真科有禁代一人。丁二代中两尸解，有两具为金关门。
　　愿二人风师有一，更有一番霄吏出。每代学人非一员，要验何员有仙骨。
　　妙法非徒金火名，妙存火旺与金生。金生炁即元始肇，火旺乃敷灵宝英。
　　惟有静养太清水，造化一贯玄元始。人知法有火铃司，岂知火铃妙独体。
　　助威兼行向与崔，兹品又是火铃雷。若兼号黑暨雳黑，又是雷阵摧魔台。
　　独体火铃有妙道，道在禁书天所宝。丹体不离先天金，但要发生火候到。
　　南天火炁受丹三，三炁精微未易参。三炁若参凝合窍，丹成飞步绛霄南。
　　化机密运归神室，炁感妙化成丽质。喜时和气聚一团，怒时立把风霆叱。
　　我昔身为霄府僚，火铃宫丽任逍遥。自从落与红尘混，青春已号士林翘。
　　两间俯仰精观察，九流百家皆博达。纷纷余子莫乱交，风节霜姿至高洁。
　　垂髻学仙志已坚，年方二七始传玄。每恨玄关参未透，四参五访又经年。
　　斗牛之墟桃桂月，两遇至人指妙诀。为言天宝惟与贤，嗣派得贤今合泄。
　　自从参透不二门，万法千门归一元。打成一片工夫粹，如鸡抱卵常温温。
　　昭昭其灵非外假，向来愚处今皆化。连编累牍徒美观，高谈异论皆虚话。
　　十有六字内含真，真炼无差十二辰。炼之到兮身洞彻，玉光世界无纤尘。
　　恍惚中间人一个，面目本来无异我。我自见我两俱忘，不夜通明珠一颗。
　　常时如月现秋宵，九天九地皆琼瑶。三华郁秀光无极，三界万灵皆上朝。
　　妙哉三华人莫测，外发英华由内积。有时鸾哕出火轮，上天下地皆通赤。
　　下功到此神霁融，此身恍在火铃宫。祷祈馘伐厥声赫，告炼驱治随愿通。
　　或向符中震雷电，或从空裹火铃现。这般妙用不一彰，有耳皆闻目皆见。
　　何当一旦满业缘，凤诏飞下虚皇天。流金火铃中黄照，清光促尔玉真前。
　　昭应真君曾有誓，举功行人替仙位。彼此有过彼此书，飞奏玉真永沈堕。
　　曩劫曾膺玉旨颁，每月三日降人间。金容赤发俄而变，专恩良善罚凶顽。
　　玉神天上共尊贵，元始玉真亲翊卫。火铃冲处万天瞻，有甚雷霆世同畏。
　　玉帝亲行真未分，殷葱曾恳大罗尊。始勑太皇开玉笈，禁书独授火师君。
　　体全用大宗师秘，传者且传真上吏。真机分付散寰区，当代真人参始备。
　　世人知少访者多，岂知禁重在真科。此书全璧真天宝，举要且寓火铃歌。
　　金门羽客玉真嗣教弟子普化天师林灵素谨书。
　　请炁
　　法曰：每日清晨，望东南辰巽之位，叩齿九通。存有宫阙，内有碧玉宝座九九八十一层，上有碧玉九叶莲为台，真王身衣碧霞丝金绣玉之服，绛绡绣玉之圭，金团鸾凤之裳，琼佩绣玉金纹之履，满月妙容，左右金童玉女，真人侍卫。次叩齿三十六通，祝白：具职臣某凡胎肉质，走骨行尸，历劫于今，罪如山岳，伏望虚皇真王神霄大帝，普运慈悲，曲垂原赦。特赐金光玉辉火铃真炁，注臣三焦五脏六腑九宫，使臣即得神清气爽，心广体胖，名籍太霄，身腾玉阙，谢世返质，游宴玉京。臣下情无任，稽首顿首，再拜谨言
　　叩齿三十六通，咽液八十一次，心拜九拜，定二十七息。左辰文，右剑诀，念咒曰：
　　青华玉帝，神霄真王。扶桑日帝，西极月皇。四真三炁，结碧朗光。镇布三田，内外青黄。夕吞日服，上升金光。日月内运月丹宫鲁房。嘘出玉体，吸入琼堂。鬼妖自除，三尸灭亡。三九得七，面礼真王。
　　叩齿六通，存太阴如小钱大，自右目角发光，相射八荒，入我下丹田。心拜五拜。再存太阳如小钱大，自左目角发光，相射八荒，入我上丹田。心拜三拜。再叩齿九通，心拜三拜，存真王坐八十一层宝台，真王眉心中流金光，灌溉我眉心中，想纳金光之炁自天目中入我中丹田。上丹田日光，下丹田月光，中丹一田春有青珠，光明洞彻，焕照五脏。心拜九拜，咽液九次，定九息。念咒曰：
　　神霄真王，修炼金光。虚皇玉帝，焕发九芒。结为火铃，中包元精。元炁之本，金火天丁。一念所致，神即化形。收入丹元，与道合真。内圆方象，外伏群灵。界东无魅，畏伏奔惊。金光火云，常罩吾身。急急如丹霄流金火铃律令。
　　叩齿九通，引炁三十六过，咽液二十四过，心拜九拜。存身中日月心珠发光。存天丁在巽。叩齿三通，存天丁自出金九鸟赛天断金光相射复与我身日月青珠混而为一粒金丹，藏於四腑。念咒曰：
　　神霄玉清，佭命火铃。赐我玉帅，金火天丁。金生火旺，交炼元神。内保形体，外伏魔灵。鬼精畏伏，出语惊人。急急如丹杂金火铃律令。
　　心拜三拜，叩齿九通，毕。
　　内炼
