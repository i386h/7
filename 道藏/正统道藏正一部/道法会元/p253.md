<!-- { "loadSidebar": true } -->
　　治肾病，则捻未诀，引岁星九芒覆脾。
　　治肝病，则捻酉诀，引荧惑星三芒覆肺。
　　治心病，则捻子诀，引镇星十二芒覆肾。
　　治脾病，则捻卯诀，引太白星七芒覆肝。
　　治肺病，则捻午诀，引辰星五芒覆心，付三光。
　　水未为土鬼，故肾受病者捻未诀，引岁星九芒覆脾，闭息亦九通，如木九火三金七水五土十二息，星芒亦随其数。假令捻未诀，当转四维，先捻卯文，引岁星芒，然后捻未，存覆脾也。此祝由己疾，非全正炁者曷能之。
　　盟格
　　传元和册者，五辛荤血，揖景味玄，散思贞明，栖神淡域，然后赍云锦之文，誓盟三官，平等运心，利己济物，功充道备，随业进升。倘违禁科以身谢。冥考良由自作，勿咎道师。既闻三官，须择奇人。得其人则道不虚行，教纲流远。非其材，则神不启运，冥责日深。
　　道法会元卷之一百七十六竟
　　道法会元卷之一百七十七
　　元素元辉府玉册
　　册曰：
　　元素混极，中微猷守。契尔澄明，万汇万类。益牡牝化，灵虚拱真。三清分景，是为有色。母炁贯空，中元总首。有生有杀，肃生环辉。众灵之祖，是曰三素。中王者谁，元辉太君。左澄右辅，右湛广明。灵虚咸遍，法源始生。升清降浊，群和守正。五常敷典，宜详而明。
　　右元素册，乃三天扶教大法师左元赤明主者嗣法也。
　　解曰：三清，三素也。母炁，东方始青也。中元总首，中央也。肃生，西方色也。故曰三素。然三素已分，有情已得，应生有情，元辉大君主之，左右翊主曰左澄右湛。澄湛亦天之所主，真元之赞相也。有辅，广明之别宫也。自汉天师张道陵飞升之后，於三天外馆光化堂，元辉大君勅左右二主降诰付之一印二符。大君曰：三素已分之后，纯朴散矣。汝可以此符印镇之。凡有未遂者威之，日月终敷，奏上元宫。
　　元素元辉真符
　　清明历运 三素誓分 元辉感之 左澄右湛
　　三既定 三界守灵 乘阳灭阴 上下利贞
　　天真天音天和天毕 付地界主者浮光
　　散结符左掐玉诀，口诵灵书
　　学士澡除五累，单景栖神，诵《元始灵书》千日，服散结符，内制六情，外持利物，心期破券，飞晨列箓。后至本命之日，面东向，左手捻玉帝诀，素纸丹篆六十道，每日东向，右手执一符，左手复捻玉帝诀，微祝曰：
　　神灵天津，玉液元真。上清华房，元始太灵。妙入太霞、七星飞泉。我位上王，北酆受烟。千千去秽，凶恶不存。万万魔王，护命翦形。急急如三清上境律令。
　　右叩齿三通，凝神，候玄膺津满，安符於神廷之上，鼻引青炁，与玄津相缠，咽之。再叩齿三通，默云：
　　神水养白虎，散结帝罗真。急急玉女摄。
　　次入靖，诵灵书十过，都毕，一日行持也。单景者，无隅也。栖神者，体性也。诵灵书，则《度人大梵隐语》也。存六精，则黄庭六纬神也。其散结，乃解散田邃疏胞结，华念之根也。舌下曰玄膺，舌上曰神廷。纸符可四方半寸，书讫，加以□，捺之九成粒子，庶小而易吞。日吞一道周而复始也。
　　雷光符
　　火文符
　　坎肇符
　　金华符
　　伺雷声初发，东向存元始天尊，引雷炁，以净水咽之，然后可施及百姓，吞佩消魔。三年之后，当於天中节日，凌晨入靖，设四位於东北，用时某玄酒方彩五香为祭。又以黄罗长化奋四寸五分，丹篆方象圆景二符。
　　方象符中指上
　　圆景符四指上
　　默诵木郎咒百遍，临午，投二符於东北源泽之内，旋还靖室，精思四神，必致感降兆室，以启其奥也。
　　木郎咒
　　乾天流辉，玉池飘风。飞火万里，坎离玄通。木郎太一，三山之雄。坤辰巽土，大灵皓翁。
　　册曰：三年之后，方祭四神，要诵灵书万遍，注念玄神之限也。若能於一年或半年间，诵满万遍，精思不忘者，不必三年之后，逢其节日便可祭也。第恐学人，汲汲苦思，乖荡灵源，故令修行千日，使缓而致之也。其玄酒者，清澄之水也。方彩者，敷五方色彩也。五香者，则青木香仙人所谓五节青香也。若无源泽投符者，但东北井中亦可务泉源，净者为佳。无运过阳，炎光飞腾，当闻上帝投符，召龙密尔，自为勿令众知也。
　　召龙符
　　右符以铁板一尺五寸，阔五寸，厚五分。丹篆书时，捻玉帝诀，诵元始灵书一过，引三光之芒付符，符背书州县年月法师职名押，封投本境源泽有龙蜃之处。投符讫，再捻玉帝诀，右手执丹天印，步七星罡望，投符水中，以印向之，诵召龙咒百遍，则云雨从来。
　　咒曰：黑云腾瑞，太一抚朝。玉霞洞虚，落阴
　　从龙。铁札一投，雷伯扶车。召龙真水，元精四驰。太上浩伯，关吾龙圭。急急如上帝律令。
　　册曰：投符步七星罡者，先从□星，以次□星。行持讫，复自□星，以次出魁也。步时绝尘静虑，不可妄蹑元命，若子生属阳明，不步中□星之何也。如杨司命庚寅生，则於飞步时不蹑第三星，但并足上阴精，左手掐其本命也。后学不源其始，互相传习，皆曰不步第三星者，妄矣。
　　册言：取三光之芒，则芒者，太阳太阴天罡也。太阳以十二时移一度，太阴啄五日移两宫，积其分秒，算其盈闰也。今取日月炁者，以此法推之。谓月临虚危，即望宝瓶取炁，而指北方为宝瓶也。谓日躔柳宿，则望狮子取炁，而指南狮子也。曾不知地处有方，天运不息，犹乘舟车而四驰，即为内之方者，未曾易也。况天有三百六十五度四分度之一，半出地上，半躔地下。其日月行合虽纬躔宫宿，执知黄赤二道分度，交辨南北之往来也。岂足定其周回，地之十方也。又取天罡炁者，如河魁临戌，天罡定在辰，以月将加时，推其建向，望之吸炁，自谓曲尼其妙。且如分烛者，必以薪烛，直向吸之可乎。三辰丽天之远，而不以类求也。道有郁仪咒一十六字，以致洞明黄景，结璘咒二十四字，以招石景飞根。二咒秘在上经，不可轻泄。又转四维，诵□□□□□□□七字，能召北斗之光，引类太虚，正犹方燧之召水火也。能知是道，则坐致明霞於冲炁一作逸。之内，又何必历算存思，置意外之虑於渺邈也。
　　凡士民投词，请析两泽，当於太岁地如癸字，立坛一级，按乾坤艮巽各绘其神於四隅，每神之前则净水一瓮，以新砖四枚，丹书雷光火文坎肇金华四符。火文符投西北乾翁中，坎肇符投东北艮翁中，雷光符投东南巽贫中，金华符投西南坤贫中。行道散花，亦如常仪。各励忱诚，庶获上达。初夜焚章词，以周世情。次半夜，行持之人独入坛心，北向默致情悃。再拜正坐，默诵请雨咒八十一遍。存青龙出顶，云霭蓊集。再拜下坛。请雨以三日为期。咒曰：
　　穴天海神，沧伯虎母。流阳降灾，金火木土。雨迅风驰，电鞭雷鼓。祝动玉清，龙飞九五。急急如元君律令。
　　册曰：坛如癸字，谓入四角，犹上清九阳坛也。若官观有坛者，就之，不必重立，并阙四角。行道三日，每朝罢散设醮，仍投前召龙符，亦佳。登坛自巽入乾，一如朝真之法。按乾坤艮巽绘其神，虚精太华，足履金鳌，洞阳幽灵，斑虬扶佐，玉雷浩伯，灵龟乘足，火光流精，蛟龙卫形，并五叶云冠，飞锦丹裳，带玄精之佩，骨貌灵秀，莹若冰壶。当以离罗五色拂轻云耀，以绘其像，安坛之四隅。
　　灵光真符
　　太极真 治都宇 伐郁萧 夷明王 合浮罗
　　元素元辉府印
　　玉缨神变真符
　　右符每祝三光，出神时则佩之。
　　出神法
　　凡出神，先当炼炁习定。既炁住为神，平坐面旺方，以手胗系鞋文，脉四动为一息，擎念珠，每一息掐一珠。各量人平常出入，渐渐加之，不要大段废力，恐不便。若出炁，放令口中出，勿耳闻，放於息匀之后。再作如初。始习住气，着意在鼻准头。如炁微急，便鼻引炁入，移意在眉。又炁急，亦鼻引，在囟门。又移如前法，移至眉门，又皆如前法，移至准头。共九数，乃鼻引三眉四囟门二息也。乃微微出炁，为此一遍。续作至一复时，计八十一遍，止。至四十九日外，每遍加息，每日加八十一息，至一昼夜共成一息定，乃成也。或息共三日五日，或住十日百日，亦守在一息焉，后方可出神。存於囟门而出也。如拜章，便伏坐，闭目，存见甲寅孟章青龙在身左，甲申白虎监兵在身右，甲午陵光朱雀在前，甲子执明玄武在后，甲辰甲戌狮子白鹤近两肘也。次见日在左眼之后，月在右眼之后，五星在头，青黄白三色云炁蓊冥室内，天驺甲卒十二人出脐中，天丁力士额中出，狼史虎贲各十二人眉中出，刚风骑置吏十二人两膝出，侍香金童扶左，传言玉女扶右，赍章六部各二人分立左右，左官使者持幢在前，右官使者持幢在后，官君将吏森然分布，罗列四面，去身各百步，兵刃外向。次存丹琼羽车如大车状，功曹执十绝灵旛，引己神坐於车内，章案在己前，冉冉自西北而上。去地百里以来，至刚风世界，日月在两畔，中有黄道，坦然，凝为五色，如长虹之状，接至彼界，有刚风骑吏，天马天兽，亦从此章。又历欲界六天，色界十八天，历无色界四天。过四天，又西北上，径上种民四天。凡所经过，俱勿着意。虽有万般鬼怪，亦不得怕怖。乘此黄道直上天门而入。此别有所过，则从意而往也。回则复游旧道而下。朝元伏章同此。
　　灵液镇中符
　　右符用三光咒诀，次诵真武咒，取北方真炁入，丹篆。
　　童初府外馆印
　　凡五册真符，皆用太皇明堂诀，左手中指掐手心横文，直大指二指四指五指。余符自有诀目在后。本府内唯火铃为五元之总治，用上宫正炁。口诀王帝。
　　元震篇
　　乾坤艮巽，天水火风神精，消长诸有。雷符有四，配其四神，可以召阳呼阴，起龙致雨。太极有禁，四符未行。粗发幽机，翼赞皇化。混元之世，降玄精於四维，结四符以镇地机之水，而后符生四神，司隶雷雨之职。声发於乾，曰天雷，主神号虚精太华。声发於艮，曰火雷，主神号洞阳幽灵。声发於巽，曰风雷，主神号玉雷浩伯。声发於坤，曰水雷，主神号火光流精。四者代一炁之运，成变化而行鬼神，驱阴激阳，降灵伐暴。又因名之曰神雷，其实一也。盖时方迁运不同，故有五雷之说。有以天雷为神雷，火雷为龙雷，及妖雷者，非。凡析晴雨，宜用善功格天，次启四神，以按元震之诀，则冲炁交缠，民物迪吉。然必得至真之子，乃可期阴相於玄灵也。祈雪祈晴，申奏行道如前，不立前坛，并不诵前咒也。祈雪则辰午申三时行道，入靖，默诵咒曰：
