<!-- { "loadSidebar": true } -->
　　师曰：凡男女被邪缠绕，抱患不愈者，非考附可治，宜行天蓬煎鬼火箓法。咒有凭附生身，或歌笑或哭怒，乃祟恋体，沈迷魂魄，诸法治之不退者，当申奏帝师，请降鹰犬诸将下临建狱，或移牒城隍社令，仍差将监勒根捕，无有不效。如顽邪狂横不伏，害人罪重，须拜北帝斩鬼鹰大章，请降将吏，监勒城隍里域，尤为捷法。但当详审轻重，庶几可以济人救厄，免致谴责。若是邪祟侵人，行符后，便就患人卧床之下建立火狱，追摄邪党，将获到邪鬼押赴狱中禁勘煎考情节，考寻魂魄，收摄毒炁，无不平复。但火狱之法，建变不同。其中有现灰坛报应者，有煎烧臭秽者，有入梦现形者，有敲打闻响者，种种不同，皆在师之所行耳。今人止务考召，非惟不能断除邪源，抑乃患人未得速愈。故先师有言曰：照法不如考召，考召不及正法。咒天蓬一法，专以制邪为宗。而其治邪之要，又以火狱为主。比之天心，尤为捷要。然天蓬之法，世传虽多，得其奥趣者鲜矣。火狱亦间有行之者，得其变用者，未之见也。余自幼投师，传受上法，凡经四师。初礼婺女马先生德常，再礼武夷陈先生师衡，继参括苍陈先生道宁，末参容城郑先生德一，方得火狱全文。如役直月五将军以至鹰犬，皆有治邪纲纪之要，正法门户，无出於此。行持救济生民，无不效验。江湖行持之士，止行考召，不以正法为急，间有正法者，又以雷霆法行之，彼谓雷霆诛击，无邪不除。但雷神禀性刚烈，不能驻扎札患家，收捕邪妖，若非大事，又不可轻动。余今将天蓬秘法轻重次第，皆遵师传如初。
　　被邪祟作害，止用绯纸书煎鬼总箓符，作纸灯，用麻油一大盏点於患家灶中，夜静自然报应，患人即能痊愈。如未全安必是顽邪捕获未尽，又当变用火狱，书煎鬼箓第一道，捻作纸灯，点患人床下。须令洒扫洁净，不许留触物於下。用瓦盆一只，安油盏一枚，或三枚，点纸捻符，符内用灯心一茎，同卷成捻。若止一盏，则用三茎捻点，分三向。若点三盏，则各点一茎纸捻符，随人家贫富轻重，量力用之。置床下如三台之状，以灯向外点之，指寅午戌三方。其灯前用香炉烧香，净水在前，不得令猫犬见之。既点之后，行持祷祝烧化。帖符牒纸钱马讫，灯若明暗，不要动着，次早亦不得移动，三日后人安，验解施行。如或未愈，即是狂邪未除，又当更变火狱，行移催捕。更书篆第二道煎鬼火狱符，加前第一道作二茎，共六道作三穗作一盏点，或三盏三茎，用同前法，无不报应。如患人未十分全安，却又当变第三符，同前二符作三茎，或三盏三茎，或三盏九茎用之，悉如意报应。若山魈五通等强鬼，当申天蓬元帅，牒鹰犬等将，立符纂，中用圆镜照鬼符，麻油五盏，按五方点灯。符用黄纸墨书，报应符一道，安患人床头，或患人身中。至夜静取出，同金钱甲马公文烧化祝将。却点煎鬼火狱灯，及帖鹰犬将并符行用，自然昼夜闻鹰犬之声报应。是法也，简易自然。但至诚书篆符文，急切行移，祈告天帝上真，慎勿轻行，恐招谴责。其四变外，更有用灯七盏，排如斗形，却每盏用煎鬼符点灯，以净灰咒敕行持。仍用本法天狱灰符墨书黄纸上，铺在武曲星侧，以灰铺符上，撒灰诵咒，仍用镜摊令光净，烧鬼行持。俟灰坛现迹，牒将所验属轻重，依法行之。或不暇押解，用黄纸书斩鬼符指挥行持戮之。然不若备牒解所属为佳。此狱式亦罕行之。但寻常多是一变至於三变，则人安鬼绝矣。今恐不知用符次第玄奥，尽将师传秘诀，列具于后，庶临事无差，用法有验。盖此皆非法中常有之符，凡所传秘文中间隐咒，切宜秘之。
　　书火狱符诀
　　凡受词后，焚香端坐，存左日右月，焕乎六合之府，九晨临於帝席，光明发乎项后，赫然作九色圆像，内外洞明，蓊冥一室，四兽侍卫，环列左右。次叩齿九通，咽液九过。澄心静虑，焚香，奏启上帝圣师天蓬元帅，四圣真君，法中一炁都统大将军，直月五将军，统兵四目老翁大神，天关地轴神将，聋兵哑将无义神王，飞鹰走犬大将军，三十六员大将军，天驺甲卒煎鬼火狱中捷疾使者，南方赤帝大神，主火宋将军，炬火严，炬火明，炬火形，炬火炎，炬火睛流火使者，六丙六丁神将，炎精二神，火轮烧鬼神将，南方红苎国大力金头主火大神，二五史兵豁落将军，辩魂玉女，灵官铁脚魔王，斩头沥血大将，闲天门吕政大将，闭地户商英大将，留人门姚端大将，塞鬼路戴涓大将，穿鬼心李元吉大将，破鬼肚李钦大将，烧鬼炼神大将，放火发风大将，伍毛、公尾行文、立羊、史近、光渊六大符使，拷鬼大将，五方追鬼使者，火狱中一行官吏。存想祖师将吏在前，陈白事意。次想北斗从洞房中出，现在面前，渐大覆头上，罡星指前。次存五方五帝将军，各随方色，锦衣青帝将军从肝眼出，赤帝将军从心口出，白帝将军从肺鼻出，黑帝将军从肾耳出，黄帝将军从脾顶门出，罗列左右，神兵万万，并从毫窍中出，诸司官将，森卫目前。次左手掐诀，念咒曰：
　　开天门，闭地户。留人门，塞鬼路。横金梁，竖玉柱。穿鬼心，破鬼肚，罗四山，盘五岳。收罡炁，握斗诀。众邪伏，祸自灭。
　　右掐定大煞文成诀。次右手磨墨，念天蓬咒九遍，存己身为天蓬元师。次念咒曰：
　　北极有将，六臂三头，常乘黑炁，冲塞斗牛。眼如闪电，身佩黔鉴。出封神将，入为公侯。声如霹雳，手执戈矛。是邪断迹，是鬼斩头。不顺大道，火急擒收。寸斩毋赦，不得停留。急急如北帝天蓬元帅真君律令。
　　咒毕，化身为元帅，及念敕纸笔墨咒，依式书符。仍诵：
　　唵吽吽，天蓬天蓬，九元煞童，至万鬼自溃，敕煞嚤临。急急如含元太虚天蓬敕。
　　右握定元帅诀，再念咒曰：
　　黑煞威神，、天猷统兵。天蓬元帅，佑圣加临。北帝煎鬼，碎如微尘。神符到处，万鬼速擒。急急如天蓬元帅真君律令。
　　咒毕，存元师统兵下临，罗列左右。取北炁吹入纸笔书符。
　　煎鬼箓符绯纸墨书，下十二结
　　天蓬加句咒敕
　　天蓬天蓬，九元煞童。天关地轴，在吾掌中。五丁都司，高刁北翁。七政八灵，太上皓凶。长颅巨兽，手把帝钟。素枭三神，严驾夔龙。威剑神王，斩邪灭踪。紫炁乘天，丹霞赫冲。吞魔食鬼，横身饮风。苍舌绿齿，四目老翁。天丁力士，威南御凶。天驺激戾，威北衔锋。灵官玉女，铁脚神王，聋哑二将，走犬飞鹰。三十万兵，卫我九重。辟尸千里，袪却不祥。敢有小鬼，欲来见状。镢天大斧，斩鬼五形。炎帝烈血，北斗然骨。四明破骸，天猷灭类。神刀一下，万鬼自溃。急急如北帝敕，天蓬大元帅律令。疾速摄。三声，煞文，北炁
　　右咒书符，咒尽成符。用绯纸长七寸，阔二寸四分，内裹灯心一条作捻子，用茶盏盛麻油点灶内，仍以灶马纸钱同状帖，焚於灶中。或止判状，不备枮，亦可。并用茶果香烛供养灶上，祝白事意，便出厨内，不得令人在厨房下喧哄。其夜必有报应，或敲打，或入梦，或闻臭。书符时，左手中指掐掌中，大指压定掐四指二节。袖中覆纸书符，存见天蓬元帅，领天关地轴，飞鹰走犬，聋兵哑将，辩妖魔玉女灵官，铁脚神王，带顿三十六将，周匝围绕。存毕，闭息，诵天蓬大咒，一句一啄齿。敕符讫，方入灯心捻之，庶灯不暗而难灭也。
　　捻符咒
　　谨请南方宋无忌大将军，手执火轮，烧鬼通名。炼神为灰，烧鬼为汁。火神火神，急出急出。出疾。
　　右手持符捻，就香上熏度念咒，左手离文挑诀，呵炁入符捻中。再念敕咒：
　　三十六天罡，罡中大神王。炎帝烈鬼血，赐我为上皇。七总大元君，为吾驱鬼殃。真炁发雷火，神咒却不祥。急急如律令。
　　右咒敕符捻，取罡炁入，念咒曰：
　　南阎浮提索离吱，火生火旺火文真。
　　丙丁将军炎焰帝，金头风急赤灵神。
　　无忌将军兴大火，烧神煞鬼炼妖精。
　　斩鬼韩仪收邪祟，五道伤亡化作尘。
　　急急如南方荧惑帝君律令救。
　　右咒毕，午文南炁，口呵手剔于符捻。
　　煎鬼箓第二变纸捻符
　　上台一黄祛却不祥中台二白护身镇宅下台三青治病除精 吾奉元始上帝敕上清大帝敕太清大帝敕玉皇上帝敕北极紫微大帝敕 炎帝烈血煞辰文 北斗然骨煞卯文 四明破骸煞二指掐大拇指甲根下 天猷灭类煞四中 神刀一下万鬼自溃大指掐酉文二指掐大指节下 开天门闭地户留人门塞鬼路穿鬼心破鬼肚 含元太虚天蓬敕 天猷元帅敕斩鬼 贪巨禄文廉武破阳日用□□□□□□□阴日用天罡大圣敕煞鬼
　　天蓬天蓬煞鬼。
　　右六字，朱书加符上。符用绯纸长七寸，阔二寸四分，墨书。如紧要，朱书尤佳。如第二次用，则於符中加前六字於符中心。若朱书符，则以墨书六字。若墨书符，则以朱书六字如。未应，再加后七字於内，乃三变用。
　　南极大帝敕煞鬼。
　　煎鬼箓第三变纸捻符
　　上台一黄祛却不祥寅巳中台二白护身镇宅丑午下台三青治病除精子未台星到处大赐威灵诛鉏凶恶救疗群生太上笔法符到奉行急急如上帝律令敕 吾奉元始上帝敕上清上帝敕太清上帝敕玉皇上肯敕紫微大帝敕 芒角森龙凤威光叱十方丹罡耀什夜朱火焰三边精明符正剑戟焕兵权搀抢应灭迹孛彗敢当前 六丙六丁火丈火真火轮烧鬼神无忌将军敢有不伏化作微尘南方红苎国大力鬼王金头主火太阳精急煞鬼贼莫留停急急如南方火德星君律令敕煞摄
　　右符南炁，雷火印，亦三变用，并同前。
　　敕咒
　　唵呜□□□唵□□哩□□□□□啼摄
　　咒毕，再念天蓬加句咒，取北炁，存元帅领三十六员大将入符。次念黑煞威神咒毕，再念遣咒曰：
　　炎帝有令，烈血奉行。四明真公，破骸零零。天猷灭类，然骨立成。神符一下，万鬼灭形。急急如北帝律令敕。
　　右咒毕，握五雷局诀，掐亥剔午，取火炁入符。再念咒曰：
　　乾元一炁，元亨利贞。吾奉帝敕，总摄吏兵。三十六将，急降威灵。一依敕命，来赴坛庭。焚烧鬼贼，灰灭邪精。三五吏兵，豁落将军。承准天符，不得久停。急急如北极紫微大帝律令敕。
　　右咒如前，变用讫，若不亲往患家，止在坛中给符，更将符捻，精加行持，咒敕给牒与请符人去，分付安排点灯，无不报应。亲临建立行持，尤为佳也。
　　召火狱将吏六员
　　谨召北帝总符使伍毛：公尾、行文、立羊、史近、光渊六大符使，火急降临，随符报应。急急如北极大帝律令敕。速降速降疾疾。
