<!-- { "loadSidebar": true } -->
　　天皇天皇，雷应八方。响彻高穹，洞及渺茫。天雷地雷，猛彻天苍。雷公佐辅，玉女持罡。谢仙一指，飞涌神光。其炁如丝，魑魅消亡。坤舆摄佐，激指天罡。唦吽咭咤，四目老丑，急起急起。吾奉神霄雷祖大帝律令敕。
　　此罡乃丁立步之，惟□星□星单步。须详缓步之，一步则想一星光芒罩己身形。此乃大罡，起雷之妙，尽见于此。且如取天罡炁，吹雷次舍，则想天罡持火剑指挥雷神而起。若吸雷舍之炁吹符水中，则想雷神尽入符水之中。妙在精熟，随感而见。
　　召将法
　　师立身向雷次舍方，掐寅文，念咒曰：
　　吾奉高上神霄玉清真王大帝敕，召雷司采访使者，急急呼召五雷飞捷使者，速降临，速降灵。乘飞云，太虚真，太灵真。急召五方雷部神，神速奔，如康民，急降灵。掐巳文。雷大雷二雷三雷四雷五急急起，急急起。吾召东方青帝雷公，南方赤帝雷公，西方白帝雷公，北方黑帝雷公，中央黄帝雷公。掐子文。
　　北斗七星，灌注雷霆。天罡所指，五雷急起。上帝所敕，立动霹雳，啸命风雷，飞砂走石。急急疾疾速速。
　　一起雷车，子。二起闪电，未。三起喧轰，午。四起震动，卯。五起飞砂走石。辰。六起狂风大霹雳。急急如神霄雷祖大帝律令。
　　右咒，以左手掐巳文，右手剑诀叉腰，闭目，想雷部将兵从空而下，在坛分明。
　　雷诀取炁
　　取本时雷炁，向本位掐巳文，乃雷之次舍也。闭目仰面，存火光现其方，若一火球，红焰闪烁，却以口猛吸火光炁入己身心。凡遇书符、咒水、步罡、召将、行遣，无不用此雷炁也。
　　火行持诀目
　　一定雷次舍，二小起雷，三破地召雷罡，四召将，五雷诀，六雷符水，七雷咒，八雷印印符印水，九雷炁，十发遣。凡有大邪祟，发符发水，召将述事，发牒行移，则用之。
　　中行持诀目
　　一定雷次舍，二雷诀，三召将，四请雷符水，五雷咒，六雷印，七雷炁，八发遣。凡符，初发则先小后大，详事紧慢，行遣以待昭报。
　　小行持诀目
　　一定雷次舍，二雷符水，三雷炁，四发遣。凡行持雷法，须是作威震怒，尤在严毅化殓，则感雷神报应之验矣。
　　验状诀五法
　　真师曰：得道之士，胸次无凝滞，则五方之炁皆可用，其诀皆可行。惟心所立，便知吉凶。惟心所行，将吏知之，便随於不测之际，则变化於无何有之乡。祖师云：用志不分，乃凝於神，呼风吸雨，啸雷鞭霆。此之谓欤。夫验一法，只宜专用。若泛用，则触事多疑，不验也。所来何人，所值何事，所见何物，所闻何声，所遇何事，以此参详谶兆，以验吉凶。又法，从尾行数至年月行，又从尾数至他岁住，看落在甚字上，便将此字详看。如八十岁数到八十字住。又法，除了年月行，从尾第三行第三字详之。又法，天生地死此四字，从头数至错落涂改误字上为准。天生二字吉，地死二字否。又法，岁字筑行底凶状子上，无本命难治，字点污，是家亲，错落是土神，勾添亦是土神，久病而状子精神者否，乍病而状子精神者吉。劳病者状子渺淡，殟病财状子浓粗。若蛊毒者，状子颠错。妙在临事详究。
　　邵阳雷公法印
　　雷霆都司符玺
　　雷霆火师曰：元始上帝付授三洞飞仙，五岳丈人，其符玺皆玉为之。黄帝得之，佩印登天。雷公风后二君得之，相继仙去。许都仙得之，同吴猛丁义统领邵阳雷公，以此符玺照其毒龙，是时毒龙两目迸血，方始斩之。其印为尸炁所触，则微裂小缝。后复祭谢，乃合如旧。邵阳雷公随此驻札守护。
　　玺式印符牒用
　　又玺式
　　三五邵阳雷公之印
　　雷霆火师曰：此印上帝专降五雷使院，统领五雷，总摄三界鬼神。可以役使五雷，诛斩妖孽，兴云致雨，降伏水怪。凡有飞空走地猛毒邪神，但将此印贴其所，自然消灭。凡人一切疾病，以印印水，服之立愈。邵阳五帅吏兵准此法印奉行。
　　印式印符牒公文祈求用
　　都天大雷火印
　　雷霆火师曰：此印上帝专降雷霆都司，役使风雷，驱除神怪，诛斩妖魅，祈雨祈晴祈风祈雪，应干行移符牒，宜以此印印之。凡人一切疾病，以印印之立愈。或有汤火所伤，以印印之自凉。或风肿毒炁，印之消散。昔邵阳雷公曾受此印，行持有功，即迁邵阳雷公三五火车大将军。故此印神鬼见之畏惧，水怪见之灭形。
　　印式印符牒公文，印病、印鬼用
　　雷部通真达灵金玉之章
　　祖师曰：此印专为申奏而设，乃天门雷门识认之私。其印文方圆各有法则，印文乃雷霆都司之印，方圆厚阔各一寸一分。凡召雷部将吏，及邵阳雷公，皆以此印符牒，谓之暗号，大有报应。昔邵阳将军得遇六波天君，密付此印，同雷部辛天君於海南授与陈泥丸真人，传流至此。
　　印式申奏呼召用
　　魁台总领雷霆号令之玺
　　邵阳雷公曰：此印乃是中斗大魁，五雷都司，总领枢机二台，归於魁台。故上帝降此，总领风云雷雨电雪雹霜雾之政令。故此玺用金玉为之，不宜木刻。非上元一品仙官，神霄虎使，则不可用之。昔邵阳雷公奉天诏归帅魁台，方用此玺。故斯印乃不可妄刻，不可妄动。今但存之，以镇雷坛也。
　　魁台宝玺式
　　右印名用铜模，或铁铸，或用雷霹枣木刻之。奏请而后行用。又每年以四季祭之。斯印在处，将吏护持，久久行持，鬼神不敢正视。凡所过山川社稷神庙，城隍社令悉来迎拜。宜佩受之，以求灵焉。凡出印入印使用，各有咒诀。开印出印则掐卯剔午，默念邵阳第一咒三遍，叩齿五通，想为雷声，方开而用。咽液三过，默想雷公入於印中。入印闭印，则剔午箔卯，默念邵阳第一咒三徧，咽液三过，方闭而收之。如此出入，亦有号令，则将吏畏伏。印初刻成之时，以茅香汤浴，净降香烧烟熏之，奏而祭之，方用其印。常须缄封密护，安於静处供养，切忌鸡犬生死厌触，宜谨戒之。
　　邵阳雷公致狱式
　　夫邵阳雷公所立五狱之法，以之禁治恶毒鬼贼。其法用枣木造一匣，阔七寸，函盖共高五寸。
　　一、匣内底，以神霄火狱符并火狱咒刻之。
　　一、匣内盖，以神霄水狱符并水狱符咒刻之。
　　一、匣内四围，刻火光流星狱字并狱形，金晶毒害狱字并狱形，云雷考召狱字并狱形，九泉苦恼狱字并狱形，幽台长夜狱字并狱形。
　　一、匣内有黄神印一颗，北极驱邪印一颗。
　　一、匣内符一纸十道：断疰，去复连，厌游尸，破射，断口舌，除怪，雷火，考禁使者，扑杀将军，迷魂传送。
　　一、匣有葫芦二枚，各用蒂塞。其一刻阴牢字，一刻阳牢字。如收恶人恶贼，姓及名书了，本命团成纸丸，女人入阴牢，男子入阳牢。如有恶鬼姓名，亦如之。一、匣内有华莫延由四字黄纸朱篆。
　　一、匣内有雷霆五狱经。
　　一、匣内有五色线二丈五尺，古文钱二五十文。
　　一、匣底外刻灌斗五雷印文印之，四隅刻雷霆都司四字。
　　一、匣盖外刻越章印文。
　　一、匣底身四围刻八卦。
　　一、匣盖身四围刻北斗七元星君讳字。
　　一、匣外有狱牌一面，用之羁囚鬼神。其牌前刻神霄将军部鬼字符四十一道，外有雷霆狱魑魑魑三字，凑成四十四道，每行十一符，共成四行。其牌后面刻神霄变狱符及变狱形。
　　一、禁治鬼贼，须召将摄其魂魄，收其姓名入於狱中。罪轻者书名系魂於狱牌上，罪重者书名入狱中，罪大不原者书名及追魂入狱中。分其男女阴阳牢内。若赦之，则除名释魂。
　　一、狱中鬼贼亦有永禁者，亦有白禁而后疏放之者。
　　一、初真传度之时，亦先造雷狱，以付受度法子，奏而后置雷霆五狱经。
　　置狱日
　　正一真官於正月戌日，二月酉日，三月申日，四月未日，五月午日，六月巳日，七月辰日，八月卯日，九月寅日，十月丑日，十一月子日，十二月亥日下世，置立雷狱。凡立狱，先以申奏移文，具述置狱事因，关集雷霆五狱合干主执官将吏，降赴狱所驻札，听候策役。
　　五狱神位
　　雷霆五狱主者，
　　雷霆五狱判官，
　　勘刻妖魔校正善恶主吏柴仙，
　　丹元刑部都吏，
　　雷霆水火二狱狱吏，
　　银牙猛吏辛汉臣，
　　杀鬼大将军马胜，
　　考鬼大将军蒋德元，
　　缚邪大将军陈猛，
　　缚龙大将军应宿元，
　　追魂大将军张广之，
　　对定大将军崔刚中，
　　搜奸大将军丁友忠，
　　检恶大将军卢元化，
　　禁狱大将军吴立，
　　急速大将军应猷，
　　缚贼大将军泉善举，
　　邀后扑杀将军马升，
　　收精大将军孟浩，
　　摄毒大将军卓立，
　　曲录考禁使者龚固，
　　缚魂监送使者丁谨，
　　律令使者谢并，
　　迷魂遁魄使者庞安和，
　　传令使者封元，
　　捉鬼力士张太仲，
　　棚鬼力士邓文行，
　　狱门都监宗彝，
　　典狱鞠勘使者孟锷，
　　狱门封锁使者周士宁，
　　禁狱灵官侯卒，
　　狱门推款功曹裴子骞，
　　记名书过管中立，
　　雷狱监察使者蓟中孚，
　　铜蛇将军，
　　铁犬将军，
　　雷火将军，
　　黑毒将军，
　　天罗将军，
　　地网将军，
　　金晶毒害狱主者，
　　火光流星狱主者，
　　九泉苦恼狱主者，
　　幽台长夜狱主者，
　　云雷考召狱主者，
　　风雷狱吏兵卒，
　　雷霆五狱吏兵等神。
　　右前合干神将等众，常以天狱日祭之。此狱之设，专用收禁恶人之魂，恶鬼之魄，入狱考治。凡行用之时，必须具其事由明白，专以牒札委之神吏，如何考治，立待报应。事竟，宜以祭物金钱云马，召将祭谢，庶合神人相感。
　　置狱咒
　　雷霆五狱主者，置立囹圄。上张天罗，下布地网。飞风暴雨，震雷闪电。上火彻下，下火彻上。狱内有铜屏铁障，铜绳铁索，铜锤铁棒，铁床铁席，铜枷铁杻，铜械铁柙，铜碓铁磕，官将吏兵分明列局。生擒三魂，急撮七魄，赴于狱中。横金梁，布玉柱，穿鬼心，破鬼肚。如有恶心之人，凶邪之鬼，神将为吾开天门，闭地户，封金关，锁玉户，即刻收摄赴狱，依律定罪。重法凌迟，钉身缚手，劈腹剜心，皮焦肉烂，头破脑裂。应是入吾狱者，皆是三恶五逆之人，逆天无道之鬼。先迷其魂，后追其身。天迷迷地，地迷迷天。天迷不见地，地迷不见天。迷使三魂，入於五狱。考勘消磨，不舍昼夜，有罪无赦。神将所摄鬼贼，牢固禁勘，毋令放逸。如有犯吾雷令者，各各化形为血。急急如神霄雷祖帝君律令敕煞摄。
　　右咒毕，天罡炁及北炁吹布入于狱中。
　　雷霆五狱式
　　治小儿诸疾法
