<!-- { "loadSidebar": true } -->
　　年　月　日关。
　　告斗朱表
　　具位臣姓某诚惶诚恐，稽首顿首，再拜上言：臣闻斗现九星之象，喉舌攸司；人瞻八景之光，身心皈向。属厄运缠绵於药裹，叩真灵急告於薇垣。切以太上慈悲，广示忏禳之典，凡情愚昧，幸知解谢之门。谨据入意。臣领词虔切，不敢抑违。自顾心犹昧道，体未洞真。本不敢轻易以投诚，又恐负忏禳之实意。来词虔恪，注意精勤。谨斋沐以皈真，敢勤拳而拜奏。取今月某日夜就某处，恭按太乙火府通神秘法，皈投斗极，谢过祈恩。臣诚惶诚恐，稽首顿首，谨为拜奏延生解厄朱表一通。臣俯伏飞神，谒奏中天大圣北斗所属星君圣前，伏望光流枢极，正三台华盖之神；瑞霭璇玑，除二炁妖魔之厄。允臣所奏，特为转闻，颁降恩命，宣告本命玄曹，太岁煞局，十方三炁，阴掾阳曹，俯为某赦其已往之愆，开以自新之路，度禳灾厄，解释冤仇。俾得恶煞潜消，星辰顺度。邪妖殄灭，疾患平康。仍为抱病弟子某，增延寿算，添注福祥。锡九转之灵丹，获十全之功效。仍丐降注天罡华盖正真生炁，流入某身田之内，毫窍之中，务俾五脏清凉，六腑调泰。丐垂矜允，即赐感通。如后段结尾。
　　又式
　　北极某星君，统制乾坤，枢机造化。调和元气，上朝北极之尊，斡运洪钧，主掌中天之柄。起死回生，神化至妙。洗愆谢过，□蠁如存。伏愿俯鉴微忱，式延残喘。像威仪，宣科教，冀垂大造之慈，居吉庆，处福龄，永注长生之籍。如蒙矜悯，明鉴昭彰。干冒宸威，臣下情无任瞻天望圣激切屏营之至。谨奉表奏进以闻。臣诚惶诚惧，顿首稽首，再拜谨言。
　　年　月　日　具位臣姓某表奏。
　　编十二雷神
　　太乙火府
　　本府今月某日某时逮某词称，伏为某为某事，得此已经给符熏治，未获痊安，当职再领来词虔恪，不容抑拒，若不作急救治，诚恐差池，有负投托。除已拜发家书，上申祖师枢相伏魔许真君，先行誊奏斗府，拟取今月某日夜拜发太上延生黄素朱表一通，特为某忏涤罪愆，消禳灾厄，保命延年。今将祖师伏魔真君治病伐庙斩魈遣祟真符黏在于前，须至编者。
　　右编上太乙火府主将丘青元帅，副将王成之元帅，掌令陈一言元帅，青雷李德用元帅，馘伐孔明辉元帅，火雷崔实元帅，水雷周明静元帅，飞火纪茂卿元帅，黑雷刘道明元帅，主律林庆元帅，驱雷白伸元帅，直符谢佑元帅，五雷诸部兵马，前去会合城隍，督勒当境土地，词家司命六神等，照依备去事理，请各遵太上元降符命，径为见患某上消天灾，下禳地祸。或本人宿今冤咒，先亡谴诃，一切愆尤，恭准原赦。即请各统本部雷兵千乘万骑，严整器械，肃尔威仪，遍搜淫祠妖寨巢穴。但是为祸之者，不问内外亲疏，封劝神祇，逐一擒捉。如不伏收捕者，仰大震雷威，即便剿灭施行，立取退病还魂安可为效。或星辰逆度，特与禳度施行。是夜仍请屏斥妖氛，导迎景贶，俾风雨肃静，四炁朗清，大开云翳，现出斗星。通诚达恳，上告斗真。务俾病身平复，门户清宁。当职所祈所祷如意感通。庶使道法兴行，真风流演，大赐昭彰。火急奉行。谨编。
　　年　月　日　时编。具位　姓某押。
　　申状用角封。
　　具位姓某
　　今月某日为某入事。拜奏朱表一通，上诣北斗第几宫星君某宫某府申上。须至申闻者。
　　右谨具申斗中直宿星君，伏望真慈，速为通奏，即得上达。谨状。
　　年　月　日　具位姓某状申。
　　文字关
　　太乙火府
　　本府今启发文字下项：
　　一、朱表一函，重封印全。谨奏诣璇玑玉府某宫投进。
　　一、申状一角封，上诣斗中直宿星宫呈达。
　　一、编一道，至太乙火府雷神主帅丘元帅等前授下。须至关者。
　　右关太乙火府直符谢佑元帅，雷神纪茂卿元帅，本坛诸部天雷帅将，同四直功曹，符使，土地正神。只今赍诣各宫投进，幸勿稽延，立俟报应。
　　年　月　日时关。
　　三宝真文式
　　若发家书后天阴，或下雨不止，可发此。
　　具位臣姓某
　　谨据某为某事。得此，已於今月某日某时拜发笺状及家书，上诣祖师伏魔许真君，转闻斗府，为某消灾度厄，祛病祈安，拟於某日某时就某处拜发黄素朱表，上通北斗某宫。今则天云阴翳，星斗不明，风雨淋漓，难以行持奏告。为此谨依师训，拜发天宝玉清大洞尊神真符。
　　篆符。
　　敕軿辙□。某部疾速报应。臣姓某恭准元降三宝真文，谨诣太乙火府都总管李元君，部辖主将丘青，副将王成之，直符谢佑，雷神纪茂卿，陈一言，蚩尤大将王公辅，各统合属宫吏，立为屏斥妖氛，化形真境，止雨停风，坛界肃清，四天明朗，大开云翳，现出斗星，容臣所祷。怜悯凡情，庶使见患某早获平安，道法兴行，真风流演。某所祷所愿，即赐感通。臣姓某谨宣。
　　年　月　日具位臣姓某。
　　求嗣家书
　　具位嗣教第几代孙姓某，惶恐顿首稽首，再拜上申祖师中天枢相伏魔许真君几前。某不避斧诛，僭陈丹恳，谨据某词称为某事。本命年月日时生，上属北斗某星君主照。切谓祖宗付托，子孙为重，切虑夫妻命中，或临三刑六害，或值寡宿孤辰，子息难育，无后可忧，投丐奏告事。得此，照得来词求嗣以绍祖宗，不敢拒抑，克取今月某日夜就某处，拜奏朱表一通，上闻斗极。特为某夫妻解除星煞，丐赐男嗣。今先发笺奏一函，重封印全，谨上诣北斗九皇尊帝君圣前呈进。伏望师慈，允臣所奏，恭请圣旨，颁降斗中三官五帝，九府四司，解二十四厄灵官，岳府掌子孙等案，城隍社令，合干去处，特为某赦宥宿愆，解禳刑煞，布正真之生炁，灌胞胎之命元。流衍庆基，早符熊梦。如蒙师允，即赐咸通。干冒师严，某下情无任战栗祈恩俟命之至。谨书。
　　年　月　日具位嗣教几代孙姓某上书。
　　祈嗣斗表
　　具位臣姓某诚惶诚恐，稽首顿首，再拜上言：臣闻无后为不孝之大者，古人格言；秉彝其好德之民乎，天道明察。臣谨据入意。得此，切照某祈求男嗣以绍祖宗。臣领词难抑，取今月某日夜就某处，拜奏朱表一通，上闻斗真，恭祈恩力，锡以嗣缘，俾得刑煞消除，早符恳愿。谨录事由，须至奏闻者。
　　右臣诚惶诚恐，稽首领首。#1再拜上奏中天大圣北斗九晨上道君几前。恭望圣慈，允臣所奏，待降睿旨，告下斗中三官五帝，九府四司，解二十四厄灵官，岳府掌子孙等案，城隍社令，合干去处，特为某夫妻消禳命中三刑六害，孤辰寡宿，辟除天狗之妖，早赐维熊之梦，化度金桥，特生男嗣。恭惟众星拱北，匡瑶阙以植乾纲，一炁建中，合玉衡而立人极。夫妇之端既重，父子之伦何偏。以伯道之无儿，悔难追驷；苟燕姑之有分，梦斯得兰。情惟宗祀之期，坛启真灵之祷。伏愿广天地生生之德，运阴阳化化之机。徐氏麟儿感哲人之抱送，谢家宝树，固世系之安荣。干冒宸威，臣下情无任瞻天望圣激切屏营之至。谨奉表，奏进以闻。臣诚惶诚恐，稽首顿首，再拜谨言。
　　年　月　日具位臣姓某表奏。
　　牒子孙案
　　太乙火府
　　谨据某词称本命年月日时生，上属北斗某星君主照。切谓祖宗付托，子孙为重，切虑夫妻命中，或临三刑六害，或值寡宿孤辰，子息难育，无后可忧，投丐奏告事。当职得此，照得来词求嗣以绍祖宗，难以抑违。除已笺奏斗宫，书闻师治照应外，合行备牒，请详前事，疾速移文合属，互相知委。应某夫妻命中或有刑害孤寡，及大小冢讼，征呼复连等厄，一一解散，勿为留难。取托生童小姓名照对，有合得受生人世者，注上生籍，授与某氏身中，感帝真之生炁，灌胞胎之命元。即谐熊梦之祥，早应麟儿之瑞。以孚恳悃，用阐玄风。
　　须至牒者。
　　右牒上岳府掌子孙案主者照验。谨牒。
　　年　月　日牒。
　　具位姓某押。
　　祖师中天枢相伏魔真君许。
　　牒城隍，札司命。同前改换头尾。
　　保安表
　　具位臣姓某诚惶诚恐，稽首顿首，再拜上言：臣闻思福预求，出愚忱之一念，有求斯应，赖聪听之九皇。臣谨据贯隶，入意，至祈恩保安事。臣领词虔恪，理合奉行。须至具表奏闻者。
　　右臣谨谨诚惶诚恐，稽首顿首，再拜恭惟中天星主北极紫微太皇大帝御前。枢纽中天，纲维列宿，掌世人之休咎，握宸极之权衡。臣某布坛墠以降云舆，献花酌水，肃威仪而宣蕊笈，集福禳灾。伏愿咫尺神明，鉴良心之发见，寻常物理锡善类之康宁。家道其昌，真灵是赖。干冒威严，臣诚惶诚恐，稽首顿首，谨奉表，奏进以闻。谨言。
　　年　月　日具位　臣姓某表奏。
　　求仕表
　　具位臣姓某诚惶诚恐，稽首顿首，再拜上言：臣闻不义而富且贵，譬如浮云，有志者事竟成，自求多福。臣谨据入意，至祈恩登仕事。臣领词虔恪，理合奉行。须至具表奏闻者。
　　右臣谨谨诚惶诚恐，稽首顿首，再拜恭惟中天大圣北斗九皇上道星君圣前。权衡爵禄，品藻公卿。有朱衣之点头，固知分定，指白虹之贯日，亦合人为。九廷所重任贤，一命皆可行志。摅情上阙，属意修程。伏愿上粲光芒，下符愿望。扬名仕版，俾孝子之显亲。了事公庭，保忠臣之用世。干冒宸威，臣下情无任诚惶诚恐，稽首顿首，再拜谨奉表，上进以闻。谨言。
　　年　月　日具位　臣姓某表奏。
　　驱瘟家书
　　具位嗣教第几代孙姓某惶惧稽首顿首，再拜上申祖师中天枢相伏魔许真君几前。某不避斧诛，僭陈丹恳。谨据某词称入意。切虑某门中自昔至今，故作误犯，罪衅深重，未经忏悔，是致上天谴责。或分野兴灾，元元之情，深可哀悯。某代为布露赤心，皈投大道。谨具家书，上闻师省，特赐敷奏上帝，请降勑旨，告下三界十方，所属真司，三元考校曹官典者，曲赐赦宥某门中一切愆尤，收回今年岁分行瘟使者，五瘟部下，一切神灵，特为消除灾厄，收退病源。如或外邪乘风为祸，亦望师旨，差某将立为驱治。务要鬼妖灭爽，人道安宁。实拜生成，敢忘补报。如蒙师允，即赐感通。干冒师严，某下情无任战栗祈恩俟命之至。谨书。
　　年　月　日具位嗣教几代孙姓某上申。
　　牒将吏
　　太乙火府
　　谨据某入意。切虑某门中自昔至今，故作误犯，罪衅深重，未经忏悔，是致上天谴责，或分野兴灾，元元之情，深可哀悯。某代为布露赤心，皈投大道，求为驱斥瘟，保安家眷事。当职领词虔切，难以抑违。除已拜发家书，上申师庭，专为敷奏上帝，请降敕旨外，须至牒者。
