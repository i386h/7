<!-- { "loadSidebar": true } -->
　　太上教法所授符章，依按奉行。号召雷霆诸帅，仰遵帝命，疾速钦承。昨据入意。除已飞奏
　　金阙上帝，告盟三界，申闻合属，遍牒雷神外，定限於今月某日某时，大施雨泽，普济焦枯。克日应时，明彰捷疾昭报。除外，合行预备符檄，遍告雷神，速出宫庭，听
　　令行雨，便宜施行。
　　右檄谨请雷首邓燮，霆首辛汉臣，火雷张珏，雷公江赫冲，电母秀文英，风伯方道彰，雨师陈华夫，云吏郭士秀，五方蛮雷使者马郁林、郭元京、方仲高、邓拱辰、田元宗，社令杨、孙、洪、朱、马，洞神庞灵、刘通，神烈苟狻、毕獬，灵官马腾，白蛇大将马冲，玄坛赵朗，黑虎大神皮明，馘魔关羽，地祇温琼，社令康尧、刘德、吕魁、殷郊，辖起流火凶星阎世冲，白虎凶星丁文仲，雷霆四箭昌、武斌、朱濯□、马自真等，及社令上坛九将，下坛九神，氏阳院蛮雷，某州分野龙王，当岁行雨龙神，城隍主者，当处里域灵坛社庙等神，各各遵承帝命，辩合符章，速出雷宫。各离所治，整排队仗，率领吏兵，定限於今月某日某时，斡旋造化，会合阴阳。不候登坛，捷疾报应。屯云蔽日，鞭龙震霆。掣电呼风，翻河倒海。大施甘澍，普济焦枯。霈三日以为期，庶九秋而可望。急急火令，闻召即行。
　　天律非轻，故兹以檄。
　　年　月　日时檄。具位。
　　祖师火师真君炎天上帝注#1，
　　九天雷祖大帝，
　　金阙玉皇上帝，
　　檄背符
　　绿水清波湛湛清，千钧斧刃背头轻。
　　傍河柳树风吹倒，抱着嫦娥也不惊。
　　轻时轻似空中尘，重时重似千斤铁。
　　红时红似猩猩血、白时白似天上雪。
　　织女四哥，勾娄吉利，登僧得色。急急如律令。
　　乾宫生子艮宫神，吾是雷公济世人。
　　奉请五雷施雨泽，击搏阳雷百万声。
　　阿香公，阿香公，。
　　玉皇亲勑令，召汝出雷宫，要汝逞威雄。急急如律令。
　　命魔前驱移风雨檄
　　司额
　　当司今据入意。除已飞奏
　　金阙帝陛，遍闻合属真司，牒委雷霆，统辖诸帅，兴云致雨，普济焦枯，即目愈见亢阳为雪。诚恐早魃为妖，五酉天虹淫祠妖社遏塞风雨，不能救生，有妨请祷，所合檄请神威，火急严驾夔龙，流金火铃，上闻
　　帝聪，请颁命令，遍周三界，普及五天，扫除万里之罡风，密布九霄之甘泽。剿除早魃，剪绝虹霓。火急搜括拦截风雨妖邪，便宜究治。必使上合
　　天心，下慰民望。特与传命，转催雷首邓某，霆首辛某，火雷张某，统辖合干诸司帅将，社令雷神，及岁分行雨龙神，某州分野龙君，山川潭洞溪谷灵祇，城隍社庙里域等神，疾速应期，调理阴阳。督催雷电，屯合浓云。大施骤雨，苏生万汇。诱化群迷，仰体
　　太上好生之仁。仁以御物，宽以养民。
　　同立殊勋，除害兴利。速即前驱云路，普扫不祥。檄移风雨於他方，苏救焦枯於此地。大彰显应，星火奉行，须至符檄者。
　　符位。
　　右檄谨请
　　三界五天大魔王，火急遵承
　　帝命，一一依上奉行，仰体
　　太上以好生，同秉仁慈而恻隐。急急前驱，故兹以檄。
　　年　月　日时檄。具位。
　　祖师火师汪真君，
　　九天雷祖大帝，
　　北极紫微大帝，
　　南极天皇大帝，
　　昊天金阙玉皇上帝。
　　谢雨言功奏状
　　具位臣姓某诚惶诚恐，稽首顿首，再拜
　　谨奏：为入意。首愆谢恩，请雨下民。某等入事。须至录状奏闻者。
　　右臣某谨谨百拜，冒罪上奏
　　昊天金阙玉皇大天尊玄穹高上帝玉陛下。恭望大道天慈，允今所奏。肆颁
　　勑命，付雷霆三省，转闻神霄九宸，日月二宫，南北二斗，天罡河魁大圣，法派历代师真。雷霆赖以威神之力，诸司侍其枢辖之权。俱效忠勤，皆由旋斡。次祈旨，下雷首邓某，霆首辛某，火雷张某，雷公江赫冲，电母秀文英，风伯方道彰，雨师陈华夫，云吏郭士秀，五方蛮雷使者马郁林、郭元京、方仲高、邓拱辰、田元宗，社令杨、孙、洪、朱、马神#2、洞神庞灵、刘通，神烈苟狻、毕獬，灵官马胜，白蛇大将马冲，玄坛赵朗，黑虎大神皮明，馘魔关羽，地祇温琼，社令康尧、刘德、吕魁、殷郊，辖起流火凶星阎世冲，白虎凶星丁文仲，雷霆四箭昌、武斌、朱濯□、马自真，及城隍土地里域大小等神，各承策役，实有勤劳。合与保升，验赏较功，迁阶锡爵。伏乞原赦投词某人，及本境居民，种种积愆，曲从释雪。仍冀原宥臣某戒律不严，书篆弗谨，诃斥星辰，指挥帅将，多诸罪戾，咸丐好生，削其疏慢之尤，恕以亵渎之咎。庶使风雨调顺，世道清宁。臣某下情无任诚惶诚恐，稽首顿首，再拜以闻。伏候
　　勑旨。
　　年　月　日具位臣姓某状奏。
　　谢雨言功迁赏牒
　　司额
　　当司昨据某人等词，称入意。本司领词难抑，除已於某月某日建立召雷天坛节次，符檄雷神，请施甘雨，某日飞奏
　　金阙帝陛，申闻合属真司，立限今月某日某时为期，兴云致雨，掣电轰雷，已沐三日之甘霖，满慰万民之徯望。所有雷霆诸司帅将，实负劳勤，应期昭报。择取今月某日良辰，具状飞奏帝陛，申闻省府师真，颁恩迁赏外，合备牒照验，以后如遇三元五腊天司一应较功之日，率领元行合干官属，执此
　　参照，请膺天爵，升进仙阶，懋集殊勋，重加优赏。后有祈祷，大彰
　　感通。须至牒者。
　　右牒上
　　雷首欻火律令炎帝邓天君，
　　霆首负风猛吏银牙耀目辛天君，
　　火雷飞捷报应使者张神君，请
　　照应。谨牒。
　　年　月　日时牒。具法位。
　　祈晴奏
　　具位臣姓某诚惶诚恐稽首顿首再拜。
　　谨奏臣某滥参
　　法箓，誓丕阐於宗风夙契
　　道缘，敢代宣於
　　帝命，深愆积有寸善，眇无臣谨奏为入意伏为本境入夏以来，或秋初中，或末旬，阴雨频并，日久淋漓，民心是惧，禾稼渐伤，叩臣祈晴事。奉词难抑，除已於某日按行符章，累命雷神，即今云气愈阴，雨声转骤，不避天诛，谨录诚悃。具状奏
　　闻者。
　　右臣某谨谨具状，上奏
　　昊天金阙玉皇大天尊玄穹高上帝玉陛下。恭望大道天慈，允臣所奏，肆颁
　　勑旨，付雷霆三省，先与正天分度，赦过宥愆。宣告太阳九阳君，祈遣九斗阳芒流金火铃大将，暨雷霆邓某辛某张某，诸部雷神，定限於今月某日某时封潭锁海，止雨禁龙，敛雾收云，开天耀日。庶禾稼计丰登之兆，俾品物蒙长养之仁。式副祷祈，大彰感应。上冒
　　天威，下情无任俟命之至。谨状。
　　年　月　日具位臣姓某奏。
　　祈雪奏状
　　具位臣姓某
　　谨奏，为入事。伏为冬行春令，阳孕阴胎，杳无片雪之飞，曷有阴云之气。天地否塞，阴肠失和。若非三白呈祥，恐致万民疾疫。叩臣祈雪事。奉诃难抑，除已於今月某日按行符章，累遣雷神，并无通感。由是不避谴责，谨录状奏
　　闻者。
　　右臣谨具状上奏
　　昊天至尊金阙玉皇大天尊玄穹高上帝玉陛下。恭望
　　大道天慈，允臣所奏。先祈
　　赦宥臣僭渎之罪，肆颁
　　勑旨，付太阴月府，九霄玉清府，应干掌隶冰雪去处，祈遣东灵上相瑞光仙师，六华玉灵使者、散花玉女，主雪将军，回风结云使者，暨雷首邓燮，霆首辛汉臣，火雷张珏，定限於今月某日某时，大彰
　　感应。速命霙华剪水，散为大地祯祥。酝酿丰禳，消除疫疠。上副
　　帝心，下符民望。干冒
　　天威，臣某下情无任不胜战栗俟
　　命之至。谨奏。
　　年　月　日具位臣姓某状奏。
　　道法会元卷之一百二十八竟
　　＃1『注』当作『汪』，火师汪真君，为王文卿之师，雷法祖师之一。
　　＃2『神』字疑衍，卷内《号令雷神出官檄文》，正作『杨、孙、洪、朱、马』，无『神』字，五字系五方社令姓氏。
　　道法会元卷之一百二十九
　　雷霆箭煞年月枢机
　　法说
　　雷霆玄妙，出乎枢机之造化，达乎奥理之冥途。五行运用，不出阴阳。至道之内，枢阳机阴，雷善霆恶，万物厥有至符。生煞之用，卯为雷门，子为雷穴，巽为雷户，离为雷所，运乎坤，傍乎乾，藏乎子，出乎震，是也。凡欲起雷，兴云呼风，致雨掣电，须得旺地相冲，则易为驱召，符合则应验速矣。且起雷之时，先寻雷公在何处，轸宿在何方。翼轸主雷，虚危主雪，箕星好风，毕星好雨，星宿主晴，各得所在之方，毋落休囚之地。若得威星大跃，猛将毒雷，临其宫分之间，管取雷轰电掣。雷公在卯，若得太乙临宫，轸宿相会，煞气同到，天罡到宫，时辰一定，升坛告召，无有不应。雷居旺地，宜在卯辰巽离坤兑戌七宫。若居亥子丑寅四宫，则伏藏不为动用。若得星辰冲动，则微有响应。
　　若论打庙树，驱邪坛，用箭法，宜金虎大曜星煞临於所地。候流火凶星到来，与雷公太乙翰宿相会，天罡煞气相并，临其时，法官随即行事，召雷诛伐，以雷火真符系於庙树之下，令人赍符於所系庙树焚之即走，行持无不应也。
　　若论祈雨无雷公，则寻雨师与毕星同宫，或冲或合之地，候太乙天罡到宫，风伯与箕星相会，则无不应也。
　　若论祈晴，则风云与星宿相会，天罡登明到宫，则无不感应。
　　太乙加雷公，轸翼二星到来，亦主雷雨。若无太乙天罡，则一同天罡河魁。太乙之星临宫，主大雨。登明天呈，河魁太乙，加虚危二星，与风伯雨师同宫，主雹雪。登明河魁天罡加星宿，主晴。更看二十八宿，各有所主，各居本宫，相应宜居巳午未寅戌之地。虚危宜居亥子丑之地，轸星宜居辰巳之地，箕星宜居寅卯辰巳之地，毕星宜居申酉戌亥之地。何谓四冲？子午卯酉，辰戌丑未，寅申巳亥是也。雷居辰戌丑未，大应。若居四孟，半应。若居子午卯酉四冲，虚惊而不大震也。执法之士，宜详而用之。
　　发用
