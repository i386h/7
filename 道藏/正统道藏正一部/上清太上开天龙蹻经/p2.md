<!-- { "loadSidebar": true } -->
　　上清太上开天龙蹻经
　　经名：上清太上开天龙娇经。撰人不详，约出於南北朝。假托宁封真君授黄帝，官三清及三洞真经形成始末。五卷。底本出处：《正统道藏》正一部。
　　上清太上开天龙蹻经卷之二
　　三洞通生元置品第二
　　是时黄帝拜参宁君，请问三洞尊经三品传道，启问说已，又拜稽首，复请诀曰：三洞尊经上生三境三十六天，三十六部既生，境界各有三十六天，三十六天亦是三十六部以不？
　　宁君答曰：玄元始气，三境玄根，三十六部，生天法宅，三洞降德为天人之生主，九圣通化为象帝之玄根，三十六部为境界之生门，三十六天为入道之阶品。故因经以开导，明气象以通於经，开径路以证道乡，藉证修而登圣果，浄身神以通道境，修盟约以祛惑情。三十六部洞观齐临，三十六天随心向应，三清上境，下界应缘，三界升坠，劬在心首，阶品不等，故立界名，随根应感，凡有五种，谛听吾言，方为汝说。
　　宁君告黄帝曰：吾昔承道主，生化法王，天中之尊，皆悉禀受。初降妙一，圣化初始，始生於元，元通真道，元生於玄，玄主仙教。仙真圣位，三洞玄尊，三宝立位，三号亦别。故於龙汉初时，元始开图，应为玉清天宝圣君，号为大洞无形天尊，而说大洞十二部经，而教玉清十二圣天。次於赤明劫时，应为上清灵宝真君，号为洞玄无名天尊，而说洞玄十二部经，而教上清十二真天。次於上皇劫时，应为泰清神宝仙君，号曰洞神元始天尊，而说洞神十二部经，而教泰清十二仙天。三十六部经生於诸天，天人察受，故名三界。三乘渐顿，接引通方，开度有贤，应身降受，历代教化，天尊通神三洞宝经，随方显用。
　　宁君告黄帝曰：元始应身，七十二相，上生三境，下生三界，皆禀三洞，品物流形，生天元始，故称天尊。三十六部天尊，化体三界之内，三宝接生，应感不同，故为元色、色、欲界也。又为众生根性参差，虽同一天，咸有五种。一者三洞三界，二者应化三界，三者反出三界，四者流来三界，五者轮回三界。古旦二洞三界者，三十六部，上生三境三十六天，中生三界三十六帝，下生九垒三十六土皇，天人相通，三乘接引，精气相贯，皆禀三洞，善贷得生也。其二应化三界者，三部八景，应为阴阳，四时变化，见有生老。其三反出三界者，至道妙气，灌养生神，虽居耽着，不为所染，起群绝俗，离有为门，反此嚣尘，独超上道也。其四流来三界者，从道妙本，寄备阴阳，形染六情，见起通执，善善相继，恶恶相续，流转见报，入善恶门也。其五轮回三界者，耽染见着，而坠三涂，流轮恶道，不能得出，永沈苦海，长沦爱欲也。
　　宁君告黄帝曰：元始应演三洞尊经，通成境界，接引阶品，无有为有，开化天人，令登元相，以入空解，上显三境，三洞通方，下生三界，应感三种，一者豁尔虚空，二者质碍形色，三者缘虑心体。言一者豁尔虚空者，空洞道气，混化太虚，应象立无，而成境界，山河石壁，崄岨幽深，端正好丑，以为耽滞，天人六道，感有见元，故云一者豁尔虚空也。言质碍形色者，应化三界三十二天，生处阴阳，而成有体，从道妙一，善贷生津，寄托胞胎，世间父母，两半相合，而执有形，具足诸根，是为色聚；既根成就，生六种识，而起分别，是为识聚；既妄聚尘，分别假相，而生恋着，是为想聚；倒想聚已，妄生憎爱，而起贪嗔，是为行聚；既睹聚合，妄想坚成，执见愚痴，而生恶行，沦没三涂，不能得出，是故名为质碍形色。言缘虑心体者，即体是报，由业缘生，善智慧者返道复源，愚痴浊辱流浪恶道，随其所报应感，见生六欲四心，为以界畔，是故名为绿虑心体也。是故为说三界感差，受报各异，而有五种：一者未入三界系缚之位，虽生其域，非三界因，出於生灭，上生四人天也。二者感生无色业，上出色欲，犹四轻尘舍识，增修妄形神净也。三者感生色界之业，为色深重，渐舍六尘三度，重舍十八天报。四者感生欲界之业，六欲耽染，故感六天。五者感生三恶道业，为耽六欲，三毒见生，而落畜生饿鬼地狱道也。
　　上清太上开天龙蹻经卷之二
　　通生官属元置品第三
　　宁君告黄帝曰：元始天尊昔於大罗明霞观中，应生境界，而演三洞三十六部。大洞上品十二部经，具有三洞三十六部尊经之福，何以故？大洞圣教通真生仙，兼包众经一切官属，故有洞玄、洞神，三十六部上品功德。洞玄部中不及兼上，唯通於下，而摄洞神，故有二十四部真仙之力。洞神仙经不及於上，唯有洞神十二部经生仙之福。三洞应化，通起生源，三宝接引，粗妙有别。从道妙气，降迹生神，无有为有，有无所有，体解大道，发无上心，解脱无为，常乐我诤也。洞玄真教，中乘应缘，从圣降真，通玄入妙，故说应化，开方便门，知有不有，从有发修，无爱染心，离有为境，修习正观，安住中道。洞神仙教，寄备因绿，故立境界诸天官属，开化人神，成立诸法。三宝通化，仙为生门，从生发修，入无相体。故显应化，仙阳生首，从生迁仙，迁仙入真，迁真入圣，迁圣入道。三洞妙有，以气为宗，宗生於始，始生於元，元生於玄。始气通圣，上生玉清；元气主真，中生上清；玄主仙教，下生泰清。三清应象，三宝通临，三十六部，应天教授，三十六天，三洞生根，三界禀气，应界修品，七十二相，境界垂形，八十一好，表生大有。故於龙汉劫时，号为无形天尊，应为玉清天宝圣君，以为大洞之尊玉帝，而生九万九千九百九十亿万气，一气各生九万九千九百九十亿万里，一气各生九万九千九百九十亿万岁，岁里数终，历分相合，下通三界，以为大劫也。次於赤明劫时，号为无名天尊，应为上清灵宝真君，为洞玄之尊君，而生九万九千九百九十九万气，一气各生九万九千九百九十里，一气各生九万九千九百九十万岁，岁里数终，历分相合，下通三界，以为中劫。次於上皇劫时，号为元始天尊，为洞神之尊神，而生九万九千九百九十万气，一气各生九万九千九百九十万里，一气各生九万九千九百九十万岁，岁里数终，历分相合，下通三界，以为小劫。天尊言：吾今应相，境界通身，上显诸天，下应万象，历劫应化，开度兆人。有道上贤，降为师授，或生下界，与物混冥，托质通凡，沈浮莫辨，与道通化，应接有缘，为受是经，令开慧解，潜行救度，不恃有恩，志净神清，为宣是法。
　　宁君重告黄帝曰：三清九帝，八景通方，应生三境，通为接引，下降三界，品物成形，开心天人，同禀官属。故玄元始气，各生八景而为二十四帝，九天各生八景而为七十二官。言二十四帝化为二十四神，二十四神化为二十四气，气亦成神，神亦成气，散之为云雾，合之为形影，出之为造化，入之为真一，上结三元，言结万物。神真变化，无有定名，百神之中，皆以三合成德。天地之极，上境二十四帝，下为三界二十四气。二十四帝，帝各三元，元各五神，合生三百六十神，混通三界三百六十神，各生一天三百六十宫，各生一岁三百六十日，又生一月三百六十时，各生人身三百六十骨，普生一地三百六十名山。下通天气，八景齐临，上灌生津，合气同植。无极三界，普禀此原，天人相通，万境通贯。八景开化，应象立原，二十四帝上生三百六十神，六位而成，合为六十四梵气。六位相合，三十有二，三十二岁，天一周也。故明三界三十二天。三清九气，上下通神，傍贯璇玑，四运明朗。三洞天历，岁为三元，六位阳辰，为六斋月。八景通运，八节修门，十直朝尊，奉修十善。烧香愿念，功感诸天，然灯续明，拔生救死，香花宝盖，供养诸天，转读尊经，令通慧解，上忏七祖先代宿殃，下为含灵同滋法泽。三清众圣俯鉴丹诚，三界宫属同垂监瑛，三宫清净，九户圆明，五藏晓彻，六府通慧。八十一好，光生八十一关机，三十二相，通明三百六十骨，三十二帝表现玄虚，三十六天显登顶相。八景备卫，九天翼形，驾景策龙，上登玉清也。
　　宁君告黄帝曰：大道生化，无物不通，大包无外，细入无间，无物不禀，元物不生，无物不度，无物不成。开廓太空，分为十等，从上大罗下及三清，而为七分，上及傍普，皆备太空，以为道境，故玄都玉京山上，而有七觉之气也。大罗已下而生三境，合为七分，傍备太空，通为圣境。复次三清八方正中，各於其下又为一分，而生比地五亿亿、五万亿、五千亿、五百亿、五十亿、五五亿等。无极三界，皆感五气五运生成，故通天地五十五数。三元上下，皆以三洞合通九帝、一十二天，总合三元三十六帝。正中八方普禀三清，唯感四序三十二天、三百六十度，以成二十八宿。五运生化，虽感道原，分应通凡，从上第八分也。复次各於无极三界已下，又为一分，以为九垒三十六土皇。皆禀三界，上通三清，每年八节四季之日，录人善恶，上奏三清。善恶罪福，上下计会，此通从上第九分也。复次九垒之下，而有八门九幽地狱，上是阳考，下主阴罚，上下各九，亦名十八大地狱也。於此狱下大风泽之炁，似风非风，似水非水，识苦性昏，不可分别，擎持地轮，全不倾倒，此是从上第十分也。
　　宁君告黄帝曰：三洞通化，九气混生，天有三十．六曹君，地有三十六司府。三境下降，九气通生，九垒上腾，三界通感。一天境域，二景合明，三光齐临，四绪咸备，璇玑混合，总统弥罗，广覆生神，应气成熟。周天历纪运度玄关，九垒土神各为比地。太岁太阴大将军，岁德建破之神。若有行人奉修三洞三清上经，当勉下地九土灵祇，不为作害。故第一之地名元德，其气上青中黄，是元土卿所治，厚一万一千一百一十里，土象百官悉治其中。第二之地皇德，其气通黑，是元庭土丞所治，土家百官亦治其中。第三之地帝德，其气通苍，是虎口土龙所治，土家百官亦治其中。第四之地王德，其气通黄，是元心土大将军所治。第五之地人德，其气通赤，是元福土令所治。第六之地地德，其气通白，是元骨土长所治。第七之地里德，其气通紫，是始甲六父母所治。第八之地复德，其气通青，是始贤土宗正所治。第九之地昌德，其气通绿，是轩始土下有二千石所治。九地土官，各管土府，上通比地十二神官也。
　　上清太上开天龙蹻经卷之二
　　上清太上开天龙蹻经卷之三
　　至道法身应生相好元置品第四
