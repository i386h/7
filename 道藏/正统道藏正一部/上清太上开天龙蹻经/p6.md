<!-- { "loadSidebar": true } -->
　　宁君告黄帝曰：吾昔承天尊，於大罗天为诸天帝而演《太上开天元置品经》，托身立相，境界垂形。玄元始气，九圣通体，七十二相，遍备天人，九色身光，洞朗明彻。上部九变，三境通形；中部九孔，九一通化；下部九名，九土通神。三十六相，三宫通显。头象大罗，圆通无碍；脑有九宫，九天应身；心有九孔，九圣洞明；下部九名，应垂生体。脑九宫者，第一太皇宫，太上君后居之；第二玉帝宫，玉清神君居之；第三天庭宫，上清神君居之；第四极真宫，太极神君居之；第五玄丹宫，真君居之；第六流珠宫，神仙居之；第七丹田宫，上元赤子真人帝君之卿天帝君居之；第八洞房宫，左有无英公子、右有白元君、中为黄老三魂居之；第九明堂宫，左有明童真官、右有明女真官、中有明镜真官居之。太一真人是脑之精，生人三元，九宫生神也。中一绛宫心有九孔，通於九真，中元真人居其中宫，丹皇君辅皇卿共治绛宫，而守绛宫九真之道。与物混通，应为至人；变现无方，应为圣人；真淳妙化，应为真人；普度迁升，应为仙人；神通无碍，应为神人；达有通无，应为灵人；妙辩通微；应为贤人；抱道怀德，应为道人；功行兼济，应为行人。心有九孔，应生九人，九种通方，备中一相也。下元婴儿，守元阳宫，位为黄庭元王，右有保弼卿，而守下一黄庭宫。桃康命君精通玄象紫霞，三匝黄云，四缠胞胎，命门生神之主。上通九天，下通九地，内生一身而为九神，上有九人，三三为位。左有韩众，右有范蠡，中有大成子；左肾为司徒公，右肾为司空公，中有太一君；左有青腰玉女，右有白素玉女，中有玄光玉女。玄光玉女者，道之元气，生成之母，降气下一胞胎之府，三清妙化，九气降神，生人三宫二十七位，内合九神三十六相也。
　　上清太上开天龙蹻经卷之五
　　元始化身而生三界三十六相元置品第十二
　　宁君告黄帝曰：吾昔承天尊，於大罗天而演《太上开天元置品经》，托身立相，应体生天，开化人神，普垂色象。上为三清无形化主三十六天尊，降生三界应化立形三十六天帝。二景通运，五合生成，各为天关天皇大帝，东极中辰中央星也。吾为上首，作生人父也。从道父母，寄备因缘，托化阴阳，而成有体。青阳元气为太阳精，东王父也。太和之气以为阴精，西王母也。上结四梵，三界顶天，下治昆仑，上通九气。金城九重，玉楼十二，总统二景，四运□□。上生人目，日月通光，下生两乳，为日月会。日夜升降，否泰互差，天人同道，幽显见异。三清三尊、帝一太一帝君等神，通生天人，皆禀气象。无量妙一，结为紫户，天中王气，上为脑精。头圆法天，顶为玄盖，百神灵宗，身生窟宅。津液山源，一身命主，头为高台，象天昆仑。发是明堂，晨辰临精，脑有九宫，三清通贯。面为尺宅，真人之宫，上关七户，七元相通。身为玉树，足为地关，口为心关，手为天关。眉是白元，为人华盖，上为交止，而合三元。帝君生气，以养神童，左右真人，通光彻视。自是太一，通神日月，左为王父，阳景滋躯，右为王母，阴光定体。鼻为天门，通天玉液，金匮之乡，神之门户。上挟日月，归於中斗，营室之中，璇玑玉衡。口是绛宫，心之朱渊，舌为灵根，五音金钥。无英公子，长生龙辕，齿为茂胎，胃宫威刀。耳是帝君，通响聪门，喉为玄关，职池之精。受符复下，传付太仓，肠为气城，腹为气邑，肾为玄谷，上应南斗。大肠三十六盘，命禀三十六天。小肠各有二丈四尺，普感八景二十四帝。下元玄气，为大鸿胪，中元元气，为八十一元士，上元始气，为高车使者，通神上皇九天玉帝也。胆为天子大道君，脾为皇后贵女，心为太尉公，左肾为司徒公，右肾为司空公。肝为青阳东宫，主炼三魂兰台府；肺为玉堂西宫，主炼七魄尚书府；心为绛宫，朱雀关门元阳府；肾为北极幽关，玄武内门幽昌宫太和府；脾为明堂宫，侍中内侍省门太素府，内为太仓天子之厨，吾之舍也。胆为紫微宫无极府，胃为上海，日月所宿，脐为下海，日月更处。中有神象，呼吸流气，作为风雨，通行四支，无不周至。脐傍五城，五藏神也。十二朱楼，十二子也。外有八神，八景匡识，内生人身，应天八节。三焦神六人，左社右稷，风伯雨师，雷公霹雳，以为震动，而起识神。上下阴阳，日月通宿，昆仑弱水，晃晃玄玄，冥冥之渊。日月之行，故天昼日日下照於地，万物皆得其明。人亦法之，昼日日下照於脐下。故万物皆得其明，夜日在胃中，上照胸中，万神游戏，相与语言，人识交故，所以有梦也。故上三洞玄元始气，三合生神。上元始气生人上一，华盖之下泥丸上宫上元赤子，上通天气，位为脑精泥丸天帝，右有帝卿，守人上宫三魂七魄，五日一来，而朝受事也。中一绛宫元气所生中元真人，生人中宫，右有辅皇卿，共治中宫，主四支五藏、筋骨五内、三魂七魄，三日一来，而朝受事也。下一黄庭宫玄气所生下元婴儿，守元阳宫，位为黄庭元王，右有保镇弼卿，共守命门津液之神、三魂七魄，一日三来，而朝受事也。三洞流布，九气结形，三十六天，同为滋身相。发为青城君，头为三台君，两眉为八极君，两目为玄爽君，左耳为聪明君，右耳为决明君，鼻为天户君，口为牙门君，唇为玉户君，齿为二十八极元仕君，舌为元极君，咽为校尉君，喉为九卿君，肝为绛宫君，肺为玄爽君，胆为长命君，心为丹田君，脉为紫帛君，胃为太仓君，脾为黄庭君，左肾为玄妙君，右肾为元正君，大肠为太仓君，小肠为导引君，腹为大道君，三焦为玄老君，左脚为小车君，右脚为徘徊君，左足为雷电君，右足为云气君。天尊言：三十六生气君者，应起吾身，通生相体，普植天人，同滋识用也。天尊言：若人厄疾，恐怖不安，诵念生神，圣降神就，生道增益，命尽更延。若识生源，冥通上境，天人相贯，上感玄根，八景鉴明，九天通识，身神响应，影赴随形，密意生愆，祸从外克，罪福报应，毫分无差。境界法门，念随心立，欲寻玄路，举趣日前，志静神清，道通无碍也。
　　上清太上开天龙蹻经卷之五
　　元始化身通生境界而植人神八十一好元置品第十三
　　宁君告黄帝曰：吾昔承天尊，於大罗天而演《太上开天元置品经》，元始应体，万象法门，三洞九帝生身法宅，三境三界三宝，接生九天九人，三乘通感，应兹法体，普备十方，托气化形，皆禀好象。故应化身，妙一成立，在天天一，在人人一，在地地一，同感妙一，两半生神。三元肇分，八景成别，上一散为二十四真，中一散为二十四神，下一散为二十四贤。三元八景七十二神，依变七十二方经，三天各二十四帝，内含九宫八十有一，故应九九而生其好。上元八景洞真部，中元八景洞玄部，下元八景洞神部，三部八景二十四神，正是二十四气。气亦成神，神亦成气，散之为云雾，合之为形影，出之为造化，入之为真一。上结三元，下结万物，神真变化，无有定名，百神中皆以三洞三合成德。天地之极上境二十四帝者，正是下方二十四气是也。二十四帝，帝各三元，合七十二元，元各五神，而生三界三百六十神，合为六十四梵气，混气三十二天帝。故生一天三百六十神，一人三百六十骨。上为三宫，生人二十七天关；中为三宫，生人二十七神机；下为三宫，生人二十七灵节。混通三元，八十有一，因兹法象，而植形神，通道生津，始成灵识，故应生人八十一好也。
　　宁君告黄帝曰：吾昔承元始天尊，而演三洞身光相好，应化通生七十二相，本迹双显，上生三境福力庄严无量功德三十六相，下生三界应报见生善恶命根。随缘感宅，故应三界三十六相，境界通应，以示人天三身，各显七十二相。内明三洞而植其神，外显通生始应天体，於此天象通象生人，普植黎元，皆察三洞三十六门，而生神识三十六相。三洞通玄七十二相，境界相贯八十一好，九九化生三身应相。三度通应，皆从九一，而生九天九色宝光，通为九户，遍兹境界，广备太空，并感道源，而成识用，外通玄象，俱是化身，内静虚通，是吾正性也。
　　是时黄帝拜受宁君，请问大道通生於人。宁君为演上宣玉帝生天化体，应相成人，三洞化形，九天合德，天人通贯，法象齐临，妙一同滋，五德咸备，开天要诀。释滞除疑，晓洞玄津，迩趣遐感。又白请问启宁君曰：三洞圣路，元始通生，天通於人，人通於道，德道修真，玄关何在？
　　宁君答曰：神符告命，万帝俱朝，佩服矫符，三洞通启，九地保举，八景营形，圣境真乡，潜升往至。汝可谛听，受吾蹻符，升虚入无，皆从此起。
　　经是径路，趣道来由，符是玄枢，入道法户也。
　　黄帝拜谢，又白启曰：生天相好，感象成躯，神净身明，入道方急，志求仙路，愿示宝文，幸及神颜赐垂圣目，请乞受持，奉修秘旨。
　　育君告黄帝曰：元始应相，境界垂形，天人相通，报力随感，九天应化，尚自不同，九品上人，骨相皆别，轻重有异，报应无差，夙有玄名，始有仙相。汝先代有慧，庆及今生，升入仙阶，奉吾此箓。大道无象，应相立形，应相生天，始名相体。凡学仙道，未可即成，皆藉先缘，仙相后感。言龙蹻符者，云纲蹻举，升虚入无，乘气御龙，上至玉帝，元始告命，太上为宣，方始至於遣吾传授也。吾今宣道，为汝宣经，应感见吾，即吾非有，道通无外，授汝宝章，仙籍通天，天亦通汝，应合得道，名举将来，始受汝符，告命之信也。神符神箓，元天命门，神印神经，三天告始，志念吞服，六符圆明，佩带灵图，七元通启，九天命召，九地奏名，神升於天，经道双显。符经异目，受说不同，次授蹻符，别为一录，可传后代有道圣君，密而修之，非贤不度也。
　　上清太上开天龙蹻经卷之五竟
　　
