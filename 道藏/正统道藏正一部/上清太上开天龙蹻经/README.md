<!-- { "loadSidebar": true } -->
上清太上开天龙蹻经
　　经名：上清太上开天龙娇经。撰人不详，约出於南北朝。假托宁封真君授黄帝，官三清及三洞真经形成始末。五卷。底本出处：《正统道藏》正一部。
　　上清太上开天龙蹻经卷之一
　　黄帝请问南君诀第一
　　轩辕黄帝夙植仙津，上感神精，诞灵特秀，位承天帝，复道求真，清斋玄阙，越云台山拜参育君，请问三洞曰：朕承洪绪，虽统万机，每请真要，奉修玄旨，心形奔躁，圣道幽微，奥理虚凝，未能玄悟。洞玄灵宝，五篇通生，洞神仙经，普垂色像，大洞圣教，义贯虚无，托质通虚。三宝齐禀，凡情惑滞，至道难明，三洞通生，通同一不？
　　宁君答曰：玄元始气，三洞玄根，三清三界，普垂应体，仙真圣位，九品玄阶，三洞混通，应感有异，历劫应化，三宝齐临，高圣下凡，随机降授。上圣传道，应说离言，中真传德，寄言通理，下界传经，因言修习，开度有贤，三等斯别。
　　黄帝再拜，跪请启白：敢问其道，三品互差，愿示其要，令无疑惑。
　　宁君告曰：三境三界，通碍见殊，高圣下凡，悟有深浅，洞通无碍，名为三洞，三洞通方，感报不等。言上圣传道者，至道玉帝於龙汉劫时，应为天宝大洞圣君，上生玉清十二圣天，当传圣道，而与郁单天帝九天丈人、禅善天帝九天真皇、须延天帝元始天王，各教三天九品圣道；赤明劫时，应为洞玄灵宝真君，次生上清十二真天，传於真道，而与寂然天帝元始先生、不骄乐天帝高上元皇、应声天帝虚皇玉帝，各教三天九品真道；上皇劫时，应为神宝洞神仙君，次生太清十二仙天，传於仙道，而与梵辅天帝万始先生、清明天帝紫虚帝君、无爱天帝太真五皇，各教三天九品仙道。此是上圣而传其道也。言中真传德者，太易时传授太帝君，太始时传授天帝君灵阳子，太初时传授太微帝君，太极时传授太微天帝君，太素时传授金阙后圣太平李真君、上相素童君、上相青童君、九玄帝君。此是中真而传其德也。言下界传经者，应化法门十二等事：一者本文，三洞宣说；二者神符，奉宣告信；三者玉诀，示无疑难；四者灵图，图写相好；五者谱录，历代授道；六者戒律，防非禁恶；七者威仪，庠序轨格；八者方法，修行节度；九者术数，隐景贵形；十者记传，传示学人；十一者赞颂，歌诵圣德；十二者章表，章请表奏。三洞通达应感，证绿三乘，积功证果亦别。随功高下，上生诸天，诸天果报，乘经说证，三十六部，证品生天，三十六天，随经修品，上证道果，因有发修，解脱有缘，自然正性也。
　　黄帝再拜，又重启曰：三十六部，三品应缘，三十六天，随经修品，经证天品，依经生天，三品感经，凡情暗弱，未晓道源，证品通不？
　　育君告曰：三洞经法，天尊相门，应感通生，皆从相立。身光洞耀，朗彻太空，境界天人，咸皆禀植。三宝应象，九帝翼形，妙有通滋，始成神识。神清智朗，志鉴慧明，气浊神昏，暗彰斯起。体洽大道，境界通玄，静念身神，三清洞合。八景保举，奠策云軿，九天翼形，潜升净境。三十六部，洞莹尔身，三十六天，念随心克，谛听吾言，方为汝说。
　　宁君告黄帝曰：至道无象，无形无名，从本降迹，渐显三身。从起三身，而演三洞，三境三界，凡圣显差，九天九人，感象通贯。三宝渐顿，三乘接生，皆起法身，身光相好。三身相好，境界垂形，应感天人，同滋向象，皆从相好，而植其神，上禀玄精，始成妙用。
　　第一法体，玄彻幽微，真一妙智，清净无碍，上显法体三十六门，应演三洞三十六相，上下相合，七十二相。
　　第二应身，应体显象，三境三界，上下圆明，降气生神，而成灵识，无量功德，福备人天，应感业缘，随功证宅，上显三境三十六天，下应三界三十六帝，上下通应，七十二相。
　　第三化体，开化人神，皆含三洞，九气生育，仿天象地，合为识灵，内显化身三十六相，外示生人三十六相，内外相合，七十二相。三十六部，是无相源，从理寄言，令铨其理，应生境界，福备十方。归根返本，以立阶品，证果进位，超升大罗，体解大道，入真实际，圆满清诤，泽被黎民，善开方便，示有为法，通生妙用，而起识神，万化应缘，一相空靖也。
　　宁君告黄帝曰：窈寂法身，而生空洞，空洞之内，而生太源，太源之化，三气生焉。上气曰始，中气曰元，下气曰玄。玄气所生出乎元，元气所生出於始，此气之本，宗於象帝之先，故曰玄元始气也。玄元始气，三境玄根，上应三境，而立三尊，中生三界，三乘接引，通为三元，生人三官。故此三气，品施生焉，三生万有，根源本始也。
　　宁君告黄帝曰：三清天中玄元始气，以三合五，化为八景神，各生八方，而为二十四帝者。上为三清二十四宫，紫虚仙府，降为四梵，四八化生，各为三界二十四宫，普为一天二十四气内生人身二十四体。故此三元三部八景二十四帝，帝各三元，元各五神，合为三百六十神。六六品族，合气生神，上为三清六十四梵气，二六相合，三十有二，降生三界三十二天，普通一天三十二帝。二十八宿，璇玑玉衡，故生一天三百六十日，一月三百六十时，一地三百六十名山，一人身中三百六十骨也。
　　宁君告黄帝曰：玄元始气，合生九气，故为九帝。上为九天，中生九天，下为九地。诸天九圣皆备形神，生人九户，禀道生立。又生比地，九野分方，上通五帝，四运周绪，九气列正，阴阳五行，人民品物，并受成生也。
　　宁君告黄帝曰：三清九天各生八方，而为七十二官。三元各有二十四帝，上为二十四真，中为二十四神，下为二十四生。三元八景，品族生神，合中九宫，八十有一，通生诸天八十一分，普生诸地八十一域，内生人身八十一关节也。
　　宁君告黄帝曰：正一大道，以出真帝，正一玄真，而生大神，三元解变，则一之所生。故玄功归一，万事生焉，此至道之祖宗，元气之根始也。从本降迹，普植形神，因无名立有名，寄有名诠无名，通为境界，应气生神。三洞通化，以为天尊三公天也；九天通化，应为天尊九卿天也；仙真圣位各证九品，故有三九二十七位，故为天尊二十七大夫天也；九天初构，上下重迭，及其分应，则列八方，故有九九八十一位，故为天尊八十一元士天也。通前三公、九卿、二十七大夫、八十一元士，各生气象，故为天尊百二十郡天也。又於百二十郡等天，内为五曹，外为五官，各生十神，合为天尊千二百县官天也。又於千二百县中，各有三元，元各五乡，故为天尊万八千乡天也。又於万八千乡天，各禀五气，以为五天亭，故为天尊三万六千亭天也。又於三万六千亭中，亭各五候，合为天尊十八万候。故此官属，通生诸天，又备人神，各禀气象，并得安立而植生根，紫户玉阁，三万六千关节，根源本始一时生神也。
　　宁君告黄帝曰：吾昔承玉帝开天上经，三洞法门万化根始，降生境界，而植形神，应感众灵，普禀官属。三清上境三洞玄根，下生三界，二景通合，四绪御运，五气递兴，百六数交，劫有生灭，诸天寿限，高下不同，随功证报，见有差别。故演三洞，道君奉宣，当度有贤，历劫开受。汝今请问向序应生，谛听吾言，示汝宝诀。元始开化，通贯天人，身生相好，境界通禀，虚无应体，寄象立言，因有发修，方登空寂，三洞接引，九品降差，妙极道源，冥通玄一，体解幽旷，识朗慧微，三清妙门，俯念斯感。
　　宁君告黄帝曰：吾昔承大帝，昔往初劫，龙汉开图，内淇混沌，十号化身，托迹诸天，成立诸法，离言说道。天碍生津天中之尊，无形化生於大罗天明霞观中，而演三洞三十六部，降生三境三十六天。三洞法门，万行根始，下生三界，品物流形，八方已下，各生五亿五万五千五百五十五亿等，无极三界比地等天，八方皆有三千大千世界。无极三界皆禀三清，三元上下三十六天，每天四方，四九列位，上应天玑三十六门，普为比地三十六音，一尘之内三十六气，天人相感，同禀道生。三十六地向象通感，三洞通化，凡圣有殊，应感随机，复有九种：上下圣教，上通玉清；中上真教，次通上清；下上仙教，次通泰清；上中圣教，次通无色；中中真教，次通色天；下中仙教，次通欲界；上下圣教，下接利根；中下真教，下接平根；下下仙教，下接钝根。三乘渐顿，三根不同，三界天人，三宝接引，三清圣教，三洞玄阶，上帝道乡，旷理虚漠，通生妙有诸天良梯。
　　道性虚凝，不生不灭，无来无去，显众妙门，恍惚随迎，示真实法。诸天受乐，从有发修，因缘行业，根本果始，证果超拔，从此六门。慈悲善忍，四等俱备，雌柔懃信，谏诤止息，耽行有德，心舍无德，念念增广，福德慧隆，天眼了达，察无相想。想既已去，色形又无，舍识增修，无有劳动。既无动作，轻尘都忘，超世生灭，至四人境，寿福浩劫无碍，化身托下救凡，积功升进，升玄证果。又登四梵，渐升太清，登入九仙，次升上清，登入九真，次升玉清，升入九圣，上至上圣上上圣果，功德充满，升道入无，忘功忘果，自然正性，与道混合，冥会虚空天尊，通身常住湛寂。
　　宁君告曰：三洞开化，普植天人，一切官属，咸皆禀受，有物生主，无形常存，境界应身，皆为天帝，普为上下三十六天尊。又於比地三十六音，主诸天世界，通含三十六帝，形下地上方，通管三十六音气三十六部，普度无崖三十六天，升进阶品。三清圣众妙寂常常，三界九地四运适速。三界劫坏，混沌无生，三清三宝，更降元气，每劫重造，三气为宗，三宝通生，九运不等。故无色界上元顶天，其天气相交三千三百度，为小阳九、小百六；其天气相交六千六百度，为中阳九、中百六；其天气相交九千九百度，为大阳九、大百六。色欲下界与上互差，下短上长，岁月有异。其上无色天气相交三千三百度，次下色界中元顶天，即有六千六百度，又下欲界下元顶天，加有九千九百度。其上无色小阳九，其中色界中阳九，其下欲界大阳九。其下欲界万劫齐粉，其中色界百回劫坏，其上无色一回普没。又於欲界九土亦异，天地相交三千三百度，三土受衰，水火兵病，饥馑饿死；六千六百度，六土受害；九千九百度，九土并损。故显太一布气流行，太岁宫气更相之适，遍被家国，内及人身，所至之宫，随神见疾，三期逆顺，交错八方，三十六载十二周满，此是小会，积数成灾，转读是经，方兔斯患。大小劫会，九气终时，业果不定，上下报异。
　　上清太上开天龙蹻经卷之一竟
