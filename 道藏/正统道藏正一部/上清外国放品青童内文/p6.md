<!-- { "loadSidebar": true } -->
　　高上告上相青童君：凡诸天文三十六国九地之音，皆玄古空洞之书，自然之章，悉是上真帝皇以下，及学仙得道，莫不受音於太真，佩文以游行，威制万灵，摄魔召精，登涉五岳，及入三军，皆九天卫迎，四司扶侍，九年，三元诣房，三十六年，天降云舆，飞行上清。受其音，以青缯为地，黄笔书文。以甲子之日夜半，於中庭露醮，以随时珍果、清酒三斗，设以九盘九杯，施九尺青罗之内，以设诸文。弟子赍上金九两，纹之缯三十六尺，南向而伏。师北向，叩齿三十六通，上告九天丞相，中告五帝五灵，下关九土九气丈人，今上告八会，天源朗清，玉帝鉴映，虚皇临庭，领仙校录，东华简名，上学某甲，仰慕神仙，投盟誓灵，奉受天文三十六音，闭口修行，敢泄灵真，醴酒贡心，上招高晨元灵之气，下监兆臣自尔之后，违负盟科，七祖充责，身没河源，长负刀山，不敢蒙仙，三官九府咸识盟言。毕，弟子置信，左手执文，向西北九拜，回东南向九拜，次向本命上九拜。都毕。
　　上清外国放品青童内文卷下竟
　　
