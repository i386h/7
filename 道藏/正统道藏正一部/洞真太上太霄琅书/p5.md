<!-- { "loadSidebar": true } -->
　　念经诀第六
　　道本无形，应感生象，大象无象，象妙难明，故见真文，结空成字，戒以吉凶，圣真传写，演说施行。念之乐受，受之念行，行之必勤，勤之必久，请问谘疑，解纷释滞，首末晓明，不负师旨，无妄穿凿，无敢损增，不生诽毁，不议窃求，从师所受，多少随缘，不敢泄慢，不敢越阶。越是因果，因依师果，后宜遍学，以度群生，精记题目，次序分明。一师未足，十师百师，千师万师，备足乃已。不备为中小之士，备者为大士，大士大宗，济度无量，研寻至道，洞智慧源，始终无违，身足救物，克得神仙，与经宝合矣。
　　存师诀第七
　　天地布炁，父母生身，师君教化，率入至真，炼凡成圣，罚伪赏真，真仙登圣，非师不成。心不可师，师心必败，自非上圣，不得师心，师心之圣，尚不显言，犹悉和光，更相师友。凡夫无师，永无所成，成道由师，师不可忘，存之在心，炁炁相续，念念不绝，与经道同。道宝、经宝、师宝，号曰三尊，有一不备，无路升真。存圣存师，贵师爱资，号大智慧，始终无亏，克得入玄，与师宝合矣。
　　凡三合三宝，智慧之源，源因无绝，摄统众流，流漂忘归，缘感发悟，各各执志，急务还期，期还建业，勇猛专心，反流至源，号曰上圣。能学圣者，先定三生，生心入真，誓不懈怠，生口习诵，解了众疑，生身束恭，非法不服，服以明德，解以救迷，真证无杂，累乱顿袪，袪累保乐，永劫长存，生无复死，故曰三生。三生之事，互有前后，行道存神，先整法服，思真习道，先当正心，次慎於口，然后检身，身口相应，心又符同，三合成德，德着於服，脱着有时，与俗分别，内外具瞻，动静所鉴，以之明德，不可致亏。故初建学业，心凭三尊，口请妙经，身拟法服，法服之制，品级各殊，升降之科，大略于左。
　　法服诀第八
　　葛巾、葛单衣、布褐、布裙、葛帔、竹手板、草履。
　　右男子受经，须此法服。法服者，法则玄数，服之行道，道主生成，济度一切，物我俱通，故名法服。法者何也，业也合也，洗垢去尘，息欲静志，专念玄宗，十善为业，行止合道，三界所崇，以正除邪，故谓为法。服者何也，伏也福也，伏从正理，致延福祥，济度身神，故谓为服。服得其法，法得其方，炼所登圣，解诸缚缠。修学之夫，除饰存素，弗能裸袒，群衣未成，拾故摭败，粗布破皮，浣濯使净，缝合为衣，不裁新物，去泰去奢，缘此补接。示其条科，法象炁数，参会二仪，因为取义，思诣无为。为此无为，合道符真，真道何为乎，济物无滞耳。初学未便，洽此摭败，卒复难成，遇有粗布，虽新非嫌，但令条数，存拟正法，童子巾阙，余物悉同，年及升冠，制巾如法。告师启道，蒙得成就，礼谢三尊之恩，修行斋戒之集，慎勿酣宴，合会音声。若笙学子乔，萧效秦史，琴效虞舜，歌习双成，韵协云璈，法不禁耳。世典之醮，习道可停，至於拜尊者，感慈育，尽恭敬，无忽略焉。婚宦启告，仪唯升冠。女子受道，初后褐，又有袿，状类单衣，余亦皆同。受道心定，治写经书，便辨法物，勿使有亏，不得假借，牵挽一时。宜先制作，以呈师友，详览检察，如法与不，不者更易，勿误后人。如法者录，须度事竟，解其向衣，仍着法服。向者之衣，亦是先王法服，后世转讹，是故以今师为定。今师所遵，老君之法，老君被褐怀玉出关，亦着葛巾单衣，玉女侍从，袿褐裙。圣人无迹，迹有所以化人，人寻圣迹，自然仰合圣心，心得自然，其法最胜。三洞所用，大旨略同，时有所异，皆老君之别科耳。
　　凡得道升玄，自然天衣，存世所着，施诸后德，功行未满，人间命过，时服不兼，身外附体。附体之服，单衣□笥，若在宦佐，着所居位公服，先虽经仕，终时在私，或白衣领职，亡不赠者，皆单衣□笥，不得法服。法服经书，符契券录，悉还本师，本师已过，付保证朋友，及儿孙弟子堪可付者，若无其人，依毕竟法。毕竟之法，法有三条，一沉深渊，一藏山洞，一净地焚。若始终山穴，或游化人间，不婚宦者，并得巾褐。仍故勿新，不得兼重。昔虽婚宦，过时出家，或夫妻共学，不处荣华，虽在人间，与世多异，亦得巾褐。妇妾袿，出家则褐，女子在家，修学上法，时入山林，合和灵药，皆得被褐。功行未足，因缘应过，虽复尸解，亦同袿。男则单衣，和光世礼，与世大异者，冠巾被褐，不棺不椁，拂山平石之上，拂林深树之下，单衾覆之，於地亦可，不须床席。太古送之旷野，厚衣以薪时火，故火炼易销尽。后世封树，率称人情，恋慕爱着，不忍弃捐，蝼蚁狐乌，终致侵犯，灰土泉壤，永同尘波。石礅用蜃，久已被讥，布囊薄衬，从来见美，为道济神，形骸可忘，忽营陵墓，费累存亡。悉不得怀协灵文，苟滞法服，沉沦泉曲，幽显受灾。当别营物故之方，炼度镇尸之法，转败为成，虽妙而苦。能悟此苦，迨及盛年，勤修道术，吾我兼全。吾者悟也，神之别名，我者俄也，形之别号。俄顷应去，悟者长留，留神则形住，住形则神一，一其形神，无上之士也。乖离神体，抑割去留，转轮方欢，中真以上也。不悟而分去，或不分而悲伤，下流之曹也。上士化下，下感从上，身神虽未便一，可得两顺延年，年延功积，自然成一，守此一者，由乎才明。明君训下，皆当受法，法服为先，先检身也。谘师请议，检於口也，习经研旨，检其心也。检心以经，不起邪想，检口以议，无复恶声，检身以服，非法不行，行法守一，服为其先也。一有三一、真一、太一，又有玄一。学法大殊，身神裸袒，矫迹激时，应运显异，焦先之俦，不拘於服。
　　凡贵贱男女，未奉大道，或已奉道，未受经法，皆各随方制作衣服，彩素布帛，丰俭适时。若从俗入道，受化为民，民有科戒，未成弟子，佩箓参法，禀经受图，乃为弟子，服与民殊。初请法时，深衣绔褶，布巾缊褐，靴履屣屩，叉手手板，随其土风，因修渐教，不即变革。箓生男者，俱服单衣，巾帢通着，换易任人。古者治职，其衣则同，冠皆进贤，后加介帻，革带囊绶，笏舄备焉。系师入洛，谓通阳官，改为玄冠，去其绶带，冠用皂纹，黑罗葛，状如幅巾，安絯擛缘，簪缨相类，侧而着之。礼玄冠不吊，魏武之时，素为此冠，着以相吊，积历多年，有中书监荀勖，着经树间，为垂枝所连，遂凹其上。今之惬法，出乎此冠。上古玄冠，生於麻冕，帽之先幅巾而已。幅巾细布四十升者，幅广二尺，条长四尺五寸六分，其一横而屈之，缝於两边，开下缝髻，垂后覆肩，热则短之，指周乎髻，斋则解之，加以颜带。后世俭弊，升细难营，丝葛代充，转亦下小，是以仲尼之今也纯俭，吾从众。但开辟之初，人皆肉髻，有发细短，垂下蒙密，名为寒毛，毛却於寒，故以为称。羲皇之后，世浇气薄，肉髻渐消，毛长为妨，边方或髽或剪，中国揽而鬓之，稍就加饰，覆以取温，幅巾既用，帽仍生焉。神仙肉髻，细发如云，至于黄帝，玄素来仪，头上霄气，峨峨通天，授帝妙道，奖垂衣冠，冠冕之兴，盛乎此世。世异法殊，因革日滋，尊卑品秩，其冠不同。尧时有触邪之兽，名为獬豸，其角并向，冠又象之，故名尧帻，着为职任，责罪治恶，其间直分，又名为分。汉元皇帝，额有异毛，不欲露之，复加颜带绕边，或帻其上犹空，带结在后，后遂缝之。至王莽头秃，始覆其上，上复有冠，尊卑各异。
　　平天冠者，古之冕也，贤人学士，章甫华山，随世而生，文武辩别。自古至今，道本一也，相传转讹，失清入浊，杀害耽滞，淫祀祈恩，乖道无福，邪精相欺，小鬼强魔，亦有知见，见人先善，德业应兴，因妖云好，自为己恩。或人善将歇，凶罚应至，又伪作灵语，戒其祸败，愚人信之，偶有斯验，不悉分明，十中其一，谓为圣神，求欲无已，又忿无验，颠倒性情，喜怒无定，名之为俗。俗者何也，欲也促也，欲滞灭促，故宜遣之。是以大道以无欲为妙，学善之俦，务少私寡欲，欲与少欲，心已不同。劝进学道，服与世异，世不着巾，巾为道法，法乎上古，贵重玄风。其巾有角，本不丫中，丫中象□，出自后人。其前椭角，起於郭氏，后汉征有道，名泰，字林宗。古不应聘，皆着角巾，林宗尝行，中途遇雨，角巾折垂，时人慕德，未知其故，竞折其巾，遂乃椭之，有似嵩叶。又揲为三梁，象於进贤冠梁，其数各异，一粱象一角兽，六合同归，一角兽出；二梁象二角兽，狱讼正平，二角兽出；三梁象三角兽，王者法度修明，三统得所，三角兽出。诸所象者，皆感德而生，学道是以着之。花叶之盛，莫过芙蓉，道贵其义，又象其叶焉。高下大小，取适随人，少发安带，不用垂缨，总而言之，名芙蓉巾也。别有芙蕖之冠，周人谓为委貌，装制小异，体用大同，本是诸天神圣高德之冠，皆结三素紫云，或七色霄霞，或九光精炁，自然成冠，冠乎肉结，通畅身神，身神清虚，结而非碍，似肉似骨，似皮似血，似筋似脉，似有似无，为而无为，有而非有，非有故无累，无为故常全。诸似而非，皆是真炁，真炁本一，化为众形，形以合神，神与形一，一不相离，无复毁成。是以太上妙体，常住玉京，得道眼通，自然能见。凡夫肉眼，岂得睹之，睹之由学，学精必通，通感之时，神官降赐，神物备至，衣冠为高。昔天真皇人，以遗帝俈，茅君九锡，又蒙此冠，受三洞者，皆得冠之，始学德轻，不可妄着。
