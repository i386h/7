<!-- { "loadSidebar": true } -->
　　广成先生《赞导仪序》云：经科所称，斋官之内，谓行斋道官也，今误为斋主。以道德尊高者为法师，即高功也明练法度为都讲，赞唱导引，法则轨仪，皆其职也。欲令群官整肃，仪轨森然，须先呜鼓击磬。齐众而后，陛坛赞唱。或都讲年德稍高，不欲一一劳止，即於众官之内，补一人执磬唱礼。盖事出一时，元非古制。今知磬是也，已着为定式久矣。盖古仪尚简，今法事烦多故也。高功法师，职在敷奏，进止俯仰，居众之先。或昏耄不任，自可求退，不可委之他人，翻类冗职。监斋秉执科宪，弹纠愆达。若有亏犯，预须以罚简告之。受罚之人，亦须甘心伏罪，不得使禅纠之际，彼此谊然取笑，众人贻咎。玄圣侍经，则检校坛场，主张法席。经科几按，供养所须，施利敷张，皆须整治。况旧法於斋堂之内，即今之坛场也。置两高坐，三时讲赞。自法师以下明经者，请升法座。至诵经之时，众官既坐，一人行净，侍香行香，侍经行经。诵经既毕，收经安置，安於斋堂之中，严持供养，不得虚参职任，使几案纵横，坛场污杂，并外人凌冒，轻触神真。侍香所职，具在简词，近者因循，多不供职。侍灯唯在勤励，兴废合仪，彻曙续明，斯为称职。近有不经之士，不使侍经整饰坛筵，别置直坛之号。今之直坛，昔之侍经是也。六职之外，颇有冗员。盖由蜀中於古仪之外，又有外坛法事，非众职兼为。事有怀旷，遂令三侍兼宣词忏，分行外坛，致使侍经、侍香、侍灯本职者，而不问事。虽分委职事，亦须法事之服。当与检按，庶合仪轨尤佳。又按金箓古仪，及黄箓旧法，宿启之夜，及言功之时，皆先作自然朝，即礼十方，忏悔三礼是也。然后行事。故启斋仪轨，止是戌时，迎官列位於玄师前，一人读职状讫，即投词于正坛，上十方香，升内遗，上香，礼师，发炉，下俯伏，依然朝。次读斋词，大谢后宣戒。都讲署职之官，受职宣科禁，发愿，复炉，出户至玄师前补向。所以云：须明旦晨晓，依法行道。此法自张天师、陆简寂、寇天师、张清都，相传至今，颇历年代，皆以斋法出於自然朝，示不忘本也。近有庸流，不达古贤之情，先於玄师前，补署六职，宣科授简，然后升坛，仍云简寂先生斋法谬误。饰非谤说，词理纷然，寡识无知，一至於此。尚有其党，相仿行之，不唯获乱法之愆，实亦受谤贤之罪。达教君子，宜共斥之。东瀛子杜光庭书。
　　历观古仪，并无祝香、庭参，并发奏。杨公杰学士重修金箓仪节次，有祝香一节，乃是官道场之制班定。上香拜讫，令表白道士一员，具斋意，祝香讫，然后退就玄师前补职。今醮事祝香，则高功为之。古仪非无参神，即宿启是也。所以广成先生反覆论之。是以补职说戒，居宣词之后，乃是先关告上真，启白修斋之意，初非降圣酌献之时。自悟微子着《刊误论》，徇一己之见，乃云：岂有彻祭之后，方且补职说戒。杨公杰承悟微之失，遂迁补职说戒於启事之先，大失历世宗师本旨。今有参神，又有宿启，又有启坛之初，坛外关告，殆似屋下盖屋，屋上张盖者也。行之既久，难以改更。但直免坛下宿启，及三日清旦关告，亦稍通也。谨取广成先生，及杨公学士，及孙公教师所定节次，参详古仪，编成赞道，仿古便今，以助道化云。
　　道门通教必用集卷之六竟
　　道门通教必用集卷之七
　　鹤林道士吕太古集
　　威仪篇
　　勑坛仪
　　并取杜天师、杨次公、张无尽三本契勘。
　　凡坛场正北，则都讲桉，便当地户，谓坛外也。张万福天师序事仪内载坛图，以都讲桉为威仪桉，谓一坛威仪，皆自都讲赞导也。则勑坛，当是都讲为之尔。杨杰次公乃云：选有威仪道士一员勑坛。是不知都讲为威仪也。又云：置剑水於地户。不知都讲所立，即地户也。若坛不正北，则宜迁之。
　　白事存想。
　　杜天师云：威仪法师，玄冠绛褐，立於地户，上启事具所受经箓治职。臣某伏闻运阴阳者，莫过於百灵；济家国、幽明者，岂逾於大道。故碧落有灾祥之变，可以消禳；黄箓有拯拔之科，许令修奉。臣等窃慕真化，叨称治官，所历山川，敢忘报效。今奏为某宫於某处修建某斋，若干日夜，行道转经，依科关奏。臣等澡炼形气，疏渝精神，克期奉行，敢不上达。伏惟太上布惟新之令，开覆育之恩，勑下真官，分司降鉴，使烟云暂息於三景，风雨无施於四溟，忏谢必闻，启传无间。臣等不任望恩之至，精思念真，伏待报应。
　　杨公本云：白事前，先存三师在西，次存唐葛周三真君在前。唐君朱阳，情通天冠，绛章单衣，执龙头宝剑，左手持符。葛君衣服，同执玉戟。周君冠服，同执玉阳之节。
　　次存真官朱衣，乘九凤乘斗，而下临坛所收秽。
　　次存七星覆己头上柄指前，勿令遮己目。然后白事，不若白事下存想，并存四灵在左右前后，日月五星在头。此出杜仪
　　存想毕，以简授侍者。
　　次握固垂手，召四灵。握固，以大指掐中指中节，四指齐收于手心。
　　东方青龙，角亢之精。吐云郁气，喊雷发声。飞翔八极，周游四溟，来立吾左。
　　西方白虎，上应觜参。英英素质，肃肃清音。威慑禽兽，啸动山林，来立吾右。
　　南方朱雀，众禽之长。丹穴化生，碧霄流响。奇彩五色，神仪六象，来导吾前。
　　北方玄武，太阴化生。虚危表质，龟蛇合形。盘游九地，统摄万灵，来从吾后。
　　次两手捧心，足履丁字。
　　吾召四灵，四灵既集，即当游带，日挟月行。九州十六神将为吾使，太一星君部下，有十六神将，主知天下灾福。或有未尝知闻，遂改为六十神将。天地水官同其休。天地水字，作丁冈三才步，就剑水，出杨仪。旧仪，皆云天官、地官、水官，杨本为善。
　　次右手执剑。
　　五行所运，火木水土金。吾佩刚剑，禁勑鬼神。二十八宿，随吾指陈。北斗七星，挟辅灵真。周流万方，百福同臻。
　　次左手执水□。
　　江河淮海非神水，谓咒水为神水，江河淮海皆凡水。有或改为凡水字，乃所见之误。五龙吐出清天地。大帝服之千万年，今日吾将净妖气。
　　次剑水相向咒曰：
　　谨请东方青龙，衔符带剑，降真气入吾水中。南方赤龙，街符带剑，降真气入吾水中。西方白龙，衔符带剑，降真气入吾水中。北方黑龙，衔符带剑，降真气入吾水中。中央黄龙，街符带剑，降真气入吾水中。吾水，非常之水，五龙五星真气之水。吾剑，非凡之剑，九炼坚刚，七星挟旁，踏蹑北斗，跨踞魁罡，太一作水，杠张皆是作字，杨本是在字，作字为善。周流万方，三本皆无以水噀天，以水洒地之句。清无过水，浊无过秽，以清荡浊，以水治秽。亦无速去万里，不得停止字。急急如律令勑摄。向破噀水，杨本如此，谓斗柄直时，所指为破。然坛场坐向或有不便，心存之可也。
　　次至西南方，诵净天地咒。
　　洞中玄虚，晃曜太元。八方威神，使我自然。灵宝符命，普告九天。乾罗答那，洞罡太玄，斩妖缚邪，杀鬼万千。中山神咒，元始玉文，我诵一遍，却鬼延年。按行五岳，八海知闻，魔王东首，侍卫我真。凶秽消荡，道气长存。急急如律令。
　　次至西北方，诵安土地咒。
　　元始安镇，溥告万灵。岳渎真官，土地祇灵，左社右稷，不得妄惊。回向正道，内外澄清，各安方位，备守帝庭。太上有命，搜捕邪精。护法神王，保卫道场。皈依大道，永亨利贞。急急如律令。
　　次至东北方，诵净坛咒。
　　吾是洞中太一真，头戴天罡步四灵。守把龙力巽上立，迤逦旋行直至坤。地户艮宫须结界，不得分外停妖氛。禹步魁罡正乾亥，直至天门谒帝君。急急如律令。
　　次至东南，存天蓬元帅在上，诵咒。本号北帝五灵元老咒，出正一考召斩邪引。
　　天蓬天蓬，九玄杀童。五丁都司，高刁北公，七政八灵，太上皓凶。长颅巨兽，手把帝钟。素枭三辰，严驾夔龙。威剑神王，斩邪灭踪。紫气乘天，丹霞赫冲。吞魔食鬼，横身饮风。苍舌绿齿，四目老公，天丁力士，威南御凶。天驺激厉，威北衔锋。三十万兵，卫我九重。辟尸千里，祛却不祥。敢有小鬼，欲来见状。镢天大斧，斩鬼五形。炎帝裂血，北斗然骨。四明破骸，天猷灭类。神刀一下，万鬼自溃。急急如律令。
　　次至西南，存天猷副元帅，诵咒。天猷神将，威制群魔。头戴天圆，足履地方。冠带九气，结为衣裳。日为圆象，月为圆光。身披北斗，六甲九章。左踞河魁，右倚天罡。能伏邪鬼，烁除不祥。神丁一谕，鬼秽消亡。急急如律令。
　　次至西北，存真武将军，诵咒。谓真武居右，黑杀居左。
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精。救护群品，家国安宁。敢有小鬼，欲来见形。吾目一视，五岳摧倾。急急如律令。
　　次至东北，存黑煞将军，诵咒。
　　北方黑煞，五气天君，光华日月，威备乾坤。走符摄录，断绝鬼门。行神布气，辟除五瘟。左右吏兵，三五将军，雷公霹雳，电掣风奔，刀剑如雨，队仗如云，手执帝钟，头戴昆仑，行绕天下，收捉鬼神。九州社令，血祀之兵，不许拒逆，敢有张鳞。镇星缚手，北帝收魂，三台七星，持刀斩身。邪精魍魉，耳不得闻。闻吾咒灭，碎如微尘。急急如律令。
　　次至东南，诵解秽咒。
　　谨上请东方青帝，木官，解秽君吏九人。南方赤帝，火官，解秽君吏三人。西方白帝，金官，解秽君吏七人。北方黑帝，水官，解秽君吏五人。中央黄帝，土官，解秽君吏一十二人。天上直符解秽君吏，地下直符解秽君吏，今岁今月、今日今时，直符解秽吏兵、童子玉女，各百二十人，一合具官来下，降此坛所，解除天厌地秽，人厌鬼秽，所有六畜禽虫不净之秽。仰破秽凤凰，从前至后，自东及西，一一解除，密显清净，不得停止。急急如律令。
　　次至西方立，面东，存青帝君，诵东方咒。五方五灵、五老帝君，保国学仙。咒出《洞渊神咒经·消灾品》。
　　元精混沌，青气散分。神童十二，保镇肝魂。二七四五，变化云营。九灶九社，老木不淳。神虎吐毒，剑掷火焚。扫灭青症，光景妖氛。识神真正，安保帝君。急急一如东方九气天君律令。
　　次至北方立，面南，存赤帝君，诵咒。
　　赤明开图，炎精扇飙。三童一宅，焕赫浮飘。司明得失，万帝宗朝。朱凤吐火，金石化消。流铃飞电，诚万赤妖。束缚九丑，灰覆火烧。肃清皇祚，道德逍遥。急急一如南方三气天君律令。
　　次东方立，面西，存白帝君，诵咒。
