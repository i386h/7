<!-- { "loadSidebar": true } -->
道门通教必用集
　　经名：道门通教必用集。原题宋吕太古集。九卷。底本出处：《正统道藏》正一部。
　　目　录
　　序
　　目录
　　卷一　矜式篇
　　太上出家经训
　　玄门入道求出家法身十七愿念
　　历代宗师略传
　　卷二　词赞篇
　　启堂颂
　　焚牒颂
　　智慧颂
　　奉戒颂
　　请师颂
　　唱道赞
　　华夏赞
　　三启颂三首
　　玉京步虚词十首
　　金阙步虚词
　　步虚词十首
　　玉清乐
　　上清乐
　　太清乐
　　白鹤词（四首）
　　出堂颂
　　经仪三归依赞
　　宿命赞
　　启经赞
　　送经赞
　　解坐赞
　　七真赞
　　小学仙赞
　　焚章颂（二首）
　　焚词颂
　　度简颂
　　符戒颂
　　焚简颂
　　山简颂
　　水简颂
　　三涂五苦颂
　　明灯颂
　　散花乐
　　古散花乐
　　五字散花乐
　　散花词
　　焚朱表颂
　　解坛颂
　　还戒颂
　　辞师颂
　　奉送赞
　　难思议赞
　　祝镇天真文
　　一炼度真文
　　又一首
　　五方消灾真文正字
　　祝消灾真文
　　祝符戒
　　祝荚龙
　　十二念
　　十二愿
　　巢仪十二念
　　普供养赞
　　祝八威真文
　　八威真文
　　卷三　赞咏篇
　　五方卫灵咒
　　五炼生尸宝章
　　外坛赞咏
　　为亡者皈依三宝忏罪
　　又一首
　　卷四　启奏篇
　　高功上御案香祝
　　上手炉香祝
　　上洞案香祝
　　上手炉香祝
　　祝香后入意文
　　启坛文
　　启坛文
　　黄箓斋祝香入意后文
　　诸斋祝香陈愿意后文
　　启坛文
　　启坛告真
　　宿启白五师文
　　建坛发炉
　　启斋五师前
　　清旦
　　临午
　　静夜
　　本命经文
　　真武经文
　　安宅经文
　　卷五　职佐篇
　　黄箓第一日：为国叹经文
　　第二日：迁拔叹经文
　　第三日：消灾叹经文
　　饿晦
　　黄箓启坛忏悔
　　散坛忏悔
　　消灾忏悔
　　迁拔忏悔
　　外坛开方
　　黄箓大斋第一度：召请祀典神祇
　　第二度：召请亡魂
　　第三度沐浴度魂仪
　　咒施甘露法食仪
　　卷六　赞导篇
　　卷七　威仪篇
　　勑坛仪
　　杜天师杀剑咒
　　张无尽金箓仪中煞剑咒
　　杨次公敕水启白
　　张无尽启白
　　新修
　　卷八　威仪篇
　　第一时
　　第二时
　　第三时
　　第四时
　　第五时
　　第六时
　　第七时
　　第八时
　　第九时
　　卷九　精思篇
　　发奏
　　白事
　　升坛
　　夜入户咒
　　夜出户咒
　　朝入户咒
　　朝出户咒
　　存思
　　步虚精思
　　释诀
　　命魔咒
　　命魔说
　　诵经静念诀
　　《道德经》精思存神诀
　　《度人经》精思存神诀
　　释诀
　　《南北斗经》精思存神诀
　　《道德经》玄蕴咒
　　《度人经》玄蕴咒
　　《生神经》玄蕴咒
　　赵明举法师存气熏衔歌
　　印章七元魁杓真形符
　　伏章步斗图
　　步斗歌
　　道门通教集序
　　天师立教於西蜀，广成终老於益州，故蜀之人奉道为盛，而仪注亦甚。详第所传，素无刊本，差误实伙。顷观中藏书既成，适左史简池刘公、太常眉山朱公，官中都。元素因宗丞二江李公有请，得都下道经数百卷，皆吾蜀所缺者。其间科仪居多，乃令小师太古，参较同异，考古辨今。始自童蒙，讫於行教，缀缉成集，以贻后人，会掌两川黄箓。四方同人，莫不辐凑，用是俾锓诸木，与众共之。予尝患不善，斲者旁观袖手，又从而指笑之，或则钳口结舌，秘为己私，终身不肯吐一辞与吾徒。是正岂太上为人，则愈有愈多之意，教门缺典，不特此识者，尚同是念，以侈正一广成之风，不亦宜乎？嘉泰改元，辛酉季夏，江原朴庵道士吕元素昼。
　　古者，天子祀天地，格神明，皆具牺牲之礼，洁粢盛，备衣服，先散斋，而后致斋，以成其祭，犹虑仪不及物，与不成享也，而况士庶乎？是以太上谈经立法，以好生恶杀为务。继之天师因经立教，而易祭祀为斋醮之科，法天象地，备物表诚，行道诵经，飞章达款，亦将有以举洪仪，修清祀也。是故歌雍诗颂清庙，使声成文，谓之音可以通于神明，祷于上下，唱步虚，咏洞章，原其理也，亦无二致。自天师立教之后，而道家者流合规仪者，则失於声音之学；得音声者，失於规仪之备。亦犹公输子之巧，不以规矩，安可以制其方圆乎？宋时鹤林吕氏，因诣京师，览藏典而搜括道玄，编成集策，目之曰《通教集》焉。上自天子，下至庶人，为国为家，为存为亡，祟修醮祭，钦崇道教，无不旁通。抑亦使学人，必以规矩，而通达其教典。观其用心，亦普矣。云台何公，亦因而发明，而使人谙炼科教，编类《炼教集》通行於世。二书之中，互有得失，观览之者，不无疑焉。今锦城三井观道士马道逸，簉迹於簪裳者，积有年矣，留心於科教者，未尝时辍。於是混《通教》、《炼教》二集，取其长者，类聚以成一家之书，锓梓以广其传。嘱予以叙其意，愚曰：讲学之中，予每留心。科教之内，积年以来，予亦荒嬉。子以为教，而弘是心，予敢不勉，以成其美。学人得此，以知轨范，志士修之，以通神明。是亦教门之盛事也，谁不予之。岁在元贞中秋，仁安观长讲弘道悟真大师韩混成谨序。
　　道门通教必用集目录
　　慕道之初，必求标准，发愿持戒，经训具存。自汉及今，扶宗立教，人天师表，皆可模范，故立矜式篇第一：
　　太上出家经训
　　历代宗师略传
　　童蒙入道，应和居先，起自启堂，讫于辞圣，皆可赞颂，着於经科。点授之初，可无善本，故立词赞篇第二：
　　步虚词及赞颂
　　祝诸品真文符简
　　五方消灾真文
　　十二愿念
　　童子长成，教习音韵，单声诵念，赞助行持，传闻舛差，蹈袭芜鄙，悉加厘正，俾就谨严，故立赞咏篇第三：
　　五方卫灵咒
　　五劫生尸章
　　外坛赞咏
　　法桥文
　　为亡者归依三宝忏罪两章
　　安慰亡者并奉送文
　　旧本步虚篇第四：
　　今删出步虚，添炼教启奏篇。
　　关奏启白
　　上御案香
　　祝香后入意
　　启坛文
　　黄箓斋祝香后文
　　宿启白五师文
　　建坛发炉
　　启斋五师前启师
　　黄箓为国三时告师
　　本命经文
　　真武经文
　　安宅经文
　　冠简之初，必由赞佐，内外法事，非止一条，文或未安，本或多误，初步宜谨，择善而从，故立职佐篇第五：
　　三日叹经文
　　黄箓启散忏悔
　　消灾明真忏悔
　　开五方文
　　三度召请文
　　咒食仪沐浴仪
　　举扬之职，分司威仪，节奏详明，音韵典雅，广成着述，专立为科，必得其人，以动众听，故立赞导篇第六：
　　杜天师赞道仪序
　　开坛仪轨
　　宿启仪轨
　　行道仪轨
　　诸忏举方
　　转经仪轨
　　斋堂仪轨
　　言功设醮仪轨
　　古称威仪，今号都讲，一坛节奏，同着前篇，敕水戒严，启经赞述，皆为紧要，尚多讹误，故立威仪篇第七：
　　敕坛仪
　　九时引经文
　　高功之任，道德威仪，檄召存思，百灵咸听，各有仪注，考诸前人，集为一篇，以备讲究，故立精思篇第八：
　　发奏诀法
　　白事说
　　升坛关奏说
　　朝夜出户入户咒
　　礼师存念法
　　鸣法鼓说
　　步虚命魔存思法
　　诵经静念诀
　　开经蕴咒四首
　　出官精思存神诀
　　宣章读太清衔说并歌
　　印章七元符并说
　　通天门符聚散形并咒
　　伏章步斗图并歌
　　右八篇，皆从道教经科，及历代宗师、近世知名之士二参详考究，集为一编，不敢少有臆说，以误后贤。秘为一家之私，则非通论，爰锓诸木，与同学共有，为传道度人指教之须。吾侪勿以轻授白衣之徒，自取悔吝。盖此集稍似详备，彼必弃业背本，从事於斯，他日败亡，不无谤怨。其如老庄玄虚之学，金丹养炼之方，奉道之家，人人有分，非此道之在世，系乎朝廷科制也。通识之士，必以斯言为然。嘉泰辛酉季夏中渐江原鹤林道士吕太古书。
　　道门通教必用集卷之一
　　鹤林道士吕太古集
　　矜式篇
　　太上出家经训
　　《出家因缘经》云：道士，凡有七阶。天尊言：一者天真，谓体合自然，内外纯静。二者神仙，谓变化不测，超离凡界。三者幽逸，谓含光藏辉，不拘世累。四者山居，谓幽潜学道，仁智自安。五者出家，谓舍诸有爱，脱落嚣尘。六者在家，谓和光同尘，抱道怀德。七者祭酒，谓屈己尘凡，救度危苦。所以名道士者，谓行住坐卧，举念运心，惟道是修，惟德是务，持斋礼拜，诵经烧香，奉戒修身，然灯忏悔，布施愿念，讲说大乘，教导众生，发大道心，造诸功德，普为一切，后己先人，不杂尘劳，惟行道业，故得天上地下、六道四生，礼拜皈敬，最为尊胜，不朝天子，不揖诸侯，作人天福田，为三界依怙。
　　玄门入道求出家法身十七愿念
　　一愿不杀生命，断圣种故。二愿永不饮酒，败习性故。三愿永不血味，与体同故。四愿不食五辛，障生天故。五愿不犯淫欲，自乱心故。六愿不说
　　他过，人恶闻故。七愿不贪财货，为妨道故。八愿勤修功德，自庄严故。九愿不恼乱人，成怨业故。十愿利人不舍，不异我故。十一愿永不妄语，人不信故。十二愿永不懈怠，退道心故。十三愿修学一切方便，成种智故。十四愿永不盗一切物，必倍偿故。十五愿长内修斋，得齐心故。十六愿常照诸法空静，速进道故。十七愿常敦默如愚，自安静故。
　　已上并童子入道受持。
　　《升玄经》云：为道士者，与彼俗人事事有反。目不多瞻，见好不惊。耳不听谗，不听乱声。鼻不嗅香，芬芳之腥。口不嗜甘，茹犯众生。心不想欲，财色华荣。手不奸用，足不恶践。此道士之行也。
　　《升玄经》云：凡出家者，除去饰好，服御巾褐，卑床小屋，容身而已，不得奢侈。除病及游，行就请外，净居闲处，玄乐道，此谓闻道初门、大德之本也。
