<!-- { "loadSidebar": true } -->
　　皇老储灵粹，金精耀斗威。六天咸馘灭，万宝复幽微。爽气浮高阙，寒光霭素辉。空洞披玉勒，空洞之文，勒字玉简，故云玉勒披开也。华丽九霄飞。
　　北方开皇玄上五阳梵混之气宝章
　　五气符元妙，诸天混太冥。神旌飞羽黑，神旌以黑羽为饰飞扬也。玉女散花青。紫策封天宝，玄文凛帝庭。玄天之文严，重秘于帝耳。文言为凛也，玄天、玄风，皆误。群魔钦至化，万国保安宁。
　　中央
　　上皇中灵一阳梵宝之气宝章
　　混黄生一气，感化结真形。上德持柔顺，金光洞杳冥。建中该九极，执本统三辰。炜烨天端上，飞芒耀玉灵。
　　外坛赞咏
　　坛外法事，字字皆以拔度为本，诚非细事，况是施主追悼之际，惨戚装怀，讴歌词曲，尤为不便。今取前有偈颂及新添，以助行事，庶几典雅。
　　开方偈赵明举
　　先吟此偈，然后开方，四人送唱，以意称扬。
　　六璃回驭息虞泉，城郭楼台入暮烟。
　　夜漏初传人已静，阴关仍辟鬼为尘。
　　玉隆有会如何向，里域分司守护坚。
　　欲得大方随处去，须凭真诰为敷宣。
　　第一度召请诸神偈
　　新添以大圣仙元教主，四声吟之。
　　龙驾相将下紫清，遍延群望竖旛旌。
　　诸神悉自无方至，云裹追班听跸声。
　　第二度召亡人偈
　　夜府多寒闭苦魂，女青天诏制辞温。
　　灵婶启道招游爽，符吏匆匆为骏奔。
　　第三度召请偈
　　大道哀深六趣幽，长於苦海驾慈舟。
　　紫坛夜永开方便，跻入洪钧一气收。
　　澡浴偈
　　先同诵八天梵文，令法师存想，取三十二天真气入浴水，然后吟此偈。偈毕，一童子诵文，引科偈。
　　总因心垢难湔洗，苦海漂流不净身。
　　津津恶障未祛除，穆穆清光难礼觐。
　　金龙负致长庚水，玉女分传御坐香。
　　三熏三沐整威仪，蹑景乘虚朝太上。
　　引沐浴仪语新添
　　上来奉召，所荐亡者，已承温诏，得出寒乡。随符吏之匆匆，不行而至；望旛竿之缈缈，应召而来。将朝对於轩墀，即受传於符戒。先须澡身浴德，振衣弹冠，敬凭神咒，以护符请就，兰汤而灌濯，四灵备卫，九气密罗。澡浴仪文，请为宣示。
　　法桥偈
　　普献无边圣，香烟散十方。愿乘七宝台，垂光五浊世。永度人天众，咸令上法桥。同会证无为，勤修不退转。
　　法桥文
　　合道场人，至心归命，十极虚皇之圣，五灵引导之童。愿赐慈悲，特垂救度。窃以欲海深而易溺，当究滥觞；道岸高而难登，孰为援手。由性情之迷悟，致霄壤之升沦。嗟彼众生，处於浊世，爱流成海，虐浪滔天，贪嗔腾汹汹之波，结习自涓涓之滴，逐物而就，死者满目，皆是反身。而达岸者，举世实希，岂无汲引之门，救此漂沦之苦。惟太上悯众生之俱溺，设妙法以为桥，命十极天尊作圣涯之砥音纸柱，诏五灵童子为道海之津梁，拔出迷途，达于彼岸，济弱水三千万里，传音团刚风五百亿重，不踰倪仰之间，即至逍遥之境，端在心源，自反法力，愈加一举足而不失正因，九顿首而上朝元始，更惟众圣密赐护持，庶令苦海之魂，俱遂法桥之上。
　　次和。
　　法桥大度天尊
　　引亡人上法桥。
　　次举。
　　下桥偈
　　津梁苦海法为桥，太上慈悲愿力饶。虐浪中流逢砥柱，爱河断岸得仙
　　□音雕。公子灵旛祛壅滞，天尊援手互招邀。接武下桥趋玉陛，大方无碍信逍遥。
　　为亡者皈依三宝忏罪
　　亡过某等，已承告召，得届道场，将传金口之戒言，祇佩丹文之简箓，然未祛於宿障，恐莫悟於至言，敬依三宝之威光，为忏六根之罪累。盖罪从心起，灭心则万咎冰消；志以道宁，见道则一灵朝彻。宜在洗清情识，蠲洁性灵，速舍妄以归真，庶闻经而契道。夫作善建斋，传符受戒者，先当皈命无上至真十方三宝，仰仗三宝圣力，为亡者忏悔三业罪愆。故经云：若不皈依三宝，是故善法无所依凭。合道场人，同诚皈命。
　　皈命十方道宝，顶礼元始天尊，能为所荐亡魂，解除身业罪。
　　忏悔亡者身业无边罪，种种益难量。举止去来间，滞染诸尘垢。华饰贪逸乐，傲诞世间人。今对大慈尊，一心陈忏悔。愿此身业罪，消除永不生。清静契神仙，永离三边界。
　　皈命上清经宝，顶礼太上道君，能为过去亡魂，解除心业罪。
　　忏悔亡者心业无边罪，种种益难量。嗔喜并爱僧，妄想从心起。嗜欲兼虚妄，嫉妬世间人。今对大慈尊，一心陈忏悔。愿此心业罪，消除永不生。智识迥开明，洞达希夷理。
　　皈命太清师宝，顶礼太上老君，能为过去亡魂，解除口业罪。
　　忏悔亡者口业无边罪，种种益难量。两舌及浮言，毁谤诸经教。啖食有情物，窘辱世间人。今对大慈尊，一心陈忏悔。愿此口业罪，消除永不生。绝彼是非言，常演真经教。
　　向来皈依三宝，忏悔胜因。惟愿亡人，往生天界。花台宝盖，云际来迎。绛节青幢，空中接引。骞林树下，常听仙经。宝月池边，惟闻雅梵。生
　　前万罪，从此消除。殁后三涂，因今解释。乘龙驾鹤，逍逍十极之天；悟道登真，自在三清之境。福流见在，再果常来，此世他生，长亲至道。洪惟上圣，允鉴精诚，捞洒群生，俱登道岸。和不可思议功德
　　又一首
　　稽首归依道，大罗元始尊。杳冥开祖劫，混沌立元根，愿垂清静教，救度此亡魂。众和，往生神仙界，下同。
　　稽首归依经，真文焕八方。炼金成凤篆，揉玉写龙章。愿开金口演，救度此亡魂。
　　稽首归依师，三乘众中尊。先天垂愍济，历劫度迷昏。愿垂无量法，救度此亡魂。
　　忏悔亡者眼耳鼻舌身意罪，六根六欲六情愆。管弦嘹喨少真音，耳紫绿辉华非正色。眼兰麝竞装馨香处，鼻车马争骛驰骋时。身甘辛不节自伤神，口喜怒无常惟夺算。意系六根之罪六根每引轮回路，或以六根为三途，误也。三宝常开拯拔门。以今发露首前愆，总愿罪根尽消灭。
　　次忏怪贪瞋怒愚痴罪，邪淫偷盗杀生愆。谤经毁教不皈依，怨道咎师违誓约。身心妄想无休息，眼耳生贪不住时。未来过去及今生，三世罪根难可测。此日发心陈忏悔，从前障恼愿消除。言词既向道前陈，众圣定於空裹鉴。不可思议功德，众等各各弹指，为亡者忏罪。愿亡者身业消灭，心业消灭，口业消灭，六根消灭，冤债消灭，业障消灭，万罪消灭。
　　愿亡者众罪如霜露，惠日普消融。今世与来生，受性常清静。亡魂出长夜，滞爽达仙源。北都除愆过之文，南府注长生之字。咏赞仙歌空洞响，不闻地狱苦魂声。众等各发至诚心，亡者生天受快乐。已上两篇，并出九幽仪，系广成先生修定。
　　忏罪授戒讫，引亡人归位，次安慰云：
　　亡者某等，已对三清，亲传九戒，即肃恭而谛受，宜寅畏以钦承。仍备肆筵，各惟就序，享芬芳之嘉荐，俟周满之洪因。斋主望灵，虔诚设拜。或咒食，即於此为之。或未咒食，於此回向，出九幽仪。
　　送亡人法事出回桥仪
　　今则斋事周圆，法筵斯罢。宜承善利，共沐殊勋。逐慧光而睹天尊，捧符命而登仙界。亡过某等，既已闻经听法，必能见性知天，仰侍丹舆，便升云路，上升仙桥，於此际登，朱陵府向。今时既得超生，各流恩福，斋主虔诚，谨当奉送。
　　偈
　　法筵胜会功圆满，远逝新亡尽往生。齐向升仙桥上过，各赍功德礼三清。
　　道门通教必用集卷之三竟
　　道门通教必用集卷之四
　　鹤林道士吕太古集
　　启奏篇
　　高功上御案香祝
　　玉华散景，九气含烟，香云密罗，径冲九天。侍香金童，传言玉女，上闻帝前，令臣所启，咸乞如言。
　　上手炉香祝
　　道由心学，心假香传，手执玉炉，心存九天。真灵下盻，仙饰临轩，令臣关告，径御三天。
　　上洞案香祝
　　朱阳九霄，蔚蔼元晶。灵凤来翔，上朝玉京。流结感化，仙道克成。愿此丹祷，随烟迅升。
　　上手炉香祝
　　百神罗刑，心存洞阳。左命真伯，右挹元皇。开发灵篇，大梵隆昌。紫烟上达，万道丕张。
　　祝香后入意文
　　伏闻杳杳太清境，隔世几尘；巍巍无上尊，与人绝迹。敬凭斋戒，辄布恳祈，愿垂降鉴之私，少示感通化之妙。遥瞻云驭，暂离紫霄绛阙之严；骈列星冠，共启玉匮珠旛之秘。用陈诚意，上渎天颜云云。
　　启坛文
　　伏闻云层峨峨，天不閟感通之路；人道渺渺，圣常垂临下之私。严敞家庭，恭修净醮。荐苹蘩於下土，通香火於上苍，敢布愚衷，仰干洪造入意。今则恭岁仙科，仰延真驭，允谓建斋之始，初严事帝之诚。獭祭虽微，龙车望幸。惟喧嚣之秽土，惧渎高明；瞻彷佛之碎容，愈增战栗。伏望云舆鹤驭，下天门之九重；绛节霓旌，驻人间之五浊。玉虚三境，金阙万灵，暂辞邈邈之天，下副虔虔之恳。命里域灵官，肃严醮席。敕卫坛将吏，驱斥妖氛。使精意感通，斋功成就，即荷上圣降临之恩。臣云
　　启坛文通用
　　臣闻湛寂高真，本无为而善应；玄虚妙道，常有感以潜通。非虔仗於灵科，孰仰干於圣造。今则华坛既启，醮礼将陈，先恳祝於皇灵，次披宣於道范。惟冀洞贯九天之上，咸使闻知；昭回三界之中，曲蒙感格。广垂至德，兼覆含生。
　　黄箓斋祝香入意后文
　　洪惟黄箓宝斋，紫阳秘格，上可以镇天安地一下可以保国宁家。济存拔亡，延生度厄，万天所重，千圣攸遵。教演九时，取则九阳之数；坛开三级，旁分三气之华。配八卦於八方，定十干於十位。乾天门而巽地户，艮鬼道而坤人途。莫不弓旗鉴剑，以列於威仪；笾豆陶匏，以荐乎凡品。于以法天而象地，于以通真而召灵。臣等拜贶有初，谒真伊始，想玉阶方寸之地，无敢不恭；瞻天颜咫尺之威，如在其上。伏望三清十极，万圣千真，暂辞金阙之崇高，俯罄尘寰之湫隘，坐使环堵一廛之地，化为清都太微之居，钦俟降临，不胜延伫臣等。
　　诸斋祝香陈愿意后文
