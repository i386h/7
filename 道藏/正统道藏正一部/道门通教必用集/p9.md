<!-- { "loadSidebar": true } -->
　　伏以大道弘化，真一播灵，三清为众圣之先，弥罗冠万天之首。旁分九气，复品四人，踰劫历之先，出阴阳之表，三界为超凡之始，八梵为元阳之初。上辟清圆，下凝方浊。玄黄交感，太素流形。对越在天，准尊元首。於是冬居营室，夏处层巢，饮血茹毛，结绳识事。迨及燧人钻火，伏牺画爻，炎帝肇基，有熊御世，帝誉顺天而行义，高阳任地以依神，夏后祖于唐虞，殷命法乎三圣，文武为继代之主，汉唐宗拨乱之君，莫不龙虎勃兴，风云际会。又况世分治乱，臣有忠良，莫非理国以辑民，皆务积功而累行。故在天为星象，在地为神明，德被群生，泽流万世，膺上帝之休命，授列职之仙班。故《混元图翼》所载云：伏牺为太一真君，神农为南极真君，轩辕为中黄太帝，少昊为太虚真君，帝誉为太玄真君，颛顼为北宫真君，帝尧为太微真君，帝舜为太极真君，夏禹为紫庭真君，殷汤为北玄真君，武丁为紫微真君，阳甲为苍元真君，文王为太虚真君，武王为太平真君，康王为太华真君，穆王为九元真君，汉高皇为北帝宾友，文帝为通玄真君，景帝为太一真君，宣帝为紫华仙伯，武帝为玄成真人。凡诸神圣睿哲之君，皆证清高崇峻之位，曳裾八极，腾景九天。经若不传，世莫能显。复有忠臣贤佐、良辅元勋，位列仙阶，名垂信史，或享世间庙食之盛，或主岳渎鬼神之权。故风后为太华真人，力牧为玄山真人，太山稽为洞庭真人，苍颉为九华真人，容成为应化真人，大挠为玄光真人，奚仲为太成真人，传说为左言上相，叔齐为金阙仆射，伯夷为太微侍郎，周公为紫微都护，太公为紫府道统，越范相为金天真人，汉留侯为太玄童子，东方曼倩为岁星真人，杨子云为河源丞，孔安国为太玄监。又《真灵位业图》所载，召公、季子，皆为南明北明之公；齐恒、晋文，并领司命都禁之职。元规、幼舆，为左司禁；元直、深源，为侍帝晨。陶士衡为河西侯，温太真为监海伯。凡诸贤哲，皆有典司，计年限以进升，视功勤而超证。故北帝则三千年而一易，岳渎则六百载而始迁，武解为地下鬼王，文解为地下主者。至忠至孝，至贞至廉，初为鬼官，转升洞府。类皆百四十年而进补，入宴东华；阶分二十七品以历升，方逃大劫。惟上天黜陟之甚閟，非下界耳目之可窥。谅累积於巍功，方渐登於仙位。况兹庸蜀井络之地，实依曾昌建福之休。金马碧鸡之神，昭垂汉策；铜关玉垒之庙，大庇坤维。群望分司，柔示列止。自蜀郡以类而推广，遍率土皆有於纲维。山川九州，玉帛万国，鬼神司之。幽隐庙貌，遍於迩遐，功忧在民，靡神不举。今有奉道某家，遵九坛之典训，奉三箓之彝仪，上极郁罗之天，中该乾坤之界，下际洞渊之府，幽覃朔都之乡。一念感通，百灵交会。凡天地水陆，遍祈而致祷；宜山川鬼神，咸集於无方。伏愿大恢得一之灵，悉自无方而至，为奉碧简招真之命，并簉金阙朝真之班，对扬天休，保安国祚。封掌生死。仍开方便之门；把握阴阳，尽跻皇极之世。伏愿暂驻风云之驭，俯歆苹藻之羞，阴佑斋功，克谐愿望，再伸偈颂，感格威灵。
　　帝王稽古代天工，异教同风建大中。
　　元首股肱无二用，鬼神贤圣信兼隆。
　　人间祀典思遗列，天上仙班答骏功。
　　香火载严遵溥告，愿驱云驭格精衷。
　　第二度：召请亡魂
　　游魂为变，大夜不晨。必倾九色之金光，用掣重阴之铁锁。大方无碍，万法昭融。
　　举天尊
　　有物混成，皇生天地。圆清方浊，厥中生人。是名三才，各具道性。天长地久，无古无今，推荡阴阳，裁割昏晓。一气不息，万形以生，卓然有神，是为造化。人居其内，上配两仪，贵贱虽殊，贤愚有问。其所禀受，同此一初，负阴抱阳，圆首方趾。始从婴孺，精守神全，天真不亏，混沌未凿，不慕富贵，不羞贱贫，虽含识知，纯粹精白，名真实性，无邪伪心，得生为人，所贵在此。洎及长大，身与世交，渐丧天真，熏煎人欲，赤子之性，日削月悛，林林而生，滔滔皆是，惟务逐物，不知爱缘。岂识此身，上配天地，始从胎育，降气九天，十月既圆，万神备守。一形既诞，七窍开明，头布九宫，九真所莅，中分五藏，各有一神。三魂处肝，欲人为善。七魄居肺，欲人为非。二十四真，分列三部，紫户玉阁，绛宫丹田，中有真人，号曰赤子，天地神气，三万六千，关节机微，皆归掌握。人之一身，岂不至贵。尤所贵者，唯吾一真，是厥初生，纯粹精白，人能处世，各知自存。周身中神，欣喜踊跃。顶戴之星，光明照耀。其或精炼，可致神仙。真正慈仁，亦能久视。如其反此，莫匪恶缘。神气日衮，星光日暗。一真之性，至死不知。上辜大道，混成之缘，下负两仪，受中之道。冥冥长往，与鬼为徒。万神悲哀，各去其体。或沦幽夜，或属鬼官。欲求超生，渺无涯涘。惟我太上，历劫宣慈，於生死流，辟津梁路。神旛启道，黄诏招魂，香水荡瑕，法桥拯溺，灵符起死，妙戒归真，云篆迁神，法灯破暗，昭垂道妙，还复性真。使诸众生，从死灭后，於诸苦趣，发回向心，认处天真，忏悔恶业，乘六通惠，出万鬼群，得睹天尊，说无上道，炼形火府，度品南宫。各随本人，根品深浅，其如顿悟，便超人天。以渐进修，复生正性。如上所说，具载真经。危哉一心，生死轮转，使我太上，弘誓不忘。愿诸众生，皆得悟道。今有某家，熏修妙供，启迪生方，谨即长途，以伸告召。当愿亡者，各识天真，以本性灵，合诸魂气。大声疾呼，名姓不迷。广进康衢，山川不隔。一念千里，弹指三生。即到道前，了无壅滞。再伸仙偈，招引亡魂。
　　道通天地独人伦，一聚天真万宝身。
　　逐物便沦生死海，观身谁作圣贤人。
　　精金百炼犹诸性，流火重烧复本真。
　　举起神旛祛壅滞，尽招魂爽出迷津。
　　第三度
　　沉阴戒夜，鬼正可呼。滞爽迷方，道常善救。入意
　　举圣号
　　爰有太极，两仪肇分。轻清为天，三辰棋布。重浊为地，万物丛生。六合之间，有中有外。一气之运，有正有邪。中有冲和，烈为人品。间气之积，笃生圣贤。林林而居，混为凡庶。乖戾所聚，是为鬼魔。驳杂之余，下为禽兽。世界肇造，群品自分。草昧倥侗，不安性命，从上古圣，制作是兴。贵贱尊卑，华戎人兽，各得其t 所，无使颠脐。昆仑所临，下为中国，圣贤传道，允执厥中，仁义定名，忠孝同出，以信以悌，以礼以刑，设为多方，防其一念。一念适正，不踰其闲，为天为人，为神为圣。其如乖戾，鸷暴凶复，甘入魔群，与诸天斗。人道之内，缺犯纲常，一失人身，随诸地狱，铁城火绕，铜柱膏然，种种负偿，冤冤报对，魍魉问影，髑髅称孤，溟漠无依，吁嗟长叹。贪瞋痴业，无所解知，饿鬼旁生，随业受报，诸趣升堕，悉本於人。危哉寸心，力敌造化。一悟充积，先天弗违。一迷不回，诸圣莫救。方寸之内，六趣轮回。三界之中，历劫往返。业火炽盛，焚烧大千。逝水渺弥，飘沦八极。到此境界，奔迸仓皇，呼叫悲号，孰为救度。惟我大慈悲父元始天尊，放大光明，普照无外。於业力海，稳驾慈航。於虐焰城，沛为法雨。玉颜恻隐，金手提携。以大神通，启其真性。一弹指顷，尽出苦轮。一闭目间，各识宿命。众生未度，悲愿长存。尽诸未来，普令解脱。今者某家，仰依洪誓，大阐良因，亲亲仁仁，咸皆荐拔。自色欲界，及洞渊泉。自中华区，遍无量国。天人鬼狱，异趣殊伦，转大乘辕，与之俱载。伏愿各乘法力，俱到道前，瞻对天尊，平等受度。一声空洞，洗清投芥之诚；万类含生，尽入悬珠之窍。再伸偈颂，以摄游魂。
　　上从昙誓下渊泉，六合旁通遍大千。
　　达者自居形器外，迷徒宁免死生缠。
　　业轮尽逐攀缘转，仙品谁知体悟迁。
　　空际宝珠通窍道，冥心元始乞哀怜。
　　沐浴度魂仪
　　伏以黄泉溟漠，凝浊滞染於神魂；黑壤幽阴，积秽沉埋於灵爽。昏昏长夜，难遂超升。是以太上慈怜，元皇悲愍，垂洗涤尘劳之法，宣沐浴炼度
　　之仪，即使业网断除，罪根蠲释，今则严陈宝室，洁备兰汤，设五香澡盥之仪，按三箓拯拔之格，奉请亡过某等，赴室沐浴，荡浊流清，事毕严庄，归位听法。
　　伏以泉路幽深，寒庭积秽，使神魂而冥昧，至灵爽以昏蒙。非凭资荐之功，莫遂超升之望。请法众等，奉为亡灵，上资往生仙界。念沐浴荡秽咒：
　　天澄气清，五色高明。日月吐辉，濯练身形。神津内涣，香汤气精。光景洞跃，焕映上清。气不受秽，五府纳灵。罪灭三涂，祸消九冥。恶根断绝，福庆自生。今日大愿，一切告盟。身受开度，升入帝庭。
　　伏以神飞仙境，须凭炼度之功；魄离幽阴，可证升真之果。断除尘秽，速得往生。集和气於身田，解宿冤於业网。请法众等，奉为亡灵，上资往生仙界。念沐浴炼真咒：
　　太上高真，九灵之精。使魂飞仙，上登紫庭。沐浴华池，身神澄清。精通太虚，万气自生。
　　伏以黄箓垂科，紫清设教，济生度死，咸入法门。开流火之神庭，炼阴除秽；激清华之法水，洗涤尘劳。可登清净之乡，得见虚无之圣。请法众等，奉为亡灵，上资往生仙界。诵丹阳炼度亡魂咒：
　　龙汉荡荡，无形无名。渺渺亿劫，皇道开明。神清朗曜，九魂吐精。玉虚澄辉，太霞高明。元始开化，诸天齐临。三元道养，二象摄生。未度者度未成者成。已死即化，已枯即荣。蠢动蜎息，一切冥灵。怀胎含孕，咸得受生。今日大吉，皆得光明。五帝鉴映，普告万灵。天地神祇，及诸河源。五岳四渎，及诸名山。洞元洞虚，洞空洞仙。无极大圣，至真尊神。无穷无极普鉴度生。地根断绝，元都记名。众真普应，一切咸听。
　　伏以泉扃滞爽，因法力以超升；苦海冥魂，听仙音而解脱。速离浊浪，径上清都，讫化人中，常居福寿。请法众等，奉为亡灵，上资往生仙界。念沐浴东井咒：
　　天河灌东井，石镜水母精。圆光拂灵曜，玄晖莹高明。元始扶重夜，天人逐月生。沐浴兰池上，龙负长庚瓶。金童洒香水，玉女流五星。冠带濯玉津，练度五仙形。体芳万神降，乘景登高明。
　　伏以慈心救物，经法度人，开度群生，咸令皈向。灌濯先资於清净，魂灵始获於逍遥。请法众等，奉为亡灵，上资往生仙界。念清水度魂咒：
　　巍巍道德尊，功德已周圆。降身来接引，师保自相携。慈悲妙法水，以用洗愚迷。永度三清岸，长辞五浊泥。
