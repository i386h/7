<!-- { "loadSidebar": true } -->
洞玄灵宝长夜之府九幽玉匮明真科
　　经名：洞玄灵宝长夜之府九幽玉匮明真科。撰人不祥，约出於东晋。系古《灵宝经》之一。一卷。底本出处：《正统道藏》正一部。参校本：敦煌七P.2730、P.2442、P.2406、P.2352、P.4658、S.6312+S.7730+S.2451号抄本。
　　洞玄灵宝长夜之府九幽玉匮明真科
　　元始天尊时在香林园中，与七千二百四十童子俱，教化诸法，度身威光。於是天尊放五色光明，彻照诸天长乐福堂、十方无极世界地狱。是时童子俱在一处，见诸天福堂男女善人，逍遥无为，衣食自然；普见无极世界地狱之中囚徒谪役，饿鬼死魂裸身无衣，头脚锁械，足立刀山，身负铁杖，大小相牵，五体烂坏，无复人形。饥则食炭，渴饮火精，流曳三涂八难之中。尔时上智童子闭眼伏地，稽首上白天尊：今日侍座，得见诸天地狱之中善恶命根，心振意惧，五神悲惶，敢缘天慈，曲逮无穷，欲有所问。惟愿天尊有以开悟愚蒙之心，直垂训厉，敷演玄教，令众得明。来世之人，不见科戒，方当履向五浊毒汤，遭难遇害，不能度身，是男是女，皆当如今所见地狱囚徒饿鬼谪役之魂，亿劫涂炭而不得还，无知受对，甚可哀伤。愿使禁戒明真科律，以为来生人世作善因绿，世世可得蒙此大福，免离苦根，度脱三涂，上升天堂。
　　元始天尊曰：善哉善哉。子之所问，要乎深矣。长夜之府九幽玉匮明真科律，具说罪福宿命因缘，善恶报应，解拔苦根，戒人治行，身入光明，远恶就善，终归福门。其法弘普，广度天人，生死蒙惠，免脱八难，身超三界，受庆自然，世世欢乐，享祚无穷，今以相告，密遵之焉。
　　上智童子前进作礼，长跪稽首，上白天尊言：不审今所普见诸天福堂，及无极世界地狱之中，善恶报应，悉何因缘，所从而来。生世何修而得飞行！逍遥上清，位登高仙。生世何缘，身得尸解，灭度无为。生世何缘，死而不休，后还更生。生世何缘，死补天官，身有光明。生世何缘，死生诸天，为太上之宾。生世何缘，死无拘闭，与五帝交游。生世何缘，死得受号，为地上灵神。生世何缘，死为众圣，策驾云中。生世何缘，死升福堂，衣食自然。生世何缘，死升南宫，即生人中。生世何缘，死入地狱，长夜无穷。生世何缘，死受楚毒，万痛加身。生世何缘，死不得食，饿鬼之中。生世何缘，死受分离，破裂身形。生世何缘，死充囚徒，流曳三官。生世何缘，死入擭汤，无复人身。生世何缘，死循剑树，风刀往还。生世何缘，头面焦燎，头戴火山。生世何缘，身无衣服，铁杖负身。生世何缘，身被髡截，负石无闲。生世何缘，死受锁械，幽闭三光。生世何缘，驱驰若极，食息无宁。生世何缘，拔出其舌，铁锥刺之。生世何缘，死汲溟波，以灌四渎。今见地狱之中有如此辈，生何所犯，而受斯对，魂神苦痛，乃至如此，不审几年，当得解脱，解脱之日，当生六畜，为还人中。愿为分别，解说命根，为说来生，作善因缘，如蒙开悟，即受圣恩。
　　天尊於是命召十方飞天神人，披长夜之府九幽玉匮，出明真科律，以度童子。是时诸天大圣、元极尊神、神仙玉女，无鞅数众，不可胜计，同时诣座。天洒香花，神龙伎乐，飞歌四畅，琼音流逸，天朗气清，澄无氛翳，日童灌精，月女散花，流光四合，照曜诸天，百和洗秽，神风扫尘，河海潜伏，山岳吞烟，龙鳞踊跃，神人普欢，生死开泰，福庆普隆，五苦解脱，九幽赦魂，长徒披散，上升天堂。男女欢悦，长乐欣欣，诸天称庆，伏听诀言。
　　长夜之府九幽玉匮明真科#1
　　明真科曰：生世好学，弃色断情。长斋持戒，晨夜诵经，不倦时刻，惟道自营。恬和六行，心柔意玄，想念在法，轮转生死，愿心不绝。世世因缘，名书金格，列字九天。致得乘虚，白日飞行，驾景策龙，上登玉清。
　　明真科曰：生世好学，修行经教，吞精咽炁，恒无倦息，持斋服御，吐纳自练，积功布德，名书上清。致得尸解下仙，游行五岳。后生人中，更受经法，为人宗师，转轮道备，克得上仙，白日飞行，位及高真。
　　明真科曰：生世炼真，服御神丹，五石镇生，神宝#2五宫，功微德侠，运未升天。身受灭度，而骸骨芳盈，亿劫不朽#3，须臾返形，便更受生，还为人中#4。智慧聪达，逆知吉凶，运通#5彻视，役使鬼神，轮转不绝，克得受书，为九宫真人。
　　明真科曰：生世好法，收鬼治病，佐天正炁，驱驰谨按，不犯科戒，施为得法，功德巍巍，为地祇所称，名上诸天，死升南宫，受号上补诸天都官，总领鬼神。后更受生，还为人宗，随世教化，洞明自然，输转不绝，位及神仙。
　　明真科曰：生世念善，敬乐神明，供养三宝，礼受师宗，命过升天，为太上之宾。后生人中，得为人尊，三界所敬，鬼神所称，门户清贵，天人所欣。於此而学，宗受大经，修斋持戒，广见福田，功满德足，克得神仙。
　　明真科曰：生世好道，游涉名山，八节本命，礼请神明。烧香愿乐，恒无暂忘，施穷救厄，济度众生。敬仰师宝，感应诸天，五帝所举，名言青宫。命过克得径升五岳，死无拘闭，与五帝周旋。后生人中，身受大经，神明备卫，威制五方，靡不回伏，适意所从，神丹玉芝，不求自丰，身生水火，变化万端，因缘不绝，克得受号为#6五帝真人。
　　明真科曰：生世勇猛，平断四方，佐时正炁，诛除奸凶。心清身净，行合神明，后死魂升，南宫受书，为四极明公，或为善爽之神。后生人中，通灵彻视，坐致自然，三官所敬，天人所宗。救度厄命，广作大功，因缘不绝，克自得入无为道真。
　　明真科曰：生世敬信，修奉智慧#7上品十戒。积诸善功，供养法师，烧香燃灯，佐天光明，照耀十方，施惠有德，念度众生，死升东华，受号飞天，位比太上#8十转弟子，为众圣策驾，游行云中。后生贵家侯王之门，世世欢乐，恒值明师，修受经法，建大善功，诸天所敬，神明所宗，天人所仰，坐致自然，福庆巍巍，难可为胜，功满德就，白日升天。
　　明真科曰：生世愿乐，宗奉至经，供养三宝，广开法门。捐弃财物，散施贫民。供师法服，建立治堂，明灯照夜，九幽之中，见世光明，死升天堂#9，逍遥欢乐，衣食自然。后生富贵国王之门，世世庆祚，与善因缘。又於贵盛供养殊精，修斋持戒，济度众生，地司所称，名上诸天，功满德足，身有光明，项生圆象，白日飞行，上升玄都，位为仙王。
　　明真科曰：生世奉师，供养道经，长斋持戒，不违天科，烧香燃灯，照曜诸天，朗彻九幽，长夜光明，七祖欢泰，无复忧患。身行善功，大建福田，广度一切，惠流众生，仙运未满，法应更灭，死升南官，即得更生。还生贵门，帝王宫中，适意从容，於此发愿，精诚殊勤；心不退转，施功日新，三界所称，名书上清，灭度运充，克得飞行，上升太极，位登仙公。
　　飞天神人曰：长夜之府九幽玉匮明真科品，上牒十善因缘，治行所得积善之功，名题诸天金简玉字神仙品中。运未升度，应经轮转，死升天堂，衣饭自然，逍遥无为，福庆难胜。还生富贵，帝王之门，世世欢乐，与道因缘#10。承此之基，勤修大法，广立善功，情不懈怠，志行日新，三界所称，克得神仙。若於福中，不能勤心，纵情退转，还入恶门，施行凶逆，所作不忠，犯诸非法，沉轮恶根，一失善阶，无有还缘。来生诸贤，善思吾言。於是诸天大圣七千二百四十童子，同时称善。飞天神人说十善因缘功德报应毕，诸天童子欢喜作礼，是时飞天神人而作颂曰：
　　勤行奉斋戒，诵经制六情。致得乘空飞，曜景上玉清。精心奉经教，吐纳练五神。功德冠诸天，轮转成上仙。苦行修生道，服药炼芝英。灭度形不休，体骨自香芳。精苦明鬼法，驱驰以效功。灭度补都官，后生为人宗。受道敬神明，供养三宝真。生世为人尊，灭度太上宾。八节游名山，愿念度众生。位登五帝友，后生有威严。勇猛平正心，回恶灭奸凶。三官所畏敬，得为天人宗。敬信奉十戒，烧香恒明灯。功齐十转报，位得及飞天。供养三宝经，施散立功勤。灭度升天堂，后生国王门。奉师过奉神，欣欣对真经。生处贵门中，灭度三界庭。
　　明真科#11曰：无极世界男女之人，生世身行，不念为善，动为恶根，攻伐师主，谗击善人，杀害无道，不念众生，酷虐为行，阴怀谋逆，嫉妬胜己，抑绝贤明，死受恶对，拘闭罪魂，径入地狱，长夜之中，诸痛备加，苦毒难胜，万劫当还，生非人之道，永失福门，长沦罪涂，往返无穷，不得开度，亿劫无缘。
　　明真科曰：无极世界男女之人，生世身行，发心举意，恒恶为先，苦酷无度，谄害忠良，毁善长恶，谤击贤人，死受恶对，牛头狩身，昼夜考掠，楚毒难言，身体脓坏，无复人形，万劫当还，生边夷之国，有人之形，无人之情，永失人道，长沦罪门，流曳五苦八难之中，不得开度，亿劫无还。
　　明真科曰：无极世界男女之人，生世悭贪，惟欲益己，不念施人，割夺四辈，神人为冤，啖食无厌，自饶一身。死受恶对，为饿鬼畜生，吞火食炭，恒不得充。身体焦烂，无复人形，流曳涂炭，苦毒难言。万劫当还#12生六畜之中，永失人道，长沦异形，不得开度，望反甚难。
　　明真科曰：无极世界男女之人，生世富贵，凌虐贫贱，夺人所爱，离人种亲，分隔骨肉，各在一方。或六亲通同，淫犯骨肉，斯罪深重，死受破裂，身形分离，头首异处，魂鬼髡截，锒铛锁械，往返铁针之上，食息不得，一日三掠，乃得还生牛马之身，以报宿冤，永失人道，长沦罪根，不得开度，亿劫异形。
　　明真科曰：无极世界男女之人，生世恶逆，咒诅善人，叫唤神鬼，质誓三官，杀生淫祀，祷祭邪神，歌舞妖孽，自称姑郎，贪啖#13百姓，妄作无端，赃满罪定，死受恶对，魂鬼囚徒，流曳三官，五岳之中，一日三掠，痛苦难言，万劫当得还生贱人，或婴六极，无人之形，沉沦罪深#14，望反冥冥，不得开度，福道无缘。
