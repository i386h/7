<!-- { "loadSidebar": true } -->
　　《梅师方》：治产后不自乳，见畜积乳汁结作廱，取蒲公草，捣傅肿上，日三四度易之。俗呼为蒲公英，语讹为仆公罂是也。水煮汁服，亦得。
　　又方，治妬乳乳廱。
　　取丁香，捣末，水调方寸匕服。
　　又方，治乳头裂破。捣丁香末傅之。
　　《千金方》：治妬乳。梁上尘，醋和涂之。亦治阴肿。
　　《灵苑方》：治乳痛廱初发，肿痛结硬，欲破脓，令一服，差。
　　以北来真桦皮，无灰酒服方寸匕，就之卧#5，及觉已差。
　　《圣惠方》：主妇人乳廱不消。
　　右用白面半斤，炒令黄色，用醋煮为糊，涂於乳上，即消。
　　《产宝》：治乳及廱肿。
　　鸡屎末，服方寸匕，须臾三服，愈。
　　《梅师方》亦治乳头破裂，方同#6。
　　《简要济众》：治妇人乳廱，汁不出，内结成脓肿，名妬乳。方：露蜂房，烧灰研，每服二钱，水一中盏，煎至六分，去滓，温服。
　　又方，治吹奶，独胜散。
　　白丁香半两，捣罗为散，每服一钱匕，温酒调下，无时服。
　　《子母秘录》：疗吹奶，恶寒壮热。
　　猪肪脂，以冷水浸，拓之，热即易，立效。
　　《杨炎南行方》：治吹奶疼痛不可忍。
　　用穿山甲炙黄、木通各一两，自然铜半两生用，三味捣罗为散，每服二钱，温酒调下，不计时候。
　　《食医心镜》云：治吹奶不痒不痛，肿硬如石。
　　以青橘#7皮一两，汤浸去穰，焙为末，非时温酒下二钱匕。
　　治肠廱肺廱方第三十七#8
　　治卒发丹火恶毒疮方第三十八#9
　　葛氏：大人小儿卒得恶疮不可名识者。烧竹叶，和鸡子中黄涂，差。
　　又方，取蛇床子合黄连二两，末，粉疮上用者，猪脂和涂，差。
　　又方，烧蛇皮，末，以猪膏和，涂之。
　　又方，煮柳叶，若皮，洗之亦可，内少盐。此又疗面上疮。
　　又方，腊月猪膏一升，乱发如鸡子大，生鲫鱼一头，令煎，令消尽，又内雄黄、苦参末二两，大附子一枚，末，绞令凝，以傅诸疮，无不差。《胡洽》疗瘑疽疥，大效。
　　疮中突出恶肉者。
　　末乌梅屑传之，又末硫黄传上，燥#10着唾和涂之。
　　恶疮连痂痒痛。
　　捣扁豆封，痂落即差，近方。
　　治痛癣疥漆疮诸恶疮方第三十九#11
　　《小品》：疗瘑癣疥恶疮方。
　　水银、矾石、蛇床子、黄连各二两，四物捣筛，以腊月猪膏七合，并下水银，搅万度，不见水银，膏成，傅疮，并小儿头疮，良。龚#12庆宣加茹一两。疗诸疮，神验无比。
　　姚疗瘑疥。
　　目#13雄黄一两，黄连二两，松脂二两，发灰如弹丸，四物熔猪膏与松脂合，热捣，以薄疮上，则大良。
　　又，疗恶疮粉方。
　　水银、黄连、胡粉熬令黄各二两，下筛，粉疮。疮无汁者，唾和之。
　　小儿身中恶疮。
　　取笋汁自澡洗，以笋壳作散，傅之效。
　　人体生恶，疮似火自烂。
　　胡粉熬黑、黄檗、黄连分等，下筛，粉之也。
　　卒得恶疮。
　　苍耳、桃皮作屑，内疮中，佳。
　　头中恶疮。
　　胡粉、水银、白松脂各二两，腊月猪膏四两，合松脂煎，以水银、胡粉合研，以涂上，日再。《胡洽》云：疗小儿头面疮。又一方，加黄连二两，亦疗得秃疮。
　　恶疮，雄黄膏方。
　　雄黄、雌黄并末、水银各一两，松脂二两，猪脂半斤，乱发如鸡子大，以上合煎，去滓，内水银，傅疮，日再。
　　效方，恶疮食肉雄黄散。
　　雄黄六分，茹、矾石各二分，末疮中，日二。
　　疗疮方，最去面上粉刺方。
　　黄连八分，糯米、赤小豆各五分，吴茱萸一分，胡粉、水银各六分，捣黄连等，下筛，先於掌中研水银，使极细，和药使相入，以生麻油总稀稠得所，洗疮拭乾，傅之，但是疮即疗，神验不传。
　　甘家松脂膏，疗热疮尤嗍脓，不痂无瘢方。
　　松脂、白胶香、熏陆香各一两，当归、蜡各一两半，甘草一两，并切猪脂、羊肾脂各半合许，生地黄汁亦半合，以松脂等末，内脂膏、地黄汁中，微火煎令黄，下腊，绞去滓，涂布，贴疮，极有验。甘家秘不能传，此是半剂。
　　地黄膏，疗一切疮已溃者；及炙贴之无痂，生肉去脓神秘方。
　　地黄汁一升，松脂二两，熏陆香一两，羊肾脂及牛酥各如鸡子大，先於地黄汁煎松脂及香令消，即内羊脂、酥，并更用蜡半鸡子大，一时相和，缓火煎，水尽膏成，去滓，涂帛，贴疮，日一二易。加故绯一片，乱发一鸡子许大，疗年深者，十余日即差。生肉秘法。
　　妇人颊上疮，差后每年又发，甘家秘方涂之，永差。
　　黄矾石二两，烧令汁尽，胡粉一两，水银一两半，捣筛，矾石、胡粉更筛，先以片许猪脂於瓷器内熟研，水银令消尽，更加猪脂，并矾石、胡粉，和使枯稠，洗面疮以涂上，又别熬胡粉令黄，涂膏讫，则薄此粉，数日即差。甘家用大验。
　　疗瘑疮，但是腰脚已下名为瘑，此皆有虫食之，虫死即差，此方立验。
　　醋泔淀一碗，大麻子一盏，白沙盐末各一抄，和掩以傅疮，乾吏傅，先温坩争洗，拭乾，傅一二度，即差。孔如针穴，皆虫食，大验。
　　效方，恶疮三十年不愈者。
　　大黄、黄芩、黄连各一两，为散，洗疮净，以粉之，日三，无不差。又，黄檗分等，亦佳。
　　葛氏疗白秃方。
　　杀猪即取肚，破去屎，及热以反拓头上，须臾，虫出着肚，若不尽，更作，取令无虫即休。
　　又方，末藜芦，以腊月猪膏和涂之。五月漏芦草，烧作灰，膏和使涂之，皆先用盥汤洗，乃傅。
　　又方，羊蹄草根，独根者，勿见风日及妇女鸡犬，以三年醋研和如泥，生布拭疮令去，以傅之。
　　姚方，以羊肉如作脯法，炙令香，及热以拓#14上，不过三四日，差。
　　又方，先以皂荚汤热洗，拭乾，以少油麻涂，再三，即差。
　　附方
　　《千金方》：治遍身风痒生疮疥。
　　以蒺藜子苗煮汤洗之，立差。
　　《千金翼方》同。
　　又方，茵陈蒿不计多少，煮浓汁洗之，立差。
　　《千金翼方》：疮癣初生，或始痛痒。
　　以姜黄傅之，妙。
　　又方，嚼盐涂之，妙。
　　又方，漏瘤疮湿癣痒浸淫，日痛痒不可忍，搔之，黄水出，差后复发。
　　取羊蹄根去土，细切，捣，以大醋和，净洗傅上，一时间，以冷水洗之，日一傅，差。若为末傅之妙。
　　《外台秘要》：治癣疮方。
　　取蟾蜍，烧灰，末，以猪脂和，傅之。
　　又方，治乾癣，积年生痂，搔之黄水出，每逢阴雨即痒。
　　用斑猫半两，微炒为末，蜜调傅之。
　　又，治疥方。
　　捣羊蹄根，和猪脂涂上。或着盐少许，佳。
　　《斗门方》：治疥癣。
　　用藜芦，细捣为末，以生油调傅之。
　　王氏《博济》：治疥癣满身作疮，不可治者。
　　何首乌、艾#15等分，以水煎令浓，於盆内洗之，甚能解痛，生肌肉。
　　《简要济众》：治癣疮久不差。
　　羊蹄根，捣绞取汁，用调腻粉少许如膏，涂傅癣上，二五遍即差。如乾，即猪脂调和傅之。
　　《鬼遗方》：治疥癣。
　　松胶香研细，约酌入少轻粉，衮令匀，凡疥癣上，先用油涂了，擦末，一日便乾，顽者三两度。
　　《圣惠方》：治癣湿痒。
　　用楮叶半斤，细切，捣烂，傅癣上。
　　《杨氏产乳》：疗疮疥。
　　烧竹叶为末，以鸡子白和之涂上，不过三四次，立差。
　　《十全方》：治疥疮。
　　巴豆十粒，火炮过黄色，去皮膜，右顺手研如面，入酥少许，腻粉少许，同研匀，爪破，以竹篦子点药，不得落眼裹及外肾上，如熏炙着外肾，以黄丹涂，甚妙。
　　《经验方》：治五般疮癣。
　　以韭根炒存性，旋捣末，以猪脂油调傅之，三度差。
　　《千金方》：疗漆疮。
　　用汤溃#16芒硝令浓，涂之，乾即易之。
　　谭氏治漆疮。
　　汉椒汤洗之，即愈。
　　《千金翼》：治漆疮。羊乳傅之。
　　《集验方》：治漆疮。
　　取莲叶乾者一斤，水一斗，煮取五升，洗疮上，日再，差。
　　《斗门方》：治漆咬。
　　用韭叶研傅之。《食医心镜》同。
　　《千金方》：主大人小儿风瘙瘾，心迷闷方。
　　巴豆二两，槌破，以水七升，煮取三升，以帛染拭之。
　　《外台秘要》：涂风。取枳实，以醋渍令湿，火炙令热，适寒温，用熨上，即消。
　　《斗门方》治瘾。
　　楝皮浓煎浴之。
　　《梅师方》：治一切。
　　以水煮枳壳为煎，涂之，乾即又涂之。
　　又方，以水煮芒硝涂之。
　　又，治风瘾方。
　　以水煮蜂房，取二升，入芒硝，傅上，日五度，即差。
　　《圣惠方》：治风痛瘾，遍身痒成疮。用蚕沙一升，水二斗，煮取一斗二升，去滓，温热得所，以洗之。宜避风。
　　《千金翼》：疗丹瘾方。
　　酪和盐热煮，以摩之手下消。
　　又，主大人小儿风。
　　茱萸一升，酒五升，煮取一升，帛染拭之。
　　初虞世治皮肤风热，遍身生瘾。
　　牛蒡子、浮萍等分，以薄荷汤调下二钱，日二服。
　　《经验后方》：治肺毒疮如大风疾，绿云散。
　　以桑叶好者，净洗过，熟蒸一宿后，日乾为末。水调二钱匕，服。
　　《肘后方》：治卒得浸淫疮，转有汁多起，心早治之，续身周匝则杀人。
　　以鸡冠血傅之，差。
　　又方，疗大人小儿卒得月蚀方。
　　於月望夕取兔屎，及内虾蟆腹中，合烧为灰，末，以傅疮上，差。
　　《集验方》：疗月蚀疮。虎头骨二两，捣碎，同猪脂一升，熬成膏，黄，取涂疮上。
　　《圣惠方》：治反花疮。
　　用马齿苋一斤，烧作灰，细研，猪脂调传之。
　　又方，治诸疮胬肉，如蚁出数寸。
　　用硫黄一两，细研，胬肉上薄涂之，即便缩。
　　《鬼遗方》：治一切疮肉出。
　　以乌梅烧为灰，研末，傅上，恶肉立尽，极妙。
　　《简要济众方》傅疮药。
　　黄药子四两，为末，以冷水调傅疮上，乾即旋傅之。
　　《兵部手集》：治服丹石人有热疮，疼不可忍方。
　　用纸环围肿处，中心填硝石令满，匙抄水淋之，觉其不热，疼即止。
　　治头疮，及诸热疮。先用醋少许，和水净洗去痂，再用温水洗裛乾，百草霜，细研，入腻粉少许，生油调涂，立愈。
