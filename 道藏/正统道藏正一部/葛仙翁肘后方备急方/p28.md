<!-- { "loadSidebar": true } -->
　　神黄膏，疗诸恶疮，头疮，百杂疮方。
　　黄连、黄檗、附子、雄黄、水银、藜芦各一两，胡粉二两，七物细筛，以腊月猪脂一斤，和药调器中，急密塞口，蒸五斗米下，熟出，内水银，又研，令调，密藏之。有诸疮，先以盐汤洗，乃傅上，无不差者。
　　隐居《效验方》云：此膏涂疮一度即瘥，时人为圣。
　　青龙五生膏，疗天下杂疮方。
　　丹砂、雄黄、芎藭、椒、防己各五分，龙胆、梧桐皮、柏皮、青竹茹、桑白皮、蜂房、猬皮各四两，蛇蜕皮一具，十三物切，以苦酒浸半月，微火煎少时，乃内腊月猪脂三斤，煎三上三下，去滓，以傅疮上，并服如枣核大，神良。
　　隐居《效验方》云：主廱疽、痔、恶疮等。
　　以前备急诸方故是要验，此来积用效者，亦次於后云。
　　扁鹊陷冰丸，疗内胀病，并蛊疰、中恶等，及蜂、百毒、溪毒、射工。
　　雄黄、真丹砂别研、矾石熬、各一两，将生矾石三两半烧之，鬼臼一两半，蜈蚣一枚赤足者小炙、斑猫去翅、龙胆、附子炮各七枚，藜芦七分，炙，杏仁四十枚去尖皮熬，捣筛蜜和，捣千杵。腹内胀病，中恶邪气，飞尸游走，皆服二丸如小豆。若积聚坚结，服四丸。取痢，泄下虫蛇五色。若虫注病，中恶邪，飞尸游走，皆服二三丸，以二丸摩痛上。若蛇、蜂百病，若中溪毒、射工，其服者，视强弱大小，及病轻重，加减服之。
　　丹参膏，疗伤寒时行，贼风恶气。
　　在外即支节麻痛，喉咽痹，寒入腹则心急胀满，胸胁痞塞，内则服之，外则摩之。并廱缓不随，风湿痹不仁，偏枯拘屈，口喎，耳聋，齿痛，头风，痹肿，脑中风动且痛，若廱、结核漏、瘰疬坚肿，未溃傅之，取消。及丹诸肿无头，欲状骨疽者，摩之令消。及恶结核，走身中者，风水游肿，亦摩之。其服者，如枣核大，小儿以意减之，日五服，数用之，悉效。丹参、蒴藋各三两，莽草叶、踯躅花各一两，秦胶、独活、乌头、川椒、连翘、桑白皮、牛膝各二两，十二物，以苦酒五升，油麻七升，煎令苦酒尽，去滓，用如前法，亦用猪脂同煎之。若是风寒冷毒，可用酒服。若毒热病，但单服。牙齿痛，单服之，仍用绵裹嚼之，比常用猪脂煎药。有小儿耳后疬子，其坚如骨，已经数月不尽，以帛涂膏贴之，二十日消尽，神效无比。此方出《小品》。
　　神明白膏，疗百病，中风恶气，头面诸病，青盲，风烂眦鼻，耳聋，寒齿痛，廱肿疽，痔，金疮，癣疥，悉主之。
　　当归、细辛各三两，吴茱萸、芎藭、蜀椒、术、前胡、白芷各一两，附子三十枚，九物切，煎猪脂十斤，炭火煎一沸即下，三上三下，白芷黄，膏成，去滓，密贮。看病在内，酒服如弹丸一枚，日三。在外，皆摩傅之。目病，如黍米内两眦中，以目向天风可扇之，疮虫齿，亦得傅之。耳内底着亦疗之。缓风玲者，宜用之，成膏。
　　清麻油十三两，菜油亦得，黄丹七两，二物铁铛文火煎，粗湿柳批篦搅不停，至色黑，加武火，仍以扇扇之，搅不停，姻断绝尽，看渐稠，膏成。煎须净处，勿令鸡犬见。齿疮帖，痔疮服之。
　　药子一物方。
　　婆罗门，胡名船疏树子，国人名药疗病，唯须细研，勿令粗，皆取其中人，去皮用之。
　　疗诸疾病方。
　　卒得吐泻，霍乱，蛊毒，脐下绞痛，赤痢，心腹胀满，宿食不消，蛇螫毒入腹，被毒箭入腹，并服二枚，取药子中人，暖水二合，研碎服之。疽疮、附骨疽肿、丁疮、廱肿，此四病，量疮肿大小，用药子中人，暖水碎，和猪胆封上。疖、肿、冷游肿、癣、疮，此五病，用醋研，封上。蛇螫、恶毛蝎、蜈蚣等螫、沙虱、射工，此六病，用暖水研，赤苋和封之。妇人难产后、腹中绞痛、及恶露不止、痛中瘀血下，此六病，以一枚，一杯酒研，温服之。带下、暴下，此二病，以栗汁研，温服之。齲虫食齿，细削，内孔中，立愈。其捣末筛，着疮上，甚主肌肉。此法出支家大医本方。
　　服盐方，疗暴得热病，头痛目眩，并卒心腹痛，及欲霍乱，痰饮宿食，及气满喘息，久下赤白，及积聚吐逆，乏气少力，颜色痿黄，瘴疟，诸风，其服法：
　　取上好盐，先以大豆许，口中含勿咽，须臾水当满口，水近齿，更用方寸匕，抄盐内口中，与水一时咽，不尔，或令消尽。喉若久病，长服者，至二三月，每旦先服。或吐，或安击卒病，可服三方寸匕，取即吐痢，不吐病痢，更加服。新患疟者，即差，心腹痛，及满得吐下，亦佳。久病，每上以心中热为善，三五日，亦服，佳。加服，取吐痢，痢不损人，久服大补，补豚肾气五石，无不差之病，但恨人不服，不能久取。此疗方不一，《小品》云：卒心痛鬼气，宿食不消，霍乱气满中毒，咸作汤，服一二升，刺便吐之，良。
　　葛氏常备药。
　　大黄、桂心、甘草、乾姜、黄连、椒、术、吴茱萸、熟艾、雄黄、犀角、麝香、菖蒲、人参、芍药、附子、巴豆、半夏、麻黄、柴胡、杏仁、葛根、黄芩、乌头、秦胶等，此等药并应各少许。
　　以前诸药固以大要岭南使用，仍开者，今复疏之，众药并成剂药，自常和合，贮此之备，最先於衣食耳。
　　常山十四两，蜀漆，石膏一斤，阿胶七两，牡蛎、朱砂、大青各七两，鳖三枚，鲮鲤甲一斤，乌贼鱼骨，马兰子一大升，蜀升麻十四两，槟榔五十枚，龙骨，赤石脂，羚羊角三枚，橘皮，独活，其不注两数者，各四两，用芒硝一升，良。
　　成剂药。
　　金牙散、玉壶黄丸、三物备急药、紫雪、丹参、菵草膏、玉黄丸、度瘴散、末散、理中散、痢药、丁肿药，其有侧注者，随得一种，为佳。
　　老君神明白散
　　术、附子炮各二两，乌头炮，桔梗二两，细辛一两，捣筛，日一服五方寸匕，若一家有药，则一里无病，带行者，所遇病气皆削。若他人得病者，温酒服一方寸匕，若已四五日者，以散三匕，水三升，煮三沸，服一升，取汗即愈。
　　云常用辟病散。
　　真珠、桂肉各一分，贝母三分，杏仁二分熬，鸡子白熬令黄黑三分，五物捣筛，岁旦服方寸匕。若岁中多病，可月月朔望服。
　　单行方。
　　南向社中柏东向枝，取曝乾，末，服方寸匕。姚云：疾疫流行预备之，名为柏枝散，服神良。《删烦方》云：旦，南行见社中柏，即便收取之。
　　断温病令不相染方。
　　熬豉，新米酒渍，常服之。
　　《小品》正朝屠苏酒法，令人不病温疫。
　　大黄五分，川椒五分，术、桂各三分，桔梗四分，乌头一分，拔楔二分，七物细切，以绢囊贮之，十二月晦日正中时，悬置井中至泥，正晓拜庆前出之，正旦取药置酒中，屠苏饮之。於东向，药置井中，能迎岁，可世无此病。此华佗法，武帝有方验中，从小至大，少随所堪，一人饮，一家无患，饮药三朝。
　　一方有防风一两。
　　姚大夫辟温病粉身方。
　　芎藭、白芷、药本，三物等分，下筛，内粉中，以涂粉於身，大良。
　　附方
　　张仲景三物备急方，司空裴秀为散，用疗心腹诸疾，卒暴百病。
　　用大黄、乾姜、巴豆各一两，须精新好者，捣筛，蜜和，更捣一千杵，丸如小豆，服三丸，老小斟量之，为散不及丸也。若中恶客忤，心腹胀满，卒痛如锥刀刺痛，气急口噤，停尸卒死者，以暖水若酒服之。若不下，捧头起，灌令下喉，须臾差。未知，更与三丸，腹当鸣转，即吐下，便愈。若口已噤，亦须折齿灌之，药入喉即瘥。
　　崔氏《海上方》云：威灵仙去众风，通十二经脉，此药朝服暮效，疏宣五脏冷脓、宿水变病，微利不泻人，服此四肢轻健，手足温暖，并得清冻。时商州有人患重足不履地，经十年不瘥，忽遇新罗僧见云：此疾有药可理。遂入山求之，遣服数日，平复后，留此药名而去。此药治丈夫妇人中风不语，手足不随，口眼喎斜，筋骨节风，胎风，头风，暗风，心风，风狂人，伤寒头痛，鼻清涕，服经二度，伤寒即止，头旋目眩，白癜风，极治大风，皮肤风痒，大毒热毒，风疮。深治劳疾，连腰骨节风，绕腕风，言语涩滞，痰积。宣通五脏，腹内宿滞，心头痰水，膀胱宿脓，口中涎水，好吃茶渍，手足顽痹，冷热气壅，腰膝疼痛，久立不得，浮气瘴气，憎寒壮热，头痛尤甚，攻耳成脓而聋，又冲眼赤，大小肠秘，服此立通，饮食即住。黄疸，黑疸，面无颜色，瘰疬遍项，产后秘涩、暨腰痛；曾经损坠。心痛，注气，膈气，冷气攻冲。肾脏风壅，腹肚胀满，头面浮肿，注毒脾肺气，痰热咳嗽，气急，坐外不安，疥癣等疮，妇人月水不来，动经多日，血气冲心，阴汗，盗汗，□臭秽甚，气息不堪。勤服威灵仙，更用热汤尽日频洗，朝涂若唾，若治□臭，药自涂身上，内外涂之，当得平愈。孩子无辜，令母含药灌之。痔疾秘涩气痢绞结，并皆治之。威灵仙一味，洗焙为末，以好酒和，令微湿，入在竹筒内，牢塞口，九蒸丸曝，如乾，添酒重洒之，以白蜜和为丸，如桐子大，每服二十至三十丸，汤酒下。
　　《千金方》：当以五月五日午时，附地刈取耳叶。
　　洗，曝燥，捣下筛，酒若浆水服方寸匕，日三夜三。散若吐逆，可蜜和为丸，准计一方匕数也。风轻易治者，日再服。若身体有风处，皆作粟肌出，或如麻豆粒，此为风毒出也，可以针刺溃去之，皆黄汁出乃止。五月五日，多取阴乾，着大养中，稍取用之。此草辟恶，若欲省病省疾者，便服之，令人无所畏。若时气不和，举家服之。若病胃胀满，心闷发热，即服之。并杀三虫，肠痔，能进食。一周年服之佳。七月七、九月九，可采用。
　　治牛马六畜水谷疫疠诸病方第七十三
　　治马热蚛颡黑汗鼻有脓，啌啌有脓，水草不进方。黄瓜蒌根、贝母、桔梗、小青、栀子仁、吴蓝、款冬花、大黄、白鲜皮、黄芩、郁金各二大两，黄檗、马牙硝各四大两，捣筛，患相当灰常要啖，重者药三大两，地黄半斤，豉二合，蔓菁油四合，合斋前啖，至晚饲，大效。
　　马远行到歇处，良久与空草，熟刷，刷罢饮，饮竟，当饲。困时与料必病及水谷。六畜疮焦痂，以面胶封之，即落。
　　马急黄黑汗。
　　右割取上断讫，取陈久靴爪头，水渍汁灌口，如不定，用大黄、当归各一两，盐半升，以水三升，煎取半升，分两度灌口，如不定，破尾尖，镵血出即止，立效。
　　马起卧，胞转及肠结，此方并主之。
　　细辛、防风、芍药各一两，以盐一升，水五升，煮取二升半，分为二度，灌后、灌前，用芒硝、郁金、寒水石、大青各一两，水五升，煮取二升半，以酒、油各半升，和搅，分二度灌口中。
　　马羯骨胀。
