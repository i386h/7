<!-- { "loadSidebar": true } -->
　　又方，取青雄鸭，以水五升，煮取饮汁一升，稍稍饮，令尽，厚覆之，取汗#1，佳。
　　又方，取胡燕卵中黄，顿吞十枚。
　　又方，取蛤蝼炙令熟，日食十个。
　　又方，若唯腹大动摇水声，皮肤黑，名曰水蛊。巴豆九十枚，去皮心，杏人六十枚，去皮尖，并熬令黄，捣，和之，服如小豆大一枚，以水下为度，饮酒，佳。
　　又方，鬼扇细捣绞汁，服如鸡子，即下水，更复取水蛊。若汤研麻子汁饮之。
　　又方，慈弥草三十斤，子三石，煮取一石，去滓，更汤上煎，令可丸，服如皂荚子，三九至五六丸，水随小便去，即饮糜粥养之。
　　又方，白茅根一大把，小豆三升，水三升，煮取干，去茅根，食豆，水随小便下。
　　又方，鼠尾草、马鞭草各十斤，水一石，煮取五斗，去滓更煎，以粉和为丸，服如大豆大二丸，加至四五丸。禁肥肉、生冷，勿食。
　　肿满者，白椹树白皮一握，水二升，煮取五合，白槟榔大者二枚，末之，内更煎三五沸，汤成，下少许红雪，服之。
　　又，将服牛溺、章陆、羊肉臛及香柔煎等，在肿满条中。其十水丸诸大方，在别卷。若止皮肤水，腹内未有，服诸发汗药，得汗便差，然慎护风寒为急。若唯腹大，下之不去，便针脐下二寸，入数分令水出，孔合须腹减乃止。
　　附方
　　李绛《兵部手集方》：疗水病，无问年月深浅，虽复脉恶，亦主之。
　　大戟、当归、橘皮各一大两，切，以水一大升，煮取七合，顿服，利水二三斗，勿怪至重，不过再服便差。禁毒食一年，水下后更服，永不作。此方出张尚客。
　　《外台秘要》：治水气。
　　章陆根白者去皮，切如小豆许一大盏，以水三升，煮取一升，已上烂，即取粟米一大盏，煮成粥，仍空心服。若一日两度服，即恐利多，每日服一顿即微利，不得杂食。
　　又，疗水病肿。
　　鲤鱼一头极大者，去头尾及骨，唯取肉，以水二斗，赤小豆#2一大升，和鱼肉煮，可取二升，已上汁生，布绞去滓，顿服尽，如不能尽，分为二服，后服温令暖。服讫当下利，利尽即差。
　　又方，卒患肿满，曾有人忽脚胅肿，渐上至膝，足不可践地，至大水头面，遍身大肿胀满，苦瓠白瓤实，捻如大豆粒，以面裹煮一沸，空心服七枚，至午当出水一斗，三日水自出不止，大瘦乃差，三年内慎口味也。苦瓠须好者，无黡翳细理妍序者，不尔有毒不用。
　　《圣惠方》：治十种水不差垂死。用貒肉半斤，切，粳米三合，水三升，葱、椒、姜、豉作粥食之。
　　又方，治十种水病，肿满喘促不得卧。
　　以蝼蛄五枚，乾为末，食前汤调半钱匕至一钱，小便通，效。
　　《食医心镜》：治十种水病不差垂死。
　　青头鸭一只，治如食法，细切，和米并五味；煮令极熟作粥，空腹食之。
　　又方，主水气胀满浮肿，小便涩少。
　　白鸭一只，去毛肠洗馈，饭半升，以饭、姜、椒酿鸭腹中，缝定，如法蒸，候熟食之。
　　《杨氏产乳》：疗身体肿满，水气急，卧不得。
　　郁李人一大合，捣为末，和麦曲，搜作饼子，与吃入口，即大便通利气，便差。
　　《梅师方》：治水肿，坐卧不得，头面身体悉肿。
　　取东引花桑枝，烧灰淋汁，煮赤小豆，空心食，令饱，饥即食尽，不得吃饭。
　　又方，治水肿，小便涩。
　　黄牛尿饮一升，一日至夜小便利，差。勿食盐。
　　又方，治心下有水。白朮三两，泽泻五两，锉，以水三升，煎取一升半，分服。
　　《千金翼》：治小便不利，膀胱水气流滞。
　　以浮萍日乾，末，服方寸匕，日一二服良。
　　《经验方》：河东裴氏传经效，治水肿及暴肿。
　　葶苈三两，杵六千下，令如泥，即下汉防己末四两，取绿头鸭就药臼中截头，沥血於臼中，血尽，和鸭头更捣五千下，丸如梧桐子，患甚者，空腹白汤下十丸，稍可者五丸，频服，五日止。此药利小便，有效如神。
　　《韦宙独行方》：疗水肿，从脚起，入腹则杀人。
　　用赤小豆一斗，煮令极烂，取汁四五升，温渍膝以下。若以入腹，但服小豆，勿杂食，亦愈。
　　李绛《兵部手集方》亦着此法，曾得效。
　　治卒心腹症坚方第二十六
　　治卒暴症，腹中有物如石，痛如刺，昼夜啼呼，不治之，百日死。方：牛膝二斤，以酒一斗渍，以密#3封於热灰火中，温令味出，服五合至一升，量力服之。
　　又方，用蒴藋根亦如此，尤良。
　　姚云：牛膝酒，神验也。
　　又方，多取当陆根捣蒸之，以新布藉腹上，药披着布上，勿腹上，冷复之，昼夜勿息。
　　又方，五月五日，葫十斤，去皮，桂一尺二寸，灶中黄土如鸭子一枚，合捣，以苦酒和涂，以布搭病，不过三，差。
　　又方，取橉木烧为灰，淋取汁八升，以酿一斛米，酒成服之，从半合始，不知，稍稍增至一二升，不尽一剂皆愈。此灰入染绛，用叶中酿酒也。橉，直忍切。
　　凡症坚之起，多以渐生，如有卒觉，便牢大，自难治也。腹中症有结积，便害饮食，转羸瘦，治之多用陷冰、玉壶、八毒诸大药，今止取小易得者。取虎杖根，勿令影临水上者，可得石余，杵熟煮汁，可丸，以秫米五六升，炊饭内，日中涂药后可饭，取差。
　　又方，亦可取根一升，捣千杵，酒渍之，从少起，日三服。此酒治症，乃胜诸大药。
　　又方，蚕矢一石，桑柴烧灰，以水淋之五度，取生鳖长一尺者，内中煮之烂熟，去骨细擘，锉，更煎，令可丸，丸如梧子大，一服七丸，日三。
　　又方，射罔二两，椒三百粒，捣末，鸡子白和为丸，如大麻子，服一丸，渐至如大豆大，一丸至三丸为度。
　　又方，大猪心一枚，破头去血，捣末，雄黄、麝香当门子五枚，巴豆百枚，去心皮生用，心缝，以好酒於小铜器中煎之，令心没欲歇，随益尽三升，当糜烂，煎令可丸如麻子，服三丸，日三服。酒尽不糜者，出捣蜜丸之，良。又大黄末半斤，朴消三两，蜜一斤，合於汤上煎，可丸如梧子，服十丸，日三服之。
　　治鳖症伏在心下，手揣见头足，时时转者。
　　白雌鸡一双，绝食一宿，明旦膏煎饭饲之，取其矢，无问多少，於铜器中以溺和之，火上熬，可捣末，服方寸匕，日四五服，须消尽乃止，常饲鸡取矢，差毕，煞鸡单食之。姚同。
　　治心下有物，大如杯，不得食者。
　　葶苈二两，熬之，大黄二两，泽漆四两，捣筛，蜜丸，和捣千杵，服如梧子大二丸，日三服，稍加。
　　其有陷#4冰赭鬼诸丸方，别在大方中。
　　治两胁下有气结者。
　　狼毒二两，旋覆花一两，附子二两，炮之，捣筛，蜜和丸，服如梧子大二丸，稍加至三丸，服之。
　　熨症法，铜器受二升许，贮鱼膏令深二三寸，作大火炷六七枚，燃之令膏暖，重纸覆症上，以器熨之，昼夜勿息，膏尽更益也。
　　又方，茱萸三升，碎之，以酒和煮，令熟布帛物裹以熨症上，冷更均番用之，症当移去，复逐熨，须臾消止。亦可用好囗囗囗囗茱萸末，以鸡子白和射菵服之。
　　又方，灶中黄土一升，先捣葫熟，内上复捣，以苦酒浇令浥涓，先以涂布一面#5仍搭病上，以涂布上，乾复易之，取令消止，差。
　　治妇人脐下结物大如杯升，月经不通，发作往来，下痢赢瘦，此为气瘕，按之若牢强，肉症者，不可治，未者可治。
　　末乾漆一斤，生地黄三十斤，捣，绞取汁，火煎乾漆令可丸，食后服，如梧子大三丸，日三服，即差。
　　附方
　　《外台秘要方》：疗心腹宿症，卒得症。
　　取朱砂细研，搜饭令朱多，以雄鸡一只，先饿三日，后以朱饭饲之，着鸡於板上，收取粪，曝燥为末，温清酒服方寸匕至二钱，日三服，若病困者，昼夜可六服。一鸡少，更饲一鸡，取足服之，俟愈即止。
　　又，疗食鱼肉等成症结在腹，并诸毒气方。
　　狗粪五升，烧末之，绵裹，酒五升，渍再宿，取清分十服，日再，已后日三服，使尽，随所食症结即便出矣。
　　《千金方》：治食鱼绘及用生肉，住胸膈不化，必成症瘕。
　　捣马鞭草汁饮之一升，生姜水亦得，即消#6。
　　又方，治肉症思肉不已，食讫复思。
　　白马尿三升，空心饮，当吐肉，肉不出即死。
　　《药性论》云：治症癖病。
　　鳖甲、诃梨勒皮、乾姜，末，等分为丸，空心下三十丸，再服。
　　宋明帝宫人患腰痛牵#7心，发则气绝，徐文伯视之日：发瘕。
　　以油灌之，吐物如发，引之长三尺，头已成蛇，能动摇，悬之滴尽，惟一发。
　　《胜金方》：治膜外气及气块方。延胡索不限多少，为末，猪胰一具，切作块子，炙熟，蘸药末食之。
　　治心腹寒冷食饮积聚结癖方第二十七
　　治腹中冷癖，水谷瘾结，心下停痰，两胁痞满，按之鸣转，逆害饮食。
　　取大蟾蜍一枚，去皮及腹中物，支解之，芒消大人一升，中人七合，瘦弱人五合，以水六升，煮取四升，一服一升，一服后未得下，更一升，得下，则九日十日一作。
　　又方，茱萸八两，消石一升，生姜一斤，以酒五升，合煮，取四升，先服一服一升，不痛者止，勿再服之，下病后，好将养之。
　　又方，大黄八两，葶苈四两，并熬，芒消四两，熬令汁尽，熟捣，蜜和丸，丸如梧子大，食后服三丸，稍增五丸。
　　又方，狼毒三两，附子一两，旋覆花三两，捣蜜丸服，如梧子大，食前三丸，日三服。
　　又方，巴豆三十枚，去心，杏人二十枚，并熬，桔梗六分，藜芦四分，皂荚三分，并炙之，捣，蜜和丸如胡豆大，未食服一丸，日二。欲下病者，服二丸，长将息，百日都好，差。
　　又方，贝母二两，桔梗二两，矾石一两，巴豆一两，去心皮生用，捣千杵，蜜和丸如梧子，一服二丸，病后少少减服。
　　又方，茯苓一两，茱萸三两，捣，蜜丸，如梧子大，服五丸，日三服。
　　又，治暴宿食留饮不除，腹中为患方。
　　大黄、茯苓、芒消各三两，巴豆一分，捣，蜜丸如梧子大，一服二丸，不痛止。
　　又方，椒目二两，巴豆一两，去皮心熬，捣，以枣膏丸如#8麻子，服二丸，下痛止。
　　又方，巴豆一枚，去心皮熬之，椒目十四枚，豉十六粒，合捣为丸，服二丸，当吐利。吐利不尽，更服二丸。
　　服四神丸下之，亦佳。中候黑丸，治诸癖结痰疮第一良。
