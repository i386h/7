<!-- { "loadSidebar": true } -->
　　又方，白瓜子中仁五分，白杨皮二分，桃花四分，捣末，食后服方寸匕，日三。欲白，加瓜子。欲赤，加桃花。三十日面白，五十日手足俱白。又一方有橘皮三分，无杨皮。
　　又方，汝#8 苑三分，铅丹一分，末，以醋浆服一刀圭，日三服，十日大便黑，十八十九日如漆，二十一日全白，便止，过此太白，其年过三十，难复疗。服药忌五辛。
　　又方，朱丹五两，桃花三两，末，井朝水服方寸匕，日三服，十日知，二十日太白，小便当出黑汁。又方，白松脂十分，乾地黄九分，乾漆五分，熬，附子一分炮，桂心二分，捣下筛，蜜丸，服十丸，日三，诸虫悉出，便肥白。
　　又方，乾姜、桂、甘草分等，末之，且以生鸡子一枚，内一升酒中，搅温以服方寸匕，十日知，一月白光润。
　　又方，去黑。
　　羊#9 胆、猪胰、细辛等分，煎三沸，涂面咽#10 ，旦醋浆洗之。
　　又方，茯苓、白石脂分等，蜜和涂之，日三度
　　服一种药#11 ，一月即得肥白方。
　　大豆黄炒，舂如作酱滓，取纯黄一大升，捣筛，炼猪脂和令熟，丸，酒服二十丸，日再，渐加至三四十丸，服尽五升，不出一月，即大能食，肥白，试用之。
　　疗人须鬓秃落不生长方。
　　麻子人三升，秦椒二合，置泔汁中一宿，去滓，日一沐，一月长二尺也。
　　又方，蔓荆子三分，附子二枚，碎，酒七升，合煮，器中封二七日，泽沐，十日长一尺。勿近面上，恐有毛生。又方，桑白皮锉三二升，以水淹煮五六沸，去滓，以洗须鬓，数数为之，即自不落。
　　又方，麻子人三升，白桐叶一把，米泔煮五六沸，去滓，以洗之，数之则长。
　　又方，东行桑根长三尺，中央当甑饭上蒸之，承取两头汁，以涂须鬓，则立愈。
　　疗须鬓黄方。
　　烧梧桐灰，乳汁和以涂肤及须鬓，佳。
　　染发须，白令黑方。
　　醋浆煮豆，漆之，黑如漆色。
　　又方，先洗须发令冷，取石灰、胡粉分等，浆和温，夕卧涂讫，用油衣包裹，明日洗去，便黑，大佳。
　　又，拔白毛，令黑毛生方。
　　拔去白毛。以好白蜜任孔中，即生黑毛。眉中无毛，亦针挑伤，傅蜜，亦毛生。比见诸人水取石子，研丁香汁，拔讫，急手傅，孔中亦即生黑毛，此法大神验。
　　若头风白屑，捡风条中方、脂泽等方，在此篇末。
　　姚方疗□。
　　白蜜和茯苓，涂上，满七日，即愈。
　　又，疗面胡粉刺方。
　　捣生菟丝绞#12取汁，涂之，不过三五上。
　　又，黑面方。
　　牯羊胆、牛胆，淳酒三升，合煮三沸，以涂面，良。
　　面上恶疮方。
　　黄连、黄檗、胡粉各五两，下筛，以粉面上疮。疮方并出本条中，患，宜捡用之。
　　葛氏疗身体及腋下狐臭方。
　　正旦以小便洗腋下即不臭。姚云大神验。
　　又方，烧好矾石，作末，绢囊贮，常以粉腋下。又，用马齿矾石，烧令汁尽，粉之，即差。
　　又方，青木香二两，附子一两，石灰一两，细末，着粉腋中，汁出，即粉之。姚方有矾石半两，烧。又方，炊饭及热丸，以拭腋下臭，仍与犬食之，七日一如此，即差。又方，煮两鸡子熟，去壳皮，各内腋下，冷弃三路口，勿反顾，三为之，良。
　　姚方，取牛脂、胡粉，合椒，以涂腋下，一宿即愈。可三两度作之，则永差。
　　又，两腋下及手足掌、阴下股里，常汗湿致臭方。
　　乾枸杞根、干畜根、甘草半两，干章陆、胡粉、滑石各一两，六物以苦酒和，涂腋下，当汁出，易衣更涂，不过三傅，便愈。或更发，复涂之，不可多傅，伤人。腋余处亦涂之。
　　若股内阴下常湿且臭或作疮者方。
　　但以胡粉一分，粉之，即差。常用验方。
　　隐居效方，疗胡臭。
　　鸡舌、藿香、青木香、胡粉各二两，为散，内腋下，绵裹之，常作，差。
　　令人香方。
　　白芷、熏草、杜若、杜蘅、稿本分等，蜜丸为丸，但旦服三丸，暮服四丸，二十日足下悉香，云大神验。
　　又方，瓜子、芎藭、稿本、当归、杜蘅、细辛各二分，白芷、桂各五分，捣下，食后服方寸匕，日三服，五日口香，一十日肉中皆香，神良。
　　《小品》又方：
　　甘草、松树根及皮、大枣、甜瓜子，四物分等，末，服方寸匕，日三，二十日觉效，五十日身体并香，百日衣服床帏皆香。姚同。
　　疗人心孔惛塞，多忘喜误。
　　七月七日，取蜘蛛网着领中，勿令人知，则永不忘也。姚方同。
　　又方，丁酉日，密自至市买远志，着巾角中还，末服之，勿令人知。姚同。
　　又方，丙午日，取鳖甲着衣带上，良。
　　又方，取牛、马、猪、鸡心，干之，末，向日酒服方寸匕，日三，问一知十。
　　孔子大圣智枕中方，已出在第九卷，姚同。
　　－又方，茯苓、茯神、人参五分，远志七分，菖蒲二分，末，服方寸匕，日三夜一服。
　　又方，章陆花阴干一百日，捣末，暮水服方寸匕，暮卧思念所欲知事，即於眠中醒悟。
　　又方，上党人参半斤，七月七日麻勃一升，合捣，蒸，使气尽遍，服一刀圭，暮卧，逆知未然之事。
　　疗人嗜眠喜睡方。
　　马头骨烧作灰，末，服方寸匕，日三夜一。
　　又方，父鼠目一枚，烧作屑，鱼膏和，注目外眦，则不肯眠，兼取两目绛囊裹带。
　　又方，麻黄、术各五分，甘草三分，日中南捣末，服一方寸匕。日三。姚方，人不忘。
　　菖蒲三分，茯苓五分，伏神、人参各五分，远志七分，末，服方寸匕，日三夜一，五日则知，神良。
　　傅用方，头不光泽，腊泽饰发方。
　　青木香、白芷、零陵香、甘松香、泽兰各一分，用绵裹，酒渍再宿，内油里煎再宿，加腊泽斟量硬软即火急煎，着少许胡粉烟脂讫，又缓火煎令枯极，去滓，作梃以饰发，神良。
　　作香泽涂发方。
　　依腊泽药，内渍油裹煎，即用涂发，亦绵裹，煎之。
　　作手脂法。
　　猪胰一具，白芷、桃人碎各一两，辛夷各二分，冬瓜人二分，细辛半分，黄瓜、栝篓人各三分，以油一大升，煮白芷等二三沸，去滓，挼猪胰取尽，乃内冬瓜、桃人末合和之，膏成，以涂手掌，即光。
　　华豆香藻法。
　　华豆一升，白附、芎藭、白芍药、水栝篓、当陆、桃人、冬瓜人各二两，捣筛，和合，先用水洗手面，然后傅药粉饰之也。
　　六味熏衣香方。
　　沉香一片，麝香一两，苏合香，蜜涂微火炙，少令变色，白胶香一两，捣沉香令破，如大豆粒，丁香一两，亦别捣，令作三两段，捣余香讫，蜜和为炷，烧之，若熏衣着半两许。又藿香一两，佳。
　　葛氏，既有膏傅面染发等方，故疏脂泽等法，亦粉饰之所要云。发生方。
　　蔓荆子三分，附子二枚，生用，并碎之，二物以酒七升和，内瓷器中封闭，经二七日药成。先以灰汁净洗须发，痛拭乾，取乌鸡脂揩，一日三遍，凡经七日，然后以药涂，日三四遍，四十日长一尺，余处则勿涂。
　　附方
　　《肘后方》：姚氏疗□。
　　茯苓末，白蜜和涂上，满七日，即愈。
　　又方，疗面多皯□，如雀卵色。
　　以羖羊胆一枚，酒二升，合煮三沸，以涂拭之，日三度差。
　　《千金方》：治血□面皱。
　　取蔓菁子烂研，入常用面脂中，良。
　　《崔元亮海上方》：灭瘢膏。
　　以黄矾石烧令汁出、胡粉炒令黄各八分，惟须细研，以腊月猪脂和，更研如泥，先取生布揩令痛，则用药涂，五度。又，取鹰屎白、燕窠中草烧作灰等分，和人乳涂之，其瘢自灭，肉平如故。
　　又方，治面□黑子。
　　取李核中人，去皮，细研，以鸡子白和如稀饧，涂，至晚每以淡浆洗之，后涂胡粉，不过五六日，有神。慎风。
　　孙真人《食忌》：去黡子。
　　取石灰，炭上熬令热，插糯米於灰上，候米化，即取米点之。
　　《外台秘要》：救急去黑子方。夜以暖浆水洗面，以布揩黑子令赤痛，水研白檀香，取浓汁以涂之，旦又复以浆水洗面，仍以鹰粪粉黑子。
　　又，令面生光方。
　　以蜜陀僧用乳煎，涂面佳。兼德疮鼻庖。
　　《圣惠方》：治□□斑点方。用蜜陀僧二两，细研，以人乳汁调涂面，每夜用之。
　　又方，治黑痣生於身面上。用藜芦灰五两水一大碗，淋灰汁於铜器中贮，以重汤煮令如黑膏，以针微拨破痣处点之，良，不过三遍，神验。
　　又方，生眉毛。
　　用七月乌麻花，阴乾为末，生乌麻油浸，每夜傅之。
　　《千金翼》：老人令面光泽方。
　　大猪蹄一具，洗净，理如食法，煮浆如胶，夜以涂面，晓以浆水洗面，皮急矣。
　　《谭氏小儿方》：疗豆疮瘢面黡。
　　以蜜陀僧细研，水调，夜涂之，明旦洗去，平复矣。
　　有治疬疡三方，具风条中。
　　《千金方》：治诸腋臭。
　　伏龙肝浇作泥，傅之，立差。
　　《外台秘要》：治狐臭，若股内阴下恒湿臭，或作疮。
　　青木香，好醋浸，致腋下夹之，即愈。
　　又，生狐臭。以三年酽醋，和石灰傅之。
　　《经验方》：善治狐臭。用生姜涂腋下，绝根本。
　　又方，乌髭鬓，驻颜色，壮筋骨，明耳目，除风气，润肌肤，久服令人轻健。
　　苍术不计多少，用米泔水浸三两日，逐日换水，候满日即出，刮去黑皮，切作片子，暴乾，用慢火炒令黄色，细捣末，每一斤末，用蒸过茯苓半斤，炼蜜为丸，如梧桐子大，空心、外时温熟水下十五丸，别用术末六两，甘草末一两，拌和匀，作汤点之，下术丸，妙。忌桃、李、雀、蛤及三白。
　　《千金方》：治发落不生，令长。
　　麻子一升，熬黑，压油，以傅头，长发，妙。
　　又，治发不生。
　　以羊屎灰，淋取汁洗之，三日一洗，不过十度即生。
　　又，治眉发髭落。
　　石灰三升，以水拌匀，焰火炒令焦，以绢袋贮，使好酒一斗渍之，密封，冬十四日，春、秋七日，取服一合，常令酒气相接。严云百日，即新髭发生不落。
　　孙真人《食忌》生发方。
　　取侧柏叶，阴乾作末，和油涂之。
　　又方，令发鬓乌黑。
　　醋煮大豆黑者，去豆，煎令稠，傅发。
　　又方，治头秃。
　　芜菁子末，醉和傅之，日三。
　　《梅师方》：治年少发白，拔去白发。
　　以白蜜涂毛孔中，即生黑者。发不生，取梧桐子捣汁涂上，必生黑者。
　　《千金翼》：疗发黄。
　　熊脂涂发，梳之散，头入床底，伏地一食顷，即出，便尽黑，不过一升脂，验。
　　《杨氏产乳》：疗白秃疮及发中生癣。
　　取熊白，傅之。
