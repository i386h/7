<!-- { "loadSidebar": true } -->
　　又，疗秃疮。
　　取虎膏，涂之。
　　《圣惠方》：治白秃。
　　以白鸽粪，捣，细罗为散，先以醋米泔洗了，傅之，立差。
　　又治头赤秃。
　　用白马蹄烧灰，末，以腊月猪脂和傅之。
　　《简要济众》：治头疮。
　　大笋壳叶，烧为灰，量疮大小，用灰调生油#13傅，入少腻粉，佳。
　　葛仙翁肘徒备急方卷六竟
　　#1甜：原作『』，据万历本改。
　　#2相：原作『浪』，据万历本改。
　　#3四十七：此上阙四十四、四十五、四十六，疑误。
　　#4彻：原作『饮』，据万历本改。
　　#5自：原作『目』，据万历本改。
　　#6永：原作『水』，据万历本改。
　　#7粗：原作『鹿』，据万历本改。
　　#8汝：万历本作『女』。
　　#9羊：原作『洋』，据万历本改。
　　#10咽：疑当作『靥』，连上读。
　　#11药：原作『筑』，据万历本改。
　　#12绞：原作『绣』，据万历本改。
　　#13油：原作『由』，据万历本改。
　　葛仙翁肘后备急方卷之七
　　治为熊虎爪牙所伤毒痛方第五十三
　　葛氏方，烧青布以熏疮口，毒即出，仍煮葛根令浓，以洗疮，捣乾葛根末，以煮葛根汁，服方寸匕，日五夜一则佳。
　　又方，嚼粟涂之。姚同。
　　又，煮生铁令有味，以洗疮上。姚同。
　　凡猛兽毒虫皆受人禁气，将入山草，宜先禁之，其经术云：
　　到山下先闭气三十五息，存神仙将虎来到吾前，乃存吾肺中，有白帝出，把虎两目塞，吾下部又乃吐肺气，白通冠一山林之上。於是良久，又闭气三十五息，两手捻都监目作三步，步皆以右足在前，乃止，祝曰：李耳，李耳，图汝非李耳耶，汝盗黄帝之犬，黄帝教我问汝，汝答之云何。毕便行，一山之虎不可得见。若逢之者，目向立，大张左手五指，侧之极势跳，手上下三度，於跳中大唤#1咄虎，北斗君汝去，虎即走，止宿亦先四凹#2如此。又，烧牛羊角，虎亦不敢近人。又，捣雄黄、紫石，缝囊贮而带之。
　　附方
　　《梅师方》：治虎伤人疮。
　　但饮酒，常令大醉，当吐毛出。
　　治卒为#3猘犬凡所咬毒方第五十四
　　疗猘犬咬人方。
　　先嗍却恶血，灸疮中十壮，明日以去，日灸一壮，满百乃止。姚云忌酒。
　　又云，地榆根，末，服方寸匕，日一二，亦末傅疮上，生根捣傅佳。
　　又方，刮虎牙、若虎骨，服一匕，已发如猘犬者，服此药即差。姚同。
　　又方，仍杀所咬犬，取脑傅之，后不复发。
　　又方，捣薤汁傅之，又饮一升，日三，疮乃差。
　　又方，末矾石，内疮中裹之，止疮不坏，速愈神妙。
　　又方，头发、猬皮，烧末，水和饮一杯，若或已目赤口噤者，折齿下之。姚云：二物等分。
　　又方，捣地黄汁饮之，并以涂疮，过百度止。
　　又方，末乾姜常服，并以内疮中。
　　凡猘犬咬人，七日一发，过三七日不发，则脱也，要过百日，乃为大免耳。
　　每到七日，辄当饮薤汁三二升，又当终身禁食犬肉、蚕蛹，食此发则不可救矣。疮未差之间，亦忌生物、诸肥腻及冷，但於饭下蒸鱼及就腻气中食便发。不宜饮酒，能过一年乃佳。
　　若重发疗方。
　　生食蟾蛛鲙，绝良验。姚同。亦可烧炙食之，不必令其人知，初得啮便为之，则后不发。姚剥作绘吞，蒜齏下。
　　又方，捣姜根汁，饮之即差。
　　又方，服蔓菁汁亦佳。
　　又，凡犬咬人。
　　取灶中热灰，以粉疮，傅之。姚同。又方，火炙蜡以灌疮中。姚同。
　　又方，以头垢少少内疮中，以热牛屎涂之，佳。姚同。
　　又方，挼蓼以傅疮上。又方，乾姜末，服二匕。姜汁服半升亦良。
　　又方，但依猘犬法，弥佳，烧蟾蛛，及末矾石傅之，尤佳。
　　得犬啮者难疗，凡犬食马肉生狂。
　　及寻常，忽鼻头燥，眼赤不食，避人藏身，皆欲发狂，便宜枸杞汁，煮糜饲之，即不狂。若不肯食糜，以盐伺鼻，便忽涂其鼻，既舐之则欲食矣，神验。
　　附方
　　《梅师方》：治狂狗咬人。
　　取桃白皮一握，水三升，煎取一升服。
　　《食疗》：治犬伤人。
　　杵生杏人，封之差。
　　治卒毒及狐溺棘所毒方第五十五
　　马嚼人作疮有毒，种#4热疼痛方。
　　刺鸡冠血，沥着疮中三下。若驳马用雌鸡，草马用雄鸡。姚同。
　　又方，灸疮及肿上，差。
　　若疮久不差者。马鞭梢长二寸，鼠矢二七枚烧，末，膏和傅之效。
　　又方，以妇人月经傅上最良。姚云神效。
　　人体上先有疮而乘马，马汗若马毛入疮中，或但为马气所蒸，皆致肿痛烦热，入腹则杀人。
　　烧马鞭皮，末，以膏和傅上。
　　又方，多饮淳酒取醉，即愈。
　　又，剥死马，马骨伤人手，毒攻欲死方。
　　便取死马腹中屎，涂之即差。姚同。
　　又方，以手内女人阴中，即愈。有胎者不可，令胎堕。
　　狐尿棘刺刺人，肿痛欲死方。
　　破鸡榻之，即差。又方，以热桑灰汁渍，冷复易，取愈。
　　《小品方》：以热蜡着疮中，又烟熏之，令汁出，即便愈。
　　此狐所尿之木，犹如蛇也，此下有鱼骨伤人。
　　附方
　　《图经》云：治恶刺，及狐尿刺。
　　捣取蒲公草根茎白汁，涂之，惟多涂，立差止。此方出孙思邈《千金方》，其序云：余以正观五年七月十五日夜，以左手中指背触着庭木，至晓，遂患痛不可忍，经十日，痛日深，疮日高大，色如熟小豆色。尝闻长者之论有此方，遂依治之，手下则愈，痛亦除，疮亦即差，未十日而平复。杨炎《南行方》亦着其效云。
　　效方，治狐尿刺螫痛。
　　杏人细研，煮一两沸，承热以浸螫处，数数易之。
　　《外台秘要》：治剥马被骨刺破，中毒欲死。取剥马腹中粪，及马尿洗，以粪傅之，大验。绞粪汁饮之，效。
　　《圣惠方》：治马咬人，毒入心。马齿苋，汤食之，差。
　　《灵苑方》：治马汗入疮，肿痛渐甚，宜急疗之，迟则毒深难理。
　　以生乌头，末，傅疮口，良久有黄水出，立愈。
　　王氏《博济》：治驴涎马汗毒所伤，神效。
　　白矾飞过，黄丹炒令紫色，各等分，相衮合，调贴患处。
　　治卒青蛙蝮虺众蛇所螫方第五十六
　　葛氏，竹中青蜂螫人方。
　　雄黄、麝香、乾姜分等，捣筛，以麝罔和之，着小竹管，带之行。急便用傅疮，兼众蛇虺毒之，神良。
　　又方，破乌鸡，热傅之。
　　蛇，绿色，喜缘树及竹上，大者不过四五尺，皆呼为青条蛇，人中立死。
　　葛氏，毒蛇螫人方。
　　急掘作坑，以埋疮处，坚筑其上，毒即入土中，须臾痛缓，乃出。
　　徐王治蛇毒方。用捣地榆根，绞取汁饮，兼以渍疮。
　　又方，捣小蒜饮汁，以滓傅疮上。
　　又方，猪耳垢着疮中，牛耳中垢亦可用之，良。
　　又方，嚼盐唾上讫，灸三壮，复嚼盥，唾之疮上。
　　又方，捣薤傅之。
　　又方，烧蜈蚣，末，以傅疮上。
　　又方，先以无节竹筒着疮上，熔蜡及蜜等分，灌筒中。无蜜，单蜡亦通。
　　又方，急且尿疮中，乃拔向日闭气三步，以刀掘地作小坎，以热汤沃坎中泥，作丸如梧子大服之，并以少泥，泥之疮上，佳。
　　又方，桂心、栝蒌分等，为末，用小竹筒密塞之，以带行，卒为蝮蛇，即傅之。此药疗诸蛇毒，塞不密，则气歇不中用。
　　一切蛇毒。急灸疮三五壮，则众毒不能行。
　　蛇毒。捣鬼针草，傅上即定。又方，荆叶袋贮，薄疮肿上。
　　又方，以射罔涂肿上，血出乃差。
　　又方，以合口椒并叶，捣，傅之，无不止。
　　又方，切叶刀，烧赤烙之。
　　附方
　　《梅师方》：治蛇虺螫人。
　　以独头蒜、酸草，捣绞，傅所咬处。
　　《广利方》：治蛇咬方取黑豆叶，锉，杵，傅之，日三易，良。
　　《广济方》：治毒蛇啮方。
　　菰蒋草根灰，取以封之。其草似燕尾也。
　　《兵部手集》：主蛇、蜴、蜘蛛毒。
　　鸡卵轻敲一小孔，合咬处，立差。
　　刘禹锡《传信方》：治蛇咬竭螫。
　　烧刀子头令赤，以白矾置刀上，看成汁，便热滴咬处，立差。此极神验，得力者数十人，贞元三十二年，有两僧流向南到邓州，俱为蛇喷，令用此法救之，傅药了便发，更无他苦。
　　治蛇疮败蛇骨刺人人口绕身诸方第五十七
　　葛氏，凡蛇疮未愈，禁热食，食便发，疗之依初螫人法。蛇螫人，九窍皆血出方。取虻虫初食牛马血腹满者二七枚，烧，服之。
　　此上蛇疮败及洪肿法方，蛇螫人，牙折入肉中，痛不可堪方。
　　取虾蟆肝以傅上，立出。
　　又方，先密取荇叶，当其上穿勿令人见，以再覆疮口上，一时着叶当上穿，穿即折牙出也。
　　蛇骨刺人毒痛方。
　　以铁精如大豆者，以管吹疮内。
　　姚同。
　　又方，烧死鼠，捣，傅之疮上。
　　蛇螫人，疮已合，而余毒在肉中，
　　淫淫痛痒方。
　　取大小蒜各一升，合捣，热汤淋取汁，灌疮中。姚同。
　　蛇卒绕人不解方。
　　以热汤淋即解，亦可令就尿之。
　　蛇入人口中不出方。
　　艾灸蛇尾即出。若无火以刀周匝割蛇尾，截令皮断，乃将皮倒脱，即出。《小品》同之。
　　七八月中，诸蛇毒旺不得泄，皆啮草木，即枯死，名为蛇蚳，此物伤人甚於蛇螫，即依蛇之螫法疗之。
　　附方
　　《广利方》：治蛇咬疮。
　　暖酒，淋洗疮上，日三易。
　　《圣惠方》：治蛇入口，并入七孔中。
　　割母猪尾头，沥血滴口中，即出。
　　治诸入山草禁辟众蛇药术方第五十八
　　辟众蛇方。同前姚氏仙人入山草法。
　　辟蛇之药虽多，唯以武都雄黄为上，带一块，右称五两於肘间，则诸蛇毒莫敢犯。
　　他人中者，便磨以疗之。又带五蛄黄丸良。丸有蜈蚣，故方在於备急中，此下有禁法云，不受而行，则无验。
　　蛇毒勿渡水，渡水则痛甚於初螫。亦当先存想作大蜈蚣，前已随后渡，若乘船渡，不作法，杀人。
　　入山并不得呼作蛇，皆唤为蛇中之者，弥宜勿误。辟蛇法：
　　到处烧羖羊角，令有烟出地，则去矣。
　　附方
　　《广利方》：治诸蛇毒螫人欲死，兼辟蛇。
　　乾姜、雄黄等分，同研，用小绢袋贮，系臂上，男左女右，蛇闻药气逆避人，螫毒傅之。
　　治卒蜈蚣蜘蛛所螫方第五十九
　　葛氏方，割鸡冠血涂之。
　　又方，以盐缄疮上即愈。云蜈蚣去远者，即不复得。又方，盐热渍之。
