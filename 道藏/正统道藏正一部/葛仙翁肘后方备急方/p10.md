<!-- { "loadSidebar": true } -->
　　陈藏器《拾遗·序》云：头疼欲死，鼻内吹消石末愈。
　　日华子云：治头痛，水调决明子，贴太阳穴。
　　又方，决明子作枕，胜黑豆，治头风，明目也。
　　《外台秘要》：治头疼欲裂，当归二两，酒一升，煮取六合，饮至再服。
　　《孙兆口诀》云：治头痛。
　　附子炮、石膏煅等分，为末，入脑、麝少许，茶酒下半钱。
　　《斗门方》：治卒头痛，白僵蚕碾为末，去丝，以熟水二钱匕，立差。又方，治偏头痛，用京芎细锉，酒浸服之，佳。
　　《博济方》：治偏头疼，至灵散，雄黄、细辛等分，研令细，每用一字已下，左边疼吹入右鼻，右边疼吹入左鼻，立效。
　　《经验后方》：治偏头疼绝妙，荜拨为末，令患者口中含温水，左边疼，令左鼻吸一字，右边疼，令右鼻吸一字，效。
　　《集验方》：治偏正头疼，谷精草一两，为末，用白面调，摊纸花子上，贴疼处，乾又换。
　　偏头疼方，用生萝卜汁一蚬壳，仰卧，注鼻，左痛注左，右痛注右，左右俱注亦得，神效。
　　《外台秘要》：头风白屑如麸糠方。
　　坚截楮木作枕，六十日一易新者。
　　治卒风喑不得语方第二十
　　治卒不得语方，以苦酒煮瓜子，薄颈一周，以衣苞，一日一夕乃解，即差。
　　又方，煮大豆煎其汁，令如饴，含之。亦但浓煮，饮之。
　　又方，煮豉汁，稍服之一日，可美酒半升中搅，分三服。
　　又方，用新好桂，削去皮，捣筛，三指撮，着舌下，咽之。
　　又方，锉谷枝叶，酒煮热灰中，沫出，随多少饮之。
　　治卒失声，声噎不出方。橘皮五两，水三升，煮取一升，去滓，顿服，倾合服之。
　　又方，浓煮苦竹叶，服之差。
　　又方，捣蘘荷根，酒和绞，饮其汁。此本在杂治中。
　　又方，通草、乾姜、附子、茯神各半两，防风、桂、石膏各二两，麻黄一两半，白朮半两，杏人三十枚，十物捣筛，为末，蜜丸如大豆大，一服七丸，渐增加之，凡此皆中风。又有竹沥诸汤甚多，此用药虽少，而是将治所患，一剂不差，更应服之。
　　又方，针大槌旁一寸五分，又刺其下停针之。
　　又方，矾石、桂，末，绵裹如枣，内舌下，有唾出之。
　　又方，烧马勒衔铁令赤，内一升苦酒中，破一鸡子，合和饮之。
　　若卒中冷，声嘶哑者，甘草一两，桂二两，五味子二两，杏人三十枚，生姜八两，切，以水七升，煮取二升，为二服，服之。
　　附方
　　《经验后方》：治中风不语，独活一两，锉，酒二升，煎一升，大豆五合，炒有声，将药酒热投，盖良久，温服三合，未差再服。
　　又方，治中风不语，喉中如拽锯声，口中涎沫。取藜芦一分，天南星一个，去浮皮，却脐子上陷一个坑子，内入陈醋一橡斗子，四面用火逼，令黄色，同一处捣，再研极细，用生蜜为丸，如赤豆大，每服三丸，温酒下。
　　《圣惠方》：治中风，以大声咽喉不利。以蘘荷根二两，研，绞取汁，酒一大盏，相和令匀，不计时候，温服半盏。
　　治风毒脚弱痒满上气方第二十一
　　脚气之病，先起岭南，稍来江东，得之无渐，或微觉疼痹，或两胫小满，或行起忽弱，或小腹不仁，或时冷时热，皆其候也。不即治，转上入腹。便发气，则杀人。治之多用汤酒摩膏，种效#37既多，不但一剂，今只取单效，用兼灸法。
　　取好豉一升，三蒸三曝乾，以好酒三斗，渍#38之三宿可饮，随人多少。欲预防，不必待时，便与酒煮豉服之。脚弱其得小愈，及更营诸方服之，并及灸之。
　　次服独活酒方，独活五两，附子五两，生用，切，以酒一斗，渍经三宿，服从一合始，以微痹为度。
　　又方，白矾石二斤，亦可用钟乳，末，附子三两，豉三升，酒三斗，渍四五日，稍饮之。若此有气，加苏子二升也。
　　又方，好硫黄三两，末之，牛乳五升，先煮乳水五升，仍内硫黄，煎取三升，一服三合。亦可直以乳煎硫黄，不用水也。卒无牛乳，羊乳亦得。
　　又方法，先煎牛乳三升，令臧半，以五合，辄服硫黄末一两，服毕，厚盖取汗，勿令得风，中问更一服，暮又一服。若已得汗，不复更取，但好将息将护之。若未差，愈后数日中亦可更作。若长将亦可煎为丸。北人服此治脚多效，但须极好硫黄耳，可预备之。
　　若胫已满，捏之没指者，但勒饮乌犊牛溺二三升，使小便利，息渐渐消。当以铜器，尿取新者为佳。无乌牛，纯黄者亦可用之。
　　又方，取牵牛子，捣，蜜丸，如小豆大五丸，取令#39小便利。亦可正尔吞之。其子黑色，正似梂子核形，市人亦卖之。
　　又方，三白根，捣碎，酒饮之。
　　又方，酒若水煮大豆，饮其汁。
　　又，食小豆亦佳。又，生研胡麻，酒和服之，差。
　　又方，大豆三升，水一斗，煮取九升，内清酒九升，又煎取九升，稍稍饮之。小便利，则肿歇也。
　　其有风引、白鸡、竹沥、独活诸汤，及八风、石斛、狗脊诸散，并别在大方中。金芽酒最为治之要，今载其方。
　　蜀椒、茵芋、金牙、细辛、菵草、乾地黄、防风、附子、地肤、蒴藋、升麻各四两，人参三两，羌活一斤，牛膝五两，十四物切，以酒四斗，渍七日，饮二三合，稍加之。亦治口不能言，脚屈，至良。又有侧子酒，亦效。
　　若田舍贫家，此药可酿，拔葜及松节、松叶皆善。
　　拔葜净洗，锉之一斛，以水三斛，煮取九斗，以渍曲，及煮去滓，取一斛渍饭，酿之如酒法，熟即取饮，多少任意，可顿作三五斛。若用松节、叶，亦依准此法，其汁不厌浓也。患脚屈，积年不能行，腰脊挛痹，及腹内紧结者，服之不过三五剂，皆平复。如无酿，水边商陆亦佳。
　　其灸法孔穴亦甚多，恐人不能悉皆知处，今止疏要者，必先从上始，若直灸脚，气上不泄则危矣，先灸大椎。
　　在项上大节高起者，灸其上面一穴耳，若气，可先灸百会五十壮，穴在头顶凹中也。
　　肩井各一百壮。
　　在两肩小近头凹处，指捏之，安令正得中穴耳。
　　次灸膻中五十壮。
　　在胸前两边对乳胸厌骨解间，指按觉气翕翕尔是也。一云正胸中一穴也。
　　次灸巨阙。
　　在心厌尖尖四下一寸，以赤度之，凡灸以上部五穴，亦足治其气。若能灸百会、风府#40、胃管及五藏腧，则益佳，视病之宽急耳。诸穴出《灸经》不可具载之。
　　次乃灸风市百壮。
　　在两髀外，可平倚垂手直掩髀上，当中指头大筋上，捻之，自觉好也。
　　次灸三里二百壮。
　　以病人手横掩，下并四指，名曰一夫，指至膝头骨下指中节是其穴，附胫骨外边捻之，凹凹然也。
　　次灸上廉一百壮。
　　又灸三里下一夫。
　　次灸下廉一百壮。
　　又在上廉下一夫。
　　次灸绝骨二百壮。
　　在外踝上三寸余，指端取踝骨上际，屈指头四寸便是，与下廉颇相对，分间二穴也，此下一十八穴，并是要穴，余伏兔、犊鼻穴，凡灸此壮数，不必顿毕，三日中报灸合尽。
　　又方，孔公孽二斤，石斛五两，酒二斗浸，服之。
　　附方
　　《斗门方》：治卒风毒，肿气急痛，以柳白皮一斤，锉，以酒煮令热，帛裹熨肿上，冷再煮，易之，甚妙也。
　　《圣惠方》：治走注风毒疼痛，用小芥子，末，和鸡子白调傅之。
　　《经验后方》：治风毒骨髓疼痛，芍药二分，虎骨一两，炙，为末，夹绢袋贮，酒三升，渍五日，每服二合，日三服。
　　《食医心镜》：除一切风湿痹，四肢拘孪。
　　苍耳子三两，捣末，以水一升半，煎取七合，去滓，呷之。
　　又，治筋脉拘挛，久风湿痹，下气，除骨中邪气，利肠胃，消水肿，久服轻身益气力。
　　薏苡人一升，捣，为散，每服以水二升，煮两匙末，作粥，空腹食。
　　又主#41补虚，去风湿痹，醍醐二大两，暖酒一杯，和醍醐一匙饮之。
　　《经验方》：治诸处皮裹面痛，何首乌，末，姜汁调成膏，痛处以帛子裹之，用火炙鞋底熨之，妙。
　　孙真人方：主脚气及上气，取鲫鱼一赤长者，作脍，食一两顿差。
　　《千金翼》：治脚气冲心，白矾二两，以水一斗五升，煎三五沸，浸洗脚，良。
　　《广利方》：治脚气冲烦，闷乱不识人，大豆一升，水三升，浓煮取汁，顿服半升。如未定，可更服半升，即定。
　　苏恭云：凡患脚气，每旦任意饱食，午后少食，日晚不食，如饥可食豉粥。若暝不消，欲致霍乱者：
　　即以高良姜二两，打碎，以水三升，煮取一升，顿服尽，即消，待极饥乃食一饱#42薄粥，其药唯极饮之良。若卒无高良姜，母姜一两代之，以清酒一升，煮令极熟，和滓食之，虽不及高良姜，亦大效矣。
　　唐本注云：脚气。
　　煮荭草浓汁渍之，多差。
　　《简要济众》：治脚气连腿肿满，久不差方。
　　黑附子一两，去皮脐，生用，捣为散，生姜汁调如膏，涂傅肿上，药乾再调涂之，肿消为度。
　　治服散卒发动困#43笃方第二十二
　　凡服五石护命更生及锺乳寒食之散，失将和节度，皆致发动其病，无所不为，若发起仓卒，不以渐而至者，皆是散势也，宜及时救解之，若四肢身外有诸一切痛违常者。
　　皆即冷水洗数百遍，热有所冲，水渍布巾，随以拓之。又水渍冷石以熨之，行饮暖酒，逍遥起行。
　　若心腹内有诸一切疾痛违常，烦闷惛恍者，急解之，取冷，热取温酒饮一二升，渐渐稍进，觉小宽更进冷食，其心痛者，最急，若肉冷，口已噤，但折齿下热酒差。
　　若腹内有结坚热癖使众疾者，急下之。
　　栀子十四枚，豉五合，水二升，煮取一升，顿服之。热甚已发疮者，加黄芩二两。
　　癖食犹不消，恶食畏冷者更下。
　　好大黄末半升，芒消半升，甘草二两，半夏、黄芩、芫花各一分，捣为散，藏密器中。欲服，以水八升，煮大枣二十枚，使烂，取四升，去枣，乃内药五方寸匕搅和，着火上，三上三下，毕，分三服，旦一服便利者，亦可停。若不快，更一服。下后即作酒粥，食二升，次作水飧进之，不可不即食，胃中空虚，得热入，便煞人矣。
　　得下后应长将备急大黄、葶苈、豉各一合，杏人、巴豆三十枚，捣，蜜丸如胡豆大，日服二枚。利者减之，痞者加之。
