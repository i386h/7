<!-- { "loadSidebar": true } -->
　　又方，熟洗半夏，末服之，一钱一服。
　　又方，赤苏一把，水三升，煮取二升，稍稍饮。
　　又方，乾姜六分，附子四分，末，苦酒丸，如梧子大，服三丸，日三服。
　　比岁有病时行，仍发疮，头面及身，须臾周匝，状如火疮，皆戴白浆，随决随生，不即治，剧者多死。治得差后，疮瘢紫黑，弥岁方灭。此恶毒之气。世人云：永徽四年，此疮从西东流，遍於海中，煮葵菜，以蒜齏啖之，即止。初患急食之，少饭下菜亦得。以建武中於南阳击虏所得，仍呼为虏疮，诸医参详作治，用之有效方。
　　取好蜜通身上摩，亦可以蜜煎升麻，并数数食。
　　又方，以水浓煮升麻，绵沾洗之，苦酒渍弥好，但痛难忍。
　　其余治犹依伤寒法，但每多作毒意防之。用地黄黑膏亦好。
　　治时行病发黄方，茵陈六两，大黄二两，栀子十二枚，以水一斗，先煮茵陈，取五升，去滓，内二物，又煮取三升，分四服。亦可兼取黄疸中杂治法，差。
　　比岁又有虏黄病，初唯觉四体沉沉不快，须臾见眼中黄渐至面黄，及举身皆黄，急令溺白纸，纸即如檗染者，此热毒已入内，急治之。若初觉，便作瓜蒂赤豆散，吹鼻中，鼻中黄汁出数升者，多差。若已深，应看其舌下两边，有白脉弥弥处，芦刀割破之，紫血出数升，亦歇。然此须惯解割者，不解割忽伤乱舌下青脉，血出不止，便煞人。方可烧纺軨铁，以灼此脉令焦，兼瓜蒂杂巴豆捣为丸服之，大小便亦去黄汁，破灼已后，禁诸杂食。又云：有依黄坐，黄复，须分别之。方：
　　切竹煮饮之，如饮。
　　又方，捣生瓜根，绞取汁，饮一至二三升。
　　又方，醋酒浸鸡子一宿，吞其白数枚。
　　又方，竹叶切，五升，小麦七升，石膏三两，末，绵裹之，以水一斗五升，煮取七升，一服一升，尽吃即差也。
　　又方，生葛根汁二升，好豉一升，栀子三七枚，茵陈切一升，水五升，煮取三升，去滓，内葛汁，分为五服。
　　又方，金色脚鸡，雌鸡血，在治如食法，熟食肉饮汁令尽，不过，再作亦可，下少盐豉佳。
　　治毒攻手足肿疼痛欲断方，用虎杖根，锉，煮，适寒温，以渍足，令踝上有赤许水止之。
　　又方，以稻禳灰汁渍足。
　　又方，酒煮苦参以渍足，差。
　　又方，盐豉及羊尿一升，捣，令熟，以渍之。
　　又方，细锉黄檗五斤，以水三斗，煮，渍之。亦治攻阴肿痛。
　　又方，作坎令深三赤，少容两足，烧坎令热，以酒灌坎中，着屐踞坎中，壅勿令泄。
　　又方，煮羊桃汁渍之，杂少盐豉尤好。
　　又方，煮马矢若羊矢汁，渍。
　　又方，猪膏和羊矢涂之，亦佳。
　　又方，以牛肉裹肿处，肿消痛止。
　　又方，捣常思草，绞取汁，以渍足。
　　又方，猪蹄一具，合葱煮，去滓，内少盐，以渍之。
　　毒病下部生疮者，烧盥以深导之，不过三。
　　又方，生漆涂之，绵导之。
　　又方，大丸艾灸下部，此谓穷无药。
　　又方，取蚓三升，以水五升，得二升半，尽服之。
　　又方，煮桃皮，煎如饴，以绵合导之。
　　又方，水中荇菜，捣，绵裹导之，日五易，差。，
　　又方，榉皮、槲皮合煮汁如枯糖以导之。又，浓煮桃皮饮之，最良。
　　又方，捣蛇莓汁，服三合，日三，水渍乌梅令浓，并内崖蜜，数数饮。
　　若病人齿无色，舌上白，或喜睡眠，愦愦不知痛痒处，或下痢，急治下部。不晓此者，但攻其上，不以下为意，下部生虫，虫食其肛，肛烂见五脏便死。治之方：
　　取鸡子白，内漆合搅，还内壳中，仰头吞之，当吐虫，则愈。
　　又方，烧马蹄作灰，细末，猪脂和，涂绵以导下部，日数度，差。
　　又方，桃人十五枚，苦酒二升，盐一合，煮取六合，服之。
　　又方，烧艾於管中熏之，令烟入下部，中少雄黄杂妙，此方是溪温，故尔兼取彼治法。
　　又有病□下不止者，乌头二两，女萎、云实各一两，桂二分，蜜丸如桐子，水服五丸，一日三服。
　　治下部卒痛如鸟啄之方，赤小豆、大#7豆各一升，合捣，两囊贮，蒸之令熟，更互坐，即愈。
　　此本在杂治中，亦是伤寒毒气所攻。故凡治伤寒方甚多，其有诸麻黄、葛根、桂枝、柴胡、青龙、白虎、四顺、四逆二十余方，并是至要者，而药难尽备，且诊候须明悉，别所在撰大方中，今唯载前四方，尤是急须者耳。其黄膏赤散，在辟病条中，预合，初觉患便服之。伤寒、时行、温疫，三名同一种耳，而源本小异。其冬月伤於寒，或疾行力作汗出得风玲，至夏发，名为伤寒。其冬月不甚寒，多暖气及西风，使人骨节缓惰受病，至春发，名为时行。其年岁中有疠气兼挟鬼毒相注，名为温病。如此诊候相似，又贵胜雅言，总名伤寒，世俗因号为时行，道术符刻，言五温亦复殊，大归终止，是共途也。然自有阳明、少阳、阴毒、阳毒为异耳。少阴病例不发热，而腹满下痢，最难治也。
　　附方
　　《必效方》：治天行一二日者，麻黄一大两，去节，以水四升，煮，去沫，取二升，去滓，着米一匙及豉，为稀粥，取强一升，先作熟汤，浴淋头百余碗，然后服粥，厚覆取汗，於夜最佳。
　　《梅师方》：治伤寒汗出不解，已三四日，胸中闷吐。豉一升，盐一合，水四升，煎取一升半，分服，当吐。
　　《圣惠方》：治伤寒四日，已呕吐，更宜吐。以苦参末，酒下二钱，得吐差。
　　又方，治时气热毒，心神烦燥，用蓝淀半大匙，以新汲水一盏服。
　　又方，治时气，头痛不止，用朴消三两，捣罗为散，生油调涂顶上。
　　又方，治时气烦渴，用生藕汁一中盏，入生蜜一合，令匀，分二服。
　　《胜#8金方》：治时疾热病，狂言心燥。苦参不限多少，炒黄色为末，每服二钱，水一盏，煎至八分，温服。连煎三服，有汗无汗皆差。
　　《博济方》：治阴阳二毒伤寒，黑龙丹。舶上硫黄一两，以柳木槌研三两日，巴豆一两，和壳记个数，用二升，铛子一口，先安硫黄，铺铛底，次安巴豆，又以硫黄盖之，酽醋半升已来浇之，盏子盖合，令紧蜜，更以湿纸周回固济，缝勿令透气，缝纸乾，更以醋湿之，文武火熬，常着人守之，候里面巴豆作声数已半为度，急将铛子离火，便入臼中急捣令细，再以少米醋并蒸饼少许，再捣，令冷可丸，如鸡头大。若是阴毒，用椒四十九粒，葱白二茎，水一盏，煎至六分，服一丸。阳毒用豆豉四十九粒，葱白二茎，水一盏，同煎，吞一丸，不得嚼破。
　　《孙用和方》：治阳毒入胃，下血频，疼痛不可忍。郁金五个大者，牛黄一皂荚子，别细研，二味同为散，每服用醋浆水一盏，同煎三沸，温服。
　　《孙兆口诀》：治阴毒伤寒，手足逆冷，脉息沉细，头疼腰重，兼治阴毒，咳逆等疾方。
　　川乌头、乾姜等分，为粗散，炒令转色，放冷，再捣，为细散，每一钱，水一盏，盐一撮，煎取半盏，温服。
　　又方，治阴胜隔阳伤寒，其人必燥热而不欲饮水者是也，宜服霹雳散。附子一枚，烧为灰，存性为末，蜜水调下，为一服而愈，此逼散寒气，然后热气上行，而汗出乃愈。
　　《圣惠方》：治阴毒伤寒，四肢逆冷，宜熨。以吴茱萸一升，酒和匀，湿绢袋二只，贮蒸令极热，熨脚心，候气通畅匀暖即停熨，累验。
　　唐·崔元亮疗时疾发黄，心狂烦热，闷不认人者。取大栝楼一枚黄者，以新汲水九合浸#9；淘取汁，下蜜半大合，朴消八分，合搅令消尽，分再服，便差。
　　《外台秘要》：治天行病四五日，结胸满痛，壮热，身体热。
　　苦参一两，锉，以醋二升，煮取一升二合，尽饮之，当吐即愈。天行毒病，非苦参、醋药不解，及温覆取汗愈。
　　又方，救急治天行后呕逆不下食，食入即出。取羊肝如食法，作生淡食，不过三度即止。
　　又方，以鸡卵一枚，煮三五沸，出以水浸之，外熟内热则吞之，良。
　　《圣惠方》：治时气，呕逆不下食。用半夏半两，汤浸洗七遍，去滑，生姜一两，同锉碎，以水一大盏，煎至六分，去滓，分二服，不计时候温服。
　　《深师方》：治伤寒病啘不止。半夏熟洗，乾，末之，生姜汤服一钱匕。
　　《简要济众》：治伤寒咳噫不止，及哕逆不定。
　　香#10一两，乾柿蒂一两，焙乾，捣末，人参汤下一钱，无时服。
　　《外台秘要》：治天行毒病，衄鼻是热毒，血下数升者，好墨末之，鸡子白丸如梧子，用生地黄汁下一二十丸，如人行五里再服。又，疗伤寒已八九日至十余日，大烦渴，热胜而三焦有疮□者，多下或张口吐舌呵吁，目烂，口鼻生疮，吟语不识人，除热毒，止痢方。
　　龙骨半斤，碎，以水一斗，煮取四升，沉之井底令冷，服五合，渐渐进之，恣意饮，尤宜老少。
　　《梅师方》：治热病后下痢脓血不止，不能食。
　　白龙骨末，米饮调方寸匕服。
　　《食疗》：治伤寒热毒下血。羚羊角末，服之即差。又疗疝气。
　　《圣惠方》：治伤寒狐惑，毒蚀下部，肛外如□，痛痒不止。雄黄半两，先用瓶子一个，口大者，内入灰，上如装香火，将雄黄烧之，候姻出，当病处熏之。
　　又方，主伤寒下部生□疮。用乌梅肉三两，炒令燥，杵为末，炼蜜丸如梧桐子大，以石榴根皮煎汤，食前下十丸。
　　《外台秘要方》：崔氏疗伤寒手足疼欲脱。取羊屎煮汁以灌之，差止。亦疗时疾，阴囊及茎热肿，亦可煮黄檗等洗之。
　　《梅师方》：治伤寒发豌豆疮，未成脓。研芒消，用猪胆汁和，涂上效。
　　《经验后方》：治时疾发豌豆疮及赤疮子未透，心烦狂燥，气喘妄语，或见鬼神。
　　龙脑一钱，细研，旋滴猪心血和丸，如鸡头肉大；每服一丸，紫草汤下，少时心神便定，得睡，疮后发透，依常将息取安。
　　《药性论》云：虎杖治大热烦燥，止渴利小便，压一切热毒，暑月和甘草煎，色如琥珀可爱，堪着，尝之甘美，瓶置井中，令冷彻如水，白瓷器及银器中贮，似茶啜之，时人呼为冷饮子，又且尊於茗，能破女子经候不通，捣以酒浸，常服。有孕人勿服，破血。
　　治时气病起诸复劳方第十四
　　凡得毒病愈后，百日之内，禁食猪、犬、羊肉，并伤血；及肥鱼久腻、乾鱼则必大下痢，下则不可复救。又禁食面食、胡蒜、韭薤、生菜、虾□辈，食此多致复发，则难治，又令到他年数发也。
　　治笃病新起早劳及食饮多，致欲死方。
　　烧鳖甲，服方寸匕。
　　又方，以水服胡粉少许。
　　又方，粉三升，以暖水和服之，厚覆取汗。
