<!-- { "loadSidebar": true } -->
　　桔梗四分，桂四分，巴豆八分，去心皮，杏人五分，去皮，芫花十二分，并熬令紫色，先捣三味药成末，又捣巴豆、杏人如膏，合和又捣二千杵，丸如胡豆大，服一丸，取利，至二三丸。儿生十日欲痫，皆与一二丸如粟粒大，诸腹内不便，体中觉患，便服，得一两行利则好也。
　　硫黄丸，至热，治人之大冷，夏月温饮食，不解衣者。
　　硫黄、矾石、乾姜、茱萸、桂、乌头、附子、椒、人参、细辛、皂荚、当归，十二种分等，随人多少，捣，蜜丸，如梧子大，一服十丸至二十丸，日三服。若冷痢者，加赤石脂、龙骨，即便愈也。
　　露宿丸，治大寒冷积聚方。
　　矾石、乾姜、桂、桔梗、附子炮、皂荚各三两，捣筛，蜜丸，如梧子大，酒下十丸，加至一十五丸。
　　附方
　　《外台秘要》：疗癖方。大黄十两，杵，筛，醋三升，和匀，白蜜两匙，煎堪丸，如梧桐子大，一服三十丸，生姜汤吞下，以利为度，小者减之。
　　《圣惠方》：治伏梁气在心下，结聚不散。
　　用桃奴二两，为末，空心温酒调二钱匕。
　　《简要济众》：治久积冷不下食，呕吐不止，冷在胃中。
　　半夏五两，洗过，为末，每服二钱，白面一两，以水和搜，切作棋子，水煮面熟为度，用生姜、醋调和服之。
　　治胸膈上痰瘾诸方第二十八
　　治卒头痛如破，非中冷，又非中风方。釜月下墨四分，附子三分，桂一分，捣筛，以冷水服方寸匕，当吐。一方无桂。
　　又方，苦参、桂、半夏等分，捣下筛，苦酒和以涂，痛则差。
　　又方，乌梅三十枚，盥三指撮，酒三升，煮取一升，去滓，顿服，当吐，愈。
　　此本在杂治中，其病是胸中膈上，痰厥气上冲所致，名为厥，头痛，吐之即差。
　　但单煮米作浓饮二三升许，适冷暖，饮尽二三升，须臾适吐，适吐毕又饮，如此数过，剧者，须臾吐胆乃止，不损人而即差。
　　治胸中多痰，头痛不欲食及饮酒，则瘀阻痰方。
　　常山二两，甘草一两，松萝一两，瓜蒂三七枚，酒水各一升半，煮取升半，初服七合，取吐，吐不尽，余更分二服，后可服半夏汤。
　　《胡洽》名粉隔汤：矾石一两，水二升，煮取一升，内蜜半合，顿服，须臾未吐，饮少热汤。
　　又方，杜蘅三两，松萝三两，瓜蒂三十枚，酒一升二合，渍再宿，去滓，温服五合。一服不吐，晚更一服。
　　又方，瓜蒂一两，赤小豆四两，捣末，温汤三合和服，便安卧，欲擿之，不吐，更服之。
　　又方，先作一升汤，投水一升，名为生熟汤，及食三合盐，以此汤送之，须臾欲吐，便摘出，未尽，更服二合，饮汤二升后，亦可更服汤，不复也。
　　又方，常山四两，甘草半两，水七升，煮取三升，内半升蜜，服一升，不吐更服，无蜜亦可。
　　方中能月服一种，则无痰水之患。又有旋覆五饮，在诸大方中。若胸中痞寒#9短气腷者。腷，敷逼切。
　　甘草二两，茯苓三两，杏人五十枚，碎之，水一斗三升，煮取六升，分为五服。
　　又方，桂四两，术、甘草二两，附子炮，水六升，煮取三升，分为三服。
　　膈中有结积，觉骇骇不去者。
　　藜芦一两，炙，末之，巴豆半两，去皮心熬之，先捣巴豆如泥，入藜芦末，又捣万杵，蜜丸如麻子大，服一丸至二三丸。
　　膈中之病，名曰膏肓，汤丸径过，针灸不及，所以作丸含之，令气势得相熏染，有五膈丸方。麦门冬十分，去心，甘草十分，炙，椒、远志、附子炮、乾姜、人参、桂、细辛各六分，捣筛，以上好蜜丸，如弹丸，以一丸含稍稍咽其汁，日三丸，服之，主短气，心胸满，心下坚，冷气也。
　　此疾有十许方，率皆相类。此丸最胜，用药虽多，不合五膈之名，谓忧膈、气膈、恚膈、寒膈，其病各有诊别，在大方中又有七气方，大约与此大同小别耳。
　　附方
　　《圣惠方》：治痰厥头痛。
　　以乌梅十个，取肉，盐二钱，酒一中盏，合煎至七分，去滓，非时温服，吐即佳。
　　又方，治冷痰饮恶心。
　　用荜拨一两，捣为末，於食前用清粥饮调半钱服。
　　又方，治痰壅呕逆，心胸满闷不下食。
　　用厚朴一两，涂生姜汁，炙令黄，为末，非时粥饮调下二钱匕。
　　《千金翼》论曰：治痰饮吐水，无时节者，其源以冷饮过度，遂令脾胃气羸，不能消於饮食，饮食入胃，则皆变成冷水，反吐不停者。
　　赤石脂散主之。
　　赤石脂一斤，捣筛，服方寸匕，酒饮自任，稍稍加至三匕，服尽一斤，则终身不吐淡水，又不下痢，补五藏，令人肥健。有人痰饮服诸药不效，用此方遂愈。
　　《御药院方》：真宗赐高祖相国，去痰清目，进饮食，生犀丸。
　　川芎十两，紧小者，粟米坩浸，三日换，切片子，日乾为末，作两料，每料入麝、脑各一分，生犀半两，重汤煮，蜜杵为丸，小弹子大，茶酒嚼下一丸。痰加朱砂半两；膈壅加牛黄一分、水飞铁粉一分；头目昏眩加细辛一分；口眼喎斜，炮天南星一分。
　　又方，治膈壅风痰。半夏不计多少，酸浆浸一宿，温汤洗五七遍，去恶气，日中晒乾，捣为末，浆水搜饼子，日中乾之，再为末，每五两，入生脑子一钱，研匀，以浆水浓脚，丸鸡头大#10，纱袋贮，通风处阴乾，每一丸，好茶或薄荷汤下。
　　王氏《博济》：治三焦气不顺，胸膈壅塞，头昏目眩，涕唾痰涎，精神不爽。
　　利膈丸：牵牛子四两，半生半熟，不蚛皂荚涂酥二两，为末，生姜自然汁煮，糊丸如桐子大，每服二十丸，荆芥汤下。
　　《经验后方》：治头风化痰。川芎不计分两，用净水洗浸，薄切片子，日乾或焙，杵为末，炼蜜为丸，如小弹子大，不拘时，茶酒嚼下。
　　又方，治风痰。
　　郁金一分，藜芦十分，各为末，和令匀，每服一字，用温浆水一盏，先以少浆水调下#11，余者水漱口，都服便以食压之。
　　《外台秘要》：治一切风痰，风霍乱，食不消，大便涩。
　　诃梨勒三枚，捣取末，和酒顿服三五度，良。
　　《胜金方》：治风痰。
　　白僵蚕七个，直者，细研，以姜汁一荼脚，温水调灌之。
　　又方，治风痰。
　　以萝卜子为末，温水调一匙头，良久吐出涎沫。如是瘫缓风，以此吐后，用紧疏药服，疏后服和气散，差。
　　《斗门方》：治胸膈壅滞，去痰开胃。
　　用半夏净洗，焙乾，捣罗为末，以生姜自然汁和为饼子，用湿纸裹，於慢火中煨令香，熟水两盏，用饼子一块如弹丸大，入盐半钱，煎取一盏，温服，能去胸膈壅逆，大压痰毒，及治酒食所伤，其功极验。
　　治卒患胸痹痛方第二十九
　　胸痹之病，令人心中坚痞忽痛，肌中苦痹，绞急如刺，不得俛#12仰，其胸前皮皆痛，不得手犯，胸满短气，咳嗽引痛，烦闷自汗出，或彻引背膂，不即治之，数日害人。治之方：
　　用雄黄、巴豆，光#13捣雄黄，细筛，内巴豆，务熟捣，相入丸如小豆大，服一丸，不效，稍益之。
　　又方，取枳实捣，宜服方寸匕，日三夜一服。又方，捣栝楼实大者一枚，切，薤白半升，以白酒七升，煮取二升，分再服，亦可加半夏四两，汤洗去滑，则用之。
　　又方，橘皮半斤，枳实四枚，生姜半斤，水四升，煮取二升，分再服。
　　又方，枳实、桂等分，捣末，橘皮汤下方寸匕，日三服。
　　仲景方，神效。
　　又方，桂、乌喙、乾姜各一分，人参、细辛、茱萸各二分，贝母二分，合捣，蜜和丸，如小豆大，一服三丸，日三服之。
　　若已差复发者。
　　下韭根五斤，捣绞取汁，饮之愈。
　　附方
　　杜壬治胸膈痛彻背心，腹痞满气不得通，及治疾嗽。
　　大栝楼，去瓤，取子熟炒，别研，和子皮，面糊为丸，如梧桐子大，米饮下十五丸。
　　治卒胃反呕啘方第三十
　　葛氏治卒乾呕不息方。
　　破鸡子去白，吞中黄数枚，即愈也。又方，捣葛根，绞取汁，服一升许。
　　又方，一云蔗汁温令热服一升，日三。一方，生姜汁服一升。
　　又方，灸两腕后两筋中一穴，名问使，各七壮，灸心主尺泽亦佳。
　　又方，甘草、人参各二两，生姜四两，水六升，煮取二升，分为三服。
　　治卒呕啘又厥逆方。
　　用生姜半斤，去皮切之，橘皮四两，擘之，以水七升，煮三升，去滓，适寒温，服一升，日三服。
　　又方，蘡薁藤断之，当汁出，器承取，饮一升。生葛藤尤佳。
　　治卒啘不止方。
　　饮新汲井水数升，甚良。
　　又方，痛爪眉中夹间气也。
　　又方，以物刺鼻中各一分来许，皂荚内鼻中令嚏，差。
　　又方，但闭气仰引之。
　　又方，好豉二升，煮取汁服之也。
　　又方，香苏激#14煮汁，头#15服一二升，良。
　　又方，粢米三升，为粉，井花水服之，良。
　　又方，用枇杷叶一斤，拭去毛，炙，水一斗，煮取三升。服芦根亦佳。
　　治食后喜呕吐者。
　　烧鹿角灰二两，人参一两，捣末，方寸匕，日三服。姚同。
　　治人忽恶心不己方。
　　薤白半斤，茱萸一两，豉半升，米一合，枣四枚，枳实二枚，盐如弹丸，水三升，煮取一升半，分为三服。
　　又方，但多嚼豆蔻子及咬槟榔，亦佳。
　　治人胃反不受食，食毕辄吐出方。
　　大黄四两，甘草二两，水二升，煮取一升半，分为再服之。
　　治人食毕噫醋，及醋心方。
　　人参一两，茱萸半斤，生姜六两，大枣十二枚，水六升，煮取二升，分为再服也。
　　哕不止，半夏洗，乾末之，服一匕，则立止。
　　又方，乾姜六分，附子四分，炮，捣，苦酒丸如梧子，服三丸，日三效。
　　附方
　　张仲景方：治反胃呕吐，大半夏汤。
　　半夏三升，人参三两，白蜜一升，以水一斗二升，煎，扬之一百二十遍，煮下三升半，温服一升，日再。亦治膈间痰饮。
　　又方，主呕哕谷不得下，眩悸，半夏加茯苓汤。
　　半夏一升，生姜半斤，茯苓三两，切，以水七升，煎取一升半，分温服之。
　　《千金方》：治反胃，食即吐。
　　捣粟米作粉，和水丸，如梧子大七枚，烂煮，内醋中细吞之，得下便已。面亦得用之。
　　又方，治乾哕，若手足厥冷，宜食生姜。此是呕家圣药。
　　治心下痞坚不能食，胸中呕哕。
　　生姜八两，细切，以水三升，煮取一升，半夏五合，洗去滑，以水五升，煮取一升，二味合煮，取一升半，稍稍服之。
　　又方，主乾呕。
　　取羊乳一杯，空心饮之。
　　《斗门方》：治翻胃。
