<!-- { "loadSidebar": true } -->
　　又方，华芦、皂荚各一两，炙，巴豆二十五枚，并捣，熬令黄，依法捣，蜜丸如小豆，空心服一丸，未发时一丸，临发时又一丸，勿饮食。
　　又方，牛膝茎叶一把，切，以酒三升服，令微有酒气。不即断，更作，不过三服而止。
　　又方，末龙骨方寸匕，先发一时，以酒一升半，煮三沸，及热尽服，温覆取汗，便即效。
　　又方，常山三两，甘草半两，知母一两，捣，蜜丸，至先发时，服如梧子大十丸，次服减七丸八丸，后五六丸，即差。
　　又方，先发二时，以炭火床下，令脊脚极暖被覆，过时乃止，此治先寒后热者。
　　又方，先炙鳖甲，捣末方寸匕，至时令三服尽，用火炙，无不断。
　　又方，常山三两，捣筛，鸡子白和之丸，空腹三十丸，去发食久三十丸，发时三十丸，或吐或否也，从服药至过发时，勿饮食。
　　治温疟不下食，知母、鳖甲炙、常山各二两，地骨皮三两切，竹叶一升切，石膏四两，以水七升，煮二升五合，分温三服。忌蒜、热面、猪、鱼。
　　治瘴疟，常山、黄连、豉熬各三两，附子二两，炮，捣筛，蜜丸，空腹服四丸，欲发三丸，饮下之，服药后至过发时，勿吃食。
　　若兼诸痢者，黄连、犀角各三两，牡蛎、香豉各二两，并熬，龙骨四两，捣筛，蜜丸，服四十丸，日再服，饮下。
　　无时节发者，常山二两，甘草一两半，豉五合，绵裹，以水六升，煮取三升，再服，快吐。
　　无问年月，可治三十年者，常山、黄连各三两，酒一斗，宿渍之，晓以瓦釜煮取六升，一服八合，比发时令得三服，热当吐，冷当利，服之无不差者，半料合服得。
　　劳疟积久，众治不差者，生长大牛膝一大虎口，以水六升，煮取二升，空腹一服，欲发一服。
　　禳一切疟，是日抱雄鸡，一时令作大声，无不差。
　　又方，未发头向南卧，五心及额舌七处，闭气书鬼字。
　　咒法，发日执一石於水滨，一气咒云：眢眢圆圆，行路非难，捉取疟鬼，送与河官，急急如律令。投於水，不得回顾。
　　治一切疟，乌梅丸方。甘草二两，乌梅肉熬、人参、桂心、肉从蓉、知母、牡丹各二两，常山、升麻、桃人去皮尖熬，乌豆皮熬膜取皮各三两，桃人研，欲丸入之，捣筛，蜜丸，苏屠臼捣一万杵，发日五更酒下三十丸，平旦四十丸，欲发四十丸，不发日空腹四十丸，晚三十丸，无不差，徐服。后十余日，吃肥肉发之也。
　　□见疟，白驴蹄二分，熬，大黄四分，绿豆三分，末，砒霜二分，光明砂半分，雄黄一分，捣，蜜丸如梧子，发日平旦冷水服二丸，七日内忌油。
　　附方
　　《外台秘要》：治疟不痊，乾姜、高良姜等分，为末，每服一钱，水一中盏，煎至七分服。
　　《圣惠方》：治久患疟劳瘴等方，用鳖甲三两，涂酥，炙令黄，去裙为末，临发时温酒调下二钱匕。
　　治疟，用桃人一百个，去皮尖，於乳钵中细研成膏，不得犯生水，候成膏，入黄丹三钱，丸如梧子大，每服三丸，当发日，面北用温酒吞下，如不饮酒，井花水亦得。五月五日午时合，忌鸡犬妇人见。
　　又方，用小蒜，不拘多少，研极烂，和黄丹少许，以聚为度，丸如鸡头大，候乾，每服一丸，新汲水下，面东服，至妙。
　　治卒发癫狂病方第十七
　　治卒癫疾方，灸阴茎上宛宛中三壮，得小便通则愈。又方，灸阴茎上三壮，囊下缝二七壮。
　　又方，灸两乳头三壮，又灸足大指本聚毛中七壮，灸足小指本节七壮。
　　又方，取葶苈一升，捣三千杵，取白犬倒悬之，以杖犬，令血出，承取以和葶苈末，服如麻子大一丸，三服取差。
　　又方，莨菪子三升，酒五升渍之，出曝乾，渍尽酒止，捣，服一钱匕，日三，勿多，益狂。
　　又《小品》癫狂莨菪散　莨菪子三升，末之，酒一升，渍多日出，捣之，以向汁和，绞去滓，汤上煎，令可丸，服如小豆三丸，日三，口面当觉急，头中有虫行者，额及手足应有赤色处，如此必是差候。若未见，服取尽矣。
　　又方，末房葵，温酒服一刀圭至二三，身润又小不仁为候。
　　又方，自缢死者绳，烧三指撮，服之。
　　凡癫疾，发则仆地，吐涎沫，无知强掠起如狂，反遗粪者，难治。
　　治卒发狂方，烧虾蟆，捣末，服方寸匕，日三服之，酒服。
　　又方，卧其人着地，以冷水淋其面，为终日淋之。
　　治卒狂言鬼语方，针其足大拇指爪甲下入少许，即止。
　　又方，以甑带急合缚两手，火灸左右胁，握肘头文俱起七壮，须臾，鬼语自道姓名，乞去，徐徐诂问，乃解手耳。
　　凡狂发则欲走，或自高贵称神圣，皆应备诸火炙，乃得永差耳。
　　若或悲泣呻吟者，此为邪魅非狂，自依邪方治之，《近效方》已生蚕纸作灰，酒水任下，差疗风癫也。
　　附方
　　《斗门方》：治癫痫，用艾於阴囊下谷道正门当中间，随年道#2灸之。
　　《千金方》：治风癫百病，麻人四升，水六升，猛火煮，令牙生，去滓，煎取七合，旦空心服，或发或不发，或多言语，勿怪之，但人摩手足须定，凡进三剂愈。
　　又方，治狂邪发无时，披头大叫，欲杀人，不避水火，苦参以蜜丸如梧子大，每服十丸，薄荷汤下。
　　《外台秘要》：治风痫，引胁牵痛，发作则吐，耳如蝉鸣，天门冬，去心皮，曝乾，捣筛，酒服方寸匕。若人久服，亦能长生。
　　《广利方》：治心热风痫，烂龙角，浓研汁，食上服二合，日再服。
　　《经验后方》：治大人小儿久患风痫，缠喉□嗽，遍身风疹，急中涎潮。
　　等此药不太吐逆，只出涎水，小儿服一字。瓜蒂不限多少，细碾为末，壮年一字，十五已下、老怯半#3字，早晨井花水下，一食须含沙糖一块，良久涎如水出，年深涎尽，有一块如涎布，水上如鉴矣，涎尽食粥一两日，如吐多困甚，即咽麝香汤一盏，即止矣。麝细斫，温水调下。昔天平尚书觉昏眩，即服之，取涎有效。
　　《明皇杂录》云：开元中有名医纪朋者，观人颜色谈笑，知病深浅，不待诊脉。帝闻之，召於掖庭中，看一宫人，每日昃#4则笑歌啼号，若狂疾，而足不能履地，朋视之日：此必因食饱而大促力，顿仆於地而然。乃饮以云母汤，令熟寐，觉而失所苦，问之乃言：因太华公主载诞，宫中大陈歌吹，某乃主讴，惧其声不能清且长，吃□蹄羹饱，而当筵歌大曲，曲罢觉胸中甚热，戏於砌台上，高而坠下，久而方惺，病狂足不能及地。
　　治卒得惊邪恍惚方第十八
　　治人心下虚悸方，麻黄、半夏等分，捣，蜜丸，服如大豆三丸#5，日二#6，稍增之。半夏汤洗去滑，乾。
　　治惊忧怖迫遥#7，或惊恐失财，或激愤惆怅，致志气错越，心行违僻不得安定者。
　　龙骨、远志、茯#8神、防风、牡蛎各二两，甘草七两，大枣七枚，以水八升，煮取二升，分再服，日日作之，取差。
　　又方，茯苓#9、乾地黄各四两，人参、桂#10各三两，甘草二两，麦门冬一升，去心，半夏六两，洗滑，生姜一斤，以水一斗，又杀乌鸡取血及肝心，煮三升，分四服，日三夜一，其问少食无爽，作三剂差。
　　又方，白雄鸡一头，治如食，真珠四两切，薤白四两，以水三升，煮取二升，宿勿食，旦悉鸡等及饮汁尽。
　　又有镇心定志诸丸，在大方中。
　　治卒中邪鬼，恍惚振噤方，灸鼻下人中，及两手足大指爪甲本，令艾丸在穴上，各七壮，不止，至十四#11壮愈。此事本在杂治中。
　　治女人与邪物交通，独言独笑，悲思恍惚者、末#12雄黄一两，以松脂二两溶和，虎爪搅，令如弹丸，夜内火笼中烧之，令女人侵坐其上，被急自蒙，唯出头耳，一尔未差，不过三剂，过自断也。
　　又方，雄黄一两，人参一两，防风一两，五味子一升，捣筛，清旦以井水服方寸匕，三服差。
　　师往以针五枚内头髻中，狂病者则以器贮水，三赤新布覆之，横大刀於上，悉乃矜庄，呼见其人，其人必欲起走，慎勿听，因取一喷之，一呵视，三通乃熟，拭去水，指弹额上近发际，问欲愈乎？其人必不肯答，如此二七弹乃答，欲因杖针刺鼻下人中近孔内侧，空停针，两耳根前宛宛动中停针，又削鼻直上入发际一寸，横针又刺鼻直上入，乃具诘问，怜怜醒悟，则乃止矣。
　　若男女喜梦与鬼通致恍惚者，锯截鹿角屑，酒服三指撮，日三。
　　附方
　　张仲景：主心下悸，半夏、麻黄丸。二物等分，末，蜜丸如小豆，每服三丸，日三。
　　《简要济众方》：每心藏不安，惊悸善忘，上鬲风热化痰。
　　白石英一两，朱砂一两，同研为散，每服半钱，食后夜卧，金银汤调下。心中客热，膀胱间连胁下气妨，常旦忧愁不乐，兼心忪者。
　　取莎草根二大斤，切熬令香、以生绢袋贮之，於三大斗无灰清酒中浸之，春三月浸一日，即堪服，冬十月后，即七日，近暖处乃佳。每空腹服一盏，日夜三四服之，常令酒气相续，以知为度。若不饮酒，即取莎草根十两，加桂心五两，芜萸三两，和捣为散，以蜜和为丸，捣一千杵，丸如梧子大，每空腹以酒及姜蜜汤饮汁等下二十丸，服，渐加至三十丸，以差为度。
　　治中风诸急方第十九
　　治卒中急风，闷乱欲死方。灸两足大指下横文中，随年壮，又别有续命汤。
　　若毒急不得行者，内筋急者。灸内踝，外筋急者，灸外踝上，二十壮。若有肿痹，虚者取白敛二分，附子一分，捣，服半刀圭，每日可三服。
　　若眼上睛垂者，灸目两毗后，三壮。
　　若不识人者，灸季胁头，各七壮，此胁小肋屈头也。
　　不能语者，灸第二槌，或第五槌上，五十壮。又别有不得语方，在后篇中矣。
　　又方，豉、茱萸各一升，水五升，煮取二升，稍稍服。
　　若眼反口噤，腹中切痛者，灸阴囊下第一横理，十四壮。又别有服膏之方。
　　若狂走欲斫刺人，或欲自杀，骂晋不息，称鬼语者。
　　灸两口吻头赤肉际各一壮，又灸两肘屈中五壮，又灸背胛中间三壮，三日报灸三，仓公秘法，又应灸阴囊下缝三十壮。又别有狂邪方。
　　若发狂者，取车毂中脂如鸡子，热温淳苦酒，以投脂甚搅令消，服之令尽。
　　若心烦恍惚，腹中痛满，或时绝而复苏者。取釜下土五升，捣筛，以冷水八升和之，取汁，尽服之，口已噤者，强开，以竹筒灌之，使得下，人便愈，甚妙。
　　若身体角弓反张，四肢不随，烦乱欲死者。
　　清酒五升，鸡白矢一升，捣筛合和，扬之千遍，乃饮之，大人服一升，日三，少小五合，差。
　　若头身无不痛，颠倒烦满欲死者。
