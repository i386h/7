<!-- { "loadSidebar": true } -->
　　《外台秘要》：治诸药石后，或热噤多向冷地卧，又不得食诸热缅酒等方。
　　五加皮二两，以水四升，煮取二升半，候石发之时，便服。未定，更服。
　　孙思邈论云：有人中乌头、巴豆毒。
　　甘草入腹即定方，称大豆解百药毒，尝试之不效，乃加甘草，为甘豆汤，其效更速。
　　《梅师方》：蜀椒闭口者有毒，误食之，便气欲绝，或下白沫，身体冷，急煎桂汁服之，多饮冷水一二升，忽食饮吐浆，煎浓豉汁服之。
　　《圣惠方》：治硫黄忽发气闷，用羊血，服一合，效。
　　又方，治射罔在诸肉中有毒，及漏脯毒。
　　用贝子末，水调半钱服，效。或食面臛毒，亦同用。
　　初虞世方，治药毒秘效。
　　巴豆去皮，不出油，马牙硝等分，合研成膏，冷水化一弹子许，服差。
　　治食中诸毒方第六十九
　　蜀椒闭口者有毒，戟人咽，气便欲绝，又令人吐白沫。
　　多饮桂汁若冷水一二升，及多食大蒜，即便愈。慎不可饮热，杀人。比见在中椒毒，含蒜及荠苨，差。
　　钩吻叶与芥相似，误食之杀人方。
　　荠苨八两，水六升，煮取三升，服五合，日五服。又云此非钓吻。
　　食诸菜中毒，发狂烦闷，吐下欲死方。
　　取鸡屎烧末，服方寸匕，不解更服。又煮葛根饮汁。
　　茛菪毒，煮甘草汁，捣蓝汁饮，并良。
　　苦瓠毒，煮黍秾令浓，饮汁数升，佳。
　　食马肝中毒。
　　取牡鼠屎二七枚，两头尖者是，水和饮之。未解者更作。
　　食六畜乌兽。
　　幞头垢一钱匕，《小品》云：起死人。又，饮豉汁数升良。
　　凡物肝脏自不可轻啖，自死者，弥勿食之，生食肝中毒。
　　捣附子末，服一刀圭，日三服。肉有箭毒，以蓝汁、大豆，解射罔毒。
　　食郁肉，谓在蜜器中经宿者，及漏脯，茅屋汁沾脯为漏脯，此前并有毒。
　　烧人屎，末，酒服方寸匕。
　　又方，捣薤汁服二三升，各连取，以少水和之。
　　食黍米中藏脯中毒方。
　　此是郁脯，煮大豆一沸，饮汁数升，即解。兼解诸肉漏毒。
　　食自死六畜诸肉中毒方。
　　黄檗末，服方寸匕。未解者，数日代。
　　六畜自死，皆是遭疫，有毒，食之洞下，亦致坚积，并宜以痢丸下之。
　　食鱼中毒。
　　浓煮橘皮饮汁。《小品》云：冬瓜汁最验。
　　食猪肉遇冷不消，必成虫症，下之方。
　　大黄、朴硝各一两，芒硝亦佳，煮取一升，尽服之。若不消，并皮研杏子
　　汤三升，和，三服，吐出神验。
　　食牛肉中毒，煮甘草，饮汁一二升。
　　食马肉，洞下欲死者。豉二百粒，杏子二十枚，□咀，蒸之五升饭下，熟，合捣之，再朝服，令尽。
　　此牛马，皆谓病死者耳。
　　食鲈鱼肝及鯸鮧鱼中毒。
　　锉芦根，煮汁饮一二升良。
　　解毒，浓煮香苏，饮汁一升。
　　饮食不知是何毒。
　　依前，甘草、荠苨，通疗此毒，皆可以救之。
　　食菹菜误吞水蛭，蛭啖脏血，肠痛，渐黄瘦者，饮牛羊热血一二升许，经一宿，便暖猪脂一升饮之，便下蛭。
　　食菌遇毒死方。
　　绞人屎汁，饮一升即活。服诸吐痢丸，亦佳。又，掘地作土浆，服二三升则良。
　　误食野芋欲死，疗同菌法。
　　凡种芋三年不取，亦成野芋，即杀人也。
　　附方
　　《梅师方》：治饮食中毒鱼肉菜等。
　　苦参三两，以苦酒一升，煎三五沸，去滓服之，吐出即愈。或取煮犀角汁一升，亦佳。
　　又方，治食狗肉不消，心下坚，或腹胀，口乾，发热妄语，煮芦根饮之。
　　又方，杏仁一升，去皮，水三升，煎沸，去滓取汁，为三服，下肉为度。
　　《金匮》方：治食蟹中毒。
　　紫苏煮汁，饮之三升。以子汁饮之，亦治。凡蟹未经霜，多毒。
　　又，《圣惠方》：以生藕汁，或煮乾蒜汁，或冬瓜汁，并佳。
　　又方，治雉肉作臛，食之吐下。
　　用生犀角末方寸匕，新汲水调下，即差。
　　唐·崔魏公云：铉夜暴亡，有梁新闻之，乃诊之曰：食毒。仆日：常好食竹鸡。竹鸡多食半夏苗，必是半夏毒，命生姜擂汁，折齿而灌之，活。
　　《金匮》方：春秋二时，龙带精入芹菜中，人遇食之为病，发时手青肚满，痛不可忍，作蛟龙病，服硬糖三二升，日二度，吐出如蜥蜴三二个，便差。
　　《明皇杂录》云：有黄门奉使交广回，周顾谓曰：此人腹中有蛟龙。上惊问黄门日：卿有疾否？曰：臣驰马大庾岭，时当大热，困且渴，遂饮水，觉腹中坚痞如杯。周遂以硝石及雄黄，煮服之，立吐一物，长数寸，大如指，视之鳞甲具，投之水中，俄顷长数尺，复以苦酒沃之，如故，以器覆之，明日已生一龙矣。上甚讶之。
　　治防避饮食诸毒方第七十
　　杂乌兽他物诸忌法。
　　白羊不可杂雄鸡。羊肝不可合乌梅及椒食。堵肉不可杂羊肝。牛肠不可合犬肉。雄鸡肉不可合生葱菜。鸡、鸭肉不可合蒜及李子、鳖肉等。生肝投地，尘芥不着者不可食。暴脯不肯燥，及火炙不动，并见水而动，并勿食。乌兽自死，口不开者，不可食。
　　水中鱼物诸忌。
　　鱼头有正白连诸脊上，不可食。鱼无肠胆，及头无魫勿食。鱼不合乌鸡肉食。生鱼目赤，不可作脍。鱼勿合小豆藿。青鱼鲊不可合生胡荽。鳖目凹者不可食。鳖肉不可合鸡鸭子及赤苋菜食之。妊娠者不可食鲙鱼。
　　杂果菜诸忌。
　　李子不可合鸡子及临水食之。五月五日不可食生菜。病人不可食生胡芥菜。妊娠勿食桑椹并鸭子、巴豆藿。
　　羹半夏、菖蒲、羊肉、细辛、桔梗忌菜。
　　甘草忌嵩菜。牡丹忌胡荽。常山忌葱。黄连、桔梗忌猪肉。茯苓忌大醋。
　　天门冬忌鲤鱼。
　　附方
　　《食医心镜》：黄帝云：食甜瓜竟食盐，成霍乱。
　　孙真人《食忌》：苍耳合猪肉食害人。又云：九月勿食被霜瓜，食之令人成反胃病。
　　治卒饮酒大醉诸病方第七十一
　　大醉恐腹肠烂。
　　作汤於大器中以渍之，冷复易。大醉不可安卧，常令摇动转侧。又当风席地，及水洗，饮水，最忌於交接也。
　　饮醉头痛方。
　　刮生竹皮五两，水八升，煮取五升，去滓，然后合纳鸡子五枚，搅调，更煮再沸，二三升，服尽。
　　饮后下痢不止。
　　煮龙骨饮之，亦可末服。
　　连月饮酒，喉咽烂，舌上生疮。
　　捣大麻子一升，末黄檗二两，以蜜为丸服之。
　　饮酒，积热遂发黄方。
　　鸡子七枚，苦酒渍之，封蜜器中，纳井底二宿，当取各吞二枚，枚渐尽，愈。
　　大醉酒，连日烦，每不堪方。
　　蔓青菜，并少米熟煮，去滓，冷之便饮，则良。
　　又方，生葛根汁一二升，乾葛煮饮，亦得。欲使难醉，醉则不损人方。捣柏子仁、麻子仁各二合，一服之，乃以饮酒多二倍。
　　又方，葛花，并小豆花子，末为散，服三二匕。又，时进葛根饮、枇杷叶饮，并以杂者乾蒲、麻子等，皆使饮，而不病人。胡麻亦煞酒。先食盐一匕，后则饮酒，亦倍。
　　附方
　　《外台秘要》：治酒醉不醒。
　　九月九日真菊花，末，饮服方寸匕。
　　又方，断酒，用驴驹衣，烧灰，酒服之。
　　又方，鸬鹚粪灰，水服方寸匕。
　　《圣惠方》：治酒毒，或醉昏闷烦渴，要易醒方。
　　取柑皮二两，焙乾为末，以三钱匕，水一中盏，煎三五沸，入盐，如茶法服妙。
　　又方，治酒醉不醒。
　　用嵩菜子二合，细研，井花水一盏，调为二服。
　　《千金方》：断酒法。以酒七升着瓶中，朱砂半两，细研着酒中，紧闭塞瓶口，安猪圈中，任猪摇动，经七日，顿饮之。
　　又方，正月一日，酒五升，淋碓头杵下，取饮。
　　又方，治酒病。
　　豉、葱白各半升，水二升，煮取一升，顿服。
　　葛仙翁肘往备急方卷七竟
　　#1唤：原作『噌』，据万历本改。
　　#2凹：万历本作『向』。
　　#3为，原作门『有』，据目录及万历本改。
　　#4种：疑当作『肿』。
　　#5六十一：原作『六十』，据万历本改。
　　#6带：据前后文义当作『席』。
　　葛仙翁肘后备急方卷之八
　　治百病备急丸散膏诸要方第七十二
　　裴氏五毒神膏，疗中恶暴百病方。
　　雄黄、朱砂、当归、椒各二两，乌头一升，以苦酒渍一宿，猪脂五斤，东面陈芦，煎五上五下，绞去滓，内雄黄、朱砂末，搅令相得毕。诸卒百病，温酒服如枣核一枚，不差更服，得下即除。四肢有病，可摩。廱肿诸病疮，皆摩傅之。夜行及病冒雾露，皆以涂人身中，佳。
　　效方，并疗时行温疫，诸毒气，毒恶核，金疮等。
　　苍梧道士陈元膏疗百病方。
　　当归、天雄、乌头各三两，细辛、芎藭、朱砂各二两，乾姜、附子、雄黄各二两半，桂心、白芷各一两，松脂八两，生地黄二斤，捣绞取汁，十三物别捣，雄黄、朱砂为末，余□砠，以酽苦酒三升，合地黄渍药一宿，取猪脂八斤，微火煎十五沸，白芷黄为度，绞去滓，内雄黄、朱砂末，搅令稠和，密器贮之。腹内病，皆对火摩病上，日两三度，从十日乃至二十日，取病出差止。四肢肥肉、风瘴，亦可酒温服之如杏子大一枚。
　　主心腹积聚，四肢痹躄，举体风残，百病效方。
　　华佗虎骨膏，疗百病。
　　虎骨、野葛各三两，附子十五枚，重九两，椒三升，杏仁、巴豆去心皮、芎藭各一升，甘草、细辛各一两，雄黄二两，十物苦酒渍周时，猪脂六斤，微煎三上三下，完附子一枚，视黄为度，绞去滓，乃内雄黄，搅使稠和，密器贮之。百病皆摩傅上，唯不得入眼，若服之，可如枣大，内一合热酒中，须臾后，拔白发，以傅处即生。乌猪疮毒风肿及马鞍疮等，洗即差，牛领亦然。
　　莽草膏，疗诸贼风，肿痹，风入五藏，恍惚方。
　　莽草一斤，乌头、附子、踯躅各三两，四物切，以水苦酒一升，渍一宿，猪脂四斤，煎三上三下，绞去滓，向火以手摩病上三百度，应手即差。耳鼻病，可以绵裹塞之。疗诸疥癣、杂疮。
　　隐居《效验方》云：并疗手脚挛，不得举动，及头恶风，背胁卒痛等。
　　蛇衔膏，疗廱肿，金疮瘀血，产后血积，耳目诸病，牛领、马鞍疮。
　　蛇衔、大黄、附子、当归、芍药、细辛、黄芩、椒、莽草、独活各一两，薤白十四茎，十一物苦酒淹渍一宿，猪脂三斤，合煎於七星火上，各沸，绞去滓，温酒服如弹丸一枚，日再。病在外，摩傅之。耳以绵裹塞之。目病，如黍米注眦中。其色缃黄，一名缃膏。囗人又用龙衔藤一两合煎，名为龙衔膏。
