<!-- { "loadSidebar": true } -->
　　用附子一个，最大者，坐於砖上，四面着火，渐逼碎，入生姜自然汁中，又依前火逼乾，复淬之，约生姜汁尽，尽半碗许，捣罗为末，用粟米饮下一钱，不过三服，差。
　　《经验方》：治呕逆反胃散。
　　大附子一个，生姜一斤，细锉，煮，研如缅糊，米饮下之。
　　又方，治丈夫妇人吐逆，连日不止，粥食汤药不能下者，可以应用此候效摩丸。
　　五灵脂，不夹土石，拣精好者，不计多少，捣罗为末，研，狗胆汁和为丸，如鸡头大，每服一丸，煎热生姜酒摩令极细，更以少生姜酒化以汤，汤药令极热，须是先做下粥，温热得所，左手与患人药吃，不得嗽口，右手急将粥与患人吃，不令太多。
　　又方，碧霞丹，治吐逆立效。
　　北来黄丹四两，筛过，用好米醋半升，同药入铫内。煎令乾，却用炭火三秤，就姚内毁透红，冷，取研细为末，用粟米饭丸，如桐子大，煎酵汤下七丸，不嚼，只一服。
　　孙真人《食忌》：治呕吐。
　　以白槟榔一颗，煨，橘皮一分，炙，为末，水一盏，煎半盏服。
　　《广济方》：治呕逆不能食。
　　诃梨勒皮二两，去核，熬，为末，蜜和丸如梧桐子大，空心服二十丸，日二服。
　　《食医心镜》：主脾胃气弱，食不消化，呕逆反胃，汤饮不下。
　　粟米半升，杵细，水和丸如梧子大，煮令熟，点少盐，空心和汁吞下。
　　《金匮玉函方》：治五噎心膈气滞，烦闷吐逆不下食。
　　芦根五两，锉，以水三大盏，煮取二盏，去滓，不计时温服。
　　《外台秘要》：治反胃，昔幼年经患此疾，每服食饼及羹粥等，须臾吐出，贞观许奉御兄弟及柴、蒋等家，时称名医，奉救令治，罄竭各人所长，竟不能疗，渐赢惫，候绝朝夕，忽有一卫士云：服驴小便极验。旦服二合，后食唯吐一半，晡时又服二合，人定时，食粥，吐即便定，迄至今日午时奏之，大内中，五六人患反胃，同服，一时俱差。此药稍有毒，服时不可过多，承取尿，及热服二合，病深七日以来服之良。后来疗人，并差。
　　又方，治呕。
　　麻仁三两，杵，熬，以水研取汁，着少盐吃，立效。李谏议用极妙。
　　又方，治久患咳噫，连咳四五十声者。
　　取生姜汁半合，蜜一匙头，煎令熟，温服，如此三服，立效。
　　又方，治咳噫。
　　生姜四两，烂捣，入兰香叶二两，椒末一钱匕，盐和面四两，裹作烧饼熟煨，空心吃，不过三两度，效。
　　《孙尚药方》：治诸吃噫。
　　橘皮二两，汤浸去瓤，锉，以水一升，煎之五合，通热顿服，更加枳壳一两，去瓤炒，同煎之服，效。
　　《梅师方》：主胃反，朝食暮吐，暮食朝吐，旋旋吐者。
　　以甘蔗汁七升，生姜汁一升，二味相和，分为三服。
　　又方，治醋心。
　　槟榔四两，橘皮二两，细捣为散，空心生蜜汤下方寸匕。
　　《兵部手集》：治醋心，每醋气上攻如酽醋。
　　吴茱萸一合，水三盏，煎七分，顿服，纵浓亦须强服。近有人心如蜇破，服此方后，二十年不发。
　　治卒发黄疸诸黄病第三十一
　　治黄疸方。芜菁子五升，捣筛，服方寸匕，日三，先后十日，愈之。
　　又方，烧乱发，服一钱匕，日三服。秘方，此治黄疸。
　　又方，捣生麦苗，水和绞取汁，服三升，以小麦胜大麦，一服六七合，日三四。此酒疸也。
　　又方，取藜芦着灰中炮之，令小变色，捣，下筛末，服半钱匕，当小吐，不过数服。此秘方也。
　　又方，取小豆、秫米、鸡矢白各二分，捣筛，为末，分为三服，黄汁当出。此通治面目黄，即差。
　　疸病有五种，谓黄疸、谷疸、酒疸、女疸、劳疸也。黄汗#16者，身体四肢微肿，胸满不得汗，汗出如黄檗汁#17，由大汗出卒入水所致，方：
　　猪脂一斤热，温令热，尽服之，日三，当下，下则稍愈。
　　又方，栀子十五枚，栝篓子三枚，苦参三分，捣末，以苦酒渍鸡子二枚，令软，合黄白以和药，捣丸，如梧子大，每服十丸。日五六除热不吐，即下自消也。
　　又方，黄雌鸡一只，治之，锉生地黄三斤，内腹中，急缚仰置铜器中，蒸令极熟，绞取汁，再服之。
　　又方，生茅根一把，细切，以猪肉一斤，合作羹，尽啜食之。
　　又方，柞树皮烧末，服方寸匕，日三服。
　　又方，甘草一尺，栀子十五枚，黄檗十五分，水四升，煮取一升半，分为再服。此药亦治温病发黄。
　　又方，茵陈六两，水一斗二升，煮取六升，去滓，内大黄二两，栀子十四枚，煮取三升，分为三服。
　　又方，麻黄一把，酒五升，煮取二升半，可尽服，汗出差。
　　若变成疸者，多死，急治之方。
　　土瓜根捣取汁，顿服一升，至三服，须病汗，当小便去，不尔，更服之。
　　谷疸者，食毕头旋，心怫郁不安而发黄，由失饥大食，胃气冲熏所致，治之方。
　　茵陈四两，水一斗，煮取六升，去滓内大黄二两，栀子七枚，煮取二升，分三服，溺去黄汁差。
　　又方，苦参三两，龙胆一合，末，牛胆丸如梧子，以生麦汁服五丸，日三服。
　　酒疸者，心懊痛，足胫满，小便黄，饮酒发赤斑黄黑，由大醉当风入水所致，治之方。
　　黄耆二两，木兰一两，末之，酒服方寸匕，日三服。
　　又方，大黄一两，枳实五枚，栀子七枚，豉六合，水六升，煮取二升，分为三服。
　　又方，芫花、椒目等分，烧末，服半钱，日一两遍。
　　女劳疸者，身目皆黄，发热恶寒，小腹满急，小便难，由大劳大热交接，交接后入水所致，治之方。
　　消石、矾石等分，末，以大麦粥饮服方寸匕，日三，令小汗出，小便当去黄汁也。
　　又方，乱发如鹦子大，猪膏半斤，煎令消尽，分二服。
　　附方
　　《外台秘要》：治黄疸。
　　柳枝，以水一斗，煮取浓汁半升，服令尽。
　　又方，治阴黄汗染衣，涕唾黄。
　　取蔓菁子捣末，平旦以井花水服一匙，日再，加至两匙，以知为度。每夜小便，重浸少许帛子，各书记日，色渐退白，则差，不过服五升。
　　《图经》曰：黄疸病及狐惑病，并猪苓散主之。
　　猪苓、茯苓、术等分，杵末，每服方寸匕，水调下。
　　《食疗》云：主心急黄。
　　以百合蒸过，蜜和食之，作粉尤佳。红花者，名山丹，不堪食。
　　治黄疸。
　　用秦艽一大两，细锉，作两贴子，以上好酒一升，每贴半升酒，绞取汁，去滓，空腹分两服，或利便止，就中好酒人易治。凡黄有数种，伤酒曰酒黄，夜食、误食鼠粪亦作黄，因劳发黄，多痰涕，目有赤脉，日益憔悴，或面赤恶心者是。崔元亮用之，及治人皆得，方极效。秦艽须用新好罗文者。
　　《伤寒类要》：疗男子妇人黄疸病，医不愈，耳目悉黄，食饮不消，胃中胀热生黄衣，在胃中有乾屎，使病尔。
　　用煎猪脂一小升，温热顿服之，日三，燥屎下去乃愈。
　　又方，治黄百药不差。
　　煮驴头熟，以姜齑啖之，并随多少饮汁。
　　又方，治黄疸，身眼皆如金色。
　　不可使妇人鸡犬见，取东引桃根，切细如箸若钗股以下者一握，以水一大升，煎取一小升，适温，空腹顿服，后三五日，其黄离离如薄云散，唯眼最后差，百日方平复，身黄散后，可时时饮一盏清酒，则眼中黄易散，不饮则散迟。忌食热面、猪、鱼等肉。此是徐之才家秘方。
　　《正元广利方》：疗黄，心烦热口乾，皮肉皆黄。
　　以秦艽十二分，牛乳一大升，同煮，取七合，去滓，分温再服，差。此方出於许人则。
　　治卒患腰胁痛诸方第三十二
　　葛氏治卒腰痛诸方，不得俯仰方。
　　正立倚小竹，度其人足下至脐，断竹，及以度后当脊中，灸竹上头处，随年壮。毕，藏竹勿令人得矣。
　　又方，鹿角长六寸，烧，捣末，酒服之。鹿茸尤佳。
　　又方，取鳖甲一枚，炙，捣筛，服方寸匕，食后，日三服，
　　又方，桂八分，牡丹四分，附子二分，捣末，酒服一刀圭，日再服。
　　治肾气虚衰，腰脊疼痛，或当风卧湿，为冷所中，不速治，流入腿膝，为偏枯冷痹缓弱，宜速治之，方：
　　独活四分，附子一枚大者，炮，杜仲、茯苓、桂心各八分，牛膝、秦艽、防风、芎藭、芍药六分，细辛五分，乾地黄十分，切，水九升，煮取三升，空腹，分三服，如行八九里，进一服，忌如前，顿服三剂。
　　治诸腰痛，或肾虚冷，腰疼痛，阴萎方。
　　乾漆熬烟绝、巴戟天去心、杜仲、牛膝各十二分，桂心、狗脊、独活各八分，五加皮、山茱萸、乾薯蓣各十分，防风六分，附子四分，炼蜜丸如梧子大，空腹酒下二十丸，日再加臧，以知为度也，大效。
　　胁痛如打方。
　　大豆半升，熬令焦，好酒一升，煮之令沸熟，饮取醉。
　　又方，芫花、菊花等分，踯躅花半斤，布囊贮，蒸令热，以熨痛处，冷复易之。
　　又方，去穷骨上一寸，灸七壮，其左右一寸，又灸七壮。
　　又，积年久痛，有时发动方。
　　乾地黄十分，甘草五分，乾漆五分，水五分，桂一尺，捣筛，酒服一匕，日三服。
　　又方，六七月取地肤子，阴乾，末，服方寸匕，日五六服。
　　治反腰有血痛方。捣杜仲三升许，以苦酒和，涂痛上，乾复涂。并灸足踵白肉际，三壮。
　　治腰痛。
　　生葛根嚼之，咽其汁，多多益佳。
　　又方，生地黄捣，绞取汁三升，煎取二升，内蜜一升，和一升，日三服。不差，则更服之。
　　又方，灸腰眼中七壮。
　　腰者，犹如反腰忽转而倇之。
　　治腰中常冷如带钱方。
　　甘草、乾姜各二两，茯苓、术各四两，水五升，煮取三升，分为三服。《小品》云：温。
　　治胁卒痛如打方。
　　以绳横度两乳中间，屈绳从乳横度，以趋痛胁下，灸绳下屈处，三十壮便愈。此本在杂治中。
　　隐居效方：腰背痛方。
　　杜仲一斤，切，酒二斗，渍十日，服三合。
　　附方《千金方》：治腰脚疼痛。
　　胡麻一升，新者，熬令香，杵筛，日服一小升，计服一斗，即永差，酒饮、蜜汤、羹汁皆可，服之佳。
　　《续千金方》：治腰膝疼痛伤败。
　　鹿茸不限多少，涂酥，炙紫色，为末，温酒调下一钱匕。
　　《经验方》：治腰脚痛。
　　威灵仙一斤洗，乾，好酒浸七日，为末，面糊丸，桐子大，以浸药酒下二十丸。
　　《经验后方》：治腰疼神妙。
　　用破故纸为末，温酒下三钱匕。
　　又方，治肾虚腰脚无力。
　　生栗袋贮，悬乾，每日平明吃十余颗，次吃猪肾粥。
