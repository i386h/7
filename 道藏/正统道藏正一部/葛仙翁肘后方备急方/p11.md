<!-- { "loadSidebar": true } -->
　　解散汤方丸散酒甚多，大要在於将冷，及数自下，惟取通利，四体欲常劳动，又不可失食致饥，及馊饭臭鱼肉，兼不可热饮食、厚衣、向火、冒暑远行，亦不宜过风冷。大都每使於体粗，堪任为好，若已病发，不得不强自浇耳，所将药，每以解毒而冷者为宜。服散觉病去，停住，后二十日三十日便自服，常若留结不消，犹致烦热，皆是失度，则宜依法防治。此法乃多为贵乐人用，而贱苦者服之，更少发动，当以得寒劳故也，恐脱在危急，故略载此数条，以备匆卒。余具大方中。
　　附方
　　《圣惠方》：治乳石发动壅热，心闷吐血。
　　以生刺蓟捣取汁，每服三合，入蜜少许，搅匀服之。
　　《食疗》云：若丹石热发。
　　菰根和鲫鱼煮作羹食之，三两顿即便差耳。
　　治卒上气咳嗽方第二十三
　　治卒上气鸣息便欲绝方。
　　捣韭绞汁，饮一升许，立愈。
　　又方，细切桑根白皮三升，生姜三两，吴茱萸半升，水七升，酒五升，煮三沸，去滓，尽服之。一升入口，则气下。千金不传方。
　　又方，茱萸二升，生姜三两，以水七升，煮取二升，分为三服。
　　又方，麻黄四两，桂、甘草各二两，杏人五十枚，熬之，捣为散，温汤服方寸匕，日三。
　　又方，末人参，服方寸匕，日五六。
　　气嗽不问多少时者，服之便差方。
　　陈橘皮、桂心、杏人去尖皮熬，三物等分，捣，蜜丸，每服饭后须茶汤下二十丸，忌生葱。史侍郎传。
　　治卒厥逆上气，又两心胁下痛满淹淹欲绝方，温汤令灼灼尔，以渍两足及两手，数易之也。
　　此谓奔豚病，从卒惊怖忧追得之，气下纵纵，冲心胸脐间，筑筑发动，有时不治，煞人。诸方用药皆多，又必须煞豚，唯有一汤，但可办耳。
　　甘草二两，人参二两，桂心二两，茱萸一升，生姜一斤，半夏一升，以水一斗，煮取三升，分三服。此药宜预蓄，得病便急合之。
　　又方，麻黄二两，杏人一两，熬令黄，捣散，酒服方寸匕，数服之，差。
　　治卒乏气，气不复，报肩息方。
　　乾姜三两，□咀，以酒一升渍之，每服三合，日三服。
　　又方，度手拇指折度心下，灸三壮，差。
　　又方，麻黄三两，先煎去沫，甘草二两，以水三升，煮取一升半，分三服。
　　差后，欲令不发者，取此二物，并熬杏人五十枚，蜜丸，服如桐子大四五丸，日三服，差。
　　又方，麻黄二两，桂、甘草各一两，杏人四十枚，以水六升，煮取二升，分三服。此三方，并各小投杯汤，有气疹者，亦可以药捣作散，长将服之。多冷者，加乾姜三两。多痰者，加半夏三两。
　　治大走马及奔趁喘乏，便饮冷水，因得上气发热方。
　　用竹叶三斤，橘皮三两，以水一斗，煮取三升，去滓，分为三服，三日一剂，良。
　　治大热行极，及食热饼，竟饮冷水过多，冲咽不即消，仍以发气，呼吸喘息方。
　　大黄、乾姜、巴豆等分，末，服半钱匕，若得吐下，即愈。
　　若犹觉停滞在心胸膈中不利者。
　　瓜蒂二分，杜衡三分，人参一分，捣筛，以汤服一钱匕，日二三服，效。
　　治肺痿咳嗽，吐涎沫，心中温温，烟#44燥而不渴者。
　　生姜五两，人参二两，甘草二两，大枣十一枚，水三升，煮取一升半，分为再服。
　　又方，甘草二两，以水三升，煮取一升半，分再服。
　　又方，生天门冬，捣取汁一斗，酒一斗，饴一升，紫苑四合，铜器於汤上煎，可丸，服如杏子大一丸，日可三服。
　　又方，甘草二两，乾姜三两，枣十二枚，水三升，煮取一升半，分为再服。
　　卒得寒冷上气方。
　　乾苏叶三两，陈橘皮四两，酒四升，煮取一升半，分为再服。
　　治卒得咳嗽方。
　　用釜月下土一分，豉七分，捣，为丸梧子大，服十四丸。
　　又方，乌鸡一头，治如食法，以好酒渍之半日，出鸡，服酒。一云苦酒一斗，煮白鸡，取三升，分三服，食鸡肉，莫与盐食，则良。
　　又方，从大椎下第五节下、六节上空间，灸一处，随年。并治上气。
　　又方，灸两乳下黑白肉际，各百壮，即愈。亦治上气。灸胸前对乳一处，须随年壮也。
　　又方，桃人三升，去皮，捣，着器中，密封头，蒸之一炊，倾出曝乾，绢袋贮，以内二斗酒中六七日，可饮四五合，稍增至一升，吃之。
　　又方，饴糖六两，乾姜六两，末之，豉二两，先以水一升，煮豉三沸，去滓，内饴糖消，内乾姜，分为三服。
　　又方，以饴糖杂生姜屑，蒸三斗米下，食如弹子丸，日夜十度服。
　　又方，猪肾二枚，细切，乾姜三两，末，水七升，煮二升，稍稍服，覆取汗。
　　又方，炙乌心食之，佳。
　　又方，生姜汁、百部汁和同合煎，服二合，
　　又方，百部根四两，以酒一斗，渍再宿，火暖，服一升，日再服。
　　又方，椒二百粒，捣末之，杏人二百枚，熬之，枣百枚，去核，合捣，令极熟，稍稍合如枣许大，则服之。
　　又方，生姜三两，捣取汁，乾姜屑三两，杏人一升，去皮熬，合捣为丸，服三丸，日五六服。
　　又方，芫花一升，水三升，煮取一升，去滓，以枣十四枚，煎令汁尽，一日一食之，三日讫。
　　又方，熬捣葶苈一两，乾枣三枚，水三升，先煮枣，取一升，去枣，内葶苈，煎取五合，大人分三服，小儿则分为四服。
　　又华佗五嗽丸：炙皂荚、乾姜、桂等分，捣，蜜丸如桐子，服三丸，日三。
　　又方，错取松屑一分，桂二分，皂荚二两，炙，去皮子，捣，蜜丸如桐子大，服十五丸，小兄五丸，日一二服。
　　又方，屋上白蚬壳，捣末，酒服方寸匕。
　　又方，末浮散石服，亦蜜丸。
　　又方，猪□一具，薄切，以苦酒煮食，令尽，不过二服。
　　又方，芫花二两，水二升，煮四沸，去滓，内白糖一斤，服如枣大，勿食咸酸。亦治久咳嗽者。
　　治久咳嗽上气十年二十年，诸药治不差方，猪□三具，枣百枚，酒三升，渍数日，服三二合，加至四五合，服之不久，差。
　　又方，生龟一只，着坎中就溺之，令没，龟死，渍之三日出，烧末，以醇酒一升，和屑如乾饭，顿服之，须臾大吐，嗽囊出则差。小儿可服半升。
　　又方，生龟三，治如食法，去肠，以水五升，煮取三升，以渍曲酿，秫米四升，如常法熟，饮二升，令尽，此则永断。
　　又方，蝙蝠除头，烧令焦，末，饮服之。
　　附方
　　孙真人方：治咳嗽。
　　皂荚烧研碎二钱匕，豉汤下之。
　　《十全博救方》：治咳嗽。
　　天南星一个，大者，炮令裂，为末，每服一大钱，水一盏，生姜三片，煎至五分，温服，空心、日午、临外时各一日服。
　　《箧中方》：治咳嗽含膏丸。
　　曹州葶苈子一两，纸衬熬令黑，知母、贝母各一两，三物同捣筛，以枣肉半两，别销沙糖一两半，同入药中，和为丸，大如弹丸，每服以新绵裹一丸，含之，徐徐咽津，甚者不过三丸。今医亦多用。
　　崔知悌疗久嗽熏法。
　　每旦取款冬花如鸡子许，少蜜拌花使润，内一升铁铛中，又用一瓦碗钻一孔，孔内安一小竹筒，笔管亦得，其筒稍长，作碗铛相合，及撞筒处，皆面泥之，勿令漏气，铛下着炭，少时款冬烟自从筒出，则口含筒，吸取烟咽之，如胸中少闷，须举头，即将指头捻筒头，勿使漏烟气，吸烟使尽，止。凡如是五日一为之，待至六日，则饱食羊肉馎饦一顿，永差。
　　《胜金方》：治久嗽、暴嗽、劳嗽，金粟丸。
　　叶子雌黄一两，研细，用纸筋泥固济，小合子一个令乾，勿令泥厚，将药入合子内，水调赤石脂封合子口，更以泥封之，候乾，坐合子於地上，上面以末入窖，瓦坯子弹子大，拥合子令作一大子，上用炭十斤，簇定，顶着火一熨斗，笼起，令火从上渐炽，候火消三分去一，看瓦坯通亦，别去火，候冷，开合子取药，当如镜面光明红色，入乳钵内细研，汤侵冰#45饼心为丸，如粟米大，每服三丸五丸，甘草水服，服后睡良久，妙。
　　《崔元亮海上方》：疗嗽单验方。
　　取好梨去核，捣取汁一茶碗，着椒四十粒，煎一沸，去滓，即内黑饧一大两，消讫，细细含咽，立定。
　　孟诜云：卒咳嗽。
　　以梨一颗，刺作五十孔，每孔内以椒一粒，以面裹，於热火灰中煨令熟，出停冷，去椒食之。
　　又方，梨一颗去核，内酥、蜜，面裹烧令熟，食之。
　　又方，取梨肉内酥中煎，停冷食之。
　　又方，捣梨汁一升，酥一两，蜜一两，地黄汁一升，缓火煎，细细含咽。
　　凡治嗽皆须待冷，喘息定后方食，热食之反伤矣，冷嗽更极不可救，如此者，可作羊肉汤饼饱食之，便卧少时。
　　《千金方》：治小儿大人咳逆上气。
　　杏人三升，去皮尖，炒令黄，杵如膏，蜜一升，分为三分，内杏人，杵令得所，更内一分，杵如膏，又内一分，杵熟止，先食含之，咽汁。
　　《杨氏产乳》：疗上气急满，坐卧不得方。
　　鳖甲一大两，炙令黄，细捣为散，取灯心一握，水二升，煎取五合，食前服一钱匕，食后蜜水服一钱匕。
　　刘禹锡《传信方》：李亚治一切嗽及上气者。
　　用乾姜须是台州至好者，皂荚炮去皮子，取肥大无孔者，桂心紫色辛辣者，削去皮，三物并别捣，下筛了，各称等分，多少任意，和合后更捣筛一遍，炼白蜜和搜，又捣一二十杵，每饮服三丸，丸稍加大，如梧子，不限食之先后，嗽发即服，日三五服，噤食葱、油、咸、腥、热面，其效如神。刘在淮南与李同幕府，李每与人药而不出方，或讥其吝，李乃情话曰：凡人患嗽，多进冷药，若见此方用药热燥，即不肯服，故但出药多效。试之，信之。
　　《简要济众》：治肺气喘嗽。
　　马兜零二两，只用里面子，去却壳，酥半两，入碗内，拌和匀，慢火炒乾，甘草一两，炙，二味为末，每服一钱，水一盏，煎六分，温呷。或以药末含咽津，亦得。
　　治痰嗽喘急不定。
　　桔梗一两半，捣罗为散，用童子小便半升，煎取四合，去滓，温#46服。
　　杨文蔚治痰嗽利胸膈方。
　　栝楼肥实大者，割开#47子净洗，搥破刮皮，细切，焙乾，半夏四十九个，汤洗十遍，槌破，焙，捣罗为末，用洗栝楼熟水并瓤，同熬成膏，研细为丸，如梧子大，生姜汤下二十丸。
　　《深师方》：疗久咳逆上气，体肿短气胀满，昼夜倚壁不得外，常作水鸡声者，白前汤主之。
　　白前二#48两，紫苑、半夏洗各三两，大戟七合，切，四物以水一斗，渍一宿，明日煮取三升，分三服。禁食羊肉、饧，大佳。
