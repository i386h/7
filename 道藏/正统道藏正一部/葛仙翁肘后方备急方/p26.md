<!-- { "loadSidebar": true } -->
　　初得之恶寒，头微痛，目注疼，心中烦懊，四肢振浙，骨节皆强，筋急，但欲睡，旦醒暮剧，手逆冷，三日则复生虫，食下疮，不痛不痒不冷，人觉视之乃知。不即疗，过六七日，下部脓溃，虫食五藏，热极烦毒，注下不禁。八九日，良医不能疗。觉得急，当深视下部，若有疮，正赤如截肉者，为阳毒，最急。若疮如蠡鱼齿者，为阴毒，犹小缓。要皆煞人，不过二十日。欲知是中水毒，当作数升汤，以小蒜五寸，□咀，投汤中，莫令大热，热即无力，捩去滓，适寒温以浴。若身体发赤斑文者，又无异证，当以他病疗之也。
　　病中水毒方。
　　取梅若桃叶，捣绞汁三升许，以少水解为饮之。姚云：小儿不能饮，以汁傅乳头，与之。
　　又方，常思草，捣绞，饮汁二升，并以绵染寸中，以导下部，日三过，即差。
　　又方，捣蓝青汁，以少水和涂之，头面身体令匝。
　　又方，取梨叶一把，熟捣，以酒一杯和绞，服之，不过三。
　　又方，取蛇莓草根，捣作末，服之，并以导下部，亦可饮汁一二升。夏月常行，欲入水浴，先以少末投水中流，更无所畏。又，辟射工，家中虽以器贮水浴，亦宜少末投水中，大佳。
　　今东闲诸山县，无不病溪毒，春月皆得，亦如伤寒，呼为溪温，未必是射工辈，亦尽患疮痢，但寒热烦疼不解，便致死耳。方家用药与伤寒温疾相似，令施其单法。
　　五加根烧末，酒若浆水饮之。荆叶汁，佳。千金不传，秘之。又方，密取寥捣汁，饮一二合，又以涂身令周匝。
　　取牛膝茎一把，水酒共一杯，渍，绞取汁饮之，日三。雄牛膝，茎紫色者是也。
　　若下部生疮，已决洞者。秫米一升，盐五升，水一石，煮作糜，坐中即差。
　　又方，桃皮叶，熟捣，水渍令浓，去滓，着盆中坐渍之，有虫出。
　　又方，皂荚烧末，绵裹导之亦佳。
　　又服牡丹方寸匕，日三服。
　　治卒中射工水弩毒方第六十五
　　江南有射工毒虫，一名短狐，一名蜮，常在山间水中，人行及水浴，此虫口中横骨角弩，唧以射人形影则病，其诊法：
　　初得或如伤寒，或似中恶，或口不能语，或恶寒热，四肢拘急，旦可暮剧，困者三日，齿间血出，不疗即死。其中人有四种，初觉则遍身体视之，其一种正黑如墨子而绕四边，囗囗囗，犯之如刺状。其一种作疮，疮久即穿陷。一种突起如石，囗囗囗其一种如火灼人，肉熛起作疮，此种最急，并皆煞人。居囗囗囗地，天大雨或逐人行潦流，入人家而射人，又当养鹅鸭，囗囗食人，行将纯白鹅以辟之，白鸭亦善，带好生犀角佳也。
　　若见身中有此四种疮处，便急疗之。
　　急周绕遍，去此疮边一寸，辄炙一处百壮，疮亦百壮，则差。
　　又方，赤苋茎、叶，捣绞取汁饮之，以滓傅之。姚云：服七合，日四五服。
　　又方，胡蒜，令傅以拓疮上，灸蒜上千壮，差。
　　又方，白鸡矢白者二枚，以小饧和调，以涂疮上。
　　又方，鼠妇虫、豉各七合，巴豆三枚，去心，合猪脂，但以此药涂之。
　　又方，取水上浮走豉母虫一枚，置口中便差。云此虫正黑，如大豆，浮水上相游者。
　　又方，取皂荚一梃，尺二者，槌碎，苦酒一升，煎如饴，去滓，傅之痛处，差。
　　又方，马齿苋，捣，饮汁一升，滓傅疮上，日四五遍，则良验。
　　又方，升麻、乌翣各二两，水三升，煮取一升，尽服之，滓傅疮上，不差更作。姚同，更加犀角二两。
　　云此虫含沙射人影便病，欲渡水，先以石投之，口边角弩发矢，言口息两角能屈伸。
　　冬月则垫。
　　有一长角横在口前，弩檐临其角端，曲如上弩，以气为矢，用水势以射人，人中之便不能语，余状如葛氏所说。
　　治卒中沙虱毒方第六十六
　　山水间多有沙虱，甚细略不可见，人入水浴，及以水澡浴，此虫在水中着人身，及阴天雨行草中，亦着人，便钻入皮裹。其诊法：
　　初得之皮上正赤，如小豆、黍米、粟粒，以手摩赤上，痛如刺，三日之后，令百节强，疼痛寒热，赤上发疮，此虫渐入至骨，则杀人。自有山涧浴毕，当以布拭身数遍，以故帛拭之一度，乃傅粉之也。
　　又，疗沙虱毒方。
　　以大蒜十片，着热灰中，温之令热，断蒜及热柱疮上，尽十片，复以艾灸疮上，七壮则良。
　　又方，斑猫二枚，熬一枚，末服之，烧一枚，令绝烟，末以傅疮上，即差。又，以射罔传之，佳。
　　又方，生麝香、大蒜合捣，以羊脂和，着小筒子中带之行。今东间水无不有此，浴竟中拭如芒毛针刺，熟看见，则以竹叶抄挑去之。
　　比见岭南人初有此者，即以茅叶、茗茗刮去，及小伤皮则为佳，仍数涂苦苣菜汁佳。已深者，针挑取虫子，正如疥虫，着爪上映光方见行动也，若挑得，便就上灸三四壮，则虫死病除。
　　若觉犹惛惛，见是其已太深，便应依土俗作方术，拂出，乃用诸汤药以浴，皆一二升，出都尽乃止，亦依此方并杂囗囗。溪毒及射工法，急救，七日中宜差。不尔，则仍有飞虫囗囗囗啖人心藏便死，慎不可轻。
　　治卒服药过剂烦闷方第六十七
　　服药过剂，烦闷，及中毒多，烦闷欲死方。刮东壁土少少，以水一二升和，饮之良。
　　又方，於屋溜下作坎，方二尺，深三尺，以水七升，灌坎中，以物扬之，令沫出，取一升饮之，未解更作。
　　又方，捣蓝取汁，服数升。无蓝，只洗青绢，取汁饮，亦得。
　　服药失度，心中苦烦方。
　　饮生葛根汁大良。无生者，乾葛为末，水服五合，亦可煮服之。
　　又方，吞鸡子黄数枚即愈。不差更作。
　　服石药过剂者。
　　白鸭屎，末，和水调服之差。
　　又方，大黄三两，芒硝二两，生地黄汁五升，煮取三升，分三服，得下便愈。
　　若卒服药，吐不止者。
　　饮新汲水一升即止。
　　若药中有巴豆，下痢不止方。
　　末乾姜、黄连，服方寸匕差。
　　又方，煮豆汁一升，服之差。
　　附方
　　《外台秘要》：治服药过剂，及中毒烦闷欲死。
　　烧犀角末，水服方寸匕。
　　治卒中诸药毒救解方第六十八
　　治食野葛已死方。以物开口，取鸡子三枚，和以吞之，须臾吐野葛出。
　　又方，温猪脂一升，饮之。
　　又方，取生鸭就口断鸭头，以血沥口中，入咽则活。若口不可开者，取大竹筒洞节，以头注其胁，取冷水竹筒中，数易水，须臾口开，则可得下药。若人多者，两胁及脐中各与筒，甚佳。
　　又方，多饮甘草汁佳。
　　姚方，中诸毒药及野葛已死方。
　　新小便，和人屎绞取汁一升，顿服，入腹即活。解诸毒，无过此汁。
　　中耽毒已死者。
　　粉三合，水三升，和饮之。口噤，以竹管强开灌之。
　　中射罔毒。
　　蓝汁、大豆、猪犬血，并解之。
　　中狼毒毒，以蓝汁解之。
　　中狼葵毒，以葵根汁解之。
　　中藜芦毒，以雄黄、葱汁，并可解之。
　　中踯躅毒，以栀子汁解之。
　　中巴豆毒。
　　黄连、小豆、藿汁、大豆汁，并可解之。
　　中雄黄毒，以防己汁解之。
　　中蜀椒毒，中蜈蚣毒。二毒，桑汁煮桑根汁，并解之。
　　中矾石毒，以大豆汁解之。中芫花毒，以防风、甘草、桂，并解之。
　　中半夏毒，以生姜汁、乾姜，并解之。
　　中附子、乌头毒，大豆汁、远志汁，并可解之。
　　中杏仁毒，以蓝子汁解之。
　　食金已死者，取鸡屎半升，水淋得一升，饮之，日三服。
　　又方，吞水银二两，即裹金出，少者一两，亦足。姚云：一服一两，三度服之，扶坐与之，令入腹即活。
　　又方，鸭血及鸡子亦解之。
　　今取一种，而兼解众毒。
　　取甘草，□咀，浓煮，多饮其汁，并多食葱中涕，并佳。
　　又方，煮大豆，令涌，多饮其汁。
　　无大豆，豉亦佳。
　　又方，蓝青蓝子，亦通解诸毒，常预畜之。
　　又方，煮荠苨，令浓饮一二升，秘方。卒无，可煮嚼食之。亦可作散服之。此药在诸药中，诸药则皆验。
　　又方，凡煮此药汁解毒者，不可热饮之，诸毒得热更甚，宜使小冷为良。
　　带#6辩刺史云：岭南俚人毒，皆因食得之，多不即觉，渐不能食，或更心中渐胀，并背急闷，先寒似瘴。
　　微觉，即急取一片白银含之，一宿银变色，即是药也。银青是蓝药，银黄赤是药，久久者入眼，眼或青或黄赤，青是蓝药，黄赤是菌药。俚人有解疗者，畏人得知，在外预言三百牛药，或云三百两银药，余久任，以首领亲狎，知其药常用，俚人不识《本草》，乃妄言之，其方并如后也。
　　初得俚人毒药且令定方。
　　生姜四两，甘草三两，炙，切，以水六升，煮取二升，且服三服，服讫，然后觅药疗之。
　　疗方
　　常山四两，切，白盐四钱，以水一斗，渍一宿，以月尽日渍，月一日五更，以土釜煮，勿令奴婢鸡犬见，煮取二升，旦分再服，服了，少时即吐，以铜器贮取，若青色以杖举五尺不断者，即药未尽，二日后更一剂。席辩曾饮酒得药，月余始觉，首领梁坟，将土常山，与为呼为一百头牛药，服之即差，差后二十日，慎毒食，唯有煮饭食之，前后得差凡九人。
　　又方，黄藤十两，岭南皆有，切，以水一斗，煮取二升，分三服，服讫，毒药内消，若防己俚人药，常服此藤，纵得，自然不发。席云：常服之，利小便。
　　亦疗数人。
　　又方，都淋藤十两，岭南皆有，土人悉知，俚人呼为三百两银，其叶细长，有三尺微藤，生切，以水一斗，和酒二升，煮取三升，分三服，服讫，毒药并逐小便出，十日慎毒食。不差，更服之，即愈。
　　又方，乾蓝实四两，白花藤四两，出隽州者上，不得取野葛同生者，切，以水七升，酒一升，煮取半，空腹顿服之，少闷勿怪。单乾蓝捣末，顿服之，亦差。
　　又，疗腹内诸毒。都淋藤二两，长三寸，并细锉，酒三升，合安罂中，密封，以糠火烧四边，烧令三沸，待冷出，温服，常令有酒色，亦无所忌，大效。
　　若不获已食俚人食者。
　　先取甘草一寸，炙之后，熟嚼吞之，若食着毒药即吐，便是得药，依前法疗之。席辩云：常囊贮甘草十片以自防。
　　附方
　　《胜金方》：治一切毒。
　　以胆子矾，为末，用糯米糊丸，如鸡头实大，以朱砂衣，常以朱砂养之，冷水化一丸服，立差。
　　《经验方》：解药毒上攻，如圣散。
　　露蜂房、甘草等分，用麸炒令黄色，去麸，为末，水二碗，煎至八分一碗，令温，临卧顿服，明日取下恶物。
