<!-- { "loadSidebar": true } -->
　　又方，治丈夫腰膝积冷痛，或顽麻无力。
　　菟丝子洗秤一两，牛膝一两，同浸於银器内，用酒过一寸，五日，曝乾为末，将元浸酒再入少醇酒作糊，搜和丸，如梧桐子大，空心酒下二十丸。
　　《外台秘要》：疗腰痛。取黄狗皮，炙，裹腰痛处，取暖彻为度，频即差也。徐伯玉方同。
　　《斗门方》：治腰痛。
　　用大黄半两，更入生姜半两，同切如小豆大，於铛内炒令黄色，投水两碗，至五更初顿服，天明取下腰间恶血物，用盆器贮，如鸡肝样，即痛止。
　　又方，治腰重痛。
　　用槟榔为末，酒下一钱。
　　《梅师方》：治卒腰痛，暂转不得。
　　鹿角一枚，长五寸，酒二升，烧鹿角令赤，内酒中浸一宿，饮之。
　　《崔元亮海上方》：治腰脚冷风气。
　　以大黄二大两，切如棋子，和少酥炒，令酥尽，入药中，切不得令黄焦，则无力。捣筛，为末，每日空腹以水大三合，入生姜两片如钱，煎十余沸，去姜，取大黄末两钱，别置碗子中以姜汤调之，空腹顿服。如有余姜汤，徐徐呷之令尽，当下冷脓多恶物等，病即差，止。古人用毒药攻病，必随人之虚实而处置，非一切而用也。姚僧垣初仕，梁武帝因发热，欲服大黄，僧垣曰：大黄乃是快药，至尊年高，不可轻用。帝弗从，几至委顿。元帝常有心腹疾，诸医咸谓宜用平药，可渐室通，僧垣曰：脉洪而实，此有宿食，非用大黄无差理。帝从而遂愈。以此言之，今医用一毒药而攻众病，其偶中病，便谓此方之神奇，其差误乃不言用药之失，如此者众矣，可不戒哉！
　　《修真方》：神仙方。
　　菟丝子一斗，酒一斗，浸良久，漉出暴乾，又浸，以酒尽为度，每服二钱，温酒下，日二服，后吃三五匙水饭压之，至三七日，加至三钱匕，服之令人光泽，三年老变为少，此药治腰膝去风，久服延年。
　　治虚损羸瘦不堪劳动方第三十三
　　治人素有劳根，苦作便发，则身百节皮肤无处不疼痛，或热筋急方。
　　取白柘东南行根一尺，刮去上皮，取中间皮，以烧屑，亦可细切捣之，以酒服三方寸匕，厚覆取汗，日三服。无酒，以浆服之。白柘，是柘之无刺者也。
　　治卒连时不得眠方。
　　暮以新布火炙以熨目；并蒸大豆，更番囊贮枕，枕冷复更易热，终夜常枕热豆，即立愈也。
　　此二条本在杂治中，并皆虚劳，患此疾，虽非乃飙急，不即治，亦渐瘵人，后方劳救，为力数倍，今故略载诸法。
　　凡男女因积劳虚损，或大病后不复常，若四体沉滞，骨肉疼酸，吸吸少气，行动喘惙，或小腹拘急，腰背强痛，心中虚悸，咽乾唇燥，面体少色，或饮食无味，阴阳废弱，悲忧惨戚，多卧少起，久者积年，轻者才百日，渐至瘦削，五藏气竭，则难可复振。治之汤方。
　　甘草二两，桂三两，芍药四两，生姜五两，无者亦可用乾姜，大枣二七枚，以水九升，煮取三升，去滓，内饴八两，分三服，间日复作一剂。复可将诸丸散耳，黄蓍加二两，人参二两，为佳。若息痰满及溏泻，可除饴耳。姚同。
　　又方，乌雌鸡一头，治如食法，以生地黄一斤，切，饴糖二升，内腹内，急缚，铜器贮甑中，蒸五升米久，须臾取出，食肉、饮汁，勿啖盐，三月三度作之。姚云神良。并止盗汗。
　　又方，甘草一两，白朮四两，麦门冬四两，牡蛎二两，大枣二十枚，胶三两，水八升，煮取二升，再服。
　　又方，黄耆、枸杞根白皮、生姜三两，甘草、麦门冬、桂各二两，生米三合，水九升，煮取三升，分四服。
　　又方，羊肾一枚，切，朮一升，以水一斗，煮取九升，服一升，日二三服，一日尽，冬月分二日服，日可再服。
　　又有建中肾沥汤法诸丸方。
　　乾地黄四两，茯苓、薯蓣、桂、牡丹、山茱萸各二两，附子、泽泻一两，捣，蜜丸如梧子，服七丸，日三，加至十丸。此是张仲景八味肾气丸方，疗虚劳不足，大伤饮水，腰痛，小腹急，小便不利。又云：长服，即去附子，加五味子。治大风冷。
　　又方，苦参、黄连、菖蒲、车前子、忍冬、枸杞子各一升，捣，蜜丸如梧子大，服十丸，日三服。有肾气大丸法诸散方。
　　朮一斤，桂半斤，乾地黄、泽泻、茯苓各四两，捣筛，饮服方寸匕，日三两服，佳。
　　又方，生地黄二斤，面一斤，捣，炒乾，筛，酒服方寸匕，日三服。
　　附方
　　枸杞子酒，主补虚，长肌肉，益颜色，肥健人，能去劳热。用生枸杞子五升，好酒二斗，研，搦匀碎，浸七日，漉去滓，饮之，初以三合为始，后即任意饮之。《外台秘要》同。
　　《食疗》：补虚劳，治肺劳，止渴，去热风。
　　用天门冬，去皮心，入蜜煮之，食后服之。若曝乾，入蜜丸，尤佳。亦用洗面，甚佳。
　　又方，雀卵白和天雄末、菟丝子末为丸，空心酒下五丸。主男子阴萎不起，女子带下，便溺不利，除疝瘕，央痈肿，续五藏气。
　　《经验方》：暖精气，益元阳。
　　白龙骨、远志等分，为末，炼蜜丸如梧桐子大，空心卧时冷水下三十丸。
　　又方，除盗汗及阴汗。
　　牡蛎为末，有汗处粉之。
　　《经验后方》：治五劳七伤，阳气衰弱，腰脚无力，羊肾徒蓉羹法。
　　羊肾一对，去脂膜，细切，肉徒蓉一两酒浸一宿，刮去皱皮，细切，相和作羹，葱白盐五味等如常法事治，空腹食之。
　　又方，治男子女人五劳七伤，下元久冷，乌髭鬓，一切风病，四肢疼痛，驻颜壮气。
　　补骨脂一斤，酒浸一宿，放乾，却用乌油麻一升和炒，令麻子声绝，即播去，只取补骨脂为末，醋煮缅糊丸，如梧桐子大，早晨温酒盐汤下二十丸。
　　又方，固阳丹。
　　菟丝子二两，酒浸十日，水淘，焙乾为末，更入杜仲一两，蜜炙，捣，用薯蓣末酒煮为糊，丸如梧桐子大，空心用酒下五十丸。
　　《食医心镜》：益丈夫，兴阳，理腿膝冷。淫羊蕾一斤，酒一斗浸，经三日，饮之佳。
　　《御药院》：治脚膝风湿，虚汗少力，多疼痛及阴汗。
　　烧矾作灰，细研末，一匙头，沸汤投之，淋洗痛处。
　　《外台秘要》：补虚劳，益髓长肌，悦颜色，令人肥健。
　　鹿角胶炙，捣为末，以酒服方寸匕，日三服。又，治骨蒸。
　　桃仁一百二十枚，去皮、双人，留尖，杵和为丸，平旦井花水顿服，令尽服讫，量性饮酒令醉，仍须吃水，能多最精，隔日又服一剂，百日不得食肉。
　　又，骨蒸亦曰内蒸，所以言内者，必外寒内热附骨也，其根在五藏六府之中，或皮燥而无光，蒸作之时，四肢渐细，足胅肿者。
　　石膏十分，研如乳法，和水服方寸匕，日再，以体冻为度。
　　《崔元亮海上方》：疗骨蒸鬼气。
　　取童子小便五大斗，澄过，青蒿五斗，八月九月采，带子者最好，细锉，二物相和，内好大釜中，以猛火煎取三大斗，去滓，净洗釜令乾，再泻汁，安釜中，以微火煎可二大斗，即取猪胆十枚相和，煎一大斗半，除火待冷，以新瓷器贮，每欲服时，取甘草二三两，熟炙，捣末，以煎和，捣一千杵，为丸，空腹粥饮下二十丸，渐增至三十丸止。
　　治脾胃虚弱不能饮食方第三十四
　　治卒得食病，似伤寒，其人但欲卧，七八日不治煞人方。按其脊两边有陷处，正灸陷处两头，各七壮，即愈。
　　治食鱼鲙及生肉，住胸膈中不消化，吐之又不出，不可留，多使成症方。
　　朴消如半鸡子一枚，大黄一两，凡二物□咀，以酒二升，煮取一升，去滓，尽服之，立消。若无朴消者，芒消代之，皆可用。
　　治食生冷杂物，或寒时衣薄当风，或夜食便卧，不即消，心腹烦痛胀急，或连日不化方。
　　烧地令极热，即敷薄荐莞东，向卧覆取汗，即立愈也。
　　治食过饱烦闷，但欲卧而腹胀方。
　　熬面令微香，捣，服方寸匕，得大麦生面益佳，无面以糜亦得。
　　此四条本在潍冶中，皆食饮脾胃家事，令胃气充实，则永无食患。食宜先治其本，故后疏诸法。
　　腹中虚冷，不能饮食，食辄不消，羸瘦，致之四肢尪弱，百疾因此互生。
　　生地黄十斤，捣绞取汁，和好面三斤，以日曝乾，更和汁尽止，未食后，服半合，日三，稍增至三合。
　　又方，面半斤，麦蘗五升，豉五合，杏仁二升，皆熬令黄香，捣筛，丸如弹，服一枚，稍后增之。
　　又方，大黄、芍药各半斤，捣末之，芒消半斤，以蜜三斤，於铜器中汤上煎河丸，如梧子大，服七丸至十丸。
　　又方，曲一斤，乾姜十两，茱萸一合捣，蜜和如弹丸，日三服。
　　又方，术二斤，曲一斤，熬令黄，捣，蜜丸，如梧子大，服三十丸，日三。若大冷，可加乾姜三两；若患腹痛、加当归三两；赢弱，加甘草二两，并长将息，徐以曲术法。疗产后心下停水，仍须利之。
　　治脾胃气弱，水谷不得下，遂成不复受食方。
　　大麻子三升，大豆炒黄香，合捣筛，食前一二方寸匕，日四五服，佳矣。
　　治饱食便卧，得谷劳病，令人四肢烦重，嘿嘿欲卧，食毕辄甚方。
　　大麦蘗一升，椒一两，并熬，乾姜三两，捣末，服方寸匕，日三四服。
　　附方
　　《食医心镜》：治脾胃气冷，不能下食，虚弱无力，鹘突羹。
　　鲫鱼半斤，细切，起作鲙，沸豉汁热投之，着胡椒、乾姜、莳萝、橘皮等末，空腹食之。
　　《近世方》：主脾胃虚冷不下食，积久赢弱成瘵者。
　　温州白乾姜一物，浆水煮，令透心,润湿，取出培乾，捣筛，陈廪米煮粥饮，丸如桐子，一服三五十丸，场使任用，其效如神。
　　《食疗》：治胃气虚，风热不能食。
　　生姜汁半鸡子壳，生地黄汁少许，蜜一匙头，和水三合，顿服立差。
　　《经验方》：治脾元气发歇痛不可忍者。
　　吴茱萸一两，桃仁一两，和炒，令茱萸焦黑，后去茱萸，取桃仁，去皮尖，研细，葱白三茎，煨熟，以酒浸，温分二服。
　　《经验后方》：治脾胃进食。
　　茴香二两，生姜四两，同捣令匀，净器内湿纸盖一宿，次以银石器中，文武火炒，令黄焦为末，酒丸如梧子大，每服十丸至十五丸，茶酒下。
　　《外台秘要》：治久患气胀。
　　乌牛尿，空心温服一升，日一服，气散即止。
　　治卒绝粮失食饥惫欲死方第三十五
　　粒食者，生人之所资，数日乏绝，便能致命。《本草》有不饥之文，而医方莫言斯术者，当以其涉在仙奇之境，非庸俗所能遵故也，遂使荒馑之岁，饿尸横路，良可哀乎。今略载其易为者云，若脱值奔窜在无人之乡，及堕坠溪谷空井深冢之中，四顾迥绝，无可藉口者，便须饮水服气。其服法如左。
