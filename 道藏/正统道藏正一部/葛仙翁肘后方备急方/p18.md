<!-- { "loadSidebar": true } -->
　　蜡、乱发、矾石、松脂各一两，猪膏四两，五物先下发，发消下矾石，矾石消下松脂，松脂消下蜡，蜡消下猪膏，涂疮上。
　　赤龙皮汤，洗诸败烂疮方。
　　槲树皮切三升，以水一斗，煮取五升，春夏冷用，秋冬温用，洗乳疮及诸败疮，洗了则傅膏。
　　发背上初欲痛，便服此大黄汤。
　　大黄、甘草炙、黄芩各二两，升麻二两，栀子一百枚，五物以水九升，煮取三升半，服得快下数行便止，不下则更服。
　　疗发背及妇人发乳，及肠廱，木占斯散。
　　木占斯、厚朴炙、甘草炙、细辛、栝楼、防风、乾姜、人参、桔梗、败酱各一两，十物捣为散，酒服方寸匕，昼七夜四，以多为善。病在上常吐，在下脓血，此谓肠廱之属，其廱肿即不痛。长服疗诸疽痔，若疮已溃，便早愈，发背无有不疗，不觉肿去。时长服，去败酱，多疗妇人发乳、诸产、症痕益良。并刘涓子方。
　　刘涓子疗廱消脓，木占斯散方。
　　木占斯、桂心、人参、细辛、败酱、乾姜、厚朴炙、甘草炙、防风、桔梗各一两，十物为散，服方寸匕，入咽觉流入疮中。若廱疽灸，不发坏者，可服之，疮末坏去败酱，此药或时有廱令成水者。
　　廱肿瘰疬核不消，白蔹薄方。
　　白蔹、黄连、大黄、黄芩、菵草、赤石脂、吴茱萸、芍药各四分，八物捣筛，以鹦子白和如泥，涂故帛上薄之，开小口，乾即易之，差。
　　发背欲死者。
　　取冬瓜，截去头，合疮上，瓜当烂，截去更合之，瓜未尽，疮己敛小矣，即用膏养之。
　　又方，伏龙肝末之，以酒调，厚傅其疮口，乾即易，不日平复。
　　又方，取梧桐子叶，鏊上煿成灰，绢罗，蜜调传之，乾即易之。
　　廱肿杂效方，疗热肿。
　　以家芥子并柏叶捣，傅之，无不愈，大验。得山芥更妙。又，捣小芥子末，醋和作饼子，贴肿及瘰疬，数看消即止，恐损肉，此疗马附骨，良。
　　又方，烧人粪作灰，头醋和如泥，涂肿处，乾数易，大验。
　　又方，取黄色雄黄、雌黄色石，烧热令赤，以大醋沃之，更烧醋沃，其石即软如泥，刮取涂肿，若乾醋和，此大秘要耳。
　　灸肿令消法。
　　取独颗蒜横截厚一分，安肿头上，灶如梧桐子大，灸蒜上百壮，不觉消，数数灸，唯多为善，勿令大热，但觉痛即擎起蒜，蒜燋更换用新者，不用灸损皮肉，如有体乾，不须灸。余尝小腹下患大肿，灸即差。每用之，则可大效也。
　　又方，生参囗囗囗头上核，又磁石末和醋，傅之。
　　又方，甘草囗囗涂此蕉子不中食。
　　又方，鸡肠草传。
　　又方，白蔹末傅，并良。
　　又热肿疖。
　　烿胶数涂，一日十数度，即差。疗小儿疖子，尤良，每用神效。
　　一切毒肿，疼痛不可忍者。
　　搜面团肿头如钱大，满中安椒，以面饼子盖头上，灸令彻痛，即立止。
　　又方，捣萆麻人傅之立差。手脚心风毒肿。生椒末、盐末等分，以醋和傅，差。
　　廱疽生臭恶肉者。
　　以白兰茹散傅之，看肉尽便停，但傅诸膏药。若不生肉，傅黄耆散。茹、黄耆，止一切恶肉。仍不尽者，可兰但以七头赤皮兰茹为散，用半钱匕，和白茹散三钱匕，以傅之。此姚方，差。
　　恶脉病，身中忽有赤络脉起如蚓状。
　　此由春冬恶风入络脉之中，其血瘀所作，宜服之五香连翘，镵去血，傅丹参膏，积日乃差。余度山岭即患，常服五香汤，傅小豆得消。以下并姚方。
　　恶核病者，肉中忽有核如梅李，小者如豆粒，皮中惨痛，左右走，身中壮热恶寒是也。此病卒然如起，有毒入腹杀人，南方多有此患。
　　宜服五香连翘汤，以小豆傅之，立,消，若余孩，亦得傅丹参膏。
　　恶肉病者，身中忽有肉，如赤小豆粒突出，便长如牛马乳，亦如鸡冠状，亦宜服漏芦场，，外可以烧铁烙之，日三烙，令稍燋。
　　以升麻膏傅之。
　　气痛之病，身中忽有一处，如打扑之状，不可堪耐而左右走，身中发作，有时痛，静时便觉其处，冷如霜雪所加。
　　此皆由冬温至春，暴寒伤之，宜先服五香连翘数剂。又以白酒煮杨柳皮暖熨之，有赤点点处，宜镵去血也。
　　五香连翘汤，疗恶肉、恶脉、恶核、瘰疬、风结肿气痛。
　　木香、沉香、鸡舌香各二两，麝香半两，熏陆一两，夜干、紫葛、升麻、独活、寄生、甘草炙、连翘各二两，大黄三两，淡竹沥三升，十三物以水九升，煮减半，内竹沥三升，分三服，大良。
　　漏芦汤，疗廱疽、丹毒肿、恶肉。
　　漏芦、白蔹、黄芩、白薇、枳实炙、升麻、甘草炙、芍药、麻黄去节各二两，大黄三两，十物以水一斗，煮取三升。若无药，用大黄下之，佳。其丹毒，须针镵去血。
　　丹参膏，疗恶肉、恶核、瘰疬、风结、诸脉肿。
　　丹参、蒴藋各二两，秦胶、独活、乌头、白及、牛膝、菊花、防风各一两，菵草叶、踯躅花、蜀椒各半两，十二物切，以苦酒#2二升，渍之一宿，猪膏四斤，俱煎之，令酒竭，勿过燋，去滓，以涂诸疾上，日五度。涂故布上贴之。此膏亦可服，得大行即须少少服。《小品》同。
　　升麻膏，疗丹毒肿热疮。
　　升麻、白蔹、漏芦、芒消各二两，黄芩、枳实、连翘、蛇衔各三两，栀子二十枚，蒴藋根四两，十物切，舂令细，纳器中，以水三升，渍半日，以猪脂五升，煎令水竭，去滓，傅之，日五度。若急合，即水煎。极验方。
　　葛氏疗卒毒肿起急痛。
　　柳白皮酒煮令热，熨上，痛止。
　　附方
　　《胜金方》：治发脑、发背及廱疽、热疖、恶疮等。
　　腊月兔头，细锉，入瓶内密封，惟久愈佳，涂帛上，厚封之，热痛傅之，如冰频换，差。
　　《千金方》：治发背、廱肿，已溃未溃方。
　　香豉三升，少与水和，熟捣成泥。可肿处作饼子厚三分，已上有孔，勿覆，孔上布豉饼，以艾烈其上，灸之使温，温而热，勿令破肉。如热痛，即急易之，患当减，快得分稳，一日二度。灸之如先有疮孔中汁出，即差。
　　《外台秘要》：疗恶寒啬啬似欲发背，或已生疮肿瘾起方。
　　消石三两，以暖水一升和，令消待冷，取故青布揲三重，可似赤处方圆，湿布拓之，热即换，频易立差。
　　《集验方》：治发背。
　　以蜗牛一百个活者，以一升净瓶入蜗牛，用新汲水一盏，浸瓶中，封系，自晚至明，取出蜗牛放之，其水如涎，将真蛤粉不以多少，旋调傅，以鸡翎扫之疮上，日可十余度，其热痛止，疮便愈。
　　《崔元亮海上方》：治发背秘法。李北海云：此方神授，极奇秘。
　　以甘草三大两，生捣，别筛末，大麦面九两，於大盘中相和，搅令匀，取上等好酥少许，别捻入药，令匀，百沸水搜如饼子，剂方圆大於疮一分，热傅肿上，以油片及故纸隔，令通风，冷则换之，已成脓，水自出，未成肿，便内消。当患肿着药时，常须吃黄耆粥，甚妙。
　　又一法，甘草一大两，微炙，捣碎，水一大升浸之，器上横一小刀子，置露中经宿，平明以物搅令沬出，吹沫服之，但是疮肿发背，皆可服，甚效。
　　《梅师方》：治诸廱疽发背，或发乳房，初起微赤，不急治之，即死速。
　　消方。
　　捣苎根傅之，数易。
　　《圣惠方》：治附骨疽及鱼眼疮。
　　用狗头骨，烧烟熏之。
　　张文仲方，治石廱坚如石，不作脓者。
　　生章陆根，捣，擦之，燥即易，取软为度。
　　《子母秘录》：治廱疽、痔瘘疮及小儿丹。
　　水煮棘根汁，洗之。
　　又方，末蛴螬，傅之。
　　《小品方》：治疽初作。
　　以赤小豆末，醋和傅之，亦消。
　　《博济方》：治一切廱肿未破，疼痛，令内消。
　　以生地黄杵如泥，随肿大小，摊於布上，糁木香末於中，又再摊地黄一重，贴於肿上，不过三五度。
　　日华子云：消肿毒。
　　水调决明子末涂。
　　《食疗》：治廱肿。
　　栝楼根，苦酒中熬燥，捣筛之，苦酒和，涂纸上，摊贴，服金石人宜用。
　　杨文蔚方，治廱未溃。
　　栝楼根、赤小豆等分，为末，醋调涂。
　　《千金方》：治诸恶肿，失治有脓。
　　烧棘针作灰，水服之，经宿头出。
　　又方，洽廱疮中冷，疮口不合。
　　用鼠皮一枚，烧为灰，细研，封疮口上。
　　孙真人云：主廱发数处。
　　取牛粪，烧作灰，以鸡子白和，傅之，乾即易。
　　孙真人《食忌》：主一切热毒肿。
　　章陆根，和盐少许，傅之，日再易。
　　《集验方》：治肿。
　　柳枝如脚指大。长三尺，二十枚，水煮令极热，以故布裹肿处，取汤热洗之，即差。
　　又方，治廱，一切肿未成脓，拔毒。
　　牡蛎白者，为细末，水调涂，乾更涂。
　　又#3方，治毒热，足肿疼欲脱。
　　酒煮苦参以渍之。
　　《外台秘要》：治廱肿。
　　伏龙肝，以蒜和作泥，涂用布上贴之，如乾则再易。
　　又方，凡肿已溃未溃者。
　　以白胶一片，水渍令软，纳纳然肿之大小，贴当头，上开孔。若已溃还合者，脓当被胶急撮之，脓皆出尽。未有脓者，肿当自消矣。
　　又方，烧鲤鱼作灰，酢和，涂之一切肿上，以差为度。
　　又，疗热毒病，攻手足肿，疼痛欲脱方。
　　取苍耳汁以渍之。
　　又方，水煮马粪汁以渍之。
　　《肘后方》：治毒攻手足肿，疼痛欲断。
　　猪蹄一具，合葱煮，去滓，内少许盐，以渍之。
　　《经验后方》：治一切廱肿无头。
　　以葵菜子一粒，新汲水吞下，须臾即破，如要两处破，服两粒，要破处，逐粒加之，验。
　　又方，治诸廱不消已成脓，惧针不得破，令速决。
　　取白鸡翅下第一毛，两边各一茎，烧灰，研，水调服之。
　　又，《梅师方》：取雀屎涂头上，即易破。雄雀屎佳，坚者为雄。
　　谨按：雄黄治疮疡尚矣。
　　《周礼·疡医》：凡疗疮疡以五毒攻之。郑康成注云：今医方有五毒之药，作之合黄堥，置石胆、丹砂、雄黄、誉石、磁石其中，烧之三日三夜，其烟上着，以鸡羽扫取之，以注创，恶肉破骨则尽出。故翰林学士杨亿尝笔记：直史绾杨嵎年少时，有疡生於颊，连齿辅车外肿，若覆瓯，内溃出脓血，不辍吐之，痛楚难忍，疗之百方，弥年不差。人语之，依郑法，合烧药成，注之创中，少顷，朽骨连两牙溃出，遂愈，后更安宁。信古方攻病之速也。黄#4堥若今市中所货，有盖瓦合也，近世合丹药，犹用黄瓦，亦名黄整，事出於古也。堥音武。
