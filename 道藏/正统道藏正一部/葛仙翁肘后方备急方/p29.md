<!-- { "loadSidebar": true } -->
　　取四十九根羊蹄烧之，熨骨上，冷易之。如无羊蹄，杨柳枝指粗者，炙熨之，不论数。
　　饮马以寅午二时，晚少饮之。
　　啖盐法。
　　盐须乾，天须晴，七日，大马一啖一升，小马半升，用长柄杓子深内咽中，令下肥而强水草也。
　　治马后冷。
　　豉、葱、姜各一两，水五升，煮取半升，和酒灌之，即瘥。
　　虫颡十年者。
　　酱清如胆者半合，分两度灌鼻，每灌一两日将息。不得多，多即损马也。
　　虫颡重者。
　　葶苈子一合，熬令紫色，捣如泥，桑根白皮一大握，大枣二十枚，擘，水二升，煮药取一升，去滓，入葶苈捣，令调匀，适寒温，灌口中，隔一日又灌，重者不过再，瘥。
　　虫颡马，鼻沬出，梁肿起者，不可治也。
　　驴马胞转欲死。
　　捣蒜，内小便孔中深五寸，立瘥。
　　又，用小儿屎，和水灌口，立瘥。
　　又方，骑马走上坂用木，腹下来去擦，以手内大孔，探却粪，大效。探法：剪却指甲，以油涂手，恐损破马肠。脊疮，以黄丹傅之，避风，立瘥。
　　疥，以大豆熬焦，和生油麻捣傅，醋泔净洗。目晕，以霜后楮叶细末，一日两度，管吹眼中，即瘥。
　　马蛆蹄。
　　槽下立处，掘一尺，埋鸡子许大圆石子，令常立上，一两日，永差。
　　啖大麻子。
　　净择一升，饲之，治啌及毛焦，大效。
　　疥，以樗根末，和油麻涂，先以皂荚或米泔净洗之，洗了涂，令中间空少许，放虫出下得，多涂恐疮大。
　　秘疗疥，以巴豆、腻粉，研油麻涂定，洗之，涂数日后，看更验。
　　葛仙翁肘复备急仙方卷八竟
　　
