<!-- { "loadSidebar": true } -->
　　又方，乾苏一把，水五升，煮取二升，尽服之。无乾者，生亦可用，加生姜四两，豉一升。
　　又方，鼠矢两头尖者二七枚，豉五合，以水三升，煎半，顿服之，可服温覆取汗，愈。有麻子人内一升，加水一升，弥良。亦可内枳实，葱白一虎口也。
　　又方，取伏鸡子壳碎之，熬令黄黑，细末，热汤服一合，温覆取汗。
　　又方，大黄、麻黄各二两，栀子人十四枚，豉一升，水五升，煮取三升分再服，当小汗及下痢。
　　又方，浓煮甘皮服之，芦根亦佳。
　　觉多而发复方，烧饭筛末，服方寸匕良。
　　治交接劳复，阴卵肿，或缩入腹，腹中绞痛，或便绝方。
　　烧妇人月经衣，服方寸匕。
　　又方，取□子一枚，撞之三十六，放於户中，逐使喘极，乃刺胁下，取血一升，酒一升，合和饮之。若卒无者，但服血，慎勿便#11冷。应用猳□。
　　又方，取所交接妇人衣，覆男子上一食久，活。
　　又方，取猳□胫及血，和酒饮之，差。
　　又方，刮青竹茹二升，以水三升，煮令五六沸，然后绞去滓，以竹茹汤温服之。此方亦通治劳复#12。
　　又方，矾石一分，消三分，末，以大麦粥清，可方寸匕一服，热毒随大小便出。
　　又方，取蓼子一大把，水挼取汁，饮一升。乾者，浓取汁服之，葱头捣，以苦酒和服，亦佳。
　　又方，蚯蚓数升，绞取汁，服之良。
　　若差后，病男接女，病女接男，安者阴易，病者发复，复者亦必死。
　　卒阴易病，男女温病，差后虽数十日，血脉未和，尚有热毒，与之交接者，即得病曰阴易，杀人甚於时行，宜急治之。
　　令人身体重，小腹急热，上肿胸，头重不能举，眼中生，膝胫拘急欲死方。
　　取妇人裈亲阴上者，割取烧末，服方寸匕，日三，小便即利，而阴微肿者，此当愈。得童女裈亦良。若女病，亦可用男裈。
　　又方，鼠矢两头尖者二七枚，蓝一把，水五升，煮取二升，尽服之，温覆取汗。
　　又方，蚯蚓二十四枚，水一斗，煮取三升，一服，仍取汗并良。
　　又方，末乾姜四两，汤和顿服，温覆取汗，得解止。
　　又方，男初觉，便灸阴三七壮，若已尽，甚至百壮，即愈，眼无妨，阴道疮复常。
　　两男两女并不自相易，则易之为名，阴阳交换之谓也。
　　凡欲病人不复，取女人手足爪二十枚，又取女中下裳带一尺烧灰，以酒若米饮服之。
　　大病差后，小劳便鼻钮。
　　左顾牡蛎十分，石膏五分，捣末，酒服方寸匕，日三四。亦可蜜丸服，如梧子大服之。
　　大病差后，多虚汗，及眼中流汗方。
　　杜仲、牡蛎分等，暮卧水服，五匕则停，不止更作。
　　又方，甘草二两，石膏二两，捣末，以浆服方寸匕，日二服，差。
　　又方，龙骨、牡蛎、麻黄根，末，杂粉以粉身，良。
　　又，差复虚烦不得眠，眼中□疼，懊憹。豉七合，乌梅十四枚，水四升，先煮梅，取二升半，内豉，取一升半，分再服。无乌梅，用栀子十四枚亦得。
　　又方，黄连四两，芍药二两，黄芩一两，胶三小挺，水六升，煮取三升，分三服。亦可内乳子黄二枚。
　　又方，千里流水一石，扬之万度，二斗半，半夏二两洗之，秫米一斗，茯苓四两，合煮得五升，分五服。
　　附方
　　《梅师方》：治伤寒差后，交接发动，困欲死，眼不开，不能语方。
　　栀子三十枚，水三升，煎取一升服。
　　治瘴气疫疠温毒诸方第十五
　　辟瘟疫药干散：大麻人、柏子人、乾姜、细辛各一两，附子半两，炮，捣筛，正旦以井华水举家各服方寸匕，疫极则三服，日一服。
　　老君神明白散：术#13一两，附子三两，乌头四两，桔梗二两半，细辛一两，捣筛，正旦服一钱匕，一家合药，则一里无病，此带行所遇，病气皆消。若他人有得病者，便温酒服之方寸匕，亦得。病已四五日，以水三升，煮散服一升，覆取汗出也。
　　赤散方：牡丹五分，皂荚五分，炙之，细辛、乾姜、附子各三分，肉桂二分，真珠四分，踯躅四分，捣筛为散，初觉头强邑邑，便以少许内鼻中，吸之取吐，温酒服方寸匕，覆眠得汗，即差。晨夜行及视病，亦宜少许，以内粉粉身佳。牛马疫，以一匕着舌下，溺灌，日三四度，甚妙也。
　　度瘴散，辟山瘴恶气，若有黑雾郁勃及西南温风，皆为疫疠之候。方：
　　麻黄、椒各五分，乌头三分，细辛、术、防风、桔梗、桂、乾姜各一分，捣筛，平旦，酒服一盏匕。辟毒诸恶气，冒雾行，尤宜服之。
　　太乙流金方：雄黄三两，雌黄二两，矾石、鬼箭各一两半，羖羊角二两，捣为散，三角绛囊贮一两，带心前并门户上，月旦青布裹一刀圭，中庭烧温，病人亦烧熏之，即差。
　　辟天行疫疠，雄黄、丹砂、巴豆、矾石、附子、乾姜分等，捣，蜜丸，平旦向日吞之一丸，如胡麻大，九日止，令无病。
　　常用辟温病散方：真珠、肉桂各一分，贝母三分，熬之，鸡子白熬令黄黑，三分，捣筛，岁旦服方寸匕。若岁中多病，可月月朔望服之，有病即愈，病人服者，当可大效。
　　虎头杀鬼方：虎头骨五两，朱砂、雄黄、雌黄各一两半，鬼臼、皂荚、芜萸各一两，捣筛，以蜡蜜和如弹丸，绛囊贮，系臂，男左女右，家中悬屋四角，月朔望夜半，中庭烧一丸。一方有菖蒲、藜芦，无虎头、鬼臼、皂荚，作散带之。
　　赵泉黄膏方：大黄、附子、细辛、乾姜、椒、桂各一两，巴豆八十枚，去心皮，捣细，苦酒渍之宿，腊月猪膏二斤，煎三上三下，绞去滓，蜜器贮之，初觉勃色便热，如梧子大一丸，不差，又服亦可。火炙以摩身体数百遍，佳。并治贼风，走游皮肤，并良。可预合之，便服即愈也。
　　单行方术，西南社中柏东南枝，取暴乾，末，服方寸匕，立差。
　　又方，正月上寅日捣女青屑，三角囊贮，系户上帐前，大吉。
　　又方，马蹄木，捣屑二两，绛囊带之，男左女右。
　　又方，正月朔旦及七月，吞麻子、小豆各二七枚。又，各二七枚，投井中。又，以附子二枚，小豆七枚，令女子投井中。
　　又方，冬至日，取雄赤鸡作腊，至立春煮食尽，勿分他人。二月日，取东行桑根大如指，悬门户上，又人人带之。
　　又方，埋鹊於圊前。
　　断温病令不相染着，断发仍使长七寸，盗着病人卧席下。
　　又方，以绳度所住户中壁，屈绳结之。
　　又方，密以艾灸病人床四角各一壮，不得令知之，佳也。
　　又方，取小豆，新布囊贮之，置井中三日出，举家男服十枚，女服二十枚。
　　又方，桃木中虫矢，末，服方寸匕。
　　又方，鲍鱼头，烧三指撮，小豆七枚，合末服之，女用豆二十七枚。
　　又方，熬豉杂土酒渍，常将服之。
　　又方，以鲫鱼密致卧下，勿令知之。
　　又方，柏子人、细辛、□米、乾姜三分，附子一分，末，酒服方寸匕，日服三，服十日。
　　又方，用麦蘗，服□米、乾姜，又云麻子人，可作三种服之。
　　附方
　　《外台秘要》：辟瘟方。
　　取上等朱砂一两，细研，白蜜和丸，如麻子大，常以太岁日平旦，一家大小，勿食诸物，面向束立，各吞三七丸，永无疾疫。
　　葛仙翁肘徒备急方卷二竟
　　#1也：万历本作『地』。
　　#2痢：原作『□』，据万历本改。
　　#3亦：原作『不』，据万历本改。
　　#4复：疑当作『腹』。
　　#5离：原作『雅』，据万历本改。
　　#6茄：疑当作r茹』。
　　#7大：原作『人』，据万历本改。
　　#8胜：原脱，据万历本补。
　　#9浸：底本此下内容与『治卒风瘠不得语方第二十』之后半部分，及『治风毒脚弱痹满上气方第二十一』之前半部分重出，系错简所致，今据万历本删。又此下至本篇末『一切热毒』前内容原脱，今据万历本补。
　　#10香：此前疑脱『丁』字。
　　#11便：疑当作『使』。
　　#12复：原作『后』，据万历本改。
　　#13木：原作『木』，据万历本改。 
　　葛仙翁肘后备急方卷之三
　　治寒热诸疟方第十六
　　治疟病方，鼠妇、豆豉二七枚，合捣，令相和，未发时服二丸，欲发时服一丸。
　　又方，青蒿一握，以水二升渍，绞取汁，尽服之。
　　又方，用独父蒜，於白炭上烧之，末，服方寸匕。
　　又方，五月五日，蒜一片去皮，中破之，刀割，合容巴豆一枚，去心皮，内蒜中令合，以竹挟以火炙之，取可热，捣为三丸，未发前服一丸，不止，复与一丸。
　　又方，取蜘蛛一枚，芦管中密塞，管中以绾颈，过发时，乃解去也。
　　又方，日始出时，东向日再拜，毕，正长跪，向日叉手，当闭气，以书墨注其管两耳中，各七注，又丹书舌上，言子日死，毕，复再拜，还去勿顾，安卧勿食，过发时断，即差。
　　又方，多煮豉汤，饮数升，令得大吐，便差。
　　又方，取蜘蛛一枚，着饭中，合丸吞之。
　　又方，临发时，捣大附子下筛，以苦酒和之，涂背上。
　　又方，鼠妇虫子四枚，各一以饴糖裹之，丸服便断，即差。
　　又方，常山，捣下筛成末，三两，真丹一两，白蜜和，捣百杵，丸如梧子，先发服三丸，中服三丸，临卧服三丸，无不断者，常用效。
　　又方，大开口，度上下唇，以绳度心头，灸此度下头百壮，又灸脊中央五十壮，过发时，灸二十壮。
　　又方，破一大豆去皮，书一片作日字，一片作月字，左手持日，右手持月，吞之立愈，向日服之，勿令人知也。
　　又方，皂荚三两，去皮炙，巴豆一两，去心皮，捣，丸如大豆大，一服一枚。
　　又方，巴豆一枚，去心皮，射菵如巴豆大，枣一枚，去皮，合捣成丸，先发各服一丸，如梧子大也。
　　又方，常山、知母、甘草、麻黄等分，捣，蜜和丸如大豆，服三丸，比发时令过毕。
　　又方，常山三两，甘草半两，水酒各半升，合煮取半升，先发时一服，比发令三服尽。
　　又方，常山三两，到，以酒三升，渍二三日，平旦作三合服，欲呕之，临发又服二合，便断。旧酒亦佳，急亦可煮。
　　又方，常山三两，秫米三百粒，以水六升，煮取三升，分之服，至发时令尽。
　　又方，若发作无常，心下烦热，取常山二两，甘草一两半，合以水六升，取二升，分再服，当快吐，仍断，勿饮食。
　　老疟久不断者，常山三两，鳖甲一两，炙，升麻一两，附子一两，乌贼骨一两，以酒六升渍#1之，小令近火，一宿成，服一合，比发可数作。
