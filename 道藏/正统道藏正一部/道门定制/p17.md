<!-- { "loadSidebar": true } -->
　　即日稽首列词，但弟子某素以胎生，千载有幸，得奉大道，伏受玄恩。伏惟太上垂慈，好坐济物，宿愆许忏，积咎可原。臣切虑弟子某，前生今世，行违神明，心无恻隐，仁慈不着，忠孝有亏，因公行私，兼贫擅富，焚山竭泽，落子堕胎，毁卵覆巢，惊栖发蛰，善轻毫末，过积丘陵，致令嗣续孔艰，日深危惧，承传所系，依仗无门，特罄丹衷，向臣求乞，拜上谢过禳灾祈祥保嗣朱章一通，上闻天曹。伏乞太上老君、太上丈人、天师、女师、三师君门下五炁君，留神平省小臣所上章书，通行上御。乞以全音气上，所赐与之谓乞以，所请求之谓乞今，此乞乃是太上降以道炁。东青西素、南丹北玄、中央二十五正真自然生炁，谓天一、地二、天三、地四、天五，生数也。下覆弟子某身中，保命延生，扶衰度厄，呵斥千二百绝灭种嗣故炁之鬼，令使庆源不壅，殃注断除，乃子乃孙，以嗣以续。臣谨为上请东戎南蛮、西夷北狄、中央三秦君，各领兵士百二十人，一合来下，主为弟子某家，解除亿曾万祖、九世七先、眷属亲姻、前亡后夭，八十一注讼，悉使荡除，庶令生孳繁荣，子孙不绝。又请南昌注生司命主司仙官、九天定命注生仙官、注生大司马、北斗注生仙官，各领吏属，一合来下，主为弟子某，解冤释结，消除前世今生、毁卵覆巢等一千六百二十过咎，并令解散，落灭恶根，三界并注生名，天人结为眷属。若弟子某所犯过咎至深，注当绝嗣，亦乞上奏高上至尊，此指玉帝，谓令天帝上奏玉皇，以广太上好生。特为原赦，以广太上好生之德。又请十方保嗣他本云祈嗣者保胎君、十方保嗣保胎神王、长生大圣、六甲六丁神将、玉女十二从官，各九亿万骑，一合来下，主为弟子某室某，养育胎根，庶令金楼玉室，得保无虞，辟斥万魔，破胎为殃之鬼，务令止绝，梦寤真正，俾先亡后夭，并不得变形易影，入梦为害；万殃之鬼，勿令伺候衅隙，残胎绝孕。又请扶衰度厄君官将百二十人，又请九宫八卦大神兵士百二十人，一合来下，主为弟子某家，开生门，益寿命，塞死户，养胎根，使四季平安，灾衰不起，死亡断绝，嗣息蕃昌，水火刀兵，不相凌犯，克保宜吉，永衔道恩，以为效信，恩惟太上分别云云。
　　铢邪章
　　但弟子某宿有积幸，奉属大道，常蒙覆荫，伏用欣荣，而修奉多违，动招考责。某自顷以来，为外拜鬼贼，妄相刑克，数为祟害，或更有事意，从此添入。若愿意详载，此不必更写。性命危迫，披告无门，向臣求乞章书，以自分别。臣不胜所见，谨为冒罪拜章，上闻天曹。伏愿太上老君、诸君丈人、天师、女师、三师君门下五炁君，垂神平省小臣所上章文，即得上达，赐以道炁，覆衣弟子某一门之身。臣伏寻外□邪鬼，与弟子某家，非有相关。先圣垂言，非鬼不祭，不合妄为祟患，复连平民。《正一科文》、《女青鬼律》，合伸诛翦，以安万姓。臣谨为上请诛殃君官将一百二十人，治仓明宫；又请都星君一人，官将百二十人，治青盖宫；又请诛符破庙吏，又请天皇敢健吏，各领兵三十万人，一合来下，主为弟子某家，除荡客死，外□异姓，非所祭祀之鬼，妄为复连者，收而斩之，诛而灭之，断而绝之，悉令分别，立使清净。又请收除男女，凡殃病死、腥死、牢狱死、刀兵虎狼死、烧死之鬼吏兵，各五十人，主为收除外鬼他神，非祭祀及妄来复连平人者，向需尝不同祭祀，各分殊门异户，不复相关，立须断绝，不得妄相侵犯。如欲辄违天条，复来侵害弟子某家者，当须河水逆流，白石上浮，糠绳千丈，马角六尺，可更相求。不能如此，天别地绝，千年万岁，无相侵扰。又请东西南北中央五方断讼神君各一人，官将各十二人，五方所领兵士等，主为弟子某家，闭绝复连，岁复月连，月复日连，日复时连，皆令闭绝，使某家有灾获解，有病获痊，性命安全，魂神澄正，邪精摧伏，正炁宣行，万苦千殃，豁然除散，被受大道罔极之恩，伏惟太上分别云云。上请天官君将吏兵，拜上断除外邪鬼神强□客死之鬼妄为克害断绝诛灭宝章一通。
　　右章文，欲奏之者，先於他所，除净室焚香。法师结界闭户修写讫，密行点检，封入章函印护。及时，取於坛中行事，不复宣读，依法伏章，密奏焚之。文字章词中，亦不得指言上此章宣仪，关告亦然。恐为鬼祟所知遏截，不得上达。谨之，谨之。
　　六甲救病章
　　请六甲神官状黄纸朱书，随章焚之
　　法师具位。
　　今为弟子某，解救危疾，制伏群邪，上请六甲神官、从事兵将，各依章中所请施行。
　　谨具神官，列位于左：
　　甲子王文卿从官十八人，
　　乙丑龙季卿从官十六人，
　　丙寅张仲卿从官十四人，
　　丁卯司马木卿从官十二人，
　　戊辰李楚卿从官十人，
　　己巳何文昌从官十三人，
　　庚午冯仲卿从官十七人，
　　辛未王文章从官十五人，
　　壬申侯博卿从官十三人，
　　癸酉孙仲房从官十一人。
　　已上十神，官将各百二十人，兵士十万人。
　　甲戌展子江从官十四人，
　　乙亥庞明心从官十三人，
　　丙子邢孙卿从官十六人，
　　丁丑赵子玉从官十四人，
　　戊寅虞子卿从官十三人，
　　己卯石文阳从官十五人，
　　庚辰尹佳卿从官十三人，
　　辛巳杨仲公从官十一人，
　　壬午马子明从官十五人，
　　癸未吕威明从宫十三人。
　　已上十神，官将各百二十人，兵士十万人。
　　甲申扈文长从官十六人，
　　乙酉孔利公从官十四人，
　　丙戌车元升从官十二人，
　　丁亥张文通从官十人，
　　戊子乐石阳从官十四人，
　　己丑范仲阳从官十四人，
　　庚寅褚进卿从官十五人，
　　辛卯郭子良从官十三人，
　　壬辰武雅卿从官十一人，
　　癸巳史公来从官九人。
　　已上十神，官将各百二十人，兵士十万人。
　　甲午卫上卿从官十八人，
　　乙未杜仲阳从官十六人，
　　丙申朱伯众从官十四人，
　　丁酉臧文公从官十二人，
　　戊戌范少卿从官十人，
　　己亥邓都卿从官十三人，
　　庚子杨仲升从官十七人，
　　辛丑林卫公从官十五人，
　　壬寅丘孟卿从官十三人，
　　癸卯苏他家从官十一人。
　　已上十神，官将各百二十人，兵士十万人。
　　甲辰孟非卿从官十四人，
　　乙巳唐文卿从官十一人，
　　丙午魏文公从官十六人，
　　丁未石叔通从官十四人，
　　戊申范伯阳从官十二人，
　　己酉成文长从官十五人，
　　庚戌史子仁从官十二人，
　　辛亥左子行从官十一人，
　　壬子宿上卿从官十五人，
　　癸丑江汉卿从官十三人。
　　已上十神，官将各百二十人，兵士十万人。
　　甲寅明文章从官十六人，
　　乙卯戴公阳从官十四人，
　　丙辰霍叔英从官十二人，
　　丁巳崔巨卿从官十人，
　　戊午使元光从官十四人，
　　己未时通卿从官十七人，
　　庚申华文阳从官十五人，
　　辛酉邴元玉从官十三人，
　　壬戌乐进卿从官十五人，
　　癸亥左古松从官九人。
　　已上十神，官将各百二十人，兵士十万人。
　　右谨录状，随章上奏太上老君、诸君丈人，伏乞道慈，允臣所请，告下六甲神官，为弟子某随章奉行。谨状。
　　年　月　日　具位臣姓某状
　　章信并须精洁，以明通感。
　　白素四十尺、禄米一石二斗、命钱一千二百文、代形衣两件、奏纳司命六甲六丁等钱马七十分。
　　章文此章救危疾，制群邪，敕身神，和正炁。若遇病者，司命日拜章尤善。如水命人，己丑、乙未。木命人，庚申、辛酉。火命人，壬子、癸丑。土命人，甲寅、乙卯。金命人，丙午、丁巳。若未可遇，急欲上章救病，卜吉日为之。
