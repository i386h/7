<!-- { "loadSidebar": true } -->
　　即日列词具言，但弟子某幸以宿缘，遭逢道化，禀神皇极，命系玄曹，得奉太上大道、诸君丈人，真化所被，道炁所覆，获自防保，负荷重恩，而修积无闻，不明科典，动诤违贪，愆咎日深。自顷以来，或自身，或某人。身婴疾厄，绵远旬日，未获痊平。伏恐某七祖九玄，及先身人世，积行所犯，违忤神明，罪目贯盈，未会忏拔；或先亡远逝，幽执九泉，考对未原，殃衅重叠，不胜甚苦，延及生人；或是己身受生以来，阴罪阳过，负越禁忌，聚结罪尤；或故杀误伤，前冤往债，未伸悔谢，咎责日深，拘闭生魂，致兹疾苦；或是五行刑厄，三命衰微，宿曜所临，神杀所犯，行年之上、太岁之中，或有刑妨，致兹危厄，旦夕忧迫，性命是虞。诣臣自诉，乞求章文，救解灾疾。臣不胜所见，谨为冒罪伏地，拜上朱章，上闻天曹。伏丐太上老君、太上丈人、天师、女师、三师君，谨依五帝灵飞左右六甲明科具典，上请甲子王文卿，及一旬十神暨从官，各领官将百二十人，自然兵士十万人，及时来下，主为弟子某，收坎宫奸邪之鬼，治丹田三官下元所病之炁，中外强拜，立令消灭。重请长生君一人，吏十二人，陈衮仁君一人，吏十二人，主於某身中内镇肝脏，令肝炁流行，病根释去，绝灭无藉，斩伐凶恶，岁月日时，传相启付。又请甲戌展子江，及一旬十神暨从官，各领官将百二十人，自然兵士十万人，及时来下，主为某和谕家亲灶神、住宅禁忌，助道兴化，收捕众邪，立令消灭。重请赵公子一人，吏十二人，吕威明一人，吏十二人，主为某安静中田，镇心守神，卫护心脏，使真正通灵，上应三元，下安绛宫，赤子之府，外制万邪，岁月日时，传相启付。又请甲申车元升，及一旬十神洎从官，各领官将百二十人，自然兵士十万人，及时来下，主为某辟斥外拜之鬼，先代刑祷咒诅之鬼，冢墓注讼考逮之鬼，悉令除灭，所苦和平。重请杜虎主一人，吏十三人，又请祇念君一人，吏十二人，主为某调平脉炁，安守肺脏，使灵液通流，华盖清洁，岁月日时，传相启付。又请甲午卫上卿，及一旬十神洎从官，各领官将百二十人，自然兵士十万人，及时来下，主为某行太阴官符命，收捕内外精邪，伏尸蛊道，诸有违犯流俗、禁忌之炁，立令消灭。重请陈子平一人，吏十二人，又请通身君一人，吏十二人，主为某调和命源，安静炁海，镇守肾脏，制伏外邪，使血液宣行，凶恶消殄，上通胆腑，真炁坚强，所疾痊平，灵真密佑，岁月日时，传相启付。又请甲辰孟非卿，及一旬十神洎从官，各领官将百二十人，自然兵士十万人，及时来下，主为某收除三十六代以来，先亡往逝、留殃死次、盟祷咒诅、注讼考逮，复连生人连染疾病之鬼，一切消解，疾疗痊复，灾厄和平。重请何文章一人，吏十二人，又请赵子玉一人，吏十二人，主为某镇守太仓脾宫，调理脾炁，五脏和畅，百关宣通，真炁流行，邪恶消弭，岁月日时，传相启付。又请甲寅明文章，及一旬十神洎从官，各领官将百二十人，自然兵士十万人，及时来下，主为某收除五瘟百毒，时行疫疠，内外强□，八方五方，行病鬼炁，及所居之内，伏尸鬼贼，金银铜铁，木石器用，怪魅众精，为疾害者，一切除斩，立令消灭。重请马超主一人，吏十二人，又请姜威明一人，吏十二人，，已上六次所重请十二官，并系天医。主为某安守身中三万六千神，千二百形影，万二千精光，左三魂，右七魄，五脏六腑，三百六十骨节，一切神炁，常令澄正，永保安宁，疾厄痊平，延年益禄。又请六丁玉女、六甲玉女、六甲阴阳正神、天蓬、天内、夭冲、天禽、天辅、天心、天英、天任、天柱神将，即时来下，保卫某之身，所疾痊除，百神依护，荣卫血脉，流通真炁，年寿延益，永保利贞。谨请中宫从事十二人，承接章文，为某清荡内外，澄正身心，调和血炁，祛除邪恶，诛斩鬼贼，制魄拘魂，保护三宫，镇安赤子，使六甲将吏，各守所部，青龙保肝，白虎护肺，玄武守肾，朱雀镇心。黄庭真人，和脾清胃，血液流注，荣卫宣通，灵药潜资，神符密降，禳除疾恼，增禄加年。司命真神，再定录籍，书名生品，青簿之中。死户削名，殃咎消弭。天医将吏，六甲众神，有功劳者，三会之日，都章言功，克保全生，以为效信，恩惟太上老君、太上道德众尊、诸君丈人、天师、女师、三师君门下五炁君，省理分别，垂再生之泽，开罔极之恩。臣愚质秽气浊云云。操臣所为弟子某，久婴疾苦，上请六甲官将、真神从官、自然兵士、天医众神，收除凶恶，疗治疾苦，拜上乞恩救疾朱章一通。
　　南狱魏夫人易名更籍生算度厄救急章
　　广成先生曰：凡人年灾月厄，算尽相临，本命禄绝，行年妨害，宜奏此救急大章。灾难消除，福禄立降，先须章信，以表延益。
　　银环一双，算子一百二十枚，青丝命缕一丈二尺，禄米一十二斗，信钱一千二百文，命缯紫罗二丈四尺。
　　奏章操伏，昼向东，夜向北。
　　章文
　　即日稽首具词，但弟子某浊质凡胎，千载有幸，得奉大道，受命皇极，以自保全。而以下愚，施行多违，招延不利，此年坎坷，疾病相寻，恐九厄频凌，三灾顿集，天罗所绕，地网所缠，寿命短促，年算穷尽，妖邪神鬼，所见侵侮，泰山岱宗，所可横召，无功自拔，旦夕恐怖。虽复罪秽，从道而生，唯一心归命大道，求乞救拔，置信请命，诣臣自诉。臣不胜所请，谨为露出中庭，於太虚之下，北斗之前，伏地拜奏大章一通，上闻天曹。伏丐太上老君、太上丈人、天师、女师、三师、慈父圣母，降罔极之恩，原赦弟子某万死之罪，俾厄中得济，危中得安。臣谨为上请弟子某本命生年生月生日生时星官，各领官将功曹使者，赍持弟子某年命簿录，上达玉帝陛下，随事奏对司命门下，分别章书，除刑止杀，削落罪簿，易短为长。若弟子某覆行背违，寿限短促，玉历无籍，左契无名。主生之文三元削录，司命较书，南宫不取，天帝不原者，并为回停申借，更籍易名，三岁一期，展转延益。又请调星度算君、转名易形君、脱死上生君各五人，官将千二百人，一合来下。又请太阴之下考召君吏，与臣身中功曹使者，上请北斗御女宫中，主为弟子某，抽赎死簿，更籍易名。又於东华宫，请九龙符命，告下东岳泰山府二十四狱掾吏、七十二司官僚，为弟子某更定生名，削除死籍，和释考责，还遣三魂七魄，归附身中，无令放逸。又请太上三天玉女千二百人，三环结角，衣五色玄黄之衣，着狮子之履，口含雄黄之药，手捧玉浆，吐哺真炁，共相济疗弟子某之身，自顶至踵，缘肌缠骨，调和六腑，安镇五脏，精血充满，百病除瘥，梦寤真正，得度九厄之中。又请天中敢健吏兵千二百人，一合来下，於弟子某居宅之中，收捕精祟，万邪为害，令内外清洁，神明防卫，使弟子某身康体健，真炁降流，补润四肢，安宁五脏，调理百关，厄中得度，短中得长，彻灭短籍，着名长生玉历之中，千罪万过，一切赦除。蒙恩之日，臣谨为仰宣太上五戒，劝谕弟子，悛恶修善，伏从科戒，不使复犯，以今为新，以为效信，恩惟太上分别云云。操臣所为弟子某赍，银环命缕，钱米纹缯，质信效诚，上请天官君将吏兵，拜上易名更籍生算度厄救急大章。
　　祈雨章
　　即日列词具言，但某幸以尘微，得值道化，玄功济物，真教宣行，幸属太上大道，诸君丈人，道炁覆育，叨膺禄秩，士民设，改为生值。仰荷玄恩。然修奉多违，延致灾沴，封境之内，骄阳踰时，坐亏农功，深虞凶歉。伏念邦国所大，食为民天，岁或不登，何所依怙。窃虑星文之内，分野躔灾；历数之中，地境锺运。远近焦灼，民吏震惊。又恐抚治乖宜，刑赏不当，赋敛过重，民庶冤愁。士民设醮，可削此项。又恐四民愚而不究本原，轻厌稻粮，致贻责罚，内自循省，冰炭在怀，虽山川祷祠，杳无通感，翦爪待罪，必求於天。他本云：山川祷祠，牲牢镯洁，不惟渎天，亦复慢神，兹惟致请命于天之意。诣臣求乞章奏，臣不胜所见，谨为伏地拜章，上闻天曹。伏丐太上老君、太上丈人、天师、女师、三师君门下五炁君，留神平省小臣所上章书，通行上御，垂大慈之泽，哀悯生民，勑下上官典者，分别五行，区定律历，罗列八卦，标明节候，使阴阳叶序，风雨以时。臣谨为上请九海北瞑君一人，官将百二十人，治河天宫，主天下水炁，风雷合符，兴云下雨。又请天公正炁君一人，官将百二十人，治中天宫。又请海中玉女千二百人，衣赤衣，兴云致雨。又请河上真人君，官将百二十人，治北方大海宫，主为天下万民，合符致雨。又请四洲九谷君五人，官将百二十人，治泰山宫。又请九江海玄君，官将百二十人，治九河宫，并主水炁泉源，降致风雨。又请河伯、吕公子三十六人，主兴雨水。又请河伯、使水帝子三十六人，合符降雨。又请灵台宫汉明君一人，官将百二十人，摄召天雷地雷之炁。又请小玄冥君一人，官将百二十人，主摄河伯水帝、十二溪玉女、九江河平侯、将佐缘吏、部水鬼神。又请九江平玄君、泰山宫中九谷君、四水九谷君、阳成宫九侯君、湖中玉女，千二百人，一合来下，与太社城隍，正直聪明。一切灵响，同心协力，上奉天命，召摄雷电，水炁风云，合符下雨，收制旱魃之鬼，应章消灭，使谷稼滋荣，百卉繁茂，风雨调顺，岁获丰登，国有蓄储，民用粒食。所请官将吏兵，与风师雨师、零星先农等有功勤者，上诣三天，乞行迁赏，以为效信，恩惟太上省理云云。上请天官君将吏兵，拜上弭旱祈雨朱章。
　　祈晴章
