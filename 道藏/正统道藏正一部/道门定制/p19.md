<!-- { "loadSidebar": true } -->
　　即日具词，但某获以凡庸，奉属太上大道，诸君丈人，命禀上玄，籍系天府，叨领民社，郡县可通用之，民庶云：叨居覆载。宿荷圣恩，而修奉多违，遭值灾运。自某时日以来，封境之内，苦雨为灾，霖霪未已，黎民惶惧，昏垫音玷是虞。况望岁之期，嘉谷为本，农功既废，饥馑必臻。窃虑九地之区，分野灾咎，三辰之度，躔次差移，律历推迁，值兹灾否。又恐某理务乖舛，赏罚不明，下民愁叹，致成霖潦。士民自祈祷，则去此项。又恐下民瞽暗，罔恤农功，弃贱稻粮，天降责罚。扪心省己，若蹈渊冰，惟一心归命，求乞章表，上奏九天，以自分解。臣谨为拜章，上闻天曹，伏丐太上老君、太上丈人、天师、女师、三师君门下五炁君，垂好生之泽，赐育物之仁，拯救沦胥，以安生齿。臣谨为上请九海北玄君，官将百二十人，治中内宫，主止霖霪之炁，以致晴爽。又请天公正炁君一人，官将百二十人，治中天宫，主消云静雨，收敛阴霾。又请河上玉女千二百人，衣白衣，上诣天曹，请止霖雨，移风雷云雨，众神各还所署，使风雨调顺，水沴蠲消，三景扬光，四时叶序，农功无失，稼穑有秋，无漂溺之忧，洽生成之愿，克保元吉，以为效信，恩惟太上分别云云。拜上消灾止雨祈晴朱章。
　　消灾度厄章
　　但弟子某生居人世，宿有善缘，得奉真庥，恭闻道化。但以凡夫迷谬，冒触宪纲，或则违圣背真，或乃兴工动土，俯缠五蕴，上昧三光。赋形天地，而不知天地之回旋；生丽阴阳，而莫晓阴阳之逆顺。动乖至理，居即成愆，未尽忏禳，将来祸患。又恐流年运限，值冲破之灾；本命元辰，逢刑克之厄。天罗地网，谁知逃避之门；禄算寿龄，孰致延益之数。用是归投大道，虔奉至真，谨备法信之仪，恭修苹藻之献。诣臣求乞表章，臣虽不明气候，辄承所请，谨为弟子某上请寿算君五人、保命君五人、消灾君五人、散祸君五人、扶衰君五人、度厄君五人、解罗网君五人、官将百二十人，一合来下，速诣天曹地府、古庙灵坛，社稷将吏、司命曹属，寻弟子某家，自无始以来，生於心，行於事，一切罪恶、记名恶簿之中者，尽为赦除；自有形以来，命於天，丽於数，一生寿禄、定分黄箓之内者，咸为延益。有灾有厄，速为消禳；有病有殃，悉为解散。易祸败而增福祉，变疾苦而致康宁。一切迍邅，悉令涣散。臣誊其精意，上诣天曹，伏乞大道垂慈，至真密鉴，察臣所奏，特与弟子某削除罪籍，纪录善功，增延寿算之期，厚益福禄之数，祛除疫疠，解释灾殃，祈动止以安宁，保公私而吉庆，运为称意，出入利宜。次乞子孙均蒙福利，门有吉祥之庆，家无疾疠之侵，人人悉赖於洪庥，世世永依於道荫，恩惟太上云云。
　　太上消除虫蝗灾食苗稼章
　　即日稽首列词，自以宿福，获承道化，早尘官列，深荷天恩，任重才轻，常虞显沛，匪躬励节，敢不勤渠。但虑执法不明，纪纲弛壤，违天地好生之旨，爽帝王慈育之仁，民未小康，物或失所。况国以人为本，本固则邦宁；人以食为天，食丰则人泰。所以禁游惰，斥惊奢，惜人力也；劝农桑，务耕织，惜人时也。力不废，时不违，顺天时，享地利，则四国交乐，万方叶和，君无为於上，人悦豫於下，国之大本，政之大经，有古之所贵也。今以羸民瘠土，并力倍功，昼夜忘疲，从事稼穑，苗既繁硕，将及有秋，而延致灾凶，螟蝗为害，嗷嗷悲怨，声闻于天。实某等政缪化凉，德寡才匮，叩心责己，悔过祈恩，缅念穑夫，为增忧惧。惟斋沐稽颡，一心归命，乞求表章，上奏三天，伏丐太上大道、诸君丈人、三师君、上官典者，垂恩省察。臣披按词情，不胜所见，臣谨为依正一天师科典千二百官佐国救人之法，上请天田君，官将百二十人，治北门宫，主保育稼穑，辟却蝗虫之暴。又请三炁阳元君，官将百二十人，治黄云宫，主收虫蝗螟剩之伤。又请四野五野七野九野都平君、城隍山川注气社稷神君，护其禾黍，并使美熟，无令伤害，辟斥虫蝗。又请五谷君，官将百二十人，治天水宫，主令百谷，秀实有收，辟却虫蝗，不使侵害，水早和释，年岁丰登。又请南山白虎将军吏兵，一合来下，收摄境内虫蝗虱蠈，并令消匿。乞敕勒所在土地山林孟长社令城隍，同共收绝。章御之后，凡上下共业，并蒙原赦，螟蝗灾异，咸得解除，使稼穑有成，公私共济，人民安泰，国土清平，恩惟太上云云。
　　上清道士修真谢罪章
　　即日奉词，但某等自以冥顽下士，轮转因缘，宿庆所锺，遭逢道运，上帝领籍，名系皇篇，师宝甄收，身参治箓，不揆短暗，葵藿倾阳，栖迹灵坛，结志上道，玄理幽邈，披盻无穷。伏闻太上宣慈，老君垂教，发挥道妙，启迪人天。养性炼神，在极虚而笃静；利人应世，务持俭以守柔。先所见闻，后当开导。傥不能自反，则何以敷畅於真风；不植善因，则何以传诚於上界。伏蒙太上大道、诸君丈人，垂慈拯护，不赐罪罚，使臣等超绝尘累，得处法门，助道化人，同归玄路。而臣等居尘接物，混俗同尘，功业未闻，罪恶彰积，恐延殃上世，贻过三师，身谢三官，风刀考谪，朝夕在念，不敢自宁。悔过清斋，投词露请，归诚稽首，忏谢道前。臣见其元元之情，理在可申，臣谨为拜章，上闻九天，伏丐太上大道众尊，曲聆所奏，垂悯丹心，如蒙上御，愿为宣告三官五帝、五岳众灵。伏乞拔度某等三师九祖，升上南宫，冠带枯骨，反体生华，转其幽识，受化仙门。已迁之灵，进品丹庭。勒某等之名，刻书於九天金格宝藏神仙箓籍之中。臣谨为上请九炁青天青帝天君、青腰玉女，从甲乙官将、青龙兵马九亿万人，一合来下，降入某等身中，安镇肝腑之宫。又请三炁丹天赤炁天君、太丹玉女，从丙丁官将、赤龙兵马三亿万人，一合来下，降入某等身中，安镇心腑绛宫。又请元阳大帝之山一炁之天，黄帝天君、太帝真人、子丹黄庭、天苍玉女，从戊己官将、黄龙兵马十二亿万人，一合来下，降入某等身中，安镇脾腑之宫。又请七炁素天白帝天君、太素玉女，从庚辛官将、白龙兵马七亿万人，一合来下，降入某等身中，安镇肺腑之宫。又请五炁玄天黑帝天君、夜光玉女，从壬癸官将、黑龙兵马五亿万人，一合来下，降入某等身中，安镇肾腑之宫。又请三元九府、五岳四渎、九宫真人、神仙玉女、兵马骑乘，各九亿万人，一合来下，降入某等身中，分布宫腑，安镇身形，五脏六腑，三元九宫，一身之内，随逐营卫，和魂检魄，保神养精，摄炁炼仙，骨髓凝仙，血脉成真，朝服元精，五芽芝英，漱满玉池，津液自生，身得飞行，过度三灾八难众恶之中，千凶万毒，莫不消亡，慧性疏明，洞悟幽理，神仙降接，与道合真，使上不累三师、九祖，下可度六道、四生，咸得光明，俱无结缚。某等未入道之前，既参真之后，千愆万罪，并乞除荡，修真行教，以今为新，所奏上达，表御帝前，特垂照省，普关万灵，以为效信，恩惟太上云云。
　　道士灭度拔出涂苦炼尸受度朱章
　　上言谨按文书，臣以凡愚，获参经法，日念自新，结缚未解，敢冒禁律，干作天真，臣某诚惶诚恐，稽首顿首。臣窃见经旨明戒，可凭经言，自非先身，累德立功，名书琼简，不得妄见经法。预以见者，皆应升度，或功德未足，运应灭度，身经太阴，寄形地官，因缘期讫，得还故宅，尸形受度，魂神上升，灵首昭垂，诚宜修奉，敢缘慈训，冒渎宸聪。臣谨奏为某府某州某县、某观某人，以某月某日，伏值某人某斋辰，就某处建坛，乞为依科，修奉上清升化仙度迁神道场几昼夜，自某日某时启事，至某日某时，设醮满散，所伸意者，干冒天威。但弟子某即日奉词，代为亡师姓名年某岁元命某甲子某帝领籍，谓年命纳者，如木命人，属青帝。某月某日某时生，受命某天。如五帝之属木命人，即青天。在世之时，早慕大道，登坛佩箓，供养修持。但身履下土，秽浊所牵，功德未满，运数终穷。於某年某月某日某时，以某疾去世，神托太阴，寄形土宫。如未葬，云今停枢殡宫，以须良日，迁还蒿里。功德未备，尚阻超生，恐为土府所见驱逼，不相容安，魂魄飞扬，尸形靡宁，摇动考对，注逮见存，死者不安，生人多难。但弟子某等，忝为法嗣，踰天属之亲，怀追远之痛，敢缘大道慈悲之化，经法度人之恩，向臣求乞章书，拔度存亡，臣谨为冒罪，伏地拜章，上闻天曹，伏丐太上老君、太上丈人、天师、女师、三师君门下五炁君等，留神平省小臣所上章书，通行上御。乞以道炁下流，覆衣弟子某所荐亡师某，及先亡近逝，一切魂识。臣谨为上请素车白马大将军一人，兵士十万人。又请大言君一人，官将百二十人，主知亡过道士某魂魄闭系所在。若轮三途五苦，神趣鬼趣，酆山六天，九幽诸狱者，尽为度脱解救之。若弟子某高玄七祖，道俗先亡，新死眷属，前生今世，宿对罪囚，记於三官，结於九府者，请十方飞天仙官，尽为解除，悉皆和释。乞以臣章，告下三官九府所在冥司，神趣鬼趣，一切幽狱，录亡人生时建善之功，开拔魂神，反胎更生。愿九天上帝，五帝尊神，还其肌肤，复其魂神，三元养育，九炁结形，通其荣卫，布以精华，应转者转，应度者度，应生者生。愿亡者所属某岳某山，如木命人，属东岳泰山。真灵正神，为符下九土地官，各依部界，营卫尸形，一如盟真科旨，当使形安神守，魄不散扬，章御之后，成得赦原，早获受生，转超福境，冢墓、灵枢安静，灾害不生，以为效信，恩惟太上分别求哀。
　　右前后集所刊章文，并依藏本校勘。所请天官，悉以太上所授《天师千二百官章经》，一一对定刊行。窃见近来所刊章本，如文昌禳水禳火等，不惟文辞碍理，而所请官，皆以私意，臆度撰造。遍考《千二百官章经》，并不具载。如《言功章》，自当於愿意内，除去备龙璧绘彩，及建坛所在，某日清旦，至某日亥时，行道事讫之类；而乃反为重复。不当於天师所立定章文内，削去况降笔为教门之魔；而鬻字道童，不晓科教，妄执管见，不知於醮官高功利害非轻，且有言词倒错，文字脱漏。上官典者，有所遣却，沦没三官，不能上御之谴，然於教法不容。不辨识者，必能察之。嘉泰辛酉仲夏，退庵吕元素谨识。
　　道门定制卷之七竟
　　道门定制卷之八
　　西蜀道士朴庵吕元素校定
　　朱陵真隐性斋胡湘龙编校
　　八威真文
　　此名出《元始五老经》，篆文亦然，召龙真文全出。
　　东方青帝八威真文
　　正音
　　别以小纸书，附於真文上宣读。
