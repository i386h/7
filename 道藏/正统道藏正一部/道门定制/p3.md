<!-- { "loadSidebar": true } -->
　　道家奏状文牒，要须清净典雅，蝉蜕挟法作成之语，方称太上所以立教劝善之意。近有专从事於文字者，一一模仿官府行移造为文牒公据之类，言词芜鄙，凌胁神祇。后署天师高功衔，其实出於己意。神明聪直，岂可欺哉？不知奉道事天理趣，与法官考召治鬼之义大不同。况於官府文法，尤不相干也。彼皆恃此一切施为，诚有不便，或当有所修定，须得高识之士为之审详，方可施用。元素苟有所见，不敢秘为一己之私，由是续有此四说，以祛障蔽，惟欲教明而辞达。凡我同袍，与夫崇设之家，必无因斋获罪矣。
　　书章法
　　科云：凡书章，北向施案，笔砚悉异，不可使杂用者。闭炁书写，不得与人言。字未竟，不得放笔。黄素，勿令破损飞落，床席地土上蓊裁，令幅广一尺二寸，行阔一寸二分，行列一十七字，上空八分，下不通走蚁。常云下通走蚁，诸经所载，皆云下不通走蚁。臣字不得居头，鬼字不得为首。不得垂生露死，抽破人姓名。以闻去再拜一寸二分，臣姓去以闻三行，太清衔去臣姓三行，太岁去太清衔三行。写讫，焚香三。复点检置於净所，以候行事，违者夺算。右出《道藏·玄都律》及《旨要》 
　　官分
　　太上虚元丈人宫，正月，十二月
　　玄老仙都宫二月
　　太上三天太清宫，三月、四月
　　太上重道宫五月，
　　太上九炁文昌宫，六月、七月
　　太上天帝宫八月，
　　太上大道宫，九月、十月
　　玄都宫闰月
　　大上侍中左右监诸将军宫。十一月
　　曹局
　　建玉曹赤灵宫，一日
　　太素曹太微宫，二日
　　太微曹北平宫，三日
　　都正曹太清下宫，四日
　　正一曹通明宫，五日
　　玄一曹上明宫，六日
　　太素曹高灵宫，七日
　　灵集曹紫微宫，八日
　　元灵曹侍春宫，九日
　　太清曹紫灵宫，十日
　　三水曹素女宫，十一日
　　司录曹巨野宫，十二日
　　清叙曹西明宫，十三日
　　玄正曹上降宫，十四日
　　中都曹典平宫，十五日
　　司非曹北府宫，十六日
　　司奸曹南伯宫，十七日
　　统部曹东明宫，十八日
　　统录曹西灵宫，十九日
　　监考曹司命宫，二十日
　　监司曹阳明宫，二十一日
　　典考曹太阳宫，二十二日
　　司官曹少阳宫，二十三日
　　玄元曹太阴宫，二十四日
　　太玄曹少阴宫，二十五日
　　都司曹北辰宫，二十六日
　　都候曹太白宫，二十七日
　　直使曹林明宫，二十八日
　　直司曹阳明宫，二十九日
　　典考曹启明宫。三十日
　　已上依朱洞微《旨要》契勘。
　　玉女
　　六句。每句一玉女当直，勿令差误。
　　甲子太玄玉女，甲戌黄素玉女，
　　甲申太素玉女，甲辰拜精玉女，
　　甲午绛宫玉女，甲寅青腰玉女。
　　出玉清大洞箓上三部系左灵飞玉女，下三部系右灵飞玉女。
　　诸章通用谢罪
　　具高功位臣某，诚惶诚恐，稽首再拜，上言太上无极大道至真自然，金阙下臣实以下愚浊质，琐陋凡材，叨承师匠之恩，获处簪裳之列。臣某诚惶诚恐，稽首顿首，伏念臣学业未备，进止犯科，恐贻谴责之诛，深负兢惶之念，辄因关奏，恭具首陈，仰渎高穹，冒干圣听，臣奏为入意。
　　言功章谢罪
　　具位臣某，诚惶诚恐，死罪死罪，稽首再拜，上言太上无极大道至真自然，金阙下臣自以下愚，谬参大法，功无尘露，衅积丘山，俯仰惭惶，形魂罔冥。臣某诚惶诚恐，死罪死罪，伏念臣实以凡微，幸籍前福，叨逢妙化，欣荷过分，既忝真司，职主救度，虽禀性庸瞽，誓罄丹衷，迨寻慈风，服膺妙训，见义思勇，日夜疚心。因缘所值，敢不以闻，臣奏为入意。
　　章后
　　以为效信，恩惟太上分别，《言功章》云太上众尊省理投诚，臣愚质秽气浊，面奏无由，此意谓凡夫秽浊，未能轻举面奏，所以云谨因二官直使等神，盖神驰尔，此语不可减削。谨
　　因二官直使、正一功曹、左右官使者、阴阳神决吏、科车赤符吏、刚风骑置吏、驿马上章吏、飞龙神龙天仙、飞真骑吏等官，各二人出操。臣所为弟子某家，修健某道场，谨上请天官君将吏兵，拜奏三天门下某章一通，上诣太上某宫某曹某玉女，伏须告报，臣某诚惶诚恐，稽首再拜，《言功章》添死罪死罪於惶恐下以闻小臣姓名，系某州县某观。古仪并不用某观焚修受业字
　　太清衔
　　诸章通用，迭成二寸四分，仍令字画分晓。
　　太清玄元、无上三天、无极大道、太上老君、太上丈人、天帝君、天帝丈人、九老仙都君、九炁丈人、百千万重道炁、千二百官君太清。玉陛下
　　三清衔
　　为国章言用一寸二分。
　　太上无形无名、虚无自然、无上三尊、金阙七宝。玉陛下
　　年号
　　太岁甲子年月朔　日甲子某时，於醮坛中拜上。
　　《玄都律》所载章忌
　　戊辰、戊戌日不可上章。戌为天门，辰为地户。戌将狗，辰将龙。遇戊，中宫土神。其日，太上诸君丈人，对校天下男女，生死善恶。龙游五岳，狗行河梁，中黄大神，备守天门。犯者，大神摄人魂魄。若戊辰、戊戌，卒有灾杀。欲祈告者，但正心端坐，思过悔责，上天悬知，当为宽停。候吉日，上章表，无不如愿。
　　消灾保命延算章
　　此乃杜天师所修，今依藏中《宣慈助化章》录出。
　　即日稽首列词，但弟子某获以凡微，承禀道化，命系皇极，炁降九天，具神毓质，荷恩无极。而立身履行，失性任情，福眇过深，罪目盈贯，一旦灾极，拯护无门。伏惟道惟仁慈，好生济物，洗心首露，积咎可原。又恐弟子某前代今生，行藏所犯，六情十恶，日造愆非，三业十缠，累增结缚，沈沦网罟，自解无由。又恐九世七先，亿曾万祖，宿有违犯，连远子孙。又恐命籍之中，五行迁革上，天度之内，九曜躔移，有所照临，成其灾厄。又恐祖世以来，居官理务，赏罚失宜，民陷冤辜，俗嗟酷暴，怨恨咒诅，致结祸原。又恐住宅之内，土木兴工，侵伤触犯，违天地之炁，乖纬候之常，神明所责，成其灾厄。拊心静想，惶惧无涯。若涉巨川，罔知攸济。惟一心归命，求乞表章，上奏九天，以自分解。臣谨为拜章上闻，上请南上君官将百二十人，治苍果宫，主为弟子某开天门，益寿命。又请寿命君官将百二十人，治安昌宫，主为某增禄延年，解灾度厄。又请南昌丹秩君官将百二十人，治列库宫，主为某还着生年，脱下死籍，解罪咎於酆都之府，列姓名於历纪之中。又请明堂绛官君官将百二十人，治城炁宫，主为某增生年，益寿算。又请天公君一人，卫郎三万九千人，主为某解患过厄，卫其生炁。过厄乃度厄也。科云过度三灾八难，人多疑之，常有改易不是。又请玉历素女千二百人，衣赤衣，主为某收三魂，拘七魄，调理五藏六腑，安三万六千神，洗除疾厄，延年益算。又请周玉君官将百二十人，治地理宫，主为某致百二十生炁神，衣赤帧天衣，仗节制三魂、拘七魄，常不离身，扶衰度厄，延年益算。若某命在水中，水官转而出之。命在地中，地官出之。命在火中，火官救之。命在木中，木神护之。命在冢墓，开而拔之。命在刑狱，破而释之。命在拘摄，决而赦之。命禄将尽，续而益之。命禄已衰，扶而救之。即使疾厄不侵，灾横不起，年算长远，以为效信，恩惟太上云云。
　　迁拔章
　　但弟子某即日奉词，自惟宿福，属值休明，大道流行，三洞垂教，至真大圣，拯护天人，得以凡微，崇奉正法。伏蒙太上大道、诸君丈人，垂慈荫覆，累世以来，常荷福佑。今窃虑亿曾万祖，先亡近逝，家亲眷属，所荐亡灵，在生之日，及积劫因缘，种种所为，无边罪咎，未蒙原赦，难得超升，轮回九幽，受对长夜，或在泰山岱宗二十四狱，北都罗酆三十七狱，八卦五方九幽大狱，及天地水府百二十司所在州县阴官冥府之中，或在王官之下阴阳水火风刀考官曹属之内。若非大道，亭毒之施，迁拔无由。但弟子某忝为后嗣，追慕摧殒，若上为下，夫为妻者，可减此二句，止云但某恐某人云云。若欲用此意者，须得改正，不可全用此等字。恐亡人某冥冥夜府，不睹光明，往返轮回，苦毒难处。是敢披心沥恳，归向法门，仗大慈之恩，求乞章表，解释罪恼，拔度魂灵，词情恳至，实切哀悯。臣谨为拜章，上闻天曹，伏丐太上老君、太上丈人、天师、女师、三师君门下五炁君等，五炁君，科云：历启五炁诸君，藏本亦然。或云生炁、正炁君，皆无故书。留神平省，所上章书，通行上御，乞以道炁下流，覆衣弟子某家所荐先亡近逝、一切魂爽。臣谨为上请东西南北主者吏兵，一合来下，主为弟子某家迁拔所荐亡过某，及家亲外姓、一切魂灵，出离长夜九幽之府，上升八天福堂之中。又请拔赎亡人魂魄大将军一人、兵士十万人，一合来下，主於九天之上，九地之下，三官之中，四时五行，泰山岱宗二十四狱之内，北都罗酆三十七狱之中，依名迁拔所荐亡过某等，男子三魂七魄，女人三魂十四魄，解散考谪，和释冤仇，进入道宫之中、安乐之地，利佑生人，子孙平安，死生蒙福，冢墓安静，灾害不生，以为效信，恩惟太上云云。
　　黄箓言功都章
　　古仪黄箓止拜此一章，盖家国幽显，皆该罗之，故云都章。
