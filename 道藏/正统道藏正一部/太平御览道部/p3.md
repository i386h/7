<!-- { "loadSidebar": true } -->
　　又曰：太极真人常以立春日日中会诸仙人於太极宫，刻玉简记仙名。至春分之日日中，昆仑瑶台，太素真人会诸仙人刊定真经也。昆仑瑶台是西母之宫，所谓西瑶上台，天真秘文尽在其中矣。太素真人治白水沙洲之上，定其真经也。至立夏日日中，上清五帝会诸仙於紫微宫，见四真人论求道之功罪。至夏至日日中，天上三官会于司命河候，校定万民罪福，增减年筹。至立秋日日中，五岳诸真人诣中央黄房，定天下祀图灵药。至立冬日日中，阳台真人会集列仙，定新得道人，始入《名仙录》。至冬至日日中，诸仙诣方诸宫，东海青童君刻其仙录金书内字。凡学道之人常以夕半日中谢罪，罪名自除，克身归善，以求长生神仙。秋分之节，气处清虚，太和正日也。众真诸仙，是日听讼，又刺奸吏，及部内诸仙官并纠奏在处道士之功过及含生有罪应死生者，故《仙忌真记》曰：子欲升天慎秋分，罪无大小皆上闻。此朱火丹陵宫仲阳先生之要言也。又云：此辞出《列纪》，是青童君述古真人之言，以传龚氏，言罪福纤介刻于丹城之籍也，伏匿之，善恶阴德之细功无不缕陈也。
　　又曰：上真人之道有七：第一太上郁仪奔日文，二太上结邻奔月章，三太上八素奔辰章，四太微飞天上经，五高上太洞真经，六金阙灵书紫文，七九真中经也。上真之位为诸天帝，行则三七色节，万真前导。中真之道有六：大丹隐书、九真玄文、太上金策、方诸上经、三皇内文、紫书诀箓。中真之位，上清卿相之列也。紫毛持节，玉帝参辕。下真之道有八：上清七变、
　　隐地八术、玄皇玉书、神州洞经，紫庭中方、降箓黄道，素奏中章、上元玉书。下真之位，上清大夫之流，五色节旄，飞行倒景。
　　又曰：有得见圣列纪者，玄线书名，奏之上清，位为仙卿。若能行金阙真事，则拜为大夫。此谓列纪重於紫文也，既见之，非真受佩而已，谓知其中经目之轻重，求道之梯级，依此寻学，故胜於守紫文之单事也。
　　《上皇玉箓》曰：二十四真人有佩玉录以行山川者，则河海上神奉迎启道。
　　《灵宝隐书》曰：中极真人主人命籍；九华真人主九幽之下宿对生死；太元真人受天之符，度长夜之魂；太极真人治赤城玉洞之府，司校太山死生之录；三元真人主紫微行道。
　　《赤书玉诀经》曰：凡月十四日，上帝真皇劝太一使者下与北郑都伯使者同行天地，司察人神功过探浅，列言上官。又劫太一八神使者下，与三官司察天人善恶列言也。又遣九部刺奸周行五岳三宫水府，条正鬼事，司人功过，列言上天。
　　《白羽经》曰：太真丈人登白鸾之车，驾黑凤於九源，自天已下莫不范德。又太极真人有仙真相好者，要在慈心触物以辅相好，然后得仙矣。不能忍性，则仙相败矣。故修道会真，必以精思为本，神为本，存神入观，克以静念为先。
　　《大劫经》曰：上景真人将天下力上元洪水母决逆万川。
　　《海空经》曰：何监者，天人之隐名处，玉楼之上列真仙之馆，又高真者，体有真气玉眸谈谈。
　　《南真传》曰：昨与叔甲诣清虚宫，校定真仙得失之事，近顿除落四十七人，复上三人耳。内明真正乃良材也。九宫真人出入皆从黄阙绛台，中闲为道，故以道之左右置台阙者，以伺非常之气真人往来者。
　　《太上正法经》曰：九真者，九天之真气凝而成也。上、中、下三真生於太清，是元始之澄气也。各置宫室次第，上清宫卫之官，太上大道君，万真之主也，居玉殿，造上帝之章，以为宝经，於玉清官中，以度后学得真之士。
　　《三元品戒经》曰：紫微宫有延生之仪格。又云赤帝玉司君玉景度治南方朱阳之台，总统上真之士。
　　景林真人曰：勤感累世，念真期灵，皇鉴其用思太极，注名玉割，於是细书紫虚之宫，朱书东华之阁，刻名上清，丹文锦籍。
　　《空洞灵章》曰：真人弹璈，吹九凤之箫，神州之笙，其音逸响，流激千寻。
　　《后圣列纪》曰：上清金阙后圣君少好道，乐真紫微上真天帝玉清宫，赐紫药刚丹凤玺，得在上清中，游太极，下治诸天，封掌兆民。
　　《仙志》曰：凡修行太一之事、真人之道不得有所拜，但心拜而已，不形屈也。思真行道，通而无穷，显验应期，登真必速也。
　　《黑箓上篇》曰：圣真仙者，共行道德，俱宗太玄。
　　《戒文经》曰：太上真人居仙府中，世人得仙者皆先过此。
　　《自然玉字经》曰：七宝林中有上真之游圃，真人之戏园。
　　《太霄琅书》曰：元皇玉灵之胄位，登太真，理二仪，於玄圃掌玉箓，於万仙总地可，於五岳领上真，於三关上统无涯，下摄洞源，自天以下，莫不咸隶。
　　又曰：太素三元君禀灵和玉宸上气，故结生虚无含真秀景机洞妙无神齐广晖道周九玄呼吸未兆，触物对应，太上之凝结也。
　　《太上四明玉经》曰：真仙之道以耳目为主，淫色则目间，广爱则耳闭，此二病从中来而外奔也。非复有他，今令其聪明益易耳，但不为之，当洗心绝念，放奔淫贪，所谓严其始矣。保利双阙，启彻九门，朝液泥丸，列为上真，视彻甚远，听於绝响，此真仙之高，不但明耳目而已。
　　《三洞珠囊》曰：高上玉清刻石隐铭曰：邓都山在北，内有空洞，洞中有六宫，书此铭於宫北壁，制检群凶，不使横暴，生民学者得佩此刻石文，则北酆落名，南宫度命，为其真人。
　　《太平经》曰：后学得道，各有品阶，至于指极圣真仙人。
　　《定真玉箓经》曰：凡欲定心，当受上皇民籍定真玉箓，此至要为学之先也。先能定心，仙名乃定，是三天正一，先生所佩，以定得仙之名。
　　《太上经》曰：玉清者，如玉坚不可毁，诤不可污也。坚淳无变，秽累都尽，一而无杂，故名为真人。
　　《太上丹简》曰：凡学道居真人之位者，名入南宫。
　　《三五顺行经》曰：合德入道，号曰真人。太上遣四极真人来迎，授三天灵录之文於上清宫。
　　《上清八景经》曰：精思百日，真人降形也。
　　葛玄《五千文序》曰：精思远感而上远，则太上遣真人下授希微之旨。
　　又云：静思期真，则众妙感会；内观形影，则神气长有；体洽道德，则百神震服。
　　《大洞雌一篇》曰：金姿曜於东华，玉形悦於帝门，神映五老，腾跃三元，顶负宝曜浮游九晨，分形散景，位为上真。
　　《升玄经》曰：惟须忠直寻道求真，改恶从善，得为真人。
　　《三元玉检经》曰：岁庚寅九月九日甲辰，元始於上清宫告盟，授三元玉检，使付后学。有玄名应为上清真人者。
　　道部二竟
　　道部三
　　真人下
　　《集仙录》曰：王母者，龟山金母也。西华至精之气化而生金母，生而飞翔，处极阴元，位配西方，母养群品，所居宫阙在舂山昆仑之圃，阆风之苑，有城千里，楼十二，非台车羽轮不可到也。蓬发虎齿，非西母之真形，盖金方之神也。元始授以万天元统龟山九光之箓，使制召万灵，统括众真，总诸天之羽仪，天帝朝宴之会，上清宝经，三洞玉书，凡所授度，咸所关预。黄帝在位，王母遣使乘白鹿集帝庭，授以地图。其后舜在位，遣使献白玉环及益地图。遂广黄帝九州为十二州，又遣献舜玉管，吹之以和八风。
　　又《尚书帝验期》曰：王母之国在西荒。凡得道授书者，皆朝王母於昆仑之阙。· 王褒字子登斋戒三月，王母授以琼花宝曜七晨素经。茅盈从西城王君诣白玉龟台，朝谒王母，求长生之道，王母授以玄真之经，又授宝书童散四方。泊周穆王驾鼋鼉、鱼鳌为梁以济弱水，而升昆仑玄圃阆苑之野，而会于王母，歌白云之谣，刻石纪迹于弇山之下而还。
　　汉武帝好长生之道，元封元年，登嵩岳筑寻真之台，斋戒思道。王母於七月七日乘紫云之辇，驾九色斑龙，带天真之策，佩金刚灵玺、黄锦之服，金光奕奕，结飞云文绶，戴天太真晨缨之冠，蹑方琼凤文之履，天姿奄蔼，真绝世之人也。下车扶二侍女登床，东向而坐，命侍女取桃，以玉盘盛至七枚，四与帝食，母自食三。帝欲收核种之。母曰：此桃三千岁一实，中土地薄，种之不生。问长生之道，母曰：贱荣乐卑，自复佳尔。养性之道，理身之要，在不息耳。欲长生者，先取诸身，坚守三一保灵根，青白分明适泥丸，三宫备卫在绛宫，黄庭戊己无流源，此所谓呼吸太和，保守自然，真要之道也。至若太上灵药，上帝之奇物也。下阴生重云妙草，皆神仙之药也。得上品者，后天而老，乃太上之所服，非中仙之所宝。其中品者，有得服之，后天而游，乃天真之所服，非下仙之所及。其次药有九丹金液、紫虹华英、太清九转五云之浆，玄霜绛雪，腾跃三黄，东瀛白香，玄洲飞生，八石千芝，威喜九光，西流石胆，东沧青钱，高丘余根积石琼田，太灵还丹，盛以金兰、长光绛草、云童飞于，此飞仙之所服，非地仙之所闻也。其下药，狭苓、昌蒲、巨胜、黄精之类，服之可以延年，虽不得长享无期，亦以身生光泽，得为地仙。求道者要先凭此阶，渐而能致远胜也，若能呼吸服御，保固神气，此上品自然之要道也。且夫一人之身，天付之以神，地付之以形，道付之以气，万物草木亦如之。身以道为本，岂可不养神固气以全尔形也？形神俱全，上圣所贵。王母命上元夫人出八会之书、五岳真图、五帝六甲灵飞之符，凡十二事以授帝，不能用其道而多所惑焉。后三祠王母复下降所授之书，置柏梁台上，为天灾所焚。李少君解形而去，巫蛊事起，帝愈悔恨。
　　又：大茅君盈南治句曲之山，元寿二年八月己酉，南岳真人赤君、西城王君方，诸葛青童并从王母降於茅盈之室。又王母命上元夫人授盈二第茅固、茅衷太霄隐书。其后，紫灵元君魏华存斋戒於阳洛山隐元之台，王母与金阙圣君降於台中，乘八景之舆同诣清虚上宫，传玉清隐书四卷以授魏夫人。时太虚真人等歌太极歌，王母曰：逍遥玄精际，万流无暂停。一辰此去留会，劫尽天地倾。当寻无中景，不死亦不生。体被自然道，寂观合大冥。南岳挺真干，玉映耀颖精。有任靡其事，虚心自受灵。嘉会绛河曲，相与乐未央。王母复还龟台。
　　《 三一经》曰：黄帝游灵台青城山绝岩之下，见天真皇人以苍玉为屋，黄玉为林，翠罗之帷，侍者皆天人。
　　又曰：高丘子，商时人也，好道，入六景山。积年，但读黄素道经，服饵木。后服鸿丹，得陆仙，游行五岳。复饮金液，为中岳真人。
