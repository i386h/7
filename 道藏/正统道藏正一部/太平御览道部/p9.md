<!-- { "loadSidebar": true } -->
　　刘憎钹千牛刀皆旧斫十三芒。又有一百炼刚刀斫十二芒，国中惟称此为绝。而近造神剑，斫十五芒。观其铁色青激，光采有异，盖薛烛所谓换如冰之将释者矣。顷来有作者十余人，皆不及此。作刚朴是上虞谢平，凿镂装治平声是石尚方师黄文庆，并是中国绝手。以齐建武元年甲戌，岁八月十九日辛酉，建於茅山，造至梁天监四年乙酉，岁劫令造刀剑形供御用，穷极精功，奇丽绝世，别有横法刚。公家自作百炼，黄文庆因此得免隶役，为山馆道士也。《周礼》制剑长三尺，柄居五寸，是六之一也。内刃广二寸半，重古秤一四两，今秤三斤十两也。今公家剑长四尺七寸，柄居一尺五寸，是三分之一小臧也。刃广一寸六分，轻重不定。此宝剑长三尺九寸，广一寸四分。而经有刀剑两名。晋武帝大始十年，中书监荀勖及张华等校定钟律八音，不与古乐相谐，由汉来用尺渐长，乃更依周礼积黍法制，尺以量铸新器，慕求古物，得周世正玉律，比之毫厘无差。因击古钟，以律命之，亦皆响合，兼以七种古物相课皆会。又得汲冢竹简，亦长二尺四寸。於是施用，谓之古尺。阮咸听荀乐声，以为高功非兴国之音。成亡，后有人掘地，得铜尺长荀尺，古尺之四分半。时人以阮咸之解音，遂复施行，谓之官尺，令司农相承以制五尺，并取积寸以作斗斛也。宗元嘉中，大将军彭城王义康制物，每欲广大，又加官尺寸半。民闲复有相与用之，至今谓之为尚方。御府都水材官用尺，乃复长民一分，推如众例，则以古尺为。钟律宫商，自然响会，是合神精冥目。周世又二真制剑之时，兼荀张，穷极精功。时又有束哲、雷焕之徒，妙贯神鬼，阮咸虽善音乐，而性度纵诞，不能清切，故以单缓为好耳，掘地铜尺犹应是后汉时物也。梁天监四年，又更校尺以调正钟律，定用张荀古尺半分，於事合衷，今施用名曰法尺。
　　又曰：若欲潜遁名山，随时观化，不愿真官，隐浪自足者，当修剑尸解之道，以曲晨飞精书剑左右面，先逆自托疾，然后当抱剑而外也，谓先伪称疾。寝外数日，乃密脱剑青囊，拔出题书及击符。都毕，於是抱之，而祝须天马迎至，解衣而游，勿令人知觉也。又以飞精药密拭剑镮，呼剑名字。祝毕，忽见太一以天马来迎於寝外之前，於是上马。若女子，则以辎軿来迎。古来诸仙多有托以余物，或用竹杖，或巾屦惟鲍靓用太清刀法，此神变欻怳，假类会形，不可以理趣相求，真奇事矣。天马者，吉光腾黄之兽也。古画图有此兽形，皆昔真人所显相传示也。吉光似鹿，腾黄类马，男则单骑，女则驾軿也。太极真人命太一使者责马执控，并迎以宝衣。欻忽而来，不知所以然也。太一主仙变也，马去之时，虽众医侍疾，子孙满侧，则我易服束剑，流景变迹而不觉，我之云为也。所谓化遁三辰，巅徊月精，呼吸万变，非复故形者也。
　　又曰：极上化符以飞精书纸，盛以紫囊。欲去时，以系剑环，藏景符以飞精书纸，盛以绛囊。欲去时，以系剑鞘。诸仙人多以竹杖，不必尽得剑法。或是太清术耳，假物变化，不可一类求之。
　　又曰：夫修下尸解者，皆不得反望故乡。上解之道名配紫简，三官不得复窥其鄛，但畜神剑，与之起居相随。十三年自能化形，不必须药书之，若不辨作药，七年之后，但以丹书剑，亦能潜化也。单行此法，似不得反故乡矣。自不及曲晨之妙精，吉光腾黄之延控也。虽单此，犹贤於太清杂法，兼得改形练化，游宴太极，其用他药得尸解，非是灵丸之化者，皆不得反故乡。反故乡，三官执之也。太清尸解之法，那得比太极之化遁乎？太清尸解法，五符中有太玄阴生符。又用牛脂煎锡药丸两事耳，无复余方也。佩用制剑之法，具在符图诀中。其后用解化之道，又非常修之事，故并不载。
　　道部七竟
　　道部八
　　道士
　　《太霄经》曰：人行大道，谓之道士。又云：从道为事，故称也。周穆王因尹轨真人制楼观，遂召幽逸之人，置为道士。平王东迁洛邑，置道士七人。汉明帝永平年，置二十一人。魏武帝为九州置坛，度三十五人。魏文帝幸雍，谒陈炽法师，置道士五十人。晋惠帝度四十九人，给户三百。
　　《真诰》曰：刘栩，字子相，后汉人也。世居颖川，家富，以济贫为事，为陈留太守。后去官，入山为道士。
　　又曰：淳于斟，字叔顗，会稽人。汉桓帝时为县令，入山修道。
　　又曰：刘宽，字文饶，后汉南阳守，年七十三入华山，服丹枣。
　　又曰：王朗，字法明，太原人也。入茅山，师陶隐居。以梁大通三年正月十四日化。隐居为制铭志，并设奠云：□冕岂荣，随璜非宝。万里求真，缄兹内抱。
　　又曰：陶弘景父真宝，清辩有才学，工草隶，闲骑射、药术。而陶隐居亦善隶书，虽效王书而别为一法，文章尺牍为世所重。
　　又曰：孙韬，字文藏，会稽剡人也。入山师潘四明，参受真法，学摹写，遂大巧妙。后学王书，殊有深意，当时称之。南洞大碑及许长史坛碑，并是韬迹也。陶隐居手为经题，握中秘诀，门人罕能见之。惟传孙韬与桓闿立曰开二人而已。
　　又曰：朱仲尝於会稽卖珠，汉高俊时人也。仲以素书倚酒於女几家。几盗写，学其术。
　　又曰：道士不欲临丧损神坏气，所以去世不仕，而独存焉。惧父母及师，不惧性命之伤，必临其丧，以此而伤是无伤也。
　　《抱朴子》曰：薛旅，字季和，燕代人。周武王时，学道於锺山北河。经七试而不过者，由淫佚鄙滞败其试耳。
　　又曰：郭文举，河内朝县人。入陆浑山学道，独能无情意不生也。又曰：吴大帝时，蜀中有李阿者，穴居不食，累世见之，号八百岁翁。人往问事，阿无所言，但占阿颜色。若欣然则事吉，若惨戚则凶，若含笑则大庆，微叹则深忧。如此之候，未曾不审也。一旦忽去，不知所之。
　　又曰：范零子，少好仙道，如此积年。后遇司马季主，季主同入常山中。积七年，入石室北。东角有石瓮，或作石牖。季主出行，恳戒之曰：慎勿开。零子忽发视之。季主还，乃遣归。后复召至，使守一铜匮。又戒勿发。零子复发之，季主乃遣之，遂不得道。
　　又曰：冯良者，南阳人。少作县吏，年三十为尉佐史。迎督邮，自耻无志，乃毁车杀牛，裂败衣积，去从师受《诗》、《传》、《礼》、《易》，复学道卫占游候，十五年乃还。州郡礼辟不就，诏特举贤良高第。半道委还家，年六十七奔世，东度八山，在鹿迹洞中。
　　又曰：安丘望之字仲都，京兆长陵人也。修尚黄老，汉成帝重其道德，常宗师之，愈自损退。成帝请之，若值望之章醮，则待事毕，然后往。《老子章句》有安丘之学，望之忽病笃，弟子公沙都舆於庭树下，望之晓然有痊。时冬月，鼻闻李香，开目则见双赤李着枯枝。望之仰手承李，李自堕掌中。因食李，所苦尽除，身轻目明，遂去，莫知何在也。
　　《道学传》曰：燕济，字仲微，汉明帝时人也。少好道德不仕，周游名山。后居武当山，寝息无常所。或因积石，或倚大树，四时衣服不变。恒散发，亦有练巾。
　　又曰：鲍靓，字太玄，上党人也。汉司隶鲍宣之后，禀性清慧，学通经史，修身养性，蠕而允切动不犯。闻人之恶，如犯家讳，人多从受业。扬道化物，号日儒林。
　　又曰：王嘉，字子年，陇西人也，在东阳谷口凿岸穴居，其徒数百，各自穴处。为人貌短陋而聪察滑稽，有问世事善恶，终不直说，过率有验。
　　又曰：严遵，字君平，蜀郡人也。修道自保，与人子言孝，与人臣言忠，与人弟言顺，各因其发，导之以善。
　　又曰：王远，字方平，常降蔡经家。须臾，麻姑至，骑从半於方平。麻姑手爪如乌，经私心曰：时背痒，得搔之佳也。方平曰：姑神人，汝何遽此。遂鞭之。经愿从方平学道，方平使背立，从后观之曰：心邪，不可教之仙道。乃与度世术。
　　又曰：庾承仙，字崇光，颖川人。明老庄，隐文江县白水台。立庐舍讲肆，儒士释老受其学。隐居江南，累诏不出。后来始兴讲《道德经》，剖析凝滞。
　　又曰：薛玉宝，字延世，沛国人也。梁时师玄圃先生，以文章见美。善书翰，尝书一章於崇灵观道正省壁上－，见者骯之也。
　　又曰：东乡宗，超字逸伦，高密黔陬人也。尝露坛行道，奁中香尽，自然满缢。一又炉中无火，而烟气自生，氤氲周遍，久之不歇。
　　又曰：张裕，天师十二世孙，起招真观植名果，尽山柄之趣。梁简文为制碑。
　　又曰：晋陵人钱妙真，於茅山骛口洞得道，门人立碑於茅山。邵陵王为观序，今具存焉。
　　又曰：梁武帝天监二年，置大小道正。平昌孟景翼，字道辅，时为大正，屡为国讲说。四年，建安王伟於座问曰：道家经教，科禁甚重，老子二篇，盟誓乃授，岂先圣之旨，非凡所说耶？景翼曰：崇秘严科，正宗妙化。理在相成，事非乖越。
　　又曰：刘法先，彭城人也。时顾欢着道经义於孔德璋，多有与夺。法先与书，讨论同异。顾道屈服，乃苔曰：吾自古之遗狂，水火不避。得足下此箴，始觉醒悟。既往狂言，不足在怪。又云：法先每见道释二众，亟相是非，乃着息争之论。顾欢又作《夷夏辩》。或及三科，论明释老同异。
　　又曰：张谈，吴郡嘉兴人也。善玄言，屡讲老子，修行上道，讨论上经，人自远来集也。谈寻求真秘，甚识宗尚。
　　又曰：陈景尚，吴人也。善讲诵，道释中皆不可及。制灵书经，大行於世。梁邵陵王甚重之，召景尚随王之郢，终於江夏。
　　又曰：桓闿字音舒，东海丹徒人也。梁初，昆仑山渚平沙中有三古漆笋，内有黄素写千君所出太平经三部，村人惊异於经所起，静供养，先呈陶隐居。隐居云：此真千君古本。闻将经至都，便苦劳疟，诸治不愈。陶隐居闻云：此病非余，恐取经为咎，何不送经还本。即依，二日送，寻愈。
　　又曰：曹宝，字世珍，丹阳人。善为步虚，两冻冠绝贵，游见者皆称赏焉。
　　又曰：严智明，字惠识，晋陵人也。受性有善声，幼工诵咏声。明帝有疾，每引法众於内殿行道，闻智明咏经，甚怀赏悦，云疾为之愈。及法席既解，智明还外，帝中夜不安寝，劲呼智明对御转诵，即觉欢。
　　又曰：徐师子，字德威，东海人也。陈武帝立宗灵大观，引德威为观主。后卒，文皇劫责秘器葬焉。
　　《太平经》曰：严寄之，字静处，丹阳句容人也。为道士，事亲至孝。住石渚观，母老，不敢远离。乃迎母於观，边立小屋，以尽温清。母终，毁瘠过礼，识者嘉之。
