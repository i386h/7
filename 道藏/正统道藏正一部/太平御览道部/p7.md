<!-- { "loadSidebar": true } -->
　　《登真隐诀》曰：尸解者，当死之时，或刀兵水火，痛楚之切，不异世人也。既死之后，其神方得迁逝，形不能去示。
　　又曰：董仲居，淮南人也，少时服气炼形，年百余岁不老。常见诬系狱，尸解仙去。
　　又曰：清平吉，沛人也，汉高祖时卒也。至光武时故不老，后尸解去。
　　《真诰》曰：顾欢，字玄平，吴郡人。齐永平中，卒於剡山，葬盐官乐附里。木连理生墓，县令江山图表状，欢尸解而去。
　　又曰：辛玄子，字延期，陇西定谷人。好道，行渡秦川长梁津，致溺水，解而去之。
　　又曰：张祖常者，彭城人，吴时北来，行入方山洞室中，托形堕车，隐化幽馆而修守一之业。
　　又曰：刘平河者，无名字，汉末为九江平河长。行医术，有功德，救人疾患如己之病。行遇仙人周正时，授以隐存之道。居於方山洞室，常服日月晨气，颜貌甚少。后尸解而去。
　　又曰：受大戒者死，灭度炼神，上补天官，谓之尸解。
　　又曰：人死，必视其形。如生人，视足不青，皮不皱，目光不毁者，皆尸解也。白日尸解，自是仙也，非尸解之例，其用药得尸解，非是。用灵丸之解化者，皆不得返故乡，三官执之也。白日去谓之上尸解，夜半去谓之下尸解，向晚暮之际去者谓之地下主者也。
　　《琼文四纪篇》曰：得九真中经者白日尸解。或曰：飞行羽经轻也。又《六纪篇》曰：灵书紫芝或五老宝经有之者尸解。
　　《神仙传》曰：介象字元则，会稽人也。吴先主甚重之，常谓曰：介君象速求去。先主不听。象言病，先主使左右赐美梨一奁。须臾，象死解去。
　　又曰：紫清上宫九华安祀谓杨君曰：可寻解剑之道，作吉终之术。自尽出嘿之，会隐显之迹。
　　又曰：葛玄，字孝先，从左慈受九丹金液经，常饵木，语弟子张奉曰：当尸解去，八月十二日时当发。至期，玄衣冠而外，无气而色不变，尸解而去。
　　又曰：士亚公谢元，历阳人也，费长房师之。及道士李意期将两弟子去积年，长房及两弟子皆隐变解化。
　　又曰：鲍说，字太玄，琅邪人，晋明帝时人。葛洪妻父阴君授其尸解法。一说云：靓，上党人，汉司隶鲍宣之后，修身养性，年过七十而解去。有徐宁者，师事说。宁夜闻说室有琴声而问焉，苔曰：嵇叔夜昔示迹东市，而实兵解耳。
　　《晋中兴书》曰：葛洪赴岣嵝令，行至广州，其刺史邓岱留不听去。洪乃止罗浮山中，炼丹积年。忽与岱书，当远行寻药。岱得书径往别，而洪已亡。年八十一，颜色如平生，入棺轻如空衣，尸解而去。
　　《道学传》曰：吴猛，字云世，有道术。庚亮闻其神异，厚礼迎之来武昌。寻求归，辞以算尽，请具棺。庚公闵然，即日发遣。未达家五十里而终，形状如生。
　　又曰：若六行未通，宿植尚少，入中品，以为尸解遁变也。降此以下，是正服御。功行浅劣，则入阶下阶。胜者则灭度更生。更生之后，修道随功多少，方始得道。
　　《太上太霄琅书》曰：修学上法，时入山林，服饵灵药，因绿应过，虽复尸解和光世，礼与世大异者，不棺不椁，拂山平之上，扫深树之下，单衾覆於地。
　　《太上太真科》曰：若祠祀先人，应知归否者。有功德升度得道，子孙仁孝，则化形来游，故所设也。亦尸解之类。
　　《金阙圣君传》曰：灵书紫文者，或日《五老宝经》，有之者尸解，行之者成道。
　　《东海青童传》曰：《保洞观经》曰：蕾买灵上玄品有之者，白日尸解。
　　《抱朴子》曰：道林中有五种尸解符，今太玄阴生符及是一病解者。
　　《列仙传》 曰：宁封，黄帝时为陶正，以火自烧而随烟上下。《真诰》云：宁生服石脑而火则是作，火解也。
　　又曰：司马季主，汉文帝时人，受西灵子都剑解之道。在委羽山大有宫。服明丹之华，抱扶晨之晖，貌如女子，须长三尺。一男名法育，一女名济华，同得《道真诀》。云季主服灵散潜升，犹首足异处。此语似作剑兵解法。兵解则不得在太极，而其女尚读《洞经》，便是别修高法也。
　　守玄白卫隐居太茅山东，守玄白能隐形，亦数见身介琰者，白羊公弟子也。今在建安方山。琰初为孙权所杀，解化而去。
　　又曰：愕绿华者，女仙也。颜整，晋穆帝升平三年己未，十一月十日，降於羊权家，自云南山人。权字道学，即晋简文时黄门侍郎羊欣之祖也。权及欣皆潜修道要，耽玄味真。绿华云：凡修道之士，视爵位如过客，视金玉如瓦砾，则得长生。因授权尸解法，亦隐景化去。
　　又曰：中侯王夫人於兄子晋处受飞解脱纲之道。
　　又曰：蔡天生，上谷人，少卖香於野外。性仁好道，逢河伯少女市香天山。
　　又曰：韩崇，字长季，吴郡人也。汉明帝时人，少好道，林屋仙人王璋玄曾授以流珠丹一法，崇奉而修之。太有验后，璋玄授以隐解而去，入大霍山，度世为右理中监。
　　《汉起居注》曰：李少君之将去也，武帝梦共登高山，见使者称太一之命召请· 。既觉，语左右曰：少君将去。数日，果病死，解去。
　　《灵宝赤书》曰：《三元王符》与灵宝五篇真文 同出太玄都玉京山紫微上宫。此文禳阳九百六劫，会之数，度学者之身。玄都有此经，佩之得为圣上朝太清，功德未满，即得尸解。
　　又曰：社契，字广平，京兆人。建安初，来江东依孙策。后遇介琰先生授之。以称异人。再拜，奉其香火，少女乃教其朝天帝王皇之法，尸解而去。隐存方台。
　　《老君传》：九真五石，并日暂入太阴。权过三官者，始得上解之法。
　　又曰：紫阳公传西城剑解之法。修佩神剑七年，朱书符解化去。若以曲晨飞精题之者，立能变遁隐化，太一遣吉光宝衣来迎。
　　又曰：王远，字方平，见蔡经骨相，当尸解，且告以要言。方平冠远游冠，朱衣虎头鞶囊，五色绶带，剑黄色，少髭，长短中人也。乘羽车，驾五龙，异色绶带，前后麾节幡旗，自天而下。须臾，引见经父兄，因遣之。召麻姑，姑报先被诏，按行蓬莱，今便往愿，还来即去。如此两时，闻麻姑来，先闻人马声，从官当半於远姑至，经举家亦见之。是好年才如姅，於顶上作髻，余发散垂至腰。衣有文彩，又非锦绣，光彩曜日，不可名状，皆世所无也。入拜远，远为之起立，各进行厨脯行云，是麟脯远去。经父母怪私问经，经曰：王君常在昆仑山，往来罗浮等山。山上有宫室，王君出，唯乘一黄麟，十数侍者。每行，山海神皆奉迎拜谒也。远有书与陈尉，其书廊落，大而不正。先是，无人知方平名，远用此知之。陈存录王君手书於小箱中也，经后尸解而去。
　　又曰：张微子，汉诏帝时将作大匠张庆女也。微子好道，得尸解。
　　又曰：苏子训者，齐人也，人莫知其有道。在乡里行信让，积年，颜色不老，人追随之不见。所常服饵，好清谈，常闲居读《易》，为文皆有意义。京师贵人闻之，莫不虚心谒见，不可致之。后至适出门，诸贵人冠盖塞路，诸生具言适去矣，东陌上乘驴者是也。各奔马逐之，不及。子训至陈公家言曰：吾明日当去，不复还也。陈公以葛布单衣一送之，至时，子训死，解化仙去。
　　又曰：阴长生，新野人也，后汉戚里专务道术，闻马明生得度世之道，乃造焉。明生但日夕别与之高谈，论语当世之事，治田农之业。如此十余年，长生不懈。同事明生者十二人皆悉归，唯长生弥肃。明生曰：子真得道矣。乃将入青城山，以太清神丹经授之。丹成仙去。着书九篇，云：上古仙者多矣，但汉兴以来四十五人，连余为六矣。三十人尸解，余并白日仙去。
　　阴君自序曰：汉延光元年，新野山北之子受仙君神丹要诀，道成去世，付之名山。於是阴君裂黄素，舄丹经。一通函以文石，置嵩高山；一通黄栌简漆书之，函以青玉，置太华山；一通黄金之简刻而书之，函以白银，着蜀经山；一封缣书合为一篇，付弟子，使世世当有所传付。又着诗三篇，以示将来也。
　　又曰：成仙公名武丁，桂阳人也。后汉时为县小吏，少言大度，博通经学，不从师授，有自然之性。时先被使京，还过长沙郡，投邮舍不及，遂宿於野。忽闻树上人语云：向长沙市药。平旦视之，乃二白鹤。仙公异之，遂往市，见二人张白盖相从而行，谓仙公曰：君当得地仙耳。令还，仙公病卒，尸解。
　　又曰：龙伯高者，后汉伏波将军马援戒其兄子，称此人之美可法者也。伯高后从仙人刁道林受服胎气之法，又受服青□方醉亡。隐处方台师定箓君。伯高名述，京兆人，汉建武中为仙都长，至零陵太守。马援戒兄子严书曰：龙伯高敦厚周慎，口无择言，谦约节俭，公廉有威。吾爱之重之，愿汝曹效之。
　　又曰：汉期门郎程伟妻，得道者也，能通变化。伟逼求术，妻不传，逼之不已。妻蹶然而死，尸解而去。
　　《南岳魏夫人内传》曰：清虚真人王子登与东华青童君来降，授夫人曰：隐迁白翳神散一剂。又与白石精金化形灵丸，使顿服之，称疾勿行，克期有定，俱会丹珑之南阳洛山阳洛宫。言毕，二真人去。即服药，因称脚疾，闭目寝息，饮而不食。夜半之后，太一玄仙遣飕车来迎，驾气骋御，径入帷中。其时弟子侍疾，众亲满侧，莫之觉也。阳洛山，昔夏禹巡诸名山刻石於
　　此，下有洞台，神仙学者万余人。
　　又曰：王晋贤，晋王夷甫女也，为愍怀太子妃。洛城乱，刘曜略晋贤，欲妻之。晋贤大骂曰：我皇太子妇，司徒公之女，胡羌小丑敢欲干我乎？言毕投河，其侍婢名六出，投河死。时遇嵩高女真韩西华出游，遂俱获内救，外示其死，体实密济胖入嵩高山，今华阳内洞中。六出，年二十余，体貌修整，有节操。姓田，渔阳人，魏故浚仪令田讽之孙。讽有阴德，以及六出耳。
　　又曰：董奉，字君异。候宫人也。吴先主时，有少年为奉本县长，见奉年四十余，不知有道，罢官去。后五十余年，复见他职行经候官，诸故吏人皆往见之，奉颜貌一如往日。奉居山不种田，为人治病亦不取钱。愈者使栽五株杏，数年计十余万株，令人将谷一器，自往取杏。一器货杏，得谷赈救贫乏，供给行旅不逮者，岁二万余斛，乃尸解去。
