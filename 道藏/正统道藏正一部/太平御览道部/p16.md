<!-- { "loadSidebar": true } -->
　　《山海经》云：明明昆仑，玄圃其上。穆天子勒铭於玄圃，以昭后世。天子与王母觞於瑶池之上，王母为谣白云在天，於是天子升於崦嵫日入处山也，乃纪迹於崎山。
　　《茅盈传》曰：王母谓茅盈曰：玉
　　佩金珰之道，太极玄真之经，能之者皆飞行太虚。王母命西城王总真一一解释玄真之经。又自敷演金珰之经，口授於盈曰：金珰者，上清之华盖，阴景之内真玉佩者。太上之隐玄洞飞之，宝章得其道者，上陆云汉，宴寝太极，元始太常之言。是太宵二景隐书玉佩金珰之文章也。
　　又有阴阳二景内真符，与本文相随。太上法惟令授诸司命，子玉札玄挺，绿字刊金，黄映内曜，素书上清，与当为上卿之君司命之任矣。然不先闻明堂玄真之道，亦未由得太宵隐书也。玄真之道，是食日月之法，炼五神之术耳，其经曰：太上玄玄，双神四明，玄真内映，明堂外清。吞息二晖，长生神精。上补司命，监御万灵。六华充溢，彻视黄宁。凡四十字，太上刻於凤台南阙也。非总真弟子而不教，非司命之挺而不传也。太上真官用日霞之道，抱二景之法，使通灵致真，体生玉映，役命万神，上升帝房。昔锺山真公用此玄真法耳，王君乃将盈归西城依承真诀按而行之三年之中，面生玉泽，后王君又赐盈九转还丹及方一首，立坛结盟，约不得传泄。乃遣令归，告曰：复百年求我於南岳，将授汝仙官於昊越。盈后得仙居句曲山，邦人因改句曲之名为茅君之山。时茅君二弟闻盈，方信有仙矣，奔官而去，渡江求兄。相见，告二弟真诀。一十八年，道成。因使更斋戒三年，授以上道，使存明堂玄真之气盈乃启王君，自说二弟得为地仙之法，要当受箓佩带真极之符。王君赐玄水玉液，绛日丹芝，可使二弟斋戒三月而服之。盈命车与二弟诣青洲请书名金简，又诣西城洞宫朝见总真上宰，次南诣衡山之朱台谒太虚赤真人，归方诸请地仙二真之策，造赤城受真变神符。又之罗霍求华旌绣幡，又上登九宫，诣金阙之下，受圣君之书，顿首於阙下三月。於是圣君命九微太真上相王大司命，高晨师青童君，使上诣太上，请朱冠使者下拜二弟於金阙下，授二弟真简而还。
　　又曰：神仙经黄白方二十五卷，
　　千有余首。然率多深微难知，其可解分明者，少许耳。世人多疑此事为虚诞，与不信神仙者正同耳。余昔从郑君受九丹及金液经，因复求授黄白中经五卷。郑君言曾与左慈於庐江铜山中试作，皆成也。然斋洁禁忌之勤苦，与合九丹神仙药无异也。俗人多讥余好攻异端，谓余欲强通天下之不通，若方诸所得水火，岂与常水火别哉。皆自然之所感致，非穷理尽性不能究其指归，非原始要终不能得其情状。成都内史吴太文博达多知，亦自说昔事。道士李根见根木有所成，不得其木，令百日斋戒。太史文连在官，终不能得，恒叹息，言人问不足处也。
　　《太真科》曰：清虚小有天王，撰三天一正法经。
　　《金液经》曰：太初混元皇经以陈上真绛晨，封之玉箧。至道之大，合符天图，三丹要言。太皇所纪，秘之玉堂，勿传其旨。太真玄丹经刻於清虚之堂，太皇君之宝章也，命日紫蕊明珠之丹。开元回化，混示而分。阴阳屡变，其道自然。玄图七转，至九而还。大黄首篇，是日玉虚。上真保之，命日元经。上清洞真玉经曰太上八景，章皆刻於东华仙台，不宣於世。其受帝君九阴诀盟，用素丝绛币，此日晖之誓也。其受太上结邻章，盟用碧币，此月华之誓也。
　　《太一帝君洞真玄经》曰：有玉女在太上六合紫房之内侍卫太丹隐书。
　　《马明生内传》曰：灵宝天书封於九天之上，大有之宫西华玉女金晨紫童典卫之。
　　《玉光八景经》曰：金华之玉晨晨童，侍卫玉光八景之经。
　　《太上黄素经》曰：凡读太丹隐书金华洞房及雌一宝章者，是能餐味玄真，触类无滞，感召太素，陆降九真，得称为三元丹法师总领上真。
　　《九真中经》曰：西玄山洞台中有《郁仪》《邻结》二经，王简金字玉检日青笔，书三元玉检上元检。
　　《后太洞经》曰：西灵玉童在当寒台，侍卫八景玉箓经。
　　《后圣君列纪》曰：龟母按笔，玉童结编，名曰灵书紫文上经。三皇经内音曰：凡书此内音之符，以黄笔为文成篆隶科斗之字，记造化人伦之始。
　　《酆都六宫下制北帝文》曰：人之死生，玉帝刻石隐铭，以书六宫北壁，制检掌凶。
　　又云：刻石隐文以未书青缯三尺，佩之万神朝已，此玄古之道也。
　　又云：邓都山洞中，玉帝隐铭凡九十一言，刻石书邓都山洞天六宫。北壁六宫，万神之灵也。
　　又云：玉清隐书洞景金玄之章，刻石隐铭，此音发於自然之篇。九天玉章，其词幽奥，非始学凡夫所可竟鸟通，非大帝下降不得演究此铭也。
　　又《金根经》云：凡修金玄当佩隐铭。
　　《玉帝七圣玄记》曰：列名上清者，皆刻注於玄圃，得为太平之真也。故太上诰命记乎玉文，非以简札翰墨所能宣也。
　　《玉清隐书》曰：玄羽玉郎以玄羽太玉经授太素三元高上玉贤之宾。
　　又曰：景玉童在灵景之阙，琼霞之房，侍卫上皇玉惠玉清之隐书。
　　道部十四竟
　　仙经下
　　《玉帝七圣玄记》曰：旧文有十万玉言，自非上圣莫能意通。题昆仑之堂，北洞之源。
　　又曰：昆仑之室，北洞之真，源回九乙天宵，白简青录在其内也。
　　《本行经》曰：九都之上，金格玉书并题得道人名，展转劫数。
　　又曰：紫兰台琼文紫字在其中。
　　《四极明科》曰：龟山西室，王屋南洞，天经备足也。
　　又曰：玉清洞房三气，金章封於玉京紫户之内。
　　又曰：玉箓宝章，藏紫房九户之内。
　　《大洞雌一经》云：有玄琳玉殿五老镇生上经藏在其中。
　　又曰：四极明科封於金阙紫台。
　　又曰：华耀景真经秘在九天之上大有之宫，金映七宝台。又有三宝玄台，上清隐书秘其中。
　　《登真隐诀》曰：上清仙台，金书在其中；太极九玄台碧，简文在其中；玄真皇龟台明堂，玄真经在其中。
　　又曰：昆仑瑶台，西母之宫，所谓西瑶上台天真秘文在其中。
　　《金书玉字上经》曰：西玄洞台有金书洞房经。
　　又曰：骨命已定於玄阁绿字，已有生名仙籍故也。
　　《洞玄经》曰：有始阳台在阮乐天中，内音书在其上。
　　又曰：三层玉台在九天阙之上，台上有太清宝经三百卷及真人学仙簿录简目，大帝监真玉司郎典之。
　　又曰：瑶台者高上帝藏金玄羽章，万神隐音在其内紫书。
　　《金根经》曰：凡学者勤尚苦志，则玉皇三元东华太上当遣真人授其真经，后圣众真莫不先奏金简於东华，投
　　玉札於上清，然后得授大洞真经，而或青宫无金简之箓，玉格无玄编之名，则神经亦不可得而授也。
　　《金根经》曰：开云凤之蕴，紫锦之囊，出紫书真诀玉篇。
　　《太有经》曰：帝卿执大洞真经，盛以紫玉函。
　　又曰：太一君执素灵洞玄大有妙经，盛以黄玉函。
　　又曰：大有经金缕玉字，以明其篇。
　　又曰：大有妙经九真科检校秘於金藏玉匮。
　　《大洞雌一篇目》曰：大洞真经在九天之上，大有宫太玄灵台。
　　又曰：华玉堂仙母金丹在其内，奔日月二景。
　　《 隐文》曰：西玄山下洞台中，有郁仪结邻经也。王屋山清虚中亦有此经也，而不备。惟太上玄官高上台及蓬莱府北室金柱玉壁刻此，并备。
　　《八素经》曰：太上曰：诸学真人而受玄清八素经，皆有太帝篇目。西华宫有玉简藻书，当为真人者，乃得此文也。
　　又曰：西龟之山，玄圃之上，积石之阴，八素真经在其内。
　　《龟山元录》曰：龟山丹皇飞玄紫文，西母常所宝秘，其旨隐奥，自无仙名不得陌其篇目，得者皆九天书录名题龟山。
　　又曰：玉华之室，丹景玉文在其内。
　　《飞行羽经》曰：峨呢山金台之室，飞玄羽经秘其内。
　　又曰：太上飞经，藏於玉清上宫七映紫台。
　　《五宝经》曰：灵宝紫文秘在九天之上太玄灵台。
　　又曰：神州七转舞天经秘於紫天元台。
　　《三元玉检》曰：九天三关之门，九天龙书三元空洞玉检飞玄之文，刻题其内。
　　又曰：三玄台，玉检紫文、九天真书在其内。
　　又曰：西沙方台，上真三元之检在其中也。
　　又曰：晨灯之台，飞天检文在其中，明照九天之上。
　　又曰：金牖台，三元玉检刻题其中。
　　又曰：凤生台，太真金书在其内。
　　《金简玉字经》曰：有洞天阳台，玉佩金珰经在其内。
　　《洞景金玄经》曰：自非真仙之名，帝图玉箓者不得闻见此经。得见此经者飞仙上清。
　　《法轮经》曰：太上玄一真人曰：吾昔受无极太上大道君无上八门经，道成，位加真人。此文与元始同生，包含天地，亿劫长存，自非仙铃，不得妄传。
　　《天地纲记经》曰：太上玉经隐书皆盛以别笈。
　　《道边经》曰：东井华林堂元洞天中，内音玉书置其上。
　　《大有经》曰：太玄灵台，玄都九真明科在其内。
　　《飞龙隐诀》曰：飞行羽经封之峨媚山金台室。
　　《道学传》曰： 洞室中有金城玉屋，真文所在。
　　《上清九真中经内诀》曰：太上官高上台有太上玉晨郁仪奔臼赤玉文及太上玉晨结邻奔月黄景玉章，此二经刻以玉简金字。
　　《内音玉字经》曰：内音封於南河洞室石匮之中。
　　《五符经》曰：九天灵书，封於石匮。
　　《玉诀经》曰：南圃丹霍之河，三元洞室，封题玉匮。
　　《消魔经》曰：仙经一藏於荒山，观试凡心也。
　　《像天地品》曰：后汉顺帝时，曲阳泉上得神仙经一百卷，内七十卷，皆白素朱界青标朱书，号曰太平青道阴行品。日度代君司马生以白玉板青玉界丹玉字以授吴郡沈羲。
　　又曰：上清以丹金书，之，紫金为界。
　　《三元真一经》曰：琳霄之室者，三元真一之法藏在其中也。
　　《玉光八景经》曰：金辉紫殿，金真玉光八景经藏其内。
　　《上清经》曰：南极藏上清经於瑶台。
　　《茅君传》曰：金台者，上真内经封其中。
　　《三道顺行经》曰：南洞之室，王君封三道经在其中。
　　《玄真经》曰：高玄之妙道，玉清之秘篇，皆授金名玉字高仙之人。
　　《九真中经》曰：奔日月之道，太上上清，太极九皇，四司真人之所宝秘，玄元君之玉章也。自非有金阙玉名及东华紫字，皆不得闻见。此《郁仪奔日》、《结邻奔月》二章之篇目。
　　《三元布经》曰：南极上上宝秘玉检之文，自无玄名，帝图不得见其篇第也。
