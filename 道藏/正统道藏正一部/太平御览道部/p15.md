<!-- { "loadSidebar": true } -->
　　又曰：云芝英不择日而修，合治三尸，伏疾服食一剂，则谷虫死，则三尸枯。若道士固食谷者，乃宜服也。谷虫既灭，使人食谷而无病，过饱而不伤。去尸虫之药甚多，莫出於此。昔修羊公、稷丘子，东方朔、崔文子、商丘子，但服此药以协谷而皆得仙也。汉景帝及武帝求索东方朔、修羊公秘方，终不传。
　　又曰：北海公涓子，名姓不显，青童君弟子苏林之师也。少饵木黄精，授守一玄丹之道，在世二千八百年。玄洲上卿苏林字子玄，涓子弟子也。同紫阳之师，濮阳曲水人，年二十余。辞家学道，后授三元真一，游变人问。
　　又曰：太清正一真人张道陵，沛国人，本大儒。汉延光四年始学道，至汉末於乌鸽山仙官来降，授以正一盟威之教，施化领民之法，号天师。即《真诰》云奉张道陵正一平气者是也。天师灵宝伍符序及太清金液丹序并佳笔，别有传已行於世。
　　又曰：服五石者亦能一日九食，百关流淳，亦能终岁不饥，还老反婴。遇食则食，不食亦平，真上仙之妙方，断谷之奇灵也。陶隐居注云：虽一日九食，而吸飨流变，不为滓，终岁不饭而容色更鲜。又云：吸引之易感，无贵於七曜；修行之早成，不过於九道；保守之坚固，莫瑜於镇生；卫用之急防，无起於浑神；药石之速效，岂胜於青精；祈拜之感，孰贤於朝谢也。
　　又曰：服五石镇，五藏不坏。
　　又曰：九苞凤脑，太极隐芝，丹炉金液，紫华虹英，太清九转，五云之浆，东瀛白香，沧浪青钱，高丘余精，积石飞田，能使人寿考。琴高先生受镇益命之道，又行补脑反丹之法。
　　《宝剑上终》曰：太极曲晨八景丸服之，能飞行太虚。
　　又曰：太虚真人服四极云牙也。
　　又曰：飞龙云腴方炼五石之华膏，身有玉光，能夜书。此药愈於八石之饵。
　　又曰：服日月之华者，欲得桓食竹笋。竹笋者，日华之胎也。一名太明。又欲桓食松叶。松者木之秀也，欲服日月，当食此物气以感运也。
　　太虚真人云：松柏者，木之秀。
　　又曰：真人抱五方元晨之晖，食九霞之精注曰：谓清晨之元气，始晖之霞精曰阳数九谓之九霞。本文云神光内耀朱华外陈。
　　《太上黄素经》曰：凡道士临食常上飨太和。
　　《太平经》曰：青童君采飞根吞日景。《空洞灵章》云：朝餐五云气，夕嗡三晨光。又云：食黄琬紫真之饴。
　　《真诰》日：昆仑有绛山石髓玉树之实。
　　又曰：上清金阙灵书紫文采服阴华吞月精之法，昔授之於大微天帝君，一名黄气阳精藏天隐月之经也。
　　又曰：诸为道者，酒肉最为大忌。酒之为物，能使人识虑昏迷，性怀乱僻。案诸药中，惟口口四童丸云用酒，亦可以水。又木丸以酒和煎之，其余不云酒服饵。
　　又曰：后汉左慈就司命乞丹砂，得十二斤，以合九华丹。
　　又曰：治明期与后汉末人张正礼，在衡山中受服王君虹景丹，积三十余年。
　　又曰：赵广信，阳城人也。魏末来刻山，受服气法，守玄中之道。后服九华丹。
　　又曰：朱孺子，吴末人，入赤水山服菊花饵木，又受西归子入室存泥丸法三十三章。
　　又曰：郑景世与张重华俱晋初人也，在湾山受行守五藏含日法，服胡麻及玄丹。
　　又曰：马明生，临淄人。为县吏，逐贼被伤。太真夫人以灵元救得。差后师安期生受服太清丹。
　　又曰：王玄甫，沛人，与邓伯元俱在霍山，受服青精石饭吞日丹景之法。
　　又曰：《黄山诀》云：养性服食药物，不欲食蒜及石榴子。道士自不可食。
　　《列仙传》曰：赤将子举者，黄帝时人。不食五谷而食百草华。
　　又曰：天仙偓佺者，槐山采药人也。好食松实，体生毛，目方，能飞行及走马。
　　又曰：务光夏时人，耳长七寸，好琴，服蒲韭根。
　　又曰：涓子齐人，好饵木，着天地之经三十八篇。后钓於泽，得符鲤中，隐岩山，能致风雨。吉伯阳九仙法，淮南王少得其文，不能解也。其《琴心》三篇有旨焉。
　　又曰：刘景，前汉时人也，从那鄂张君受饵云母，知其吉凶。
　　《抱朴子》曰：修道饵药及隐居入山，不得入小。法者多遇害，万物之老者悉能为怪，常试人耳。惟不能於镜中易其真形耳。是以古之入山道士，皆以明镜，径九寸已上，悬於背后，则老魅不敢近人。或有来试人者，则当顾视镜中，是列仙山神者如人形。是鸟兽邪鬼亦见。昔人有於蜀云台山石室中，忽有一人，着黄练单衣葛巾至其前。於是人顾镜中，乃鹿也。因叱而成鹿径去。又林虑山下有一亭，每宿者或死或病。常夜有十数人，衣或白或黑，或妇人男子。后那伯夷过宿，明烛而坐。夜半果见，密以镜照之，乃草犬也。伯夷乃执烛起，诈误以烛烬落其衣，闻燎毛，遂以刀刺杀一犬，余骇去。每入山，须择吉日。
　　《抱朴子》曰：天地之情状，阴阳之吉凶，茫茫乎其亦难详也，吾亦不必谓之有，又亦不敢保其无，然黄帝吕望皆所信伏，近代严君平、司马迁皆所据用而经传有历刚日吉日有自来矣。王者丘太史官封拜置，丘有事宗庙社稷郊祀天地皆择其日也。
　　按《 玉铃经》 云：欲入山，不可不知遁甲之秘木而不为人委曲说其事也。
　　道部十三竟
　　道部十四
　　仙经上
　　《仙经》曰：九转丹、金液经、守一诀皆在昆仑五城内，藏以玉函，书以金札，封以紫泥，印以中章。
　　《抱朴子》曰：余闻郑君言道书之重者，莫过於三皇内文五岳真形图。古者仙官志人尊秘，此道非有仙名者不授也。受之，四十年一传。传之诀朱而盟，委信为约。诸名山五岳，皆以此书，但藏於石室幽隐之地。应得道者入山，精诚思之，则山神自开，令人见之如帛。仲理者於山中得之是也。有此书者，当须清洁。每有所为，必先白之，如奉君父。其经曰：有三皇文者，辟邪恶鬼，瘟疫横祸。又次有玉女隐微一卷，可化形为飞龙、杂兽、金玉、木石，兴致云雨之类，亦大术也。其淮南鸿宝万毕之书不能过也。郑君博极五经，知道者也。兼综九宫三棋，推步天下河维与洛同谶纬。太和元年，知季辰之乱，江南将鼎沸，负笈将仙药，东入霍山，莫所知之。
　　又曰：家有五岳真形图辟恶，人不能害。
　　又曰：黄老玄圣深识独见，开秘文於名山，受仙经於神人，蹶埃尘以遣累，凌太遐以高跻，金石龟鹤与之等寿。念有志於将来，愍信者之无闻，垂以方法，炳然着明。浅见之徒，区区所守，甘於寥而酣於醨，知饮食过度，而速病，而不能节，知极情恣欲而致．殒而不能割。神仙可得，安能信乎？按仙经以为诸得仙者，皆其受命偶值神仙之气自然所察。故胎育之中，已含道性及其有识心好其事，必遇明师而得其法，不然则不信不求，求亦不得。夫百年之寿，三万余月，幼弱则未有所知，衰
　　迈则惧乐并废。童蒙昏老除数十年，而险厄忧病又相寻焉。居世之年，略销其半，人凡得寿，不过五六十咄丁骨切嗟咸尽，除哀忧昏耄，六七千日耳。顾眄已尽，况於全百年者，万无一焉。谛而念之，亦无笑夏虫朝菌也。盖知道者所至悲也。
　　《太上太宵琅书》曰：道本无形，应感生象。大象无象，象妙难明。故见真文，结空成字。
　　又曰：太上真人灵宝秘文内符者，九天真王、三天真皇以授帝誉，藏於锺山北阿。夏禹治水，毕诣锺山。锺山真人以授之。禹还会稽，更撰定为二通。一通藏苗山山□，须万年劫会乃出。一通绢写付云水洞室，须甲申期至，令与理水傅伯长等。
　　又曰：吴王阖闻十二年正月，使龙威丈人入包山洞庭取之以出，有符而无说。又齐人乐子长受之於霍林仙人韩众，乃敷演服御之方，藏於东海北阴之室。太一金液经者，按《剑经序》云：高丘子服金液水，长史书云：欲合金掖，意皆是此方。今有葛洪注是郗愔黄素书，又有别诀一卷。此亦太清上丹法也。
　　《登真隐诀》曰：杨君许长史共书洞房经於小碧笺纸。又云篆书白麻纸。
　　又曰：八素之经，是圣君以白素之缯、八色之彩笔自书也。
　　《灵书经》曰：昔龙汉之年高，上大圣以紫笔书空青之林，撰出妙经灵宝真文出法度人也。
　　《金根经》曰：太阳金童、太阴玉女侍紫书上法。
　　又曰：西华玉女在仙都守卫藏天隐月之经，《龙飞尺素隐诀》云：天帝君命羽仙侍郎执金案以请经。
　　《真诰》曰：上清九真中经内诀是太极真人赤松子撰。
　　又曰：华阳中玉碣文云：养存三元洞，我玉文领理八老二十四真，不眠内视，此仙之要言也。
　　又曰：宝神经，裴清虚裴真君也锦囊中书也。侍者常所带者。裴昔从紫微夫人受此书也。
　　又曰：玄圃北坛西瑶之上台也，天真秘文尽在其内。
　　又曰：九华真妃与紫微王夫人，南岳魏夫人同降真妃坐良久，乃命侍女发检囊中，出二卷书付杨君：一上清玉霞紫映内观隐书；一上清还晨归童日晖中玄书。此是三元八会之书。杨君既究识真字，令作隶字显之耳。道有八素真经，太上之隐书也。
　　又有九真中经，老君之秘言也。黄书亦要长生之诀也。青要紫书，金根众文，玉清真诀，三九素言丹景道精，隐地八木，白简青箓，紫度炎老，此皆道之经也。
　　又有飞步七元，天纲之经，七变神法，七转之经。
　　又大洞真经三十九篇，太丹隐书八禀十诀，天关三图，七星移度，九丹金液神丹，太极隐芝，五行秘符，曲素辞诀，黄水月华，徊水玉精，水阳青英，绛树青实，琅玕华丹，天皇象符以合元气，白羽紫盖以游五岳，三皇内文以召天地神灵，玉佩金珰以登太极，素奏丹符以召六甲，金真玉光以映天下，八景之舆游行太清，飞行之羽以超虚空。
　　刘向《列仙传叔》曰：《列仙传》，
　　汉光禄大夫刘向所撰也。初武帝好方士，淮南王安亦招宾客，有枕中鸿宝之书。先是安谋叛伏诛，向父德为武帝治淮南狱，得其书。向幼而读之，以为奇。及宣帝即位，修武帝故事，向与王褒等以通博有俊才，进侍左右。向又见淮南铸金之木，上言黄金可成。上使向与典尚方铸金，费多不验，下吏当死。兄安阳成侯安民乞入国户半赎向罪，上亦奇其材，得减死论诏为黄门侍
　　郎，讲五经於石渠。至成帝时，向既司典籍，见上颇修神仙事，遂修上古以来及三代秦汉博采诸家言神仙事。
　　《穆天子传》曰：升昆仑之墟以观黄帝之宫，具斋戒以祀登舂山，即玄圃也。昆仑之山，地方二千里，有曾城九重，是谓闱风玄圃。
