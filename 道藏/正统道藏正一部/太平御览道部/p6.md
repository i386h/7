<!-- { "loadSidebar": true } -->
　　又曰：括苍山洞周三百里，东岳佐命也，在会稽东南，群帝之所游。山多神异，又有缙云堂，孤峰直耸，岩岭秀杰，特冠群山。山中茅玄岭独高处，有司命埋丹砂六千斤，深二丈，盘石填上。其山左右泉皆小赤色，人饮之寿。茅山天帝坛石正当洞天之中央，玄窗之上也。昔东海青童君乘风飞轮车，按行洞天，曾来於此。
　　刘向《列仙传》曰：赤松子，神农时雨师，服水玉。至昆仑山上，常止西王母石室，随风雨上下，仙去。
　　又曰：渥佺槐山，采药父也，好食松实，体生毛，目方瞳，能飞行。
　　又曰：广成子，古仙也，居崆峒山石室中。黄帝闻而造焉，问其道要，广成子曰：帝治天下，云不待族而飞，草木不待黄而落，何足语至道？黄帝退居三日，顺风再拜。广成子曰：至道之精，杳杳冥冥；无视无听，抱神以静；形将自正，必靖必清。吾将去无穷之门，游无极之野。
　　又曰：白石先生者，中黄道人弟子也。常煮白石为根，因就白石山居，亦食脯饮酒食谷。日行三四百里，容貌不衰。
　　又曰：黄山君者，修彭祖之术，百余岁有少容。彭祖去，乃追论其言为经。
　　又曰：《上清六甲经》曰：宋玄德，周宣时人也。服六甲灵飞符，得真灵之道，止嵩高山。
　　又曰：李意期，蜀人也，世常见之。衍道行於人，於蜀城角穴土居之。当刘备欲东伐昊，报关羽之怨，使迎意期到，甚重之。问其伐吴，不苔，而求纸画兵马器仗万数，乃一一裂坏之。又画一尊官，掘地埋之，乃径去。备不悦。后果为吴所破，大败，十余万众才数百人还，器甲军资略尽。备患怒病，终於永安宫。意期少言，人有所问，不对。蜀中人有忧患，往问之，曰：吉凶自有常候，但占其颜色惨悦耳？后入琅琊山，不复出。
　　又曰：封君达，陇西人，服黄连五十年余。入乌鼠山中，服练百余岁，往来故里。常骑青牛施药愈病人，惟呼青牛道士。居人问积年，后入虎丘山，仙去。
　　又曰：王仲都，西汉人也。少修道德孝文，以积寒之日，令仲都单衣载四马於上林昆明，环水而驰。御者原衣狐裘而寒栗垂死，仲都色曾不变，体和气溢如焰。及盛暑，围以烈火，体亦不汗。后不知所之。
　　又曰：有稷丘公者，太山下道士也。汉武帝东巡狩至泰山，稷丘公乃冠章甫衣黄，拥琴来迎。上曰：陛下勿上也，恐伤足。帝必欲上，及数里，果如言，但讳之。故但祠而还，为稷丘公立祠，复百户使奉承之也。
　　又曰：戴孟本姓燕，名济，字仲微，汉明帝时人。入华山及武当山，受裴君玉佩金珰经及受石精金光符。复有太微黄书，能周旋名山。
　　又曰：左慈，字元放，庐江人也。明五经，通星气，见汉祚衰微，乃学道精思於天柱山，得石室中九丹金液经，是太清中经法也。师李仲甫。又葛玄师於慈，曹操闻而召之，问学道之由。慈不苔，操怒，欲规杀之。乃为置酒，俄失慈。建安末渡江，寻山入洞，在小括山，颜色甚好。
　　又曰：王遥，字伯辽，鄱阳人也。颇行治病，皆愈。遥有筐长数寸，一弟子姓钱，随遥十数年，未尝见开之。夕，天雨晦冥，遥使钱以九节杖负此箧，将钱出行，所道非所曾经。度行十数里，登一小山，入石室中。先有二人，遥见既至取箧发之，中有五舌竹簧三枚。三人各鼓一簧，良久，复内箧中，辞石室中人。及还家，着奋葛单衣及自负竹箧而去，遂不复还。后三十，弟子见遥在马蹄山下，颜更少，盖地仙也。
　　又曰：陈子皇，济阴人也，得饵术方，服之绝谷。初，年七十余，衰老。及服饵，反少。在民闲积年，入霍山去。
　　又曰：葛洪，字稚川，琅邪人。不好荣爵，闭门却扫。尚神仙道术，未尝交游。於余杭山见何多道、郭文举，目击而已，各无所言。从祖玄，昊时学道得成，以其炼丹术授弟子郑隐，字思远，洪就隐学，悉得其法。
　　《道学传》曰：鲍靓，字太玄，以太兴元年八月二十日步道上京。行达龙山，见前有一少年，姿容整茂，徒行甚，而去殊疾。说垂名马，密逐数里，终不能及，意甚异之。及问曰：视君似有道者。少年答曰：我中山阴长生也。
　　又曰：介像，字元则，会稽人也。学通五经，能属文。后学道，闻有《还丹经》，周疑天下，求之不得。其师乃入山精思，遇一人授以《还丹经》，告曰：得此便仙，勿复他为也。乃辞归。像尝往弟子骆延雅舍帷下，平床中，有诸生论左氏义不平，像傍闻为辨正。诸生知非常人，密表荐於昊主。像欲去，吴主诏至武昌，甚尊异之，称为介君。为赐第供帐，黄金千斤。像后告病，须臾便死。诏葬之，为立庙。先生时躬祭，常有白鹤集座上，徘徊而去。
　　又曰：李根，字子侧，许昌人也。昔往寿春吴太文家，弟子知根有道术，穷窃视其器，见《素书》一卷，自记学道，服药时日。又太文说根自瞳子方，根乃地仙耳。
　　又曰；伯山甫者，雍州人也。入华山中二百年，不到人家，即言人先世以来善恶功过，有如临见。又知方来吉凶。
　　又曰：刘政，沛人也，高才博物，寻考异闻。苟胜己，虽隶奴必师事之，求养生之术饵丹，年四百余岁。
　　又曰：王烈，字长休邯郸人也。常黄精及铅二百余岁，行步苦飞，博极群书，嵇甚重之数数学，共入太行山，见山裂，有青石髓流出。烈取髓，丸之成石，气如米饭，嚼之亦然。烈因携少归，欲遗康。取而视之已成青石，击之。康即与往视断山，山已如故。烈入河东抱犊山，见一石室，室中有石架，架上有《素书》两卷，莫识其字。暗记数十字以示康，康尽识之。烈喜，乃与康共往读之。至其所，失其石室。烈私语弟子曰：叔夜来合得道故也。按《神仙经》云：神仙五百年山辄一开，其中石髓出，得而服之寿老。烈后莫知所之。
　　又曰：步正者，字玄真，巴东人也。说秦始皇时事，了如目前。汉末，将数十弟子入吴，授以服气及石髓方小丹法，年四百岁。
　　又曰：焦光，字孝然，河东人也。常食白石，煮如芋。每入山伐薪，负之与人。魏受禅，与人别去不知所适。
　　又曰：孙登，不知何许人，常止山门，穴地而坐，弹琴读《易》。冬单衣，天大寒，人视之，被发丈余，自覆身。历世见之、颜色如故。更无余资，亦不食。时杨骏为太傅，使迎，问之不苔，驳遗布袍，登出门借刀断袍，上下异处，置骏门下，知骏当伏诛。时会稽、嵇康曾诣登，登不与语。康乃扣难之，登弹琴自若。久之，康退。登曰：康才高识寡，劣於保身。
　　又曰：帛和，字仲理，辽东人也。入地肺山，事董奉。奉以行气服木法授之，告和曰：吾道尽此，不能得神丹金沙，周游天下，无山不往。汝今少壮，广求索之。和乃到西城山事王君。君语和《大道诀》曰：此山石室中，当熟视北壁。当见壁有文字，则得道矣。视壁三年，方见文字，乃古人之所刻，刻《太清中经神丹方》及三皇天文大字五岳真形图，皆着石壁。和讽诵其万言，义有所不解，王君乃授之诀日：作地仙在林虑山。
　　又曰：宫嵩，琅邪人也，能文，着道书二百卷，服云母为地仙。
　　又曰：李常在，蜀郡人也，少治道卫，世常见之在虎寿山下。陶潜《桃源记》曰：晋太康中，武陵人捕鱼，从溪而行，忘路远近。忽逢桃花林，夹岸芳华鲜美，落英缤纷。林尽得山，山下有一小口，初极狭，行四五步，豁然开朗。屋宇连接，鸡犬相闻，男女衣着，悉如外人。见渔父惊，为设酒食。云先世避秦难，率妻子来此，遂与外隔。问今是何代，不知有汉、魏、晋。既出，白太守，遣人随往寻之，迷不复得。
　　《真诰》曰：刘凭，沛人也，学道於稷丘子，常服石英，年三百余岁，有少容。尝到长安，诸贵人闻凭有道，乃往拜见之。又有百余人随凭，语贼曰：汝辈作人，何豺狼其心。相教断道，危人利己，此是伏尸都市，肉飨乌鸢之法。一贼忽顿伏骇去。凭后入太白山，数十年归乡里，颜色更少。
　　又曰：尹思，字少龙，安定人。晋元康五年正月十五日夜，坐屋中，遣儿视月中有异物否。兄曰：今当有大水，月中有一人披蓑带剑。思自视之曰：月中人乃带剑伏矛当大乱，三十年复当小清。思后不知所之。
　　又曰：皇初平者，丹溪人，年十五，家使牧羊。有道士见其良谨，便将至金华山石室中，四十余年不复念家。其兄初起寻索，历年后，见市中一道士言其处。初起即随去，得见。语毕，问羊何在，曰：近在东耳。初起往视之，但见白石。初平乃往叱石，为羊数万头。初起知得仙道，便奔家共服松脂狭苓，至五百岁。初平改字为赤松子，初起改字为赤鲁班。
　　又曰：吕恭，字文敬，於太行山采药，忽逢人授以仙方。得道，因遣恭去，曰：可视卿里。及孙吕习者作道士，民多奉事之。恭传言到习家，扣门问讯。奴出，问公从何来，恭曰：此是家。习闻，惊喜出拜。恭乃以神方授习而去。习时已年八十，服之还少。至二百岁，乃入山中，子孙世不复老。又曰：沈建，丹阳人，世为长吏。建好道不仕，学服饵之卫，能治病飞行，或去还。如此三百余年，乃绝迹不知所之。
　　又曰：许远游第三男名口，字翔，小名王斧。糠枇世务，居雷平山下，修业精勤。常愿早游洞室，不欲久停人世。遂诣北洞，以梁太和六年於茅山旧宅，年三十而告终，即居方隅山洞方园馆中，常去来四平方台。后为上清仙去。
　　又曰：马明生，临淄人，为县吏，逐贼被伤，遇太真以灵丸得差。后师安期生，受服太清丹，在世五百年，汉灵帝光和中去世。
　　《集仙录》曰：杨平，不知名姓，在杨平山居，多变化之术。或问之，乃曰：我杨平洞中仙人耳。称每岁三元大节，诸天各有上真下游洞天，以观其善恶，人世死生兴废，水旱风雨，预开报洞中。其龙神祠庙血食之司，皆为洞府所统。洞中仙曹，如人闲郡县聚落耳，不可一一详记也。言讫而去。
　　道部五竟
　　道部六
　　尸解
　　《西城王真人传》曰：解化之道，尸不不能俱神化者也。
　　《宝剑上经》曰：尸解之法，有死而更生者；有头断从一旁出者；有形存而无骨者。
　　又曰：夫尸解者，本真之炼蜕也，五属之隐适也。虽仙品之下第，其禀受亦不轻也。所谓隐回三光，白日陆沉者也。夫修下尸解者，皆不得返望故乡，此谓上解之道也。名配紫简，三官不得复窥其闲隙，虽获隐运，世志未厌，又不得返归，故游柄不定也。
　　又曰：以丸药和水而饮之，又并抱草而卧，则伤死於空室中，谓之兵解。
　　又曰：上品惟八素列纪，受而不行，余皆白日尸解，得为飞仙。
