<!-- { "loadSidebar": true } -->
　　又曰：清虚王真人总真王君弟子，南岳魏夫人师。汉元帝时，辞家人，华阴山。九年，太极真人降授二法。后入地胏山终南山一名地胏，又登阳洛山。平帝时，南极夫人、西城王君同降授上经三十一卷，王君共诣玄洲请书真名。乃还西城，修行道成，於是乘飞枫车游行天下。后登白空山，诣紫清太素三元君，受流金、火铃、豁落、七元、八景、飞晨、神策、玉玺毕，又还西城。太上遣赐绣羽晨盖、双珠月明、素羽琼干、丹□锦旌。太素又遣赍成命之书，以为太素清虚真人，治玉屋山，主领宝经。乘虎筛虎辇，金盖玉轮，八景飞舆，杖九色节，出入上清，受事太素，寝宴太极，南岳魏夫人师之，撰传显於世。
　　《南岳魏夫人内传》曰：夫人姓魏，讳华存，字贤安，任城人，晋司徒文康公魏舒女也。少读老庄、春秋三传、五经、百子事，常别居一园，独立闲处，服饵胡麻。父母偪之强适太保公椽南阳刘幼彦。畴昔之志，存而不亏。后幼彦为修武令，随之县舍。闲斋别寝，入室百日，所期仙灵。季冬月夜半，四真人来降于室：太极真人安度明，东华青童君，碧海景林真，清虚真人王子登。於是夫人拜乞长生度世。青童君曰：此清虚真人者，尔之师也，当受业焉。景林真曰：尔应为紫虚元君，上真司命封南岳夫人也。夫人谢曰：此是婢子有幸赐以性命。自陈毕，东华小童指而笑曰：丹心苦哉。於是清虚真人王君乃命侍女华散条、李明瓷等川披云蕴，开玉笈，出太上宝文、八经隐书、大洞真经、灵书八道、紫度炎光、石精玉马、神真虎文、高仙羽玄三十一卷，即手授夫人也。王君昔学道在阳洛山，遇南极夫人西城王君授此三十一卷经，行之，成真人。今所授者，是南极西城之本经也。阳洛山有洞台，是清虚之别官也。王君当授魏夫人经之时，起立北向而誓曰：太上三玄九皇高真太帝，太帝使教子魏华存於是。景林真又授夫人《黄庭内景经》，一名《太上琴心》，一名《大帝金书》，一名《东华玉篇》，令昼夜诵之。王君又告曰：子若不在山中隐身斋戒，则大洞真经不可妄读也。至于虎经龙书八素隐文之属，奇秘玄奥，若不斋戒，绝世不可施行。子今且可诵黄庭内经，步蹑七元，存五星之神而已。人问行之，亦足感通变化。欲成际会，我有以相迎矣。方诸青童怡然，小留四真吟唱，乃命北寒玉女宋联涓弹九气之傲，东华玉女烟景珠击西盈之钟，云林玉女贾屈庭吹凤戾之箫，飞玄玉女鲜于灵金拊九合玉节。王君乃语夫人曰：诀诸要讫。乃别去。夫人守静日进，在世八十三年，以晋成帝咸和九年，王君与束华青童来降时，岁在甲午。二真人与夫人药，题日隐迁白医川神散，石精金光化形灵丸，使称疾忽行，克期有定，俱会阳洛宫。言毕，二真人去。夫人即服药，因称脚疾，闭目寝息，饮而不食。到七日，其夜半之后，太一玄仙遣车来迎，驾气骋御，径入帷寝。其时子弟侍疾，众亲满侧，莫之觉也。夫人遂用藏景之法，托形剑化，徐登输，径之阳洛。居隐元之台，志柄上元。诚感九天，丹心真契，澄神太素夫人遂北诣上清宫，太微天帝遣九宫太真侍玉元晨郎李明期，授夫人神凤之章，使封山。召云中央黄老君遣正一羽晨侯公阳子明，授夫人龙衣虎带，丹青飞裙，十绝华幡，使川登行上清，摄真命仙。三素高元君遣左华九成夫人范定英授夫人流金火铃，九盖之軿，使弹制方魔。飞输太无太上玉晨大道君遣绣衣使者孟六奇授九色之节，双珠月明，神虎之符，锦旅虎旌，使位主群神，以威六天。太素三元君遣保禁仙都衷文坚、右嫔元姬赵约罗授夫人西华玉女三百、八景飞舆、玄景九龙，使侍卫执巾上诣三清。扶桑太帝君遣八玄仙伯柯原首、五方天帝君简肃正等授夫人玉札金文，位为紫虚元君，领上真司命，使主诸学道死生图籍，摄御之官，关校罪，考金关。后圣君命仙伯牙叔平授夫人青琼之板，丹绿为文，位为南岳夫人，比秩仙公，给曲晨飞盖以游九宫，使治天台大霍山洞台之中，主下训奉道，教授当为真仙者。令月再登玉清，三登太素，四谒玉晨官宴、扶桑之高台。於是夫人授王母之命，且还王屋山小有之中，更斋戒三月。九微元君、龟山王母、西城真人王方平、太虚真人赤松子、桐栢真人王子乔并降小有清虚上宫绛房之中，各命侍女金石发响。於是西母徘徊起立，折腰俯唱曰：哀此去留会，劫尽天地倾。嘉会绛阿内，相与乐未央。歌毕，须臾司命神仙诸隶属及南岳神灵迎官并至，西母等与夫人同去，诣天台霍山台。
　　《登真隐诀》曰：太微天帝金虎符。太上玉真保皇道君以授於太上太微天帝君。
　　又曰：太一有玉玺金真虎符，方丈台昭灵李夫人治方丈台，弟十三朱馆中，以晋兴宁中降。杨君曳紫锦衣，带神虎符流金铃，带青玉色绶。有两侍女年二十许，着青绫衣。一侍女名隐晖，捧赤玉箱二枚，青带络玉，检文题检，一日太上章，一曰太上文。自此后数数来降，授书作诗。
　　《集仙录》曰：骊山姥，不知何代人也。李筌好神仙之道，常历名山，博采方术。至嵩山石室中，得黄帝阴符经本绢素书，缄之甚密，题云：大魏真君二年七月七日，道士寇谦之藏之名山，用传同好。筌竟不晓其义，因入秦，至骊山下，逢一老母，髽髻当顶，余发半垂、弊衣扶杖，神状甚异。路傍见遗火烧树，因自语曰：火生於木，祸发必克。筌闻之，前谒曰：此黄帝阴符经秘文也。母曰：吾受此经已三元六周甲子，少年从何而得知？筌稽首再拜，具告得经之所，因请问玄义，尽得之。俄失姥。
　　道部二十竟
　　道部二十一
　　传授下
　　《金简玉字经》曰：黄帝受襄城小童步六纪之法。
　　又曰：黄累小童受步三纲之法也。
　　又曰：广成受东中元童步六官之法也。
　　《文始内传》曰：太上遣绣衣使者传命尹喜。
　　《玉帝七圣玄纪》曰：七圣撰上玄之章，以付五老。上真仙都左公藏於紫药玉笈，封以启命之章。西龟定箓，东华校名。
　　《三天正法》曰：太真灵箓秘在太上灵都之宫，付五老上真仙都左公。
　　《四极明科》曰：帝誉之时，九天真王驾九龙之舆，降牧德之台，授帝此真文也。
　　又曰：凡授上清宝经皆当备信，信以誓心，以宝於道。无信而受经，谓之越天道；无盟而传经，谓之泄天宝。
　　《玉清隐书》曰：有帝简金书，玄玉绿籍，可以传玄羽玉经。玄羽玉经付玄羽玉郎以授上清真人。
　　又曰：传授上皇玉慧玉清之隐书，金玄隐玄之羽书。经者皆五老校图，太一式观。
　　又曰：上皇玉帝命太老真人开琼珠之筐，出玉清隐书玄羽玉经，以传太微天帝君。
　　《二十四生图》曰：元始天帝於长桑碧林园中，闻帝尊普告元圣尊神洞玄天文灵宝玉奥也。
　　又曰：依旧典府仰之格，付度道君，女青律云太真玉帝上宫府仰之格，旧经亿劫不传也。
　　又曰：帝尊在协晨灵观，登白玉座，具宣秘要，开阐妙门。
　　《太玄经》曰：老子传授经戒箓仪注诀曰：以局脚小案置经，彩巾覆上。
　　《明真经》曰：元始尊在香林园中说明真经。
　　《太清中经》曰：道曰：慎无卖，吾以求宝也。慎无传，吾非其人也。慎无闭，吾绝吾学也。
　　又曰：《太真经》曰：师之传授，选其上有仙相，中有仁孝，下有才能笃志者，然后授之。
　　《太上真经》曰：太上曰：成道归本，混同无初，出三界外，济九天中。接生与善，授记德人。
　　《玄羽经》曰：元嬦金为简刻玉篇，授葛玄。
　　《金根经》曰：太上以《大洞真经》付上相青童君，掌箓於东华青宫，使传后圣应为真人者。此金简玉札，出自太上灵都之宫，刻玉为札结金为简，书以朱文，编以朱绳之结。
　　《太真科》曰：太上告张陵天师曰：内外法契与天地水三官，折石饮丹为誓也。张陵受命为天师，命弟子扶翼为嗣师，上崇虚之堂，登白虚之坛，醮奏太一传授口诀，传命嗣师承代基业，行教天人。
　　《真诰》曰：裴君曰：大洞真经读之者轻举。昔中央黄君隐秘此经，世不知也。若知之，秘而不传。
　　又曰：紫阳真人受苏君三一玄丹之道。
　　又曰：有北海公涓子受守一玄丹之道！
　　又曰：东宫中候真夫人受桐栢真人飞解脱纲之道。
　　又曰：昔周君学道常山中，积年精思，忽见老人，知是神异，乃叩头请道。老人出素书七篇，令诵之。周君仙去。
　　又曰：赵叔期学道王屋山，时出民间，闻有卜者在市肆，叔期曰：欲入天门，调三关，存朱衣，正昆仑。叔期知神人，因拜乞要诀。因出一书与之，是《胎精中记》。拜此书，入山诵之。后合神丹，服而升天。
　　《王君内传》曰：王子登得太上丈人授以琼蕴隐书并云碧阳水飞丹法。君服之，绝见远物，坐在立亡，役使群神。
　　又曰：太素三元君遣西华灵妃甄幽箫资成命之书，以云琼为板，紫金刻之，以授王君子登后圣。
　　《道君列纪》曰：道君命五老上真开紫药玉笈云锦囊，出灵书紫文上经以付青童君。
　　《八素真经 曰：若精勤皆当书以药简，刻以琼文，位为上清左真公。
　　《升玄经》曰：张道陵曰：不敢以身传此教。太上曰：何得顾难废不通法？汝当建意，无谓不可传。若世有道士得此仙经，
　　披寻着尾，知是真要，无师可授，便得奉行。
　　《天戒经》曰：葛玄告弟子郑隐云：吾昔所授善道，太上所贵。今为师友，是以相授。吾去世也，将有乐道慈心居士来生吾门者，子当以今道业事一通付之，法应世世传授也。子以一通依科传付弟子佳者也。若无其人，一通封五岳名山可也。
　　又曰：刘翊字子朔，颖川人，有道德。家世子仁感济於人，遇师皇先生，告翊曰：子仁感天地，阴德鬼神，太上嘉子之用心，使我授汝以长生之道。吾仙官也，示能从我去否？翊曰：愿从教。乃特入桐栢山中，授以隐地八术，服五星之华。而今度名东华，来在洞中，为定箓府右理中监。
　　又曰：淳于斟字叔通，会稽人，汉桓帝时为徐县令。好道术，数服饵胡麻黄精。后入吴乌目山中隐居。人授以虹景丹经，修行得道，在洞中为典相执法郎，主诚有道者。
　　又曰：桃俊，钱塘人，少为郡吏。汉末入增城山中学道，遇东郭幼平。幼平秦时人，久隐增城，得道者也。幼平授俊服九精练气辅星存心之术。俊修之道戒在东华宫中，为北河司命。
　　又曰：张奉字公先，河内人也。太傅袁隗常叹其高操，后入剡山，遇山图公子，授奉九云水强梁炼桂法，在东华宫为太极仙侯。
