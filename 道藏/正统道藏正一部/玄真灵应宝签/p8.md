<!-- { "loadSidebar": true } -->
　　妄求之欲有如绿木求鱼，越分之谋何异钻冰取火。当自回心默省今者悟而往者迷，宜交觉念参详醒者清而醉者浊。
　　戌时第一　徒劳心力　下下
　　折足鼎何施，安排必见危。笑他群下口，一事不能为。
　　鼎之折足不可立立则倾欹，事之亏理不可行行则迍蹇。倾欹则危而不稳上意乖疏，违蹇则挠而不安下情喧吻。
　　戌时第二　困中有救　上上
　　枯木始成用，雪霜多见摧。一朝春得意，忽尔变芳菲。
　　积雪严霜之际叶坠林枯，逢迍遇赛之时心灰志懒。幸阳和布气而着物林茂木荣，得意人提携以扶持困消厄解。
　　戌时第三　因人借力　上上
　　车辙有所碍，前途尚见迟。忽然人着力，举步上云梯。
　　巨石碍辙虽孟贲亦不能挽其行，猛虎当途纵卞庄亦不敢进而去。人去石转有轰轰之势，神庇虎行无嫌嫌之忧。
　　戌时第四　计划无成　下下
　　梦断魂亦消，悲心起寂寥。许多良计画，风雨更萧萧，
　　魂消梦断思百计以无成，虑乱心迷举一谋而不就，对寂寥萧萧夜雨独起悲心，暗咨嗟悄悄西风转生怅恨。
　　戌时第五　谨身守道　中平
　　危除过重山，豺狼日共班。且将低曲折，未可展愁颜。
　　幽谷深山居处步险心危，豺狼虎豹立身日夜忧惧。宜谨谨堤防勿纵危中始安，常慊慊和忍常恭忧中变吉。
　　戌时第六　守静待时　中平
　　万籁已澄清，月华光彩明。且将诗酒兴，余事勿关情。
　　万籁俱息月华朗而宇宙清，百虑皆消魂神静而神体爽。快遣兴何妨於诗酒物外逍遥。守真如不碍於讴吟个中快乐。
　　戌时第七　堤防奸诈　下下
　　三女事宜防，巧言为乱常。守心休自纵，牛马退灾祥。
　　奸人惑正不可测而不可度，伪言乱真必是诡而必是诈。顺情者不可轻信信则悮人，悦己者必要堤防防则免害。
　　戌时第八　积功成道　上上
　　九转灵丹药，功成非一时。欲求无上道，先下死施为。
　　功不积者不可以成道，药可炼者方可以成丹。修行累世名标金简玉籍之中，习业历年身步青云紫霄之上。
　　戌时第九　脱危成庆　上上
　　贤达乃真儒，犹同脱钓鱼。跃开千尺浪，一饵不能拘。
　　贤达之士不为小利之害身，谷舟之鱼岂可一饵之拘执。锦鳞脱钓跃踊巨浪之中，君子出灾快进亨途之上。
　　戌时第十　守正福佑　上上
　　荡荡乾坤大，巍巍道德尊。处身当正直，功遇自心存。
　　乾坤广大善恶报应无私，道德弥高邪正操修皆见。心正念正福佑自临，心邪念邪吉祥自退。
　　戌时十一　戒奢防祸　中平
　　尺水岂能波，量微福戒过。自前宜撙节，来祸必消磨。
　　牛泓之水地步浅岂可兴波，窄量之人胸次悭焉能容物。吉福生於勤俭俭则丰腴，祸败起於淫奢奢则狼籍。
　　戌时十二　守道勿用　中平
　　浮华能几何，回首勿蹉跎。守业休闲纵，狂心勿更波。
　　浮华易过浑如梦断南柯，盛事难逢谩历时迁岁改。道业勿令放纵返照回光，安心切戒蹉跎少忧无祸。
　　戌时十三　所事不谐　下下
　　水火两相非，小人君子机。不堪同处乐，去就必难为。
　　冰炭不同炉盖有相生相克，熏犹不并载盖有相染相污。君子有宽仁恻隐之心，小人无远识高明之见。
　　戌时十四　失迷得遇　上上
　　奔趋路失岐，心怀正此悲。仙音嘹喨起，方始见光辉。
　　心迷误则路头蹉跌，意怆惶则举止乖张。颠危得吉人点悟良言如听仙乐，险阻遇贵人提挈重瞻天日。
　　戌时十五　遇如不遇　下下
　　万宝积如山，行人不遇还。空将心智术，一笑梦魂间。
　　人不积善如入宝山空手回，道既寡缘得遇真仙无眼识。机会临而失搓智术空谈，好事遇而乖差营谋无用。
　　戌时十六　忧事未解　下下
　　骑虎势难下，随机旋旋行。一朝能脱洒，快我志平生。
　　登险崖心不可逸逸则害己，骑猛兽势不容下下则噬人。正此忧怀宜且谦恭而待物，次须脱洒始知散虑以逍遥。
　　戌时十七　用事未达　下下
　　薄雾作浓阴，天昏未得明。行人空叹息，去路尚多程。
　　浓阴作晦不知昏晓之天，索手登程忽陷沉迷之泽。谋未达去程多阻水隔烟村，人尚阻味况不苏云遮陇陌。
　　戌时十八　离事重遇　上上
　　一别几经年，相逢事偶然。重开樽俎兴，欢笑再绵绵。
　　故人惜别相逢樽俎之欢，宝月当亏复有团圆之意。事际遇易知返掌笑逐颜开，时通泰顺若推轮喜从天降。
　　戌时十九　用事再三　中平
　　三谒方能遇，一言那便回。再三行底事，方得笑颜开。
　　扣关三谒不辞往复之劳，事非一言岂便无从之许。虽再三而至恳终必有成，当守一而至勤事无不就。
　　戌时二十　信息临喜　上上
　　云中鸦阵飞，信息始重知。坐待回音至，行人咫尺归。
　　雁足传书喜得云中之美信，鱼腹尺素欣逢水内之佳音。坐待者归期之不远，咫尺者旦夕而可临。
　　戌时二十一　出幽得遇　上上
　　宝赦降天来，幽关钻自开。释他愆与衅，更赐利名回。
　　赦自天来释其愆而宥其过，福由真降保其命以延其生。幽关破而拔萃超升，恩光临而标名赐禄。
　　戌时二十二　遇人知己　上上
　　宝玉久沉埋，光芒射斗回。有人能鉴识，幽现上仙台。
　　麒骥困於盐车非百乐而不可识，美玉藏於顽石非卞和而不能知。遇知己之士可以显拔其身，逢高上之士可以晓明其道。
　　戌时二十三　妄语虚信　下下
　　妄语多言道，虚无非实情。传闻空挂记，终是不分明。
　　一人妄语，众人妄传。妄说者将无作有以假乱於至真，妄传者反是为非以言惑於众听。
　　戌时二十四　遇时得达　中平
　　百卉正芳菲，春花烂熳时，东君能着物，何虑事留迟。
　　物不遇春则不能发萌吐秀，人不遇时则不能展志舒情。时之至也东君有着物之荣，命之通也廊庙有陶镕之赐。
　　戌时二十五　亨通无碍　上上
　　改革得从新，江山丽日明。目前无限景，啸傲乐平生。
　　斗柄回寅革固鼎新之象，春光着物花芳柳袅之时。目前有景明媚则笑傲何妨，心下忧闷顿除则熙游何碍。
　　戌时二十六　成名得禄　上上
　　拂拭更无尘，衣冠学业新。始能通大道，必不负青云。
　　灵台拂拭更无一点之尘埃，学业绝伦必取三元之魁首。衣冠正钦仰尊崇之礼貌，功业就获取甲第之超荣。
　　戌时二十七　不可合成　一下
　　顽石休将琢，枯杨不可栽。小人无大器，往事岂能回。
　　器量小者不可以任大，智识低者不可以谈高。顽石无玉琢磨徒费於工夫，枯木无根栽植谩劳於浇灌。
　　戌时二十八　忧事自散　中平
　　绵绵虑未休，岂可见踪由。须待经时序，忧波逐水流。
　　淹延不决者谓之虑，祸患恐临者谓之忧。虑渐解如暴风扫云，忧自消若游波逐水。
　　戌时二十九　鬼忧心虑　下下
　　夜雨泣幽窗，风寒雨又狂。不能成一寐，余事更堪伤。
　　幽窗鬼泣虑邪崇侵扰於家门，永夜风寒恐疾厄牵缠於阴小。事纷乱则梦寐不安，意伤悲则行藏不泰。
　　戌时三十　前程通达　上上
　　鸾鹤两逍遥，风清月更高。仙人相指引，霄汉路迢迢。
　　造物纯粹更无赛剥之忧，功行圆成必有仙真之遇。鸾鹄升举逍遥於云汉之中，风月朗清澄澈於乾坤之内。
　　亥时第一　守道得真　上上
　　妙语不可得，真仙岂易逢。一心能信恪，八达自亨通。
　　志言逆耳不巧者谓之忠，巧言美听不中者谓之巧。一心恪信道可就而功可成，八达开通仙可学而真可遇。
　　亥时第二　出滞升达　上上
　　举翼升乔木，飞腾得意时。乘风方借力，一跃到天池。
　　出於幽谷迁於乔大升腾得志之秋，失之东隅得之桑榆灵贶亨嘉之际。跃天池於万里，因风肋於一时。
　　亥时第三　引获迷误　上上
　　流水碧溪长，桃源路渺茫。若非人指引，岂得遇真光。
　　心着想者谓之迷，意差谬者谓之误。流水碧溪访桃源而有路迷途渐通，倒乱颠危求妙理以知归误心复醒。
　　亥时第四　力心任大　下下
　　萤火竞月华，小大意何差。费却精神力，终为一笑夸。
　　一叶小舟不载万钧之重，一泓浅水焉兴百尺之波。智识愚昧已非廊庙之贤才，道行疏慵未有神仙之骨格。
　　亥时第五　无助无望　下下
　　不学不知道，不修不遇真，工夫无一点，徒自作空名。
　　功行两全乃有达道升仙之分，学业俱美岂无科甲及第之荣。既德行学业之不修，望富贵功名而差远。
　　亥时第六　现出明暗　上上
　　古镜久昏昏，光辉尚未闻。一朝人拂拭，妍丑自能分。
　　昏埃积於宝鉴得洗磨则光莹复生，淹滞出於善良遇提携则精神始怿。鉴莹净则可以照物，命通达则可以成名。
　　亥时第七　神真护佑　上上
　　香霭上丹霄，诚心一念遥。举行无不利，神物自昭昭。
　　宝炉焚篆诚心达上於丹霄，净室延真举意永无於欺谄。举一事自天佑之吉无不利，谋一用唯神所护福有所归。
　　亥时第八　灾退病除　中平
　　鬼散病已痊，愁颜变笑颜。诚心答天地，更勿造诸愆。
　　凶方鬼散因道力以驱除，幽室病消乃真光而护佑。恭敬虔诚於香火众善奉行，消禳伸谢於愆尤诸恶莫作。
　　亥时第九　除小不宁　下下
　　缺月未圆时，家人独掩扉。未能伸屈曲，阴小虑防危。
　　月缺亏光家人生重重之危厄，花残凋落阴小有迭迭之迍邅。自身有暗昧屈曲之忧，门户招唇吻是非之恼。
　　亥时第十　口舌不宁　下下
　　泣泣更沉沉，门阑非妄临。守静方能吉，免使祸来侵。
　　沉昤少语胸中有郁结之愁，唇吻多端户内惹忧虞之事。口舌争於争竞隐忍为先，妄动起於不宁守静为上。
　　亥时十一　得时遇便　上上
　　舟行趁便风，众志一心同。正遇良佳节，花开满目中。
　　得时用事逢良便易若推轮，下水行舟遇顺风速如奔骑。对良辰兴佳节柳绽花开，会故友与新朋心同意合。
　　亥时十二　乐极生悲　下下
　　樽空兴已空，心事正迷蒙，本是逍遥客，翻居滞碍中。
　　欢娱奢侈财空兴竭成忧，故纵贵婪罪极过探生祸。本是逍遥之客强起悲颜，幸为快乐之人返求拘执。
　　亥时十三　迷误得省　中平
　　怀抱不堪言，呻吟虑最先。有人明语决，醉醒觉轻便。
　　性迷则执见不通，心解则通达易悟。得人奇语如惠百镒之良金；快我心怀似饮一杯之酥酪。
　　亥时十四　谋望无定　下下
　　意若云中鸦，心如水上萍。狂踪无定迹，妙用岂能成。
