<!-- { "loadSidebar": true } -->
　　修行东方青帝君之道，常以立春、春分之日，入室东向九拜，朝青帝君毕，还北向叩齿九通，思青帝君随四时形像，在上清常阳宫九生府东蒙乡青谷里中，回真下降，入兆肝府之中，便咒曰：
　　上阳回元，元变入仙，练青受化，合成我神，神真入玄，欻化万分，千乘万骑，辅翼我身，苍龙碧霞，锦帔飞裙，运形上升，朝谒帝晨，列简东华，灭迹河源，长居仙籍，与日同轩。毕，仰咽九炁止。
　　南方通阳纳阴赤帝君，元入丹之炁，形长八千万丈。夏三月，头建三炁玄梁宝冠，衣绯云锦袍，丹文之裙，佩南极制阳之符，带朱宫入光之剑，常立赤霞之上，思之还长八寸八分。秋三月，赤帝君则变形为朱鸟，口衔赤绶，足立赤云之上，光明焕赫，洞照太虚，思之还反真形。冬三月，赤帝君则变形为人头鸟躯，头戴日精，口衔火铃，在紫云之中，思之还反真形。春三月，赤帝君则变形为青光，光色郁郁，照明东方，此则反通阳之炁、更受练元八丹之精，思之还反真形。
　　修行赤帝君之道，常以立夏、夏至之日，入室南向八拜，朝赤君毕，还北向叩齿十二通，思赤帝君随四时形像，在上清洞阳宫朱陵府南极乡八炎里中，回真下降，入兆心府之中，便咒曰：
　　三炁回灵，八帝九清，飞天洞微，丹阳映明，混合中真，练变自生，四度改化，反我真形，随炁运行，与天合灵，飞空乘虚，上入帝庭，长享元吉，南极齐并。〔毕〕，仰咽八炁止。
　　西方少阴西金白帝君，元六素之炁，形长六千万丈。秋三月，头建七炁明光宝冠，衣白锦云光之袍，素锦飞裙，佩素云之绶，〔带〕龙渊漫延之剑，常立素霞之上，思之还长六寸六分。冬三月，白帝君则变形人头虎身，日光奕奕，照明太空，思之还反真形。春三月，白帝君则变形虎头人身，头戴月精，口衔素绶，身衣虎文，足立师子之上，思之还反真形。夏三月，白帝君则变形为黄光，光色洞彻，照明中央，此则反少阴之炁，更受练元六素之精，思之还反真形。
　　修行白帝君之道，常以立秋、秋分之日，入室西向六拜，朝白帝君毕，还北向叩齿三通，思白帝君随四时形像，在上清金门宫通光府素水乡金元里中，回真下降，入兆肺府之中，便咒曰：
　　日月回度，三合七成，西金混魄，治练化形，虎变九道，七炁飞精，帝君开真，万物化成，玄虚与化，炁入幽冥，道合元契，升造玉庭，与天同符，与帝同灵，长存吉祚，亿亿不倾。毕，仰咽六炁止。
　　北方通阴太阳黑帝君，元五灵之炁，形长五千万丈。冬三月，头建五炁玄晨之冠，衣玄锦之袍，五色飞裙，佩七元流铃，带文身通神之剑，常立玄云之上，思之还长五寸五分。春三月，黑帝君则变形为人头蛇身，五色斑烂，口衔金符，头带七星，光明焕曜，洞映上清，思之还反真形。夏三月，黑帝君则变形一身五头，头戴五星，身衣玄羽之衣，足蹑玄龟，手执火铃，思之还反真形。秋三月，黑帝君则变形为白光，光色奕奕，照明西方，此则反通阴太阳之炁，更受炼元五灵之精，思之还反真形。
　　修行黑帝君之道，常以立冬、冬节之日，入室北向五拜，朝黑帝君毕，叩齿十二通，思黑帝君随四时形像，在上清广灵宫北黄府玄阴乡五灵里中，回真下映，入兆肾府之中，便咒曰：
　　五行演真，阴阳合符，玄炁回运，四改交周，反形元虚，乘空入无，太一翼命，帝君受符，保仙紫相，录字丹书，五道并真，合我形躯，驾景策云，飞升玉都。毕，仰咽五炁止。
　　中央总灵高皇黄帝君，元黄生之炁，形长三千万丈。以〔四〕季〔之〕月，头建黄晨通天玉冠，衣黄锦之袍，玄黄飞云锦裙，佩黄神越元之策，带灵飞紫绶，常立五色师子黄云之上，思之还长三寸三分。秋三月，白炁玉黄帝君则变形，分为四童子，衣青白赤黑四色锦裳，飞云锦帔，各头戴日精之华，手执五色之幡，立素云之上，思之还反真形。冬三月，黑炁玉黄帝君则变形一身四头朱鸟，毛色斑烂，照明北方，思之还反真形。春三月，青炁玉黄帝君则变形为皇上老人，通身黄色，头戴圆光如之相轮，手执金铃，足立青云之上，思之还反真形。夏三月，赤炁玉黄帝君则变形为赤光，光色憧憧，照明南方，此则反高皇之炁，更受练元黄生之精，思之还反真形。
　　修行黄帝君之道，常以太岁、甲子之日，入室向太岁十二拜，朝黄帝君毕，还北向叩齿十二通，思黄帝君随四时形像，在上清黄元宫高皇府中戊乡四圆里中，回真下降，入兆脾府之中，便咒曰：
　　四刚总真，灵化无方，道合成一，五行开张，随运变号，周圆四乡，是日上吉，乘阴御阳，六甲直符，太一下迎，结我录籍，书名上京，得朝三元，保仙神皇。毕，仰咽十二炁止。
　　上清元始变化元录
　　高上玉皇帝，上圣君，九天玉真，皆禀炁自然，托形琼胎，隐秀紫元，灵和感会，得有人焉。胤皇流之冑，生而成真，结空洞以为字，合三炁以为名，受号帝位，应化上清，总仙高虚，拊任玄玄，四时改易，推节变通，沐浴冠带，练饰长存，运化形影，应感而生，幽冥恍惚。故道无常名，深不可测，微难可穷，天地规以得立，太玄协以致清，日月持之以朗耀，五行禀之以致灵，巍巍德宗，荡荡高尊，其道高妙，非可胜焉。元始记箓，藏之太上六合宫中紫房之内，万劫一传，九天禁书，非鬼神所闻。得见其篇目，将庆洒上叶，福流玄根，魂升南宫，七祖同欢，名书玉札，死生获仙。
　　后圣学上真之道，当练悉元始变化之形，随节改易，以通其真，以反其炁，以练其神。假令元始皇上丈人，以立春之日纳元玉虚之炁，受皇上丈人之号，此皆真形，衣服正色。竟春三月九十日中，居真临正，至立夏之日，皇上丈人则变其正形，更受节化，沐浴神真，谓变仙易景，通真纳灵，致炁长存。周夏三月九十日中，仙魂沐浴，神真感通，至立秋之日，皇上丈人则随节化形，冠带五常，谓之仙化，炁通玄玄，内充外溢，光辉发明，变真养炁，致炁无穷。周秋三月九十日中，冠带九天，仙化成真，至立冬之日，皇上丈人含真胎息，反炁自然，解脱身形，变景入光，还其元始，受练反精，育莹神真，光色混沌，如云之烟。周冬三月九十日中，结炁凝神，还复正形，四度回周，周而复生。此元始四改之化，随节易容。天地之运，皆有盛衰，否泰休息，以应天关，盛则临正，休则育养，冠带练精，不失其常。故天地长存无穷，此妙化之道，非可胜记。学真之家，当各随其节，修行存思众真，皆如元始皇上丈人之法，八年之中，不失常节，克致真人下降，目睹神形，能随炁变化，飞升太空也。
　　凡修四变之道，当随节服四变之符。假令春三月行道存思，当先服东明通真变景阳霞之符；夏三月行道，当服南光八炼丹景四朗之符；秋三月行道，当服西精浩灵化景扶希之符；冬三月行道，当服北玄郁真练景萧风之符。若行黄帝之道，当以季月服黄上八维生景玉门之符。此元始变化结真上道，行之者则通天炁，招神致仙，迂降灵颜，曲映寝房，中理兆形，四梵之炁，通明五宫，开关受真，使神安玉府，随节缚仙，下和阴阳，条理候门，轮转天地，总维八方。其文高妙，神仙之宗，有知其法，坐睹真灵，能变能化，随节练形，万神安备，飞行上清，密则神降，泄则祸婴。
　　东明通真变景阳霞符
　　春三月行道，思神招灵，当以黑书青纸上，东向服之，百日通灵，千日见神，彻视万里，坐睹自然，役使青真玉女九人，致青宫宝书，神仙真文。又青书黄缯上，安所坐卧席东面，以青锦衣之百日，则致青老降座，青帝神官侍卫神文，营护行符者身，九年自致青霞之云，载兆飞行。所谓精感神降，坐致飞仙者也。
　　其文乃东方青景阳霞开明通光之精，其炁乃九元之始晖，其晖映朗东天，郁勃九千九万九亿万重，其精飙飙而翠澄，碧云郁乎太虚，华芒烂乎九玄，流津澳於豪林之外，玉泉注於万丈之渊，林栖碧鸡之群，渊治旸谷神王，上有始青之观，中有青华之宫，观有九炁元老宫舍，青真圣皇左侍青腰玉女，右直翠羽灵童，常乘太山灵兽，策御九光神龙，以春三月上导九天之炁，下引肝府之源流，二炁交於感会，变化在乎须臾。故结炁以成号，凝精以成符，得咽其炁，则能立睹神躯，有餐其精，则能变入九天，此妙哉之灵化，巍巍乎太虚，锺变万奇，难可且书。
　　南光八练丹景四朗符
　　夏三月行道，思神招灵，当以青书赤纸上，南向服之，百日通灵，千日见神，万日飞仙，役使太丹玉女八人，致流金火铃登仙丹章。又赤书白缯上，安所坐卧席南面，以赤锦衣之百日，则绛老降房，赤帝神官侍卫神文，营护行符者身。八年则致绛霞之云，载兆飞行，上升洞阳之宫也。
　　其文乃南方洞光八练四朗之精，其炁乃八天发封之始晖，其晖明烂，朗映八外，焕焕流耀，迅电散漫八千八万八亿万重。其精炎炎而丹舒，光芒晔晔而峻嶒，似庆云之郁勃，焕乎太阳之庭，玉津滂沲，澳於流火，则有不死之人，上有南极之台，中有洞阳之宫，台有主仙司命舍，太和上真右侍太丹玉女，左卫赤圭灵童，常集霍山之兽，匡御九色凤皇，以夏三月上导九天之炁，下引绛府之明梁，二炁交於感变，灵化发於微芒。故凝精以成文，结炁以成星，咽其炁则致灵尊降房，餐其精则能飞行八空，驱策六甲，役召六丁，妙化之道，位加高清。
　　西精浩灵化景扶希符
　　秋三月行道，思神招灵，当以黄书白纸上，西向服之，百日通灵，千日见神，上真下降，与神接颜，役使太素玉女六人，致金精日华冶炼芝英。又白书青缯上，安所坐卧席西面，以白锦衣之百日，白老降旁，白帝神官侍卫神文，营护行符者身，六年则致三素云軿，降载兆身，升形太空，飞行玉清。
　　其文乃西方浩灵洞练扶帝金魄白门之精，其炁乃六演金映之始晖，其晖明曜，映朗西戎，浩浩流布六千六万六亿万重，其精落落，如玉莹光，光芒焕焕，峨峨崚嶒，上无复色，下无复渊，眇莽浩汗，似素云之沓烟，焕乎洞虚金门之上，流津澳注冶练之庭，冶练则有还容之池，练仙芝英，金门则有青金丹台，上有龙山神楼，中有素灵之宫，楼有十二玉仙宫舍，西华真人左侍素灵玉女，右卫金华之童，常乘华山灵兽，策御白虎之王，以秋三月〔上〕导九天之炁，下引肺府中真，二炁应变而交会，变化生乎西关。故凝精以成符，结炁以成神，得咽其炁，则能立降神颜，餐其精能飞升金门，啸命五岳，坐召十方，兴云致龙，适意所从，其文高妙，难可称焉。
　　北玄郁真炼景萧风符
