<!-- { "loadSidebar": true } -->
　　皇上开真，九道合明，变练虚无，洞映上清，分形化景，四运顺生，我享其真，与真合灵，内结玉仙，外缠八冥，八景扶翼，运致丹軿，乘云驾烟，策御上清，飞行云房，朝谒帝京。毕，仰咽九气止。能知元始变化形景，内讳秘名，则寿九百年。修之九年，与神交颜，则能变景飞行太空。
　　高灵九天王，元太虚之气，讳上观洞，字运梵，形长九千万丈。以秋三月，则头建金华之冠，衣云文锦袍，带九光流铃交灵紫绶，乘丹碧二色之云，坐则九色师子，光明焕耀上清，思之还长七寸。冬三月，高灵九天王则化形九头，头戴九日，一身衣九色斑文凤衣，常乘青黄二色云，坐则九色师子，光明之辉炜晔，在上清之上，思之还反真形。春三月，九天王则化形分别为九人，口衔九月，衣凤文羽衣，常乘九色之云，坐则九色之烟，光明焕烂，在上清之上太虚之中，思之还反真形。夏三月，九天王则化形一，为紫青丹红四色之光，光气混沌照九天，此则反形太虚之气，更受炼九天之精，思之还反真形。
　　凡修九天真王之道，常以冬节之日，沐浴入室，西向九拜朝九天王毕，还北向叩齿九通，思九天王各随四时形象，在上清金兰宫太清府开明乡通真里中，回真下映，入兆上元丹田之中，便微祝曰：
　　九灵元精，变炼上明，三合齐景，分气散形，出空入玄，上黄下青，历运回晨，参络朱軿、洞游高虚，回映我庭，混合真光，神化来生，能乘云浮，上戏上清。〔毕〕，仰咽九气止。修行九年，上感九天，刻得神真下降，授兆真书，自然得乘九色云舆，飞行上清。
　　玉真九天丈人，元紫虚之气，讳延世明，字系上连，形长九千万丈。冬三月，则须建飞精百变之冠，九色流光自然锦，佩衣九元通真之策，常乘五色之云，坐则九色之烟，光明炜晔，在上清之上，思之还长九寸。春三月，玉真九天丈人则化形为凤凰，一身九头，头戴九气玄精，衣九色斑文羽袍，常乘十二飞麟，坐则五色莲华之上，光明流曜百变之色，在上清之上紫虚之中，思之还反真形。夏三月，玉真九天丈人则化形为龙身人头，头戴十二光，衣青黄紫三色羽衣，口衔素绶，常乘九色之云，坐则五色师子，光照上清，思之还反真形。秋三月，玉真九天丈人则化形为紫绿二色之光，光气相绕如日月相沓，此则反形紫虚之气，更受炼九天之精，思之还反真形。
　　行玉真九天丈人之道，常以立冬之日，沐浴入室，西北向九拜九天丈人毕，还北向叩齿九通，思九天丈人各随四时形影，在上清丹灵宫开清府三合乡元明里中，回真下映，入兆洞房之中，便微祝曰：
　　九天上灵，元始自然，含炼八道，九真胎仙，中宝紫元，三素外缠，变景炼气，顺运流迁，洞化入微，我道早分，目招灵晖，心披五云，乘策八景，飞入帝晨。毕，仰咽九气止。知九天丈人变化形影，内讳秘字，便名书九天。修之九年，得见真神，乘空飞行，上升玉清。
　　道根九天元父，元洞根之气，讳九灵导，字混大真，形长九千万丈。春三月，头建七称朱玉之帻，无极宝天之冠，着九天凤衣神云凤舄，带素灵之绣，常乘碧霞飞舆，从十二飞龙，坐则九色华光，在玉清之上，光明百变，炜晔太空，思之还长九寸。夏三月，元父则化形一身九头，头戴九日，衣赤凤斑文虎裘，带十二色绶，乘九色之凤，坐则黄白二气之上，光明焕虚，洞耀玉清之中，思之还反真形。秋三月，元父则化形分为九人，同衣九色羽袍，带漫延龙渊之剑，虎头鞶囊交灵素绶，坐九气玄空之上，光明变焕，曜玉清细微之内洞根之中，思之还反真形。冬三月，元父化形为日精之光，与紫晖相沓，此则元父反形道根之气，更受炼洞根之精，与玄母合变混沌二像之光，思之还反真形。
　　行元父之道，当以太岁之日，沐浴清斋入室，西北向朝九天元父九〔拜〕毕，还北向平坐，闭眼思九天父各随四时形影，在於九天之上，太极琼宫玉宝之府丹灵乡洞元里中，回真下映，入兆上元昆仑之中，便微祝曰：
　　高上帝尊，元始大神，合真匡气，形秀紫天，乘云驾浮，络景八烟，回轮曲降，
　　道荫我身，得乘霄軿，奉侍灵辕，今日八会，上愿开陈，所求所乞，靡不如恩，长享元吉，与帝同存，策御八景，飞升玉晨。毕，仰咽九气止。行之九年，则睹真形，元父降侧，与兆共言，授兆宝书，九天上录，书名玉简，身登上清。轻泄此道，没身鬼官，殃及七祖，长充河源。
　　道极九天玄母，元洞渊之气，讳负沌，字黄大覆，形长七千万丈。以秋三月，头戴紫元玄黄宝冠，着青精神光锦绣霜罗九色之，华光十二色交灵紫绶，常乘紫云飞轮，从十二凤皇，三十六仙人，坐九色师子，光明流焕、在上清之上，思之还长六寸六分。冬三月，玄母则化形为人头乌口，口衔月精，衣青精飞罗之，交带流苏紫绶，常乘十二色云，坐则百变之光，洞照上清细微之内，思之还反真形。春三月，玄母则化形为凤身麟头，七色斑斓十二华光，流精交络，洞映上清细微之内，八冥之裹，思之还反真形。夏三月，玄母则化形为紫黄二色之光，如月之晖，五色流焕，洞映上清，此则玄母反形洞元之气，更受炼道极九阴之精，雌一合庆，化生万神，思之还反真形，九年则元父负籍於南阳，玄母降形於丹房。
　　修行玄母之道，当以本命之日，沐浴清斋入室，东南九拜朝玄母毕，还北向平坐，叩齿九通，闭眼思九天玄母随四时形影，在九天之上琼林七映之宫玉宝洞元之府九光乡上清里中，回真下映，入兆脐下命门丹田宫中，便微祝曰：
　　三合五离，混化二元，气结凝神，神变合魂，雌一含真，胎息生门，阴精玄降，淘灌形源，炼化明景，灵秀自然，今日上告，玄母开陈，十二上愿，保成玉真，五形纳泽，骨炼玉仙，轻身飞腾，乘虚络烟，上造紫极，奉接神颜。毕，仰咽三九气止。行之九年，玄母感悦，二景交欢，即动北帝消灭死名，上奉九天记录紫篇，得睹真形，飞行上清。轻泄我道，死充河源，七祖负役，十苦八难，刀山剑树，万劫不原，得者宝密，自然成仙。
　　皇老三天丈人，元洞虚之气，讳上定拔，字明梵宗，形长三十万丈。以春三月，头建通精七宝珠冠，衣飞云流光紫锦之袍，佩单皇命神之章，常坐五色百变之光，炜烨奕奕，在上清之上洞虚之中，思之还长三寸三分。夏三月，皇老三天丈人则化形为三头一躯，戴青黄绿三色之云，衣五色斑文之袍，坐十二华光之上，思之还反真形。秋三月，皇老三天丈人则化形通身黄金之色，项负十二色圆光，衣须臾百变之光锦袍，带金虎凤文之绶，坐三素景云之上，思之还反真形。冬三月，皇老三天丈人则化形为苍绿紫三色之光，混合相缠如月之魄，此则三天丈人反洞虚之气，更受炼皇老三天之精，思之还反真形。
　　修行三天丈人之道，当以甲子、庚申之日，沐浴清斋入室，西向心拜三过，朝皇老三天丈人毕，还北向平坐，叩齿九通，闭眼思三天丈人各随四时形影，在上清玉演宫金融府上开乡正元里，回真下映，入兆华盖之中，便微祝曰：
　　三灵变化，五神混通，内含金仙，外炼真容，玉池华露，泽流紫房，回真曲荫，映彻五宫，内香外洁，骨兰胃芳，九孔纳灵，仙光逸充，得乘飞云，升入帝堂。毕，咽气三九止。此九天秘文，玄授以成真人。修行九年，得与真交颜，名书帝录，列图三元。轻泄漏慢，九天刺奸，罚以风刀，九祖充役，不得入仙。
　　虚上三天玉童，元玄虚之气，讳高玉肾，字元常在，形长三千万丈。以夏三月，头建三华宝曜洞天玉冠，衣青黄七变锦袍，带朱精禁天之章，坐十二色之云，百变之光，流焕上清之上，思之还长三寸二分。秋三月，三天玉童则化形为三童子，头戴日象，衣五色斑文虎衣，手把五色之幡，坐莲华之中，光明洞耀太清之上，思之还反真形。冬三月，三天玉童则化形为老翁，头建三角黄巾，衣黄锦之裘，手把九节金杖，坐五色云上，光明洞耀玉清之中，思之还反真形。春三月，三天玉童则化形为青黄白三色之光，更相缠绕如日月之辉，此则反玄虚之气，更受炼三天元生之精，思之还反真形。
　　修行三天玉童之道，当以太岁之日，清斋入室，南向三拜三过，朝三天玉童毕，还北向平坐，叩齿三通，闭眼内思三天玉童各随四时形影，在上清琼上宫丹明府三素乡元正里，回真下映，入兆两眉中间，便微祝曰：
　　三光朗明，六气郁清，含真固景，气秀华生，金仙父母，养育胎婴，百神哺饴，玄灌我形，使我景飞，骨升肉轻，徘徊云宫，出入八冥，与道齐真，三元同龄。毕，仰咽三气止。此三天秘道，正一玉文，秘在三宝之宫，不得妄传。见其篇目，修行九年，与真合景，飞行玉清。轻泄天宝，罚以风刀，九天刺奸，七祖充役，不得入仙。
　　高上玉宝九霄丈人，元六虚之气，讳上开，字通大明，形长九千万丈。以秋三月，头建紫元流光九变之冠，衣丹锦七色文光之，带三宝启灵之策，佩豁落七曜元章，立九色师子之上，光明焕烂，洞照玉清，思之还长九寸九分。冬三月，九霄丈人则变形一身九头童子，衣九彩云光锦衣，坐绛云之上，手执华幡，光明焕烂，洞照玉清，思之还反真形。春三月，九霄丈人则变形九人，状如童子，各衣一色之衣，口衔日象，坐九色云上，光明流焕，映照玉清，思之还反真形。夏三月，九霄丈人则变为九色之光，更相缠绕如云之升，此则丈人反六虚之气，更受炼高上玉宝之精，思之还反真形。
　　修行九霄丈人之道，当以立秋、本命之日，清斋入室，西向九拜朝丈人毕，还北向叩齿三通，闭眼思丈人各随四时形影，在玉清启金宫重冥府上合乡六会里，回真下映，入兆九孔之户，便微祝曰：
　　玉霄九回，神真散灵，六虚灌元，高上流精，混合反胎，受炼化生，四度回周，我道莹明，太一勒录，元君记生，五符参差，布养我形，三部八景，运致紫軿，飞仙羽服，翠裙锦青，双珰结带，金符玉铃，真人降授，使我升清，乘空步虚，上谒帝庭。毕，仰咽九气止。此九天上道，秘於玉房，万劫一出。
