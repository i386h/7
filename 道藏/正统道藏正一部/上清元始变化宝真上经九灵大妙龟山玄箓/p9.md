<!-- { "loadSidebar": true } -->
　　太玄都九炁丈人主仙君，元变浩之炁，形长七千万丈。秋三月，头建朱精九德宝冠，衣青羽六合之裘，百变文光之裙，腰带招仙制魔之剑，坐九色师子三炁之云，光明奕奕，洞映十天，思之还长七寸七分。冬三月，主仙君则变形为九人，身长九寸，头戴月光，各衣青黄五色仙衣，常在紫云之上，时乘凤皇游戏玄都，思之还反真形。春三月，主仙君则变形一身九头，头戴凤皇，五色斑斓，在上清之上紫虚之中，思之还反真形。夏三月，主仙君则变形为苍白紫黄玄赤青红绿九色之光，更相缠沓在上清之上，此则反太玄之气，更受炼元变浩之精，思之还反真形。
　　修行主仙君之道，当以立夏之日，及本命、太岁之日，入室西南向九拜，朝主仙君毕，还北向叩齿九通，思主仙君随四时形像，在上清太玄宫王堂府玄都乡总真里中，回真下映，入兆九肠之口伏愿之下，便咒曰：
　　太玄生神，保镇命门，伏尸灭落，宁神安魂，回光帝室，受仙玉女，太一携提，同会帝宾，长济金房，年合月烟，永享无期，寿与天连。毕，仰咽九过止。此太玄主仙上道，秘之金房玉匮，万劫一出，得者不死，行之神仙。轻露身死，负考河源。
　　上清八景老君，元云源之炁，形长八千万丈。冬三月，头建飞晨华冠，衣自成云文之，飞仙羽裙，腰带虎书，手把金铃，常立七色莲华之上，紫云之中，光明焕焕，照明十方，思之还长四寸四分。春三月，八景老君则变形为八光童子，八人齐长八寸，衣黄锦之帔，飞罗之裳，生八色之云，光明焕焕，照明上清，思之还反真形。夏三月，八景老君则变形为老公，头建黄巾，身着五虎衣，手把金节，佩摄杀之剑，在黄气之中，常口引日光，思之还反真形。秋三月，八景老君则变化为黄白紫红绿玄赤苍八色之光，更相累沓，在上清之上，则变上清之炁，更受炼元云源之精，思之还反真形。
　　修行八景君之道，当以秋分之日，及本命、甲子之日，入室西向八拜，朝八景君毕，还北向叩齿九通，思八景君随四时形像，在上清清虚宫洞清府上元乡紫房里中，回真下映，入兆少腹二孔之本，便咒曰：
　　上清玄玄气，八景生一纪，黄元协神宗，精魂对帝子，五符保命籍，度年同劫始，飞云八景舆，升兆云门里，身飞入太虚，死魂翻然起。毕，仰八咽止。此上清玄秘之道，太上藏之金格，有得者不死，修之飞仙。轻泄灵文，七祖充责，己身亡命，负罪幽山。
　　东华方诸宫高晨师玉保王青童君，元日精之炁，形长七千万丈。春三月，头建青华宝晨冠，衣青羽飞裘，青锦飞裙，腰带青精通明之剑，手执九色魔幡，带神虎之符，坐青云之上，紫烟之中，思之还长七寸七分。夏三月，青童君则变形为人身鸟头，通身青羽之衣，立五色师子之上，手持召仙之策，在紫云之中，思之还反真形。秋三月，青童君则变形为青精童子，头戴飞龙，口衔火铃，坐玄虚之上，常有青云绕络身形，思之还反真形。冬三月，青童君则变形为青赤绿三色之光，更相绕缠在上清之上，青云之中，此则反东华之炁，更受炼元日精之精，思之还反真形。
　　修行青童君之道，当以立冬之日，及本命、庚申、丁卯之日，入室东向九拜，朝青童君毕，还北向叩齿十二通，思青童君随四时形像，在上清方诸宫青元府通霞乡东华里中，回真下映，入兆百关绝节之下，咒曰：
　　青华混迥，五道焕分，金晨建节，受持七门，太一保命，灵标理魂，陵阳度籍，元公召神，奉兆登霄，寝息玉轩，福臻亿亿，庆流千千，书名东华，世享上仙。毕，仰咽九炁止。此东华玉格上真秘道，大劫周天地改易其文，当见五岳之室，得者不死，修之得过洪灾，白日飞腾。轻泄七祖充役，己身亡命，负考河源。
　　扶桑大帝九老仙皇君，元源谷之炁，形长九千万丈。夏三月，头建宝琅晨冠，衣乱色百变之袍，腰带飞灵素绶，佩豁落七元之剑，手执青灵命魔之幡，立九色之云，光明焕焕，照映上清，思之还长九寸九分。秋三月，九老仙皇君则变形为仙，色如金刚，项有圆光，衣七十二条法衣，立三炁莲花之上，光明焕赫，洞映上清，思之还反真形。冬三月，九老仙皇君则变形为人头龙身，五色斑烂，在紫虚之上碧云之中，思之还反真形。春三月，九老仙皇君则变形为碧苍玄三色之光，更相累沓在上清之上，此则反扶桑青浩之炁，更受炼元源谷之精，思之还反真形。
　　修行九炁仙皇君之道，当以春分之日，及本命、四月八日，入室东北向三拜，朝仙皇君毕，还北向叩齿二十四通，思仙皇君随四时形像，在上清清元宫旸谷府溟涬乡扶桑里中，回真下映，入兆本命之根胞胎大结中，便咒曰：
　　太帝变景，扶晨理元，四气练易，百变千分，入兆胞胎，斩断死根，太一守户，玉真护门，拔度三界，体宝金仙，神律发溢，合羽扬轮，书札玉位，世保福原，祸死绝沉，更生仙魂，七玄同飞，升化帝门。毕，仰咽二气止。此太帝玄秘之文，藏於玉房，万劫一行，得者长存，修之致仙，轻泄祸伐，没命河源。
　　小有玉真万华先生主图玉君，元纳真之炁，形长三千万丈。秋三月，头建远游宝冠，衣飞仙羽衣，带宝真洞章，手执华幡，在青云之中五色师子之上，光明奕奕，照明上清，思之还长三寸三分。冬三月，主图玉君则变形为人身鸟口，口衔玉符，身衣羽衣，手执三炁之华，光明落落，照明上清，思之还反真形。春三月，主图玉君则变形为人身，两手为凤翅，通身衣黄羽之衣，足立七星，在紫虚之上，思之还反真形。夏三月，主图玉君则变形为青黄二色之光，如云之沓，在上清之上，此则反小有玉真之炁，更受炼元纳真之精，思之还反真形。
　　修行主图玉真君之道，当以立秋及本命之日，入室西北向一拜，朝玉真君毕，还北向叩齿十二通，思玉真君随四时形像，在上清金云宫通炁府招摇乡玉真里中，回真下映，入兆鼻下人中，便咒曰：
　　小有结真，合精练神，大回变化，六混七分，帝一理命，无英保魂，七华生朽，沉景起烟，奉籍帝尊，庆拔七玄，形合日月，三光相连，乘羽驾游，升入高晨。毕，仰咽三气止。此小有天中金格玉文，得者寿同天地，修行上为真人。妄传轻露，罪及七玄，身死负考，万劫不原。
　　玄州二十九真伯上帝司禁君，元仙演之气，形长五千万丈。冬三月，头建三玄通天宝冠，衣九色虎衣，班文之裘，飞青羽，腰带虎书，佩流金火铃，在紫虚之上太清之中，光明焕焕，思之还长五寸五分。春三月，上帝司禁君则变形为人身兽头，状麒麟，或通身麟形，青黄文彩斑斓，立三色云炁之中，思之还反真形。夏三月，上帝司禁君则变形为童子，头戴飞龙，身衣紫黄羽，乘凤皇在清虚之中，或游宴五岳，手执青无之录，思之还反真形。秋三月，上帝司禁君则变形为百变之光，混沌乱色更相缠绕，在上清之中，此则反玄州二十九真之炁，更受炼元仙演之精，思之还反真形。
　　修行上帝司禁君之道，当以立夏之日，及秋分、甲子日，入室东向九拜，朝司禁君毕，还北向叩齿十二通，思司禁君随四时形像，在上清司空宫仙都府玄阴乡总正里中，回真下映，入兆阴茎之端，便咒曰：
　　玄真辅仙，上帝监籍，神王练炁，五云敷席，符命四司，检简精魄，太一授录，保兆仙格，还童观容，停年止白，身飞玄都，与天同宅，五帝携提，长享玄伯。毕，仰咽九气止。此玄洲练仙秘道，藏之大有之房，万年一出，得者仙伯书名，长生无极，修之飞行，上升仙庭。轻泄者身死，谢罪鬼官。
　　太无晨中君，元玉户之炁，形长七千万丈。冬三月，头建金华七宝冠，衣朱文羽衣，九色之绶，腰带金章，手执虎符，〔立〕紫云之上太清之中，光明焕焕，照映十方，思之还长七寸七分。春三月，太无晨中君则变形为童子，坐生莲花之中，手执五色华幡，在上清紫云之上，思之还反真形。夏三月，太无晨中君则变形为三人，悉建远游冠，衣飞青羽，腰带素绶，手执杀魔之律，或乘飞凤，在上清之上，思之还反真形。秋三月，太无晨中君则变形为白青黄三色之光，更相缠绕在上清之上，此则反太元之炁，更相受炼元玉户之精，思之还反真形。
　　修行晨中君之道，当以立秋、秋分、庚申之日，入室西北向三拜，朝晨中君毕，还北向叩齿十二通，思晨中君随四时形像，在上清玄洞宫六生府开仙乡玉户里中，回真下映，入兆丹田宫本命帝室，便咒曰：
　　仙灵散晖，浩晨四布，混合九玄，三五流注，结真成仙，仙练升度，元父解形，玄母养护，五神辅翼，飞升霄路，三元保录，帝真饴哺，呼吸自然，五华坚固，长享无穷，天地同祚。毕，仰咽三炁止。此太素上道，得者延年亿万，修之成真人，九天书名。不得轻宣，露泄灵音，身死失仙。
　　龟山九灵真仙母，元混西金之炁，形长七千万丈。春三月，头建宝琅扶晨羽冠，服紫炁浮云，身披九色龙锦羽裙，腰带流金火铃虎符龙书，坐太空之中丹绿青三色云之上，光照焕曜，洞映紫清，思之还长七寸七分。夏三月，仙母则变形为九色之凤，一体九头，文彩焕烂，光明奕奕，洞照太虚，思之还反真形。秋三月，仙母则变形为人形凤头，衣九色飞云锦，腰带交灵紫绶，立九色之云，光明焕焕，洞明上清，思之还反真形。冬三月，仙母则变形为紫青黄三色之光，更相累沓，沌沌混混，光明洞发，此则反九灵之炁，更受炼元混西金之精，思之还反真形。
　　修行仙母之道，当以九月九日，及秋分之日，入室西向九拜，朝仙母毕，还北向叩齿九通，思仙母随四时形像，在上清宝素宫九玄府玉皇乡西龙里中，回真下降，入兆明堂中，便咒曰：
　　灵化通玄，飞景九元，凝精结神，上为金仙，混合成一，散形亿分，上造太晨，策空蹑云，保命黄箓，长灵劫年，金简素籍，名刊帝轩，永享太华，与天同存。毕，仰咽九炁止。此九灵上道，秘於九天之上大有之房，万劫一传，得者不死，修之飞仙。
　　东方上始少阳青帝君，元九霞之炁，形长九千万丈。春三月，头建九元通天冠，衣青锦飞裙，佩太上九炁命魔之章，带翠羽交灵之绶，常立碧云之上，思之还长九寸九分。夏三月，青帝君则变形一身九头，通身衣朱衣，腰带素绶，足立苍龙之上，思之还反真形。秋三月，青帝君则变形人身龙头，通身青免，立碧云之上，手执阳霞之符，思之还反真形。冬三月，青帝君则变形为黑光，光色奕奕，照明北方，此则反上始之气，更受练元九霞之精，思之还反真形。
