<!-- { "loadSidebar": true } -->
　　修行上真可命君之道，当以立春之日，及本命日，入室东向九拜，朝司命君，叩齿九通，思司命君随四时形影，在上清紫耀宫七宝府北生乡华宫里，回真下映，入兆胸腹之境，便微咒曰：
　　九皇上真，理化总生，司算南阳，监延朱庭，太一度符，五老书名，九回八微，仙魂乃明，三变五炼，朽骨反婴，华颜朱童，与帝常灵，保符日月，后天而倾，变化无方，升入帝庭。毕，仰咽三气止。行之九年，司命勒录，真人降房，名书丹台，永保长存。
　　天皇上真玉华三元君，元洞灵之气，形长七千万丈。秋三月，头建晨缨飞华紫冠，衣五色玄黄紫，佩太上丹文紫章，带交灵紫绶，立九色师子之上，光明焕烂，照明上清，思之还长七寸七分。冬三月，玉华三元君则变形为女子，头作飞云之髻，衣紫黄飞罗之衣，口衔月，足蹑黄紫青三色之云，光明照映十方，思之还反真形。春三月，玉华三元君则分形为三女子，头作三角之髻，着七称之冠，负月抱日，在紫云之中，立莲花上，思之还反真形。夏三月，玉华三元君变形为紫白青三色之光，光明焕焕，洞照玉清，此则反天皇之气，更受炼洞灵之精，思之还反真形。
　　修行上真玉华三元君之道，当以春分之日、丁卯日，入室东南向三拜，朝三元君毕，还北向叩齿三通，思三元君随四时形影，在玉清通妙宫定微府云路乡清源里，回真下映，入兆下关少腹至脚，便祝曰：
　　玉华散灵，三元炼精，回合玉真，变景云庭，流云徘徊，焕落火铃，金符龙幡，十绝旄旌，上景丹台，游盻八冥，高上曲映，监我道成，三晨合愿，克享长生，变神通微，日月齐并。毕，咽三气止。行之九年，三元曲映，降真兆房，目睹神颜，致道神仙。
　　太一上元禁君，元飞灵之气，形长九千万丈。冬三月，头建三宝晨缨飞华紫冠，衣九色玄黄飞云之，佩六山火玉，带神精交灵紫绶，坐七色之云，光明焕焕，照朋上清，在九天之上，思之还长九寸九分。春三月，上元禁君则变形为长人，通身如黄金，项负相轮，衣四十二条九色法衣，坐三气之中，光明焕焕，照映上清，思之还反真形。夏三月，上元禁君则变形为三月之状，光色相沓，混混沌沌，乍合乍离，在紫云之中，思之还反真形。秋三月，上元禁君则变形为苍绿紫三色之光，更相缠绕在玉清之中，此则反太一上元之气，更受炼飞灵之精，思之还反真形。
　　修行上元禁君之道，当以立夏之日，及庚申日，入室南向三拜，朝上元禁君，还北向叩齿九通，思上元禁君随四时形影，在上清天皇宫玉虚府开元乡紫合里，回真下映，入兆左手之户，便咒曰：
　　太一摄命，桃康理魂，无英公子，及与白元，三真齐晖，保固死关，炼气通神，合形帝君，四变八玄，随化成仙，千乘万骑，翼我升云，飞行上清，形造紫晨。毕，仰咽十二过止。行此九年，得见上元禁君，名书南极，保仙长存。
　　元虚黄房真晨君，元清灵之气，形长六千万丈。春三月，头戴七色朱精华冠，衣云文之袍，佩金虎凤文，带神虎玉章，坐紫云之中五色莲花，光明炜晔，照明上清，在八冥之外细微之内，思之还长六寸六分。夏三月，黄房真晨君则变形一身三头，头巾紫巾，形衣紫黄二色之衣，手持金戟，在黄房云宫五色师子之上，思之还反真形。秋三月，黄房真晨君则变形为人身龙头，九色斑斓，光明焕焕，洞照上清黄云之内，思之还反真形。冬三月，黄房真晨君则变形为黄白赤三色之光，光明焕焕，彻照九天，此则反元虚黄房之气，更受炼元清灵之精，思之还反真形。
　　修行真晨君之道，当以夏至、甲子之日，入室西南向九拜，朝真晨君毕，还北向叩齿九通，思真晨君随四时形影，在玉清金华宫紫生府长命乡永康里，回真下映，入兆右手之户，便咒曰：
　　黄房中真，元虚洞明，日中改号，号曰方盈，朱台焕赫，濯晖金庭，含胎炼息，流紫观青，二气混合，体化仙生，飞津内唱，色童颜婴，自然升飞，上入三清。毕，咽十二气止。行之九年，得见神真，通灵飞空。
　　太极主四真人元君，元四芒之气，形长七千万丈。夏三月，头带远游宝冠，衣青羽飞华锦袍，五色羽裙，佩神婴育延之剑，带流金火铃，执神虎玉符，坐四色云中，光明流焕，洞照上清，在细微之内，思之还长七寸七分。秋三月，四真人元君则变形为四头凤皇人形，衣九色斑文虎衣，足履五色师子，或立莲花之上，紫炁之中，思之还反真形。冬三月，四真人元君则变形为四童子，青赤白黑，各衣一色锦裙，各执一色之节，一色之幡，在紫云之上，思之还反真形。春三月，四真人元君则变形为青赤白黑四色之光，光色混沌如云之烟，焕焕照明，此则反太极之气，更受炼元四芒之精，思之还反真形。
　　修行四真之道，当以立秋之日，及甲子日、入室西向四拜，朝四真毕，还北向叩齿九通，思四真元君随四时形影，在玉清四明宫八朗府金琼乡极瑛里，回真下映，入兆左目中，便咒曰：
　　太极四灵，元君上京，金精浩灵，炼神入光，日华散晖，朱月灌浆，灵芝八散，通我明梁，太一有命，四司来迎，身生奇毛，飞羽罗裳，腾空步虚，骨肉俱翔。〔毕〕，仰咽八气止。行之八年，四真曲映。目睹神颜，名书太极，得为真人。
　　四斗中真七晨散华君，元四沌之气，形长四千万丈。秋三月，头带七晨飞精华冠，衣黄锦飞裘，青羽之裙，带灵飞紫绶，足蹑七元，手把景星，光明焕焕，洞照上清，在细微之内，思之还长四寸四分。冬三月，七晨散华君则变形一身四头，头角一日，身衣四色之衣，手把斗刚，足践紫云，光色焕焕，照明上清，思之还反真形。春三月，七晨散华君则变形为四童子，形长四尺，衣五色斑文之衣，手执华幡，在黄云之中，思之还反真形。夏三月，七晨散华君则变形为青赤白黑四色之光，光色混沌，洞照上清，此则反四斗中真之气，更受练元四沌之精，思之还反真形。
　　修行散华君之道，当以秋分之日，入室北向八拜，朝真毕，叩齿三通，思散华君随四时形影，在玉清华晨宫魁元府七刚乡金盖里，回真下映，入兆右目之中，咒曰：
　　四斗总刚，中真散华，三光混合，吐噏玄霞，甲张理命，七神制魔，列图五符，年同上初，金轮宝盖，玄精焕灵，腾身太空，上造神庐。毕，咽炁七过止。行之七年，则名书玄图，七元感彻，真人下降，目睹神颜，授兆神经，致云舆羽盖，白日升晨。
　　晨中黄景元君，〔元〕黄晖之气，形长七千万丈。冬三月，头带金华宝冠，衣五色班文之裘，飞羽锦裳，带七元宝章、流金火铃，手执九色玉节，坐则黄云，光明焕焕，流曜九天，洞照上清右八冥之内，细微之中，思之还长七寸七分。春三月，黄景元君则变形一身三头，头戴凤皇，通身黄色，手把金戟，足立五色师子之上，光明奕奕，洞照上清，思之还反真形。夏三月，黄景元君则变形为三人，头着日光，口衔七星，身衣五色之，常立黄云之上，思之还反真形。秋三月，黄景元君则变形为黄紫苍三色之光，光炁相绕，混黄太空，此则反晨中之炁，更受炼元黄晖之精，思之还反真形。
　　修行黄景元君之道，当以立夏、冬至之日，入室东向三拜，朝黄景元君毕，长跪叩齿三通，思景元君随四时形影，在玉清七灵宫机玄府九晨乡天纽里，回真下映，入兆肺部华盖之门，便咒曰：
　　晨中童子，黄云三缠，霄台焕秀，协映玉真，号曰玄上，列位皇宾，总摄百神，携入紫烟。毕，咽炁三过止。此晨中回生秘法，知者不死，修之飞仙，轻泄灵音，身负河源。
　　金阙后圣太平李真天帝上景君，元通晨之炁，形长九千万丈。春三月，头建七精宝华冠，衣玄黄五色之裘，青锦飞裙，手执虎符，坐七色之云，光映炜晔，照明上清，在细微之内八冥之外，思之还长九寸九分。夏三月，天帝上景君则变形为老公，头带飞龙，身衣黄文之裘，黄羽之裙，手执金板，立紫云之上，光明奕奕，洞照上清，思之还反真形。秋三月，天帝上景君则化形为小童子，衣五色之衣，或乘师子，或坐青云，思之还反真形。冬三月，天帝上景君则变形为苍黑青三色之光，光明混沌更相缠绕，此则反金阙之炁，更受练元通晨之精，思之还反真形。
　　修行天帝上景君之道，当以正月一日，及甲子、立春之日，入室东南向九拜，朝上景君毕，还北向长跪，叩齿十二通，思上景君随四时形像，在玉清金阙宫玉真府东华乡九炁里，回真下映，入兆五藏结喉之本，便咒曰：
　　金阙协神生，九炁映丹霞，明光翼金灵，五云混三华，玄漱飞晨津，含练自然牙，呜鼓召百神，啸咤来群魔，千乘万骑官，卫我登玉阿。毕，九咽炁止。此金阙玉房秘要，得者为后圣种民，修之九年，飞升金阙。轻泄灵文，七祖充责，己身亡命，长负刀山。
　　太虚后圣无景彭室真君，元四演之炁，形长四千万丈。夏三月，头建通天紫冠，衣白锦文裘，素羽飞裙，腰带飞灵之绶，左佩流铃，手把七元之光，常立紫虚之上莲花之中，光明炜晔，洞照上清，思之还长四寸四分。秋三月，彭室真君则变形为仙人，色如金刚，项光圆明，映照四天，衣三十二色无量法衣，光明奕奕，在上清之上细微之内，思之还反真形。冬三月，彭室真君则变形为人身凤头，五色斑斓，立紫虚之中，光明焕焕，照明上清，思之还反真形。春三月，彭室真君则化形为苍赤白玄四色之光，更相累沓，如日之晕云，此则反太虚之炁，更受练元四演之精，思之还反真形。
　　修行彭室真君之道，当以春分之日，及本命之日，入室南向四拜，朝神毕，北向叩齿三通，思彭室真君随四时形像，在上清无量宫玄阙府四正乡合元里中，回真下映，入兆五藏大胃上口，便咒曰：
　　太虚种福庭，福福相因生，受生九玄户，真炁日中荣，练骨结仙筋，治兆升三清，六合会万神，虎符摄朱兵，累祖保元籍，世世礼仙经。毕，仰咽炁四过止。此后圣练仙上法，秘之太虚无景宫，万劫一出，得者为后圣种民，修之九年，奉迎圣君於上清宫，轻泄身役鬼官。
