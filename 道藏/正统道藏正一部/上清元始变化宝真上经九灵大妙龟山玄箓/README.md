<!-- { "loadSidebar": true } -->
上清元始变化宝真上经九灵太妙龟山玄箓
　　经名：上清元始变化宝真上经九灵太妙龟山玄箓，简称《龟山玄箓》。撰人不详，约出於南北期。系早期上清派经典。三卷。底本出处：《正统道藏》正一部。参校本：敦煌P.3435 号残写本。
　　上清元始变化宝真上经九灵太妙龟山玄箓卷上
　　上清宝书，以九天建立之始，皆自然而生，与气同存，三景齐明，表见九天之上，太空之中。或结飞玄紫气，以成灵文，天书宛妙，文势曲折，字方一丈，难可寻详。自非九天中真王，莫能明其旨音。九天真王以上虚元年，命玄都上真铸金为简，众圣明义，高上口诀，撰集灵篇。玉帝注笔，刻简成章，以俯仰之格，皆有高下次第禁限，品目悉出高圣之微旨也。封於九天之上，大有宫中琼房之内，皆以西华玉女、素灵宫金晨紫童典卫之。
　　西龟之山，一曰龙山，乃九天之根纽，万气之渊府，在天西北之角，周回四十万里，高与玉清连界。东南则接通阳之霞，上承青宫神虎之门；西北则交寒穴之野，上通金阙神仙之庭；南则极於太丹浮黎之乡，气协洞阳之光；北则指於钩陈，交关华盖，气践广灵；中央直冲玉京八达交风山顶。平天三万里，悉涌金为墙，结玉为门，金台玉楼，十二神宫。上有自然流精紫阙金华之堂，琼瑶之室，傍通九穴之洞，自生紫气之云，交带凤文，九色落陈。崖生紫桂，岭秀琼林，结瑚为条，植玉为根，骞树含实，赤子白环，三华耀葩於朱景，反香流芳於太玄，八气扇飙以长执，玉籁空唱而成音，龙嗥云楼，凤啸绝岭，毒兽万罗，长蛇千寻，神宫堂堂，云仙纷纷，巍巍元馆，触类吐津，盖元始之妙化，寔天元之灵根。金华之堂，北窗上有自生紫气，结成玄文，字方一丈，垂芒焕明，天书宛妙，非可寻详。九天丈人，昔上甲元年清斋云宫，宴景龟山，仍刻金简，缮书玄文，解其宿滞，演其灵音，记曰龟山丹皇飞玄紫文。西王母以开皇元年正月上寅之日，乘虚泛灵，逸遨九霄，静斋龟山，上登自然流精紫阙金华琼堂，游观北窗，朝礼玄文，瞻崖思灵，心想上真。於是妙感玄觉，丹心表明，时忽有天真大神，挟日带月，项负圆光，从群仙羽盖，乘飞舆紫云九精流霄，垂跪王母前称：九天凤宫领仙王，姓上玄，字开明，奉元始天王命，使赍九天金书紫字青金丹皇之文，降授於王母焉。锡号西元九灵上真仙母，封西龟之岳。又授素书一卷，上真始生变化元录，总领仙籍，承统玉清。又以青琼之板，给九天凤衣飞青羽裯，晨婴玉冠凤云之舄，神凤紫轮飞行羽盖二十四乘，五色仗幡命灵之节。又以上宫金华玉女七百人，侍卫於仙母焉。使治流精紫阙金华琼堂，一月三登玉清，再宴昆仑，五校众仙。於是天真大神启授事毕，悉反驾玉宫。仙母於是受命登座，告斋琼堂，命侍女王子登、董双成等，以神光锦巾，盛受金书紫字青琼之板，青金丹皇锡文，上真始生变化元录，飞玄紫文，凡四事，封以丹皇之章，藏之於琼瑶之室。命金华玉女、紫晨玉童各三十人，侍卫灵文。依三天旧典俯仰之格，申告五帝五岳灵山河海正神，咸令一月五条至学人名，功过区别，随品奏言。仙母常以八节之日，又一月五过，宴景云宫，时适五岳，历观河源，游盻八极。当此之时，则五星出分，日月停光，百阳激电，流金焕精，天丁前驱，五老仗幡，仙母常乘九色之辇紫云飞轮，从天仙玉女各五千人。女则乘凤，男则策龙，飞仙羽服，皆手执华幡，笳箫鼓吹，百和合音，鸾唱凤啸，激朗云陈，华光交焕，三景合明，紫童扬香以却秽，神妃散华以灌真，天钧奏其旌盖，紫烟翳乎虚庭，玉景流盼於太空、神化威制於万灵。当此之时，六天顺命，群凶束形，祆魔丧眼，天朗气清，盖高仙之妙观，标丹皇之洞灵也。
　　龟山丹皇飞玄紫文
　　飞玄紫气凝灵根，纲维玉虚总万神，空中郁勃结自然，上有峻嶒十二传，玉楼峨峨跃景云，流精紫阙带金轩，琼堂玮铄绕八骞，中出青金九灵仙。丹皇真母号精延，飞青羽晨婴冠，左执玉节，右握灵幡，五色命魔，奉对帝尊，把持符籍当生门，咀月嚼日噏玉泉，离罗吐晖炼五魂，内充外溢绛府欣，金光焕焕形正圆，从朔入金色沌沌。唯有开明晓此言，日五月十精北元，刻见华盖领仙君，紫气左回与斗运，历度四七入金门。正是丹皇校万仙，有明此诀加精勤，被形密思每令分，妙景感会得要文。三年当审保长全，九年乘空致羽裙，凤衣轻翔升龙山，俯仰九灵谒玉晨。
　　南极上元君曰：此结紫炁飞玄之文，刻书西龟山上，流精紫阙金华琼堂北窗之上。九天丈人目其篇，记曰《龟山丹皇飞玄紫文》。西王母常所宝秘，其旨隐奥，皆是九天宛妙之韵，自无仙名，不得钙其篇目。得者皆九天书录，名题龟山。
　　九天丈人云：修其道，常以正月、二月、三月、四月、六月、七月、八月、九月、十一月、十二月、一年十月；月三日、五日、九日、十五日、二十五日，一月五过，清斋诵咏文一徧。以夜半之后，露出中庭，仰伺北斗华盖之中，有紫云之气，从斗纲左回，历度二十八宿竟，还金门之上。若在人中天阴无光，当於室内默念内思如上法，每令分明。思毕，当心拜紫云四过，叩齿三通，仰祝曰：
　　天夜朗清，幽虚启真，流云徘徊，金华四寨，丹皇敷晖，灵飞紫轩，是夕开陈，青金授仙，成我上愿，体应自然，结命月华，保年日根，三灵合景，永停龙山，密夜情披，请如所言。毕，便口引紫气二十八咽止。行此三年，刻有神真降兆寝席也。身有紫气，映络一形，九天书名，必复上仙也。
　　九天丈人曰：天书万重，各论其妙，如此一事，亦足致灵真下降，振翮九霄，腾景玉清，游宴云宫也。自非妙法，西王母亦不秘之於中衿，大有亦不明其禁限也。
　　南极上元君曰：天有禁气之云，干於日月五〔星〕之分，在其方国，皆有合道之人，得仙之君也。如此之候，其象自见。
　　九天丈人云：得见此云，便依文礼祝，不必须其常日也。勤加在意，刻得云降，升腾有会也。正可封之於心，不得轻以示人，道泄则灵散，仙无由有感也。
　　元始锡西王母青金丹皇玉文
　　高上元始告灵九天太空祖宗。西王母讳婉衿，寔天九灵之气，混西金之魄，结紫云之胞骨，炼日精之晖，吐纳七曜之华，协晨霞而餐太阳凤髓，噏於月精兰脑，，凝於玉根金藏，结络丹形，入缠紫心，表明於丹皇妙图，高列于帝轩，寝景灵岳，灰心上？清，功济万品，惠溢有生，秉节独操，累劫长存，故致高上曲华，元始锡焉。以婉衿有金真之德，锡禅西元九灵上真仙母，青金丹皇之号，封掌龟山，总领元录，依俯仰征青琼之板金书玉字，给九天凤衣飞青羽，晨婴玉冠凤云之舄，神凤紫轮飞行羽盖二十四乘，五色仗幡命灵之节，流金火铃夜光之烛，灭魔玉章九天韶信，卫以上宫西华玉女七百人，治西龟之山流精紫阙金华之宫，一月三登玉清，再宴昆仑，五校众仙五岳河海十方灵官，莫不总统，依具以言。诸应仪轨，悉如瑶台大有旧典三天正文。
　　施行青琼之板金书玉字
　　青琼之板金书玉字，青金丹皇锡文，皆出自九天大有宫中俯仰之格，皆结高玄空洞自然之章，以征於上真高圣之官，不施於始学。如金阙东华方
　　诸宫亦有仪轨，以召始学飞仙之人也。此亦悉出大有之格，但品第尊卑，以为高下之异耳。自非九天有名，方诸有录，终不见其篇目。得见其文，皆刻简来生，列图帝籍，应得神仙，故逆表於灵格。道成之日，自当更有天真下降，受其书锡文也。
　　南极上元君曰：金书玉字，皆刻书青琼板上，或书青玉板上。板长九寸九分，广二寸四分，以金缕字文，侍板玉童玉女各二人，典香检泄。依四极明科，百年内有其人，听一传。
　　南极上元君曰：琼玉非世人所能用，若有名於方诸，得见其文，亦可刻书青木板上，以金缕其字文，盛之青锦之囊，烧香朝礼，九年自当有天真降授琼玉之板也。
　　南极上元君曰：始生变化元录，与九气元洞俱生。高上玉皇，上圣帝真，皆结元洞之气以为形名之号，衣冠服彩皆出九天大有俯仰仪轨，乡居里号亦结自然而生。天有八会之气，四改之运，以钢维玉虚，分理阴阳，玄化治始，成生万品。高上众圣变形化景，皆随四时政易，顺运应命，与化推迁，无衰老之期，极化长存。故曰道无常名，此之谓也。王母德酬高玄，故为万气之母，是致元始锡征丹皇之号，玄授素书元录一卷，使授后圣神仙之徒，知元始之道结自然之号，有变化之气。得见其篇者，则九天逆书於仙籍，方诸刻名於丹台，加其精思，无出九年，克得与真被颜寝房，随四时变化，飞腾九天也。
　　南极上元君曰：上清之道高玄宝经，以存思为感，咽气为会，既得参其篇自，便应明其存思元始变化之象，知其形色光气文彩四时改易，将闭眼不
　　言而自到，咽气不引而自会也。如此不旬年而睹神，不旬月一而气充也。后学诸贤，自可勤精其思，则玄空之可明也，接仙之有由也。
　　南极上元君曰：栽凡修上仙之道，思神念真，服气咽液，而不知元始之号四时变化，改易光象气之根源，徒闭眼於莽莽，空咽而无想，神真何由得降，气液何由得充也。对颜瞻目，由有晻暧，而况悠悠之中，不别其形气者哉。谓此徒劳於寝息，无益於空唱也中。
　　上清始生变化元录
　　元始皇上丈人，元玉虚之气，讳延世音，字观无觉，形长九千万丈。常以春三月，则冠九气流精紫曜之冠，衣九光锦袍，身佩九色无缝自然之绶，带六山火玉，常乘碧苍二色之云，坐则九色师子，光明炜晔，在上清之上玉虚之中，思之还长九寸九分。夏三月，元始皇上丈人则化形一身九头，长七千丈，戴九色之云，衣丹锦百变之光无缝之袍，带九大仙炼之剑，乘丹紫二色之云，坐九色之龙，光明流焕，在玉虚紫云之中，思之还长九寸。秋三月，皇上丈人则化形一身九凤之头，形长五千丈，九色斑纹虎衣，乘七色之云，华光交焕，在上清之上，思之还长七寸七分。冬三月，皇上丈人则化形为青黑二色之光，勃勃如月之魄，此则反玉虚之气，更受炼元始之精，思之还复本元真形。
　　修元始之道，当以立春之日，沐浴入室，东向朝元始皇上丈人九拜毕，还北向叩齿九通，思皇上丈人随四时形像，在上清之上金相宫琼天府八明乡定真里中，回真下映，入兆明堂之中，微祝曰：
