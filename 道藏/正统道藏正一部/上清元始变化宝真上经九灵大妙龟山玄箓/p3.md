<!-- { "loadSidebar": true } -->
　　上灵紫映九霄真王，元玉皇之气，讳灵瑞，字应观世，形长九千万丈。以冬三月，头建金华飞天冠，衣日生流精文袍，佩流金凤玺，带百变交金之剑，立九色莲花紫云之中，光明洞照玉清之上，思之还长九寸九分。春三月，九霄真王则变形，头戴九星，口衔金铃，手执日象，衣服如法，立紫云之上，光明焕焕，洞照上清，思之还反真形。夏三月，九霄真王则变形为九人，并衣青羽之衣，头各戴一月，各执九色麾幢，在紫云之上，思之还反真形。秋三月，九霄真王变为青白玄三色之光，更相缠绕如云之升，光明奕奕，洞照上清，此则反玉皇之气，更受炼上虚紫映之精，思之还反真形。
　　修行九霄真王之道，当以秋分、太岁之日，清斋入室，西北向九拜朝真王毕，还北向叩齿九通，闭眼思真王各随四时形影，在玉清七映宫凤生府上虚乡化仙里，回真下映，入兆九户，伏源上关之中，便微祝曰：
　　九道映明，紫霄分流，三气混沌，合真冥枢。玄灵布元，散化上虚，无英携老，白元度符，司命检生，五神灌躯，道合成真，元皇同侪，上参玄图，飞升太无。毕，仰咽九气止。此皇上秘道，藏於瑶台九曲玄房，依太真科万劫一传，自非玄挺妙质，名书九天，不得参知。见是篇目，寿同劫年，修之九年，升飞上清，轻泄灵文，身死失仙。
　　高上虚皇君，元上皇之气，讳幽造，字大法朗，形长七千万丈。以冬三月，头建无上七曜宝冠，衣明光飞锦珠袍，佩丹皇玉章，常乘九色之云，坐九色师子，光明焕曜，在玉清之上，思之还长七寸二分。春三月，高上虚皇君则化形为人头龙身，九色斑斓，戴日捧月，坐十二华光，光明焕曜，在玉清之上，思之还反真形。夏三月，高上虚皇君则化形为上皇仙形，项负圆光七十二色，衣百变光明锦衣，光明焕照千亿万重，思之还反真形。秋三月，高上虚皇君则化形玄黄绿三色之光，更相缠绕如太素之行云，此则高上反上皇之气，更受炼高上之精，思之还反真形。
　　修行高上虚皇之道，当以九月九日、三月三日，沐浴清斋入室，北向平坐，心拜九过止。还北向坐，叩齿九通，闭跟内思高上虚皇随四时形影，在上清元宝宫金上府离合乡明光里，回真下映，入兆上元血液之府，便微祝曰：
　　九元离合，飞根结真，洞景上灵，黄云内缠，宝明齐映，落华生烟，镇固上元，映照我身，三宫保炼，六府光津，策御八景，玄老周旋，乘空步虚，出入无间，上辅高上，虚皇帝臣，八会庆纳，请如所陈。毕，仰咽九气止。此高上秘道，变化混生，知者与高上齐真、修之九年，飞行玉清。轻泄七祖充责，身役河源，依九天之科，不得入仙。
　　紫虚高上元皇道君，元明皇之气，讳明上基，字飞冥范，形长五千万丈。以春三月，头建紫元通天宝冠，衣青黄绿三色锦袍，佩招真玉策，带流光凤章，常乘紫碧二色之云，坐十二色莲华之上，光明炜晔，在上清之中紫虚之内，思之还长五寸五分。夏三月，高上元皇道君则变形，色如黄金，项负圆轮十二光，衣七十二条九彩飞天之衣，坐九色师子之上，思之还反真形。秋三月，高上元皇道君则变形为凤头人躯，衣九色斑文虎衣，坐五色云上，思之还反真形。冬三月，高上元皇道君则变形为碧皂黄三色之光，更相缠绕，在紫虚之中，此则反明皇之气，更受炼紫虚之精，思之还反真形。
　　修行高上元皇之道，当以太岁之日，沐浴入室，南向心拜三过，朝元皇毕，还北向叩齿十二通，闭眼内思高上元皇道君随四时形影，在上清金灵宫丹神府元洞乡通耀里，回真下映，入兆通神之户，便微祝曰：
　　明皇元道，高上紫元，三变九合，结成洞门，朱精烂绮，飞生黄云，五符固死，保命长存，回真混合，使我成神，
　　三宫安镇，九孔结仙，四时变化，与帝合真。毕，仰咽九气止。此高上秘密之道，三变九炼，自然成真，得行其法，九年飞行，与神合形。轻泄漏慢，九祖充责，身没幽泉，长谢四极，不得入仙。
　　上皇玉虚君，元紫皇之气，讳明世兰，字曲常清，形长三千万丈。以夏三月，头建通精七宝华冠，衣九色飞云锦，佩丹文紫章，常立紫气之云，七色莲华，光明炜晔，洞照上清，思之还长三寸三分。秋三月，上皇玉虚君则变形一面四眼，身为凤躯，九色斓斑，在黄白红三气之中，立五色师子之上，思之还反真形。冬三月，上皇玉虚君则变形为男子，手执五色之华，衣五色之衣，在紫云芝之上，思之还反真形。春三月，上皇玉虚君则变形为黄赤青三色之光，混沌状如浮云，在紫虚之内，此则上皇反玉虚之气，更受炼紫皇之精，思之还反真形。
　　凡修行玉虚君之道，当以八节之日，清斋东向三拜，朝玉虚毕，还北向叩齿三通，闭眼内思上虚皇玉君随四时形影，在上清朱精宫生真府太丹乡三宝里，回真下映，入兆泥丸后门之中，便微祝曰：
　　玄明紫皇，八气飞空，幽幽冥冥，混化十方，敷灵演真，焕曜金光，紫微炼精，结成仙容，八景腾飞，乘云驾空，控辔太虚，逍遥上宫。毕，仰咽七气止。此上皇金匮秘道，有名书紫简，刻图丹台，当得此文，修行九年，飞行上清。轻泄秘要，身没鬼官，不得入仙。
　　三元太明上皇君，元虚皇之气，讳寂欣平，字灵劫化，形长七千万丈。秋三月，头建丹华紫曜飞天冠，衣五色云罗之袍，佩流金火铃，带神虎玉章，常立紫云之上，光明炜晔，七十二变，照明上清，思之还长七寸二分。太明上皇君，以冬三月，则化形人头龙身，五色玄黄，在紫虚之上，立九色云光绝空之中，思之还反真形。太明上皇君，以春三月，则化形为三月之晖，流光爓照上清之中紫虚之内，思之还反真形。太明上皇君，以夏三月，则化形为赤白二色之光，如太素之云，在紫虚之中，此则太明上皇君反三元之气，更受炼虚皇之精，思之还反真形。
　　修行上皇君之道，常以本命、太岁之日，沐浴入室，南向心拜太明上皇君毕，还北向叩齿三通，闭眼思太明上皇君随四时形影，在上清紫融宫生真府七相乡六元里中，回真下映，入兆左方融生宫中，便微祝曰：
　　三元太明，洞景朱灵，玄气散真，混合元精，帝一变化，保命黄宁，八气飞腾，六宫常生，玄老同符，我道已明，三光翼景，羽服郁青，策辔丹舆，飞入月庭。毕，仰咽十二气止。得修此道，则名书九天，上真降席，飞行玉清。轻慢泄漏，身没鬼官，不得入仙。
　　皇上万始先生，元上皇之气，讳幽朗兰，字通大范，形长九千万丈。冬三月，头建丹阳日精之冠，衣赤云明光锦袍，佩金虎凤丈，带丹皇紫章，常乘白素之云，坐五色师子，光明流焕，照映上清，思之还长二寸一分。春三月，万始先生则变形为人躯三头凤凰，衣九色斑文虎衣，常立十二华光，思之还反真形。夏三月，万始先生则变形为三日之晖，紫光八芒，烂映焕明，在上清之上，十二色莲华之中，思之还反真形。秋三月，万始先生则化为青赤紫三色之光，更相缠绕如日之轮，此则反皇上之气，更受炼上皇之精，思之还反真形。
　　修行万始先生之道，常以本命、八节之日，沐浴入室，北向心拜先生毕，叩齿三通，闭跟思先生随四时形影，在上清融华宫金魂府明灵乡上张里中，回真下映，入兆右方阴极宫中，微祝曰：
　　万始三精，散气九微，上景登正，明道四飞，玄母开愿，八间解怀，保录中元，帝真徘徊，变化三形，体无常衰，混合光象，日月齐晖，飞登玄宫，升入紫微。毕，仰咽九气止。此高玄妙秘黄房宝文，得见其篇，书名九天，修行飞仙，白偶升天。
　　上皇先生紫晨君，元高元之气，讳欣平渊，字道元极，身长九千万丈。春三月，建通天宝晨冠，衣七色流明云光珠袍，佩上相制灵之符，带混真东蒙之策，坐九色苍龙，在青云之上，光明流曜，洞照上情，思之还长九寸九分。夏三月，化形龙头人身，五色斑斓，文彩焕曜，在紫云之中，光明彻照，映朗十方，思之还反真形。秋三月，化形人头龙身，九色斑斓，文彩光明，洞照上清，思之还反真形。冬三月，化形青黑二色之光，更相混合，光明洞曜，映照上清，此则反上皇之气，更受炼元高元之精，思之还反真形。
　　修行紫晨君之道，常以立春之日，东向九拜朝紫晨君毕，还向叩齿九通，思紫晨君随四．时形影，在玉清紫玄上宫朱映府金精乡化灵里中，回真下映，入兆肝之上门，微祝曰：
　　上皇散灵，紫晨纳精，三华洞发，四度鲜明，流真交庆，回映我庭，三元混合，我道以成，仙衣羽服，锦裳飞青，九龙策辔，飞行上灵。〔毕〕，仰咽九气止。
　　紫虚皇上太帝君，元洞元之气，讳灵明谷，字大范宗，长八千万丈。夏三月，建九气流精紫曜之冠，衣九色无缝自然之，佩七元交光之章，带元皇命真之策，坐神凤之上绛云之内，光明炜晔，洞照上清，思之还长八寸八分。秋三月，化形凤头人形，九色斑斓，文彩光朋，〔立〕莲华之上，在素云之中，思之还反真形。冬三月，化形人头凤身，口衔火铃，文彩焕烂，洞照上清，思之还反真形。春三月，化形为青赤二色之光，光明赫赫，照明上清，此则反紫虚之气，更受炼元洞精之精，思之还反真形。
　　修行太帝君之道，常以立夏之日，入室南向八拜，朝太帝君，还北向叩齿九通，思太帝君随四时形影，在玉清变云宫中丹曜府金华乡日精里中，回真下映，入兆心房上关，微祝曰：
　　紫虚吐精，皇上纳气，二元交庆，混合齐契，流津濯灌，泽洒九外，是日上吉，我享元泰，玉华流溢，洗尘扫秽，六腑开清，身无毫翳，明道八景，辅成仙位，仰咽灵芝，还童反艾，肉轻骨飞，升入无际。〔毕〕，仰咽八气止。
　　紫虚皇老上帝君，元洞精之气，讳虚盈，字元衡豁，长六千万丈。秋三月，建金华七曜之冠，衣云文日精锦袍，佩皇天杖幡，带九光灵章绶，立素云之中，坐七色师子，光明流焕，洞映上清，思之还长六寸六分。冬三月，化形虎头人身，黄白锦袍，文彩明曜，立玄云之中，坐九色，灵照十方，思之还反真形。春三月，化形人头虎身，九色斑斓，光彩焕焕，照明上清，在紫虚上清之中，思之还反真形。夏三月，化形为赤白二色之光，光明奕奕，照明四方，此则反紫虚之气，更受炼元洞之精，思之还反真形。
　　修行上帝君之道，常以立秋之日，入室西向六拜，朝帝君毕，还北向叩齿十二通，思上帝君随四时形影，在玉清金门官治精府三炼乡九变里中，回真下映，入兆胇宫中节间，微祝曰：
