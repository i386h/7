<!-- { "loadSidebar": true } -->
　　冬三月行道，思神招灵，当以黑书白纸上，北向服之，百日通灵，千日睹真，彻视幽微，与神交颜，役使太玄玉女五人，致五星上妃夫人灵真升中玄图神仙宝文。又黑书绛缯上，安所坐卧席北面，以玄锦衣之百日，黑帝降席，黑帝神官侍卫神文，营护行符者身，五年则致玄云降覆兆身，升形太空，飞北辰之中也。
　　其文乃北方郁真玄玄萧风华晨之精，其炁乃阴阳始开之始晖，其晖混沌，乍合乍离，五色玄朗，洞映郁单，分流散漫五千五万五亿万重，其精玄玄而相附，似锦云之沓烟，合金花而不曜，殖五行而立玄，神变明乎朔阴之野，流真澳於寒水之乡，朔阴则生练仙玉膏，寒水则有制魔之王，上有七晨华盖，中有广灵之堂，华盖荫於玄斗中真堂舍，皇上玉晨右侍太玄玉女，左侍玉晨之童，常乘常山神兽，策御飞龟紫轮，以冬三月上导九天之炁，下引肾府流泉，二炁交於神通，变化生乎一旬。故凝精以成文，结炁以成仙，得咽其炁，则致七晨降房，盻接灵颜，得食其精，则能回化阴阳，兴云召龙，飞升华堂，睹灵文之妙化，天地之原宗也。
　　黄上八维生景玉门符
　　四季之时行道招灵，当以赤书黄纸上，向季王服之，一百二十日通灵彻视，逆知吉凶，千日天真下降，与神交颜，役使黄素玉女十二人，致黄上八道交真玄录，飞仙凤衣九天灵章。又黄书黑缯之上，安所坐卧席中央，以黄锦衣之一百日，黄老诣房，黄帝神官侍卫神文，营护行符者身，十二年致黄云降覆兆形，玉舆羽轮升兆飞行，上入太玄之宫也。
　　其文乃中央黄上坤母玉门生景通明之精，其炁乃天地纲维十二辰化之始晖，其晖映朗八方，其烟飙飙而四飞，光明晃晃而通虚，郁勃卫於太玄之都，维落十二亿万之重，华芒烂耀发乎九玄，流精溢於四季之乡，上有玉京之府，中有华盖之宫，府有太上道主宫舍，玉晨之君左侍飞仙羽节青华玉女，右直领仙玉郎金灵神童，常乘九号灵兽，策御玄上黄龙，总五炁以辅辰，制命十二勾陈，上导九天之源流，下引脾府之黄神，二炁交於泥丸之上，炼化混合於三丹之房。故凝精以变神，结炁以炼仙，得咽其炁，黄老降形，得餐其精，色发金刚，身生水火，项有圆光，变化万奇，飞升太空，此灵文之妙用，高化之难量也。
　　此五老秘文，藏於九天之上五灵玉都金华紫房，侍文五帝灵童、五帝玉华玉女各五十人，烧香散花，侍卫神文。依九天旧格，万劫一传，皆授上仙以成真人。凡有玄简帝图，录字三清，应为后圣之人者，得睹灵篇，修行变化，存念思神，服御玉文，不出九年，克致五老降房，天真交颜，洞彻幽虚，坐在立无，变化水火，白日升晨。轻泄漏慢，殃逮七玄，己身亡命，长没河源。服符之时，当各随节向王叩齿十二通，微祝曰：
　　天轮地转，四时交真，五行导炼，结成玉仙，上元凝精，中元变神，下元育养，远形反真，三元混合，我禀自然，灵符充镇，王炁如烟，内明外鲜，赤子宁安，降致飞霞，升入帝轩。毕，咽炁五过止。
　　传授大箓之法，依四极明科，七百年内听三传，百年内有其人，听再传。师弟子对斋百日，或七十日，弟子赉上金九两，丹地绛锦四十七尺，青布二十二尺，金龙、玉鱼各一枚，登盟北向，告九天而传，弟子披心向天而承受。师不依年限而授，则身受风刀之考。弟子无信而求真，谓轻天宝，财身没河源，终不得仙。天科告慎，明详奉行。
　　上清元始变化宝真上经九灵太妙龟山玄箓卷中竟
　　#1此卷原《道藏》本作卷下。据其内容文字，应移作卷中，而以原本卷中为卷下。
　　#2『诽』原作『非』。
　　#3『思』原作『也』。 
　　上清元始变化宝真上经九灵太妙龟山玄箓卷下#1
　　上清九天玄都八圣，游於空虚，灵足超於玉堂，景浮紫澄太玄，玉帝戏参九凤龙车玉舆，乘五色飞云，从十二龙驾，仙官玉女各二十四人，又八鸾白鹄，九凤飞呜云阵，九色之节，十绝华幡，三天宝盖，九天乘骑飞游太空，径造五岳名山。遇与五岳真君，俱说欲诣龟山洞室八景穴中，与太上玉帝真人，於洞室金堂，以绿环誓天，得写洞文，刻名天书。玉字刻以金简之上，以誓玄言。上清太霄琅书，日月飞华，结璘郁仪服芝玄，九母五帝真君夫人，悉来降之。便一日一夕，於龟山之台，天地日月十方大圣真官，同来造此，而敷金床碧席，会诸天大圣。复戏陈云韶百伎，赞叹虚空自然，百音相和，长歌誓曲，唱入九霄，上答天王玉京帝君。灵章一通，便得神仙龟山吏兵千乘万骑，真人功曹，飞行将军，直符吏，玉童神女，使者诸官九亿万众，得九天真符天书玉字，十二凤玄歌之曲，分为上下二卷，藏以金台之上，九天紫室之中，锦蕴金函，钥以银关玉房，以命紫微夫人出以授之。当开此之日，清风披林，三素之云十方耀明，神光玄映金台之室。於是紫微夫人跪而受焉，九天真魔上王而欢跃作礼焉。
　　太清玄老九天正文，自然虚无洞真玉帝君，於玄霞翠羽玉京华山洞室之中敷说正文。尔时有四千万亿金童，九千万亿玉女，侍卫左右。其洞室并黄金荐地，白银为床，天尊来下，黄玄云锦为席，诸仙神王祈请，长跪启问九天玄帝：伏闻太上诸圣太帝，玄歌玉章，耀景丹华，翠凤翱翔，骑龙驾乘，遐造京华上帝，同唱九韶太和灵章，洞玄刻石真文，以喻龟山上元太妙之录，以和九天洞房诸仙，玉虚真王命魔灵幡，校三十二天典日月之籍，云行雨施，天下润泽，百华同萌，碧树琼枝，绿华丹葩，香园果林，七宝三景。上圣天尊，上清玉童，真华玉女，那林琼室，敷化众生。群臣帝王国主，四天玉郎韩司主韩，十方众官仙主，人景百罗魔王，腾飞虚空，覆化众生。覆天盖地飞琼云车，千二百玄龙之舆，雷电霹雳，光耀十方，来降我室，拜跪赞唱。诸天香华，百籁同呜，琳琅瓓玕，自然钟磬，诸天仗乐，七宝三光，百和之音，以相娱乐，以为欢焉。召九天魔鬼邪精天帝，俱侍座侧。飞云羽盖，十二缯幡麾节幢鼓，罗列帝前，诸天和唱，同赞诵焉。十二天尊，众仙正官，各诵赞洞灵琼宝三元章句：
　　回风迅轻盖，十圣从尊游。灵章和神麾，紫舆景气浮。太清诸天尊，倾驾玉京隅。群仙戏天乐，百和自然周。同欢舞云华，众真欣谁喻。玉龟七宝林，唱赞愿同舟。丹景耀日精，令我心踟蹰。仙人诵帝章，此欢莫与谋。诸天咏梵音，眇眇飞云端。群圣歌云曲，玉女唱玄欢。同游王母室，徘徊琼台观。众仙玉华质，粲耀英与兰。玉池漱清泉，昆山宝林焕。飘飘群龙飞，皎皎紫凤坛。夕游蓬菜岛，朝对华景宴。神仙戏东序，流晖寄文翰。
　　上清九老自然洞虚灵真功曹，飞丹华之晖，九老上圣之君，灵应之兆，以皇景帝元空景玉山之典文，人皇元年上甲之岁正月七日，於混沌之台七宝琼林之堂，三元玉帝命九天之文，以授丹老九帝真君，不得招集乱人混同一观，以为上真，一依科法奉命。
　　上清虚洞自然灵飞上部功曹圣宝真人各十万人。
　　上清虚洞自然灵飞中部功曹圣宝真人各十万人。
　　上清虚洞自然灵飞下部功曹圣宝真人各十万人。
　　上清虚洞自然灵飞前部功曹圣宝真人各十万人。
　　上清虚洞自然灵飞后部功曹圣宝真人各十万人。
　　上清虚洞自然灵飞左部功曹圣宝真人各十万人。
　　上清虚洞自然灵飞右部功曹圣宝真人各十万人。
　　上清虚洞自然灵飞都部功曹圣宝真人各十万人。
　　上元自然洞真玉帝虚灵上部直符吏各九千万亿人。
　　上元自然洞真玉帝虚灵中部直符吏各九千万亿人。
　　上元自然洞真玉帝虚灵下部直符吏各九千万亿人。
　　上元自然洞真玉帝虚灵前部直符吏各九千万亿人。
　　上元自然洞真玉帝虚灵后部直符吏各九千万亿人。
　　上元自然洞真玉帝虚灵左部直符吏各九千万亿人。
　　上元自然洞真玉帝虚灵右部直符吏各九千万亿人。
　　上元自然洞真玉帝虚灵都部直符吏各九千万亿人。
　　洞清皇虚真景上部灵飞使者各八千九亿万人。
　　洞清皇虚真景中部灵飞使者各八千九亿万人。
　　洞清皇虚真景下部灵飞使者各八千九亿万人。
　　洞清皇虚真景前部灵飞使者各八千九亿万人。
　　洞清皇虚真景后部灵飞使者各八千九亿万人。
　　洞清皇虚真景左部灵飞使者各八千九亿万人。
　　洞清皇虚真景右部灵飞使者各八千九亿万人。
　　洞清皇虚真景都部灵飞使者各八千九亿万人。
　　上真九老上清皇真玉帝上灵飞琼自然羽盖各九亿万重。
　　上真九老上清皇真玉帝中灵飞琼自然玉舆各九亿万重。
　　上真九老上清皇真玉帝下灵飞琼自然云軿各九亿万重。
　　上真九老上清皇真玉帝前灵飞琼自然云軿各九亿万重。
　　上真九老上清皇真玉帝后灵飞琼自然绿軿各九亿万重。
　　上真九老上清皇真玉帝左灵飞琼自然凤翼各九亿万重。
　　上真九老上清皇真玉帝右灵飞琼自然飞虬各九亿万重。
　　上真九老上清皇真玉帝都灵飞琼自然龙轩各九亿万重。
　　清虚玉京上灵丹检赤符龟山上部将军各九千万骑。
　　清虚玉京上灵丹检赤符龟山中部将军各九千万骑。
　　清虚玉京上灵丹检赤符龟山下部将军各九千万骑。
　　清虚玉京上灵丹检赤符龟山前部将军各九千万骑。
　　清虚玉京上灵丹检赤符龟山后部将军各九千万骑。
　　清虚玉京上灵丹检赤符龟山左部将军各九千万骑。
　　清虚玉京上灵丹检赤符龟山右部将军各九千万骑。
　　清虚玉京上灵丹检赤符龟山都部将军各九千万骑。
　　玉清上元飞行混沌紫虚华景上真玉童龟山洞真人各七千万乘。
　　玉清上元飞行混沌紫虚华景中真玉童龟山洞真人各七千万乘。
　　玉清上元飞行混沌紫虚华景下真玉童龟山洞真人各七千万乘。
　　玉清上元飞行混沌紫虚华景前真玉童龟山洞真人各七千万乘。
　　玉清上元飞行混沌紫虚华景后真玉童龟山洞真人各七千万乘。
　　玉清上元飞行混沌紫虚华景左真玉童龟山洞真人各七千万乘。
　　玉清上元飞行混沌紫虚华景右真玉童龟山洞真人各七千万乘。
　　玉清上元飞行混沌紫虚华景都真玉童龟山洞真人各七千万乘。
　　紫皇玉京虚无自然九色上仙丹景九华玉女各七千万重。
　　紫皇玉京虚无自然九色中仙丹景九华玉女各七千万重。
　　紫皇玉京虚无自然九色下仙丹景九华玉女各七千万重。
　　紫皇玉京虚无自然九色前仙丹景九华玉女各七千万重。
　　紫皇玉京虚无自然九色后仙丹景九华玉女各七千万重。
