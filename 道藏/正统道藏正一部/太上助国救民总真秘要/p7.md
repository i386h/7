<!-- { "loadSidebar": true } -->
　　锁龙符使，三目，披发，银甲，乘金翅乌朱雀之气。可使锁断水妖水怪，伏垫蛟龙鱼怪之类。置符之处，水怪等并不敢冲犯。
　　撼山符使，四目八手，骑火龙，乘黑云，从官将吏兵三千人。可使穿地撼山，五岳大山，风雨摧折，不可妄用此符。
　　捉神符使，披发，带金甲，目有火光，手把斩妖剑，乘火云，走如飞雷。可使捉鬼神石铜山精，莫不裂碎。
　　阴符使，裹朴头，仗剑，着皂绣衣。乘符魄随逐兵吏，驱断鬼怪，莫不尽灭。
　　阳符使，裹朴头，仗剑，着紫绣衣。乘符魂随逐兵吏，断诸惊怪魇魅，立便消除。作两像篆，此乃天之告命之文，天之真信，三光之灵文也。缚龙符使，此一符，乃太一元君铁索锁怪之秘文者也。用之看下文，不可妄传此符也。
　　太上助国救民总真秘要卷之四竟
　　太上助国救民总真秘要卷之五
　　洞幽法师元妙宗编
　　上清隐书骨髓灵文中
　　五狱符
　　五狱符者，用金木水火土五行之炁，以结狱，禁摄邪祟奸恶鬼灵。各随时之旺相所主，而书符建狱，可以考驱征应也。
　　土狱符
　　朱书黄纸先以钉钉於狱内，然后布灰。
　　凡作土狱书此符，先想见符使绯抹额，皂巾朱衣，执铁棒，自空而降。次存笔为黄龙，口吐光炁，而成其符。欲下笔，先念咒七遍，又念土星名七遍。而书符临煞笔，又念土星名三遍，念三缚字七遍。咒曰：
　　唵□啰钵竦那夜野大陁阿孽帝灵啼帝唬啰耳呀提唵伊醢娄醢煞煞婆诃取炁。土星名军咤利。此是土星名讳。三缚。书符煞笔，念此二字。
　　木狱符
　　朱书青纸上，置於狱内，然后布灰。
　　凡作木狱符，存岁星自东而来，降下化为青炁，灌顶中而入后，想自己顶星冠，着青衣朱履，左手执青圭，右手书符，想笔作青龙，口吐光炁而成符。欲下笔，先念咒七遍。
　　太上治书此字，念太上老君敕，取炁吹。七统书此字，念七星敕，取炁吹。煞鬼书此字，念天煞地煞年煞月煞日煞时煞。便取天刚炁吹，各七遍。急召。书此念：急召天下一切无道鬼神，东方青灵神炁摄。取炁吹。
　　火狱符
　　墨书此符赤纸上，置於狱内，然后布灰。
　　凡作火狱符，先存南方真火之炁，自南方而来，如练入眼中，灌注遍身，火发光焰。又想身成三头四臂，后想笔为火龙，口吐光炁而成符。欲下笔，先念咒七遍，后书符。咒曰：
　　唵叮啰檀曩呾啰夜野尾钵咤吽婆诃。取炁。煞笔念南方丹灵神炁摄。念七遍取炁。
　　水狱符
　　朱书此符黑纸上，置狱内，依法行持
　　凡作水狱符，先存北方玄真之炁，自北方而来，如练入耳中，灌注遍身。玄光之炁，霭霭然忽变身为天丁，左手仗剑，右手书此符，想笔为黑龙，口吐光炁而成符。欲下笔，先念咒曰：
　　辰星见祥，万鬼伏藏。天帝召汝，孰敢隐藏。一切凶妖，赴狱见形。急急如律令。煞笔念北方玄灵神炁摄。七遍取炁。
　　金狱符
　　朱书此符於白素上，置於狱中，然后行持。
　　凡作金狱符，先存白光之炁，自西方而来，如练入鼻，灌注遍体，如月之光华，忽变形为太白星，冠素服。左手搯追鬼诀，右手书符，想笔为白龙，口吐光炁而成符。欲下笔，先念咒七遍。咒曰：
　　太白皓灵，收摄邪凶。不正之鬼，天地莫容。金虎扬威，摧灭妖锋。一切隐恶，神吏追穷。急急如律令。煞笔念西方素灵神炁摄。七遍取炁。
　　右此五符立狱，并先安符於中间，次逆步二十八宿，丁纲而绕之。凡起此狱，亦书此符，烧与病人吞服，依五行水一火二之数用之。
　　建五狱法
　　凡立五狱，申奏文字，并依天心法天狱法式施行，方位同前用之。狱圆阔三十六寸，以符安狱中心，符上罗细灰，厚二分。内水狱，用三斗大净新盆一只，不侵漏者，盛净水七分，用大明照子一面照上。朱书山精野怪符一道，符在口后。着在盆心。点长明灯一椀，浮水面上。油尽再添。盆上横法剑一口，用皂罗一匹，皂绢亦得。五方纸钱共一束，步马五匹，系於空中，去盆上地面相离四十九寸。如木金土火狱，只用照子放灰上，灯一盏，虚架照上。剑卓灯旁，彩随方色，余依式。
　　立五狱榜式
　　北极驱邪院榜：晓示承帖神将大判官等。
　　当院於今月某日某时，具状飞奏
　　上天，及申东岳，牒都大城隍，乞差神将判官吏兵等，收捉某人家为祸邪祟鬼贼，赴此狱中显现踪由，分明报应，仰干系等神吏知委，以凭申解者。
　　右晓示承帖神将大判官吏兵等众，各知委。
　　太岁某年某月　　　日时
　　榜。
　　法师半衔　　　　押。
　　狱样图
　　建狱毕烧追鬼符符在天狱式
　　建狱启祝
　　凡建狱毕，然后焚香变神步七星纲，如前法。陈述建狱因依，搯都监诀，默召城隍，丐本家司命，五道土地；邻近社庙等神，分明指挥神将吏兵等，责勒近限，须管於限内，收捉为祸邪鬼，上狱显现踪由，分明报应。以凭申解，不令懈慢，稍有不依，今来指挥应干系等神，一例申送泰山根究，知情断罪，禀此奉行。
　　立狱祝，与天狱咒同用。狱内验鬼迹，亦同本法。如经两日，未见报应，依法再申牒，催促施行。
　　召山精野怪符
　　此符用朱书，搯玄武诀，想身为真武，披发，手仗三昧火铃神剑，足踏龟蛇。搯天丁诀，召天丁力士，四直神将，想在左右。先发诀，抛斗，以纲在前，指有鬼神处，后至案前咒曰：
　　吾佩太上印，速赴此间，行神布炁，断鬼除妖。四直使者，六丁六甲，为吾急召，速赴坛前，吾在此间卓剑相待。急急如律令。念咒毕，想六甲六丁及四直神将符使吏兵，遍往搜罗，驱赴坛下。符用朱书。
　　散形
　　金
　　火　土　水
　　木
　　阴斗名 二十八宿 吞魔食鬼收捉一切邪道
　　聚形
　　此符追召山精野怪。建五狱，可书照上。
　　追风法
　　凡人或有路中逢恶风，此夭恶神之所作也。如与人为祸，即搯天丁诀，想身为天丁力士，结天刚斩鬼印，想四直神将驱定为祸邪怪，抛阴斗罩定，以金刀诀印斩之，其风分为两段。再以阴斗罩金刀印斩之，其风自坠，或分散下，必有血。
　　驱雨法并符
　　凡少雨旱，先於壬癸子丑日作醮。先五十六步纲仗剑，想身为天丁力士，朱衣赤舄，向当日辰上呼功曹，及先掷此符於所在江河中，其雨自作耳。此符朱书铁板上，作之。
　　拜章法
　　凡行符治病，驱逐强恶之患，必须斋沐，严庄净衣，设坛置醮，上章行事。仍先吞解秽符：
　　右书符时，静心向王方闭炁，啄齿三通，以朱篆二道。篆毕一符，烧投沐浴水中洗身。以朱内净水盏中吞服，洗荡五藏，洁涤内外邪秽之炁耳。
　　次掐三台诀，诵咒，书都匠符，随诀诵三台名虚精、六淳、曲生毕，次诵咒曰：
　　天地运用，日月之精。光彻四海，能斩邪精。斩妖去病，身有光明。神水既作，万祸灭形。急急如律令。咒毕，即握笔书符。
　　阴阳日都匠符二道
　　刚日朱书
　　柔日墨书
　　右二符，阳日，以朱书阳日符。阴日，以墨书阴日符。每书，用其日符二道，一符烧之成灰，净水调服，一符铺拜章案。下书时，勿令杂人见之。
　　伏章法
　　凡上章朝天，法师具法服，就案步斗纲，身在斗口，放章案上。先存己身为驱邪院使，伏地冥心，存二童子执剑持印，并龙虎朱雀玄武在其前后左右，日月之华映照两目，五星在头，青黄白三色之炁绕身，九色圆光出於项后，内外洞彻，即见上元唐真君执符居前。左，中元葛真君，执戟居前。右，下元周真君，执节居前。中，直使功曹，左右使者，金童玉女。章中从事，身中五体，真官神将君吏，箓中法中神将官吏，金刚力士等，布列围绕前后。次存己身驾丹琼车，乘赤红之云，自西北而升。初入刚风世界，见日月交映，黄道坦直，入五色云中，过天门。次经欲界无色界，过种民之天，皆有七宝琼林，森森然夹道，灵风振之，自成音韵。过黄道，比有紫云成盖，遥见金阙门，题之太清太极宫。当去阙百步下车，留侍卫官将不进，唯与旬中玉女，捧章玉童，赍章函前引，急趋入阙门。次入金阙第二重，题之太上三天门下，即不入此门。次向西，下诣太元都门。入门之北，天枢院，见大殿下，谒正一张天师，拜陈上章之因。天师称善，即自殿门东出，回步北向，诣凤阙下。少顷，见玉童一人，朱衣黑冠，自门而出，就捧章玉童手中接章函，入进太上御前。次有领仙侍郎引见。
　　太上戴九德之冠，着九色云霞之帔，正殿而坐。左右二真人侍立，群真翊卫。太一朱衣，在太上前览章文，又自密陈章中之意。
　　太上宣太一，於太清玉陛下书依字，即於玉殿右阶，付今日直官曹官毕，即拜辞。
　　太上次出辞天师，即与向来门下官吏抃跃还车。经历所来威仪如初，至案前称以闻，再拜兴。
　　太上助国救民总真秘要卷之五竟
　　太上助国救民总真秘要卷之六
　　洞幽法师元妙宗编
　　上清隐书骨髓灵文鬼律玉格仪式下
　　凡十门。共一百一十五条。
　　道法门二十七条
　　诸行法官，乃阳行阴报，并依式岁考功绩，如能止邪抑非，治困拯危，度死超生，含灵受赐，解除冤仇者，依仪迁职。如傍循私曲，随曲随恶长奸者，许三官紏察，以闻当议，重行黜责。
　　诸发遣文字，危急行札子，限当时。谓病笃，会问阴府天曹，命数延促之类。次紧牒城隍，限一日。次申东岳，立狱催鬼神，限二日。常程给限，并不过三日。辄有留滞半日，杖一百。涉私故，徒一年。情重者，加一等。在道阻节者，以其罪罪之。
　　诸应管东岳差到神将吏兵，三年一替，一年一替者听。并具劳绩过犯，报本岳考察赏罚。仍於去替一月前，预差替兵。愿留再任者，关本岳。应替不替，不应替而替者，杖一百。有故者，勿论。
　　诸神将被命报应，稽迟者，杖一百。缘事害人，受赂者，徒二年。天兵将吏，仍具所犯因依奏闻。
　　诸行法事，有不便者，不得擅行改易，即时奏请，以俟报应，谓如遣鬼不去，即符使不灵神之类。违者徒二年。非行法官，辄干预者，徒三年。
　　诸差使鬼神不任职，误取生人魂魄，或令发狂致疾者，流二千里。因而害人性命，加二等。毁法不遵者，处死。
　　诸行法官所至，许带符印。随行在处，称行司。应有须索呼召将吏等，辄违戾者，徒一年。干仙班者，具事因奏闻。
　　诸承受文字遗坠者，获时经驱邪院自陈，检会别行，仍责限追寻，不获者，杖一百。限内寻获，与免罪。
