<!-- { "loadSidebar": true } -->
　　元符中，哲庙以圣嗣未立，遣中使资香问公，公书吉人二字以对。中使私谓，吉字十一口也。已而徽庙即位，盖祈御名也。
　　王谌元符三年赴南官试，其妻见公。公曰：且喜王岘。一子了当，是年登第。
　　王待制古为运使日见公，公书行字，笑曰：此字内好使个鱼字，但恐未得他底。其后知衡州。又尝得五年字，移帅广东。
　　吕金部和卿，元符初自维扬来见公，公一见，杜门不出。吕连日作斋醮，至第七会，公忽出云：谢金部作缘事，可速归来，早到家即贺喜。吕以郡官留食，次日晚行至扬州，则其家正罹回禄，救之不及。
　　和州朱霶泽民，元符初问科举，公不答。再叩之，公云：秀才自写得，不须讨字。固问之，公笑曰：交休不肯休，直待雨淋头。后霍仁仲榜登科。
　　泽民尝携吕真人等三画像见公。初展吕公像，问：曾来否？云：曾来。问：如何待之？云：以山东客待之。展蒋仙姑像问之，亦曰：曾来，但差肥耳。如何待之？云：以庸妇待之。展申先生像，问之如前，公云：曾来，以常人待之。三人孰优？云吕公且得。
　　楚州盐城时襄，元符中见公，公云：尔速归，九月间有道者来，尔善待之，仍须布施。襄归，至九月中旬夜烧香，闻户外有人，乃群盗也。襄悟，开户迎之，列酒肴罗金帛遗之。家人悉免惊怖。
　　襄得公咒水二瓶，公指示曰：此一瓶与家人时时饮之。此一瓶候村中疫疾时施之。襄如公言，留其一，凡三年封缄如故。忽大疫，襄取水施疫者，新香异常，饮者皆愈。水尽，瓶中有鼠骨一副，其白如雪，不知所从来也。
　　元符三年秋，道士许若谷、徐若虚等数人，从公行殿庑间。公忽谓许曰：尔不可压徐师。许皇恐而避，时许为道监，徐在众列。至政和问，徐被命为右街都监，而许为道正。宣和初，许授金坛郎，而徐除凝神殿授经签书左街道录院事，再迁凝神殿校籍。
　　蔡相元符末，落端明龙图学士提举洞霄宫，来见公。方至观门，公即出迎。蔡求字，公书齐到帝前，而帝字直下一画分二脚。又尝遣人语之曰：东西二府枢密相公。至祟宁初，与元度俱被召，已而拜相，而元度除枢密。又尝得三十二天字，后除丞旨，迁左辖，拜右相，皆十二日也。
　　元度尝得仙道贵生字，又尝得昭相字，又得庆相字，后拜昭庆军节度使开府。
　　御史中丞安惇，初有长沙之命，来见公。公但问：请俸几何？安不晓，公徐言曰：不到长沙。未几，果召还。又尝密叩所疑，公曰：速往见蔡家兄弟。时二公方去朝廷，疑为戏语。俄二公召还长二府，安亦继召为执政。
　　道士徐希纯、黄若厚，元符中未披度。公一日各以令纸折而与之，开视各得陈字。崇宁改元，郡守陈了翁访公，询左右有何久侍公者。主首以徐黄二人对，陈曰：此观兴修皆神公之力，二弟子何不与披度？遂令常住进纳披戴。
　　葆光法师全若水，元符间为天庆观道籍，夙有符箓之心，公常以法师呼之。乙酉岁问公，欲退道籍职。公曰：好法师。全过潜山，以符水救人，监司以名闻。后趋阙，赐号葆光法师。
　　蔡相尝拥家见公，公指徐夫人曰：夫人倒地也，扶起夫人。众不晓，至钱塘，徐以疾不起。又尝得军字，除郓州。得坤字，除成都。得北字？除内翰。成都坤维之地，内翰北门学士也。
　　元符三年上元张灯前二日，公以杖尽击毁之。数日，哲庙遗诏至。
　　建州举子朱刘二人赴南宫，公各书一吉字与之。比至都下，朱以疾卒，刘登第。盖刘所得从士下口，朱所得者从土下口，而墨色晦。
　　姑苏举子吴经赴省试，公书云：七十三。逮放膀，第七十三名。
　　虚静冲和先生徐神翁语录卷下竟
　　
