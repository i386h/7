<!-- { "loadSidebar": true } -->
　　范推官迁以书干李南公，久未有报，疑以问公。公书石字，后数日，南公以缙钱诿石丕遗之。
　　李直德诗法言，以未有子问公。公曰买底祠部，不如赐底，又书孔孟二字，后果得二子。李赴楚州盐城宰，见公，公曰汝临替着诽。寻遇元丰乙丑覃恩，改服色，拜勑日乃交印时也。
　　周裕熙宁三年登进士第，久在选调。一日见公，公书八京两字。裕虽知经有八景冥合之句而未晓，公曰此回名合也。是年权淮阳军宿迁县尉，获贼改秘书省校书郎，盖选·阶七等，至京秩为八也。
　　元佑初侍禁王胜，因押纲求见公。公无语，令饮水三杯。辞不能饮，公曰：三盏水不能饮，况他饮一河水耶？胜皇恐，不敢隐，盖其妻李氏妬，溺一婢於水，欲作醮解之。公云如此却好。醮毕之夕，胜与李氏皆梦所溺婢云：神翁度我，我冤释矣。
　　宣徽使张安道休致而病目，遣人赍香求字。公书回鹿刘玄四字与之，经有回跖流玄之语。张以书谢曰：蒙示四字、一见体会来意，将俸历焚。讫旷劫以来贪吝之心，使随此火光俏灭。自此目疾渐愈。
　　参政吕吉甫，元佑初母服阕除郡，闻有台章求字，公书建节二字。吕云：方虞罪逐，敢有是望。公曰：终须建节。俄贬建宁军节度副使，至绍圣改元召帅延安，寻自观文殿学士拜保宁军节度使。
　　吉甫初来拜公，公顾曰善守善守，皆谓使之善守富贵也。已而除藩府，固辞，降之单州，则单守之应；相继迁谪，则又使善守之意也。
　　吕尝得公字，云北都泉曲府中有万鬼群，但欲遏人等，断绝人命门。后自延安得谪。
　　内相苏子瞻初起知登州，来求字，公书来王守三字。又问学道之要，公云闲好。苏公见许道士，求解字。许曰：经云赤书玉字，勑乃王命，公作来字书，则王命将下。果召为内翰，复出守扬州。苏公疑闲好之言，再遣人求字，公不书。后谪惠州，遣子过求字，公不见子由，谓：吾兄信其言，而不能用也。
　　苏黄门子由，自绩溪遣人求字，公书运当灭度身经太阴。俄被召，历侍从至门下侍郎。元佑末出知袁州，再遣人问之，书曰十遍转经福德立降。谓来使曰：过去十，见在十。子由闻之曰：日者谓予，戌运多福，酉运多厄，岂十年后有再生之理乎。未至袁，迁岭表，元符末乃还。
　　道士潘奉真，元佑中累试经未中，公书三十二日四字，后试中时年三十二。
　　三衢进士江纬，欲更名汝真。来见公，未及语，公曰：汝姓江，去工字，安女字即佳。江遂易名，后登第。
　　客省使刘爰，元佑中与其父被谪，求字得执玉把节四字。未几，与父皆得召，爰除内东门司，其父知内侍省。经中有执录把籍同到帝前之语，公以录为玉，以籍为节，盖二公皆中贵人，为节度留后也。
　　宿州陈助教求字，公不书，但连叱之，仍命巨觥盛水饮之。数四，陈生辞，不能复饮。公曰：汝不能饮此，况他饮湖水耶？盖尝利人之财，其人溺水无救心也。陈皇恐，谢公曰：尔负财负命到此，不省是难教化也。陈生遂入道。
　　有一武臣为边将，其家久不得信，来求字，公书重屋二字。既而讣至，官为护柩以归，始悟二字乃千里尸至。
　　齐巡检元佑辛未求字，书羞字，齐母丑生，不瑜旬而亡。再见公，公书羡字，未几齐卒。盖以羡字之上为羊字，其下为次字。羊者未年，次者相次也。
　　郡守周邓初赴任，舟次泗上，公以书遗之。及启封，止云杀人放火。周到任三日，郡有杀人放火三盗，皆得。
　　元佑癸酉，江陵举子见公。公曰：今年八口得解。后榜出，姓名有口者八人。
　　姑苏举子赴省来求字，公曰：汝无虑，华亭土地已备礼迎近矣。是举中第，注华亭簿。
　　供奉和铉有亲戚，相约同见公。和意不欲往，因曰：人岂不自知。不得已；遂同来。公一见，谓和曰：官人岂不自知。
　　陈古元佑中，率众造帐座，献东岳，约郝艇秀才偕行。郝犹豫，来求字，得居字。陈谓郝曰：居者，安之兆也。事毕回至高邮，郝以疾卒。陈载其柩归，始悟居字乃古载尸归也。
　　元佑中，驸马都尉张敦礼以公名奏闻，赐紫服及赐号圆通大师。公不受，常服如故。
　　公尝书一偈示众，云：天地一尺，四海一滴。把眼一贬，不见踪迹。又尝写诗云：遥望南庄景色幽，前人田土后人收。后人不用心欢喜，更有收人在后头。汲汲光阴似水流，随时得过便须休。儿孙自有兄孙福，莫与儿孙作马牛。富贵贫穷各有由，宿缘分定莫刚求。不曾下得春时种，空守荒田望有收。南庄北宅眼前花，好兄好女莫谩夸。我若一朝身死后，又属张三李四家。
　　元佑四年，郡吏陈德仪亡失。海陵宰李元规印纸，限一月寻访。求字，公书才。如此字，至限满前一日於门首官道上获之。是日乃十一月十一日，盖月建在子所得。才字加子为存字，十一为在字。
　　扬州市户锺静，元佑中暴卒，将敛而苏，云：初被追至阴府，证事放还。至中途，护送鬼吏云：何以谢我？静曰：唯有斋牒一道。吏曰：此物亦可。乃以片纸易之，欣然持去。及苏，手中有小纸，淡墨细书两行字，不可晓，乃以示公。公曰：此阴府当钱贴子，其上云：斋牒一道，当钱五百贯。汝速归买纸钱，并贴子焚之。
　　通州海门人鄗庆，贩鱼过海陵，来求字，得禁字。庆谓：所贩槁鱼，何禁之有？比至钱塘遇盗，所有荡尽，后获盗之人乃林小二。
　　道士李八师守柔，善释公字。元佑初，往扬州作龙华会，道俗以事公之礼待之。公忽以片纸书字，折之与许道正云：候李八师归，与之。后数日，李抱病归，许以字授之，书云：已摄北罗邓。守柔连呼死罪，竟卒。
　　右班殿直贾宾，元佑中求字得冯字，又加四点於其下，后得漳泉福兴四州军巡辖马递铺。
　　宣德郎周景，元佑末感寒疾，梦一老人授之以药曰：我特来救尔。及觉，病良已，是时犹未识公。后於给事乔执中家，始见公像，乃所梦者。至绍圣丙子来见公，公一见揖之，曰：久别安乐。周始悟昔年之疾，得公救之。
　　成都道士赛拱辰，元佑戊辰冬录贾善祥所撰神公传记，来求字。公一见曰：何烦作传记，人生无计多事尔，且先作一颂，当为写字。拱辰颂云：神公神公，如月满空。不以目视，照见无穷。公遂书寿德动经四字，公云：尔父母安乐，不须问；德字则尔母何氏，阴德福尔；动则动，静歇灭；经字少工，宜精进。贾师得地祇两字，贾果曾梦授符命，除亳州太清宫土地。
　　僧智通未度时，诣观求出家。问公，公云：汝可为僧。书陈字与之。智通后於资福寺出家，长老道圆度为僧，道圆俗姓陈也。既而来谢公，公云：资福今则寂寥，后有人修造，在向后更有楼台殿阁。又书道字与之，智通谓道字其师名也。道圆死，继之者乃法道，创修资福极华焕。后二十八年，诏郡府各以一寺之甲者，改神霄玉清万寿宫。郡以资福应诏，知宫则道清大师印若绅也。又改塔为郁罗萧台，殿堂门糜皆更新之。公之言验。
　　大夫陈祥作信，倅时赠公诗曰：朝携一帚随我身，暮携一帚扫我室。朝朝暮暮扫不停，尘埃扫尽真仙出。
　　进士周获，元佑八年失解，求字，公书佃字。后三年，陆农师守泰州，周预荐。
　　常州刘道，元佑中来出家，公曰：汝不当住此。书九日乾三字，日字在左。后数年，於京师建隆观九曜院为道士。经中有九日导乾之语。蒋讲元佑中与众人见公，公独招蒋，授以片纸曰：汝用得此字。乃葬字。李八师解之云：岂有两葬事未了乎？其一卯生，其一巳生。蒋泣曰：讲父母皆未葬，实卯与巳生也。即日襄厝不敢缓。
　　维扬城束人姚文质，初未识公。在元丰初，忽见老人扣门，独持一帚云：我泰州徐二翁也，我有一帚生在你后园中，可往看之。姚与公往园中，公指一处曰：此我帚也。姚随所指见蘗竹一茎，生如帚状，回视已失老父所在。遂来见公，如所见老父，而公未尝出也。公曰：彼处可卓庵修行，他日求观中修造。姚即於生帚处结庵，绘公像奉香火，有疑则祷之，无不验。至元佑中，来建三清殿。
　　文质谋迁葬父母，先得一低地，又得一高处。心不能次，各取土一掬。封袖间以问公。文质未及言，公即云：用低地。文质出二土囊，公指其一曰：此土佳。视所封刀，低处也。
　　钱端叔之妹无子，端叔携以见公，公书元始上帝四字。其妹云：我已自晓，止得女子尔。其后果然，盖始字女台也。
　　元佑中，王微未仕，来见公，公即呼曰：王官人莫愁前程。谓一道士曰：请官人道正处吃茶。及再见公，公抚其背曰：他时为州官日，照顾观门一事。微亦唯唯而已。后二十年，为泰州理掾。适本观主首有公事，宪司送司理院。擏悟前语，为尽心焉。
　　杭州人范小五，携一娼姓吕，来求字。公大书云：吕氏无夫，范氏无妻。皆皇恐而退。
　　如皋人籍天从，欠茶客三百千，客讼於官。久无所偿，於其家竹园中自缢，有丁生救之而兔。客闻而怜之，复告于官，乞宽其限。天从自此生计复兴，其后以五百千偿客，客不受余金而去。天从因病炼服秋石，元佑末见公，公曰：尔非籍三乎？批其颊而叱之曰：何故食至秽之物，尔记得竹园中否？譬如彼时，更何恋耶。天从遂悟，乞住观中奉事公。公许之曰：尔可为我作胜事，积少善绿。遂令同姚文质作紏首，造三清殿，更修观宇。天从至祟宁五年七月感疾，求公咒水。公不与，问：尔姓甚？曰：姓籍。问：籍字如何写？曰：竹头下从来从昔。公曰：只用昔字，更使得一夕字，子急归去。天从於二十一日夜坐亡，是日乃己巳。盖昔字二十一日也，一夕从己则死矣。
　　公一日谓修观道士曰：速去真州买木。遂如其言至真州，问之市人，云：今早有木筏甚大，欲得一千六百贯，长芦僧酬一千五百贯，客未售。道士如其价而得之，长芦人再来已不及矣。
　　秀州进士邓巘，元佑中赴举求字，公书羊一夕已四字。是年不第，至辛未年卒。
　　宝录侍宸程若清，初在俦，众人无识者。元佑中，别公归潜山，公以诗饯之，曰：破布襕衫结角提，退毛鸾凤不如鸡。蚌蛤虽然无颜色，内有宝珠人不知。后二十年，程与公赴召，同居上清，赐号宝箓先生。
　　提举刘谊，遣人求字，书林下人三字。谊喜曰：我奉道，昨梦双童饮乳，乃知余宝林下人也。后至楚州卒。
