<!-- { "loadSidebar": true } -->
虚静冲和先生徐神翁语录
　　经名：虚静坤和先生徐神翁语录。南宋未宋卿编。二卷。底本出处：《正统道藏》正一部。
　　徐神翁语录序
　　人生一世间，其所受用，有天有命，有分有数，丝毫不可易。以不能穷理，故不自知之，必就有道者问焉，所谓先得我心者。孔子知伯牛之死，知商瞿之有子，是岂用世之占卜法哉。盖有得於目击者，徐筑在海陵为人书字，示以其人平生祸福，言无不验。翌早时往来江淮，多闻其言，岁月深，知者益少严之。天庆观道士苗希颐，翁弟子也。在翁左右数十年，录其书字藏之。求予删次存其实，以告其徒，今二十七年矣。希颐死，其书为人取去。予来守是邦，获其初药於民间，复次比之。孔子曰：吾不语怪力乱神。夫言而无验怪也，不可知神也，若此可以忘言矣。若言而有验，以祸福示人，使晓然知所避就，岂不可知者。盖古之得道者，穷理尽性而已。理穷则天下之理，一能尽己之性则能尽物之性。故谓之先知，谓之先见，谓之先觉。世人以为奇，而有道者不以为高也。然所以为神翁，岂止如是而已哉。绍兴戊寅三月，桐乡朱翌序。
　　徐神翁语录后序
　　余旧闻海陵徐神翁异，常恨未及多见其说。淳熙乙巳，假守是邦，因得访其遗迹，而略无传记可玫。询之其徒，则曰：吾乡自汉晋以来，仙者接踵。神翁之时，又有陈豆豆、周处士、唐先生相继而出。亦曰：吾东家丘耳，况神翕得道五十余年间，小夫贱隶、妇人孺子得其告戒者，不啻以万数，曾何传录之？有问其尝所见闻者，或云：翁之仙去已七十八年，故老无复存矣。继有以严陵所刊语录示余者，盖道士苗希颐所记，而朱新仲舍人为删次也。虽裒集颇详，而讹缪无以考正。暇日访诸邑子，则有能道其父兄与公弟子之所见闻者。质之苗录，时有异同，而其言则有玫焉。又出其往时乡老潘汝一所为行化状，第严於采择，惜其所记之不广也。因俾取希颐之录，证以所闻，重为编削。其间舛缪乖忤、删正损益者，殆数十处，传疑则两存之。又益以耆旧所传，及《东轩笔录》、《龙川别志》、《孙公谭圃同安志》所载，凡十有八事，与行化状合为一编。攻之坚木，庶以传信。且使是邦家诵遗训，得以去恶就善，亦风俗之一助也。岁在丁未正月旦日，朝散大夫知泰州军州兼管内劝农营田屯田事朱宋卿序。
　　虚静冲和先生徐神翁语录卷上
　　徐神翕名守信，泰州海陵人。年十九入天庆观，隐迹于扫洒之役。尝遇至人授道，日诵《度人经》。有问休咎者，假经中语以告。常携一帚人呼日徐二筑。发运使蒋颖叔，以经中有神公受命普扫不祥之语，呼曰神翁。自是，皆以神翁目之。崇宁二年，诏赐号虚静冲和先生，凡三召赴阙。大观二年四月二十日，解化于上清储祥宫之道院，年七十有六，赠太中大夫，勑葬本州城东响林东原。宣和中，即其地建升真观。
　　嘉佑中，有天台道士余元吉来寓云堂。岁余示癞疾，众皆恶之，公独奉事甚谨。元吉委化，公告于海安镇徐宗晨，得棺以葬，哀之如师。既葬而归，复恸哭，遍拜羽众，下至厮役。已而造北极殿前，取囊衣悉焚之。止衣敝袍，执荧洒扫。或入室闭户终日，若歌若笑，见人必先拜，皆以为狂耳。初葬之明日，徐宗晨见公来谢，乃取疋布千钱欲赠之。公已出门，相望数步间，追莫能及。宗晨疑之，后至观询问，公实未尝出也。
　　治平中，有道人状貌丑黑，雇负广颡，幅巾布袍，杖头挂一药瓢如拳大，云自二川来。问其姓名，但云黑道人。寓赵生邸舍，常至观中。先见知观陈用已用已，每以三十金遗之。次往北极殿下嘿坐，惟公至则与密语，他人莫闻也。岁余而去，谓赵生曰：吾无以谢汝，令汝店中暑月无蚊纳耳。后果如其言，客寓常满。
　　熙宁中，道正冲寂大师唐日严，暮夜巡寮，望厨中若有火光，至则无之。公寝室在厨下，推户视之，见公东向瞑目端坐，犹不以介意。一日乏斋粮，令公往庄所督米，公即往。至日哺时，唐至三清殿后，见公枕帚而卧，呼而诟之。公曰：来早米至矣。唐怒，不复问，诂旦运米者。至云：徐二哥昨日催促，不得少休，适已先归矣。庄去郡往反百余里，唐愕然，乃为公命名，置弟子籍中，人始信其遇异人矣。从而问休咎，或书《度人经》语以对，或不答，或大骂，皆有所谓也。熙宁末，以守信被恩泽，度为道士。公笑而不受，曰我只解扫地耳，力役如故。
　　公每日晚间，於殿堂诸处收香贴纸入房中，信手书字折迭一处。明日有来求字者，以次取而付之。悉酬所问，纸尽人亦绝矣。
　　公扫洒之际，略无奔物，木叶腐者，就拥其根，槁叶则收置一处。每醮罢收拾灯缸之余者，给晨夕碓硙之用。残灶之不可复用者，即紾取膏油。其滓犹不肯卉，收一器中。舂簸之际，粞米亦聚於一器。遇大寒时，聚丐士燃桥叶，取残往散於其上而焚之。仍煮粞米粥，与丐士同食。
　　舒州真源宫道士崔仙翁，名古之，字道光。尝游石幢岭，见松下二人奕暮，与崔一子，令吞之。崔迟疑，行至中路忽见公，遂语其事，示以所得碁子。公取而吞之，过昊塘而去。后崔复至是岭，遇前奕者，大加叱责，崔自此病狂。
　　唐日严延接四方羽流，公或肃清云堂，栩日必有至者。
　　海陵宰沈伯玉，携幼子见公，问有官禄否？公不答，固问之。公曰：金水在命，禄在二十七年。后沈令日者推之，二星果在命，后授官之年如公言。
　　沈宰妻病求字，公书无想观音四字。再请之，又书诵之十过。是年十月，妻病死。沈后看《度人经注》，无想观音乃掌长夜之录者。
　　致仕查驾部，与沈宰同见公公不出。杳叩户甚久，公曰：只见沈官人，不见查官人。二人遂去，未几查卒。
　　观主首以屋宇敝坏，而求见公者日众。遂置柜于公之座侧，期布施修造，公许之。远近施金，日或至万数。然亦有虚日、封缄不动，而所收如常。
　　熙宁中岁饥，观门缺乏。公每旦自出数百金，遗知事市蔬。仆辈意公有私藏，欲窃之。伺公出，潜启其户。有盆水在内，足蹶而仆，尽濡其衣。方振衣间，公忽坐林上笑曰：教你休开。盗者狼狈而走。
　　郡守张次山，有故旧在城都守官。有书来云：成都有一道人，衣弊衣，称泰州天庆观徐二翁。
　　元丰中，蒋颖叔为发运。初见公，问会何事？公云不会。问知祸福否？云不知。问看《度人经》还通晓否？云不晓。问我为官如何？云官人好聪明。再三问之，云宜臧邢。不臧刑如何？公以手扪背，曰瘤子痛说不得也。盖蒋背有瘤，盛怒财痛，至不能语，未尝告人也。乃命二吏掖公而拜之，曰真人也。经云：神公受命，普扫不祥。公可以当之。遂呼为神公，因留诗曰：持帚扫诸尘，经今三十春。怜渠独行意，雌静不先人。为公立守雌堂。或云：吕吉甫赠诗，有为止矜夸独守雌之句，故蒋公取以为名也。蒋又见殿侧有乐子长真人碑，题诗曰：瑶坛三级满苍苔，想像真人饮赤柸。飒飒仙风动杉桧，只应飙驭暂归来。子长旧宅，在今冲真坊乐真桥之侧，盖飞升之地。梁大同中，建乐真观。至唐大中时，徙而东之，今天庆观是也。又公所居，亦在乐真桥之东，故蒋诗谓公乃子长再来也。
　　蒋颖叔尝求字，书龙字。问何故不全？曰后来添之。是年，除龙图阁直学士。再问之，曰且得久而。再叩之，乃加三点。问背瘤如何？曰阁下则下也。后除龙图阁学士，瘤果移稍下。又尝求字，得赤天魔王字，又得负天担石字。问担得几石？曰二千石。未几移帅广州，乃应赤天魔王之语。后入为枢密，则负天担石之验。
　　蒋为发运日，欲开龟山河，心计之久，未尝语人。一日怀此事见公，公遽云：开则便开，何须问人？其意乃次。
　　王荆公遣人求字，书初舒王字四字，如此书。公曰：劝字内不须用人字也。盖经有赤书玉字之句。后公还金陵，舟行。忽岸侧有老人呼曰：相公，徐神翁有书。接书视之，亦如前四字，老人忽不见。未几，公薨。政和中追封舒王，其书验矣。
　　虞尚书策，元丰末罢通州，伴来见公。公书青龙、白虎、朱雀、玄武、狮子、白鹤、罗列左右，日月照明，洞焕室内，凡二十四字。公曰：得也，得也使得此字也。到阙，除大常寺奉礼郎。时方修礼物，见排列青龙、白虎等仪仗，方悟策。又与子沆求字，得三十二过字。时沆年十一，至元符中过省，年三十二矣。
　　元丰七年，举子赴南宫试，求字，书乐出成灰四字。张正议之子大成，得山岳吞烟四字。是举试，乐出虚论而贡院火。
　　尚书范镗作宪使，问公每日食多少？曰饱便住。问有梦否？曰自不受道正顾钱后来不曾有梦。问是修行悟解惟复遇人得道？公不答。再三问之，曰遇人。何年遇人？曰庚戌。今年庚申公度人否？笑而不答。
　　范未有子，求字，公书湾湾二字。岁余，在扬州湾头得子。后再过海陵，见公，公日更去州东三五里，接取个秀才。次日过通州，方至唐湾，又得一子。
　　钱舍人勰持母服，寓居泰州大宁寺，见公求字，书上明七曜摩夷天七字，俄遭回禄。其子东美，尝得公书齐到帝前四字。会勰使三韩，东美偕行，同日谢辞去。
　　经义所检讨布衣刘谷，与公早相识，尝造乐真人堂，问真人安在？公指像之鼻端示之，刘嘿会其意，谓：乐之出没，一气往来耳。刘作诗云：来来来问个空因，一向低头独拂尘。却指鼻端泥一点，笑言便是乐真人。
　　谷尝与公以草藉地，宿於厨中。一夕光耀如昼，见公张口瞪目而坐，空中闻人语云：徐禧入蕃直立死，吕惠卿吃着枸杞夹子。时禧经营边事，而吕犹持服维扬，二人皆谷所善者。其后禧有永乐之祸，而吕更元佑之贬，绍圣甲戌方复官。
　　待制吕益柔未第日，其父见公，公曰五十四好，又云第二人。后益柔第二人登科，五十四乃其排行也。
　　承议王仲京遣人求字，书□字；再问公，公云：速入道，亦恐不及。是年卒。
　　孙升签判任满别公，公曰：做官时着诽。后两任不赴，遇覃恩，赐诽为御史。
　　王和甫求字，书三山字，后提举嵩山崇福宫提举。林处初在京师，见泰州蒋道士有公所书字。处对公像焚香，祷而拈之，得回度五常四字；后除常州教授，再任首尾五年。
　　刘谷壻蒋静待制，元丰中谒公，云：初见公醮坛上，观其屈伸状貌，人也。察其神宇，则古所谓与造物游者。静默然无言，鸶立扬眦以卜之。公方扫地，遂举帚以对。静揖之，即肩帚下坛去。於是，知其真所谓抱一勿失，不以卜筮而知吉凶者。
