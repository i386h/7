<!-- { "loadSidebar": true } -->
　　郡守熊皋之兄待制，本以病访医，且欲归鄱阳。皋以问公，公书丁字，曰：也作得丁字也，作得下字只挑脚是丁字，更添口作可字，若添人则何字？又曰：使此何字不得？只添三点则使得。数日后又来求字，公书道言此三字。后得信，知其兄至真州丁字河卒，其幼子次日又卒。乃验道字缺二画之意，而丁河之微隐若此。　　
　　主簿柳卞尝验尸不实，州将平其事。来见公，欲正月起行。公曰：明年正月。卞不以为然。会运使李琮牒州拘留，劾奏明年正月始得脱去。
　　殿院林旦为淮南漕，求字，公书上尚当党□陵六字。唯□字多一画，后移漕河东卒於上党。
　　佛印大师了元住金山，致书於公。公不开缄，只云好好。又於封皮上书金字十四个，两两相并，授来人持去。复遣人求字，公书二七佛三字，后住金山凡十四年。
　　江阴布衣刘谷，元佑庚午冬，或讽村民以田事进状讼谷，事下淮东宪司。谷惧祸，来见公，公书天字七个，并列者三，其一缀於六字之下。谷默领其意，乃变姓皇甫，逃於庐山。尝至饶州安仁婿蒋静官所，淮宪以闻，有旨治静。谷逃，三年至绍圣，而田事直，静亦会恩乃免。元佑甲戌四月中，公杜门不出，道众请之，曰：候改年号则出。数日，果改绍圣元年。
　　内翰王明叟尝得公书，启封有吕字作□。如此书，后丧一幼子一长女。复遣人问公，公书季秋霜降四字，逮除刑部侍郎乃九月也。
　　绍圣初，海陵举子问公得失，公曰：陆侍郎来满城着绿。次举何昌、言榜、郭观、张知常、李彬、郭元瑜登科时，陆农师典郡开宴召之。中奉查应辰赋诗，有伫看黄霸征为相、须信徐翁语有神之句。
　　李彬朝奉未第时，母姜氏问公，公一见即曰：今年未旺，尔祖有阴德。姜再问之，公曰：候木旺却来相见。是年彬获荐，姜复见公，公曰：却是木旺也。彬果登科。
　　绍圣丙子，尚释之赴维扬试，问公，公曰：我个裹自担，却一个亥生底在。尚是年获荐，而海陵魁王山乃与尚，皆辛亥生也。
　　秀州天庆观道士夏日时，绍圣中求字，得上闻三十三字。是时年二十五，后八年卒。
　　进士陆表民见公，公曰：与尔个实字，视之，作寅如此书。又曰：汝不可用，与汝父可也。已而陆丧祖母。
　　如皋令刘、海陵簿蔡、兴化尉陈，同见公，公书矢字。顾刘曰：尔添口为知。顾蔡曰：尔添巨为矩。顾陈曰：尔添豆为短。未几，陈病卒。刘常任智，故警之。蔡名居厚，后为从官。
　　蒋道感疾求字，书萌字，十月十日亡。
　　州吏孙氏妻见公，未及语，叱之曰：尔何面目来个裹，便还他物亦不及矣。妪惶恐而去，翊日为官所捕。乃数日前，利邢氏女子衣物而杀之。
　　尚释之以小疾访公，公与语曰：道生一，一生二，二生三，三生万物。及送出，连呼马牙硝，其意似有戒饰。及归，有医留药，其汤使用马牙硝。
　　运使张祖求字，书珑字。张自云：龙在土为失水，且珑墓也。寻以疾卒。
　　曹判官舜元见公，得妇夫檐石字，家有二妇人怀妊也。经中有负天担石之语，夫者二人也。
　　权教授鲍由，与理掾吴垃见公。公曰：二官人三教并通。垃云：正为未通，望先生指示一门。公曰：有圆通门、般若门。又历说三教事。吴云：虽然如是，当从何门入？公曰：既是三教并通，又却问从何门入？
　　吴一日诸公作醮，既至观，虑所携镪未敷，欲增之。意未次，往见公。公遽云：舍便舍，又何须问。
　　鲍教授见公，公问：内字上加水为甚字？鲍曰：无此字。又问：内字下加水字为甚字？曰：亦无此字。又问：傍加水如何？鲍曰：汭字。公笑曰：今日正用得此字。既归，太守召食西楼，方即席，观壁间有东坡留题，内陈汭字，适与日相值云。
　　山阳富人杨公佐家，一日闻异香，忽有一老父持帚过庭下，适有淮阳道姑徐道生在焉。杨惊而问之，道生曰：此徐神翁也。公佐前揖，已失所在，唯一木斗在地。乃与道生来见公，即所见者，询其斗则三官殿前柱口斗也。公曰：欲修此殿。公佐施钱数十万重建。
　　高邮桑正国将赴举，问公，公书黄绿简三字。经云：黄线白简。公去白字，而以箓为绿。是岁果中第。
　　胡主簿思问侍其父，致政归泰州。公曰：主簿与潘主簿一般。先是，潘亦侍父致政归乡，父卒。未几，胡之父亦卒。
　　曾司户湛，重九日访公。及退谓公曰：开春当复拜见。公曰：相见明年今日。湛以事濡滞，比再至，则次年重九日也。
　　老囿冯旺，绘公像於家，日荐饮馔。偶一日忘之，翊日自负萝卜来施库下。公见之曰：我倚得尔好，昨日若不得钱家饭，便不饿却我。钱亦日以饭为供也。
　　孙氏子访公，公书日下人三字。又云：尔速归，今日内使得此字也。孙急归，得暴疾，卒於日下。
　　张判官涟罢官，谋舟未得，来见公，公书吉水二字，云：且意就使。张往见郡守，守云：适已差周永船矣。吉水则周永也。
　　郑通判询挈家见公，时一女方及笄。公忽云：母也恋女不得，女也恋母不得。未几，女感疾而卒。
　　报恩寺律僧惟永，与数僧同见公。公顾惟永，取一蒲团若坐禅者，谓诸人曰：尔等不如他会如此坐。众不能晓，后惟永出世住宝宁云。
　　绍圣中，无为军汤安见公，且画公像归，奉香火久之。其子妇有一子三岁，安梦公云：可施此子出家。觉而语其妻秦氏，秦恚以为不祥，未几儿病死。秦氏怒取公像投江中，后秦氏感时疾，得软臂疾。安复来见公，公云：尔妻奔我於江中，谓溺死矣。我却到长芦上得来。安大愧，谢而去。继有潭州贾人刘真见公，公遽云：昨谢汝相救。刘真言：顷至长芦，见文书一轴浮水上，取之乃公像也。
　　陆羲一日遇公於观后门，公问：汝姓甚？曰：姓陆。公曰：尔何不出门外坐，有亲戚来觑你也。又曰：三日二日。羲归三日，果有一亲戚时生至其家二感疾。羲复叩公，公以□字授之。又三日，时生殂於羲之门外。
　　承务郎王安中，尝书姓名年甲求字。公於王安中三字周回，书青龙、白虎、朱雀、玄武八字，曰：只此是也。至京遇大礼，差行事郊坛，见四兽旗正在安中所立处左右前后也。又尝求叹水，公云：此不须咒水，五月五日却用得杨枝水。后归至杭州，以女子病，有僧治之，持杨枝吮水。诵咒是日，女子卒，乃重午日也。
　　丞相张天觉，尝泊舟维杨山光寺前。见岸侧有道人院手，且於中指间取篦掠发，神彩甚异。亟邀至，问之曰：适见掠发者，无乃剑乎。道人唯唯。张云：一观可否？道人如前，於指甲间取一篦子，如白金色，长三寸许，以气吹之，欻然成剑。张接视之，剑也。坐问遽失道人所在。后诣海陵见公，欲问所遇，未及语，公出片纸授之，有洞文二字。洞字中一画移下则为洞字，回乃二口，则知水侧道人乃吕公也。
　　公暇日多立於香柜之侧，忽有两美妇携手而来，歌唱自若，直抵公所。众皆骇愕，久之而去。有陈李二翁在傍，问公：何人耶？公曰：何蒋二仙姑也。众急追，及门而隐。
　　龚深甫司业初起谪籍，生追人求字，公书兴尸起死白骨成人八字。经云：回骸起死。
　　天庆观主首作疏化缘，请公为斜首。公曰：此疏遇有口者即了矣。凡入疏者，或姓或名多有口焉。
　　李七翁者，常释公所书字。一日问公求字，公书是非二字作是□。如此书，李莫能晓。有许道士曰：公以尔所释字，少是多非也。公笑。
　　陈七翁者，亦常解公字。一日侍公侧，公以片纸与之，书过度三界字。陈大喜，谓：经之下文云位登仙翁也。有道人薛谷曰：此非吉也。谷是有病，鹤在庭下。公祝之曰：过度三界。诵之数遍，鹤数日死。未几，陈果卒。
　　姜堰催纲司将校沈福，绍圣初得渭州方士张子皋符水，绝粒近两月。来见公，公书以其尚食税之多七字与之。公意戒其绝粒尔。沈不悟，月余而死。
　　袁承议符赴通州海门宰，挈家见公。符自烹茶一盏奉公，公饮一呷，即授与符，曰：尔等一切吃吃了安乐。符未吃，间道正来揖符，即授与妻儿等遍饮。及归船，家人问曰：适仙生令一切吃茶，独知县不饮，何也？符方省不曾饮，亦不介意。至海门卒，举家饮茶者皆安。
　　绍圣甲戊，天庆作上元醮，三夕十六日斋毕。道士王善祥等，在醮器库豚涤见一人，形貌磊落，衣布袍，至库前长揖。善祥等皆不介意，既去。公至，问曰：何不请道人吃茶？善祥曰：为忙。公咄之曰：此吕公访我耳。善祥追之不及。
　　信州竹宗隐，求字卜出家。公书三界五帝字，曰：可往真州。遂投仪真观。后遇试经，得帝列二字经头。是年试中，披戴盖所挑经头，上则三界五帝，下则列言上清。
　　四明举子秦生，累举不第。问公，公曰：若见张果老乘铁船过海，即过省也。后兔解赴省试，在景德寺坐间，见壁画在后，视之其画如公所言者，是年擢第。
　　道士刘守宁募缘铸锺，问何日可成？公云：三火方得。已而再铸不就，复问公，公云：须是通州。遂往静海，得张冷子者，欲鼓间，忽见公来，众欣然迎之，辄不复见，遂一铸而成。
　　虚静汁和先生徐神翁语录卷上竟 
　　虚静冲和先生徐神翁语录卷下
　　公自绍圣乙亥九月旦，扃户不出，不饮不食，道众叩户，寂无音响。十一月七日，郡守陆农师至，令道正击户，有顷闻警软之音。陆呼曰：佃在此久矣，士民自公不出，忧惶颇甚。遂出相见。陆问之，公曰：作少缘事故尔。数日，有人献紫花石柱四。
　　公初闭户未出，道正许守节亦扣户拜请。公既出，谓陆守曰：侍郎此人难教化也。遽索酒，陆守疑其素不饮，今索之必有谓。亟取酒至，公亦不饮，乃曰：此坏人之物也。陆云：在神公莫不然否？公曰：也则不得，此与财无异，至此不戒，是难教化也。盖专以戒守节耳。又索纸笔，写云：或先品空二字，守信生多吉，难感谢泰州许寿澄提携，向后去不得野，进退艰难，遂发虔心，追荐先亡久远，绍圣二年十一月初七日为。据共五十二字，授与守节曰：今日使得，后数日复取去。皆莫能晓。先是元佑末，重建三清殿，公谓守节曰：尔可退却名目，将衣钵尽施造殿。守节不从，至此又戒之，亦不悟。明年十一月初七日，守节死。
　　姜堰兵子王立病将死，其妻入郡市丧具，邂逅邻媪李氏，同见公。公云：王家家计，却是李家底。及归，王立病愈，而李氏子亡，遂以王氏棺殓之。
