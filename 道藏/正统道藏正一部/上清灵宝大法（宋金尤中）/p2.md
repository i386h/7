<!-- { "loadSidebar": true } -->
　　允中於出世之法，登升之诀，未之闻也，但世之所行，幸颇识邪正，今成是编，深以市道为戒，不敢故行隐落。凡灵宝之修存功用、救苦斋修，亦已备述。不至大段疏阙，理当而有据者，一毫不遗。论怪而无根者，虽详不录。意义相续者，不分两卷。法之相须者，不敢离析。旧书分散，则取而序之。事涉别书，则考而释之。疏出条目，悉可按行，所其法中科禁至重，自来不存简策者，亦备存条目。成书之后，录奏上玄，告闻三界，对天立愿，广宏至教。为学之士宜广见闻，况今名山福地，僻境遐方，隐迹林泉，混尘朝市，有道之士，岂无其人。患不能广参徧历，别识仙真而已。第亦须稍知，今之诸方，在家出家嗣行灵宝者多矣，而灵宝之法，今又几家。然后考自己之所得邪正浅深，亦不可略见。假使专执先入之说，而非他人，身坐井中，而作天论，则非有心於教者矣。学者更能平其心志，审其端绪，毋致日趋於乖真叛道之途，实允中之至愿也。允中经籍度三师，乃中原之宗派，已叙其姓名於卷末，允中非敢出私见，以诳世人。盖以师授之旨，多口传而心记，恐岁久泯没，故次序古书，而略隐於其中，为教门而设也。
　　洞玄灵宝弟子南曹执法典者权童初府右翊治金允中序。
　　上清灵宝大法卷之一
　　洞玄灵宝法师南曹执法典者权童初府右翊治金允中编并论义
　　本法戒律品
　　十戒
　　一曰执心平等，不得自欺。二曰忠事君师，孝敬天地父母。三曰慈仁及物，贫俭节身。四曰清静端直，不得阿党。五曰敬遵上法，深信修身。六曰敬重鬼神，不得轻侮。七曰凡所衣食，皆是元始祖气，不生外想。八曰灰水荡秽，不用修饰。九曰口诵心拜，毋使形劳。十曰七日大定，神光湛然，见玉清圣境。
　　十二善
　　不杀，不害，不嫉，不妬，不淫，不盗，不贪，不欲，不憎，不，言无华绮，口无恶声。
　　允中尝谓饰躬谨行之士，所当为何。独志於奉法行科，而后方能迁善远罪耶。盖修仙之道，非止於尽世法而已。欲得内贞外洁，表裹洞然，始可进道法之阶梯。甚至高真上圣，尚斋戒累功。故戒律者，养成德性，检束身心，学者所当先务。圣人治世之法，必始於修身齐家，然后可以治国平天下，莫不由中而及外也。今以本法戒律为第一品，若使行之不修，身之失正，则居不能令妻子，出不能信朋友，又其可对越上帝，以交神明哉。道典戒律，散诸经诰中，条目繁多，不应悉录，灵宝本法，合随经入戒也。其十二善，有一本除去言无华绮，口无恶声外，以不杀不害等为十戒。又旧本於其条下，悉加注解者。盖此十二事本为修真法子而设，只据正义而行，有何不可，固不必详加训释。或议论稍失本旨，反致迷误后人。故今删去，专存本文尔。
　　七事区贯品
　　一明元始祖气，从何先化玉字，而后发生万物。二明生育混沌，陶冶万物。三明灵宝自然，生成图书，总括万象，为三才机纽。四明灵宝为三洞祖教，出生一切圣人。五明人身体法元始，造立混沌，圣胎法身。六明元始祖气，无形之先，作何比拟，降质成气，化生万宝，今世作何体状，复采炼此气为丹，饵之登真。七明得灵宝之道，上则白日登晨，次则长生度世，或得尸解，及经中备有万法。
　　允中切详，灵宝虽为中乘之道，实贯通三洞，总备万法，端本澄源，学者当知其始终。道之未形，先天先地，自然祖气，化肇万生。及其结气成文，凝云作篆，於是图书焉，立教垂科，度人接物，以法为用。但法出於经，而经涵道妙，岂独区区於斋修禁咒之间而已哉。傥能深彻玄机，稍窥灵奥，要须因法以知经，因经而悟道，知道中之道，则超三界六极之外矣。我之一灵，本不蒙昧。我之一气，自合道真。后世狂妄之徒，多为虚无诞谩之说，使人不能测，矫伪万状，惑乱世人，自汩其真，自戕其性，可不惜哉。故今先以戒律开其端，次明七事，以先知经之体用。然后考四译成书之旨，是法之门户也。此何行中编经法之次序云。
　　四译成书品
　　第一玉字生於虚无之先，神文隐於混沌之内。至赤明开图，元始宣演秘讳，系第一译，为大梵玉字。第二道君标叙玉字秘讳，天真皇人书其文，为第二译，号诸天八会之书。第三道君撰次灵宝成经，为第三译，号云篆光明之章是也。内王母下受黄帝，龙威丈人授大禹灵宝五符，并在经内。而於经之本文，无所更易，故不谓之译。昔黄帝问道於峨媚，亲见皇人，再蒙指授。及太极真人授道於左仙翁，亦非译经，故亦不谓之译。第四汉元封元年七月十五日，西王母以此经下授汉武帝，帝不晓大梵之言，遂改天书玉字为世书，号第四译。
　　允中考详《灵宝度人》一巷，自古经法传记，皆以为四译而成书，理甚明白，不容附会臆说也。虚无之先，无光无象。赤明之后，玉字方彰，此第一译也。天真皇人书为正音，此第二译也。道君撰次成经，此第三译也。王母下授汉武帝，方易以成世书，此第四译也。自兹以后，经传人世，不复更有增损矣。而天台却独立一家之说，见其经纬仪范第十七品，增作五译，既称妙行真人集符图於中盟箓，又称妙行真人三洞经为灵宝大法，此则妄矣。太极真人徐来勒，传灵宝之道付葛仙翁，犹天师传正一之科，三茅二许受洞真之绪。此乃三洞传教之宗师，而非《度人经》中之第五译也。且译之为义，谓传言一也。释彼之文，为此之字，如译人辩四方之音，亦此义也。若《度人经》降世之后，初不曾有五译，岂敢甘心以从矫伪之论，故止据古书编叙。
　　经文序例品
　　藏金玉以镇五岳，投龙璧於海渊，铸九鼎以安九州。
　　右三条上为帝王行道，安镇国祚之例也。
　　天地运终，星宿错度，日月失昏，四时失度，阴阳不调。
　　如此五条，上消天灾之例也。
　　除病，谓经法以康和也。解毒害。谓消禳分野刑害之炁也。度尸。谓九炼之法，以迁升也。
　　如此三条，下禳毒害之例也。
　　上升朱宫，飞升金阙，飞升南宫，游宴玉京，游行太空，度上南宫，飞升上清，逍遥上清，度品南宫，飞升太空，魂度朱陵，游行三界。
　　如此一十三条，升度之例也。
　　咸得长生，全其本年，皆得度世，却死，门户兴隆，曾祖受度，便得神仙，延寿长年，尸解，得为九宫真人，国祚太平，位登仙翁，魔王敬形，太阴炼形，为圣君金阙之臣；万神朝礼，魔王保举。
　　如此一十七条，功德应感之例也。
　　赍金宝质心，告盟十天。
　　如此一条，传度之例也。
　　允中按：旧书以斋金宝效心盟天而传，及依玄科四万劫一传，又告盟十天而传。分为三条。盖在经序则言上天所宝，不传下世，至士赍金宝效心盟天而传，乃谓受传合应如此。至经中则言依玄科四万劫一传，若有至人赍金宝质心，依旧格告盟十天：然后而付焉，此正言传度之格也。不应别出，今止存一条。
　　身则被殃，殃及九祖，泄慢堕地狱。
　　如此三条，获罪之例。
　　经内明大道元气之母，生根秘讳，玄真玉女之妙，具有礼乐器用之物，形名度数，兵革五常之道，先天以备，天真皇人循体之也。中古述作治世之教，大道於是乎隐，不知其源，出於先天也。经中大梵隐语六十四句，出於大梵开图之先，有数之始。呼吸之息，契合阴阳，息之数见於脉。故一呼三寸，一吸三寸，推而至於丈尺，於是积分为寸，累寸为尺，以见於物。律历度量权衡，五纬七政，八卦九宫，二十四气，自兹而生。圣人则之，故制器之道，因财为尺，因指为寸。经内备有万法，阴丹阳丹，天文禁戒，吉凶像影，占往知来之术，济幽拔显，招真致灵，福国宁家，康时阜物，镇禳保度，悔谢请祈，莫不备焉。西灵龟母译以世书，而授汉武帝，故经中多从汉制。
　　允中切详灵宝大法，总录奥妙，备载条科，盖其类例不离於经。一事一诀，皆隐经内。今略出大槩，为法之张本。序例后一段，总说经之体用。天台只增其言辞，作宗师密告第四十九品。彼既不深详义理，又不广览众编，遂敢妄称宗师密告，不知乃叙事之辞尔，又非行用之诀。其人见书不博，遂自以为奇秘。今止依经以为序例而已，不敢作密告以罔人。学者既於此见经之大略，然后进步於经之施用，是亦为学之序尔。
　　上清灵宝大法卷之一竟
　　上清灵宝大法目录
　　洞玄灵宝法师南曹执法典者权童初府右翊治金允中编
　　上清灵宝大法卷一
　　本法戒律品
　　本法十戒　　　　　经中十二善
　　论法以戒律为先其戒条不必训释恐失本旨
　　七事区贯品
　　发明经中七事
　　论七事乃经中之大体
　　四译成书品
　　译字成经节次
　　论别本称五译出於诳妄
　　经文序例品
　　安镇国祚四条上消天灾五条
　　下禳毒害三条
　　升举之例一十三条
　　功德应感一十七条
　　传度盟授一条　泄慢获罪三条
　　论别本以序例为密告大不当理
　　上清灵宝大法卷二
　　分章释用品
　　叙玄章第一　　　启运章第二
　　真应章第三　　　定极章第四
　　还元章第五　　　重玄章第六
　　演梵章第七　　　宣秘章第八
　　上圣章第九　　　至学章第十
　　劝学章第十一　　赞玄章第十二
　　条诵章第十三　　上学章第十四
　　畅微章第十五　　效盟章第十六
　　玄局章第十七　　三元章第十八
　　行道章第十九
　　上清灵宝大法卷三
　　洞玄章第二十　　赤文章第二十一
　　大梵章第二十二　梵炁章第二十三
　　招真章第二十四　宝讳章第二十五
　　受度章第二十六　卫真章第二十七
　　玉历章第二十八　流化章第二十九
　　升玄章第三十　　契玄章第三十一
　　成真章第三十二　挹华章第三十三
　　天宝章第三十四　普护章第三十五
　　阴炼章第三十六　保镇章第三十七
　　至言章第三十八　大洞章第三十九
　　感应章第四十
　　论别本以分章为训解不识义理
　　上清灵宝大法卷四
　　七经八纬品
　　七经之条　　　　八纬之目
　　论别本不载七经之条其八纬之目大不同
　　元纲流演品
　　叙流演之源
　　元纲升神之路体合人身
　　元纲流演图二
　　升神飞步朝谒秘法
　　论别本升神朝谒止以泥丸为上天大失本旨
　　玄穹主宰品
　　三境所治　　　　吴天北极天皇所
　　论别本所改上帝名传不合经典
　　上清灵宝大法卷五
　　三界宫曹品
　　上界诸天宫府　　中界山岳地府
　　下界水府治职
