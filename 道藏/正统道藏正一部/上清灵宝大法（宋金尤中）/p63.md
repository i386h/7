<!-- { "loadSidebar": true } -->
　　伏以灵章演奥，品物化形。香有返魂之功，花见山林之药。果成火枣，饮变太和。天降於灵光，水还於金液。食之而神炼，享之而仙飞。乃妙道之玄功，实上真之神化。谨依科式，普用施陈。
　　奉献诸天无价名香
　　返魂名香，返生名香，妙洞真香，天宝名香，苏合名香，婴谷名香，七宝名香，香气氤氲，用之无尽，周流十方，以用供养。
　　奉献诸天上妙奇华
　　金色莲华，阆苑奇华，碧蕊金华，琼玉艳华，凤林仙华，大妙奇华，小妙奇花，七色莲华。华气芬芳，用之无尽，周流十方，以用供养。
　　奉献诸天琼林珍果
　　空洞灵瓜，万岁仙桃，金紫交梨，元光素柰，赤灵火枣，飞丹紫榴。食之无尽，周流十方，以用供养。
　　奉献诸天四种香饭
　　丰山香饭，龙山香饭，浮山香饭，太和香饭。香气布丰，食之无尽，周流十方，以用供养。
　　奉献诸天七种宝浆
　　日精宝浆，月华宝浆，星精宝浆，甘露宝浆，金液宝浆，灵光宝浆，玉匮宝浆。香气布丰，食之无尽，以用供养。
　　伏以仙华异果，香饭灵浆，假经咒以资熏，召魂灵而祀享。想承祀拔，尽得沾濡。故有合景神真，揖三宝而制七魄。云宫妙咒，整三部而养七经。返炁聚神，炼形易质。更慈听法，前即朝真。奉对灵仪，再伸演诵。奉为亡灵，上资往生仙界。念天尊说三光
　　咒：
　　回首仰元罗，合景挹灵芒。拘魂制七魄，思脐定中央。行住履虚无，寝息宴玄房。饥愤黄蘗华，渴饮琼林浆。神旌命人魔，合体炼真光。复照观大空，长在空中游。圆通泯波际，真华靡终期。杳杳无终始，行者当明知。寂寥忘理教，应运蒇弘规。鉴道不自超，要当先所施。会归无二处，随心自合离。
　　奉为亡灵，上资往生仙界。念生魂育魄咒：
　　灵芝无根，众妙之原。中凝七魄，上结三魂。二十四真，出入无门。杳冥之内，恍惚元精。随劫存亡，逐炁而生。外凝混朴，内养七真。五神植华，三台敷荣。紫霞素童，反胎归婴。腾云而升，跨雾浮空。中有玉真，号曰神功。左挟无英，右卫白元。玄兽遏后，丹禽拥前。上浮翠盖，下拥金莲。香云凝空，甘露无穷。用之无尽，寻源不终。
　　伏以灵宝为万法之宗，度人乃三洞之要。深出乎众典，妙极於中篇。造化以之推移，劫运因之保制。凡夫修之得道，幽爽仗之成人。尘世通津，九天宝笈，敬伸讽诵，专用荐资。
　　讽大梵隐语回向
　　上来咒供香羞，关宣秘典，归投妙道，资荐神仪。伏愿获听灵音，俓承道癊，死生不惑，冲飞流火之乡。神识无停，过度福堂之上。更回余泽，普及后昆。为上因缘，志心称念十方灵宝天尊，不可思议功德。
　　立炼度坛
　　旧仪以火炼丹界天尊，太乙救苦天尊，九幽拔罪天尊，朱陵度命天尊，十方灵宝天尊，法桥大度天尊，金阙化身天尊，宝华圆满天尊，逍遥快乐天尊，环而为坛。却以法师九圆，摄九天尊，奉行九炼。固是其仪甚久，而此格实非凡体所可代行，执难袭用。至如天台灵宝法中，则立九天
　　尊之外，又第一曰疾除罪簿司，落灭恶根司，第二炼曰断地建役司，上解祖考司，拔出地户司。永离鬼官司。九炼中如此之类，凡三十余司。呜呼，《度人上品妙经》何其不幸如此也。且经中所言，谓十方至真，飞天神王，长生度世无量大神，并浮空而来，以至诸天丞相。主录众真，皆诣帝前，校录应度之魂，告下三界泉曲，罗酆合属去处，上解祖考亿劫种亲。此盖言其已死之魂，合行度化，而上世祖考之延累，亿劫种亲之未脱，故当悉行原宥。然后却与疾除罪簿，落灭恶根，是消其过籍，赦其恶源也。免为罪魂，出离鬼群，承元始之符章，仙化而成人矣。理甚分明，不可诬昧。今乃云上解祖考司，疾除罪簿司，是何义也。当时经文序述如此，岂得取一句作一司，其谬之甚也。已於三界宫曹品，已详论之。然此事逐句取义，坏乱典章，聋声世人，罪不容贷。今炼度品，恐后人以天台邪说混杂，故不得不申言之。若炼度，止於道场内上帝之前，则左置火，右置水，一器以备典式而已，固不必意外华饰。一念感通，则存乎其人。
　　高功上香，密启
　　次升座，立，祝香
　　臣闻意无以自通，乃因辞而达意。诚杂於上彻，故假香以寓诚。一捻上香，供养太上无极大道。以兹功德，上资累朝先圣，列庙皇灵，证道登真，升虚入妙。今朝皇帝万春永寿，百顺备躬，廊庙粹於忠良，海宇浃於声教。二捻上香，供养三十六部尊经。以兹功德，奉为斋主某，资荐先亡宗祖，已逝姻亲，系荐灵魂，受度神识。伏愿众愆消解，万虑澄清，沐斯再造之恩，即复自然之性。三捻上香，供养玄中大法师。以兹功德，归福斋主某等，各家眷序，见在亲姻。伏愿天锡繁禧，道垂妙荫。若男若女，祈寿禄之增新。乃子乃孙，俾家门之隆永。
　　启白
　　臣闻三才肇立，万象爰分。陶清浊以成人，假阴阳而受质。禀夫至粹，是为最灵。及其炁降而习俗殊涂，朴散而修为异趣。泰否既萌於人世，升坠遂列於幽关。考罪福以无遗，校功过而莫逭。况生死者人之不兔，而循环者理之固然。形质难留，终随数而坏灭。魂神未泯，必任运以推移。傥非大道之流慈，岂得幽灵之受度。尚赖天垂灵佑，教岁明科，大布典仪，宏彰格范。发九清之宝菔，用焕符章。分三境之神光，遂敷经籍。能感召阴阳之正炁，可呼吸水火之真精。幽魂得之，则仙化而成人。凡夫修之，则见存而证道。是以臣不量贱浊，辄慕冲虚，隶役玄司，栖身大教。敢按遵依典式，愿济拔於幽阴。既已崇建於斋修，当谨依仪而度化。以今斋主志勤追悼，诚切祷祈，用度亡灵二早超善境。恭望紫清上圣，金阙元尊，播命自天，垂光烛地。颁告东华上相宫，西台龟阙，及朱陵火府，受炼真司，日月二宫，阴阳主宰，陶魂铸魄，合属有司。降两曜之英华，布二仪之冲粹。勑遣玉童玉女，
　　仙吏仙曹，一合下降，应时悉赴。布流真炁，锡以生津。容其奉行，特垂开度。庶使沉魂复性，幽爽生神。恭俟天恩，俯垂报应。臣诚惶诚恐，稽首顿首再拜。谨言。
　　焚降真召灵符，就座召将。
　　十方灵宝天尊。
　　灵宝本章，追拔亡魂。上品妙首，十回度人。中有度人不死之神，中有南极长生之君，中有度世司马大神，中有好生韩君丈人，中有南上司命司录，延寿益算，度厄尊神，回骸起死，无量度人。今日炼度，诸天临轩，倾光回驾。监真度生。诸天丞相，南昌上宫，韩司主录，监生火神，执箓把籍，齐到帝前。随所应度，严校诸天。上帝有命，万神咸闻。谨召南方丹天世界，朱陵火府，南昌上宫，炼度众真，炼度大神，木宫真阳生炁主执灵真，日宫炎光童子，丹霞玉女，日宫神仙，火府玉童玉女，火铃童子，火炼官君将吏，金宫真阴正炁主执灵真，月宫圆光童子，散辉玉女，月宫神仙，水炼玉童玉女，水炼官君将吏，炼魂度魄圣众，灵宝官属，一切威灵，速降坛所，禀命奉行。
　　高功存念，行持。
　　次想五帝真讳。
　　功都成，午，切角镇，酉，兴生转，卯，独隶迁，中旨中，功都聚魂摄。东南炁，剔坎，炼亡魂。
　　焚真文，再念：红杳持到，卯，嘿黑捷同，子，磨针计刀，酉，袜腊收成，午，灵宝万物。中指中文。
　　息利合，通正一，成法智，益可真，取驿令下摄。取五色炁。
　　存诸曹局功曹，乘云御炁，浮空而下，各为系炼亡魂，收召魂神，澄其性识，使之受炼。
　　诵摄魂都咒
　　玉真万华宫，高仙藏帝经。主图九天表，洞观无众生。七转召万神，五岳一来庭。三官招众魂，司录校所呈。拔籍重泉曲，记仙书上清。七世解牢结，秽血悉沉零。返胎朱火室，更受洞中生。伯吏卫神躯，令我保黄宁。此咒出《大洞三十六章》。
　　死魂受炼天尊。
　　变水池
　　左手搯亥文，右手执剑，遥画地成水池。
　　开天门，放地户，留人门，通鬼路。天门万真入亥，人门真炁入申，地道万阴空巳，鬼道阴炁通寅。
　　诵净天地咒一遍，次玄水洒水池。
　　焚真文，密启白。
　　白玉龟台九灵太真金母元君，乞布流阴炁，下入池中，化成广大之池。
　　想真水自西北角流入池中，湛然澄清。再取西北炁一口，吹入池中。次诵隐语一遍，取北方炁吹池中，噀玄水一口，放诀。
　　焚请降真水月魄符。
　　左手自子上剔出未上，默咒曰：
　　水帝君降。七徧，取北炁布水池。
　　焚十二河源符。
　　搯子文，咒取北炁，念十二遍，吹水中，想黄华神水无边。次厉声祝曰：
　　南昌上宫，受炼官属，水池官将，神吏炼度，玉童玉女，引领亡魂，诣水池受炼。
　　想亡魂入水池濯质。
　　焚真水合同符。
　　取北方水炁，与自己肾中炁合，吹入水池中。咒曰：
　　北方之君，黑帝之精。辰星使者，壬癸将军。玄武阴神，肃肃清音。五行造化，万物发生。天帝有勑，使者须听。摄召亡魂，荡濯身形。急急如好生元君律令。
　　焚石景水母。
　　东井黄华，石景王精。飞玄水母，金体玉津。滔滔源源，不竭池亭。九龙濯炼，三光重精。仙人吐润，炼度亡灵。内外朗彻，表裹洞明。百关九窍，元炁滋荣。五藏六府，万神自生。胞胎结节，随水开扃。死炁断绝，恶根沉零。我今炼化，死骸生魂。返故改貌，玉体金容。变化炼秽，飞升紫宸。急急如上帝律令勑。
　　再咒
　　大玄法水，五行之数。生育万物，死能涤苦。若非大道，何以济度。急急如紫微帝君律令。
　　再咒三遍。
　　焚金液炼形符。
　　金液炼形，与道合真。开明三景，是为天根。无幽无极，无始无穷。元皇元始，灵魔绛宫。紫云飞天，身乘六龙。水上火下，流入三宫。神归阳明，大道自通。急急如上清金液炼形律令。
　　次以玄水洒水池，咒曰
　　已枯复荣，已灭复生。得生天上，更禀太灵。九天之勑，返复胎婴。秽炁断除，白尸返生。急急如上帝律令。三徧。
　　次咒曰。
　　变火沼
　　师诣火沼，左手自子转，至亥剔出，却寅勒至巳，紧搯定，右手执剑诀，遥画地成火沼。
　　开天门，放地户，留人门，通鬼路。
　　诵净天地咒一遍，以玄水洒火沼。
　　焚真文，密启白。
　　东华上相木公青童道君，乞布流阳炁，下入沼中，化成广大之沼。
　　想烈火流金，自巽户流入沼中，炎炎发焰，取南方炁三口，呵之。次诵隐语一遍，取丙炁一口，呵入沼中，噀玄水一口，放诀。
　　焚请降真火日魂符。
　　左手自寅勒，至午剔出。默咒曰：
