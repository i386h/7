<!-- { "loadSidebar": true } -->
　　元始灵书中篇大梵隐语，
　　太上老君说常清静经。
　　已上祝献十方三界上圣高真斋坛醮席一切圣众，
　　太上洞玄灵宝无量度人上品妙经，
　　太上洞玄灵宝自然生神章经，
　　太上道德经，元始灵书中篇大梵隐语，黄庭内景玉经
　　已上开度系荐亡魂。
　　太上洞玄灵宝无量度人上品妙经，
　　太上洞玄灵宝自然生神章经，
　　太上道德经，元始灵书中篇大梵
　　隐语，黄庭内景玉经。
　　已上开度五道三涂，四生万类，一切幽魂。
　　右伏以玉笈琅函，发灵机於上境。金书琼札，孚妙化於人寰。保劫运於无穷，拯显幽而普济。以今斋期将届，经席宏开。仗此善功，用祈景贶。尚冀同斋羽褐，预职坛官，诚意而精心。俾毋差於想念，肃容而端己，使勿越於礼仪。所期感格於九清，庶可保宁於万汇。皇图延永，社稷允昌，华夏和平，显幽全济。即使系荐亡某，普度沉灵，俱沾清静之风，成达希夷之妙。旁均有识，同证无为。故榜。
　　年　月　日　榜。
　　列六职位姓　某。
　　具高功职姓　某。
　　右经榜，乃欲看诵，俱能见数。故也每日晚诵经毕，当榜内经文品目之下，注云某人诵几过。日分足，则并计而疏之。庶不差迭，亦不必预定过数。恐数目多，而诚心简怠也。今榜所叙诸品经目，与近世所行颇不同。盖古来灵宝法中叔云：黄箓前期三十六日，预修诵经堂，率同斋之士，入靖对斋，不交人事，精诚看诵《度人上品妙经》，《九天生神章经》，《道德》二篇，《黄庭玉经》。近期则习仪演事。此古法也。所谓入靖者，使尘俗不侵，内外专一，毋人物往来，言辞烦杂。始可存神诵经，思真念道。初非天台灵宝法中，妄立靖名，欺世罔人之比。所以经书只称四品，而不及缀十不及一。其间真伪错综，邪正混淆，自非高才，未易分别。惟《度人》一卷，《生神九章》，最为玄古。故诵之致飞天下观，万神朝礼。盖以天中之音，而感格高灵也。及其摄召亡魂，闻经听法，於《道德》五千文，涵蕴混元之秘。《内景》琴心诀，包藏造化之机。倘诵之者，深彻玄枢，则亡魂岂不言下开悟。余杂经有妙义之文固众，然《道德》、《黄庭》，岂笔舌可殚。上学高远之人，自能意会。浅近庸愚之辈，因此榜兴。不如是不足，谓之非常道也。
　　晓谕将吏榜
　　无上黄箓大斋坛。
　　本坛切照黄箓科品，实隶下元中宫。策役万灵，权纲九府。上录三界，下总六天，斋福普覃，无所不度。灵光焕烛，有感皆通。天子以至庶人，皆得修奉。幽关暨于阳境，成被生成。今斋主某人，宝信祈恩，束躬沥悃。请修斋直，愿济存亡。是以按格誊词，依科箴事。舒坛立纂，备物陈仪，设职修斋，转经行道，盟天告地，拜表上章，追摄荐亡灵，普召含情幽爽，广度三涂五道，旁资万类四生。除涤愆瑕，脱离沉滞，俓辞幽府，悉赴斋坛，听法闻经，享食受度。上祝皇图永固，圣寿绵长，六气和平，四民康乐，烽姻罢警，禾稼丰登。集此善缘，专申追荐亡某人等魂，上及九 
　　祖七玄，以致五音六族，先亡灵识，近逝神仪。超出重阴，解除宿垢，度魂朱府，炼质丹天，炼炁聚真，返生澄性。次保家门成泰，姻眷均休。尚虑坛墠未严，禁戒罔肃。下官故炁，厌秽妖尘，浊混灵场，冒登斋所，违越禁忌，败乱纪纲。或地界神祇奉承简怠，或传奏官吏关告稽延，或列职众神失严守卫，或里社主者不加专勤。倘有玷於斋功，实上违於玉律。事体至重，典格非轻。事已届期，理难晓谕。
　　右榜坛前，请灵宝官属，执职万神，五元素府天神将吏，雷霆诸司主宰，斋坛干系众神。虔遵黄箓之科，共戏下元之格。部率将佐，笃役吏兵，会合当所城隍，监勒合干里社，卫护坛界，镇肃方隅，驱却妖氛，扫清厌秽。倘有拒逆，辄行干侵，即请申收有司，速送天狱，依律研究，治罪施行。所有章表文移，悉资导达，符章命令，咸藉宣通。布九清十极之恩休，度三界十方之抗滞。，祈帝真之鉴盻，庶斋直之无魔。率励昭苏，普天全济。解坛散席，拜表言功，一如太真之仪，用谢至神之贶。故榜。
　　年月　　日榜
　　具高功姓　某　押
　　神虎摄召坛榜
　　黄箓大斋坛。
　　本坛今月某日，为某崇建黄箓大斋。恭按科仪，合行摄召系荐众魂，各家宗祖，及五道三涂，四生万类，含情抱识，滞爽沉灵。附婶见形，领荐受度。切照琼编紫笈，大敷济物之科，玉札丹文，显着召魂之格。开九泉之昏暗，拯万国之幽沉。降九龙符命以颁恩，仗七司玉女而宣令。雄左雌右，上三境而下六天。阳耀阴灵，追众魂而集万鬼。召摄毋稽於顷刻，报应立待於须臾。蒇大道之神功，遂皇民之精祷。即行拘集，咸俾昭彰。己立灵坛，须至晓谕。
　　右榜请北魁玄范府官吏，七真玉女，本司追摄合干官吏。遵奉真符，颁行玉札，遍诣十方三界，五岳九幽，十洞六天，九州万国。名山福地，江海河源，典祀神庭，城隍社令，黄泉蒿里，幽路冥关，主宰魂魄之司，校量罪福之所。严行追摄，速与根寻，系荐亡灵，万类幽爽。差拨官将，部卫形魂，出夜府以来临，附灵旛而报应。功成事毕，拜表叙勋。故榜。
　　年月　日　榜。
　　具高功法位姓　押。
　　率励坛官榜
　　建斋设醮，高功之职首领一坛，礼绝众官，乃斋法也。但共坛之士，不过同学之人，为众官所合，共尊高功。而高功亦宜自处谦退，近者申严坛众，乃以榜约束众官，诚非可行之格。今止作高功会名，率励坛官，庶为允当。
　　某伏闻大道开先，高真悯物。先天立教，历劫度人，敷二十七品之斋，列四十二等之醮。和天安地，保国宁家。遂立法箓之班，爰备关宣之职。故奉教行科之士，乃拔幽济显之司。傥能随事以殚诚，自可积功而度世。欲精诚而不替，宜典格之无亏。或形失礼仪，心妄专荐，则高穹之荡荡未易感通，兼玄宪之昭昭恐膺考罚。青结三官之府，过标五帝之宫，惧夫算减而福消，甚至魂沉而身堕。如某者山林下士，江海尘踪。学矣徒勤，未遇真师之畀付。行之粗久，幸蒙上帝之宽容。然而事无间於重轻，斋不拘於小大，全藉坛官同志法众，协心赞助其行，弥缝其阙。左提右挈，俾物坠於善功。始敬终勤，庶曲全於斋事。从容登降，和畅关宣，举措勿越於真科，想念不离於大道。正乃心而诚乃意，恭其事而守其规。若心怠而形恭，将速欺天之罚。苟意诚而理素，则贻失格之辜。要当内外精专，身心纯笃，闲居亲爱之友，不应戏笑於坛中。平时悲怨之俦，安敢忿恨於斋次。敷宏大化，本是非轻。对越上真，势须自检。幸垂清听，同鉴丹忱。某禀闻。
　　晓谕孤魂榜
　　灵宝大法司。
　　当司今月几日，为某人崇建无上黄箓大斋。广设斛食，普度一切孤魂等众。或犯法赴刑，身首异处；或投河自缢，非命而终，或骨断筋伤，或阵亡兵死，或沉痾久疾，积滞腹心。或肿痛疮痍，溃烂肢体；或堕崖坠木，或破质丧躯。皆生世之时，有形之际，幻身沦没，失於正终，迷执之情，常为沉滞。无归之魄，延注无穷。但人之体躯，假合而就。百谷五味，滋长肌肤，手执足行，耳闻目见，饥寒饱暖，千动百为。岂期皮肌血肉，自能为之。乃禀兹一灵，聚为神炁。神凝炁注，五味以生。炁散神驰，百骸莫驻。所谓肢体伤坏，皮肉不全。盖以重浊之资，无非有质之物。一灵之职，本何所伤。然而幽爽沉灵，孤魂滞魄，或衔刀带索，处於幽关；或断首残身，迷於鬼域。病亡而未离痼疾，产死而常带血腥。或恍惚而睹其形，或梦寐而见其像，固是尸骸损伤於人世，岂得魂神零落於冥乡。四大百骸，炁血之府，血腥垢秽，出於身中。神已归空，身化尘土，腥秽遗质之物，沾污已往之神。夫人生为有神，死则为鬼。若刀与索，无识无情，用於一时，终归朽坏，岂有鬼识，尚随鬼身。盖有质之物，而伤有形之躯。既死之魂，安能持有形之物。事实如此，理极昭然。良由执着形骸。留恋尸体。彼但记其命过之际，所以恶终。而兹在阴之灵，复怀旧想，志念着於体质之域。故形仪如初死之时，鬼迷执而成形，人心疑而见像。夫岂知有体则有全有阙，有形则有病有安。身常不存，患将安在。若於已死之后，尚念在世之损伤，亦已惑矣。今为无体之魂，复虑生前之疾苦，不其愚哉。虽则分有升沉，多因自罹执着。除已关告灵宝官属，执职万神，晓悟孤魂，开明正性。亦在致坛之众，深悟此理。应生前带腥染秽横死恶终之类，当知已坏之骸，不须顾恋。有灵之识，自可升腾，毋执惑情缘，无留恋尸体。一朝警觉，如出昏衢。以损伤而毙者，今不见其损伤。以浊秽而亡者，今何尝有浊秽。以残疾而困者，今亦无残疾。以聋哑为人者，今亦自开聪。一性冲融，群迷顿决，恩爱岂能俱绝。若恋着未有休期，冤雠未易遽忘，然偿报则何解释。赴坛相会，恩怨一空。况於富贵功名，岂能长久。金珠财宝，安能终随。身已不存，物犹难恋。至此则贫贱何累，富贵非荣，万事忘情，回心易虑，收召灵识，整聚神仪，沐浴朝真，享食受荐。陶以太和之灵泽，炼以丹霍之神辉，返性复形，超生度化，福乡可陟，地狱成空，为无上之因缘，正好於兹而度脱。须至晓示。
　　右榜晓谕到坛孤魂等众，各宜知悉。故榜。
　　年月　日榜。具高功位姓某押。
