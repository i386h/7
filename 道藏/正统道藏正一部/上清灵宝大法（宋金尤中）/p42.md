<!-- { "loadSidebar": true } -->
　　三洞垂科，五文开焕，自古以肇其机，惟洞真之道。降流虽久，战国之末，三茅真君始开祥於句曲，遂立宗坛，其后如许长史，许远游、杨司命、郭真人诸君，相继不绝，无非精练上道，修诵洞经，教出玉清，繁文不立。洞真科格，本无章奏之规。至东汉正一天师，应运挺生，科条荐布，於是斋修之典章，表仪之灿然，昭焕斯为洞神之道，正一之宗。东吴左仙翁玄，受灵宝洞玄科品，於是传上章谒帝之科，元纲飞步之诀。至晋许旌阳，行孝道明王之教，遂有驱妖馘毒之法，济世立功之文。悉皆洞玄之道，灵宝之宗，自古至今，不可诬也。夫灵宝拜章之法，乃洞玄禁秘之文。自太极仙翁内行飞神谒帝之妙，外传上玄境域之祥，可以修真而炼形，岂止誊章而启事。传之非类，殃考一身。不奏妄传，祸锺九祖。若章中官将，即阴阳神决吏，刚风骑置吏，驿马上章吏，飞龙骑史等官，须与正一章同用。盖刚风骑置之司，无两途也。校章定章诸从事等职，以学者先佩都功诸箓，故行兼用，除去亦可。至於功曹玉女，印篆法阶，屏炁存神，蹑罡飞步，朝元肇事，会道通真，则专本洞玄之品，灵宝本科。上不僭用玉清大洞之仪，下不杂行正一洞神之诀。道有本源，如精金美玉。苟有一毫驳杂，无非伪物。惟精惟一，始可感通。仙翁修之，而得道成真。司马承祯获闻其秘，尝隐於少室山中，以此洞玄章法，流传於世，遇之者切须保秘。傥非盟天告地，临坛付授，谨勿轻用。非此宗派，尤不宜行用也。宁可指以为非，弃而弗取，乃至漏慢尔。平居闲暇之时，先当习定。夫定者，非释氏所谓寂灭顽空之义也。惟儒家颜子心斋、坐忘之道，则近之矣。内念不出，外想不入，湛然静空，绵绵若存，静中有动，法术生焉。拥三炁而内充，聚一神而中峙，立此妙本，身世两忘，渐觉此神轻浮，冉冉离世，乘虚驭炁，飘飘而上。依法飞步，其诀已散在法中，学者当自得之。始於人之共知，而终也非人所可知。不用衍数而功自隆，不待吹嘘而形自炼，不出神而神自出，不俟修真而真自成。施之章奏，剪除妖妄，殄灭精邪，超度存亡，禳邻灾难，万道归一，简而不繁，实灵宝之枢机，真仙之径路也。
　　上章沐浴
　　凡遇拜章，先冷外秽，沐浴更衣，用香汤先沐后浴，即易新衣，入静室。夫身不洁则神不居，则法不灵，法不灵则难格天矣。
　　煎汤方
　　桃皮半斤，茆香半斤，藿香半两，香白芷半两，苓陵香半两。
　　右为粗末同煎。
　　服符以净内秽
　　咒曰
　　天地运用，日月之精，光彻四海，能断邪精。斩妖去病，身有光明。神水溉作，万祸灭形。急急如律令。
　　诵咒，书符，烧灰，净水调服。仍以一道，安章格案下，勿令人见。
　　常服符篆
　　凡拜章之士。寻常当持诵灵文，餐服符篆，感会灵炁，濯炼身神，庶可临事有应。常服之符，具存法中。欲於此疏出，恐见者忽略忘义，故不立为定格。但能以平时行用有验之符，逐时自服，足矣。
　　服章告心神法
　　凡临坛拜章，於三日之前，先略具章中事意，用十分轻薄纸，二寸半，细书。却入静存神，以章吞服。此拜章之作用也。若灵宝有心章之格，乃告急密切之条，与此大略。
　　近世有闻其名而得其传者，乃曰心章，长三寸三分，即是告心神章也。迩来多以此为心章，制度告天，差谬甚矣。所服章格，已临坛盟受，此不再叙。
　　上章烧符香炉中
　　此常用符也。又名都匠符。古仪於拜章临伏时，烧之御案香炉中。不可以其名称常熟而忽之。
　　章前后空纸
　　正一章，用一十二小印。自再拜至太岁后，皆印之。有一家印有弦。如印式有一家小印，不用弦，只如符用之。故正一章太玄都前不空行，洞玄之科则章前后各空纸。悉依式书符，不用一十二小印。於年月上，只用通章印而已。世人但见神霄箓内载通章印，遂遽称此印玉清，属洞真部。殊不知神霄之教未兴，而洞玄章法自五代以前，并用此印。而通章印文，乃灵宝升天大券，但去其下文耳。生人用之，以为升章，入天廷之质证而已。夫印者，志也，信也。正此义也。洞玄章法用通章印，则是灵宝本科。或者见此等行用，以一符一印，稍涉他书，便称玉清灵宝，非也。升天大券，自古及今，昭然属洞玄部。给付亡人，则以九玄使者字下，有召魂升等字。生人用以为印，则去下文，岂应便以为属洞真部。神霄箓中，自编入备用耳。其箓与法，亦未尝力指谓此印，不系洞玄灵宝之品目。盖神霄当时以为天坛，万法俱总。是以灵宝有一二符，编入箓中。未可以此，便易古之纲目也。
　　灵宝拜章仪
　　高功立靖，服符，存念本科。
　　排酒果三十六，分列两庑，备威仪诣靖，引高功诣师慕，启事。竟，升外坛至地户，念入户咒。升天门，上十方香御案上香，焚香符，上本位香。
　　高功移科案，居坛右，面西北。次存四灵卫己，日月照形，去面各九寸，北斗盖头，魒向前，礼师如斋法。存三将军自天门降。上元左肾黑杰，中元右肾黑炁，下元心赤炁。存朱
　　衣吏兵，翊卫坛所。
　　都讲举，各礼师存念如法。
　　高功宣咒。
　　咒曰
　　大始元真，五老高尊。太常暗映，无幽不均。上御九天，中制酆山。下镇江海，十二河源。八威神咒，灵册五篇。召龙浮水，收炁聚云。万精摧落，所诛无蠲。日月五星，北斗七元。诸天诸地，诸水诸山。天王游宴，五帝仗旛。天丁前驱，金虎后奔。镢天猛兽，罗闭四门。所呼立至，所召趁前。赤书豁落，风火无闲。有所摄言，金龙驿传。
　　都讲举，鸣法鼓二十四通。
　　无上三天玄元始三炁太上老君，召出臣身中三五功曹，左右官使者，左右捧香，驿龙骑吏，侍香金童，传言玉女，五帝直符。直日香官，各三十六人出。出者严装。关启此间土地里域，社稷正神。臣今正尔烧香，奉为入意，其诸情悃，具载章文。愿得太上十方正真生炁下降，流入臣身中。令臣所启，速达俓御至真无极大道昊天玉皇上帝御前。
　　各称法位
　　具法位臣某，与合坛官众等，谨同诚，上启无极大道，上帝高真，日宫太阳帝君，且府太阴皇君，北斗七元星君，天地水三元帝君，北极四圣元帅真君，五方五德星君，四方二十八宿星君，玄中大法师，正一静应真君，灵宝经籍度三师真君，太极左仙翁冲应真君，九州都仙太史，高明大使，神功妙济真君，古今传教真师，三洞宗坛上圣，灵宝经箓中神仙，洞玄科法中圣众，十方飞天神王，三元唐葛周三真君，监斋直事，灵宝官属，章中千乘万骑，一切真灵。臣闻上帝高真，玄极至尊之主。玉京金阙，紫清无上之天。仰之而杳邈难穷，瞻之而穹窿无际。势岂容於言接，形非可以阶升。自惟高下之殊途，亦且圣凡之异辙。然而科列关誊之职，教宏飞谒之规。虽天人交通於□飨之间，实师资接引於思存之顷。盖出其神，得以朝帝。而洁其躬，许容格天。腾翥须臾，感通倏欻。将列封章而上达，先期真驭以下临。召出身神，恭迎天吏，愿坚初誓，典轸玄慈。稽首投诚，谨当上请。
　　请章官位
　　上香，献茶，初献法事
　　重称法位
　　具位臣某，谨同诚，上收无极大道，上帝高真，日月星斗上圣，三官四圣，五师真君，三洞经箓神仙，三元将军，章中官吏。咸望真慈，俯曰洞鉴。臣闻洞玄启运，大宏章奏之仪。灵宝垂科，广示斋修之格。真风普浃，玄化诞敷。由真师开曲济之门，乃上圣阐无穷之惠。万方仰赖，千古攸遵。岂地界晚学可以赞扬，实上境圣师俯加接引。尚祈悯济，终赐提携。臣所据某人，励志精勤，投词激切。乞贡章文而上达，欲祈穹极之垂慈。然臣俗网凡夫，地行贱质。冒当职位，叨任关宣。未能恩气以轻身，岂遂飞云而谒帝。惟遵定格，徒按成规。非仗师恩，难闻天听。恭望玉京教主金阙师尊，降日时功曹，勑章奏官吏，赴坛传悃，依式升章。庶显教科，俾昭报应。敢伸菲荐，用罄愚衷。稽颗致恭，谨陈亚献。
　　上香法事
　　臣谨重诚，上启无极大道，上圣师尊，三元唐葛周三真君，三天门下上章词表灵官，引进真官，上官典者，法中飞章从事，促炁功曹，驿亭令丞，四部监功谒者，察奸执正诸君吏，宝章进章诸从事，三五功曹，左右官使者，五帝直符，日时主者，直日香官，太岁官君，十干当直将吏，山川溪谷，海岳洞天，灵官将吏，章中千乘万骑，一切真灵。伏以苍苍上极，非人可亲。翼翼小心，惟神能格。欲竭存思之妙，全凭传奏之灵。以今某遵奉科仪，投词启事，贡誊章牍，愿彻高尊。若非天吏以通传，安得尘词而洞达。恭陈薄荐，延降神骖，鉴此微衷，锡诸灵贶。助人神之存想，指云路以冲升。引进真官，导迎前后，上官典者，评省通呈。俾兹恳切之忱，即遂昭通之应。敢终三酌，以毕醮仪。
　　读钱马状
　　读白五体真官，八景神吏，金堂玉室，一切尊神。伏以首列九宫，宗奉泥丸之上帝。中理五炁，混合身内之百神。欲造真机，宜通妙用。又况传经授箓，裂券分环，凡有请祈，法当利济。今陈章牍，上达丹阍。出一身正炁之神，奏三境高真之御。从凡入圣，自地升天。先度罡风，荐浮空界，历角亢而治气，旋箕斗以护形，谒两曜之神宫，度五常之星府。欲界，色界，无色，种民，上通金阙之高，朝奏玉京之圣。启陈事竟，还复身中。谨按科条，关出将吏。
　　长跪出官
