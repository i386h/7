<!-- { "loadSidebar": true } -->
　　於静室，毋令人往来。预期扫洁。临事时，以解秽符，用醋炭熏之。戒书章表之士，必先沐浴更衣，入室书写应凡章文。每行止十七字，上空八分，下通走蚁。一说作不通走蚁。但字近纸下边，则笔画易致失落，故令通走蚁，为当。每行阔一寸二分，纸高一尺二寸，自首至尾，行以单数。法位前空二行，法位至再拜字，作一行。上言字平阙。臣字及人名与鬼字、死字，并不得居行头。生字不垂於行末。以净彩覆卓，然后书之。年月后空三行，辞长者则续纸章。裁纸剩下者，随即烧之，不得飞落床席地上。笔墨以新洁者，不得杂用。字涉凶秽者，不得居行头，皆避於行中，不得令人见，不容妇人僧尼，鸡犬猫畜等入章室。书章不得言语交乱。写未毕，不得出室。为字未成，不得放笔。点笔对章，不得高读。以闻低二字，平前行。告报下臣字，以闻后空三行。臣姓低二寸四分，前具法位而无姓，至臣姓处，则云姓谓。如臣姓某，住某属，某处焚修之类是也。盖章之前无姓，而章中亦止称臣名而已。故於内间后言臣姓，以终牍无姓，而於此陈之也。今於此而书臣姓名者，失格者。允中先经师高君章本云：臣姓高属徽州祈门县紫元庵焚修，不系允中之派者，自从便。臣姓后空三行，太上圣位后空三行，年月结尾。凡写章不隔日，填陛下不隔时。拜章，日向东，夜向北。应章文一幅十七行，每行十七字。惟黄素朱表，每行二十四字。余如章式。古法章官，不用六十甲子神入章中。书章，以纸隔手，不得令衣袖拂章。磨墨左转四十九转，不以口吃笔，不得出口炁於章上。本法当口含香水，焚香，面北而书。章表书士，不得履秽。若经涉生死厌秽触污者，易其人。纸不得破裂，字不得漏点画，暑月不得单衣露体，不得据案书字，不得挑剔改抹。书成不令人读，不得安于有人往来处。太上圣位，端谨作一行书，不得拘以寸数。古法取三寸长，若排比其事不下，反致不端。陛下二字不细注，只以谨楷为贵。宣章副本，仍敷露正章於御前。以笔置圣位之右，龙头书刀置於圣位之左，法师长跪於科案，遣章毕，香上度过，紧卷入内封，诵开函咒，入函，入脑子沉香，以青丝三过系之。旧用蜡印。实蜡不洁。今止用糊粘，印系丝处封之。次入外函。以付侍香法师，存伏行持如式。
　　章信镇彩
　　天子用匹数，公侯以下用丈数，庶人用四十九尺。钱，壹万贰千文。禄米，壹石贰斗。油，壹斗贰升。香，五两。纸，壹百幅。笔，大二枝，小三枝。墨，三笏。砚，贰枚。金鱼，壹枚。玉雁，壹枚。龙头书刀，一口。长六寸，以铜铁为刃，银半两为龙头。盐，壹斤。豉，壹斤。柴，五十斤，炭，五十斤。争巾，二条。命信，各随年庚。
　　科曰：拜章备信，证质诚心。若心希功德，而吝惜财物，即神明不纳。若为寒栖之士，贫乏之家，则师为代之。
　　章关
　　灵宝大法司
　　当司今为某，崇建
　　太上黄箓大斋几昼夜。祝
　　国安邦，济幽利显。以今依
　　科，拜进某章一函，谨谨上诣
　　三天门下，上奏须至关者。
　　右关
　　赍章某官将，同进章诸从事，二官直使，三五功曹，左右官使者，飞章从事，五帝直符，十二时直使者，阴阳神决吏，科车赤符吏，刚风骑置吏，驿马上章吏，飞龙骑吏等官，千乘万骑，官君将吏。请捧章文，上诣
　　天阙，以时进奏，毋得稽延，星火施行。故关。
　　年岁次　月　日　时关。
　　具法位。
　　章官献状
　　斋官姓某　谨备
　　元始灵书中篇几本
　　云马　金钱
　　右谨具状，上献
　　三元唐葛周三将军，
　　三天门下上章词表灵官，
　　三天门下引进仙官，
　　法中飞章从事促炁灵官，
　　录章呈章赍章从事，三五功曹，
　　左右官使者，　　五帝直符，
　　十二时直使者，　阴阳神次吏，
　　科车赤符吏，　　刚风骑置吏，
　　驿马上章吏，　　飞龙骑吏，
　　十二书佐小吏，　甲子诸官吏，
　　章中千乘万骑将吏。伏惟
　　圣慈俯赐，　　　采鉴谨状。
　　年岁次　月　日斋官姓某上状。
　　黄素朱表
　　广成先生科中，全文每行二十四字，发表不用关文。
　　具位臣姓名，诚惶诚恐，稽首顿首，再拜上言，
　　太上无极大道至真自然金阙七宝玉陛下。
　　臣等猥以下愚，谬参大法。功无尘露，衅重丘山。俯仰惭惶，形魂罔措。臣诚惶诚恐，稽首顿首。臣等实谓凡微，幸藉前福。叨逢妙化，欣荷过情。既忝玄司。职主救度。虽禀性庸瞽。参学昏蒙，誓罄丹诚，服膺妙训。见义思勇，日夜切心。因缘所值，敢不以闻。今有某州某府县某处住坐，奉道某官姓某，列名稽首列词。伏闻无上正法，黄箓大斋，解除生死，先世今身，心口意罪。上资帝王，下及群品，保国宁家，禳灾却害，增延福寿，解释愆非，拔度九玄七祖，一切幽爽。济度存亡，惠泽普加。谨资十方金龙镇信，本命纹缯，香花油烛，供养之具。证质丹心，奉词以闻。因臣等行道，忏悔首谢，宿世众愆，断绝殃咎，集兹善果，济度亡某，超登道境。言词丹切，理合申誊。臣谨率道士一坛，谨依下元黄箓简文，灵仙品格，择就某处，建坛设玄科之式，法天像地。以某所赍金龙缯彩，施镇十方，祈天请命，救度存亡。共相警励，洗心争念，归命至真。所祈所愿，修建无上黄箓大斋几昼夜。九时朝谒，十遍转经。自某日为始，立斋阐事。至某日满散，修设谢恩清醮，三百六十分位。谨即言功解坛，将投龙於山水，丹书槿札，以奏言於灵坛。拜表上闻九天，伏惟太上无极大道元始天尊，大上道君，太上老君，太上丈人，无上玄老，十方自然灵宝天尊，已得道大圣众，至真诸君丈人。大帝天帝，天师君，玄中大法师。曲鉴所奏，垂悯丹心。如上御，乞勑典者，宣告十方五老上帝，五岳真仙，三官九府，十界真灵。技度亡某，及本家九玄七祖，有缘无缘，冤亲平等，一切幽魂。并令开度，得出长夜、九幽之中，升入南宫。冠带枯骨，反骸生华，转轮漏尽，化生福门。所在土地，荣卫尸形，精神返旧，与景冥合。斋主某前生今世，一切罪咎，并乞荡除，和释冤对，度厄消灾，延生保命，存亡开泰，眷属安宁。上愿七曜玄明，二仪永固，六合清静，帝祚延长，阴阳调和，九谷丰稔，疫毒永珍，善瑞日臻，国富人安，天下太平，克保元吉，永遇道恩。谨遣所请天仙兵马，真人兵马，地仙兵马，日月兵马，星宿兵马，五帝兵马，三河四海兵马，五岳四渎兵马，各九亿万乘。臣等身中，各人所佩三洞四辅经箓，法中真仙将吏，灵宝官属，监斋直事，三五功曹，左右官使者，侍香金童，传言玉女，五帝直符，传言奏事飞龙骑吏，飞章从事，章中合属官君将吏，降真召灵符使，降真召灵童子，太上直符使者，三界直符使者，玄都荚龙金龙驿吏，素车白马大将军，官君将吏，沐浴解秽官吏，南昌上宫炼度宫将，神虎摄召将吏，玉女神兵，正法诸部，同力追魂摄魄合干将吏，城隍社令，守宅将军，此间土地，里域真官正神，三界神祇，监坛神将，应系监 临卫护，宣通召命，营卫斋事，有功勤者，一切严装。随臣表文，上诣玄都，列受功赏。谒言仙宫，进品上真，加崇爵秩，随品署真，高下等级，皆令增进，一如太真之仪。臣等学法未备，俯仰失仪，进止犯科，不合仪格。恐四司所紏，五帝所执，千愆万罪，乞蒙赦宥，哀怜未悟，不见罪罚。臣等身中五体真官，受功事讫，各还臣等身中宫府。使臣学道得道，求仙得仙，永为真人，同三光焕耀，与五炁长存。恩惟太上众尊，分别哀怜。臣谨因二官飞仙直使，三五功曹，左右官使者，阴阳神决吏，科车赤符吏，刚风骑置吏，驿马上章吏，飞龙骑吏，天仙骑吏，各二十四人。操臣表文，上诣太上三天曹，伏须
　　告报。臣某诚惶诚恐，稽首顿首，再拜以闻。
　　(空三行)
　　臣姓某属某州某处焚修。
　　(空三行)
　　太上无形无名虚无自然至真大道无上元尊金阙七宝玉陛下。
　　(空三行)
　　年岁次　月朔　日甲子　时，表文於斋坛中，拜上。
　　右朱表，谨按广成先生曰：用细熟黄绢六尺，取其末幅，朱界，朱书，每行二十四字。第一行名衔，至再拜尽一行，至上言字平阙，独占一行。生字不得居下，鬼、死字不得居行头。每行之终，不得抽破人名。臣字亦不得居行头。一如章法，不得挑抹涂改，儳字添注损污等。唯须精心。且人间奏表，尚须谨楷精细。况奏於天真，岂可轻忽乎。若不然者，但恐天司谴责，拜表不达，反获罪咎，安能感通。
　　太上圣位，临时法师自书，以二十四分内取尽。盖古人纯质，绢皆界行而书之，允中尚见前辈法师，守古法界行也。近世绢亦薄，纸背过，庶可操露。先师只用十分厚洁黄纸书之，尤便。用绢固是古法，但焚化之时，反有丝缕之炁，不复界行矣。独此表则官君将吏，随表上诣天廷，故不用关文，只於散坛科中就拜。且黄素一表，世人多欲遵用广成先生成稿。殊不知古人崇建大斋，词旨必先祝君保国，而后己身，重於广度，而及亡灵，故始终之意一贯，则此表可用也。近世建斋，保安则惟切切於一已，不及福国而康时。荐亡则惟汲汲於亡灵，而不意於普度。为高功者，亦随顺斋主之意，切切乎虑斋福为人所分。故黄箓五章，近时绝无保国祝君之辞，且轻於普度之旨，直至朱表，而用广成之格，乃与前五章颇相背驰，岂非欺天乎。允中所迷章文，则仅存古意，故用此朱表，可以相安。若止於用趋时之章，书顺媚斋主之词旨，则此朱表，大不宜用。兼高功素无及物之怀，及修斋之时，惕惕惊惧，惟恐稍拂斋主之意，虑其续有斋修，则不复见招，趋承不暇，又安敢喘炁於斋主之前也。欲其辩析是非，敷陈正典，又其难矣。古人斋修而施财散宝，广济幽冥。一则释其鄙吝之心，二则上不忘君，中度九祖，旁及黎庶，普福寰区。三则广度五道四生，三途十类，至於鸟兽草木，俱被斋坊。以此而保家保身，则福寿无极。以此而荐亲度亡，则超升可期。为斋主者，傥闻允中之愚论，亦又能少广其善心。惜乎主行之士，每对斋主，惟恐奉承之不暇，未敢举此意也。允中寻常备员，主行斋醮，悉以此旨而行之，斋主亦未尝固执私意。同学之士，更能少安分义，为教门自重，毋被星粟施利所拘，而极其折腰下礼，亦教门之幸也。大抵财物得失，系乎宿缘。贫富穷达，自有定分。枉寻而直尺，甘言而求用，实徒然尔。
　　上清灵宝大法卷之二十三竟
