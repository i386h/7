<!-- { "loadSidebar": true } -->
　　择洁净密室，或旷野无人迥静处，取净地建坛一所。每层高一尺。上层阔二尺，当心中皇宫，设北极大帝、天皇大帝。中层阔三尺，列北斗九皇，南斗、三台、日月，皆依象然灯。下层阔六尺，列三元将军，十二支神，当年太岁，擎羊陀罗二使者，四直功曹，土地等神，前列洞案，书二斗名，烧灯焰，以五色线自斗口布至洞案下，依仪关启，暗昼匿过，深愆微生，昧心隐慝，和合年命，禳解灾厄，人道肃清，鬼怪戢息，其应特异，至诚至神。或不及累土为坛，则用垩土画地为三级，依仪修建，然以常坛为优。
　　飞斗
　　用大纸云马，於鞍上空处，朱书南北二斗符，每位献状一通，并马一骑，逐星献之，马以奔走之状，云作飞逸之势，或印板能如式，则佣工绘之。
　　北斗
　　和合年命符名育死局
　　谨请五星灵应帝君，和合某人年命。急急如元始天尊勑
　　却於符下书云：某人某年月日时生，上属北斗某星君，平生阴匿某罪，愿乞原赦。作三行，或五行，灯焰上烧。
　　二斗星君
　　□□□□□□□，□□□□□□。
　　七元秘授符
　　　 　
　　　
　　飞神
　　先步斗，自斗柄入斗口至魒，存斗罩身，再步入斗口，三拜，存思出神，直入斗中，呼四直使者，具白醮意，见其入斗。次见擎羊陀罗二使者下降，检察醮筵，复回启报星真，法师立斗中候其回。毕，次入南斗，复如北斗式。见火铃将军，六星童子，检察回报。然后斗星乃降，良久有紫云异香，或赤光入户，乃二斗下降也。忌僧尼孝子妇人鸡犬见之。
　　先於坛前，列案然灯烛，仍时新五果醴酒异香，不用檀香乳香。或缺净酒，则酌以玄酒，惟精洁。依仪奏启关告事毕，献状钱马，以火烧化，诚极其至，万厄皆除。
　　允中受传灵宝大法，乃中原旧文也。今所编集，悉遵师传，不敢改易。大抵事若当於理，何暇辨释，岂可言别派之异同。实缘天台一宗，流布渐广，而其说戾古者多矣。与其余诸家大不相似，遗之不考，人必致疑，罔知适从，故不得已而述之。众书与天台不同处，则叙其所以异。天台与众书近似处，亦证其说不诬。初非允中自无师授之文，假天台之法以成书也。况允中编集出行用古式，多是天台法中所不载者。玄枢祈告，古来灵宝法中称济生阳德品，今列于前者，是其本文也。自天台杜达真立璇玑法，每事好异，既不从伏古科称北斗醮，创置玄灵璇玑府印，设察访使之职，又称主管璇玑府事。令世人受之，此则玄科世法，两皆违犯天理人情，两皆不顺。允中已於总序详论之矣。故只合遵依古法，止称北斗醮，主行之人，各从本法之衔，用本职之印。如行天心正法，合用驱邪院印之类，不应改换衔位，变更印文。若不称北斗醮，而别立一名，则北斗之傍名号亦有隐僻，而人罕见者，皆足以为异而欺世。但未免有如曹娥碑阴黄绢幼妇之语，后世市井间流，而为猜谜者也。变其正事，令人以意逆之，实儿戏尔。以此亵渎上真，於心安乎。及其文檄，既上奏於斗星，与天帝同礼。或者又签其状函，曰状奏九晨玉阙，此尤僭乱天仪。三清玉帝之天门，可言玉阙，斗星不敢当也。且以星界言之，则紫微垣已可考矣。垣者，园屏之谓。今两畔各有七星环之，上则华盖覆之，北极大帝、天皇大帝居於垣中，其前之缺处曰阊阖，此则紫微垣之阙，乃可称帝阙。如北斗则又居阊阖之前，乃纲纪之星，为喉舌之要，出纳号令，临制四方。世之尚书，亦为朝廷之喉舌。夫斗则天之大有之司，其职至要，其权至重矣。然终不可尊北斗为天帝，犹世之不可以尚书为天子也。北斗称玉阙，僭乱谬之甚矣。杜公之门户，其始贵於异俗，尚奇而终焉。大致违科失礼，袭而效之，恐非谨厚之体格也。若北斗又曰中斗，如法中以南斗相对而醮之者，盖取《南斗经》中之说而为之。其实南斗乃二十八宿中之斗宿，亦在大之东北，自天文中亦称南斗，然终不可与中斗对也。古法如此，编入故不敢更易其旧。
　　上清灵宝大法卷之十二竟
　　上清灵宝大法卷之十三
　　洞玄灵宝法师南曹执法典者权童初府右翊治金允中编
　　济炼幽魂品
　　谨按：中乘之法，洞玄九真之道。乃太上大道君以延康劫初，禹余天上所出，其经则洞玄一十一部。至汉灵帝光和二年，太极真人徐来勒，以上清宝经三十六卷，灵宝劝戒等经三十七卷，授付仙翁葛玄，后世称太极左仙翁者是也。洞玄之品，灵宝之道，至斯而大昭於世，仙翁实为传教之师真也。而近者传行祭炼之法，皆称葛仙翁祭炼。或者又去仙翁字，而止称太极祭炼者，尤为碍理。夫无极然后太极，则天地之始，非可以为法书之名。若言太极真人则徐君也，若言太极左仙翁则葛君也，若无仙翁真人称，则太极二字决不可独用於此。及观诸家所称仙翁祭炼之文，诸方皆以生天宝箓为主。其言辞科法，悉是今人之体格，而径以仙翁之古科，则不然矣。往往世人问仙翁尝以祭鬼而立功，遂采其名，而编集成书。殊不知仙翁生於东汉，其文辞体格，与今不侔。然今之所存，依法中典格，叙述而用之，有何不可。又岂特立异名，而后可以利济哉。人能澄清志虑，整肃形神，虔恪奉行，则随诚报应。或临事慢易，存念乖违，虽亲奉天尊之玉音，亦难弘恩於幽壤。前后记载所传，耳闻目睹，因此书成功者甚众，学者可以究心。允中所见祭炼之书，不止数十本，虽大体相类，而其祝辞白语多驳杂，其声音不比，临事难读。今所编符咒行用，皆出灵宝诸法中，受天心正法，以下皆可通行，而启祝行用之言辞，则允中之撰集也。乃所以广其事，而不至拘执。若初行而欲奏闻上帝，关告冥司，则直辞具述，欲发愿祭炼孤魂而已。傥云奉行仙翁祭炼大法等语，皆涉无根，缘此乃法中一事尔。行持之士，散施符药，以济生民，祭炼鬼神，以资幽爽，所当为者，唯在精专久而已。近世行持此者甚多，锐於初而怠於终者，皆是也。或遇三元八节，四赦庚申，甲子生辰，旦望上七等日，为之者甚佳。但万一其间一二，有不可兔之事夺之，则因此而败美意。亦有至期之夜，鬼神守待於其地，致人惊惧，而废初志者有之。若欲持久而可常，莫如不拘日分，随时修为。或一月而行一次，或二三次，或有暇而并为之，或偶遇良日亦为之，并不为定格。则在己无失期不满之念，在鬼无徯望待哺之期，两皆无拘，其功愈重，不执不滞，乃可久行。或者不以此说为然，欲克日候期者，自可从便，今每行而不用申奏文移，贵其简易。应大建斛食，普度沉魂，合从本科，非此例也。
　　造斛
　　每用米一升，或二升至数升，皆随力，制为净饭。切忌荤秽，乘熟装成一小斛。不必用面食之类。有力者自从其厚，於其日晚间方造。
　　合用
　　符三道，降召符，真文五幅，酆都山形三五本，灵书中篇十本，生天箓十道，纸钱三五贴，净水，烛或灯随力，香。
　　已上合用之物，愈多愈好。若随力建功，当用前件也。遇行祭炼，须於其日晨兴盥沐，终日斋洁昧爽，预行口奏。
　　先祝香
　　道香，德香，无为香，清净自然香，妙洞真香，灵宝慧香，超三界香，三境真香，满琼楼玉京，徧周天法界。以今恭谨焚香，供养三清三境天尊，吴天上帝，北极大帝，东极青宫慈悲太乙救苦天尊，南极长生大帝，东华木公上相青童道君，白玉龟台九灵金母元君，度人不死尊神，九天好生韩君丈人真君，九天司马大神，南上司命司录、延寿益算、度厄尊神，灵宝五师真君，南方丹天世界，朱陵火府，南昌上宫主宰高真，炼度官君将吏，北魁玄范府神虎摄召官君，玉女神将吏兵。恭望天慈，曲垂省录。玉华散景，九炁凝烟，香云郁罗，径冲诸天。侍香金童，传言玉女，上闻帝前，令臣关启，咸得如言。具法位姓某，辄伸凡愫，上渎天聪。伏念臣濯质清，时叨承道荫，无功及物，有罪积躬，僭欲济度於幽明，或可超升於沉滞。谨於今月夜，就某处备置净食，祭施三涂五道，十类四生，一切孤魂。臣拟书行太上生天宝箓，水火真符，印给酆都山形，普行炼化，用济沉魂。但臣夙禀凡资，未明真理，仰祈矜贷，庶可感通。恭望天慈，俯流生炁，容臣书篆，许以颁行。仍乞天旨，告下城隍社令，阴境冥关，典祀神庭，黄泉蒿里，掌录魂魄，应干神道，主执曹僚。悉令依应开扃，启闭放释罪魂。定於今日夜亥时来赴坛筵，享祀受炼，仰沾玄泽，以返本真。拱俟天恩，特垂昭报。臣诚惶诚恐，稽首顿首，谨言。
　　如行天心正法，即除去神虎将史，却入太玄本际童子，六甲开道使者，统兵助法神将史兵，至夜起告亦同。
　　次白将吏
　　灵宝大法司，如行天心正法，可云北极驱邪院。以今关告执职万神，下元黄箓院开度官君将吏，南昌受炼官君将吏，北极玄范府何乔二大将，七真玉女，三部使者，追摄吏兵，当处里域土地，社稷正神，疾速赴坛，有事启白。存将吏至诸司官将悉以来临，当职恭佩灵章，奉行大法，立功为本，济度当勤。见取今日夜就某处，备置食筵，荐资孤爽。除已启闻上帝高真，告行符章外，今请诸司官将众神，遍诸冥关幽狱，夜府阴宫，岳渎灵墟，城隍社令，黄泉蒿里，主录亡魂，应干合属去处，拘集三涂十类，五道四生，及郊野无归游魂飞爽，有祀无祀，善终恶终，一切应度孤魂等众。克於今日夜亥时，悉赴某处，伺候祭炼，正品超生。火急奉行，亟切昭报，泽覃鬼趣，皆自神功，急急奉行。
　　次书篆符
　　太上生天宝箓
　　此箓诰文式，任意写於后，或於箓下。
　　开度五道四生。孤魂滞魄，出离幽暗，随果往生。主者遵依
　　符命奉行。
　　太岁　年　月　日告下。
　　具法位臣姓某告行。
　　端坐，存思救苦天尊在悬空之中，大慈大悲大惠真人、救苦真人左右侍立。次想南斗盖顶，化身为真人状，然后见天尊遣玉女，乘宝光持宝箓，下至面前，低声诵中篇一遍，便落笔书篆，将唵吽咤哩四字，重迭书之，口念咒曰：
　　无上玄元，太上道君，教臣行符，照破幽狱，死魂出离。急急如律令。
　　每用十道，每道皆依式书篆之。次书水火符各一道，并毕，再谓中篇三五遍，以符篆香上熏过，奉安净所，至夜用。
　　请真火符
　　太阳炁，离诀，黄纸朱书。
　　日魂咒
　　日魂珠景，照韬绿映。回霞赤童，玄炎飙象。急急如律令。
　　请真水符
　　太阴炁，坤诀，黄纸黑书。
　　月魄咒
　　月魄暧箫，芳艳翳寥。婉虚灵兰，郁华结翘。淳金清莹，炅容台标。
　　酆都山真形符
