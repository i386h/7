<!-- { "loadSidebar": true } -->
　　允中窃惟三清三境天尊，人孰不知其为玄元始三炁。但炁之聚则为形，散则复为炁，是万化之源，三才之祖，天地之根，不可得而名议。赤明启运，大道流光，或火炼太空，或皇人按笔，真文降世，三洞宣行，故有洞真洞玄洞神之部，天宝灵宝神宝之称。中古以后，遂立科法，三洞各有经箓，故谓之三乘九等也。道之隐者不可知，道之用者故立教。台山灵宝法中却叔云：元始天尊乃道中之主，太上道君乃法中之主，太上老君乃教中之主。吁，三洞四辅法箓之源，九品三乘互相通贯，而以为三清各主其一，其为诬罔，可胜言哉。想其不知三清之为何物也。可为瞽者指路於其前，盲者继踪於其后。其说如此，而欲行其法，以拔幽济显，敢望其感格耶。台山法中又云：紫微上宫天皇大帝，则紫微垣中勾陈之下者是也。可以言紫微垣，或言勾陈宫，可也。若称紫微上宫乃是玄都玉京山，非紫微垣也。一字之差别，利害甚重。昔唐朝尊老君为圣祖天皇大帝，此乃唐室一时尊祖之典，又非紫微垣之天皇大帝也。不识古今，妄称名号，罪不容贷矣。内有圣祖天尊位号辩论，今世既不设此位，不复书入矣，非漏落也。此圣位乃宋朝之始祖，以元天大圣后为配耳，只今之九天司命真君也。
　　上清灵宝大法卷之四竟
　　上清灵宝大法卷之五
　　洞玄灵宝法师南曹执法典者权童初府右翊治金允中编
　　三界宫曹品
　　上界
　　无上大罗天，玄都玉京，玉清境，上清境，太清境，九天大帝，九天上帝，三炁丈人，三宝君，三天门下天枢院，泰玄都省，种民四天，无色界四天，色界十八天，欲界六天。系三十二天大福世界八梵天，五老上帝宫，东极青宫，东华上相宫，南极长生大帝，西灵龟阙，四极真王，北极紫微垣，天帝垣，太微垣，丹灵上宫，韩司火府，上清童初府，北魁玄范府，三界魔王宫，五帝魔王宫，太阳宫，太阴宫，北斗七元宫，上元天官宫，清灵左宫，元皇中宫，洞白右宫，上元九府三十六曹三宫。
　　中界
　　中岳昆仑山，十大洞天，三十六洞天，三百六十名山，九垒，北都罗酆山，北太帝君宫，纣绝阴天宫，泰杀谅事宗天宫，明晨耐犯武城天宫，恬昭罪气天宫。拔《真诰》所载六宫名数，内第四宫名恬昭，不知恬昭是也，恬照是也。后人更宜详考。宗灵七非天宫，敢司连宛屡天宫，十王真君，洞阴金阙，北都府，司命府，五道府，泉曲府，丈人宫，鬼官北斗，四明真公府，变生府，溟泠大神，东岳帝宫，泰山府，乃东岳分治所中元地官宫，中元九府，共四十二曹三宫。
　　下界
　　东霞扶桑宫，旸谷神王府，蓬莱宫，蓬莱都水司，方诸青童宫，十洲，九江水帝宫，四海龙王，四渎源王，五湖王者，十二河源，下元水官宫，下元三宫九府四十二曹。
　　允中切闻天真司於上境，鬼神主於幽冥，固非世人所可测。然而行持之士，亦须少达天地之正理，粗晓教法之源流。既不通古今，又不考经典，妄以己见测度，迷悮后世，可不哀哉。灵宝之法因应世，而列科条奏申所及祈请，所关有所据，而言之可也。台山灵宝法中，以三清上帝列为三师，救苦天尊为真师，又称玄师。法中续添言辞，皆以玄师冠其首。不知后世增广之书，与旧典不同。又立修用仙曹品，以经中一句作一司。且如不得拘留，逼合鬼群，经中本意自谓应度之魂，出离幽境，不得复行拘留，而逼合於鬼群之中，是承上文之义尔。却取以为不得拘留司，逼合鬼群司。如无所不辟，无所不禳，无所不度，此言大梵隐语之功用能如此。今却不同经意，取以为无所不辟司，无所不禳司，无所不度司。今日欣庆受度，历关诸天，魔王监举，无拘天门。却除去今日二字，取以为欣庆受度司，历关诸天司，魔王监举司，无拘天门司。此言经之功用感着，今日欣庆受度之后，历关诸天，则魔王保举，无拘天门。尔乃断章破句，悉以为司，且有修用仙曹，施用仙曹，赫奕仙曹，三界所向仙曹等例，牵合诞妄，无所不至。如三界所向之字，初不出於经中。赫奕二字，则经中自号。赫奕诸天齐功，乃称天中魔王之威德，初不及其他，亦非有此曹局。今却取经中名列太玄等语三十余句，以为赫奕仙曹，与经中之义了不相关。似此不止二百司，其法者书以为将吏职位，及临坛呼召，不识正理，不知惭愧。三洞四辅经典数千万巷，若皆以经中一句为一司，则经诰典章乃尽为司局之名。深机奥义，皆莫得闻。王升卿所编《灵宝大法》考证甚多，其以经句为司处亦有数条，失於删去，已为不当。而台山排联补缀，碍理极甚，如掌醮司、降圣司之类是也。自宋齐唐，洎于宋朝，所设罗天醮三千六百位，则包总备具，亦无此等司治。天枢院居三天门下，详见拜章科典。乃改称南极天枢院，犹误也。自北极为中天，过北极方至天门，南极则入地三十六度，与北极相对。今却颠倒错谬，不知南北，凭此关申，得不违科失格耶。允中今立玄穹主宰品，以明三清三帝三炁之源。继之以三界宫曹品，以备关申之目。祈禳升度，拔幽济显，已足备事。恐学者反谓此书之略，或轻易增入，谬妄名司，贻害无穷，故不得不为之辩。
　　朝元人靖品
　　夫靖室者，不杂尘秽，不交世事。建立坛墠，法地象天。称家之有无，随舍之广狭耶，排列圣位，望阙朝元，内外庄严，身心同洁，交真灵於肸蠁，会至道於洪蒙。非在妄立名称。以欺世罔俗也。在宫观则设三境至真诸天上帝位次，或居俗舍则中建三宝，傍列众真，遇朝谒望阙存思而已。今具圣位之略云：
　　玉清圣境元始天尊，上清真境灵宝天尊，太清仙境道德天尊，吴天上帝，北极大帝，天皇大帝，后土皇地祇，长生大帝，青华大帝，东华木公青童道君，白玉龟台九灵太真金母元君，东极太乙救苦天尊。已上正列，不立位则口启。
　　九天上帝，三十二天上帝，五福十神太一真君，上清十一曜星君，北斗七元星君，天地水三官大帝，北极四圣元帅真君，灵宝五师真君，日宫孝道仙王，月宫孝道明王，太极仙访葛真人，都仙大史妙济真君，南极长生大君，度世司马大神，好生韩君丈人，司命司录尊神，延寿益算度厄尊神，三界大魔王，五帝大魔王，五天魔王，十方无极飞天神王，南昌上宫主宰高真，北阴酆都大帝，东霞扶桑大帝，五岳五天圣帝，酆都六天十洞主宰，旸谷神王，九江水帝，十二河源圣众，洞天福地主录仙真，昆仑上宫三百六十名山仙众，童初府萧闲堂易迁绾真仙圣众，三五功曹，左右官使者，左右龙虎君，侍香金童，传言玉女，五帝直符，直日香官。已上共三十七位。
　　清旦澄神定志，整具冠褐，先立户外，临目，存思身神罗列，叩齿九通。乃微咒曰：
　　大明灵神，九度郁青。朝霞藏辉，濯炼五神。宣驾六合，七神调平。结节散释，胎根肃清。
　　临坛符法品中云：凡入户先左足，出户则先右足。此品却云：举右足入户，未审是非。切记用心於诸经法中参考辩证，续见《真诰》中载云，入靖户先前右足着前，后进左足，令与右足齐，毕乃趁行如故。使人陈启通达上闻。方知临坛品中错误。再叩齿九通，念朝入户咒：
　　四明功曹，通真使者。传言玉童，侍香玉女。为我通达，道室正神。上元生炁，入臣身中。令所奏章，关达上闻。
　　举右足先入户，至圣前烈火丰香，平心定炁，存香官使者，左右龙虎君，侍香金童，传言玉女，夹侍香案。日月去面，各九寸，北斗盖头，魒向前，三炁苍郁，身在炁中。然后闭炁定神，对席心拜，或端简三拜，叩齿，依仪奏启。因心所祝，存诚上达，使径御九天也。闭炁出地户，念朝出户咒：
　　出阴入阳，万神开张。关启事毕，请闭黄房。侍香玉女，明备神宫。
　　凡入靖烧香朝真，切勿反顾，出户亦莫回视。将行事时，不得与人言语，并足蹈户下。不得以口啮香，不可用灶火烧香。如遇戊辰戊戌日并疾风暴雨大雷急电之时，皆须暂停，俟天炁稍静，方可朝修。已上皆是法中禁戒，违者获罪。落景入靖，精念九神，下应帝席，叩齿九通。咒曰：
　　七星玄真，魄灵皇君。流辉内映，浃御斗魂。三台耀华，七液缠津。金珰虎箓，备卫生门。神化洞虚，摄轮紫庭。次叩齿，念夜入户咒：
　　四上功曹，龙虎使者，正一生炁，侍香素女。夜有所启，愿得开明童子，太玄少女，与我俱入。黄房之理，通达所启，皆使上闻。余如清旦仪。夜出户咒：
　　玄上太阴，八窗开明。夜有所启，少女通灵。事毕复位，万神咸宁。
