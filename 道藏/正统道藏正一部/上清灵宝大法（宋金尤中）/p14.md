<!-- { "loadSidebar": true } -->
　　切详经中，自元纲流演三十二天，至玄中太黄上帝高真，皆天之体，而大梵之用也。及夫下镇人身泥丸绛宫，中理五炁，混合百神，十转回灵，万炁齐仙，此则直言人身中之事也。故其说以太一含莲，其形自然，八脉冥会，总於绛宫。是能五炁混合其事，与大洞回风混合之道相通。惟其诀法未降，虽有作用之目，而无入手发足之门户。故尔天台法中第三十品，作中理五炁，以经中数章，训解於其前。至出入华房。八冥之内，细微之中，下镇人身，泥九绛宫，中理五炁，混合百神一章。初无诀法在其中，只略叙云，造化非身外，根本此三天。上皇无上，高真皆宗，仰於紫微上宫，如此而已，非行用之妙也。乃继之云，妄泄此道，九祖沈於火毒之狱，极口禁传。其末又云，非上玄圣师，下教天真小仙，岂得明矣。既如此则非可行之诀，特法中条目尔，又何妄泄之罚，二图於法中只小异。天台不肯言诀法未降者，欲存此等事，以为卖奇之端也。
　　流精玉光品
　　於四顾高地上，建一室，方八尺，上圆下方，开三十二圆穴，每穴圆九分，塞其三十一穴，留一穴，令日光直注其中，下以宝器，贮东方井华水一器。迎日光照水，流转一室，十日外其五色流精，水中结成丹砂，五色五彩，饵之通神彻视，役使万灵，五藏生华，返老还童。积其玉光丹砂，取月华水、露水、江水、山泉、河水、井华水、西流泉，入宝器中，依前流注日光，三十日内，有结成金砂。再将前砂并入水，再迎日光。然后以辰砂三黄入金合中，煅成神丹，可以却疾回年，点化变宝也。
　　详考法中於四顾高地，建室置器，以取日光，久可成丹。而诀法未降，此无中生有之事，岂容以意料为之。天台法中编出三十六品，名阴阳二丹。其一章略云：流精玉光者，可以采炼，饵之通真。太空未有一物开三景，普植神灵，复采炼此炁炼而成丹，以此而形容流精玉光，理亦粗通。其次为高山悬崖，人迹不及，四顾日月通照之处，营密室一所，上圆下方，面相去八尺，四方一丈，离地五尺，穿三十二窍，布二十八宿之形如窗牖，使日光注照於内，於日直角宿之日起首，用七宝之器，圆面五寸，贮西流水，令迎日光下降，四十五日之外，水中结成五色流精之砂，取而饵之，面生流精。又曰於三十二窍之下，置三十二器，於直宿之日取其方水，投以天华四泉，使日月照耀其中四十五日，面生浮砂，光明啬啬。然常须护净，勿令尘翳。即安置坛炉，八门进火，以金十二两作鼎，以铁二十四两作釜，阳燧取火，昼夜煎之，四十五田一开，开时以月华涤润，下凝白华取之，及一斤即入药，用阴阳火煅炼，飞於盖上。九年自然飞凝，饵之仙化。此乃古未降诀法之条。天台法中所述虽详，而其说小异於古法。然亦非可行之诀，古书已疏未降诀之条矣。又曰本命日吞日月之华，而谓之栢空度仙，则非也。又采百花入众药，合灵宝流光丹，饵之立致长生，亦非也。道典中服食之例甚多，非本法，故不应存用。
　　梵炁流行品
　　人禀炁而生，亦有数之始，呼吸之息，见於三部四至之脉。一呼三寸，一吸三寸，以见尺丈於玑衡，合於太阳。一日一夜一百刻，计六千分。每一刻六十分，每一时八刻二十分，共计五百分。昼夜一万三千五百息，每一刻三百六十息。一呼一吸，脉行六寸，定太阳行六十里。一昼一夜，太阳行九十六万一千五百里，随天周行，照耀三百六十五度二十五分半。一日得一度半，周天一百八十二度六十二分七十五抄，一度计一千四百六十四里六寸四分，二十八宿行次缠度。大道梵炁，流演无穷，旋斗历箕，回度五常。每一刻太阳之真炁流行一万八百里，每一刻六十分三百六十息，定太阳流光。每一分六息，太阳流光三百六十里。每一时太阳行流光八万六千四里，每一时炁行六千七百五十寸，十二时炁血行七十万八百九十寸，日月交而阴阳交，日月行而营卫行，而大药成。此元始上品至道，三界真仙莫不因此而骨肉同飞得者。昼夜大定中自明，闭口奉行。若泄一言而行，则七祖九玄同受酆都之考，玄都之令，敢不奉行。
　　尝闻聚而形成，则真中有神，流演无穷而周於十方，此天真之大梵也。人身之大梵，上应於天度。故呼吸息至炁行身中，合於太阳，积炼而成大药，斯实修真之路，入道之阶，而诀法未降也。天台法中第三十七品名大行梵炁，乃云人自溟涬大梵而生，却自淇津大法而死，此则非也。人固自梵炁而生矣，不修大梵之经，常失大梵之炁而死。乃云自此而死，其可乎。於其九鼎图后，叙金母居西龟之山，取象於人身，即元纲流
　　演之事，尔已编入本品，难以旁引而曲证，非可用於此条也。
　　黍珠神变品
　　阳爻三十六息，阴爻二十四息，一口炁出入三寸，每一时炁长六千七百五十寸，十二时通长八万一千寸，共计八千一百尺，为八百一十丈真炁。每一时八刻二十分，十二时九十六刻，内
　　乾坤艮巽占四刻。凡人一时定一千一百二十五息，十二时共一万三千五百息。每一息定火一铢，得祖炁之丹，如黍米大重一铢，二十四铢重一两，三百八十铢定火一斤，一万三千五百息计真火二十五斤二两半，八阴八阳，依卦生焉为圣胎，白日轻举，位登玉清也。
　　按此条虽诀法未降，而理则与前品连续，乃炼身中之梵炁，合太阳而成功。於是按阴阳出入，审火候进退，丹成药就，大如黍米，则神变之丹是矣。其余丹经中论例相似者甚多，而非元降之目，理不应假彼以证此。天台第二十九品名黍珠入妙，乃以十遍周竟，十方无极天真大神，一时同至，及元始悬一宝珠，大如黍米一段，悉取薛幽栖等注中之说，委曲引谕，又益之杂说。却云以内言之，即宝珠神化胎仙之法。九转十过，功用既周，从有入无，名黍珠玄丹，镇黄庭之灵府，丹成贯日，立驾云舆。如此则以诵经而可成丹，全不及於修用诀法，理则不然矣。天台之法四十九品，终始并无诀法未降之条，而七经八纬为法之要，乃隐去七经之日，改换八纬之名，虽古法无诀者，亦极辞牵合以文饰之。今按道典，自龙汉延康之劫，赤明启运之初，传降不常，或隐或显，有因时而降者，有因人而降者。既降而传行人世者，有其人升真而书隐者，三洞正典尚不能全，如变化七十四万之法，藏天隐月之文，八禀十诀，天关三图，九赤班符，胎精中记，似此之名不计其数，名存经告之中，法不降行于世，岂敢因其名而自撰其文哉。盖道运有其时至而灵文漏秘，难以人力，强求之也。灵宝大法古有七经八纬，除天台之外，诸家编集，皆不出此七经八纬。一十五条内，共有六条诀法未降，即采炼祖炁，洞阳符法，五炁混合，流精玉光，梵炁流行，黍珠神变是也。安知后世无仙资灵质之士，感圣师神授之，详是古书，存其名例也。而天台逐事曲为之说，使成简编，或取而用，岂不误世。今未免再三，剖析其源流也。
　　上清灵宝大法卷之八竟
　　上清灵宝大法卷之九
　　洞玄灵宝法师南曹执法典者权童初府右翊治金允中编
　　斋直禁忌品
　　三元
　　正月十五日，七月十五日，十月十五日。
　　右天地水三官，二十七府，百二十曹，凡三会日考校罪福，三元日奏御上宫。可以行道建斋，修身谢过。
　　三会
　　正月七日举迁赏会，七月七日庆生中会，十月五日建生大会。
　　右三会上，三官考严功过，三魂攒送生人善恶，又谓之三魂会日。此是本命之日，亦更有小攒会日，台光以甲子日上诣，爽灵以庚申日上诣，幽精以本命日上诣，亦言生人善恶。其日宜受符箓斋戒，呈章拜表，以祈景福。
　　五腊
　　正月一日天腊，五月五日地腊，七月七日道德腊，十月一日民岁腊，十二月腊王侯腊。
　　右五腊日，为五帝攒会之日。此日酆都北阴大帝，皆引出生人久远玄祖父母，幽狱鬼魂，责问住处阴司年代，积罪结衅端由，及子孙姓名坟墓所在，如积劫未有追赎，因此日皆延累生人。其日引问，得子孙兄弟亲姻九族姓名，攒集校定，以为生人罪状，正一道民之徒，此日诚凭法力，祭祀追赎幽途，皆一一得福，常日祭祀不可达也。出正一玉经。
　　每月十直斋日
　　一日西北方北斗下，八日北斗司杀君下，十四日东北方太一使者下，十五日东方天帝及三官下，十八日东南方天一下，二十三日南方太一八神使者下，二十四日西南方北辰下，二十八日西方太一下，小尽於二＋七日下二十九日下方中太一下，三十日上方上太一下。
　　已上出《业报因缘经》。又别文云：十方天尊下，又云十方天君下。
　　节会日
　　天节甲午，地节甲申，人节甲子，天会丙午，地会壬午，人会壬子，日会庚午，星辰会辛酉，月会庚申，五行会甲辰，四时会甲戌。
　　右节会及五腊，宜修斋设醮，祭祀先灵。
　　甲子太一简阅神祇，庚申日三尸言人罪过，本命日计人功行。
　　又云：甲寅庚申，尸鬼竞乱，宜避房室。又玉经云：此三日为小攒会日，凡三元考校未尽者，於此重考校焉。
　　八节
　　立春，春分，立夏，夏至，立秋，秋分，立冬，冬至。
　　按《真诰》云：八节之中，皆当斋戒立靖，谋诸善事，以营於道之方也。慎不可以其日忿争喜怒，及行威刑，皆天人之大忌也。
　　午卯日
　　凡午卯之日，常当清斋入室，东向心拜，存神养炁，期感神明，亦适意所陈。常如此者，玉女降侍。
　　避忌日
　　李少君口诀：道士求仙者，勿与女子。
　　三月九日，六月二日，九月六日，十二月三日。
　　其日当入室，不可见女子六尸，乱则藏血扰溃飞越，三魂失守，神凋气逝，积以致死。所以忌此日者，非但塞遏淫泆而已，将安女宫。女宫在申，男宫在寅，寅申相刑，刑杀相加，是日男女三尸出於目朱童之中，女尸招男，男尸招女，祸害往来，丧神亏正。虽人不自觉而形容自损，由三尸战於眼中，流血於泥九也。子至其日，虽至宠之女子，亲爱之令妇，固不可相对。我先师但修此道而仙矣，复不及至亲，无心者矣。子其慎之。此乃仙人刘纲妻，女仙也。出《神仙传》。
　　又别条云：凡甲寅庚申之日，是尸鬼竞乱，精神躁秽之日也。不可与夫妻同席，及言语会面。当清斋不寝，其日遣诸可欲。旦望，每月初一日为旦，十六日为望。则以官历逐月十四日、十五日、十六日考之，并合朝修，祈恩谢过。
　　月忌
