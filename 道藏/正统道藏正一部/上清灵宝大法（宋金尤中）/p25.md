<!-- { "loadSidebar": true } -->
　　具位臣姓某，不量微陋，僭渎玄穹，愿赐慈怜，曲垂省录。臣无功待罪，久列班行，有愿济时，敢誊词悃。臣昨据乡贯某人，请建无上黄箓大斋，上资邦国，普福群生，关升七祖九玄，拔济三途十类，集兹善果，用荐亡故某灵魂，超生善境。臣已行备录来捆，具状奏闻，移檄诸司，关申三界。以今斋事有日，谨当肇扬灵旛。盖以黄箓冲科，总万灵而关九府，洞玄上品，通四辅而贯三乘。惟福利之无边，乃修崇之有格。灵音宝号，降九天十极之晨辉。色缕纹缯，敷五道三途之妙荫。含情受度，幽爽蒙休。仰觊天造垂矜，道恩流宥，特施善救，曲鉴微衷，举旛咒文，谨当宣演。
　　黄箓开度，三界十方。四生六道，同列道场。生神迁魄，万劫不忘。婶之为体，随风飞扬。风之所被，各从其方。重阴之府，九夜之乡。地狱饿鬼，旁生无鞅。皆得解脱，上生天堂。
　　知磬举灵旛赦罪天尊
　　上来扬旛，功德无量胜因。普荐三途，广资万类，莫不睹光辉而消障恼，瞻形影而脱罪缘。解免牵缠，原停逮役，九幽夜府，因遂开明。六趣迷涂，悉归清泰。伏愿皇图绵永，海宇丕平，风雨顺而五谷登，灾沙消而万民乐。昆虫草木，咸遂生成。鳞介羽毛，俱辞夭横。集兹微善，奉为斋主某人，资荐亡故某人灵魂。自悟宿因，早超冥界，冤雠解释，罪垢镯除，乘此斋功，俓登道岸。为上良因，念三清无上天尊，不可思议功德。
　　允中粗阅诸家灵宝法中，大体皆同，所载旛图，止有两式。其一日迁神宝旛，其二日回黄灵旛，别无异品。惟天台灵宝与诸家不同，而法中载旛图，亦止二式，但却以迁神旛为回耀旛，其制小异。近世有立告盟旛者，多书玉皇睿号。而蒋氏立成仪则书太上无极大道，三十六部尊经，真文宝符，十方上圣等字，皆启告斋盟之意也。而灵宝古法无之。虽别有经据，难杂於上清灵宝本法。故也只彼蒋氏斋科中，则可随俗而行之。此外迩来旛式甚众，其间虽无所出，而於理稍通者，尚可用之。至如有命灵旛之类，则失当碍理其意。盖以《九天生神章》，有太微回黄旗，无英命灵旛之语，因撰此旛。殊不知无英乃神名也，命者召用之义也。灵旛者，神灵之旛也。谓无英之神，命此灵旛，以摄召也。今却以命灵二字，为旛之名，大失本旨。傥以此例而取之，则《度人经》中有天丁前驱，大帅仗旛，今立帅仗旛可乎。《生神九章》、《度人》一经，最为玄古。大帅所仗之旛，后世不可睹其仿髴。无英所命之旛，亦难考其制度。大抵建斋立事，旛花图像，以备仪式，不可无尔。又何待多立名号，乃可感通哉。若有力之家，多造旛盖，或书经咒，或标天尊睿号，亦以寓诚供养。然此等事，亦不必过多矣。二旛之式，出灵宝法中扬旛科文。近世翟参政尝述壹本，已见蒋氏立成仪，并不隶广成古科也。近诸方亦有增咒三四段者，今不遍录。揭旛之初，礼虽启祝，固不繁辞。允中谨随陋见，撰本揭旛之文于右，姑以备用尔。其有主行之士，好详善之文者，自别易之。
　　镇信威仪品
　　广成先生科曰：质信效心，以财为首。财既可舍，心亦随之。圣善冥通，随适心意。高天厚土，玄圣上真，非信不通，非心不感。感通之至，在乎信焉。金龙一十三枚，各重一两，长三寸六分，以十枚镇十方案，三枚随简段之。
　　科曰：天子皇后用上金，公卿用次金，庶人银或铜，涂金。夫龙者，乃上天之驿骑也。传达通感，龙骑为先。负简即誊信三官，效誓则告盟十极。镇信之法，以龙为首。缺者考属阴官曹。
　　镇彩一十一段，十段镇十方，一段命信。
　　东方，青九。南方，绛三。西方，白七。北方，黑五。上方，碧三＋二。下方，黄三十二。四维。黄各一十二。
　　总十方之数，共一百三十六。天子疋数，诸侯丈数，庶人尺数。
　　本命纹缯，天子诸侯紫色，士庶以本命纳音色，疋丈尺数，各随年外加一。以表延生之信。命彩置之中央案上。
　　科曰：纹缯者，显五行之色，象十方之炁，降十天，致五帝，通真效信，请命祈灵，不可缺也。缺者考属天官玄都曹。
　　纸笔墨砚
　　十副，镇十方，每方纸各用一十二幅。
　　科曰：建斋行道，或救拔亿曾万祖，先后亡灵。或请福析恩，消灾谢过。则四司五帝，三界十方，纪录善功，校定罪名。当以纸笔墨，为录功纪善之籍，质信於十方，不可缺也。缺者则十天五帝不录其功，九幽三官不除其考。缺者考属三官曹。
　　香华
　　十柈，镇十方。
　　科曰：香者，以通感为用，隔氛去秽。花者，以鲜洁为美，表端效珍。请福祈真，香花为本。香以沉笺降真，花以香洁木生者。若无花，可用五彩剪成，以镇十方，不可缺也。缺者考属阳官曹。
　　镇米
　　二斛四斗。
　　科曰：米以质信天官，增加品禄。缺者考属天官曹。
　　镇油
　　二斗四升。
　　科曰：油者，阴类也。阴中生阳，以油镇阴，官续阳景。缺者考属阴官曹。
　　镇炭
　　一百二十斤。
　　科曰：炭者，阳类也。阳中生阴，以炭镇阳，官资阴炁。缺者考属阳官曹。
　　镇钱
　　二万四千。
　　科曰：镇钱二万四千，以代上金之信，质心三界，告盟十天。缺者考属玄都曹。
　　槿木简
　　三面，各长一尺二寸，阔二寸四分，厚二分。
　　科曰：简者，记也，告也。记世之功，告盟上真。上下正方。天子以玉为之。玉有九德，礼天地之信也。余皆槿木为之，或栢木。丹界五行，丹书国号、年月、建斋之所，及法师姓名。投於名山大洞，灵泉龙穴，及斋坛之中。告天地水三官，使着明斋，事奏□ 于上境。缺者考属地官九都曹。
　　玉璧
　　一十三枚，十枚镇十方，各径二寸四分，厚二分，圆形，虚其中心。外三枚投龙简。天官用苍璧，圆形。地官用黄璧，方形。水官用玄璧，六出形。皆虚其中，各亦径二寸半。
　　科曰：玉以贞洁之德，可以盟感上真，故以为信。若投龙简，当以青丝金纽缠而副之。青丝以代割发，金纽以代歃血，上告三官也。缺者考属地官九都曹。
　　金纽
　　二十七枚，径九分，如环之状，每简用九枚。天子用金，余用银涂金，以青丝缠之，同龙简投之。
　　每简用九纽者，见於灵宝经法中，余并从广成科书。后世不敢增易，惟书简则广成科，不载符，止真书其一面，而经法则书篆文於一面。用与不用，各从师授。
　　合用坛外威仪
　　节一对。五色丝为之，上下五层，悬竿头上，金龙衔绶带。
　　幢一对。珠盖珠网，八角一层，悬竿，木胎，左龙右虎，衔绶带。
　　旌一对。以节无龙凤绶带，三层，五色丝为之，悬竿。
　　珠旛一对。珠锦玉佩，金凤衔之，悬竿。
　　五明扇一对。以木刻成，金彩装饰，上列日月星，中列五岳，下绘海渎，立以木竿。
　　鹤羽一对。木刻成鹤翅，立以朱竿。已上威仪，并按广成科。
　　章函。权木为之，长一尺二寸八分，阔二寸八分，正中上下，开三印池案副之。
　　章案。长二尺二寸，高八寸，仍须曲脚，以梓木栢木为之。违科夺算。
　　龙头书刀。刃长六寸，古铁为之，以银半两，制龙头形於其柄，拜表镇章、用不可缺。
　　香炉几案裀褥。二十副。三宝一副，十方十副，高功都讲奏案各一副，六幕六副，坛外香案一副，此是斋坛所需之数。他处所用，不在此数内。
　　允中恭考古典镇信威仪，皆有定式。今悉从广成科法，诸方亦无大段殊别，只有三简符篆，则多不同。允中所受经师高君之法，乃依古法本仪。其告文并同古式。简背篆文，则从师传之法矣。传此法者，当遵此而行。非正传此法，而别有源流者，自依所受。傥三简别有符，而不见显然出处，则毋轻用也。须考证来历为善。
　　坛图幕式品
　　科曰：礼天地，通真灵，当建坛以申至敬。坛层格各有等差，今专叙黄箓斋坛，故不泛及。
　　坛外之灯，从真仙品礼祝之法，共计一百五十九灯。盖古者二十八宿，只用二十八灯，是以数简。今有力之家，将二十八宿在天之象，而依样然灯，尤佳。二十八宿星图，亦列于左。
　　坛外灯图
　　二十八宿经星图
　　东方七宿，自角至箕，计三十二宫。
　　北方七宿，自斗至璧，计三十五宫。
　　西方七宿，自奎至参，计五十一宫。
　　南方七宿，自井至轸，计六十四宫。井宿之前一星，四列铁，故共六十四宫也。
　　凡二十八宿，总计一百八十二宫。此图从《天文志》及浑天仪中式也，与近来刊行斋坛图子不同。盖逐时易板雕刻，日渐失真。今故合从浑天仪为定。然止从每宿一灯，则共点一百五十九灯。若依星象而点灯，则二十八宿并坛中诸灯，共三百十三灯。丰俭随力。大抵烧香然灯，斋功之首。其余浮费，或有灭损。法天象地，乃於灯烛，宜从厚尔。故考天文，而出其图於此。主行之士，幸深详之。
　　斋坛
　　或垒以宝轧，或砌以文石，或竹木暂结，或筑土创为，务合规矩，以崇朝奏之礼。或露三光之下，以达至诚。或以天宝之台，取法上境，建斋行道以为先。於中列太上三尊之象，如朝会玉京山也。坛上下四重栏楯，天门地户飞桥等，务在精好，纂作瑞莲之状。或八十一，或七十二，或六十四，随坛广狭设之。竹木为之，束茅表像，亦可为延真之所也。外坛用长纂八枚，门榜八裀，褥席十六副，纂上安壹榜也。此乃十炁，故不用双纂成门。止於巽上开一门，余皆栏断。
　　正东卯地震宫洞清之炁，青书黄榜。
　　东南巽上巽宫梵行之炁，黄书黑榜。
　　正南午地离宫洞阳之炁，朱书白榜。
　　西南坤上坤宫梵阳之炁，黄书黑榜。
　　正西酉地兑宫少阳之炁，白书青榜。
　　西北乾上乾宫梵通之炁，白书黑榜。
　　正北子地坎宫洞阳之炁，黑书赤榜。
　　东北艮上艮宫梵元之炁，黄书黑榜。
　　中坛用长纂八枚，门榜四枚，以二纂中间安一榜为门也。短纂二十枚，裀席二十副。
　　亥上天门，青书黑榜。
　　巳上地门，黄书赤榜。
　　申上月门，黄书白榜。
　　寅上日门，黄书青榜。
　　右四榜长短纂列中坛之外，只开地户、天门。
　　内坛用长纂一十八枚，门榜十枚，亦以二纂中间安榜为门，短纂十枚，裀席十副。
　　东方卯地青华元阳之门，朱书青榜。
　　东南辰地始阳生炁之门，白书黄榜。
　　下方巳地九灵皇精之门，黄书赤榜。
　　南方午地洞阳太光之门，黄书赤榜。
　　西南申地元皇高晨之门，白书黄榜。
　　西方酉地通阴金阙之门，黑书白榜。
