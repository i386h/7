<!-- { "loadSidebar": true } -->
　　谨出臣身中五体真官功曹，上三天执法开化阴阳功曹，消灾散祸解厄君吏，各一十二人出，治中建节监功大将军，前部效功，后部效杀，驿亭令，驿亭丞，四部监功谒者，法中飞章从事，促炁功曹，三五功曹，左右官使者，五帝直符，玉童玉女，阴阳神决吏出。出者严装显服，冠带垂缨，整其威仪。功曹弁朱阳之帻，冠通天之冠，衣皂纨单衣，腰带龙头之剑，捧持谒簿。使者弁玄阴之帻，冠九德之冠，衣绛章单衣，腰带虎符，赍执玉版。直使功曹住立四方，三五功曹住立中央，治病功曹营卫臣身，左官使者建节在前，右官使者持幢在后，阳神决吏立左，阴神决吏立右，上部功曹住立上方，中部功曹住立身中，促炁功曹催促十方，上部使者远望上天，中部使者远瞻八方，都官使者匝绕臣身，天驺甲卒，狼吏虎贲，察奸勾骑，都官仆射，天丁力士，治正执正吏，收神食神吏，收鬼食鬼吏，收炁食炁吏，收毒食毒吏，收精食精吏，诛符破庙吏，罡风骑置吏，驿马上章吏，飞龙骑吏等官，并皆屯驻臣左右前后。咸受臣所宣词语，分别关启此间土地，里域正神，监察考召，左右都平君，二十八治，三十六靖庐，七十二福地，三百六十名山，昆仑上宫，洞天海岳，道上二玄，三元四始，二十四炁，十二时神，皇天后土，今年太岁某太阴，六十甲子诸官君，风炁注炁，里邑社，四面八方，东九夷胡老君，南八蛮越老君，西六戎氏老君，北五狄羌老君，中央三秦仓老君，玄元正炁，二万六千神仙，川源溪谷，山林孟长，十二溪真，根源本始，本地之主，社稷灵官将吏。谨同诚，上启太上无形无名虚无自然至真大道太上道君上清玉陛下。臣幸以宿缘，叨奉教法。告盟之日，约以流通。誓愿敷赞真风，振扬道妙，永扶国祚，普济生灵。凡有投诚，理宜关奏。今谨有某投词入意，赍持法信，求拜章书。臣谨为伏地，拜奏章文，今在素案之上，伏愿上官典者，垂神省理，以时上达，请省章文。
　　捧章露於御案
　　龙头书刀镇左
　　朱笔鱼疡镇右
　　宣章副本
　　按旧仪先遣章，后乃封章。但未对先遣官，则封后不复启祝。颇为未顺。今以封章在前，遣官在后，傥欲自从旧仪，随便道众捧章文及章函、面印、绒线、糊黏等，就高功案。高功捧章函，密念开函咒，函不先开，以章安函外，旧用蜡填印池上用蜡印，而蜡实不洁。今止用绒线系毕，以糊黏印在池上用印之，纸亦不用蜡。
　　传言书佐，开函小吏。手执书刀，开发函轨。章文上御，开通道理。所奏速达，臣获终始。
　　次以章於香上度过，密念熏章咒：
　　五色之烟，冲章上天。五色之炁，冲章达帝。下官故炁，不得妄干。
　　封章，法师自入函章表，道士授线，以糊黏印池，高功安贴纸印。次密祝勑章咒：
　　臣笔灵灵，勑此上清。仙童玉女，开发龙函。令臣关奏，速达天庭。急急如律令。
　　又密咒
　　遣章威仪，及时关奏。秘印心传，灵章密授。朱烟起夜，云路通昼。仰望玄恩，潜垂福佑。
　　高功封章毕，捧于简上，长跪，遣官。
　　谨遣臣身中五体真官，官一小吏，十二书佐，三五功曹，左右官使者，促炁功曹，飞章从事，五帝直符，飞龙骑吏等官。严装显服，冠带垂缨，佩剑持箓。为臣及时操持章文，俓上诣三天，合属曹治，随章进对。臣幸以夙因，谬膺玄职，不达正真，未明炁候，资品凡陋，识见愚庸。所进章文，或违科禁，文字不整，词旨差讹，脱落乖违，语言亵渎。请章中从事，书佐小吏，以时削治，俾遂进呈。无令上官典者，有所谴却。臣屏息随章，俓上太上无形无名虚无自然至真大道太上道君上清玉陛下，谨勿稽停。左右历关吏，章中诸灵官，以次分别。当令所请者下，所召者到，所治者愈，所济者度，所诛者灭，所迁者达。若有下官故炁，於空界之中，邀截臣章文，使不上达者，即请录付合属天狱，依律治罪，以明天宪。所有章牍，必使上闻。臣俯伏御右，恭俟天恩，乞垂报应。
　　高功以章授道众，置章几上。知磬举法事，监斋随章，引至焚燎所。焚章用烈火焚之。宣官将关坛中，举焚章词颂，高功送章出，随即拜伏，存思，行用如式。坛四角安香炉，四方烧符。高功伏章起，称以闻焚章颂，毕。
　　宣科
　　臣谨重诚，上启无极大道，太上真师，玄中大法师，三天大法师，正一靖应真君，灵宝经籍度三师真君，北极四圣元帅真君，太极左仙翁冲应真君，九州都仙太史，高明大使，神功妙济真君，三洞宗坛上圣，万古传教宗师，十方已得道神仙，三元唐葛周三真君，三天门下上章词表灵官，引进真官，章中功曹玉女，从事直符，虚空云路翊卫仙僚，五体真官，身中万神，臣闻存真念道，冀通梵炁之高。拜表誊章，未彻教中之妙。徒按彝章而就事，深知凡骨以非仙。辄籍恩私，以二十四神而飞章紫极。仰依覆育，由三十五分而总炁上玄。但以想念不精，荐陈爽礼，仰攀霞仗，幸沐俯临。恭恋云舆，诚难后从。愿曲原其狂僭，冀终锡以生成。所请所祈，能通能应。怀恩实切，倪首知归。引领天衢，再拜奉送。
　　送圣颂。
　　高功长跪，纳官。
　　臣奏章事竟，所出身中五体真官，功曹使者，各从众妙之门而入，在左还左，在右还右，弥纶天地。直使功曹，主领检押，各归本位，安稳金堂玉室，毋令差互。后召复到，一如故事。
　　十二愿。
　　复炉。
　　香官使者，左右龙虎君，侍香诸灵官。当令臣拜章之所，自然生金液丹碧芝英。百灵众真交会，在此香火炉前。令臣学道得道，求仙得仙，斋官受福，天下蒙恩，亡灵受度，幽爽升迁。十方仙童玉女，侍卫香烟，传臣所奏所启之言，速达俓诣至真无极大道吴天玉皇上帝御前。
　　出户下坛。
　　师幕称谢。
　　退入靖室。
　　章官醮位。
　　上元道化唐真君，
　　中元定志葛真君，
　　下元护正周真君，
　　三天门下上章词表灵官，
　　三天门下弘进仙官上官典者，
　　治中建节监功大将军，
　　治中炁中官将，
　　呈章通章从事，
　　录章校章从事，
　　定章刺章从事，
　　印章御章从事，
　　赍章从事章中官将，
　　法中飞章从事促炁功曹，
　　三五功曹左右官使者，
　　五帝直符玉童玉女香官驿吏，
　　四部监功谒者驿亭令丞，
　　察奸执正诸官君，
　　收邪食炁诸君官将，
　　阴阳神决吏，
　　科车赤符吏，
　　罡风骑置吏，
　　驿马上章吏，
　　传言玉女书佐官吏，
　　三元四始二十四炁神君，
　　天门引进神吏守卫官君，
　　六十甲子诸官君，
　　今年某太岁尊皇君，
　　十干当直功曹将吏童子，
　　十二时直主者，
　　三界四直功曹传奏直符，
　　监察考召诸司官将，
　　洞天福地靖庐治化灵官将吏，
　　山林孟长山川溪谷灵官将吏，
　　九州分野社稷正神，
　　当境城隍社令根源本始神司等神，
　　当境土地里域正神，
　　章中千乘万骑一切真灵。
　　允中师授章法，乃洞玄灵宝之道，兼章出於古科，有如正一之宗。世所常行，与灵宝之品，其官将吏兵，大同而小异。至於飞神谒帝，存想施为，则灵宝与正一，全不相类。非对天盟授，不容显宣。如玉清之品，洞真之部，不出章奏之格，古今之所共知。近世天台法中，却谓心章之类玉清，合用通章印。此其见神霄箓内载通章印，遂创此说。不知印文，乃灵宝升天大券也。又谓洞玄部，合用九灵飞步章奏印。夫九灵飞步，乃拜章之作用尔，古无。司局立此印名，指为洞玄部，则非矣。又为洞神部，用黄神越章印。此印亦非专主正一之宗。盖彼不考其详也。蒋氏《立成仪》则谓斋法出於灵宝，而章奏始於正一。盖其源流，嗣法於正一之宗坛，而天师合从本科上章，故不旁考灵宝也。从《立成仪》之论，须不用灵宝本科，且不失正一章奏之式。是刻鹊也，亦为稍稳。傥不考洞真部本无章式，从天台而自分三洞拜章，恐不免违戾教典是尔。世有谓三五飞步为正一章法，九灵飞步乃洞玄部之行用，至有取神霄官将吏兵，混同拜章者。须神霄之教，盛於宋朝宣和间。而神霄未行之先，灵宝之科降世久矣。元不与神霄相杂。故近世参行大洞，益以神霄，却行灵宝，遂谓之玉清灵宝者，似觉详尽，而古来未见此格也。夫洞玄灵宝拜章之法，当行功於平居闲暇之时，习炁炼神，升虚入妙。在内则谓之十转回灵，在拜章则谓之元纲飞步。临坛之际，不复纷纭举措，手搯足行。惟令道众，以香炉四枚，安於拜坛之四角，皆烈火丰香。才侯高功拜伏，即以四符焚於四角香炉内。高功遣官毕，捧章授道众，赍章往焚燎，高功随即伏章。所谓寂然不动，感而遂通，当致力於平时也。此则与正一存想飞神，大不同矣。惟传此宗派，受此法衔，书此章式，以此圣位，用此印记，习此功法，自始及终，从表至裹，悉成一家，始有感彻。若窃此一二行用，以增益旧学。或以传法之士，耻於见从，其印篆文移，章式衔位，不伏改定，却取元纲飞步之名，以诈世俗，则道有常，宪不可欺。
　　上清灵宝大法卷之二十五竟
　　上清灵宝大法卷之二十六
　　洞玄灵宝法师南曹执法典者权童初府右翊治金允中编
　　六幕启谢品
　　君前用表，礼也。太子诸王以至宰执大臣，用笺用启，亦礼也。此世法也。道家古来立教之初，止有章词，中古以后，体效世法，遂有文檄表状。夫既参古典，而约以礼经，则六慕合用笺文。旧格用表於师前，戾乎礼法矣。近者有用疏者，及考汉唐朝臣论事皆用疏，如宋之上殿札子之类。今师前之疏，乃叙事於前，而以排句四六之文作右语，此又非古之疏体。故止从古者，上太子诸王之例用笺，於礼不悖，乃为适中。谨按《文选》有晋梁笺九首。内二首上太上笺，则称臣。其首云：臣某言。其末云：死罪死罪。其余与朝廷元辅并诸王，皆不称臣，首末一同，并无中谢。若宋朝令格内笺式，则与今之表相同，只改顿首为叩头，却不称臣。允中从师传，止於天帝前用奏牍上表，其余列具并用笺。通考古今之式，则体太子之例，用笺称臣。傥依晋梁旧体，以散文为之。或从今制，则对偶排语。亦从其便，须更典则，无亏不为。致君臣一等，其中言词，却以简切，而无亵渎为尚。若务文词华丽，牵引故事，如几世朝廷表笺体，则於道典违科，诚非以实应天之本意也。允中所述，姑待一时之用，非敢执为定式。高才博学，练达科教之士，自以雄深雅健之文而易之，尤幸也。
　　启六幕坛笺六式
