<!-- { "loadSidebar": true } -->
　　黄箓大斋醮谢真灵三百六十分位，并略叙在上卷矣。其班次高下，并以罗天醮图，及宣和间颁下醮位，参考排列。非以世俗私意撰集。如上真名号，亦随元来出处，及有前后朝廷册上尊号，方敢收用。如三界五帝大魔王，十方飞天神王，皆系灵宝中最关涉之司，故当专位设之。如五老天君，见於道典。又有五方五帝，古今之论不一。盖道经中注释，多总谓之五帝，不加分别，愈重疑惑。《度人经》中五老启途，群仙翼辕。李少微注中引《本行经》谓：东方安宝华林青灵始老，号曰青帝，姓阎，讳开，字灵威仰。南方梵宝昌阳丹灵真老，号曰赤帝，姓洞浮，讳炎，字赤熛怒。西方七宝金门皓灵皇老，号曰白帝，姓上金，讳昌开，字耀魄宝。北方洞阴朔单郁绝五灵玄老，号曰黑帝，姓节，讳灵会，字隐侯局。中央玉宝元灵元老，号曰黄帝，姓通班元氏，字含枢纽。其后青帝护魂，白帝侍魄，赤帝养气，黑帝通血，黄帝中主，万神无越。严东注云：东方青帝灵威仰，南方赤帝赤熛怒，西方白帝白招矩，北方黑帝吋光纪，中央黄帝含枢纽。李少微於此又注云：此名五老上帝，各领受赤书符命，在天中则主镇五方神仙，在地则主领五岳，在人则主领五脏。此说虽近之，而未能析其理也。今按天文，太微垣中有五星，乃一星居中，四星挟之，名曰五帝座，即太微之帝也。《晋天文志》云：是东方苍帝灵威仰，南方赤帝赤熛怒，西方白帝白招矩，北方黑帝吁光纪，中央黄帝含枢纽。而紫微垣中又有五星，曰五帝内座。《天文志》云：帝所居也五星。则东岁星，於时主春。於物属木，於人为貌，於五常为仁，南方荧惑，於时主夏，於物属火，於人为视，於五常为礼。西方太白，於时主秋，於物为金，於人为言，於五常为义。北方辰星，於时主冬，於物为水，於人为听，於五常为智。中央镇星，於时主四时，於物为土，於人为思，於五常为信。儒书止於天文所见者言之，道典则有五老上帝，又益之姓讳。然五老上帝，道典既以为灵威仰等五神。而帝座天文中，又以为灵威仰等五神。此皆以名号纷纭，而未臻於理也，若儒书道典，而通定於理。则五老上帝者，五炁之根宗，五行之本始也。及其见於天文者，则为五星，或为五帝座。天地既分，则凝质具体，遂为五岳。既成山岳，必有神司，是为五岳之帝。成岁而建，四时有神，以司其令者为五帝。下至於物，为金木水火土，於事为五帝，於人为五脏，皆此五炁也。而所属不同，不可拘於名号，而混为一也。林侍宸玉格中，谓五岳帝则天帝也。令人上奏，称臣与天地一体，其意亦以五炁同源。欲以五岳为五天帝，一等也。林侍宸高达之士，所见偶适偏尔。五老则五炁之根，在天中乃妙有妙无之门，与天尊同体。及其为山岳之主宰，谓之岳神而已。使同此五神，则在天颁称五老，在山称五岳可也。且如生民以至万物，莫不同禀元始祖炁。分此一炁，以升性受灵而已。直以人为元始天尊，则不可也。盖五帝之肇，其源者无二。致五炁之见，於用者互不同。故斋科中临坛，存五岳五帝兵马，又存五方五帝兵马。若五老上帝，岂是统率兵马之神，所以斋坛只称五帝幕。古不称五老幕者，盖以纪录功过，考校罪福，恐非天中五老之职。从其简而无碍，则斋坛只称东方青帝，南方赤帝，西方白帝，北方黑帝，中央黄帝，有何不可。使此五帝，则是五老。今只称为五帝，又何害乎。使五帝与五老不同，则只称五帝，又其当也，何必执泥一说哉。以理言之，莫若随五炁之所寓而称。在天中则称五老上帝，在天文则称五帝座，及五方五星，在神灵则称五方五帝，在山岳则称五岳圣帝，在人身则称五脏神君，岂不通理而易行。若欲总归一源，则五脏神君称五老上帝，三尺之童亦知其不可也。已於六幕启谢品，略言之矣。而此醮位中，既列五方五帝，又列五方五帝，恐后人不知其说，故详陈之。此事先儒通论之甚众，亦少有定说。同学之士，更加详考。傥有所见，则为一定之论，以解后世之惑，尤其幸也。此外上真称呼迩来，亦有以天师改正一天君，许旌阳改天枢使相，此类甚多，诬罔亵渎，无所不至。此徒不足责，博洽之士宜共斥之。
　　古法黄箓大斋散坛设醮仪
　　古者未有排列道场之仪，止於坛上行事。故设醮则於坛外，用青绡绛座，备时果醮撰，拜表投龙之后，便降神设醮。后世虽於坛上行事，而复设像立位，铺置道场，坛以设醮，竟就道场内，排列供馔。若行古法，则於坛上行事拜表之后，便降神设醮坛上，行科道场内，三献行礼亦可。或於拜表投龙之后，复炉出户。退靖所，少息。然后再入户升坛，上香宣科，降神设醮，还戒纳职，三途五苦颂，旋坛出户，送神，焚燎毕事，亦可。然后解坛散席。今於三途五苦颂，旋坛之际，扰扰以下门榜，大非仪也。备置坛场，法天象地，立门列榜，以示仪式。斋中醮毕，并坛撤之，何独急急於下榜哉。混乱威仪，交杂进止，实为非便。况三途五苦颂中之辞，无非陈罪福以崇经教而已。又非下门榜之仪，幸深详之。
　　师前立班，高功上香。唱道赞。入地户，升天门，上十方香，御案香，本位香。　各礼师存念如法。宣五星咒鸣法鼓，发炉，各称法位。
　　称法位臣姓某等，今故烧香，愿以是功德，上为宗庙先灵，今朝皇帝，文武官属，卿辅庶僚，及修斋弟子某，七世九玄，见存眷属，臣等三师九祖，天下人民，一切众生，幽途暗爽。归身归神归命，十方无极太上灵宝天尊。乞赐原赦，前代及今生死重罪，兔罹三恶之道，十苦八难，九厄之中。身得道真，飞行虚空，白日升天，侍卫道君，逍遥无上金阙七宝自然宫殿，永与道合。所启玄感，上御至真无极道前。
　　礼十方忏悔
　　臣法众等，志心归身归神归命，十方无极大道太上灵宝天尊。忏悔宗庙先灵，今朝皇帝，诸王卿辅，文武百僚，及修斋弟子，与臣等三师九祖，内族外亲，存亡两途，姻缘眷属，幽曹主宰，地府苦魂，飞爽幽灵，沉魂滞魄，有情含识，一切生灵。自从旷劫以来，至于今日，或身业所犯，四肢举措，动违戒律，不依经典。或心业所犯，注念不专，情浮意动，驰骋不息。或口业所犯，善恶交论，绮语饰非，华词惑众，三业大罪，积若丘山，十恶之愆，深盈巨海。因今忏谢，并乞荡除。伏冀宗庙尊灵，逍遥紫极。圣图延永，国祚安宁，皇帝寿等五山，明齐二景。王侯卿佐，文武职僚，允赞帝猷，敷扬道化。斋官某家，及臣等九玄七祖，四友三师，蜕质南宫，濯魂丹霍。三途六道，尽出幽沉，成登福岸。臣等身入至仙，会道合真，神归冥寂，洞入自然，性命合道，玄会无为。稽首礼谢，无上至真三宝。
　　礼经，三启，三礼。
　　旋行，收真文，众官随声诵和。高功执真文，熏香上，叩齿十二通，咒。
　　如专荐亡灵，书中篇安镇，则宣此咒。
　　无上至真，大圣高尊。布化运炁，三十二天。八会九光，自然成文。安镇天地，保制劫年。元始符命，普告三元。下敕九地，上关三天。中告海岳，名山大川。今日上告，万神咸闻。修斋行道，拔度亡魂。三官九府，削灭罪根。永度三魂，五苦之源。世世受福，记名丹篇。神生天堂，炼化自然。生死开度，亿劫长存。九天告命，风火驿传。
　　众官再拜，随真文表，焚之
　　如为国为民，康时保世，禳灾度厄，兼济死生，用赤书安镇，则宣此咒。
　　元始上天，三光高明。四景照耀，四方朗清。运度所冲，激扬流星。五分错越，三统失宁。五斗总神，七星明灵。真君大魁，厥讳玉精。夫人皇妃，字曰育婴。总御玄关，回转诸天。今有某灾，玄告不祥。请以真文，亦书上呈。散发谢过，披露丹诚。乞垂玄鉴，回复天经。气不横越，灾不横生。焚烧真文，散烟玉庭。上景监度，普告万灵。气清三关，灾灭九冥。阴阳调和，国土太平。请以金龙，风火驿传。
　　众官再拜，真文随表焚之
　　再称法位
　　称法位臣某，与合坛官众等，谨重诚，上启太上无极大道元始天尊，太上道君，太上老君，无上玄老十方灵宝天尊，已得道大圣众，至真诸君丈人，三十六部尊经，玄中大法师，天师真君，上相上宰，四司五帝，五岳灵宫，名山洞府，三界官属，一切真灵。臣等夙以道缘，躬逢正化。天尊演教，三洞宣行。宝诀灵图，济家康国。获参真妙，许以禀修。惟在立功，普及幽显。宜弘圣训，广度天人。凡有投诚，不容寝绝。今奉词旨，敢不上闻，散坛青词，
　　谨当宣奏。
　　宣词
　　按如词言，实惟虔切，理宜关奏。冀获感通。臣等同运丹诚，辄相携率。考灵仙典格，披黄箓简文。奉为斋官某人，於某州县某处，设玄科之式，法象二仪，以所宝灯烛香华，金龙缯彩，本命之信，证质丹诚。以某日某时，启斋为首，烧香行道，忏悔玄冥，然灯续明，照耀三界。下通九地，上及诸天，济存拔亡，普为家国。三日五夜，行道转经，以某日亥时，功成事竟。莲灯息焰，玉磬收声，仙驭返於上玄，法流分於下界。金龙腾影，上奏斋功。圣泽宣慈，开度幽爽，酬功行赏，徧及灵司。臣身中所佩，内外真官，三洞兵吏，及日月星宿，五帝五岳，三河四海，兵马骑乘，侍香金童，散华玉女，五帝直符，传言奏事，飞龙骑吏等，并有功劳。今当别拜，黄缯朱表，言功举迁。臣等学法未备，俯仰失格。进止犯科，不合仪式。恐为四司所紏，五帝所执，千愆万过，乞蒙原赦，哀贷未悟，不见罪罚。臣等建斋之始，奉请智慧上品十戒。法事既竟，谒还天宫。臣所修斋，功成事竟，重明功德，进拜黄缯朱表一通，在臣玉案之上，请省表文。
　　露表御前，以龙头刀镇圣位之左，朱笔镇圣位之右。宣表。高功就本位跪，封表。封毕，遣官。
　　谨遣臣身中五体真官，官一小吏，十二书佐，重敕功曹使者，飞龙骑吏，严装显服，冠带垂缨，磨砚点笔，簪剑理录。为臣及时，操黄素朱表，上诣天曹，随表进奏。若有谬误之字，脱漏言词，到错不相比次者。传言书佐习事小吏，操龙头书刀，长毫利笔，随误正定。无令上官典者，有所遣却。闭炁升表俓上三天无极大道太上御前，慎勿稽停。左官历关，右官次启，诸官君以次分别。当令所请者下，所拔者达，所召者到，所理者愈，所诛者灭，所宣者通，所迁者进，所愿者应，所求者得。若有下官故炁，邀截臣表文，不使上达者，收付所在近狱，依律定罪，以明天宪。臣伏待玄恩报应。
