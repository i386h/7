<!-- { "loadSidebar": true } -->
　　咒讫，以舌拄上腭，存身为元始天尊，默诵隐语一遍，存金光满口，双指玉清诀，吹纸往东北方放诀，其魂立得上生朱宫，随品受炼，乃生福庭。
　　允中自本法戒律启，并依古书编次。至元纲流演品，朝元入靖品，诵持存思品，玉札灵章品，三晨芒耀品，五行正炁品，五芽内炼品，三宫修诵品，皆行持之士修存服饵，致真召灵之本源也。内功既足，则外当及人，愈疾除邪，拔幽济显，为立功之先务。近人不知体格，乃为灵宝大法专至开度，复别补法阶，以备祛治。岂知灵宝为中乘之要法，兼济死生之径途，何事不关，无施不可。然显幽一理，人鬼无殊。受词之初，窃须审量事体，酌详轻重。或妖怪精邪，横侵生类，逆天无道，情在不原，固宜录奏上玄，关闻合属，灭形绝类，诚不为惨。其有幽魂滞爽，抱恨衔冤，饿鬼穷魂，失依乏嗣，沈迷而超生无路，托附荏苒生民，阴炁袭人，灾痾或作。宜先究患身之形气，以至受祟之根源，非市道魇祷奸伪之徒，妄意揣量。故继之以照召之法，考其实迹，鞠其姓名，毋信伪辞，必穷始末，如情在可悯魂魄幽沈，合依古仪，用速度亡魂之法，存神静志，默诵灵文，如式开度。然后焚化酆山真形，或告行一二超度符命，差官将吏兵合属曹局，随业受生，尤其尽善矣。抵有力之家，大建善功，广崇斋直，然而召摄鲜验，超度难期。今於行持顷刻之间，欲遽度亡魂於一经一咒之内，岂不难哉。夫建斋启事，移檄召魂，未易轻也。先要高功练达科教，洞明正理，次则移笺奏，不碍旧章。又在斋心坚切，内外一志，立坛蒇事，不缺典仪。更得所度亡魂灵识，生前修检，罪戾不深，庶几祈告感通，见形受度。或一二事之窒碍，则报应寥邈矣。今鬼祟至於，缠及生人，若非抱恨不伸，必是无依失祀。报对既以结证，阴府不复拘留，傥识见之非高，多迷蒙而未觉。浮游为厉，散荡兴妖，於此之时，法官能开悟以理，训戒以道，更假上真之教典，副以端默之精诚，呼吸之间，幽魂获度，诚非虚妄。生者可免疾患之缠，死者遂脱沈滞之苦。若家非匮乏而未度灵者，难从此科，自依式修崇可也。天台编《灵宝玉鉴》一节，入五行正炁品，又以杂咒混於其中，乃无速度亡魂之目，使古法中之美意不复可见。故今从旧格，而尽剖其端绪。当知古人治病祛邪，欲显幽俱利也。学者所当留心耳。
　　上清灵宝大法卷之七竟
　　清灵宝大法卷之八
　　洞玄灵宝法师南曹执法典者权童初府右翊治金允中编
　　元始大定品
　　七日七夜，诸天日月星宿，游玑玉衡，一时停轮。神风静默，山岳藏云，天无浮翳，四炁朗清，一国地土，山川林木，缅平一等，无复高下，土皆作碧玉，无有异色。
　　一呼一吸，四至共得六寸。一呼二一至，各得三寸。一至得三寸，一至得一十五分。经纬天地，縰横十五，故上帝付黄帝《河图》也。入室平坐，以手诊脉，四动为一息，量人平常出入，渐渐加之，不要大段费力。放熙出自口，勿使耳闻。放於息匀之后，再作如初积之力久，炁住息平，始着意在鼻准头。乃鼻三，腮二，眉四息，於是微微出气，为一遍。续再作，积至八十一遍，四十九日外，每遍加息，自一时可至一日，自一日可至七日。然后以耳对肩，以鼻对脐，收其六根，专意於目。初则非内非外，观其神光。三日之外，於密室中，见神光一点，孜孜定神。四日之外，渐明渐大。七日，神光满室，定中百物皆为未然。七七日外，定中见一切真灵鬼物，方入洞观彻视之道也。
　　窃谓度人一经，备有万法。元始大定，为法之机要，亦道之径路。始於定炁存神，以致朝元登谒。过此以往，极道之域，不可拟议。七日七夜，诸天日月星宿，璇玑玉衡，一时停轮。此元始说经之时，天中之事也。薛幽栖注中略释其义。今即之人身，日月停景，目不瞬动也，神风静默，息不出入也。山岳藏云，炁不升降，然后孜神内视，一志湛然，习定出神，升腾上境，洞观万汇，彻视十方，诀已详疏于前矣。天台编神光大定二十五品，乃云璇玑玉衡，脉不息也，是则妄甚。且习定大法，目不可瞬动，息不可出入，炁不可升降，神斯可出而脉岂得不动，人已就死，却非出神。又曰天尊空浮，乃自元神居玉清宫。又曰天尊虽远妙，近言泥九宫。又曰自已有天尊，何劳望上天。所引并非也。又曰威神妙化，结成狮子，天尊乘之，下入丹田，左青右白，前赤后黑中黄，故谓之五色。却云七日七夜所见者，皆未来之事。彼不知出神洞视，以致脱质升玄，岂可谓身中之五炁天尊，止於泥丸而已。夫彻视十方，通幽达妙，大而高天厚地，广而万圣千真，皆可洞见，与造物者游。今却只称所见皆未来之事，何其狭陋哉。后世学者欲得修用之梯阶，当自习定。
　　洞观百灵品
　　本命日为始行定法，七日之外，定力有准，方行彻视。定力未成，不可行之。息既定而神可出，目驻万里之外，不顾面前之物。又七日，渐明渐有彷佛。百日成功，坐视三界，彻见十天。又云诵咏妙经，得为九宫真人。
　　紫度炎光内视中方曰：常欲闭目而卧，安身，微气，使如卧状，令旁人不觉也。乃内视远听四方，令我耳目法万里之外。久行之，亦自见万里之外事。精心为之，乃见百万外事也。耳中常闻金玉之音，丝竹之声，此妙法也。四方者，总其言耳。当先起一方而内注视听，初为之实无仿髴，久久诚自入妙。
　　允中考之古书，习定出神，始可行洞视之道。然调息一事，易知而难成。始於一息四至，久则一息而八至，累功不断，可至一时。满一时则可一日，自一日则七日可期。於是聚神如己之状，端立泥九之中，内外湛然，一毫不着，腾身直出顶门，觉身外生身，历历分明，神离躯中，如蝉脱壳，驰於空迥，驭炁穹玄，谒列宿於天阶，朝元尊於阊阖，众真可觌，
　　万炁齐仙，终至於见玉清圣境。第此乃出神之妙，可以通真达灵。学者或际遇明师，修存而至於洞观之域，更宜进步，毋自退沮，可也。
　　采炼祖炁品
　　凤曲头点顶，精息内潜。龙升头擂鼻，其炁上升。龟缩头含息，精炁下行。蛇屈身不直，元炁周旋。鹤闭炁微息，精归丹府。
　　仰惟元始祖炁，无形无名，劫运之初，不可仿髴。玄纲既肇，二象分形。天禀此炁以为天，地禀此炁以为地，人禀此炁以为人，以至动者植者立性卑形，莫非祖炁化生也。然人分此一炁而生，未免失此一炁而死。岂非情欲汩其内，势利役其外，不知本源，不彻正理，神昏气耗，不觉大限之临，而终至迷乱无依，斯为下鬼矣。今焉采祖炁而炼，结圣胎於身中，圣胎就而身外生身也。此一条大槩，乃采炼身中之祖炁。古书有其目而诀法未降，不可以意料而为之说。
　　洞阳符火品
　　亶荟丁丑豫　戊寅随　　己印蛊
　　庚辰临　　　辛巳观　　壬午噬嗑
　　癸未贲　　　甲申剥　　乙酉复
　　丙戌无妄　　丁亥大畜　戊子颐
　　己丑大过　　庚寅坎　　辛卯离
　　壬辰咸　　　癸已恒　　甲午遁
　　乙未大壮　　丙申晋　　丁酉明夷
　　戊戌家人　　己亥睽　　庚子蹇
　　云都解　　　飞鶱损　　辛丑益
　　壬寅夬　　　癸卯遘　　甲辰萃
　　乙巳升　　　丙午困　　丁未井
　　戊申革　　　已酉鼎　　庚成震
　　辛亥艮　　　壬子渐　　癸丑归姝
　　甲寅丰　　　乙卯旅　　丙辰巽
　　丁巳兑　　　戊午涣　　己未节
　　庚申中孚　　辛酉小过　壬戌既济
　　癸亥未济
　　九日乾　　坤覆坤　　甲子屯
　　乙丑蒙　　丙寅需　　丁卯讼
　　戊辰师　　己巳比　　庚午小畜
　　辛未履　　壬申泰　　癸酉否
　　甲戌同人　乙亥大有　丙子谦
　　脉为心色，乃身内九鼎。外合九色，上应大梵，契同卦炁，合於太阳，故或以为坤母。东覆九日，导乾二句，显其机。然配卦与甲子於隐语，古书以为洞阳符火开图，而诀法未降，中间理未可通，不合牵合也。
　　九炁色鼎
　　大小肠小红，一作绛肺白，膀胱苍，一作绿心赤，脾黄，肾黑，胃紫，肝青，胆碧。
　　闲一腊
　　考详《度人经》，乃中洞之一卷，而中篇又为一卷之枢要，隐奥难穷，不可理测。大唐以后，亦有为之训释者矣，然终未易透彻也。如中篇分隶六十四卦，旧法谓乾坤两卦，见於坤母东覆，九日导乾。然此外六十二卦，又以何据而定。其说理已难通，兼元来条目止谓之洞阳符火开图。是上圣以成真人，始悉其章也。所可知者，中篇萌於天地之先，与后世之书，契不相杂。独易之为义，变通无穷。卦之炁数，密参造化。伏羲虽画卦天地已分之后，而卦中之义，实肇於爻象未画之前。故邵雍云：谁信画前元有易。是存深意，而人未洞其至理也。易有六十四卦，中篇有六十四句，皆起於古初。或卦自中篇而出，或中篇与卦相须，尚可言也。如以一卦配一句，若穷其理则不可强通，既分属则六十甲子亦随之。古法具其目，而诀法未降，是未见於用也。至於九炁色鼎，虽略解其意，亦隐其诀。期运不至而未降也。天台法中却以中篇配卦之例，编作三十三品，改称玄真隐讳。又取屯卦为首於甲子，而强为之说。既不伏直言诀法未降，又不能言配卦之义，复於其法三十二品中，以服三十二天炁，谓之吐纳。正不知三十二天之内，四天在种民世界，四天在无色世界，十八天在色界，天在欲界。今欲步二十八宿之罡，以引此炁也，不其寥邈哉，恐心愈劳而报应愈邈也。彼既以中篇改作玄真隐讳，而三十二品之未编，祖道玄真，烜赫正成，郁仪返质，荧惑操形，乃是玄真隐讳。出於上经，却称玉音摄炁咒，移前作后，改东为西，此何理哉。
　　五炁混合品
　　上清华房，太一含运。其形自然，太一居之，如莲花未开。人身中莲花之房者，心也。八景冥合者，八冥之内身有八脉，冥会之处，尽总於心。细微之中者，万物皆有细微之中，通於大道元炁，如芭蕉之脉，人身内亦有血脉，经络之道路也。五炁之中，百神混合於内也。乃大洞回风混合之道，在《上清禁经》中。明其道则不死坏，行其道则为真仙矣。
　　玄中真人颂曰
　　玉清天桥闭灵关，绿室长延便清闲。
　　灵风吹烟五炁住，玉音摄炁三丹田。
　　又曰
　　一神飞出上斗台，风火回环再朝骸。
　　若不浩劫经一刻，直待猿猴死更灰。
