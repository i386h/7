<!-- { "loadSidebar": true } -->
　　以今焚香，摄召寇禳之辈，劫掠之徒。或迫於饥寒，或困於荒歉。大则槌牛发冢，小则穴壁踰墙。闾里为之不安，郡邑从而掩缉。或陷诛殛，或遭窜流，或殒於狴讦之中，或没於道途之上，或孤骸之暴露，或遗体之摧残。岂其资性之皆然，亦为习气之所使。生而不幸，死也何归。承兹滂霖之恩，悉悔牵仍之恶。即超苦趣，早出冥乡。
　　以今焚香，摄召犯刑徒众，法死伤魂。或肢解而脔分，或身残而首断，或重杖而毙，或久禁而终，或流窜於要荒，或诛夷於尘市，或以杀人而抵罪，或以不轨而伏辜。陷此极刑，岂非宿分。然既已证结於踢案，盖将原免於阴曹。幸被道恩，必回本性。宜知五体之虽坏，当悟一灵之无伤。悔艾前非，沾濡大宥。改过而不复，求度而可升。旧屋宇不须回头，新根芽却须致念。若得脱於六天九地，宜不忘於三纲五常。为鬼为人，守礼守法，永离恶道，即度慈舟。
　　上来摄召三途之众，万类之魂，有识有情，无依无倚，具述不尽，声说难详，无极无穷，无数无限，无远无近，无姓无名。或以寿终，或以恶死，或因痨瘵，或被瘟，或坠马而覆车，或溺江而赴水，或自刑自害，或自缢自残，或落涧坠崖，或委沟陷井，或中蛊而殒，或服毒而伤，或死於家乡，或终於道路，或已老而逝，或尚少而亡，或虎噬蛇伤，或雷嗔电击，或受刀刃，或被弓枪，或万类人民，或百工技艺，或官或吏，或贤或愚，或富或贵之流，或贫或贱之辈，或孤或寡，或女或男，或无资基，或有家产，或马奴婢，或陷孤寒，或患聋盲，或困暗哑，或腰身中疾，或手足不全，或少也奔驰，或壮而游荡，或久绝嗣息，或尚存子孙，或尸柩已焚，或坟墓犹在，或浮游郊野，或执滞丘墟，或系阴狱地司，或在岳宫水府，或拘城隍社令，或沉蒿里黄泉，或抱冤雠，或怀忿怒，或已经证结，或未尽报傥，或役电驱雷，或担沙负石，或萦闭幽夜，或涟汲溟波，或未得迁升，或不经济度，或往劫沉滞，或近世沦亡，或土石精灵，或山林鬼怪，或魑魅而处潜隐之地，或魍魉而在恍惚之中。一切幽灵，无边鬼爽，想皆祇赴，尽已来临。幸不拘於等伦，召齐同而慈爱。毋以贵而浚贱，无怀恨而挟冤。毋启忿争，毋生喧杂，静其念虑，整其神仪，值此良因，可为善遇。将登斋次，先就浴帏。法众称扬，前行引导。
　　举大圣黄华荡形天尊
　　引至浴室　宣沐浴科
　　高功存变浴室，请降生炁，灌注身中
　　伏以久辞人世，荐处冥乡。或随五浊以飘流，或堕三途而谪役，或浮游而神不返，或散荡而魂未全。方脱昏衢，恐罹阴翳。若非澄神而涤虑，岂能谒帝以朝真。是以广辟清场，严陈浴室，仗高玄之妙荫，资大道之神功，变此凡区，悉成妙域。顷刻而大周六极，恍惚而广并二仪，万类鬼神，悉能灌濯。九州魂爽，尽得清明。众虑俱清，六尘成净，钦承惠泽，并浃玄津，一切阴灵，静心就浴。
　　奉为孤魂，上资往生仙界。念沐浴荡秽咒：
　　天气澄清，五色高明。日月吐辉，濯炼身形。神津内盥，香汤炼精。光景洞耀，焕映上清。炁不受尘，五府纳灵。罪减三涂，祸消九冥。身受开度，升入帝庭。
　　奉为孤魂，上资往生仙界。念沐浴炼真咒：
　　太上高真，九灵之精。使魂飞仙，上登紫庭。沐浴华池，神身澄清。精通太虚，万炁自生。
　　伏闻惟水可湔於根尘，非咒莫消於宿障。更须详缓，悉就荡除。再诵玄文，以资濯炼。
　　奉为孤魂，上资往生仙界。念沐浴炼度咒：
　　龙汉荡荡，无形无名。渺渺亿劫，黄道开清。神灯朗耀，九魂吐精。玉虚澄辉，太霞高明。元始开化，诸天齐灵。三元导养，二象摄生。已度者度，未成者成。已死即化，已枯即荣。蠢动蜎飞，一切冥灵。怀胎含孕，成得受形。亡灵命过，魂归三清。魄受炼度，南宫变形。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大道，至真尊神。无穷无极，普卧度生。地根断绝，玄都记名。众神并映，一切咸听。
　　奉为孤魂，上资往生仙界。念沐浴东井咒：
　　天河灌东井，石景水母精。圆光拂灵曜，玄晖莹高明。元始披重夜，天人逐月生。沐浴兰池上，龙负长庚瓶。金童洒香花，玉女流五星。冠带洒玉津，炼度五仙形。体香万神降，乘景登高清。
　　伏以游魂滞爽，已离幽昧之乡。尘念欲根，复被冲虚之泽。神明整聚，性识昭融。
　　奉为孤魂，上资往生仙界。念录字回生咒：
　　天地同清，五色高明。玄黄施化，沐浴玄精。三晨朗焕，五纬交迎。胞胎结节，洗涤氛营。光鲜万炁，灵浆自生。玉楼金室，祖炁流行。恶对落灭，宝梵云征。
　　伏以冥识无依，或稽留於阴境。真科有格，用济拔於幽途。既召来临，已行就浴，严装冠带，恭诣道前，给化仙衣，再宣灵韵。
　　奉为孤魂，上资往生仙界。念金池冠带咒：
　　金真降灵，炁散玄黄。沐浴丹池，真气芬芳。二景冠带，天为隐藏。左振玉佩，右策金档。浣除诸秽，游行紫房。云霞鲜耀，飞玄羽章。九軿洞焕，流金振芒。
　　伏以形神整复，炁识开聪，羽袂仙裳，遂云风而轻举。神章秘咒，宏道荫以广覃。更祈接引之恩，便遂参朝之乐。
　　奉为孤魂，上资往生仙界。念清水度魂咒：
　　巍巍道德尊，功德已圆齐。降身来接引，师宝自相携。慈悲惠法水，用以洗愚迷。永度三涂岸，长辞五浊泥。
　　伏以诸尘既净，六欲皆空。永辞幽暗之乡，高陟光明之境。所当识真返本，悟过思愆，振肃精神，严存识想。恭赴斋席，虔诣灵坛，瞻望金阙玄都，朝礼玉京上圣。祈天自列，向道力陈。是乃归善之得门，斯为自新之有路。不宜慢易，所合虔恭。道众讽经，同行导引。
　　讽中篇
　　伏以冥府幽都，或未沾於玄泽。沉魂滞魄，恐难值於善缘。今幸有此遭逢，可谓非常庆会。远瞻玉阙，拜手清都，恭对斋坛，驰神紫极。众等虔诚朝礼，以尽归诚。
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　伏以参朝大道，敬礼高真。已遂投诚，所宜坚志，既知妙本，宜识根源。毋得妄惑异端，毋得辄信邪道。已流者至斯而返，自执者於此而通。念念无邪，心心归正。阳境岂难托化，阴府安得拘留。退就斛筵，相拥受食。
　　引孤魂赴荚廓，次第咒食。
　　如未咒食，则一写孤魂等众，朝真获毕。望阙已终，当退就清场，伺候荐饷。为此良因，念十方灵宝天尊，不可思议功德。
　　咒食文
　　伏以真机妙用，可以潜通。至道神功，端由诚格，况玄科之素着，大法之宏张。玉篆焕如云雷，宝诰昭如日月，变化於顷刻，应感於斯须。今斋官洁备斛筵，严陈供礼，普资五道，以及三途。广设九幽，旁沾万类。然非秘咒，安能化兹凡馔。非道力，何以度彼众生孤魂。既已悉临法食，当为咒施。
　　道众咒食
　　高功执真文五道，望天阙密启上帝。次存想－各方真炁，下灌斛筵。每方烧真文，远立吹灰於空中，存斛筵广大，可以遍迥无穷所是。本法用真文及存变之详，已别出。
　　奉为孤魂，上资往生仙界。念玉清惠命启请咒：
　　稽首冥惠虚无尊，稽首归命重玄主。
　　裁成天地无德称，悉为众生作恃怙。
　　慈济五道转轮魂，哀救三魂地狱苦。
　　皈命金阙天中尊，皈命六度慈悲父。
　　皈命玉清无上真，以离生死长绵绵。
　　出有入虚无所待，能令枯朽变成仙。
　　千劫万劫难一遇，为众广说业因缘。
　　回骸起死永长存，使其形神无变迁。
　　奉为孤魂，上资往生仙界。念净酆都咒：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云旛。定慧青莲花，上生神永安。
　　奉为孤魂，上资往生仙界。念甘露法食咒：
　　功德金色光，微微开幽关。华池流真香，莲盖随云浮。千灵重元和，常居十二楼。急宣灵宝旨，自在天堂游。
　　奉为孤魂，上资往生仙界。念三光法炁法食咒：
　　浩晶生法炁，氤氲凝玄中。两曜共澄彻，五纬交相通。三光焕已明，宝气盈三宫。帝乡会九老，咽服百骸丰。金华照光景，身与日月同。念道上圣前，万劫寿无穷。
　　奉为孤魂，上资往生仙界。念三光流精法食咒：
　　妙道分一炁，炁中分阴阳。凝化日月星，灿然流三光。九华含九道，八色怡八方。焕烂洞真体，流精归太茫。下生渊泉宫，上列无何乡。纵体复飞迹，忽然都相忘。七宝流精洁，混沌杂华芒。咽服九云散，此乐殊未央。
　　奉为孤魂，上资往生仙界。念三光阳玉法食咒：
　　阳玉正真炁，妙真三景分。玄和唱灵
　　音，八会敷琼文。五老宴丹宅，飘飘乘景云。大圣诸天众，驾龙饮玉津。三五定生籍，游戏太上宾。华光朗无际，携手朝帝宸。
　　奉为孤魂，上资往生仙界。念玉清甘露法食咒：
　　回首仰圆罗，合景揖灵芒。拘魂制七魄，思审定中央。行住礼虚无，寝息宴玄房。饥餐黄碧华，渴饮琼林浆。神旌命大魔，合体炼真光。复照观大无，恒在空中游。圆通泯波济，真化靡中期。窅眇无终始，行者当明知。寂寥忘理教，应运阐宏规。降道不自昭，要当先所施。会归无二处，随心自合离。
　　奉为孤魂，上资往生仙界。念玉清云宫梵昌生魂育魄咒：
　　灵芝无根，众化之原。中凝七魄，上结三魂。二十四真，出入无门。杳冥之中，恍惚元精。随劫存亡，逐炁而生。外凝混朴，内养七经。五神植华，三台敷荣。紫素童，返形归婴。腾云而升，骋雾浮空。中有玉真，号曰神公。左挟无英，右卫白元。玄兽遏后，丹禽拥前。上浮翠盖，下涌金莲。香云凝空，甘露无穷。用之无尽，寻源不终。
　　次讽中篇，以多为度。
　　右诸方咒食所用，咒互有不同，此特叙其通用者尔。
　　回向
　　上来施陈法食，宣演灵章，并祀冥途，广资幽爽，谅承道力，必享今筵。兹当端肃於形神，澄清於识想，一心向道，万念皆真。更兹濯炼之功，前进登升之路。为上因缘，念生天得道天尊，不可思议功德。
　　上清灵宝大法卷之三十八竟
　　上清灵宝大法卷之三十九
　　洞玄灵宝法师南曹执法典者权童初府右翊治金允中编
　　散坛设酦品上
