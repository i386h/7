<!-- { "loadSidebar": true } -->
　　第六戒者，不嗔，凶怒波人，是名修真戒。
　　第七戒者，不诈，谄贼害善，是名成真戒。
　　第八戒者，不骄，傲忽至真，是名得真戒。
　　第九戒者，不二，奉戒专一，是名登真戒。
　　举奉戒颂
　　上来戒法，想已钦承。天上人间，幽乡人世，心心不乱，念念无违。然而本来一性，元自清明，良心善意，自然而然。又何惧於升沉，又何假於戒律。惟其习而陷诸恶趣，流而入於他岐，戒律亦不得而施也。尚悟本之根，及证真之性，为鬼则不沉不惑，为人则无祸无愆。一动一为，无非大道。一思一虑，不背正理。到此地位，可不戒而自戒矣。然在阴之日，不宜恋着。以至世间功名富贵，华屋危楼，锦诱绮罗，金珠璧玉，珍羞异味，大盖高轩，声色之娱，车马之乐，奉养之物，受用之资，眷属之情，妻子之爱。至於饥而欲食，寒而欲衣，得之则生，失之则死，是真不可阙者，第无非有身之累，在世之事尔其如此。身既不得长生，凡此等亦不可长有。宜知此身留不住，万有尽成空，生死异途，贪爱无益，是岂非天地间之正理，合当若是耶。况人一死之后，茫无形体，阳间之食不可得而餐，人世之衣不可得而服，若餐若寒，安能相累。故《道德经》云：吾所以有大患者，为吾有身。及吾无身，复有何患。理甚昭然。正缘情爱不忘，事物在念，贪求祭祀，牵恋眷姻，自离迷执之途，遂生饥渴之想。上来严陈净供，虔置斛筵，亦何是以浼诸鬼神，盖欲其间未能彻悟者，遂其想念，解其执迷，而今而后，洞察此理，既无身矣，何资饮食。而世有奉先之礼，祭祈之诚，示人情不忘本也。一性明矣，岂待於享祀哉。为鬼为人，在幽在显，万缘不着，所至逍遥，岂复有六道之分，三途之役，以至羽毛鳞甲，鸟兽虫鱼，悉反故根，尽辞异趣，永遂生生之乐，咸沾荡荡之休。命有太上长生灵符，生天宝箓，仙经宝诰，功德牒文，以为升迁之据，谨用宣示。
　　读符告简关牒
　　上来给牒传符，领荐受度，善功已毕，各各离坛，悉登解脱之途，尽陟清虚之界。前程进步，更莫迟延。一切圣凡，各惟珍重。
　　存孤魂阴灵，皆端洁成人，飞腾散去。起身白云：
　　人身世累本难除，去世无身事已非。
　　到此既能知此理，湛然真性见天机。
　　高功下座，表白送魂度桥。
　　伏以巍巍至道，荡荡神功，开方便之门，启迁升之路。大恩广覆，被幽昧之乡。玄泽普沾，遍穷阴之府。三途以兹而罢役，六道由此以更生。以今恭启玄科，修崇斋福，悉资幽爽，用荐冥途。万类鬼神，九州魂识，既已朝真告道，听法闻经，咒施摩筵，宣传妙戒，阐扬妙典，演诵灵文，所建善功，普皆圆备。莫不沉魂释衅，冥籍消除，万罪咸原，一灵不昧。各领斋功而善去，咸登净域以超生。
　　法桥大度天尊。焚燎。
　　举三清乐，向来，回向。
　　伏以诚可动天，斋悃已腾於三境。教能济物，道恩下彻於九原。遐迩蒙休，显幽同庆。以今斋官备陈仪式，崇建斋修，上福君亲，普资存殁，凡诸善果，普遂圆成。伏愿系荐亡灵，九先神识，十方滞爽，万国幽魂，六道三途，四生万类，咸承利济，尽出幽阴。濯质荡形，逍遥於三界。明心见性，朝谒於十天。有识群生，同沾惠泽，含情杂类，尽沐灵休。齐官蒙恩，眷缘俱庆。为上良缘，念大圣元始天尊，太上道君，太上老君，十方灵宝天尊，不可思议功德。
　　切详黄箓诸斋，济度为本。显则祝君康时，普福群生。幽则拔鬼度魂，广资万类。庶几遍及，以成善功。或超荐先灵，亡者受福。或禳解灾厄，则生人蒙休。傥切切於一己，而旁无济度之心，则不足以为斋矣。故施食普度，不可不尽其心也。古齐科中，宿启建坛，朝真忏谢，礼灯投简，设醮散坛，古来所行之事，科书并见广成先生《黄箓斋科》内，非后人所可增损。至於普召六道三途孤魂全类，则近世有广召之文，沐浴有科书，咒食有白语。惜乎撰述者不加考究，多致碍理。且如所传六道仪，至地狱道则云：镕铜灌口，利锯解形，及皮肤焦烂等语，猥陋甚矣。此等事有无不可必，何须如此形容。外有传用二十五类孤魂文，亦有两三本，往往碍理极多。如召娼优，则有酒入香腮，莲脸长新等语，其可挚其可显宣於鬼神之前耶。如杂类之魂，皆力陈其恶，深讦其短，但欲一时成文，近乎以资戏笑。且呼尔而与之，行道之人不屑也，况於鬼神乎。普度之筵，斋中之大事，当明指大义，开其良心，使鬼神启迁善远罪之情。岂无觉悟者，岂召之使来，乃恣加毁骂，极口诋辱，诚非可行。近时有吕云编《黄箓立成仪》，只为一昼夜之式。昨来临安府天庆观，即行所有杂科，多取俗用之本。如送孤魂一段，其中有云：荡荡爱河之上，雪浪浮空。沉沉欲海之中，银波溢目。夫经中所谓流吹欲海，飘浪爱河，盖人之爱与欲，无有纪极，如河海之深长，随欲而流，逐爱而飘，若河海不知其止，理甚分明。今乃言爱河之上，则是河有其地，而复有岸矣。至如雪浪银波之语，尤其过矣。说经如此，岂不有误幽冥。迩来杂科，类多如此。况普召鬼神，不拘高下，其中岂无高达之魂，辞旨谬妄，必取笑於鬼神矣。今重撰六道之文，召孤魂二十五类文，沐浴科及诸白文等，非敢自以为当。且使言语平易，章句可读，常不越於大义，俾略切於事情，免致讦持毁骂，狎侮幽阴，至於传符度戒，则世传科文，少有正当者。宋朝建中靖国年间，有士人辛泽，为道士陈诚刊古本《教戒鬼神仪》，大为淳正，而其文颇多。而三归依之后，又讽《救苦经》与《清静经》，至末段则全以二经之意，告戒发遣。盖古来不行炼度，繁文简节，是以可行。今炼度之后，已是夜深，难以久远宣白，兼其中戒士夫并僧道之类，其辞切直。古人朴厚，不以为过行之，今则发怒者多矣。而古人之文，不敢易其势，只得别撰传戒一科，续於炼度之后，庶成一宗。区区陋见，勉强而成，无文采之可观，无华丽之可喜，然所可知者，未至叛道而乱科，必不越常而昧理，岂敢追古人之万一，较之俗用鄙俚之言，则颇为平整，辞语不致怪僻，庶几临坛易读。今自古斋科之外，应干杂用科书，自始及终，尽行重撰，并无阙事。惟有童子科、十王仪，不可思议功德之类，自古无之。兼其典格乖疏，言辞浅陋，於理不当收用，亦不应编入法内用。并是遵古典所以，措辞立意，重迷科书，不敢背违师旨。若行此古法，用此文移，读此科书，则始终一理，对越上帝，感通鬼神，此心无愧。若不行此法，移诸他所，隐其来历，而用其言辞，既不切事情，亦失此本意。此外只送魂度桥，旧以水养鱼於亭子下，取其鱼龙变化，传达符命之意，仍於亭子四门，各吟偈一首，方送魂度桥。缘道家古来科法中，未有吟偈之格。而近来所用偈子，太涉浅近。既有草龙，以备传符之仪式，则鱼不必用，是以并不编入法内。天下后世高人上士睹此书，岂无兴念者，必能删其冗琐，补其疏阙，实至愿也。
　　上清灵宝大法卷之四十四竟
　　
