<!-- { "loadSidebar": true } -->
　　炼度之仪，古法来立。虽盛於近世，然自古经诰之中，修真之士莫不服符请炁，内炼身神。故刘混康先生谓生人服之，可以炼神，而鬼魂得之，亦可度化。是炼度之本意也。混康即宋朝三茅山宗师观妙冲和先生，乃华阳道士。大观二年再赴，解化於阙下。是以炼度之符，莫非法师自炼度之法。今乃不然，不据源流，不分品格，诸法众经之中，兼收并取，悉以炼度，更不究其来历。是致无所经据之符，近又不计其数也。若夫水火之本，真阴阳之正炁。天地之所以笔，人物之所以生，茫不考也。甚者以南极北极为水火，殊不知金木之相见，果配合为南极北极乎。如此则北极属阴，南极属阳矣。往往徒见有南斗陶魂，北斗铸魄之说，遂以此取求水火於二极耶，北斗乃是中斗，南斗是二十八宿中斗宿，正在东北之角。南斗亦非南极也。夫南极乃与北极相对，为天之枢纽。北极出地三十六度，出於地上矣。南极入地三十六度，为地所遮，故世不可见。天有三百六十五度四分，度之一半出地上，半隐地下。北极之去地上也，再三十六度尔，於是世人望之，正在北方。以周天言之，北极乃天中之中，此非坎位也。南极亦非正南也，若正北之方。乃自危宿十五度，至虚宿十度四分之一，此则坎位也。若正南之方，自张宿十六度，至星宿七度，此则离位也。此始是南北之正方，坎离之位。若南方丹天界朱陵火府，乃南方之天，亦不称南极。盖有以也。孰谓水火而出於南极北极乎。此等主行斋醮，着书立言，其说颇碍。如路真官《玉堂斋法》，只请炁於太阳太阴，其说虽若浅近，而未至碍理。以至奏木公金母，以为阴阳之宗，则内丹外药俱通。而金阴木阳有地，人得之可以成真，鬼魂得之可以返生。炼度可行，则不可知。得其炁与不得其炁，则在人能感召之间。且使上不失天度，下可近取诸人身矣。然匹配阴阳，未尝去水火也。而木乃火之根，金乃水之母。至於丹成药就，则会四象於中宫，藉黄婆而媒合，木与火皆阳也，金与水皆阴也。用水火必取诸坎离之位，求木金则不越震兑之宫。此仙经之定说，古今之通论。指中天紫微垣帝座，以为坎宫而请水，亦谬甚矣。於斋中预拜木公金母表，或於炼度当拜表，从便施行。所有先行召魂，已见神虎品。次则沐浴咒食炼度，不铃别立其所，合於道场内上帝之前，可也。其炼度官将，当俟散坛，并行醮设，是醮真灵之义也。或专设炼度醮，则从近世之仪，可也。炼度醮科，亦当撰述，以旧来师尊所行，只於上帝前行事。是以不敢编入此法，沐浴科书，朝真赞导，咒食白文，并正荐传戒科，并行重撰，编条列左。
　　正荐沐浴仪
　　咒则用诸方通行者。
　　引魂赴浴室，启白。
　　伏以肉败形摧，质已归於坏灭。神离炁散，魂乃属於虚无。初驰垢秽之可除，大抵神明之自净。第恐沉沦，或久升陟未期。长夜之乡，阳辉寥绝。至幽之境，阴炁溟蒙。况志念着於世缘，类多牵恋。魂识零於泉府，易致尘昏。惟一性之不纯，故百神之难复。是用降九霄之生炁，召两曜之晶华。浴幻芒而广大无穷，变凡水而清凉普浃。断百情之内垢，明一念之真根。亡过某当知，不灭者初非色身，长存者乃为本性。在世有形之秽，今以成空归阴。未争之怀，正宜自涤。然后沐兹澄水，濯彼灵资，望阙恭朝，赴坛受度。特吟仙梵，请就浴帏。
　　慈悲接引天尊
　　伏以水之妙用，德为至深。齐二象以分灵，冠五行而润下。方圆随所，凝泮以时。惟造化之密符，故尘劳之可涤。况於降九天之正炁，诵三洞之灵章，德能被於幽阴，功乃迁於沉滞。亡魂某澄清净念，悟性超凡。沾洒兰汤，以时灌沐。奉为亡灵，上资往生仙界。念沐浴荡秽咒：
　　天澄炁清，五炁高明。日月吐辉，濯炼身形。神精内盥，香汤炼津。光景洞耀，焕映上清。气不受尘，五脏纳灵。罪灭三途，祸消九冥。五根断绝，福庆自生。今日大愿，一切告明。身受开度，升入帝庭。
　　奉为亡灵，上资往生仙界。念沐浴炼真咒：
　　太上高真，九灵之精。使魂飞仙，上登紫庭。沐浴华池，身神澄清。精通太虚，万炁自然。
　　伏以身为患本，情乃妄根。因此身而起七情，由六欲而生百虑。万缘俱动，众垢成臻。身若不存，垢亦随灭。第恐临终染秽，在世沾尘，魂离归空，疑终未释。良由恋体，遂至迷真。今者仗以真文，开以本性。布三光之正炁，陶二象之生津。断彼妄根，释诸疑想。奉为亡灵，上资往生仙界。念沐浴炼度咒：龙汉荡荡，无形无名，渺渺亿劫，黄道开清。神澄朗耀，九魂吐清。玉虚澄辉，太霞高明。元始开化，诸天齐临。三元道养，二象摄生。未度者度，未成者成，已死即化，已枯即荣。蠢动蜎息，一切冥灵。怀胎含孕，咸得受形。亡者命过，魂归三清。魄受炼度，南宫变形。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普鉴度生。地根断绝，玄都记名。众神普应，一切成听。
　　伏以因缘报对，理在不诬。轮转升沉，悉由宿业。报对自有，休咎岂无。惟其一念以沉迷，虽历千生而滞碍。今已澡炼神宇，整聚真元。惟夫重浊之形躯，坏灭既久，冲虚之性识，清净常存。然后舍旧从新，回情易虑。奉为亡灵，上资往生仙界。念沐浴东井咒：
　　天河灌东井，石景水母精。圆光拂灵耀，玄虚营高明。元始披重夜，天人逐月生。沐浴兰池上，龙负遍长庚。金童洒香水，玉女灌五星。冠带濯玉津，炼度五仙形。体香万真降，乘景登高明。
　　伏以旧障已除，烦尘涤尽。茫茫故态，有似梦中。肃肃仙容，获承玄荫。迁神非晚，返生有期。奉为亡灵，上资往生仙界。念录字回年咒：
　　天地洞清，洗秽除尘。炼化九道，返形太真。百关纳灵，节节受新。清虚鉴映，内外敷陈。日吉时良，度命回龄。玉童玉女，为汝执巾。玄灵紫盖，冠带汝身。使其长生，天地同根。
　　伏以炁识既清，形神已复。披仙衣而束体，严冠履以朝真。再诵灵章，化陈羽服。奉为亡灵，上资往生仙界。念金池冠带咒：
　　金真降真，普天炁清。炼化金池，沐浴身形。三光耀焕，我道日明。飞仙羽衣，上升玉京。五浊已清，八景已明。今日受炼，罪灭福生。长与五帝，齐真上灵。
　　伏以灵机罔测，神化无穷。幻成羽袂以蹁跹，复彼天姿而整洁。即从导引，前遂参朝。奉为亡灵，上资往生仙界。念清水度魂咒：
　　巍巍道德尊，功德已圆齐。降身来接引，师宝自相携。慈悲洒法水，以用洗群迷。永度三清岸，长辞五浊泥。
　　伏以澡濯既终，严装事毕。表裹俱净，识想咸恭。敬诣灵坛，仰朝天阙。众行引导，共举仙音。
　　道众诵中篇引魂朝谒
　　表白引赞
　　伏以天人有间，精念虑则可潜通。幽显虽殊，聚形神则能胳合。况於玄坛崇建，妙范恢张。众真列仗以临轩，上圣流光而照陛。期乃转祸为福之日，实为首愆谢过之辰。今亡灵正当尽念倾心，陈词列款，归身归神皈命，礼道礼经礼师。夫道为天地之根宗，经乃显幽之典式。然非师何以宏教，
　　非圣何以传经。万世之所钦崇，三才之所允赖。幽魂归依则超度，世人修奉则仙飞。象外寰中，常当敬仰。人间天上，不可暂离。亡灵尽念，一心虔恭朝礼。
　　志心稽首，礼
　　太上无极大道。
　　志心稽首，礼
　　三十六部尊经。
　　志心稽首，礼
　　玄中大法师。
　　恭以至真大道，无上尊经，玄中法师，宗坛上圣。乃阴阳之枢纽，实造化之本源。亡灵既获皈依，自此永当悟解。勿流於邪道，毋惑於异端。念念常存，心心不转。三界十方而无碍，六天九地以俱空。伫俟玄恩，以时度化。再行导引，请赴灵筵，听法闻经，享食受供。
　　讽经，引亡归位
　　咒食
　　伏以乾坤旋斡，生化莫穷。数运推移，轮回不息。惟消长之倚伏，故出没之乘除。既自始而有终，本非异事。然入幽而隔显，岂不惨怀。生而形神处乎阳，死而尸魄坠乎地。五帝三官之府，善恶兼书。六洞十宫之曹，显幽并录。使其清修而居人世，未免考校而诣冥司。第其功行之浅深，随其因缘而生化。是以幽显杳冥之境，罔测升沉。焄蒿凄怆之情，敢忘追奉。仰惟至道，大启真科。尽存殁以沾恩，极幽冥而蒙福。今者奉为亡故某，恭修妙典，虔叩上穹，拔度魂仪，祭陈灵席。虽供馔具於人世，而神章出乎仙经。召五方之灵芽，降三晨之妙炁。沾濡饮食，化天厨之餐。灌濯神形，变真元之体。初心焕彻，本性开明。悟幽显以俱空，历存亡而无碍。然后南宫炼魄，东极朝真，返胎易质而阴消，聚炁生神而仙化。奉资冥福，恭演真文。奉为亡灵，上资往生仙界。念玉清慧命启请咒：
　　稽首冥慧虚无尊，稽首皈命重玄主。
　　裁成天地无德称，悉为众生作恃怙。
　　慈悲五道转轮回，哀救三途地狱苦。
　　皈命金阙天中尊，皈命六道慈悲父。
　　皈命玉清无上尊，已离生死长绵绵。
　　出有入虚无所待，能令枯朽变成仙。
　　千劫万劫难一遇，为众广说业因缘。
　　回骸起死永长存，使其形神无变迁。
　　伏以生生之境，形质易以纯全。寂寂之乡，魂识苦於散荡。祭者想之如在，咒以招其复来。聚彼虚无，慰兹追慕。既以望玉阙而启圣，次将焕幽府以迁神。宣开化之灵章，诵升天之秘咒。庶使亡灵聚魂而复命，精念以迁真。无间存亡，享凡世勤勤之祭。终归道化，朝大罗渺渺之庭。静念告祈，精诚宣演，
　　奉为亡灵，上资往生仙界。念天尊说迁神咒：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云旛。定慧清莲花，上生神永安。
　　奉为亡灵，上资往生仙界。念天尊升天咒：功德金色光，微微开幽关。华池流真香，莲盖随云浮。千灵重元和，常居十
　　二楼。急宣灵宝旨，自在天堂游。
　　奉为亡灵，上资往生仙界。念三光流精咒：
　　妙道生一炁，气中分阴阳。凝化日月星，灿．然流三光。九华合九道，八色怡八房。焕烂洞真体，流精归大芒。下生渊泉宫，上列无何乡。纵体复非迹，欻然都相忘。七宝流精结，混沌杂华房。咽服九云散。此乐殊未央。
　　奉为亡灵，上资往生仙界。念玉阳法食咒：
　　玉阳正真炁，妙道三景分。元和唱灵音，八会敷琼文。五老咽丹泽，飘飘乘景云。大圣诸天众，驾就饮玉。三五定生籍，游戏太上京。华晃朗无际，携手朝玉宸。
