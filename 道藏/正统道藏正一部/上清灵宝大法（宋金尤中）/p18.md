<!-- { "loadSidebar": true } -->
　　次启白，回向
　　具位臣姓名某，谨重诚上启无极大道，上帝高真，三界威灵，十方众圣。以今忏愆谢过，入靖修真，获遂陈情，仰祈大宥。伏愿阴曹削罪，仙府书名，道遇至人，学无魔试。臣敢不益坚善念，深悟前非，愿契道真，永依冲荫，十方共庆，九祖蒙休。为上因缘，念十方灵宝天尊无量不可思议功德。
　　次出户，如常式。
　　灵宝自然朝，先启圣，次礼十方，次忏悔三礼，次回向念善。今五方谢过，即灵宝自然朝之余意。止一五方者，贵其简而易行。不举玉音梵唱，贵其精默感格。奉道修真之士，不问法箓高下，悉可按行。久久行之，内加痛省，则罪灭福生，成真得道矣。
　　五品阴功品
　　经云：星宿错度，日月失昏，四时失度，阴阳不调，国主有灾，兵革四兴，疫毒流行，兆民死伤，师友命过，皆当修斋，行香诵经。比经中之本意，五等之功用也。其法当建灵宝之坛，集同学之士，取九方之清泉，贮金玉之宝器，九鼎也书九野之名，九州分野之名埋三晨之象。以金玉石英，作日月五星之象，埋坛上也。
　　盖行持，验灾增减，洁所建之坛墠，备神明之好乐，录五事之灾咎，奏所隶之高真。心丹合天，五功乃就，克臻升举，是为阴功，泄语外知，其功不注。谓此事皆以密行为贵，不可说与外人知也。
　　灵宝坛
　　择素无秽污、不杂砂砾之净土，非战场刑狱、屠宰畜产之地，建坛三级。下层方九尺，高一尺二寸。中层八角，广七尺，高一尺二寸。上层圆，广五尺，高九寸。坛中三级，排列圣位及诸好乐等物。
　　坛式
　　星宿错度日月失昏
　　谓五星凌犯，九曜差躔，妖星吐辉，孛彗舒耀，次舍不顺，变乱经常，日青无光，月行失次，薄蚀翳晕之类。
　　上层
　　坛中圣位从所主也。
　　天皇大帝，太微帝君，北斗七元星君，五方五帝真君，十一曜星君，妙行真人。
　　中层
　　三台华盖星君，二十八宿星君，三官帝君，北极四圣真君，十方飞天神王。
　　下层
　　八卦大神，九州社令，五狱大神，十二月将，十二时直。
　　四时失度阴阳不调
　　谓春行秋令，夏霜冬雷，常雨常旸，炁候差忒之类。
　　上层
　　坛中圣位从所主也。
　　虚皇天尊，五方五帝，三元三宫四司，槫桑大帝，旸谷神王。
　　中层
　　五岳大帝，九州社令，四海龙王，四渎源王，八卦大神。
　　下层
　　风云雷雨大神，风伯雨师，十二月将，十二时直，直坛土地。
　　国主有灾兵革四兴
　　谓权臣专制，奸佞擅威，盗贼四兴，乱臣割据，蛮戎逆化，边鄙不宁之类。
　　上层
　　坛中圣位从所主也。
　　吴天上帝，北极大帝，玉虚上帝，十方灵宝天尊，十神太乙真君。
　　中层
　　三十二天上帝，十一列曜星君，十方飞天神王，九宫大神。
　　下层
　　九垒土皇君，五岳大神，九州社令，太一诸神将，十二时直，直坛土地。
　　疫毒流行兆民死伤
　　谓瘟疫之炁干时害民，不祀之鬼乘炁为疠，以致野道蛊魅，精怪鬼邪，痨瘵传尸，复连延续，行病肆毒，使斯民夭横非命死伤之类。
　　上层
　　吴天上帝，十方灵宝天尊，长生保命天尊，妙行真人，三官四圣真君。
　　中层
　　三元将军，收瘟斩瘟大将军，三洞经法中度厄吏兵，天医大神。
　　下层
　　五方天兵骑吏，九州社令，太岁尊神，十二月将，十二时直土地。
　　师友命过
　　谓受一善之教皆为师，伺一朝之学皆为友，传道嗣法，合志共门，义等天亲，情无生死，命过之后，当谒追修，随事之宜，合建黄箓坛。其行事从本法升度之格，已见於后，此不重叙。
　　三晨象
　　日用金，月用玉。缺则以白银代之，各径寸如其形。五星用五色石英，小如弹丸。各埋於
　　坛之上层土中，深各九寸。日左月右，五星从本方。
　　上真星宿好乐
　　琵琶，凤管，时花，新果，山泉，洁饭，或染五色五谷，青木香，甘松香，茆香，细茶，大枣，五色旛，五色彩绣。
　　太一好乐
　　此乃十神太一，世俗为孛星，非也。坛中当作十位列。
　　五福太一真君君，綦太一真君，大游太一真君，小游太一真君，天一太一真君，地一太一真君，四神太一真君，直符太一真君，臣綦太一真君，民綦太一真君。
　　竹弓，芦矢，印甲马，兵士，无鞍马，木刀枪剑戟，绯黑纸钱，五色缯，时花，新果，细茶，山泉。
　　右诸好乐之物，各宜精洁为佳。
　　九鼎
　　坛中寄於二官
　　晓荆二，魁梁七，宝雍六，金扬九，鼎豫五，昴冀一，铜徐四，罡青三，苍兖八。
　　古者金玉铜铁之鼎，或不能辨。当以新洁陶器略，鼎之可以贮水者，上为之盖。以朱书九鼎之名，於器之外，九州之名，於器之内。安於坛中层之八方，依九宫布之，只以第五宫中央之鼎，寄安二宫之侧。先祈具奏所属上帝，申牒坛中三界真灵，次汲九方清泉，入九鼎之内。法师口奏事状，以盖覆之。仍别设净筵，各依好乐，备置仪物时花新果，烧香然灯，供陈如法。集同志同斋之士，善行清修之人，不拘人数，协力同心，共修斋直，禁坛净秽。移文所属地祇等神守卫。然后正心诚意，精笃想念，悉如古典，诵咏《度人上品妙经》。行香六时，经周十过，使丹衷彻於九极，一念格於十方，非若世俗常行读诵之易也。傥非其人，不集善事，心驰於尘室之境，口诵太上之篇，虽积日累时，数周十万，亦为难矣。功成德就，启视九鼎。且以鼎贮水，上又覆之，清澄如初，理之常也。小有混浊，或别见异状，则事之变化也，反常者，皆以为妖。则可以知其所属之分野灾危，未能全解也。此则古人淳诚之用心，若区区分辨於毫发之间。或红则主某事，浊则主某灾，此则类乎巫现之小技，非经中上消天灾，下禳毒害之大体也。行香之仪，通自有式。坛中所设高真，皆专位排列，如十一曜分十一位之类。若数位总为一而书之，非古法也。
　　经曰：修斋行香诵经，则合从斋法。欲少近古，可行灵宝自然朝，亦通，即斋法之始也。
　　允中按：经曰：星宿错度，日月失昏。又或四时失度，阴阳不调。又曰国主有灾，兵革四兴。又曰疫毒流行，兆民死伤。又曰师友命过，皆曰亦当修斋行香诵经。旧有一家灵宝法中，每一句作一章，分为九事，切详经旨。上四条皆两句八字，意义相联。每二句之下，皆曰行香诵经。独师友命过只一句，亦曰行香诵经，是九句而格分五条。故允中师授之书，共一灵宝坛，而分五等圣位。除师友命过一条，合从升度本科外，四等圣位疏于前矣，是为五品，从经旨依师授之也。李少微曰：斋者，谓黄箓等斋，五文镇谢，非常俗之斋也。三时启奏，所以感天动地，降福禳灾也。此坛上圆、中八角、下方，乃灵宝之坛。古者灵宝别法，建坛泥璧，渍玉液以奏帝，其坛亦同此式。正合，宝本法，而其行事，乃终岁修用，非世俗可以常行。与其消灾禳变。一时拯急之意不同，不敢叙入此也。天台法中载此禳镇，在度厄消灾品中。其始则载火铃印文，请炁禁治之事，其诀未详。而本法练童初玉册，与此不联。次则八节之日诵经，依九宫而保禳九州分野。此乃古书中，学士依节服符，自炼之绪余。又以为九宫诵经之后，回南向东，砖作十转，悉非本旨，甚矣。以此灵宝坛称三天总炁坛，以黄箓三级方坛却称灵宝坛，恐其别有所据，却不出灵宝本法。且於下元之日建坛，列九鼎，取清泉为沸汤，以入鼎中此等事，古未用汤者。其余行用，多不同古科。独下元日建坛禳镇，而以九鼎中水之丰耗，或见五色，以占九野之有何灾，是占验之术，而行於夫变未兆之前，固不失为美之意。然别作一科行之，可也。殊不知经中言此五条，皆当行香诵经。而其次章则总曰：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名。经中意谓天地运度，亦有否终。至圣神人，亦有休否。祸厄将兴，灾变或肇，所当随事拯救，按格解禳。而此五等有九条，乃灾变之大者，依其事之所隶，建坛祈告，则功德无量。今若云防事於未然，杜灾於未兆，善则善矣，非为其事，反同常行，而大违经中之本意。则凡所修所用，措辞立说，皆与此异。今所编者，以本经为主，以古法为定，故不容叛经而言法也。
　　上清灵宝大法卷之十一竟
　　上清灵宝大法卷之十二
　　洞玄灵宝法师南曹执法典者权童初府右翊治金允中编
　　济生阳德品
　　此八纬中第七条
　　生生之德，大矣哉。道好生也，故生天地。天地好生也，故生万物。人惟既生，於是以生为重。神仙上士学道修真，反恶夫幻身之累我。世人罔究其旨，便谓修行之士不贵乎生，是不然也。夫得道者不恋形体，不染物欲，本来一念，湛然独存。故其留形也，不逐世缘而荡。及其蜕质也，不随形体而亡。神炼炁澄，超凡入圣，回顾眄之胚骸，岂非累我。老君曰：吾有大患，为吾有身。太极真人颂曰：外身而身存。皆此义也。若世人则异乎此，身在则神在，体存则诚存，体质一倾，魂神散乱。或沉於幽暗，或堕於杳冥，如此之死，不可复生。已生之生，夫岂不乐。贪生而恶死，实古今之常情。生生之不穷，乾坤之正理。是以上帝悯世，垂教立科，拯厄扶危，除妖却妄，拜章设醮，请福延生，皆所以广大道生生之德，而遂斯民生生之愿也。灵宝古法，有济生阳德品，乃醮告斗星，延生度命之行用也。然非受来词，则事难关申。虽为救济之善德，而非可以隐秘，是之谓阳德。按古仪四十二等醮，其第二十等曰北斗醮。今此立玄枢灵坛，中设北极帝座，前列众真，环以北斗南斗，而其行用，近乎北斗醮矣。盖夫斗之在天，实为权纲之主，关系甚重，延生请宥，尤隶斗枢。故也学者当深体济生之本意，以迪古人之用心，则此科可行矣。
　　法曰：下元有山川河海之内，城邑乡坞之中，水石禽兽之精，五行不正之神，下土强恶之鬼，魑魅妖厌之魂，妄行妖孽，擅作异端，缠惑生人，诸不能治。或有北阴酆都之内，血肉不正之神，结连祖考，昔亡近化，内外亲姻，讼由冥曹，延及生人，复连殃　害，诸不能解。以此三辰玄枢灵坛，建於净地，所祈立报，解治安宁。
　　玄枢坛又曰三辰坛
