<!-- { "loadSidebar": true } -->
　　凡造策杖，须择名山福地，净域灵墟，用吉日，取向南净竹一枝，长五尺五寸，通有九节者，奉安净所，选甲午、丙午、丁卯，或三月三日，五月五日，七月七日，九月九日。将竹第一节，左微曲一曲，右微曲一曲。於第三节下四面，开四窍，纳以四岳内名。於顶中开一穴，安中岳内名，又实以灵书中篇。各以蜡封固。或专意佩持修用者，则用五帝符入杖中，以黄纹之缯作袋用，长短小大，仅可容杖。凡行事之时，於第二节下悬小黄旛一首，长七寸。旛上书十方救苦天尊号，及十方玄化符。常行佩受，则去旛子。又一法，杖不曲。受祷之法，坐卧起息，常以自随。至不可随身之地，则置之洁净处。受持既久，以杖指天，天神设礼。以杖指地，地只侍迎。指东北方，万鬼束形。久久精勤，衣盖竹隐以出入。凡施为，当叩齿三十六通，存五帝直
　　符各一人，随方色之服，五帝玉女各一人，侍卫策杖，有五色之光，映流杖上。微咒曰：
　　太阳之山，元始上精。开天张地，甘竹通灵。真符守吏，部卫神兵。五色流焕，朱火金铃。辅翼上真，出幽入冥。召天天恭，摄地地迎。指鬼鬼灭，妖魔束形。灵符神杖，威制百方。与我俱成，与我俱生。万劫之后，以代我形。制我五解，神升上清。承符告命，靡不敬听。
　　右咒毕，引五方真炁，三十六咽，止。或以三元八节，本命生辰，请炁行持，焚香朝礼。或旦旦行持诵咒，精诚不倦，神真现形，杖则载人飞行。功满德就，以杖假形，倏忽之间，已成真人矣。
　　五岳符
　　东方青地丹书，纳杖东面。
　　南方赤地黄书，纳杖南面。
　　西方白地黑书，纳杖西面。
　　北方黑地青书，纳杖北面。
　　中央黄地白书，纳杖中央。
　　十天玄化符
　　太乙救苦天尊
　　寻声救苦天尊
　　九幽拔罪大尊
　　朱陵度命天尊
　　六转念广度沉沦天尊弘慈广度大尊圣力无穷天尊转轮圣王天尊随愿往生大尊
　　大慈大悲大惠真人大慈大悲救苦真人
　　四极神灵禀受符命敕三官五帝九府叫司五岳九幽六洞十宫酆都主者普行拔度一切亡魂出离地狱上生天堂
　　合形
　　东方青帝符，青地红书。
　　青帝歌
　　东望重拜手，苍帝玉皇君。灵风鼓橐钥，育物布元春。云龙辔严驾，玉树拥琼轮。枯萌泛沾及，大惠无不均。万仙歌以道，委曲戒天人。心根迷自固，拱忌戴洪仁。
　　南方赤帝符，红地黄书。
　　赤帝歌
　　太景闿玉枢，洞堂启金除。寒林荫瑶砌，丹鸾踏琼株。宝房名曲丽，明珰神所尸。飞游豁云道，引目眄真都。天日永不夕，重烟锁青庐。太上敕印开，帕几罗简书。裨风树玄化，殷懃谅有余。
　　西方白帝符，白地黑书。
　　白帝歌
　　陆甲抱金阙，柒政守灵坛。流铃掷化火，威剑巨龙蟠。邈彼素灵真，明宪孰敢干。束制妖鬼魔，凛落霄风寒。冷气既已息，万天俄而安。真俦荷大庇，抵颡相歌欢。
　　北方黑帝符，黑地青书。
　　黑帝歌
　　无质统有物，渊兮上帝心，不启不发道，蕴妙化机深。恐尔漏未尽，阴想忽浸淫。输转无涯波，苦道相迷寻。万年尝谨约，一旦自湮沉。无冲落鬼境。殃谴不可任。
　　中央黄帝符，黄地白书。此五符，即五芽真文。
　　黄帝歌
　　万天拱中宸，控驾玉池根。翘机贯忆历，洞明辟四门。大有混黄真，紏制星宿魂。非帝道不运，有方赖之存。威忿即霜秋，味豫为阳春。地成握元纪，仰荷戴无垠。
　　允中闻之师训，道法之修用多门，策杖则托物寓灵者也。如董真人以神尺而成功，皆此类。盖於平居闲暇之时，受持不废，咒诵精勤，则大而可以尸解托形，中则可以救危拯厄。行持斋醮，用以破狱。复假上帝灵符，资杖之灵神，庶几可以感通溟漠，昭焕幽扃。近世多有不佩持，临用却於师前请杖，用以破狱，非格也。正受中盟秘箓，嗣行灵宝大法，五灵策杖乃本箓本法之合用者。故当择日，依格制就，一如科法，安置法箓。晨兴朝修之际，咒持如法。临事施用，不复请降於师前。非此法箓之阶，不当僭用。或平居失於佩持，则无於上帝之前启祝，乞行破狱真符，愿降十方生炁，五岳灵芑，灌注策杖。使幽关开泰，亡爽超升，行用一如常日受持之诀。此乃法师存念密行之事。近世立科宣白，以助观美。且使斋官喜其详密，不知理不应用科文者，难以随俗补缀。此等事显行，不若默行。所以破狱，当请道众行科，而高功端默存念，或有万一之补，而常俗之论，又以地狱渊深，非可设像於地上，而冀其应。以形迹而言，诚不可行也。第科条所列，本有此式，为高功者，祗当精其念虑，专诚告祈於大道，乞上帝矜允，则狱何患其不开。故欲破狱，须尽其心，以告上帝也。既用策杖破狱，则破狱行用，自可连续，而古者策杖，先以自修，不专为斋醮而设。故破狱之条，别作一品。
　　上清灵宝大法卷之三十四竟
　　上清灵宝大法卷之三十五
　　洞玄灵宝法师南曹执法典者权童初府右翊治金允中编
　　然灯破狱品
　　破狱之科，本不与然灯连续。但唐广成先生科，有九幽灯，则后世之九卮灯也。大则八十一盏，亦可九盏。其古法科中文辞，正以照烛九幽狱，其行用则与礼灯之法相似。故今以然灯点於狱前，请道众宣科，而高功存思行用也。
　　道众列班於狱灯前，高功启白
　　先祝香如式
　　谨焚宝香，一心奏启虚无自然元始天尊，太上道君，太上老君，吴天玉皇上帝，紫微北极大帝，勾陈天皇大帝，后土皇地祇，东极青宫慈悲救苦天尊，九天上帝，三十二天上帝，东华上相木公青童道君，白玉龟台九灵太真金母元君，万天上帝。恭皇天恩，流慈鉴映，玉华散景，九炁凝烟，香云密罗，径冲九天。侍香金童，传言玉女，为臣通奏，上闻帝前。今臣所启，咸赐如言。称法位臣姓某，夙藉善因，获承道荫，叨膺符箓，忝缀班行，僭主斋修，谬当首职。以今切虑所荐亡过某等，及九州四海，五道三途，抱识含灵，一切幽爽，下元罪魂，自弃幻身，多罹阴境，牵缠地府，执系冥曹。非凭上帝之颁恩，岂得幽都之奉令。伏愿降度魂之勑命，下破狱之真付。六天十洞之曹，开扃启闭。五岳九幽之境，放罪释愆。庶使系荐之亡魂，以至九州之滞识。超离苦趣，瞻睹慈光，符命下颁，以时报应。臣恭对天阙，依格奉行，无任祈恩，俟命之至。
　　高功存变行持，道众一人行科
　　伏闻天地八方，有九幽地狱，考谪罪魂，皆由生世之时，造诸恶业，身殁之后，沦滞三途。受报终天，无由解脱，冥冥长夜，不睹光明。若非大圣垂慈，善缘开度，长居黑暗，忆劫难原。所以天尊玄科者，然灯之品，继明西日，昭映穷泉。流光所临，沉魂息苦。神辉所烛，幽爽停酸。然灯之功，获福无量。以今斋官某，切虑亡过某，倏谢日寰，竟归夜府。或罹牵执，未遂升迁。谨用依教祈恩，修斋行道，焚符破狱，按格然灯。伏愿九狱消简对之文，三途罢谪役之苦，灵光所烛，黑壤开明，恭对灯坛，关行法事。
　　举法事
　　弟子某人，谨然九幽神灯，上照东方无极诸天，福堂之内，阳光焕赫，照彻东方。中照震宫之卯位，青帝之野。清荡凶灾，扫除氛翳。下照东方风雷地狱，破除幽暗，开诸光明，一切幽魂，乘兹妙利，震雷霹雳，息难停威。克获生天，逍遥自在。法众虔诚，称扬赞咏。
　　众讽中篇，旋绕
　　弟子某人，谨然九幽神灯。上照南方无极诸天，福堂之内，阳华洞焕，彻照无穷。中照离宫午位，赤帝之野，消平灾异，扫荡氛邪。下照南方火翳地狱，破除幽暗，开诸光明，一切幽魂，乘兹福利，吞火食炭，克获清凉，普得生天，逍遥快乐。法众虔诚，称扬赞咏。
　　众讽中篇，旋绕
　　弟子某人，谨然九幽神灯。上照西方无极诸天，福堂之内，真光洞彻，照耀重泉。中照兑宫酉位，白帝之野，消荡凶恶，扫灭邪氛。下照西方金刚地狱，破除幽暗，开诸光明，一切幽魂，乘慈福利，金锤铁杖，化成莲华，溥得生天，逍遥快乐。法众虔诚，称扬赞咏。
　　众讽中篇，旋绕
　　弟子某人，谨然九幽神灯。上照北方无极诸天，福堂之内，祥光照灼，朗彻无边。中照坎宫子位，黑帝之野，荡除邪秽，洗涤灾凶。下照北方溟泠地狱，破除幽暗，开诸光明，一切罪魂，乘兹福利，冰戟霜刃，楚毒顿除，普得生天，逍遥快乐。法众虔诚，称扬赞咏。
　　众讽中篇，旋绕
　　弟子某，谨然九幽神灯。上照东北方无极诸天，福堂之内，灵光洞焕，照映虚空。中照艮宫寅位，丑寅之野，扫清灾沙，摧荡凶邪，下照东北方镬汤地
　　狱，破除幽暗，开朗光明，一切幽魂，乘兹福利，铁叉煮渍，息苦停酸，早获生天，逍遥快乐。法众虔诚，称扬赞咏。
　　众讽中篇，旋绕
　　弟子某，谨然九幽神灯。上照东南方无极诸天，福堂之内，光华普照，焕耀无涯。中照巽官己位，辰巳之野，镯消邪恶，摧灭灾凶。下照东南方铜柱地狱，破除幽暗，开朗光明，一切罪魂，乘兹福利，免其焦烂，内外清凉，获生天堂，逍遥自在。法众虔诚，称扬赞咏。
　　众讽中篇，旋绕
　　弟子某，谨然九幽神灯。上照西南方无极诸天，福堂之内，流光洞彻，照耀无穷。中照坤宫申位，未申之野，扫除阴沴，清荡凶邪。下照西南方屠割地狱，破除幽暗，开朗光明，一切罪魂，乘兹福利，免经屠割，业报蠲除，尽得生天，逍遥快乐。法众虔诚，称扬赞咏。
　　众讽中篇，旋绕
　　弟子某，谨然九幽神灯。上照西北方无极诸天，福堂之内，光华焕彻，朗映太虚。中照乾宫亥位，戌亥之野，扫清妖恶，荡灭凶灾。下照西北方火车地狱，破除幽暗，开朗光明，一切幽魂，乘兹福利，停轮息焰，清净宿根，离苦生天，逍遥快乐。法众虔诚，称扬赞咏。
　　众讽中篇，旋绕
　　弟子某，谨然九幽神灯。上照中天，福堂之内，光明焕彻，辉映万方。中照中宫，神州境域，灾凶殄息，妖恶潜消。下照中央普掠地狱，破除幽暗，－开朗光明，一切幽魂，乘兹福利，刀山剑树，永断攀缘，离苦生天，逍遥快乐。法众虔诚，称扬赞咏。
　　众讽中篇，旋绕
