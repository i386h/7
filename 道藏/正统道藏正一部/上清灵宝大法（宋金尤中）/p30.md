<!-- { "loadSidebar": true } -->
　　伏闻赤书阐教，黄箓垂文，镇地安天，上可扶持於劫运，宁家福国，下能济度於显幽。乃中乘之伟功，实洞玄之妙旨。傥非宿资善庆，岂能立此殊因。要须素蕴灵机，庶可弘兹真典。恭惟灵宝大法师某君先生，道锺神秀，天俾清渊。玉检琼篇，结蟠於胸次。云章凤篆，飞走於笔端。惟其德行之内潜，是以感通之外应。以今斋主励志，法众盟心，共修至上之良缘，以广无边之巨福。既蒙主领，已荷关申。今兹崇建於瑶坛，正当展扬於法事。伏愿略据素蕴，大阐灵风。开幽显之迷途，作人天之矜式。俯从众请，即整仙仪。振举条纲，建陈坛席。某等无任恳祷，激切之至。
　　高功答曰
　　伏闻洞玄之上法，黄箓之冲科，自简寂先生标三洞之殊，遂弘斋法。迨清都张君考千古之式，重董典章。由世间渐有师承，而教纲未至全备。暨乎广成先生，历探三乘之典籍，旁稽四辅之源流，着成黄箓之科文，以崇洞玄之品格。莫不逐事诠举，众目条陈，作万代之范模，为十方之依赖。付於有道之士，以弘无上之斋坛，自古今称为重事。如某者山林晚学，云水孤踪，冒居法箓之班，未习教科之奥，勉从斋主之请，轻主大缘，姑遵师授之书，僭当首职，幸已闻奏，不许退辞。然尚冀斋主之始终，益坚诚敬。全仗坛官之调协，同赐扶持。庶俾斋醮之圆成，广流恩於万类。更冀过尤之消殄，逃谴责於三官。拱听仙音，共敷斋事。
　　次书斋状或不用随例。
　　举四结愿
　　愿大道兴行，经法流演，至心稽首，正真三宝。
　　愿今上皇帝，圣寿无疆，明齐二景，至心稽首，正真三宝。
　　愿师尊父母，亡者生天，见存安乐，至心稽首，正真三宝。
　　愿一切含生，免罹诸苦，同证无为，至心稽首，正真三宝。
　　次举
　　金阙化身天尊。威仪引行，出靖立幕。高功诣监坛神前，祝白斋意，请神监卫坛席，斋官上香拜，高功不拜。
　　监临神前白文
　　具位某焚香，上白监临某神。伏闻真科昭着，斋法崇严，三界钦承，万灵遵奉。况今玄坛已肃，羽盖将临，所合振励纪纲，斥除妖异。已尝移牒，轻屈神骖，既辱俯从，幸垂少驻。恶徒异类，毋使入坛。秽气尘氛，悉令屏迹。导千真而降驾，尽六合以沾恩。斋事告终，奏功迁赏，尚祈留听，以就善缘，谨白。
　　诣玄师幕序立，高功、斋官上香。
　　请师举
　　修斋奉请玄师，降临坛所。
　　知炉举
　　云舆已降，鹤驾来临，斋事周圆，迁当奉送。
　　献茶
　　斋官回身，长跪捧词函，向高功投之。高功－受词，置简上，长跪，白斋意。
　　告斋缴青词状
　　式乡贯姓某。
　　右某先於今月某日，具状披投，乞行开建无上灵宝黄箓大斋，追度亡过某人。已蒙誊奏上玄，关申三界。以今斋期既届，坛席敷陈，斋捧青词，须至再录。状申灵宝大法师某君先生，伏乞告斋登坛，依式宣行，谨状。
　　年　月　日　姓某　状。
　　高功受词，跪白
　　具位臣姓某，谨稽首再拜，上启玄中大法师。恭望师慈，曲垂省录。臣闻上帝慈愍沉沦，遂弘开度之典。圣师流传科式，乃垂斋直之门。万法恢张，三乘敷布，善而能应，感而遂通。不揆尘微，爰孚悃幅。臣先据某人投词入意，其已於某日，录奏三天金阙，申牒合属真司。及兹已届斋期，再据斋官某人投词，乞行告斋登坛阐事。伏念臣季世下材，胎生秽质，久叨师瘾，获参佩於天章。谬列玄班，僭备贠於法任。知道愈远，岂谐通达於幽冥。寡过未能，乃复浮沉於俗网。修己尚谬，接人实难。盖以教在敷扬，法当利济。臣虽微陋，仰依大道之至慈。斋或可行，实赖圣师之原庇。伏愿誊诚九极，流宥三涂。容臣奉行，愿始终之无障。赦其违式，俾章奏之上闻。斋事圆成，师恩罔极，启坛笺牍，谨用陈闻，伏匈玄慈，俯垂炳鉴。
　　宣笺宣关焚化
　　向来笺牍，谨以上闻。伏乞玄慈，特垂省览。流光法席，驻仗斋坛，成就善功，弘敷真荫。傥从凡祷，实荷师恩。臣与斋官无任祈恩，激切之至。
　　诣三官幕，高功、斋官上香拜。
　　请三官
　　修斋行道，奉请水官，降临坛所。
　　修斋行道，奉请地官，降临坛所。
　　修斋行道，奉请天官，降临坛所。
　　知炉举
　　云舆已降，天驾来临，斋事周圆，还当奉送。
　　献茶高功长跪告斋
　　具位臣某，顿首再拜，上启天地水三官帝君。臣闻肇混茫於五太，分气象於三光。宰制者百二十曹，君临乎二十七府，功过兼录，斋醮仰关。敢渎慈仁，用陈诚切。臣先据某，伏念臣行无片善，识乏寸长。冒主斋盟，僭当坛职。
　　傥非灵庇，难就殊功。启坛笺文，敢伸敷露。
　　宣笺　宣关
　　上来笺牍，已具披陈。伏乞真慈，特垂孚鉴。少停仙驾，略驻斋坛，矜覆愚蒙，圆成斋直。庶显幽之共济，俾罪戾之咸消。傥遂祷祈，实由真荫。臣与斋官无任祈恩，激切之至。
　　诣三师幕，高功、斋官上香拜。
　　请三师
　　修斋行道，奉请度师，降临坛所。
　　修斋行道，奉请籍师，降临坛所。
　　修斋行道，奉请经师，降临坛所。
　　知磬举
　　云舆已降，鹤驾来临，斋事周圆，还当奉送。
　　献茶高功长跪告斋
　　具位臣某，谨顿首再拜，上启灵宝经籍度三师真君。臣闻玉篆金书，实高真开於大教。琅函蕊笈，惟圣师肇於灵基。接引十方，陶镕千古，敢希洪造，敬露丹衷。臣先据入意，伏念臣久叨训育，素昧进修。滥忝玄班，僭司冲教。非假师尊之覆佑，难期斋事之圆成。启坛笺文，敬伸敷露。
　　宣笺宣关
　　上来笺牍，已罄敷宣。伏乞师慈，特垂省录。俯临坛墠，少驻旌旄，庇晚学以逃辜，就善缘而弘福。愿终斋直，皆自恩松。臣与斋官无任怀恩，激切之至。
　　诣五帝幕，高功、斋官上香拜。
　　请五帝
　　修斋行道，奉请青帝，降临坛所。
　　修斋行道，奉请赤帝，降临坛所。
　　修斋行道，奉请白帝，降临坛所。
　　修斋行道，奉请黑帝，降临坛所。
　　修斋行道，奉请黄帝，降临坛所。
　　知磬举
　　云舆已降，鸾驾来临，斋事周圆，还当奉送。
　　献茶高功长跪告斋
　　具位臣姓某，谨顿首再拜，上启五方五帝。臣闻太极凝真，列五方而拱御。梵元分炁，录四序以司时。三界功过之兼书，十方神人之并录。敢因斋祷，上冒神严。臣先据入意，伏念臣末学庸资，叨承化育。滥当坛职，恐冒修为。匪籍甄陶，曷能就事。伏愿暂迂仙仗，俯届人寰，大霈慈恩，广恢弘宥。鉴观坛席，削其违谬之愆。成就斋功，拔彼沉冥之苦。启坛笺牍，敬用敷陈。
　　宣笺　宣关
　　上来笺牍，僭已敷陈。伏乞圣慈，特垂悯济。暂迂鸾驾，曲驻灵场。矜宥愆辜，敷弘福祉。傥得显幽之俱利，实由造化之深恩。臣与斋官无任，激切之至。
　　诣天师幕，高功、齐官上香拜。
　　请天师
　　修斋行道，奉请天师，降临坛所。
　　知磬举
　　云舆已降，鹤驾来临，斋事周圆，还当奉送。
　　献茶高功长跪告斋
　　具位臣姓某，谨顿首再拜，上启三天扶教辅元大法师正一静应真君。伏闻金书演妙，洞神之教弘敷。玉局流光，正一之风大阐。立古今之典则，开幽显之津梁。既结斋盟，实由主宰。臣先据入意，伏念臣法非练达，学未弘深。辄籍玄恩，冒当首职。教科崇重，虑有堕於善缘。师造慈怜，愿曲矜於斋悃。启坛笺牍，谨用敷宣。
　　宣笺　宣关
　　上来笺牍，已罄披陈。伏乞师慈，特垂监察。暂迂鹤驾，少驻云骖。成斋事於始终，敷善功於幽显，愿消魔障，实在帡幪。臣与斋官无任祈恩，激切之至。
　　诣监斋大法师幕，高功、齐官上香拜。
　　请监斋
　　修斋行道，奉请监斋，降临坛所。
　　知磬举
　　云舆已降，圣驾来临，斋事周圆，还当奉送。
　　献茶高功长跪告斋
　　具位臣姓某，谨顿首再拜，上启灵宝监斋大法师。臣伏闻灵宝开图，洞玄御运。大弘济度之格，爰开斋直之门。教有司存，事关典录。臣先据入意，伏念臣资凡品下，性昧识昏。僭栖真教之中，谬列坛官之首。欲俾斋功之浩博，实资师造之帡幪。坛有笺文，敢伸敷露。
　　宣笺　宣关
　　上来笺牍，已用宣陈。伏乞师慈，特垂炳鉴。俯临坛席，暂驻轮舆。全善果以无魔，广斋功而博浃。傥如所祷，实自真恩。臣与斋官无任，激切之至。
　　次少歇，退入靖室，或俓引入道场所开启。
　　上清灵宝大法卷之十九竟
　　上清灵宝大法卷之二十
　　洞玄灵宝法师南曹执法典者权童初府右翊治金允中编
　　登斋科范品
　　表白开启
　　高功斋官上香拜。
　　臣闻因言而宣意，祈精祷之潜通。寓物以将诚，冀清熏而上格。普闻三界，上叩重霄。道香，德香，无为香，无为清净香，清净自然香，妙洞真香，灵宝慧香，超三界香，三境真香，恭谨焚香奏启，供养虚无自然元始天尊，上清真境洞玄灵宝天尊，太清仙境洞神道德天尊，吴天玉皇上帝，紫微北极大帝，勾陈星宫天皇大帝，后土皇地祇，东极青宫太乙救苦天尊，东华上相木公青童道君，南极长生大帝，白玉龟台九灵太真金母元君，九天上帝，五老天君，三十二天上帝，五福十神太乙天君，上清十一曜星君，中天北斗九皇星君，南斗六司星君，四方二十八宿星君，天地水三官大帝，北极四圣真君，玄中大法师正一静应真君，太极左宫仙翁冲应真君，九州都仙大史神功妙济真君，灵宝经籍度三师真君，三天门下泰玄都省主宰高真，上清天枢院圣众，三洞四辅经箓法中高真上圣，周天三百六十五踱度星真，三元唐葛周三真君，风云雷雨电主执圣众，地府玄天北阴酆都大帝，水府东霞扶桑大帝，五岳五天圣帝，五岳佐命真君，地府玄天主者，十宫真君，鬼官圣众，四明真公，酆都宫洞，曹僚圣众，洞天福地，名山靖治，主录仙真，水府旸谷神王，九江水帝，四海龙王，三河主宰，四渎源王，蓬莱都水使者，十二溪女仙真，阴境飞雷电吏，国朝祀典圣众，州县城隍主者，九州社令神君，黄泉蒿里丈人，灵宝官属法箓中灵官将吏，三界官属，一切威灵。悉仗真香，普同供养。香乃玉华散景，九炁凝烟，香云密罗，俓冲九天。当愿侍香金童，传言玉女，传臣启奏，上闻帝前。令臣所启，咸乞如言。
