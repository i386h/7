<!-- { "loadSidebar": true } -->
　　北方玄天，五炁散灵。上有大神，始老元精。驾龙建旗，游宴上京。是曰元吉，庆云敷荣。飞芝流洒，滂沱四盈。玉女玄奥，溉我身形。肾宫充镇，朽芽坚生。五府纳真，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫长龄。
　　北方真文一十二字
　　常以二分二至日入室，向五方十二拜，叩齿十二通，思黄帝长一尺二寸，顶黄玉冠，衣五色羽衣，驾黄龙玉舆，建黄旗从，戊己苍老之官十二万人来降。须臾化生黄炁如云，覆己身，从口入直下脾府。又思土星在中央，照我身。便开目，念咒十二遍，中央真文十六字。咒曰：
　　中央大山，元炁徘徊。上有元老，总统四灵。参驾黄龙，五色羽衣。运道九天，轮转璇玑。焕明七星，流光散辉。玉英芳芝，流溢回飞。淘溉我身，肺府光开。养芽餐精，万神总归。检魂制魄，仙炼八威。表裹洞清，常生不衰。通真达灵，升入大微。
　　中央真文一十六字
　　右咒毕，各以方数取炁咽津，便服真文。
　　常服法
　　每以鸡鸣阳光始分，东方向叩齿，如其方数，摩两手掌令热，以手摩拭面目，如其方数，念咒，自东方起，一周而止。
　　东方青芽，服食青芽，饮以朝华。
　　便以舌撩上齿之裹、舌底、唇三过，嗽口令玉泉满。，而咽之九过，又引青炁九咽，令镇肝中。
　　南方朱丹，服食朱丹，饮以丹池。
　　便以舌撩下齿之裹、舌舐、唇三过，嗽口令玉芝满口，而三咽之，又引赤炁三咽，令镇心中。
　　中央戊己，昂昂太山，服食精炁，饮以醴泉。
　　便以舌撩上下齿表裹、舌舐唇，嗽口令玉泉满口而咽之，又引黄炁一十二咽，令镇脾中。
　　西方明石，服食明石，饮以灵液。
　　便以舌撩齿上之表、舌舐唇，嗽口令玉芝满口而七咽之，又引白炁七口，令镇肺中。
　　北方玄滋，服食玄滋，饮以玉饴。
　　便以舌撩下齿之裹、舌舐唇三过，嗽口令玉芝满口，又引黑炁五口咽之，令镇肾中。
　　右毕，叩齿三十六通，咽炁三十五过。又念都咒：
　　白石岩岩，行泉源涌，洞似玉浆，饮之则长生，寿命延长。
　　咒华，以舌撩上下中央，令玉芝满口而三咽之，引炁二十五过，拯炁而咽之，其道都毕。尝观灵宝之道，隐於洪蒙之始，肇於溟涬之初，蕴奥难穷，妙莫能测。中古以降，方立教垂文。正经之中，备有万法，及其功成事着，则由学者自得之。五芽之法，采五方之生炁，炼五藏之英华，炁之渺茫，未易有得。於是服真文以召之，炁结成文，以此引彼也。建齐设醮，拜表誊章，布炁书符，祛妖却妄，以斯为首。炼除阴翳。消阴育阳，与三晨之辉相须。而用人身之五藏，实秽物耳。至若存肝出青炁，肺出白炁之类，乃存炼之法，而非五芽也。降东方之生炁，挹木宫之朝华，下浃兆身，镇炼肝腑，乃五芽之义。以五方之五炁，炼五藏之五神，久假而不归，乌知其非有也。积炼之久，人之炁合天之炁，人之神合道之神，亦炼神之道也。今所编五芽真文，悉皆秘在上经，不同常术。学者深洞其旨，则可动而行之。天台法中祈恩谢过第四十一品，乃为之说。曰灵宝有赤文祖炁，天之灵宝也。入人身生五色灵芝，乃释之曰：东方青芽者肝也，南方朱丹者心也，西方明石者肺也，北方玄滋者肾也，中央戊己者脾也。以舌卷津，分方而咽之，谓首为太山，终焉以十二时咽炁，名换骨易形之法。既不载祝辞，又无真文，窃取五芽之义，转其说於他岐，乃称服咽炁液，火应水朝，为子母夫妇之图，取丹经中之余论而不全者也。既称天之灵宝，又直指五芽为五藏，是说即皆不可为法也。
　　三宫修诵品
　　度人上品，郁秀光芒，上消天灾，下禳地祸，外济庶物，内炼百神。行用之门，以专精为首，修诵之法，以存念炁之蓊郁，会百神之森罗。於是可以内炼其躬，外浃於物。若语不出口，耳不闻声，谓之默诵。自始及终存念，并依古法也。
　　入靖焚香，定心平炁，收光内视，
　　万虑不干，端坐直身，毋倚侧，毋楼背，俾牛车之路不屈，龙虎之炁绵绵。然后诵经，各以其事之重轻，所用之内外，有神诵心诵炁，所谓上中下三田也。此外有意诵，并有所主。或为人度厄消灾，或为己祈恩谢过，以致调平炁候保福。
　　帝王祈雨祷晴，济时拯物，迁升滞爽，普度幽魂，凡有紧切，悉当入室，默诵神文，方行章醮存思，次第详具诵持存思品，悉合如法。初一徧诵序，第二徧止自经始，十徧为一过。诵毕纳官，百神守位，密陈情悃，出宅升神也。系第四纬。
　　允中所编灵宝每品中，相关涉处已略叙之矣。独天台法书中，内诵编在度厄消灾第四十品末，乃以太乙、司命、桃康、无英、白元尊神等，各书灵书千遍。又一说则分三田内诵，乃是闻其名而不得其理，却云正月於上田，七月於中田，十月於下田。又云万神俱诵，以致斋醮祷祈，书于疏状，直称内诵洞经一千卷，以献真荐亡。殊不知《大洞真经》三十九章，每章有二符，此经乃属洞真部。《度人经》法中四十章，是释《度人经》之用尔。古者以为度人一卷，内隐洞经之妙，非径以度人为洞经，而为上帝之前。指《度人经》中之文为洞经，可乎。又一说其至玄至妙，弟子倾家资以奉师而后得者，其徒以为世莫得闻，自称上道者也。其法之略曰：想己身为枯木，大火焚荡，和气化成，真人收神上田，入太渊宫中，步斗作用，於是诵元始祖炁洞经。至於炼度，只以上田为天帝之居，肺为东井，头中赤天出火，肾为真水，九曲之畅为九幽，千魂万魄皆於此度化。所谓元始洞经，传出他郡者，止於《度人经》中取一段而为之，天台秘而自行者。乃如释氏梵语咒四十八句，计一百七十六字，泥九中启奏上帝等事，皆不出身中，以致朝真不拜，谓天帝不离泥九故也。不知古法中有不参紫神之法，本意为行坐功而不睡者言之。行科奉教，非此例也。又况未离世网，其倾倒泥九，有甚於拜者矣。默诵一节，古法有之，今改称内诵，非也。且云万神诵之，事出无据。三田各有所主，彼分为七月、正月、十月，则非也。彼不知心诵炁诵神诵口诵，理既不同，存神念真，亦非天台所谓万神也。古法默诵，皆全诵本经，其中包罗甚众，澄神炼炁，可交真灵也。今若独取经中一段，以备默诵，亦不必易名称洞经也。迨至舍本经正文，而撰出梵音胡证，则妄之甚也。按《度人经》肇於古初，天真皇人书其文以为正音，四译而用世书，亦在汉武帝时。及明帝梦金人，而释氏之典方入中国，於是始有梵语。今以释氏胡音，称为《度人经》中祖炁之文，虽三尺童子，亦将失笑矣。其临坛行事，则端坐内观，云金光之中现出天书，多只一字。法师自称只见一字，不晓所谓，亦不敢漏泄。事过之后，却以此一字随己应之事，解其吉凶，皆不出点画之中。有数十字，例皆如此。缘其法书，初焉称光中现出靖名等说，其妖妄怪诞。治於内诵经之睹光中则见字，终至於会鬼神入靖治事。吁，履霜坚冰之渐也。一念之萌，出於不正，千途万径，步步归邪。恐其下流，无所不为矣。然后诵之诀事，当禁秘不可轻宣。若全隐其机，恐学者不得其门，复入流邪伪之域。故寓其奥於此，以俟学者之自得也。上丹田泥九也，中丹田绛宫也，下丹田也玄关也，其法有神诵、心诵、炁诵也。口出言辞，耳闻声韵。是明诵也。口不出言，耳不闻声，是默诵也。默诵既有心炁之不同，又有意诵之名例。悉存身为元始，坐空浮五色狮子，洞明内外，如居赫日光中。依法诵之，皆有所主，调正乾度，上消天灾，保镇帝王，延洪国祚，以致为父母延年益算，请福消愆，是一例也。为人为己，谢过祈恩，保命延生，禳灾度厄，是一例也。上资九祖，普及众魂，济拔幽阴，一切追荐，是一例也。召摄施用，收治行为，是一例也。此外非可尽迷矣。
　　洞照幽微品
　　此系八纬中第五纬，《灵宝玉鉴》全书另载。
　　红杳墨黑，磨真袜臈。灵宝兴生，转独隶迁。可韩明功，都成切角。正聚魂摄，都功聚魂。招八方捷疾使者，天地神祇，万灵同归，合天地勑。
　　先结三涂五苦诀，念咒，取东南方炁吹镜上了，以笔自乾方点一点，八方计八点。咒曰：
　　谨请乾坎艮震巽高坤兑，收摄八方无道邪鬼，入吾镜中见形。急急。
　　右取八方炁，吹十日，共睹日月受持，不劳神炁来者，其中见形。
　　移景通光照
　　元始律令，道君勑文，召日光童子，月光童子，星光童子，开光童子，运三光玄斗日月之精，化为六通神光，昭一彻十方世界，万景千真，移日面前，见形占人，卜物未来未兆，通神应灵勑。
　　右念咒，取三光中一炁吹笔或手指，笔用朱，指用麻油，於手中写符一道。
　　原阙符
　　令吹炁，再念咒，取炁吹，如此三次，见光一道，洞见幽明，及未然之事。
　　仙曹按局洞玄宝鉴
　　红杳，墨黑，磨真，袜臈，灵宝。
　　右先念咒，於空中书本师心印一个，以左手望空撮入手中，五方炁吹，令人吹了，再压。如此三次，令见赤黄白三色了。又咒曰：
　　谨请降真召灵符使，疾速下降。
　　又取天门炁吹，见二符丹色见於掌中，符在临坛符法品。又咒曰：
　　神风鼓吹，玉字琳琅。
　　又取东南炁吹，见二符摇动。又咒曰：
　　谨请东方启道童子，为吾速降。五方并同。
　　又取五方炁吹，见五方童子，方可一一召摄，依法施行。
　　灵宝洞玄照
　　天地降炁，日月合形，天上地下，某某某处见形。右天地炁吹如常法。
　　速度亡魂诀
　　凡临坛按治鬼邪，务在存亡俱获利济。先为破狱咒曰：
　　无上玄元太上道君，教臣行符，照破幽狱，罪魂出离，急急如律令勑。
　　右咒出《九清梵唱经》中，面天门默诵九遍。次召亡魂，即速得亡魂离苦。先念水炼咒曰：
　　已枯复荣，已灭复生，得生天上，更禀太灵，九天之劝，反复胎婴，秽累荡除，魄尸反生。
　　右以水一器，正北，叩齿九通，思玉童三人，玉女七人，咽津七口，咒之七遍，洒其魂，即火炼。咒曰：
　　日月光华，徘徊洞阳。流火入器，炼化阴芒。尸秽消灭，万炁混康。径离五苦，飞升天堂。
　　右以火一器，正南，叩齿三通，如前思想，呵炁三口，咒九遍，取酆都山真形，火化成灰。咒曰：
　　元始符命，制魔奉行。保举亡魂，度品南宫。酆山消烬，三官解刑。赦缚释业，受化更生。随品度炼，上登福庭。
