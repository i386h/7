<!-- { "loadSidebar": true } -->
　　允中窃详建坛之式，具存古典。而行移关申，所以寓形，其辞而达其事。然行之有经，用之合宜，则不在乎过繁。傥德不足以动幽冥，学未至於通教典，纵使千辞万幅，亦为徒然。散坛设醮。则止具献状。盖建斋正奏已行请降，故不用请状也。若寻常非建大斋，而专有醮设，自合专请专献，各位具状矣。斋后之醮，不用请状，乃广成先生降神设醮之式，非自为之也。若其醮位，合照奏申文移所及之司，并斋内应干将史，并当酬谢。近者奏申甚广，而醮位或六十分位而已，更不参照元来申请去处，理诚不通。兼奏告上帝之外，合申牒三界有司，乞行下原释罪魂而已。冥牢幽狱狴讦之中，非承受法官文檄之所。今於地界，止申牒酆都宫主宰，冥曹僚属，使亡魂可拔，则主宰行下所隶之狱，无所不可。倘使斋诚难达，天命未颁，虽移文陆续，恐阴狱未必奉承。况地狱之在中下界，不可以数计。经诰互有所载，如《仙戒经》、《正一经》、《业报因缘经》诸书。或云一十八狱，又云三十六狱，又三官二十四狱，此其略也。幽昧之乡，阴冥之境，掌录愆犯，考理罪魂，报系之曹，随处建置，官吏万万之众，无极无穷。但其权纲，则总干邓都北帝。如六天主者，十宫真君之类，则其有司之大者。四明真公，鬼官北斗之类，则其官僚之要者。故逐一申闻矣。此外诸狱，既不可尽名，所是地狱文移，并不复用。使其符命下逮，申牒可闻，彼主宰之司，自能行下合属幽牢矣。行教之士，欲张惶罪福耸动见闻者，自别为之，不必行此式也。
　　上清灵宝大法卷之二十九竟
　　上清灵宝大法卷之三十
　　洞玄灵宝法师南曹执法典者权童初府右翊治金允中编
　　奏申文檄品
　　五老上帝状
　　方函，上诣东方青灵天君宫，余四状函并同式。
　　具法位臣姓某。
　　右臣辄沥丹衷，上干
　　宸听。伏念臣久膺职任，竟乏功勤。冀赎愆瑕，辄思利济。臣谨据入事同前谨录状，上奏
　　东方青灵始老天君陛下。恭望
　　道慈，允臣所奏，特与流光坛席，鉴录斋忱。成就善功，提携幽显。庶俾恩覃家国，惠浃寰区。仍乞密锡五炁之生津，陶铸万途之滞爽。咸令生化，各遂昭苏。臣干冒
　　道威，下情无任不胜，战栗之至。谨奏。
　　申师补六职状
　　方函，谨诣灵宝玉师宫或称门下。
　　具法位臣姓某。
　　臣不避亵渎之诛，荐冒至真之听。伏念臣措身浊境，驰识灵途。存念乖违朝修，简堕未能寡过。苟活余生，尚荷宽恩。特容隶职，欲宏大教，莫先度人。臣比据入事来词，诚笃当济幽明，义合申誊，理难抑绝。臣自揆三掠之罪识，难苏九夜之迷魂。非仗哀怜，岂能就事。臣谨按古仪斋法，出於灵宝。今得参佩洞玄部法箓之人，方可临坛补职。今来未能尽皆如格，是以六职之内，未兔权用正一诸品法箓弟子，备员任事。切恐有亏成典，谨具权宜，补列坛官法职姓名在前，须至申闻者。
　　右谨具，申
　　灵宝度师真君，
　　灵宝籍师真君，
　　灵宝经师真君，
　　三天扶教辅元大法师正一静应真君，玄中大法师几前。恭望
　　真慈，特加省录。许以权宜备事，庶几幽显蒙恩。仍乞敷奏天廷，请命颁下三宫五帝，合属真司，照应施行。臣干冒
　　师威，下情无任不胜，寒栗之至。谨状。
　　申五府祈晴状
　　方函，上诣元应太皇府
　　具法位臣姓某。
　　臣身居尘网，名玷玄司。徒佩灵文，未逢真授。累干冲听，罪不容诛。尚冀洪慈，委曲原宥。臣昨据某人等投词，取某日就某处，启建黄箓大斋。福国康时，拔幽济显。而臣末学道浅，仙品未充。眼勉开坛，事多违失。下戾妖秽之未涤，上恐风雨之无时。以至今来建坛之所，或境藏邪怪，或地匿妖祥。非仗师慈，难全善果，须至录状申
　　闻者。
　　右谨具，申
　　三天扶教辅元大法师正一．靖应真君，北极真武佑圣灵应真君，
　　翊圣保德储庆真君，
　　天猷副元帅真君，
　　天蓬都元帅真君圣前。恭望
　　真慈，俯垂矜允。特与敷奏
　　天阙，取旨告下雷霆霹雳，风雨云电，合属真司。至期收敛云雾，止雨停风，扫荡妖氛，肃清天地，三光焕耀，四炁澄清。仍冀差降解秽应干将吏，一合下降，监勒某处里域社稷等神，并力同心，扫清尘垢，扶荡氛秽，整肃斋坛，镇安境域。如有妖精犯触，邪怪干侵，即＇仰所差将吏，以时收系，押赴天狱，治罪施行。庶使斋功成就，魔障不生。臣
　　干冒
　　师威。不胜寒栗之至。谨状。
　　天省划一申状
　　方函，上诣三天门下泰玄都省。
　　右以正奏划一申天省状，大略如此。更宜临期详酌而行。或有修建事体不同，可以随事增入。
　　具法位臣姓某。
　　臣不避再三之读，上犯斧越之诛。惟冀宽恩，曲加矜宥。臣比据某乡贯某人投，乞崇建无上灵宝黄箓大斋。福国康时，拔幽济显，超度九先七祖，广资五道三途。集兹善功，追荐亡故某，克遂超生，保安见存眷属。除已祇率法流，恭为修建，以今斋期
　　已定，须至逐一申闻者。
　　一谨克某日告斋，始事宿启建坛，於当日某时，进拜素车白马章。是夜某时，进拜破酆都拔罪章，告颁元始符命，金箓白简救苦真符，太上破地狱真符，太上拔幽魂真符，太上敕赦生天宝箓，灵宝本法元始符命，混元神虎玉札。告下诸天诸地，阴阳主司，三界十方，冥关幽路，天牢地狱，应干合属去处。依准符命，赦宥系荐亡魂，及五道三途，四生万类，一切沉灵滞爽。夙劫罪愆，累生执对，咸从原释。遵禀玉札，追摄赴坛，报应受度施行。
　　一某日正斋，三时朝真，诵经行道。是日午时，进拜通天救苦朱表，开通道路章。静夜，破狱，召摄系荐某人等魂，及五道四生，三途万类，一切孤魂，沐浴朝真，享食受供。
　　一某日正斋第二日，三时朝真，诵经行道。是日某时，进拜沐浴炼度章。当夜，炼度三途五道，十类四生，一切孤魂，传符受戒，度，化超生。
　　一某日正斋第三日，三时朝真，诵经行道。当某日时，进拜升度亡魂章。是夜，炼度系荐某人等魂，传符受戒，度化超生。
　　一某日，进拜言功朱表，修设三界高真清醮，三百六十分位，昭答
　　恩庥。解坛散席，投龙奠简，纪勒斋功。
　　右谨具，申
　　三天门下泰玄都省主宰高真。恭望真慈，俯垂矜允。特与敷奏天阙，取旨告下诸天诸地，日月星辰，三界三元，洞天海岳，冥关幽壤，典祀神庭，应干合属去处，疾速施行。庶俾号令徧通，精诚上彻。更祈三光焕耀，四炁朗清，万圣翼辕，千真扈跸。即使天泽浃於
　　寰宇，斋福被於幽明，六极均休，四生咸泰。臣干冒
　　真威，罪当万坐。谨状。
　　申北斗状
　　方函，谨诣中天北斗星宫。
　　具法位臣姓某。
　　臣辄罄愚衷，上干
　　真听。臣叨行大法，徒历岁时，学未通幽，无阶自效。敢勤利济，以报恩休。臣谨据入事须至录状申　闻者。
　　右谨具，申
　　中天大圣北斗九星真君。恭望真慈，允从所告。特与敷奏天阙，告下三界合属真司，依法照应施行。庶使斋功成就，泽被显幽。仍乞行下北魁玄范府，差降神虎主吏，何乔二使者，俟魏张三部追魂使者，七司玉女，追摄合干官将吏兵，一合下降，赴臣行司。赍持玉札，徧诣冥关幽路，应干合属去处。根摄所荐亡过某人等魂，及五道三途，四生万类，一切沉灵滞爽。依时赴坛报应，削除罪籍，落灭恶根，听法闻经，以时升度。恭冀云车俯降，证录斋诚。臣干冒真威，不胜惶惧。谨状。
　　日宫状
　　方函，上诣太阳日宫。
　　具法位臣姓某。
　　臣辄渎重明，愿回渊鉴。伏念臣受资尘陋，冒忝班行。自揆罪探，敢思补过。配承虔愬，敢不上闻。臣谨据入事须至录状申闻者。
　　右谨具，申
　　日宫太阳帝君。恭望
　　真慈，特垂矜允。暂迂仙仗，俯盻斋坛。监录祷祈，曲全斋事。庶使恩周寰宇，泽被幽明。臣以某日，炼度五道三途，四生万类。以某日，炼度系荐某人等魂。欲乞敷布灵芒，降流真炁，匹配水火，和合阴阳，各回性识以清明，尽出幽沉而度化。臣干冒
　　真威，不胜惶惧。谨状。
　　月宫状
　　方函，上诣太阴月宫。
　　月宫太阴皇君。状同日宫式。
　　北斗九皇夫人状
　　方函，谨诣北斗九皇夫人门下。
　　具法位臣姓某。
　　臣不揆诛夷，冒干
　　平省。深知僭越，尚冀宽容。伏念某蕞尔微生，叨行大法。无功可录，有罪足书。愿济显幽，少图补复。凡有披告，敢不上闻。某谨据入事须至录状申
　　闻者。
　　右谨具，申
　　北斗九皇夫人。恭望
　　真慈，特垂矜允。俯赐差降神虎主吏何乔，七司玉女，三部追魂使者，追摄合干官将吏兵，赴某行司。赍持玉札，徧诣十方三界，地狱冥关，千真万灵，治职冥曹，应干合属去处。追摄五道四生，三途万类，一切孤魂滞魄，及系荐某人等魂。出离阴境，悉赴玄坛，显见形仪，昭示报应。仍乞暂迂仙仗，俯降斋坛，成就善功，证明修奉。某干冒真威，不胜惶惧。谨状。
　　五德星君状
　　如各一状则方函，诣东方木德星宫。
　　具法位姓某。
　　臣辄伸丹悃，仰续高明。敢冀
　　大慈，曲垂
　　恩佑。臣谨据入意须至录状申闻者。
　　右谨具，申
　　东方木德岁星真君。恭望真慈，俯垂矜允。特迂仙仗，暂降斋坛。鉴录祷祈，证明修奉。庶使福周寰宇，泽被乾坤。臣以正斋某日夜，炼度五道三途，四生万类，一切孤魂。某日夜，炼度系荐某人等魂。欲望大启慈仁，广推巨泽，布五行之正炁，合二象之生津，冶炼亡魂，复其性识，领诸善果，升入
　　朱宫。臣干冒
　　真威，不胜惶惧。谨状。
　　南方火德荧惑星真君。
　　西方金德太白星真君。
　　北方水德伺晨星真君。
　　中央土德镇星真君。
　　已上四状，并同东方状式，方函，随方言之。
　　二十八宿状
　　与五星状同式。
　　右谨具，申
　　角宿星君。恭望
　　真慈，俯垂矜允。特迂仙仗，暂降斋坛。鉴录祷祈，证明修奉。庶使福周寰宇，泽被乾坤。愿阐仁慈，曲加拯济。悉度赴坛之魂爽，尽承斋福以超生。役罢三途，狱开九地，飞沉遂性，动植昭苏。某干冒
　　真威，不胜惶惧。谨状。
