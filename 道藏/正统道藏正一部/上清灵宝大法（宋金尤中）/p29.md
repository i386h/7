<!-- { "loadSidebar": true } -->
　　具位某，恭谨焚香，再拜上启玄中大法师，三天扶教辅元大法天师，正一静应真君，灵宝经师真君，灵宝籍师真君，灵宝度师真君。仗此真香，敬伸供养。香乃玉华散景，九炁凝烟。香云密罗，俓冲九天。当愿侍香金童，传言玉女，传臣启奏，上闻帝前。令臣所启，成乞如言。臣闻混元未肇，潜一炁以凝真。五太爰分，发三乘而立教。道由教而乃显，教非师而莫传。况斋法之有仪，实师尊之上隶。伏念臣久叨玄荫，谬忝真班，应有来词，理难寝抑。臣先据某人投词，乞就某处，开建无上黄箓大斋。上资邦国，下福群主，普度幽沉，广恩冥漠。回兹善果，荐拔亡故某魂，超生阳境。以致三涂息役，六趣咸休。臣谨只率法流，同修斋直，盟天告地，按格行科。顾惟末学之尘微，难俾斋诚之通达。欲祈天监，须仗师恩。恭惟灵宝五师真君，学洞显幽，功齐造化，分形下教，弘正道以接人。立愿康时，出玄科而济物。凡崇善果，仰属真师。应有请祈，俱由省录。况今典仪将肃，斋事届期，敢凭申奏之文移用，告阴阳之主宰。上闻斋悃，普达哀衷。恭望曲赐矜怜，俯垂悯念。特颁真旨，告下玄曹，差降法箓合属将兵，劝遣传奏应干神吏，斋持文檄，导达悃忱。历启万真，号令不违於顷刻。遍闻三界，感通待报於斯须。所有奏申，合行关遣。即祈真旨，俾遂凡忱。臣干冒师严，下情无任，不胜惶惧，祈恩激切之至，谨言。
　　道众同捧所发文字，华夏引至功曹位所，列文字于前，知磬举法事，道众一员吟香偈。诸方有不用处，随常例。
　　次吟水偈酒净
　　高功变神，步罡，焚符，召将，诸方皆用。表白宣三献白文，於召将之后。三献毕，高功发遣。或有高功自宣白文者，各随其俗召将。毕，祝白。
　　初献酒
　　伏闻三炁资始，混茫於龙汉之初。三号爰分，昭焕於赤明之后。陶镕清浊，肇毓坎离，慈周法界，而劫劫度人。德被遐荒，而方方设教。阐三乘之妙典，列四辅之冲科，庆袭显幽，泽均今古。是以三清十极，悉当按格以誊词。三界十方，可以依仪而移檄。於是备关申之职，列传奏之司，严道法之纪纲，达士民之恳祷。事当敷告，今具启闻本司。今据入意，以今专录来词，敬行关发功曹使者，传奏吏兵，土地众神，里域主宰，任当受事，职在宣传。既辱临坛，用伸初献。斋官上香拜，举散花一首。
　　亚献酒
　　伏闻道广运以无私，天不言而善应。虽精神之可格，非笺牍以难通。况三洞赤书，启万途而济世。十方正典，弘众法以度人。既有司存，合严科式。今列文移而将发，幸兹神驭以来临。略备菲仪，用据至悃。物则甚陋，心惟克诚。神其领之，敬伸亚献。
　　三献酒
　　伏闻飞云走驭，驾景乘空，示现靡常，威灵素着。升腾云汉，上彻於寥阳。出入幽冥，遍驰於阴境。传上玄之命令，达人世之请祈。符檄藉之宣通，表状资於关奏。十方允赖，三界依凭。辅天翊教而效专懃，导敬达诚以昭勋绩。职惟至要，礼则宜处。终厥彝科，以陈三献。
　　白文
　　伏以天之高也，可以诚通。神之幽矣，乃容心感。故天人之相际，虽幽显以何殊。一念既精，万真垂监。惟关申之将彻，恐神驭之难稽。荐献己终，文移合发，遣．造关牒，谨用宣呈。
　　宣关牒，宣钱马状
　　上来公文已行宣示，即请腾云叱驭，整辔浮空，金阙玉房，通信诚於顷刻。神庭幽府，达文檄於须臾。九天六地之真司，三界万方之主宰。高极太空之上，俯穷无底之中，随所诣而赍传，按关大而递发。毋延时刻，火急奉行。急去速来，立待报应。
　　知磬举向来
　　向来发奏功德，上资邦国，普及显幽，同赖善功，证无上道，一切信礼。
　　表白回向
　　发奏功德，无限良因，专为开建大斋，奏陈诚悃。伏愿万真垂监，列圣流光，斋直无魔，善功成就。为上因缘，念十方灵宝天尊，不可思议功德。发奏事毕，众官复位。
　　告符命仪
　　众官於道场内上帝前序立。
　　知磬举天尊号
　　高功出班，上香，跪奏。
　　臣闻因辞达悃，托物寓诚。假兹清静之香，仰彻虚无之境。道香德香无为香，无为清净香，清摩自然香，妙洞真香，灵宝慧香，超三界香，三境真香。以今焚香，奏启虚无自然元始天尊，上清真境洞玄灵宝天尊，太清仙境洞神道德天尊，吴天玉皇上帝，紫微北极大帝，紫微天皇大帝，东极青宫太乙救苦天尊，金阙玉陛下。仗此香云，遥伸上奏。香乃玉华散景，九炁凝烟，香云密罗，俓冲九天。当愿侍香金童，传言玉女，传臣启奏，上闻帝前。令臣所启，成乞如言。
　　具位臣某，谨昧万死。辄贡愚衷。仰觊天恩，曲垂玄听。臣久叨妙荫，幸忝法僚，爰领世词，遂弘真典。已於今月某日，备录奏闻，为某人崇建无上黄箓大斋。依按科条，合颁符命，已入靖书篆，次当取旨告宣。今乞容臣，告下元始符命，金箓白简，救苦真符，破地狱真符，拔幽魂真符，太上劫赦生天宝箓，东极青宫救苦九龙符命，太乙玄冥混元神虎玉札。遍下十方三界，六洞九幽，岳渎名山，城隍社令，应干合属去处。开关赦罪，释放系荐亡故某，及十类幽魂，三涂苦爽。悉离所部，尽赴斋坛，沾被宸休，以时升度。伏念符式则云章凤篆，法容假手於人，然而令行，乃道旨天音。誓当请命于帝，恭望至仁广度，大造垂怜。赦愚臣狂僭之诛，悯万类沉冥之苦。特降合干将吏，按勑宣行，普告三界攸司，依科遵奉。臣即今敷告，拱俟颁恩。臣干冒天威，无任待罪激切，屏营之至，谨言。
　　高功存念如式，道众於帝前捧符命，行华夏引，至告符所。先备香烛酒果供养，如发奏之仪。道众一员吟偈酒净，高功变神，焚符召将。
　　灵宝大法司，焚香，关召十方飞天神王，玄都荚龙驿吏，地道功曹使者，九州社令神君，神虎何乔二将，主魂七司玉女，三部追魂张候魏三使者，监狱使者刘将军，聚魂功曹张将军、卢将军，整魂对魂神将，追魂大将马将军，阳耀阴灵召魂二使者，本司所行法中追魂摄魄合干官将吏兵，黄泉蒿里丈人，当处土地，里域正神，火急赴坛，急急。存至。
　　举修斋奉请神将史兵，降临坛所。齐官上香拜。
　　献茶，高功启白或表白宣白。
　　初献酒
　　伏以灵宝立升迁之典，下元彰开度之仪。紫虚郁秀以成文，赤玉光芒而结篆。萌於上境，为安天镇地之基。降於人寰，弘度死超生之路。祈天请命，许以宣行。阐事敷斋，先当关告。本司先据入意，除已誊词列款，进拜章文外。今望取旨，告下元始符命，金箓白简，救苦真符，破地狱真符，拔幽魂真符，太上勑赦生天宝箓，东极青宫九龙符命，太乙玄冥神虎混元玉札。遍诣十方三界，九垒重阴，十洞六天，泉台夜府，洞天福地，岳渎灵司，社令冥曹，黄泉蒿里，三元九府，百二十曹，掌录魂魄之司，一切天牢地狱，合属去处。开关赦罪，释对除愆，普召沉魂，领沾天贶。今请官君将吏，合属众神，遵元始上帝之教言，守太上道君之律令。一如始青天中之约，并从洞玄灵宝之规，火急奉行，依时报应。坛有常仪，礼合荐陈。斋官投诚。用伸初献。斋官上香，拜举散花一首。
　　亚献酒
　　伏以斋功至重，流大宥於冥关。道力无边，涣洪思於幽壤。降玄都驿吏，颁救苦真符，勑飞天神人，下九龙符命，以至太一玄冥之典传摄鬼之章，神虎大将之灵受召魂之职。昭昭天宪，敢不遵行。赫赫神威，所宜听领。云骖已降，使骑来临。祭则有仪，合陈亚献。斋官上香，拜举散花。
　　终献酒
　　伏以神文秘篆，可以策役万灵。药笈琼章，由是敷弘众法。既列斋修之式，遂开济度之门化白简丹书，遣荚龙而遍诣。紫文玉剖，命神虎以专行。律令昭於十洞九幽，摄召尽乎三涂五道。悉资神力，上阐天休。况今坛惮已陈，典仪既肃，合要亡魂而报应，普召苦爽以来临。事非可停，礼分有式，敬陈三酌，少毕精诚。同前
　　白文
　　伏以九极灵章，三天告命，疾速宣
　　布，火急颁行。摄召魂灵，立祈响应。斋坛文檄，谨用宣陈。
　　宣关牒状
　　上来公文，已行宣示。众神承领，各诣冥司。伏以上帝垂科，万神听令。仰遵典格，下救幽沉，拔度亡魂，出离苦趣。上极三界，下及九幽，分野名山，城隍里域，校量罪福之所，主领魂魄之曹。所至宣行，依时摄现。须神灵之佐助，俾道法以昭彰。蕾买骑速驰，立希报应。钱马给散，风火驿传。
　　投词告斋
　　古者斋法崇严，而事无繁琐。后世精诚不逮於古人，而行用渐增於旧典。广成先生科，以投词告斋，在立幕之际。请玄师之时，於师前序立。先一人读职状，讫，斋官继上香，投词之后，即对玄师白斋意。次则升坛宿启。此盖古人止於拜章，未有发奏预告等事，故於斋中受词。近者蒋氏立成仪，则於靖室投词，高功升座。次令一人读词，然后下座，结盟退诣斋。次方行立幕请师，仍於玄师前，再依古科投词，颇成重复。允中师授之格，一遵广成科法。今於靖室，高功正席立，先佥定职榜。斋官上香，次则表白长跪致词，请法师升坛。词意乃谓法师已主领斋事。奏告毕，今大斋届期，请师升坛行斋而已。不复作斋官恳请。此乃正奏之后也。便引高功出靖室，旋行立幕，序立於玄师前，即依古式，斋官自述斋意，捧词函投之，高功致词，则谓崇建大斋，已蒙录奏上玄，关申三界，今当升坛，宿启，请法师，按科行事而已。庶合事情，免成烦渎。况未议斋期，未发预奏，请法师主行之。初已投词预告，正奏之后，高功主领其事，已达三界。临坛之时，非投请师之状，乃缴青词也。允中所编，实遵师授，非好为异。或主行之士，不能从此，或者自随时俗，奉行可也。各依本宗而已。
　　高功斋官道众，名於靖室序立。次法师上香，居高功位正立，表白宣职榜，高功已下弃榜书名。表白长跪致词，请高功行事。
　　具位充斋坛表白某，再拜上启
