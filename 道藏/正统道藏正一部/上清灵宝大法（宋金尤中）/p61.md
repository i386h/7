<!-- { "loadSidebar": true } -->
　　书符咒：
　　提魂摄魄飞捷，急急如律令。
　　右主摄先亡祖考，亿曾万祖，近化姻亲，一切春属魂魄。
　　阴灵坛使者刘□□
　　皂袍，绿靴，卿子，牟黄巾玉带，执杖。
　　阴灵摄魄坛
　　青纸朱书，安坛心。
　　书符咒：
　　神虎摄□□付身，急急如律令。
　　右主摄病死横夭，自伤破残，囚系久沉冥司，一切魂魄。二坛以新净沙土二石，布於地上，方六尺，或三尺六寸，细节匀净沙土。以左手搯天皇印，右手搯玉清诀，以中指依样书之。立监狱使者名位，中立狱名於前，以神虎摄魂符，沉西流水中，喷噀，其一切亡魂，立见真形。与生世之人交通言语，历历可问。若生人悲哭，则远矣。若忻喜，则亡魂尽见其质，与生人无异，万目共睹，往来如常，仍加敬重。所召所遣，如影如响。报应在於顷刻，尤忌嗔怒，非私心妄召，余无所戒矣。
　　神虎摄魂符
　　神虎大圣勑摄魂现形
　　神虎摄魂吏一十五人
　　地方陷此隅摄付狱
　　化元聿白星飞睪
　　监狱使者刘□□急急令现形使者张信魏达侯迪追赴魂神
　　合形
　　神虎神君动左右卫圣追魂神吏引魂童子遵奉神虎动急急如律令
　　右符黑书白素，天皇印，玉清诀，北炁吹水中，喷噀坛中及一室四面，即立见形。
　　神虎幽寂符
　　左神虎大圣勑
　　将令右神虎大圣勑
　　神虎追魂使者魏达何昌乔荀侯迪张信
　　神虎玉女七人内玄司玉女蒋亡贵禀符奉行
　　使者刘□□付身来神虎戟飞运招摇一统随
　　化元聿白星飞翠
　　合形
　　急力神虎摄，□覆付身形。急急如律令。
　　右符朱书黄素，沉於流水中。师先吞一道，次行用，立验。若死亡在近化三年者，可书符烧灰，手内，擎之，咒祝某人家亡魂，吹柱东北方，次以前符水喷於壁上，其亡魂立见。又有死期未至，卒然奄谢。或悟中恶鬼狂神，件追遽终。或卒病而夭，大命未竭而死。未及三日者，以等身绯缯旛被尸，将此符朱书白缯七寸，火化於人中之下，仍依前告玉札，不移时神魂再返元尸，立得更生。如天年算终，问讫复遣。若非此限，启奏上帝，以劾不正。素非得迈古化，道契真风者，天不负兆。三感之外不神也。所谓回尸起死，无量度人。
　　天皇诀
　　以二指搯大指根，却以大指搯中指中文，余三指开阔，势屈向后如斗标，前如斗口，中有二尊帝星。以印呼雷役电，止雨召龙。禁勑雷霆之怒，收摄虎豹之狞，役神摄鬼，皆用此印。
　　神虎罡
　　刍身升度法
　　先以净草，随男女形状作一生前身躯，着生前衣服，腹中安大梵隐语，头上载升天大券。以秤架一具，刍身安秤钩上，悬空不着地。先令秤平，置之门外居魂坛中。仍以小儿，持白缯召魂幡，法师歌斗章，召魂来赴。刍身忽然坠下秤钩，重於常时，其魂幡亦坠竿稍重，乃知亡魂已至。即取台光章所煎香汤，以杨柳枝洒尽。次请道众讽大梵隐语，引亡魂赴浴。讫诣三宝前，听受符戒，并斋供事。竟，高功即令先治一室，可及三间，安建摄魂坛。先於四面篱壁，并以白纸泥饰，使无一点瑕痕。离后壁三尺四寸，以净黄土建阳耀通关坛，阴灵摄魄坛，其二坛匀净。法师左手搯天皇印，右手玉清诀，依符样以中指画。讫於坛中心，立白纸位牌各一，上写监狱使者。又於坛前各立黄位牌一个，各书坛名。次於二坛之前，立洞案之上，设摄魂将吏圣位。已具于坛幕式品中。用时花、净茶、酒果、香烛，供养三献。讫，法师令二小童子执旛赴坛，以旛安坛心。法师先将幽寂符自吞，又以一符烧灰，吹於坛所，祝请神虎官将玉女，追摄合干将兵，只今引领一切亡魂，并赴法坛，分明显见形魂。次以摄魂符沉水中，喷噀四向及二坛之中。次烧监狱使者关文，又烧神虎将吏钱马文牒等。法师焚摄召一应符命，以青幕闭少时，令亲人渐次入坛中，四向壁上远视亡魂，见形与生存形容无二。至升度之时，却令二小童执旛，引出坛归位。法师用紫枫木，雕神虎印，方一寸九分，五色囊贮之，佩手肘后，然后呼召行事。神虎二大圣，并如古者王侯，毡冠，淡红袍，朱履，佩剑，锦绶，执簿。七玉女并紫袂衣环，髻凤冠，朱履，羽裙、坷佩，手执生死簿。
　　上部使者，紫服。中部使者，红服。下部使者，绿服。并绣纹袍，朝天脚幞头，红抹额，玉束带，鱼尾刀，绿靴。
　　告玉札祝将，三献仪。
　　道众法事，　洒净，
　　高功焚符，　变神召将。
　　灵宝大法司，以今火急关召神虎雄左追魂何将军，雌右主魂乔将军，主魂七司玉女，三部追魂张侯魏三使者，追魂大将马将军，阳耀通关阴灵摄魄神吏，聚魂对魂整魂提魂神将，诸司追魂摄魄将吏，玄都菱龙驿吏，六道功曹，三界召魂使者，引领亡魂童子，黄泉蒿里丈人，九州社令神君，土地里域正神，监临卫坛官将。疾速赴坛，奉宣天命。存至上来关召传符，追摄官将吏兵。既辱来临，幸承关告。伏闻始青天上，黍米珠中，十徧说经，万真禀命。玄范以之昭布，大法由是宣行。出菱龙传令之规，立神虎摄魂之典。白简颁而三界遵奉，赤书降而九地开光。历劫度人，随时济物。况承精祷，理合宣誊。本司今据入意，除已录奏天廷，申闻地府，关告城隍社令，移文岳渎灵司，以今翻布符章，告行玉札，普诣幽冥之界，俱通考对之曹。须藉神灵，庶迁滞爽。既辱云骖之俯降，特陈菲礼以奉诚。恭对神光，用伸初献。
　　初献酒
　　伏以元始上帝，开妙蕴於赤明之初。中斗大魁，总灵枢於玄范之府。雄左雌右，能达於三界九幽。阳耀阴灵，可摄於千魂万魄。是以泽覃无外，请大宥於三天。律示有经，昭洪禧於万寓。欲显幽之并济，宜符札以兼行。
　　用仰神车，载陈亚献。
　　亚献酒
　　伏以传令泉宫，驿吏禀符而徧下。召魂阴府，紫文颁令以感通。五岳四渎之冥司，罢除考对。十地六天之夜府，开焕光明。有召必臻，无远弗届。若非威神之特达，岂得报应之昭彰。傥获曲济於沉沦，敢不奏陈於勋牍。难滞众灵之驭，敬周三酌之仪。毕此精衷，各惟享鉴。
　　终献酒
　　伏以教存规式，法有典章。欲摄魂仪，须凭文檄。仗至灵之捷疾，庶可宣通。取亡爽於幽冥，立期响答。追召公牒，逐一披陈。尚冀众神，当坛领受。
　　宣关牒　符札
　　高功步神虎罡，行持
　　上来公文，已行敷示，神灵可接，必与奉承。伏以九极垂科，十方被化，爰遵典格，用拯沉沦。追召阴魂，出离幽境。上极三界，下至九泉，百二十曹考录之司。三十六地校量之所，城隍里域分野，名山岳渎灵真，神庭祀典，记录罪福，主领魂神，蒿里黄泉，溟泠水界，应干去处，合属有司。所至根寻，依时摄见，须神灵之佐助，俾幽显以昭融。火急施行，亟切报应。
　　送神向来
　　回向
　　发神虎催召文檄
　　道众法事高功望阙启白
　　具位臣姓某，谨再拜焚香，奏启三清上境，八极天中，大罗浩劫，无上慈尊，三十六天，无色世界，天帝高真，东极救苦天尊，玉辅上宰，天省列真，中天北斗星君，三官四圣，灵宝五师。恭望天恩，俯垂鉴录。臣闻灵风被物，实利济以无穷。真教流光，故升迁之有格。事当披愬，敢不上闻。臣先据某贯，开建道场，荐资亡过某，返生善境。臣自惭尘陋，谬玷灵班，既奉诚词，爰稽真典。已奏闻於霄极，恭请降於符章。普下幽冥，追寻魂爽。今则事期已至，摄召届时，合要亡灵，赴坛受度。兹当再敷文檄，催督吏兵，庶使地司咸遵天律，欲望玄慈荐颁天旨。严勑将吏，徧告有司，遵已降之符章，禀今来之号令。开关启道，释罪放魂，疾速来临，火急报应。傥幽关之无阻，则玄既之咸沾。臣干冒天威，不胜惶惧之至。谨言。
　　关请将吏
　　以今焚香，奉请神虎何乔三大元帅，追魂七司玉女，二部追魂提魂摄魂吏兵，聚魂对魂神将，追魂大将马将军，阴关摄魂追魂二使者，追魂摄魄阴阳官将，诸司追摄吏兵，黄泉蒿里丈人，五道将军，功曹使者，土地里域正神。伏愿灵仗飞空，神骖御景，出北魁之仙府，遵灵宝之玄科。咸造坛前，奉行文檄，须臾显应，倏忽感通。引领太虚，即希来降。
　　举散花　　高功再白
　　伏以金科崇重，玉格昭明。遵玄律以精修，录凡情而关告。闻奏九清三境，颁命六洞九幽。拔度系荐之魂，脱离沉冥之境。况於真符已降，玉札荐敷，律令宣行，文移昭布，事关幽壤，法有灵司。将启阴途，须劳神力，催促应干之曹局，严督合属之吏兵，照会姓名，契勘乡井，搜聚魂魄，整对形神。极三天九地之中，遍六合四维之内，悉与追摄，伫俟前来。所有牒文，谨当宣示。
　　宣牒　　焚燎
　　伏以天廷杳漠，云路渺茫。虽瞻望之莫通，惟精诚之可格。上来文牒，已见披宣。谅尔至神，必回昭格。仗神威之迅速，摄魂魄於须臾。显示条章，严宣号令，赞扬善化，成就斋功。即令系荐之魂。火急赴坛报应。钱马奉化，风火驿传。
　　表白回向
　　上清灵宝大法卷之三十六竟
　　上清灵宝大法卷之三十七
　　洞玄灵宝法师南曹执法典者权童初府右翊治金允中编
　　水火炼度品
