<!-- { "loadSidebar": true } -->
　　孤魂等众，三皈依毕，朝谢礼周，自今已后，心归正道，毋忘善念，毋堕邪径，天上人间，须持戒律，谨当演说，永久坚持。
　　九真妙戒
　　一者敬让，孝养父母。二者克勤，忠於君主。三者不杀，慈救众生。四者不淫，正身处物。五者不盗，推义损己。六者不嗔，凶怒凌人。七者不诈，謟贼害善。八者不骄，傲忽至真。九者不二，奉戒专一。
　　孤魂等众，既承戒律，沾被天恩。今谨焚化生天宝箓，酆都山形，灵书中篇，冥财等用。各请当坛祇领，执诣受生，合属曹局，证品超生，施行赴坛，魂爽受炼。鬼神遇此因缘，当生警省，尽悔昔时之失，快登今日之云。便须脱离鬼群，正好寻求道妙。身为外物生，存已非本真。神乃性根亡，殁岂能坏灭。惟了悟於本始，又何碍於死生。本性无时而不存，至灵着物而自昧。幻身有质，贵贱总亦成空。阴魄无形，饥寒安能相累。良由贪恋祭祀，是致自取愚迷。傥明一性湛然，幽路冥关而解脱。万缘不着，人间天上以逍遥。有遗者乃可成真，自沮者多为下鬼。今兹善念既发，从前恶障咸消。洗尘垢以皆空，整形神而俱妙。更在既悟者劝其未悟，先知者觉於后知，已往之迹难追，旧事不须回首，方通之衢可涉，前程切要留心。对阙恭辞，离筵好去，若凡若圣，以次前行，奉送云程，伏惟珍重。
　　焚燎
　　存孤魂皆成仙姿妙体，腾空散去。次端简，上香谢圣。
　　具法位臣姓名，谨重诚奏启，三清三境天尊。如清旦式恭望高真，俯垂省览。臣不量愚昧，僭假符章，祭炼孤魂，关行事竟，施为戾格，念虑失真，万罪千愆，悉祈原宥。以今回兹净供，普施众生胎卵湿化之伦，飞动沉浮之类，羽化鳞介畜兽虫鱼，共沐天恩，同沾道荫。或值网罗钩饵，永脱横伤。傥逢陷弃弓刀，自逃苦趣。身辞异类，炁返故根。臣已荷宽恩，更祈终宥，集兹微善，先伸上资。社稷尊灵，祖宗神识，翱翔琼馆，游宴王京。今朝皇帝寿永万春，惠加四海，禾稼登而人民乐，边境静而兵甲宁，瑞应自臻，疵疠不作。次冀臣等九玄七祖，四友三师，内族外姻，昔亡往逝，普超阳界，俱陟仙乡。臣尚愿身得道真，学逢至士，俗门眷属，凡世尘踪，尽依覆育之恩，以迪安全之庆。摄召官将，炼度众神，委绩勤劳，乞行记录。臣不胜感幸无任，怀恩之至，为此因缘，念十方灵宝天尊不可思议功德。
　　次白云：本司万神摄召炼度官将，有劳神力，祭炼周圆，功德渐隆，进升真秩，各还所部，悉复元班，后召须来，一如故事。
　　允中撰集祭炼科文符咒，出於诸法中，但取其简易可行之条。尔施食诸咒，年来颇多，亦有异同。今只取前件八段，乃诸方皆用者，庶可通行。若彼有而无此，言辞各别，互以为是非者，未免省去。如其启祝告遣之辞，乃允中区区管见，僭行撰述。若欲词章典丽，文气瑰奇，则作者自更易之外，有每日要出一掬之饭而祭祀者，亦佳。但旦旦为之，颇不易行。虽食荤后盥洗毕，诵净口咒，亦可为。或能动力，遇夜咒施，不复启奏如仪，只行其捷径科法，今列于后。
　　先祝香
　　具法位臣姓某，以今焚香，供养东极宫中慈悲太乙救苦天尊，大慈大悲大惠真人，大慈大悲救苦真人。恭望道慈，俯垂鉴念。臣以今虔抽净食，普施孤魂，欲乞恩光，特垂开度，变兹凡馔，普济无穷。臣下情无任，祈恩激切之至。
　　次念中篇一遍，存此食广大丰足，便召魂。
　　谨伸召请九州分野，五道四生，三途十类，一切孤魂，赴此食前，享今净供。
　　咒食诸咒品见前
　　上来宣说灵章，咒施法食，三途五苦，尽得沾濡，十类四生，悉皆饱满。即超阴境，共陆仙乡。为此因缘，念太乙救苦天尊不可思议功德。
　　允中不量猥陋，冒缀此文。盖以祭炼之功，诚为弘博所望。同志永坚善心，行之益屋，造物者必录其功也。但前后撰此科文者非不多，皆未详究。盖虽尽善，兼其间又有减口施食之类语，皆鄙俚，以致效学释典，参杂混同，悉误后人。旧有一本刊行者，施食告戒发遣之后，却令人诵天蓬咒一遍，此尤不可行也。盖其意恐孤魂滞魄留，因为妖异，自古及今，以美意而荐鬼神，纵有冤对，亦可由兹解释，岂应无故及我为雠，天地亦不容之。何须自起疑心，不终善意。故机心一萌，鸥鸟翔而不下，况於鬼神乎。至念精纯，获无涯之福庆。意外之防，正不足虑。而今之所集，非好沽名也。务守教纲，庶显幽之俱利。略通义理，期道俗之共行。察允中之用心者，则不防备施用之万一。恶允中之正论者，则未免招谤毁之百端。有毫发利济於冥途，虽遭纷纭是非於人世，皆不恤也。乾坤之广，生民之众，又安得人人皆不取之耶。诸方祭炼，以生天箓为主。而浙东所传祭炼诸科，以黄炁阳精符为主，又名丹阳炼度符。参考上清灵宝古法内不载，独世称仙翁祭炼者乃有之。今来允中所编者，专隶洞玄本部，事属灵宝，合在法中之条，乃立功之事，故在济生阳德之后也。所有丹阳炼度一符，近来法中虽已渐盛，然而从古式，不敢编入本法。允中已广此灵宝祭炼一书，与众共之。或专行祭炼，自欲益此符者，更请考详，从便增用也。
　　上清灵宝大法卷之十三竟
　　上清灵宝大法卷之十四
　　洞玄灵宝法师南曹执法典者权童初府右翊治金允中编
　　祛妖拯厄品
　　灵宝大法之施用，乃三界大魔王主之，而十方飞天神王则法中之将，神王下各有使者吏兵。若其临事收治，则移牒神王，关告召役岳渎典祀将吏，差使事毕，遣回本属。妄立将吏，私出名号，临事不神，魔王之章，裂为救世符禁之法。
　　人道眇眇，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。
　　右符以五月五日雕成，有患狐魅，即令佩带，其鬼自出。凡有人家素有妖异，未终祛捉，只令殊分，不为祸患。搯鬼目，第四指上节右。念前咒七遍，书符一道镇之，其怪永绝。
　　祛捉法
　　凡人家精魔作祸，百怪千邪，遣之不去者，搯酉文，朱书此真文一道，连黏牒前。移文神王，及札付岳渎将吏，并力擒之。黏真文并用印，并握诀，如系宗亲尊属，及有故衔冤者，须量事体，不可轻用。
　　译文
　　高上清灵爽，悲歌朗太空。惟愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道日兴隆。
　　灵宝大法司牒某方无极飞天神王。
　　当司据入词意，寻行契勘，委是某邪作祸，除已启闻
　　上帝，告行灵章，须至专牒者。
　　牒请详事理即仰，统率吏兵一合下降，前赴某处，擒捕逆天为祸害民鬼祟，摄赴天狱，依律治罪，断绝妖氛，肃清境域。牒至疾速报应施行，故牒。
　　年　月　日　时牒。
　　具法位姓名某押。
　　右用折角实封，牒召役，有法牒付神王外，於就近岳渎，系勑正神，典祀祠庙城隍主者，并行移文，会合收治。用牒用札，随其神位轻重，审量事体施行。
　　召役法
　　东方神王震文初一忽，南方神王离文初八飞，西方神王兑文初四菩，北方神王坎文初五云上，西南神王坤文初六涤色，东南神王巽文初三无镜，西北神王乾文初七那郁，东北神王艮文初二度仙，上方神王中指甲上初九玃无，下方神王中指中初十瑛。
　　右神王下各有使者史兵，自初一日至初十日，每方直一日，周而复始，唯小尽月则二十九日，并用上下方次月一日。如其神王轮降人间，一切大事可牒神王，小事则用使者。
　　禳镇法
　　凡人家宅不宁，所求不遂。作事屯蹇，在身可以佩带，於家可以贴镇。
　　落落高章，明炁四骞。梵行诸天，周回十方。无量大神，皆由我身。咒七遍，书符。
　　解度法
　　凡有祖先为祸，不可得而摄罪者，书符烧之，此经中遣鬼之用也。
　　空中万变，秽炁氛葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。咒七遍，书符遣用，已上法五条，与经法同。
　　三部符法
　　上部三境真符
　　玉清圣境上天大帝
　　上清真境九天都官
　　太清仙境玉皇大帝五方五帝提鬼将直缚鬼将直速将真炁
　　五方真君炁随符行
　　聚形
　　玉清诀天门炁
　　右黄纸朱书，笔行鬼神行，笔往鬼神住。
　　谨请太上元皇妙道真君，九天丈人仙官仆射，五岳尊神，速降真炁，入臣符中。随符所勑，鬼死人安。急急如三清真符勑。
　　右符书成，诵咒，取五方炁吹入符中，遣符再咒，烧灰香汤调下，一切疾病，日进三服，行之以诚，立效。
　　中部辅翼真符
　　紫微北极大帝
　　天蓬大元帅煞
　　天猷副元帅煞
　　翊圣保德真君摄煞
　　佑圣真武真君摄煞
　　天关大神煞地轴大神煞
　　聚形
　　北炁煞文
　　书毕，点目云：开天彻地，照破邪魔。
　　谨请九天云路追捉将江翟赵徐四元帅，一依符命，随符前后，收捉鬼物，治病安宁。急急如上清元降律令勑。
　　右符黑书黄纸上，每用八道，内大书一道，同金钱火化大门内。细书七道，烧灰，桃心煎汤调下，非常报应。
　　下部五帝符
　　青帝镬魂东斗主算靑天魔王巴元配伯
　　白帝待魄西斗记名白天魔王反山六目
　　赤帝养炁南斗上生赤天魔王负天担石
　　黑帝通血北斗落死黑天魔王监丑朗馥
　　黄帝中主万神无越中斗大魁总监众灵黄天魔王横天担力五帝大魔万神之宗
　　飞行鼓从，总领鬼兵。麾幢鼓节，游观太空。自号赫奕，诸天齐功。上天度人，严摄北酆。神功受命，普扫不祥。八威吐毒，猛马四张。天丁前驱，大帅仗旛。掷火万里，流铃八冲。敢有干弒，拒遏上真。金钺前戮，巨天后刑。屠割鬼爽。风火无停。千千截首，万万剪形。魔无干犯，鬼无妖精。三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　聚形
　　玉清诀天门炁
　　谨请五斗真宰，五方五帝直符，二十二天上吏，禀奉上帝勑命，风火无停，回尸注生，返死还宁，魂魄和柔，万神安平。急急如律令。
　　右符朱书，黄素净水吞之，无所不禳，无所不治。
　　验祟法
