<!-- { "loadSidebar": true } -->
　　众官诣靖室，引高功出至六幕上香，玄师前序立，唱道华夏引登坛。高功先入坛，如式上十方香举，各礼师宣卫灵咒，举鸣法鼓。高功发炉，行灵宝自然朝礼十方忏悔，三启三礼，收真文各於本方案上熏。众官同声宣真文，总执真文香上熏之。宣词表，拜言功朱表，遣表封表，道众捧青词朱表，於天门焚之。表白宣关，高功伏表伏起，众举表词以闻。三上香，告山水土简，投龙颂，上香，重启降圣，设醮，三献法事。送埾颂高功升坛还戒。举还戒颂，高功长跪，众官纳职。高功复炉，举旋行三涂五苦解坛颂，学仙颂。出堂，诣六慕，上笺谢，入靖室。众官已下谢高功，各展礼服而散。已上节次，乃古斋也。
　　广成先生设醮，其略曰：黄箓简文，修斋既毕，以坛中五彩。散施同学及寒栖之人，以作功德。惟留命彩金龙於中坛，三日之外设醮解坛，投龙散席，务令精勤始终耳。近代以来，相承皆亥时。法事既毕，明旦丑时，言功设醮，详醮之设。盖以修齐之内，召命神灵，营卫坛场，宣通关告，往来劳役，所以设此醮筵，用此酬赏。允中按：此乃广成先生考详古式而叙之，非自为之说也。大唐以前，既已遵行。且古旨三日之外，尚留金龙命彩，以镇坛中，直俟醮酬毕，方纳职解坛。而广成之格，止於次早言功设醮，亦俟醮毕，方行纳职解坛。近世多於拜表，便行纳职散坛席之后，方再发文字，重行请师，然后设醮，了不干涉，戾古甚矣。而间有洞玄灵宝之法而行斋，却易洞神之街而设醮，又失本旨，岂知黄箓谢恩醮，乃斋后酬谢真灵之一事也。未醮而除去坛墠。预酬戒职，以此醮别为一事，大觉难行。惟浙东有数郡行之习熟，不以为疑尔。故蒋氏立成仪，凡事欲依经典。於此一节，亦不取广成先生之说，而用近规。故今将近世之仪，亦列于左，使行之者知其始末之详。
　　世俗近格散坛节
　　次众官诣靖室，引高功上六幕香，诣玄师幕前序立。高功默启斋意，高功众官登坛，高功上香如式，都讲举唱，高功发炉，举重称法位。高功宣科礼十方忏，三启三礼，收真文总咒如式。重称法位，宣表、露表、遣表、封表、焚表，纳官还戒，举还戒颂，告三简，举投龙颂，纳职辞三宝，古科无此复炉，举三涂五苦颂，解坛送六慕，高功归靖。
　　设醮
　　发请醮文字，华夏出靖禁坛，上香。高功开启举，各礼师宣卫灵咒呢，发炉，出官。初献宣词，亚献、终献宣疏，送圣颂，纳官，复炉，散如常式。已上是近世规式，遵古科者则不免异，惟理所在，当从古式。
　　允中按：广成先生科式，自建坛散坛，九朝忏谢，转经然灯等事，各有成规。如申奏文檄，行用符法，却乃於灵宝大法。今之行斋次第，除广成先生古科之外者，乃大为之约，以辅本法。但诸方之例，近多不同，古今之式，尤有差殊。允中蒙师尊付授，约以遵承广成古科，故不敢改易。不行古法者，自可从所受而行之矣。
　　修斋受词品
　　斋官初词式
　　具法位姓某，无官者具乡贯。
　　右某伏为某人，年月日时生，某年月日时某处身故，今经几时，未测升沉。谨沥丹诚，愿备科式，崇建无上黄箓大斋五昼夜。於内三日正斋，九时朝奉满散。修设三界高真清醮几分位，上资邦国，普福生灵，广度六道三涂，拔济九玄七祖，集兹善果，专用荐度亡故某灵魂，超生净界。谨具状申洞玄灵宝法师某君先生，伏乞法慈矜允，特与先次，敷择建坛，开度施行。谨状。
　　年　月　日　具　位姓某状。
　　若众会，则作某人等，又别易其辞。此盖初请师之旨也。若临坛，请师行事而投词，则在奏之后，不应如此言之。别具后式矣。
　　斋官执词上香口白法师
　　黄箓大斋会首具位某，辄露精诚，上干清听。某伏闻洞玄中品，总万法之范模。黄箓明科，作群生之梯级。古今允赖，凡圣同遵。功德普被於无穷，利泽遍沾於有识。获承善果，亶自宿因。伏念某等生长尘途，栖迟俗境，汩没爱河之浪，难窥道域之垣。欲消永劫之罪瑕，宜拯至阴之苦趣。上惟邦国，下念存亡，愿超九祖之灵仪，普度三涂之滞爽。四维之内，六合之中，烈士忠臣，亡身徇国，顺孙孝子，殒命报亲。或流离冻馁以客终，或疾患残伤而横夭，或时逢兵运，肝脑涂於战场，或数值凶年，骨肉罹於灾劫，或溺水赴火，或缢索衔刀，或遭事受刑，或怀冤服毒，或罪戾深而难於超度，或执对重而未遂消平。幽路茫茫，莫救万涂之苦趣。冥关杳杳，难开九夜之光明。痛念己亲，均哀庶类。虔叩洞玄之妙阃，恭开黄箓之洪仪。先资宗庙累朝之灵，仰祝帝王万年之寿。普度三涂十类，广拔九垒重阴。集此殊休，用行资
　　度亡故某等魂。解冤涤垢，炼质澄神，溥及舍生，同沾巨福，兹为重事，贵在得人。恭惟灵宝大法师某君先生，资禀清高，誉望昭着，参习徧十方之界，涵濡尽三洞之书。愿坚素心，大济群品。录此专勤之至，恳主兹度化之玄坛，惠及人天，功加幽显。敬陈迫切，拱俟矜从。
　　法师答
　　某蓬荜寒生，樗蒲陋质。身膺符箓，修崇幸积於岁年。考订经科，参访广求於师友。心之勤兮已至，分之薄也无成。德素不充，岂微才之足取。法犹未备，愧真授之难逢。揣己自量，虑有辜於盛意。强颜应命，必终堕於斋功。宜求出世之高人，以掌玄科之首职。敬回词幅，不敢受行。
　　再请
　　黄箓大斋会首具位姓某，敢恃宽假，荐有披陈。某等伏闻，正一真人未立功，则不敢以事三境都仙。太史因济物，而方能升入九霄。虽神仙以内炼而成，然高真以外功为重。况黄箓无边之福，乃灵宝至上之因。仰祈邦国华夷之共安，下使幽显神人之咸庆。伏愿某君先生，发胸中之素蕴，继前哲之灵踪。开济世之津梁，作度人之矜式。特回慈悯俯箓，丹衷力赐，主领於斋盟，先次关申於词悃，曲从虔请，幸兔固辞。
　　法师再答
　　某伏闻灵宝神经，黄箓大范，贯通三洞，总录十方。为三千善行之有功，聚百万琅函之奥旨。科禁至重，恩德难穷。宜求超卓之良才，庶可主张於大事。如某者积学虽久，真理未明，求师徒勤，异人罕遇，道未窥於隐秘，德岂济於显幽。行故事而备典仪，尚能勉力。升阳神而朝穹极，实非真人。幸广访於福地名山，庶可得於仙资道器，毋劳累请，愿体诚辞。
　　三请
　　具位某等，不避三渎之烦，复罄一忱之切。伏闻斋法隆重，真科崇严，遵格依仪，福惠无极。背常违式，谴罚立臻。某等刻骨舒诚，盟心立愿，不使齐用有缺，当令仪物精专。傥有怠违，甘从考罚。尚望某君先生，不忘初誓，仰阐道恩，主盟无上之善缘，典领合坛之清众。千灵效职，庶汇承休。亿万斯年，上祝帝王之寿。八千封域，普资寰宇之安。三涂九地以清闲，十类四生而共庆。庶俾某等所荐之魂爽，各族之先灵，承此善功，早升仙界。拱听俞允，即赐启闻。某等无任，皈向虔请之至。
　　法师允答
　　某资凡识陋，功浅德微。幸叨佩於灵文，谬参承於仙职。深愿普济幽显，庶可少积勤劳。尚虑学术之未精，恐致斋修之有玷。今既罔容辞逊，於勉力钦承。所赖斋主之始终，毋隳美意。更冀坛官之共志，不爽真科。某敢不遵按典仪，恪恭斋事，先当瞻望天阙，敷露来词。
　　法师受状，置简上望天门。列香案，上香，致拜。斋官上香，再拜，平立。法师口奏：
　　道香德香无为香，清净自然妙洞真香，灵宝惠香，超三界香，三境真香，满琼楼玉京，徧周天法界。以今焚香，奏启虚无三境高真，金阙诸天上帝，日月星辰诸列仙，地水岳阳十方圣，三界万灵，六合真宰。仗此真香，普伸供养。玉华散景，九炁凝烟，香云郁罗，径冲诸天。侍香金童，传言玉女，上闻帝前。令臣关启，咸得如言。具法位臣某姓，投词乞建无上黄箓大斋几昼夜。上资邦国，下及宗亲，广度六道四生，普福九州十类。集兹善果，用荐亡故某，出离阴境，超陆仙乡。臣偶藉微因，获陶真化。委职任之既久，念功绩之甚微。所当束己以省愆，岂敢接人而阐教。盖以告盟之有约，属兹恳请以难辞。尚赖天造矜包，道慈悯济。容臣敷斋而普度，许臣按式以宣行。专录来词，别行闻奏。上愿累朝先圣，列庙尊灵，升入天中之天，早证道中之道。今上皇帝寿齐嵩华，福等沧溟，万国安平，兆民康阜。九幽夜府，同承最上之因。十类孤魂，尽被无边之泽。集兹福利，专为斋主某，荐资亡故灵魂。超神紫府，炼质丹天，庆及后昆，福流斋主勺冒犯天威，某激切之至无任。
　　已上缮写奏牍申牒一宗文字，择日预告，奏申移文，总归一卷，易於行用，此不重叙。
　　允中尝见前辈临事谨重，不务苟简。受状之际，法师三辞，然后口奏。此先经师高君之式也。斋官精诚专笃，则一念之顷，有神物司之。况黄箓之功，显幽共济，法师其可不重其事耶。逊避而后受词，礼也。岂无昭昭之鉴。或诸方不能从此议者，自随时简易可也。
　　上清灵宝大法卷之十六竟
　　上清灵宝大法卷之十七
　　洞玄灵宝法师南曹执法典者权童初府右翊治金允中编
　　扬旛科式品
　　建斋之始，近斋坛空隙地立长竿，预期扬旛，启闻穹厚，普告万灵，亦将建善功之期信也。故显幽共睹，鬼神遥瞻，寓物备仪，不在繁杂，古法旛有二式尔。
　　迁神宝旛
　　绛缯七尺，或四十九尺，造旛一首。以朱砂雌黄合研，书日月斗形於，旛首，书旛名於旛身，左手书三天内讳，右手书三天隐讳，亡魂睹此，则得罪障解脱，神迁南宫。
　　回耀灵旛
　　以白素黄缯，造旛长二十四尺，或四十九尺。旛身书青玄全号，左足书太微回黄旗无英命灵旛，右足书摄召长夜府开度受生魂，左手书茫茫酆都中，云云左手书功德金色光。云云以长竿悬於坛下，任风吹扬，十方幽魂暗此灵旛，一念皈依，则风生罪障应时消灭，以至尘劳大罪皆得原除，上生南宫，地狱开泰，死魂更生。又《三途经》云：或造小旛十首，悬诸林木山川之中，亦获其果。
　　扬旛仪
　　高功祝白
　　道香，德香，无为香，无为清净香，清净自然香，妙洞真香，灵宝慧香，超三界香，三境真香，以今焚香，奏启玉清圣境元始天尊，上清真境灵宝天尊，太清仙境道德天尊，三界万灵，虚空众圣，普同供养。香乃玉华散景，九炁凝烟，香云密罗，俓冲九天。当愿侍香金童，传言玉女，传臣启奏，上闻帝前，令臣所启，咸乞如言。
