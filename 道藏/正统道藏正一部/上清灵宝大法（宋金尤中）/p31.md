<!-- { "loadSidebar": true } -->
　　以今开建道场，恭崇法席。奉为乡贯某人，伏为亡过某，生於某年某月某日某时受生，不幸於某年某月某日身亡。今经几时，谨投灵宝法箓弟子某，就某处崇建灵宝黄箓大斋几日几夜。烧香然灯，朝真行道，告行符命，摄召魂仪，转诵真经，施食普度。先伸上祝祖宗神御，社稷尊灵，腾景九清，升神十极。今上皇帝，乘乾继圣，法道体天，延寿历以无疆，绵皇图而永奠。寰区昭泰，边鄙谧宁，兆民永乐丰登，万物不生疵疠。三涂苦趣，停谪役以清闲。十类沉魂，脱拘迷而升度。集慈善果，无上良因，专为斋主，资荐亡过某。湔涤愆非，解除冤对，超神北府，炼魄南宫，回保家门，同增亨利。以今玄坛崇建，斋事将陈，次第关行，先伸启告。伏愿万灵垂鉴，众圣流光。俾功德之圆成，庶显幽之利济。愿颁报应，拱俟感通。拜手清场，关行法事。
　　次分灯
　　先然一灯，於玉清天尊前。或就坛上，则於三宝前。旧式并合用阳燧，俟日正中，取太阳之火，以然玉清前烛。高功却以分灯慧光符，捻作纸灯，执在手中。仍请道众两贠，各执符烛，於高功本位左右侍立。高功长跪奏启毕，方进上帝前，以纸烛请光在手，回本位祝白，却分与二侍者，以次散点，此所谓请光也。近有人於道场内并不然烛，高功却先明一捻於手中，方行奏启。乃以灯付侍者，祝白诣上帝前点之。如此则是进灯於帝所，非自道前而请光矣。理大不通，其立说亦有得，兹故及之。
　　分灯仪
　　高功回本位，长跪奏启。
　　具位臣姓某，再拜，上启虚无自然元始天尊，上清真境洞玄灵宝天尊，太清仙境洞神道德天尊。恭望道慈，俯垂省录。臣闻九极云霄之上，昭融不间於晨昏。二仪寰宇之中，显晦遂分於昼夜。阳辉潜耀，世尚溟蒙。阴气凝根，境尤幽昧。是以继明西日真科，莫重於然灯接景。北都流宥，实先於破暗。敢祈慈愍，曲允奏陈。伏念臣委靡凡资，尘容陋品。虽幸联於班列，久未积於功勤。固当退自省循，岂敢进而请祷。盖以法先济物，教在利人。况受诚词，难抑来悃。臣据入意，已行录奏於高穹，兹合恭开於法席。兰膏继夜，先祈辉散於一坛。灵耀烛幽，所冀恩周於三界。愿颁生炁，曲拯沉迷。恭望道慈，俯垂玄应。臣干冒道威，不胜战栗。待罪之至，诚惶诚恐，稽首顿首，谨言。
　　表白举
　　十方灵宝天尊。
　　高功进入三宝前。如在道场内，则入玉清元始天尊前。
　　臣闻道运莫穷，随机而示应。天辉无外，寓物以流光。是敢仰叩重玄，冒闻霄极。恭望特摅大宥，曲焕深仁。矜此凡忱，录兹丹切。玉清宸阙，锡道炁以颁恩。清微天中，布生津而育物。容臣请命，许以分光，焕六极而惠十方，照万天而辉九地。臣俯躬持念，以俊流恩。元始一炁，演化敷光。空洞混合，幽寥延康。苦魂九夜，乘晨希阳。恶根应化，合精桃康。万真顺诺，生炁汪洋。
　　知磬举
　　三清无上天尊。高功存念如式。
　　以符捻於玉清前点之，请光入手，退本位，执纸捻於左手。道众二员，各执一未然纸，捻於高功，左手右立。
　　高功再白
　　臣闻混洞一元，一生二而为体。凝澄二炁，二肇三以为宗。天地万形，乃成乃立。阴阳品物，以育以生。孕此灵枢，莫非祖炁，是用归诚反本，请炁分辉。伏愿自一分三，并三晨之明耀。由三及万，流九极之生津。体大道生物之神功，结元始开天之妙化。天上地下，永居不夜之乡。人世幽都，悉变纯阳之境。存亡被福，隐显蒙恩。
　　高功以灯，分点左右二烛皆然。三人执烛灯并立，宣咒：
　　赤明开图，运度自然。开明三景，亿劫之先。今日大愿，沉魂受炼。重昏幽暗，永闭寒泉。欲请慧光，照烛冥关。冰池温和，炉炭息焰。刀山剑树，永断攀缘。回光十方，照耀诸天。和消五累，业除勾连。三晨同辉，永劫元元。开光童子，承恩上仙。三光玉女，请如斯言。
　　高功密咒
　　道生一，一生二，二生三，三生万物，普烛幽沉。臣请炁分辉，曲承道荫，流祥锡庆，上焕天休。清众同诚，遍然灯烛。
　　二侍者各持烛，分与道众，遍点坛席周足。却以诸灯，聚於玉清前烧之。
　　臣谨按冲科，仰祈玄佑，请光布耀，焕暗烛幽。伏愿大道高尊，玄穹上圣，普覃灵荫，大霈慈休。照映十方，显明三界，人消疵疠，魂脱幽沉，十类迁升，群生宁泰。为上因缘，念十方灵宝天尊，不可思议功德。
　　分灯仪，近世於上帝前请光之后，再诣天师前，启祝宣：飘飘帝师驾，五列玄上门。九光腾焕耀，三界普光明。金符书玉简，镇响出虚间。太微回黄旗，无英命灵旛。摄召长夜府，开度受生魂。此乃是路真官玉堂斋法所用之格，洞神正一之崇应行事。悉以天师为主，与古斋灵宝本科不同。后之洞玄法师，奉行古法，乃亦取此咒，杂入其中。或再诣师前分光，悉为失格。兼斋法自有宗本，不可混同轻用。兼灵宝旧法中，只有赤明开图，运度自然咒一段而已。今於此咒外，增入元始一炁，演化敷光咒，乃是祝请之辞，已出於详密矣。自上帝前，而再回师前之礼，诚不可增。蒋氏立成仪分灯，又添，一咒曰：九阳玉清，三光道明。洞玄灵宝古法中不用。今合随宗派，不敢泛取续增矣。盖请光之仪以阳燧对日火光，然一烛於玉清前。然后高功致词，再拜进前，请光在手，回本位，分与二侍者，以次散点是请之於大道也。而浙东有数郡，却亦先点一灯，在高功手中，长跪致词。道众却受之，以进入三清天尊前，逐位宣白文点之，方行分光，如此则是高功进灯光於上帝前，非请慧光以烛三界也。理大不通，故今止从旧格。
　　金钟玉磬仪
　　臣闻真文隐妙，藏万化而莫形。空洞生神，肇一灵而有象。是以五篇敷落，三洞弘开。道之教也既彰，教之仪而大备。惟典则之具列，故制度之聿陈。取法阴阳，金主刚而玉贵润。配合天地，钟应上而磬彻幽。况斋盟已达於瑶宫，众圣将临於宝席。整严班列，遥瞻仙驭於虚徐。振肃规仪，仰睇粹容於杳霭。故即器而陈礼，异以声而感神。虎跃龙腾，瑞气充盈於法界。鸾翔凤翥，灵风鼓振於珂奇。肸蠁交通，斯须感格。臣等束躬请命，拜手投诚。荐渎灵威，不胜寒栗。
　　振金钟二十五声
　　伏以崇体弘声，范泽金而定质。悬角隆篆，振钲燧以成音。配阳德而上昭，肃玄纲而悉举。上极无上，随梵响以凌空。真中之真，浃灵辉而布祉。召阳神咒，恭对敷宣。
　　元范恢漠，九霞映空。丹灵显着，五纬交通。真阳激切，韵合玄宫。元始徘徊，群仙敬从。万炁齐仙，隐微降衷。道生自然，变化无穷。
　　击玉磬三十下
　　伏以浮材润质，惟清缓以扬音。广古修端，以倨方而示象。法坤体镇，感阴会灵。逸响琳琅，密格四维之表。精衷昭彻，潜通六极之幽。均五炁以冥和，集五灵而允鉴。召阴神咒，恭对披宣。
　　高上太虚，琼宫紫房。玄坛制器，玉磬琳琅。霞霄振举，乾坤合张。阴生梵唱，流演元纲。庆云生门，升度沉亡。克成高仙，永处福乡。
　　钟磬交击，三十六下
　　伏以阴召阳凝，妙用潜於罔测。金钟玉磬，清韵彻於无穷。虽坎实以离虚，乃水升而火降。感激之道，自然而然。应和之功，当举而举。则刚柔而制器，调音律以迎禧。鸣厥磬钟，格于上下。达灵神咒，恭对披宣。
　　混合二炁，表阴着阳。金和动瑞，玉润静昌。交感上下，格于十方。杳振玄宫，环佩锵扬。灵符所告，严肃坛场。秘范重宣，万神开张。
　　振金钟九声，击玉磬六下
　　伏以乾盖上浮，坤舆下奠。森罗万象，杳冥莫接於形严。周回十方，磅礴难穷於境域。然洁斋以事帝，岂高下之散殊。惟至诚以感神，宜天人之相际。兹以坛场将肃，钟磬交鸣，韵奏钧天，仿髴神游於帝所。音高梵唱，依稀境类於玄都。益励众诚，同行赞咏。
　　次举法事，旋绕出坛，引高功入靖，勑水，道众在坛续之。预请有威仪道士一人，行禁坛法事。
　　禁坛仪
　　存三师在西，存绛衣真官，乘斗而下水盂，剑安于地户上，上香，启白：
　　具位臣姓某，诚惶诚恐，稽首顿首再拜，上启圣位。臣闻一炁之初，运阴阳而立极。二仪之始，肇清浊以开天。既育群生，爰彰众化。是以五篇敷落，禀为经籍之宗。三洞宣行，大启教科之绪。保制劫运，镇奠乾坤，福国康时，下禳毒害，拔幽济显，普度天人。臣等幻伪结形，昏庸受质。幸被正真之化，获联道法之阶。未能敛己以潜踪，僭欲宣劳而效职。誊词列款，达凡世之请祈。设醮修斋，阐虚皇之典格。深知越分，惟冀垂恩。敢陈迫切之情，上渎穹高之听。臣等谨据入意，其诸诚悃，具载章词。臣等祇按明科，恭开法席。九清道境，祈一念之感通。三界真司，愿众灵之鉴映。盖以卑凡之域，无非尘俗之区。是恐厌污之妄干，或致凶邪之未斥。惟假天辉之浃，庶令妖授之消。伏愿上帝高尊，俯矜奏启。天真大圣，曲省辞陈。特勑有司，给遣官将。注灵光於法水，寓威耀於神锋。五炁氤氲，水从咒而荡松氛秽。七星焕烂。剑随罡而珍灭魔精。十方肃清，万神侍卫，号令颁而无远弗届，词章达而有感皆通。臣谨复简存神，拱俟天恩报应。臣某诚惶诚恐，稽首顿首再拜，谨言。
　　次复简，暝目，左手上帝诀，右手剑诀，次握固於胁下，存想三步九迹，召四灵。
　　青帝分灵，聚真震位。修体千寻，苍鳞呈瑞。质肇青龙，降凶扫秽，来立吾左。
　　赤帝分灵，离宫聚炁。晶荧丹彩，璀灿赤翅。形现朱雀，焚灭妖异，来立吾前。
　　白帝分灵，凝真於兑。暗姿素质，吼动天籁。厥状白虎，诛邪剪怪，来立吾右。
　　黑帝分灵，坎宫育质。丹蛇苍龟，阴阳配合。是名玄武，镇肃坛界，来立吾后。
　　四灵将军，随召速临。禀勑受命，电掣风奔。
　　次近案前，就水剑白，仍取水剑在手。
　　夫剑乃宣威而布令，水能荡浊以流清。况诵咒召灵，存神请炁。故得精邪灭迹，厌秽消踪。恭按冲科，显宣天令。
　　次以剑横水盂上，取炁
　　谨请东方青天魔王，降真炁入臣水。
　　谨请南方赤天魔王，降真炁入臣水。
　　谨请西方白天魔王，降真炁入臣水。
　　谨请北方黑天魔王，降真炁入臣水。
　　谨请中央黄天魔王，降真炁入臣水。
　　五帝大魔，万神之宗。麾幢鼓节，游观太空。自号赫奕，诸天齐功。各降真炁，入臣水中。臣某奉宣上帝勑。
