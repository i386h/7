<!-- { "loadSidebar": true } -->
上清灵宝大法
　　经名：上清灵宝大法。南宋金尤中编。系灵宝派符咒道法总集之一。凡五十五品，四十四卷，并序文目录一卷。底本出处：《正统道藏》正一部。
　　上清灵宝大法总序
　　尝闻无极之先，混融莫测。洪蒙之始，清浊方形。圆穹上浮，渺渺浩劫，自然之气，宗主元纲，乾旋坤镇而万类生，运启化兴而五文焕。萌於天上者，凝云结篆。降於人世者，译而成章。发道德之机缘，作神仙之梯级。
　　粤自龙汉，教以大乘。迨乎延康，授之中品。故洞玄之绪，神化大宏。后世之见於用者，斋修章表出焉，而其科条诀法符篆神文，散之群书。盖洞玄之部，品目繁多，词章浩博。惟《度人》之一卷，备拯济之深枢。内而炼行修仙，可以登真度世。外而立功蒇事，可以福显利幽。隐诀灵音，悉存经内，其如理致幽晦，世未能详。
　　中世以降，析请多门。宋简寂先生陆君修静，分三洞之源，列四辅之目，述科定制，渐见端绪。至唐广成先生杜君光庭，遂按经诰，修成《黄箓斋科》四十卷，由是科条大备，典格具彰，跨古越今，以成轨范。当其成书露刺之日，上符玄穹昭允之祥，天下后世罔敢越此。至如符篆文移，则非斋科所载。行教之士，转相传授。於是纂聚中洞诸经符咒诀目，集以成书，而实宗于《度人》之一卷。惟经乃法中之本，而法乃经之用。法出於灵宝，而隶乎洞玄，故谓之灵宝大法。由是经典之内，凡可以开度亡爽，利佑生民，符书法术，莫不兼收并录，灿然联属矣。俾嗣法之人，不劳余力。
　　如古者斋法，上品功用，则端嘿动天，存思格物，固非常人之可遽行。其余斋法，通悃达诚，章词为首。后世增以文檄关申，实体世法而为之，以辅章文之所不及。既有法职，则以洞玄部之箓冠其首。法箓相应，以为阶衔，闻奏上玄，通达三界，不得不备仪式。尔既立阶位，又列文移，於是印篆不可无也。及夫得道登升，自有上天真职，如许旌阳为都仙太史，刘宽为童初上帅，正一天师得老君玉印，费长房受壶公符箓，此乃天界神授，所谓仙职真印是也。今应世行科佩箓，嗣法不过师传。启修真之渐门，开立功之要路，固不在乎印篆之繁，职位之高也。
　　灵宝大法近者编述多门，有百二十卷者，似乎过详，未兔三洞经典，通取以入其中。福唐王升卿编作二十卷，颇为适中。然多应世之科，亦分列曹局，及有预修之斋，颇无经据。似此等不无大醇而小疵。又有只编二十卷者，探为简当，而初授科法之士，多患不知根源。旧有随经编法者，乃依经中之仪，制而为用，乃是宗本。而世又指为度人大法，或称灵实经中，别为异途。凡世之流传者多门，未可尽睹。虽未能悉契灵旨大纲，亦粗可按行耳。
　　绍兴之后，淛江以东，多宗天台四十九品，不究前辈编集之本意。首於序中直云：灵宝大法者，三十六部尊经之首，九品仙真神灵之根。指法中编集之辞，俱是上帝口宣之语。殊不知符檄斋修、醮设书禁、驱治祈请镇禳，悉是中古之后，因事立仪，随时定制，辅翊元化，赞助灵风，非以为法，出於后世，而不可行。乃其采诸经之要妙，搜众典之符章，亦有遇异人之付传，亦有蒙神仙之授受，凡可以立功宏化者，集为中乘之法。却非上古之世天帝之言，而每叙事之条，见其间称玄师曰，遂将上帝品排，谓救苦天尊为玄师。彼盖将以为一言一论，悉出於天尊，其不加详审，类多如此。惟本源之既失，故体格之益讹。是致於符章也欲其异，於印篆也欲其多，於法职也极其崇，於行用也肆其诈。及其授受之际，捧一编之书，转相沿袭，师弟子略不深究博询，问辩考证，迷以传迷，自神其说。
　　且夫玄元始三气，为万化之根宗。自三气肇而奠二仪，二仪定而生万物，人禀中和之全气，故像天地之大体。及其气血运动，密契阴阳，是人身法天地而生成，非以此身，其为天地也。修炼之旨，有存三守一之门，即章文遣驭之所宗。以气合气，以神感神，觊天人交通，於恍惚之间，其事非稍知道者，不足与闻，法中略露其微意，台山书中不同其旨，乃取他处飞玄三气印，编入法中，以发奏牍，使其印有所出。亦与洞玄之箓，灵宝之法，了不相属。又不知气可飞玄，则将升神矣。况三气之妙，非可刻之印间。近来行其法者，又自相矛盾，印名同而篆文异者尤众，甚至以经中之字合而为印者，不可备数。
　　夫印者信也，文移申发，以示记识，如世之张官置吏，有一官则一印，上而君父，下而士民，莫不认以为表志也。如行天心正法，则以驱邪院印为记，是行正法之科条，备驱邪院之属吏，故此印发文移也。如箓进洞玄之品法，以灵宝为职。旧仪只称三天门下南曹，又以灵宝大法司为曹局，故以其印而发文移，是本局之信记也。今又益以太上三天之印，既曰三天，又曰太上，非箓之阶，又非法之职，此特摘其碍理之甚者。此外纷纷碌碌，不知其几印，可惜谬用其心也。
　　迩来博古之人，亦尝有着述仪范科条者矣，乃复取天台法中之符文印篆，杂入其中，玉石混淆，邪正交错。至於职位，世人既未际真授，未兔佩箓於宗坛，求法於师友，以箓为阶，以法为职，亦行教者不得不用耳。天台法中乃称领教嗣师，或自称宗师，复立玉陛仙卿太极真宰，取以系衔，大可惊畏。
　　且人之为物，禀受冲粹，成兹一灵，迨夫卑形，不过父母气血结为胚胎，及其长也，百谷众物养其躯体，自微至着，无非土滓。故《云房三十九章》诗中有云：四大一身都属阴，不知何物是阳精。盖言人之五体百骸血津骨肉，莫非阴类。上士能修元炼本，阴尽阳淳，如天之清，乃仙之品。犹未免受书洞府，效职仙曹，及其飞升轻举，尚须玫证功过，量校数目，方遂高步云烟，腾翔霄汉，仙真等级，诚为不轻。季世凡夫，地行浊质，佩箓传法，则地界行教之司而已，五气三云，未彻修存之妙理。九还七返，莫全冶炼之深功。衮衮尘途，前期匪测，淹淹俗浪，宿命难知，升举之期，可谓远矣，而乃遽称大位，自处仙真，用以为衔，渎天罔道，仙卿真宰，岂地界治官之可当哉。如醮告斗，以伸祈禳，则灵宝大法中之一事也。在二十四等之中，只名北斗除灾醮而已。
　　天台之行灵宝者，欲别立门户，以传於人。因见宣和间有璇玑之箓，故集诸家之说，以为璇玑之法，别立玄灵璇玑府，印编末却历言所本。如《北斗经》傍通图诸书，皆列其后。虽法中言辞出於众书，而立为此印，又谁为之耶。衔位称主管璇玑府事，子生人则称太上宫察访使，是何说也。使有璇玑之府，亦斗星之宫，尔人而主管之，已与斗星同列矣。察访之官，汉魏尚未有之，后世朝廷，廉使之任，非道法之阶。殊不知受正一之箓，行天心正法，则通达诚祈，誊词醮斗，有何不可。以致迁入洞玄法箓，则北斗醮，乃法中之一事，又待别立一衔，方可主行哉。傥每一等斋胤则易一职，一品醮则更一衔，如此则古科二十七品之斋，四十二等之醮，当补数十等职位，乃可奉行，不期纷纷耶，使其职位之合典格。凡主行斋醮，进章拜表，祷雨祈晴，济死度生，无所不通，又何必多立各称，广易衔位，大抵法箓阶位，所以备仪式，符章印篆，所以是表志。今以印篆阶职，一至於此，其有不存于编，而用行矫伪者。如建斋醮之初，高功大书揭示，称已於某日默朝上帝，启告斋事，可谓不经。
　　且留形住世之术，惟金丹一法最为正理，修仙之事，所当究心。自此之外，如炼气餐霞，服丹饵药，收光吐纳，熊经鸟伸，其类不一，而未可俓得铅凝汞结，内就金丹，故谓之三千六百傍门小法，默朝上帝是其一也。盖於身中升降运用，极於泥丸成者，可以却疾延年，失者未兔动神损志。然专修此法，近来成就者亦希，非可以通天彻地而成真者也。若夫火枣内荣，阴魔外绝，与道为一，身外生身，升神而面朝九清，洞视而遐观万汇，此则灵宝中见玉清圣境之时，形神俱妙，隔绝嚣尘，徯数待期，俓登金阙。得至此者，必不行科应世，身入斋坛，既能躬觌天真，则章表文移，折旋音韵，一切不用，此又非默朝上帝例矣。
　　今方崇坛广席，设像陈仪，牍盈编誊章表，是斋修之品格，却称默朝上帝。谓能面陈意於天，且人可罔也，天可欺乎。编中铺聚，多乖正理，其书起自南渡之初，迄今将百载，邪说异论，几徧浙东，岁月浸深，传流渐广，后学之事，习以为常，乱败典章，靡有穷已。太上之教，尊之而不加贵，毁之而不加卑，固不待辩是析非，然之后昭显第以其法。行斋用事，违格失经，非独书罪於三官五帝之司，而天下后世岂无达诚之士，将有秦无人之讥，欲加考正，又恐贻怒於其袭法之徒，故坐视神文之被秽，莫敢一言也。
　　允中每观其窒碍，形神为之震惧。初非以理推测，己见臆度。盖戾古畔科，虽三尺之童，平心以观，亦觉其谬。允中幸免陷身於邪伪之门，终不认后人之被误，敬遵师传之要旨，兼考诸家之成书，务合古仪，略加编集。似失退逊而允中之管见，实谓居其职而任其事，矧佩箓传符，久叨灵荫冠星披羽，粗集冲科，虽非上天真授之班，实玷地界职司之列。兼戴发含齿，赋性立形，一切一毫，莫非元始祖气，皇天之贶，大道之休，顾不重耶，是居其职而不任其事，可乎。由是不恤谤议，粗作编联，使允中之言稍合科条，则其与同学共之。或允中之言，有违典格，则冀高人正之。是以略序其始末於卷首。允中不敢故为险论，以是己非人。不过略删其续撰，颇从旧规，合理而有源，不厌其凡俗，背科而无据，不贵其新奇。
　　盖以陆简寂分三洞四辅为别，以杜广成立经定制为宗，然后公其说，以定其法。是谓言之者无罪，闻之者足以戒。然允中见近世编录法书，悉隐其机要。为度师者，虽自无所得，而不应禁秘之文，亦委曲隐落。甚至减易古书，除削旧法，欲令不全，逐时出奇卖秘，以邀求嗣法弟子。此不独灵宝斋法，其余法书，莫不皆然，世态浇漓，一至於此，大抵灵机妙颐，便可飞升轻举者，固不当显书广泄。如济世立功，接人利物之用，岂宜略不具载。
