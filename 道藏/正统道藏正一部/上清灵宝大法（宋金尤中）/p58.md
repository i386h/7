<!-- { "loadSidebar": true } -->
　　切谓告符命以拔幽灵，所藉者符文，出於科典。及其临坛行事，则奏启玄穹，颁行九地，此古法也。而近世庸妄之徒，专意诬罔世俗，故符命不问重轻，不究是非，悉言自天而下。至於印记，亦多取三天太上道君玉印之类，以印符告。殊不知世间朱砂、黄纸，成於凡人之手，而且欲欺诈，矫称天降，其为巧计，不亦疏乎。生天宝箓者，如世人宗坛之义。符文咒诀，出於太上。斋盟奏告，然后按行。故於箓尾，具高功位告行，言告之於天而行也。或者改为承诰奉行，则失本旨远矣。甚至於其间，显言手弒君父，不孝二亲，此事其可赦哉。既为人，当知逆顺，杀父弒君，岂忍形之言辞，而欲免其罪，则天地鬼神为之不容。虽经科中有时载之，今奉行科法，不应显书而行。况世间罪目，万状千条，亦岂得一一尽述。只略言诸恶众罪，使其符文可以免罪，则不具罪目，亦可升度。若其符不可行，则累牍盈编，详书过咎，悉成虚语尔。年月之后，妄立天相，以拟朝廷赦命，此於宪章已自非，使兼上天寥邈，不可理测，不可臆量，乃自撰名位，以人间朝班，而品排上真，以罔人求利，恐未足赡其躯，获罪以殒躯，多不得享其利。近又有全取朝廷赦书，以为告文者。其间有已发觉，未发觉等语，此又罪不容诛，学者能扪心详思之。凡事近厚，稍存正理，从其平易可行之格，非为一身，免受祸於人间，亦可使九祖，获逃罪於幽壤。又不误人，於无穷之福报。
　　度六道四生箓式
　　太上生天宝箓，超度六道孤魂滞魄，出离幽夜，随果往生。主者遵依符命施行。
　　年月　日时告下。
　　具法位臣姓某告行。
　　元始符命
　　符告文
　　元始符命，时刻升迁，北都寒池。部卫亡过某人形魂，制魔保举，至逍遥上清，一如告命。
　　年月　日时告下。
　　具法位臣姓某告行。
　　普告三界符
　　符告文
　　普告三界，无极神乡，至逼合鬼群，一如告命，风火驿传。
　　年月　日时告下。
　　具法位臣姓某告行。
　　历关诸天符
　　符告文
　　历关诸天，请灭亡过某人三恶，斩绝地根，至无拘天门，一如告命，风火驿传。
　　年月　日时告下。
　　具法位臣姓某告行。
　　敕制地祇符
　　符告文
　　敕制地祇，侍卫送迎，至受炼更生，一如告命。
　　年月　日时告下。
　　具法位臣姓某告行。
　　右四符，若荐度亡魂，只专书其中一符，只用简书，如救苦简式。若崇建大齐，则诸符普告，只用黄纸朱书，方函，如式用之。
　　允中尝考元始符命，历关诸天，敕制地祇四符，皆出於《灵宝度人经》法中，自古有之。因经立法，故符不外於经。其说谓嗣受灵宝弟子，合关升九祖，过度一身，是以传度之式，给告此符。别有行用，以之荐拔亡爽，则以经中之辞为告文，终不越违其本旨。天台四十九品中，既不修入此法书。而其徒临事，却行施用。或於本文之上，加玉清等事。或一符而称灵宝告命，或以一符而称灵宝符命。此语上多不知其意，欲更改其名以罔俗耶，或不失出处而妄用耶，皆不可续撰名称也。
　　四镇合同符升玄箓中本好
　　此符又名金文玉券。东一分朱书黄素，焚付天门吏。南一分朱书白璧，投名山福地岩穴洞天之中。西一分朱书青缯，付亡魂收执之。北一分雕金鱼之背，流之水中。并书刻斋意。北乃天上人间证质斋功，超升亡爽也。
　　允中恭按：古科四镇合同，分为四分，证质三界，仍给付亡魂。是承齐功，出离幽境。欲天上人间，悉资善功，所至逍遥。其说甚长，其格甚古。近世所传四镇合同符。将一角谓之灵宝符命，用普告三界为告文。取一角谓之元始符命，用时刻升迁为告文。取一角为玉清宝箓，用历关诸天为告文。取一鱼谓之灵宝诰命，用敕制地只为告文。乃於炼度之时，焚於火池中。且炼度之时，存亡魂在前方行炼度。既非追取亡魂，又非超度亡魂，水火与皆在坛，而焚四片合同符，何说也，合同之义安在也。其诳妄之源，流波未泯。台山且有文过之语，云所度亡魂，已自升天，不必合同於主界。此禺弄俗人可也。自古黄箓埋简，以告斋於三界，使齐功无所不及也。况亡投罪魂，一经荐度，炼除阴翳，得脱重泉之中。或得随品受化，已是大幸。便欲使俓上九天，可乎。四镇合同，给一片付亡魂，则高功自揆已之功德行业，未能通达幽冥，纵使高真垂怜，悉可其奏，尤未明能审亡魂所诣。故四镇之符，分诣三界，俾亡魂所向，合契升迁，随品受化，免为罪魂，斯其意也。岂可以为亡魂上天去了，不必分三界，如此则亦不必焚之炼度所也。大意其源流，专以欺罔为事，其行用诳妄，毋足怪也。
　　升天大券
　　此券以黄素方一尺六寸，中绝夹合，面书三界洞章，背书告文，盛卷以黄缯。付亡魂佩之，即得精炁魂魄神识，全出地司，受化更生天人。
　　告文
　　今日欣庆，历关诸天，至无拘天门。
　　太岁年月　朔　日时告下。
　　具法位臣姓某　告行。
　　灵宝升天左券
　　亶娄阿荟，无和观音，须延明首，法揽菩昙。
　　每行四句，灵书共一十六行，末尾书告文云：
　　元始灵书中篇，升度亡故某人，上登道境，魂神受度，更生自然，一如告命，风火驿传。
　　太岁年月　日同前。
　　具法位臣姓某告行。
　　三皇内文六十八字，书於左券背。《三皇内文》不录在此，自有别本。凡升天左券，背文外书亡魂数目。
　　灵宝升天右券
　　面书三十二天帝，背《三皇内文》於右朱书亡魂数目。
　　太皇黄曾天，帝郁蓝玉明。
　　太明玉完天，帝须阿那田。
　　每天二句，八天计一十六句。一方八天，作四行书。四方共三十二天，共作一十六行书。左券偶数，右券奇数，如上式。末后书告文云：
　　无色之境，天帝玉真。梵行帝讳，三界天名，隐音隐韵，天中空洞。自然灵章，天中之尊。天中大魔，天中之灵。九和十合，变化上清。无量之奥，深不可详。敷落神真，普度天人。亡魂某承此功德，上登道境，一如告命，风火驿传。
　　年月　日时告下。
　　具法位臣姓某　奉行。
　　背书文《三皇内文》，不录在此。
　　左右券并以青素丹书，中央横截，一半用栢木匣盛密封，付天门吏。一半付男魂，一半付女魂，首颌者密封如今，执付天门验契。若无此券，地司土府不与全神而去，五岳不与名籍而去，火官不与灵光全明而去，天门遏不使进前。若有此券，则得俓入天门，上生福堂。
　　外函内函
　　灵宝升天右券　具法位臣姓某　谨封
　　灵宝升天某券告下
　　具法位臣姓某谨重封
　　天 门 守 卫 众神
　　允中切详灵宝左右券，青素丹书，中间横截断之。一半用状封，付天门神吏。一半给付亡魂之首。某魂得此券。亡魂得之，三界不复拘留，可免沉滞，非独为升入天门而已。使其功行未该，朝谒上帝，则在中界，亦为身宝，度化更生而已。行教之士，宜审用之可也。
　　上清灵宝大法卷之三十二竟
　　#1九：原误作『见』，今依文义改。
　　上清灵宝大法卷之三十三
　　洞玄灵宝法师南曹执法典者权童初府右翊治金允中编
　　升度符告品
　　太上洞玄灵宝长生度命无上黄箓
　　维国号年月朔日，某甲子某州乡贯某人，伏为亡故某人斋意，仍就黄箓斋坛。乞传授太上洞玄灵宝长生度命无上黄箓一阶，付亡某人灵魂赍执，过度三界，证品超升。仍令受持金箓白简，九真妙戒，长生灵符，救苦真符。当消九幽大罪，标名九宫。察命童子，护戒威神，五帝直符，六宫掾吏，自当随逐简文，覆护受戒弟子。天上人间，常为身宝，须至给箓者。
　　三皈依
　　第一皈依，
　　无上道宝。
　　第二皈依，
　　无上经宝。
　　第三皈依，
　　无上师宝。
　　九真妙戒
　　一者敬让，孝养父母。
　　二者克勤，忠为君主。
　　三者不杀，慈救众生。
　　四者不淫，正身处物。
　　五者不盗，推义损己。
　　六者不嗔，凶怒凌人。
　　七者不诈，谄贼害善，
　　八者不骄，傲匆至真。
　　九者不二，奉戒专一。
　　救苦真符
　　符篆
　　元始符命金箓白简救苦真符，方无极世界，云云一如告命。
　　长生灵符
　　符篆
　　元始符命金箓白简长生灵符，告下南方丹天世界，至一如告命。
　　受度某人灵魂，即日恭诣黄箓斋坛，拜受太上洞玄灵宝长生度命无上黄箓一阶。如法受持，永充济拔，人间天上，敬信奉行，一如玄科律令。
　　太岁年月　日某州县黄箓斋坛给。
　　度师法位姓名　押。
　　保举师法位姓名　押。
　　监度师法位姓名　押。
　　允中原夫道之始也，本无形，本无文。故不可名，不可睹。及其析希夷之妙，剖混沌之胎。於是昭焕阴阳，肇分清浊，灵虚孕秀，空洞生神。或聚炁而成章，或结玄而示象。以致五篇敷落，三洞宣行，实自然而然。应运降世，大可以保制劫运，翊赞元纲。下可以陶铸黎民，昭苏幽显。莫非出於万道之祖，元始天尊。以时宣演，立三乘而接物，出九等以度人。三洞之书，因经而箓降，自箓而法彰。道法之行，以符为首，亦合之义也。盖符文生於天地之初，而涵乎自然之妙。施於世人，可以辅正除邪，躯灾拯厄。用於冥界，则可以超脱九祖，济技沉魂。中古以后，斋法兴行，洞玄之宗，灵风枝物。遂使修齐设醮，祈告高穹，请命颁符，焕烛幽夜，亦以符为先。盖符乃先天之妙炁，自然之灵章。奏告而行，阴关开秦，无所不禳。又岂在於符篆之多，名号之异，而后可以通感哉。近世执法行科之士类，不深究此旨。其间所见不同，用心失正，临坛行事，求胜於人。灵宝本法，正属洞玄部。其为升度符告，如长生灵符，救苦真符，破地狱拔幽魂符，元始符命，九龙符命，登真度命符，普告三界符，历关诸天，敕制地只符，四镇合同符，升天三券，据古法符命，如此而已。请行符命，惟恐不蒙上帝许容奉行。傥得一符可应，则系荐之魂，无不可度，又岂可以符多为贵哉。今编出灵宝符命，不敢杂用他符，亦不增添他法符命。止用洞玄本科告行符命，悉出灵宝正法，以全教纲故也。学者宜详辩焉。
　　上清灵宝大法卷之三十三竟
　　上清灵宝大法卷之三十四
　　洞玄灵宝法师南曹执法典者权童初府右翊治金允中编
　　受持策杖品
