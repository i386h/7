<!-- { "loadSidebar": true } -->
　　高功以表授道众，以所收真文，置章几上，同焚之。监斋送表文，法事引至天门上，焚，举焚词颂。高功伏表，存念如章式。起，称以闻。
　　宣山简。
　　高功捧简，香上熏，叩齿九通，宣山简咒。
　　玄上开明，元始监真。上帝五老，赤书丹文。天地本始，总领三元。摄炁召会，催促举仙。高上符命，普告十方。日月星宿，五岳灵山。天上地下，冥灵大神。监生主录，南上三门。开领玉简，勒名丹篇。削落罪目，上补帝臣。斋主某人，归凭至道。建斋立功，拔赎九祖。一切苦魂，行道事竟。谨依灵山，请投玉简。乞削罪名，皆蒙解脱。无有冤亲，去离三恶。魂升九天，生死开度，亿劫长存。今日上告，万神咸闻。谨以龙简，关盟真官，乞如所告，金龙驿传。
　　次宣水简。高功熏简，如前，宣水简咒。
　　元始五老，上帝高尊。十方至真，太华灵仙。赤文告命，无幽不闻。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，冥灵大神。今日上告，万愿开陈。斋主某人，建斋行道。普为存亡，请赎七祖。宿对罪根，谨投玉简。乞得上闻，记名水府。过去升天，生死开度，万神咸闻。谨以龙简，告明水官，请如所陈，金龙驿传。
　　次宣土简。高功黑简，如前，宣土简咒。
　　天地开张，万炁分灵。三元洞府，十方朗清。五老上帝，主领死生。丹书赤文，元始上精。普告天下，九土皇灵。今日上告，万仙定生。斋主某人，建斋行道。普为存亡，我愿我仙。请投玉名，土府太皇。勒除罪刑，奏简上宫。刊簿华清，身得飞腾。天地同灵，九祖种亲。腐骸更荣，魂升南宫，受化仙庭，今日告命，万神咸听。谨以白简，表明至诚，请如所告，金龙驿传。
　　举投龙颂。
　　祈真登紫府
　　高功入科，设醮。
　　臣等谨重诚，上启太上无极大道元始天尊，太上道君，太上老君，无上玄老十方灵宝天尊，已得道大圣众，至真诸君丈人，三十六部尊经，玄中大法师，三界应感，一切真灵。臣等伏闻黄箓简文，玄都品格，灵章秘重，威禁崇严。上消天灾，下禳地祸，惠安家国，保镇帝王，无外之功，有生被福。臣等钦承斋款，虔露祷祈，列象陈仪，舒坛蒇事。关行已毕，蒙佑诚多，邦国同休，寰区共庆。幽途苦趣，承斋福以昭苏。夜府寒庭，沐慈恩而开泰。今斋官某，怀恩至渥，效报无从。敢因坛席之终，辄奉醮修之敬。仰谢真灵之垂悯，少酬将吏之宣勤。瞻望灵光，重伸请降。臣与斋主等，无任瞻天，望圣之至，谨当奏请。
　　谨圣，朝谒，进茶，初献法事。
　　臣谨重诚，上启大道高尊，万霄上帝，十方大圣，天地灵仙，日月帝君，四司五帝，三台北斗，岳读神祇，灵宝众真，三界官属，醮筵列位，一切真灵。臣等夙承余庆，得诞今生。叨佩灵文，禀修玄教。功轻尘露，过重丘山。诚宜束身，以自修检。而法许开度，佐国立功。凡有归投，理难抑绝。今斋官投诚，沥悃结愿。修斋拔度亡灵，昭苏幽夜，祈恩请宥，谢过消愆，上福邦家，普资动植。兹以斋功成就，魔障不生，悉赖应感真灵，斋坛圣众，内外官属，法箓吏兵，成此洪休，副其丹祷。然而朝修之戾格，崇建之失仪，斋物有亏，坛规未备，动静越度，俯仰不经，干冒真灵，犯违科禁，因斯醮谢，悉用首陈。乞下有司，告行合属，削其罪目，释此过愆。敢凭孚佑之恩，请降将来之福。幸众真之在御，进二酌以陈诚。轻渎威灵，不胜危惧。臣与斋官等无任战兢，稽首再拜。
　　亚献法事
　　臣谨重诚，上启无极大道，上圣高真，岳渎冥曹，阴阳主执，三界官属，一切威灵。臣闻三清上圣，五帝尊神，天地真灵，玄司上宰，裁成造化，孕育生灵，体洽无为，功先覆载，神机不测，德被幽明，潜佑邦家，幽赞群品，无灾不解，无厄不禳，凡有启祈，必蒙监佑。伏愿证明修奉，纪录斋功。庶使斋官某人，七祖九玄，五姻六族，先亡往逝，系荐亡魂，升入朱宫，逍遥碧落，不经苦恼，衣食自然。臣等四友三师，俗姻法眷，往者登真度品，存者证果成仙。次冀斋官某，举族亲缘，见存眷属，凶灾荡散，罪累消除，真炁内滋，灵官外护，年龄延远，福寿增新，出入游行，神明保卫，北宫落化，南斗上生，所在地司，常加警佑。上愿帝王万寿，社稷兴昌，天下太平，兵戈戢息。九幽长夜，成得生天。率土含灵，同跻寿域。臣学法未备，修真未成，恐犯玄科，奏陈难彻。伏愿青请未表，速御九天。真文灵章，遍济幽壤。玄风普畅，惠泽下临，幽显沾荣，存亡开泰。启谢已毕，应感斯须，醮礼有终。敢陈三献。臣与斋官无任怀恩，激切之至，稽首再拜。
　　终献法事，宣疏状。
　　臣等谨重诚，上启三界高真，十方众圣，醮筵列位，一切真灵。臣等斋直事成，醮修礼毕。请陈失次，荐献菲仪，冀垂宽佑之恩，曲赦狂愚之罚。福流群品，泽被万方。尘世凡微，难稽仙仗。至真杳邈，高迈瑶宫。上境天真，俾升宫阙。岳渎主宰，各返灵司。法箓真灵，三界兵马，谒言天府，进职叙勋。里域地祇，城隍典祀，承兹斋福，悉被玄休。拜首天阶，同诚恭送。臣等无任攀恋，皈依激切之至。
　　送神颂
　　渺渺空无象。
　　次还戒颂，旋行，都讲位。天尊大慈悲，说戒度众生。
　　次唱还戒，三礼，纳职，依次於御案前，投职简，三礼，
　　退位，纳官。
　　臣建斋之始，以及拜进章词，所出臣身中功曹使者，三五真官，百节神吏，并还臣身中。从众妙门而入，在左还左，在右还右，直使功曹，主领检押，各复本位，毋令差互。后召复到，如故事。
　　复炉，各三礼。
　　旋行，
　　咏三途五苦颂八首，旋坛三周，如步虚。
　　三才及万物云云，大贤慎兹戒云云。
　　罪福不由他云云，淫嫉为祸首云云。
　　宿命有信然云云，人命已消尽云云。
　　学仙行为急云云，大贤乐经戒云云。
　　次解坛颂
　　大空包有象。
　　降天门，出地户。
　　出坛，法事，至师幕前，致谢，宣笺。
　　旧仪送师，未立白文於科书内。今恐临时言语无序，今撰六幕监斋前致辞等文，于左。盖欲全一宗之用。或其文未尽善，请自改易。
　　先至西三幕首，诣监斋前，上香，高功与斋官各拜，长跪致辞。
　　具法位臣某，谨拜手投诚，上启灵宝监斋大法师真君。臣济度天人，莫先於斋福。恢宏教法，实藉於师恩。幸兹修建之诚，皆出包容之赐。私忱获遂，灵贶无涯。但以臣等鲁昧之资，迷谬之学，列款誊词之粗毕，背科爽格之诚多。辄奉笺文，自陈过目，不惭累渎，谨用披宣。仰冀慈怜，特垂省录。
　　读笺
　　上来笺文，冒干真听。愿矜后学，俯涣宽恩。越五日而终九朝，累千愆而成万过。悉祈湔涤，尽赐原除。纪勒善功，布流灵佑。科终事竟，敛席散坛。仙仗莫停，已整霓旌於层汉。灵骖既驾，难随鹤驭於长空。法众称扬，同诚拜送。
　　举修斋，送师颂，云举。
　　次诣天师前，致词。
　　具法位臣某，谨拜手投诚，上启三天扶教辅玄大法师真。臣伏以斋忱普格，适坛席之圆成。道泽遐沾，实师尊之芘佑。自念狂愚之僭，仰蒙悯济之深。惟是臣等，退钝之资，孤陋之学，敢不临坛而勉力，终虞失格以成愆。乃负愧而莫逃，辄陈词而自讼。具有笺牍，敬用披宣。恭望师慈，曲垂省录。
　　宣笺
　　上来笺文，已行陈启，愿矜末学，曲贷深愆。颁行紏察之司，消除过籍。关告校量之所，纪勒斋功。载德由中，酬恩无地。缅想灵光之如对，已瞻法从之飞空。坛众称扬，同诚拜送。
　　举修斋同前。
　　次诣五帝幕，致辞。
　　具法位臣某，谨拜手投诚，上启
　　东方青帝，南方赤帝，西方白帝，北方黑帝，中央黄帝。臣伏以祈天告地，爰祇按於科条，蒇事修斋，实仰关於校录。奉九朝之成礼，普万汇以蒙休。曲济善缘，实由宸眷。强颜有愧，俯首知归。但以臣等血肉之资，口耳之学，践斋坛而行教，昧真典以违科。虽崇建之已终，虑罪愆之难逭。敢陈丹愫，敬贡笺文。干冒圣聪，仰祈省录。
　　宣笺
　　披读笺文，已尘睿监。愿贷谬违之罚，俯停考察之威，紏非录事之曹，乞行削籍纪善勒功之府，庶可标名。法席既终，乘舆将驾。从属车而莫及，想清跸以徒遥。法众称扬，同诚拜送。
　　举修斋同前。
　　次至东三幕，先诣三师前，致辞。
　　具法位臣某，谨拜手投诚，上启上
　　古灵宝经师君，灵宝籍师君，灵宝度师君。臣伏以科教之宏敷，本由明授，斋修之成就，实出保全。诚格干天，恩归有地，束骸知幸，刻骨无穷。但以臣等朴野之资，迂疏之学，冒列宣誊之职，获终济度之仪。事虽圆成，过则保重。辄凭笺牍，以谢愆非。谨用宣陈，仰祈省录。
　　宣笺
　　上来笺文，敬据哀悃。愿扶科教，曲宥罪瑕。落过籍於三元，勒斋功於九极。仙科彻奏，梵响收音。云舆难驻於人寰，羽盖将升於天路。凡躯莫举，真驭以遥。法众称扬，同诚拜送。
　　举修斋同前。
　　次诣三官幕，致辞。
　　具法位臣某，谨拜手投诚，上启上元天官帝君，中元地官帝君，下元水官帝君。臣伏以纪善录功，允属三元之府。修斋设醮，幸终五日之规。凡兹善果之圆成，实藉恩休之普博。自非大造，岂遂凡私。但以臣等萎萃之资，荒无之学，惟闻见之不广，故行用之多非。粗毕善因，恐罹冥谴。欲祈原贷，专用首陈。披露笺文，恭祈省录。
　　宣笺
　　上来笺文，幸陈真听。乞少宽於玄宪，愿咸削於罪书。敕彼仙曹，勒兹斋福。宏道恩而广覆，覃冲荫以无穷。既彻瑶坛，难稽玉辇。计将升於霄汉，徒瞻望於瑶穹。法众称扬，同诚拜送。
　　次诣玄师前，致辞。
　　具法位臣某，谨拜手投诚，上启玄中大法师。臣伏以玄纲肇举，幸斋直之告成。灵荫诞孚，普幽明而均庆。靖惟侥冒，实藉生成。但以臣等么么之资，浅近之学，虽扶持而毕事，必谬戾以违科。俯首怀惭，束身请宥。辄具笺牍，僭以陈闻。仰冀真慈，曲垂省录。
　　宣笺
　　上来凡愫，已彻渊聪。愿恢大宥之恩，普贷无穷之罚。勒善功於三界，流斋福於十方。尘浊之途难稽，仙仗穹玄之境。将迈灵骖，虽依恋之诚深，念攀从之莫及，叨恩至渥，陈悃莫穷。法众称扬，同诚拜送。
　　次至监临神，祝白
