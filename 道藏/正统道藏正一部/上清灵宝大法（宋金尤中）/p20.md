<!-- { "loadSidebar": true } -->
　　已见於炼度品中。
　　次持诵灵书中篇三十遍，有暇多诵，尤佳。
　　变食符
　　净夜行事
　　於空迥处安斛食，其斛食边不用灯烛，却安卓子於数丈之外，有隙地稍远尤善，卓上却安香炉、净水、灯烛，行持。盖以食祭鬼，不宜人气及灯烛逼近。今人多置闹隘灯烛之中，大为非便。次法师焚香，临案行事启圣。
　　祝香，启圣位。
　　并如清旦式云。
　　恭望天慈，证盟开度，玉音摄炁，灵风聚烟，紫虚郁秀，辅翼万仙。执箓把籍，齐到帝前，令臣关启，咸得如言。具法位臣姓某，不避灵诛，冒干宸听，愿垂鉴映，遥赐证盟。伏念臣猥以凡资，滥司至化，辄忘微贱，敢有披陈。靖惟三途九地之中，沉滞十类四生之众，善功罕遇，玄泽难沾。寂寂幽关，欲自新而无路。茫茫苦海，念超脱以何由。固其夙习之所招，实在迷途而可悯。自非皇天眷宥，大道慈怜，曷俾沉魂得离阴境。臣谨依真教，虔备食筵，告行超生炼化之符章，持诵大梵灵书之秘典，用资万类，普度四生。聊输懃恳之诚，少拔幽沉之众。恭望道慈省录，天造矜容，特降两曜之英华，密布五行之正炁，付臣冶炼，许以宣行。焕幽暗以开明，拯沉沦而升度。臣某下情无任祈恩俟报之至，诚惶诚恐。稽首顿首再拜。
　　退复本位
　　次焚召符，及真文变神召。将存想行持。
　　灵宝大法司，关告将吏，如清旦式添五道大神，当处土地，里域社稷正神，黄泉蒿里，一切主者，火急赴坛。请详照本司已行，启奏上帝，及先来关告事理，即今拘集九州分野，五道三途，十类四生，孤魂滞魄，疾速赴坛，祇受祭炼，沾领天恩，证品超生，以时升度。急急如上帝律令。
　　次变食，用真文五道，於斛之四畔，随力烧之。存五方生炁，下注斛食，烧符，望空吹散於斛上，须臾变成天厨，异馔斛食，广博崇高。或不行灵宝法，则用变食符，代真文用之。每方微声，诵中篇一遍。
　　法师远立，行摄召。
　　如自行则密吟
　　太微回黄旗，无英命灵旛，摄召长夜府，开度受生魂。
　　谨伸召请天道之众，神道之众，人道之众，地狱道之众，饿鬼道之众，畜生道之众，胎生之众，卵生之众，湿生之众，化生之众，普天之下，六合之中，有主无亲，合灵抱识，三途九夜，万状千形，或男或女之身，远化近亡之众，沉灵滞爽，一切孤魂，普召来临，受兹荐拔。伏闻妙道隐沉，运阴阳而立极。至神恍惚，鼓造化以分形。既奠两仪，而生万物，普出陶镕之内，或归覆焘之中。然而民物渐繁，俗非朴厚，洪荒已远，世益浇漓，富贵贫贱之变迁，为修异习。祸福盛衰之倚伏，奔走殊途。为萌善恶之分，遂有升沉之别。今古遥遥而既隔，幽冥寂寂以无穷。倘未能随业受生，终不免任缘沦滞。故登涉之流常少，退堕之辈颇多。是以贫贱异伦，死生同等。生兮既极於富贵，殁也当脱於沉沦。若非效职於仙曹，则必返跻於贵冑。其奈功分厚薄，德有浅深，或稽旧洛之游，尚驻幽都之驾。若乃职分帅阃，位列戎行，惟知奋力於忠勤，岂顾身膏於草野。妻儿已远，祭祀不闻，形质无归，精魂何托。或遗家就学，或挟箧寻师，干禄求名，偶乖素志，怀才抱艺，未副初心。岂知日月之流，不觉限期之及。间有身腾仕路，位列朝班，或功名已极而身危，或爵禄未隆而数至，或出使於他国，或受任於异乡，偶致身命之难全，或亦妻学而莫保。固有绝尘而披羽褐，削发而入空门。以期玄籍之书，欲冀性宗之悟，其如进修有分，安能一一俱成。未兔延驻无由，又恐茫茫失托，或栖岩隐谷，晦迹消名，避世以无求，穷居而独善。岂谓年华易度，光景难留。蕙帐还空，叹山人之已往。松窗既寂，嗟处士之何归。幸有生于富贵之家，出自膏粱之族，货财燔己，声色逼人，事过成空，回首悉非。我有数穷必逝，留形难假人谋。有因身口相萦，遂为货财所役，或商或贾，忙忙毫发之徒勤。以病以亡，寂寂乡关之永隔。惟人以食为命，故农以耕为生。沾体涂足之甚劳，东作西成而粗给。倘妻儿温饱，虽老死而葬祭以时。偶骨肉孤寒，因沦落而魂灵不祀。以至功居一艺，业在九流，役役以度朝昏，纷纷以归轮转。栖迟故里，或得正终。飘泊异乡，多成客死。或昧於择术，居屠宰之行。或偶然失身，於倡优之部。及至今日之幻化，宁知前路之升沉。况林林而生，总总而衣，或鳏夫寡妇，或独老孤儿，或足断手残，或目昏耳聩，或口痖而语言莫辩，或性愚而菽麦不分，或服毒不救而亡，或生产未分而死，或遭时疾，或陷国刑，或因杀斗而客主遽伤，或因咒诅而彼此不利，或赴水赴火，或自缢自刑，或石压树摧，或蛇伤虎噬，生兮万类，死也百端。丘陇森森，前之朽者莫辩。坟茔迭迭，后之来者何多。青山莽莽为谁家，白日昭昭非我昼。露冷月明之夜，寂寞孤坟。风悲雨暝之乡，妻凉空谷。或已焚尸柩，散荡遗骸，未悟死生，浮游孤爽。人世音容之已远，泉乡悉苦以无穷。啾啾之聚哭何悲，漠漠之幽沈未度。与夫精怪魑魅，魍魉阴灵，鸟兽虫鱼，胎卵湿化，三途十类，五道四生，普天六合之中，四海九州之内，声述不尽，品类未详，一切孤魂，万类鬼爽。伏愿仰承道力，恭仗真科，整肃仪刑，扶携而来，就食精专，念虑率励，以共朝真，受兹祭炼之良缘，赴此洁诚之法会。普伸告召，想已来临。
　　咒施食斛
　　奉为孤魂，上资云路，往生仙界，念玉清惠命咒：
　　稽首明慧虚无尊，稽首皈命重玄主。
　　裁成天地无德称，悉为众生作恃怙。
　　慈悲五道转轮回，哀救三途地狱苦。
　　皈命金阙天中尊，皈命六道慈悲父。
　　皈命玉清无上尊，已离生死长绵绵。
　　出有入虚无所待，能令枯朽变成仙。
　　千劫万劫难一遇，为众广说业因缘。
　　回骸起死永长存，使其形神无变迁。
　　破狱咒
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云舆。定慧清莲花，上生神永安。
　　升天咒
　　功德金色光，微微开幽关。华池流真香，莲盖随云浮。千灵重元和，常居十二楼。急宣灵宝旨，目在天堂游。
　　咽喉咒
　　浩晶生法气，氤氲凝天中。两曜共澄彻，五纬交相通。三光焕已明，宝炁盈三宫。帝乡会九老，咽服百骸丰。金华照光景，身与日月同。念道上圣前，万劫寿无穷。
　　三光流精法食咒
　　妙道生一气，气中分阴阳。凝化日月星，灿然流三光。九华合九道，八色怡八房。焕烂洞真体，流晶归大芒。下生渊泉宫，上列无何乡。从体复非迹，欻然都相忘。七宝流精结，混沌杂华房。咽服九云散，此乐殊未央。
　　玉阳法食咒
　　玉阳正真炁，妙道三景分。元和唱灵音，八会敷琼文。五老咽丹泽，飘飘乘景云。大圣诸天众，驾龙饮玉津。三五定生籍，游戏太上京。华晃朗无际，携手朝玉宸。
　　加持法食咒
　　回首仰元罗，合景挹灵芒。拘魂制七魄，思脐定中央。行住履虚无，寝息宴玄房。饥餐黄碧花，渴饮琼林浆。神旌命大魔，合体炼真光。复照观太空，长在空中游。圆通泯波际，真花靡终期。杳杳无终始，行者当明知。寂寥忘理教，应运蒇弘规。鉴道不自超，要当先所施。会归无二处，随心自合离。
　　生魂育魄咒
　　灵芝无根，众化之原。中凝七魄，上结三魂。二十四真，出入无门。杳冥之内，恍惚元精。随劫存亡，逐炁而生。外凝混朴，内养七真。五神植华，三台敷荣。紫霞素童，返胎归婴。腾云而升，跨雾浮空。中有玉真，号曰神功。左挟无英，右卫白元。玄兽遏后，丹禽拥前。上浮翠盖，下拥金莲。香云凝空，甘露无穷。用之无尽，寻源不终。
　　高功再白
　　上来咒施法食，演诵灵文，想被殊恩，悉皆饱满。今请澄清一念，整聚本真，各赴坛前，受兹炼化。
　　次变火池
　　焚真文符，入香炉中，可烧烈火丰香，诵中篇一徧。
　　存身中绛宫，赤炁腾出，渐盛遍满身外，注入炉中，化成真火。
　　密启东华上相木公青童道君，日宫太阳帝君，伏乞特降正真阳火，下炼孤魂。
　　存绛宫自空而下，注入炉中，化成广大火池，烈炎竟天。
　　谨召南昌受炼司炼度官君将吏，火池主者，火炼神将吏兵，一合下降，引领到坛，五道四生一切孤魂，并入火池，依法冶炼。便存符使引魂入炼。
　　火炼咒
　　炎神炎神，火铃火铃。上通紫微，下彻黄冥。却秽炼魂，赤帝之灵。炎精二神，三台流光。炼胎易质，魄炼魂康。秽炁殂落，乘烟飞扬。除炁消息，阳气混康。精神益满，洞入火乡。混合九炁，总契虚皇。吴天有勑，流金振芒。九元焕落，利贞无疆。
　　须臾，见众魂出火，已成全洁之身。
　　次变水池
　　焚真水符，入水盂中，诵中篇一徧。
　　存下田黑炁腾出，渐盛遍身，注入盂中，化成真水。
　　密启白玉龟台九灵太真金母元君，月宫太阴皇君，伏乞特降正真阴水，下炼孤魂。
　　存真水自天而下，径入盂中，化成广大水池。
　　谨召炼度官君，水池主者，水炼神将吏兵，引领孤魂等众，并入水池，如法濯炼。存将吏引魂入炼。
　　念水炼咒
　　龙汉荡荡，无形无名。渺渺亿劫，黄道开明。神清朗耀，九炁吐精。玉虚澄辉，太霞高明。玉皇开化，溥度天人。三元道养，二象摄生。朽树故根，已枯使荣。蠢动蜎息，长生化形。怀胎含孕，俱得生成。亡者命过，魂归三清。魄受炼度，南宫飞升。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普监度生。恶根断绝，玄都记名。众真班列，咸听帝言。
　　经是帝勑，保诵持人。至度道岸，无使灾侵。我奉帝命，一切咸听。
　　须臾，见无数众魂出水，悉成玉质仙姿，端净莹洁，此乃先火后水，从旧科法炼也。或学者依师所授，及别有经据，或以先水后火，各从其便，无拘执水火之源。一法用肝肺为金母之气，以应木公金母，请降阴阳之正炁，为水火也。或心肾之炁於身中，则请降日精月华，皆以应之，并可行也。允中不敢执为定式，听学者自择理长之说而行之。近有甩南极北极，以为水火之源，则於理难通，已论其详，於炼度品内。
　　高功再白
　　孤魂等众，冶炼既毕，仙化成人，望阙谢恩，皈依三宝。
　　第一皈依无上道。
　　第二皈依无上经。
　　第三皈依无上师。
