<!-- { "loadSidebar": true } -->
　　玄中大法师　　　　　高功
　　日直功曹土地等
　　洞门外选平地，扫洒洁冷，以醮位。或潭泽，就岸上平处。或舟上，以净席数领，铺地缝布为座，席须新者。五果茶酒等，二十四分，或三十六分。香烛献之，并如醮法陈列。皆毕，命道士一员，敕水净醮，高功行科、请圣。不恭其事，考罚尤深。
　　投山简醮仪
　　救坛，上香，启堂颂。
　　各礼师存念如法思存如斋法。
　　宣五方咒
　　五星列照，焕明五方。水星却灾，木德致昌、荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。和：与道合真。
　　鸣法鼓二十四通
　　无上三天玄元始三炁太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散华玉女，五帝直符，直日香官，合三十六人出。出者严装显服，冠带垂缨。关启此间土地山川正神，臣今正尔烧香，奉为投简意其诸诚款，具载简文。愿得太上十方至真道炁，灵宝瑞光，下降流入臣身中，令臣所启，速达俓御太上无极大道，昆仑上宫，五岳灵山洞府神前。
　　请称法位
　　具位臣某，与合坛官众等，谨同诚，上启无极大道元始天尊，太上道君，太上老君，三十六部尊经，玄中大法师，天曹主宰，洞府真仙，昆仑上宫，名山福地，五岳真君，青城丈人，庐山使者，北部幽阴，冥灵神众，某处灵山主录仙圣，虚空鉴察，灵司三界官属，一切威灵。臣等伏闻宝诀灵图，出济世康时之典。赤书玉字，示安天镇地之文。笼万法以为宗，统三元而纪善。况於灵坛告罢，斋福已成。冀勒善以消愆，敢祈真而降圣。伏愿灵光下烛，仙仗遥临。臣等俯伏投诚，谨伸奏请。
　　请圣
　　太上三尊，五师五帝，日月星辰，某处洞府仙真，当境正神香官，日直功曹，土地等。先列牌位，依次请上。
　　初献茶酒
　　具位臣某，重诚上启无极大道，太上三尊，至真诸君丈人，三十六部尊经，玄中大法师，九极高真，日月星宿，昆仑上宫，名山洞府，得道仙真，五岳真君，潜霍真君，青城丈人，庐山使者，锺山郁结，西玄塘台，三官北部，六洞幽司，天下地上，冥灵众神，监生注籍，南上三门，至神至灵，一切神仙。臣胎诞尘浊，瞽暗无知，万劫善缘，依承道化。奉宣慈训，佐国立功，济物度人，弘道赞法。自投简修仙，则可去下一段。以今斋主，上为家国，善及存亡。於某油就某处，修建黄箓大斋五昼夜。行道事竟，投简灵山，乞削罪录，愿神愿仙。仰扣神真，用伸关告。臣与斋主无任祈恩，激切之至，谨稽首再拜。
　　亚献
　　具位臣某，谨重诚，上启三境天尊，十方上圣，三官九府，五帝灵司，洞府真仙，名山圣众，醮筵列位，一切威灵。臣等恭诣灵山，奉修醮礼，为黄箓斋主某人，修建事毕，投简关盟，所冀勒善书勋，除愆宥过。解释斋主九玄七祖，六族种亲，先亡后化，拔赎恶根，免脱酆都岱宗，二十四狱，五岳之府，九幽之中，魂睹光明，永蒙开度，更生受化，逍逼福门，安稳坟墓，注讼不兴，举家蒙福，一切荷恩。妖精殄灭，善瑞日生，修道参真，永谐仙品。臣与斋主无任，依归之至，再拜。
　　终献
　　宣简告文
　　封简，以玉文、金龙、金纽，青丝缠於简上。仍入匣内，香熏，叩齿九通。念：
　　玄上开明，元始监真咒。
　　以简投洞中
　　投龙颂
　　祈真登紫岳，告命诣灵山。玉女摇梵响，金童奏香烟。书名通九地，列字上三天。永享无期寿，克成高上仙。
　　再入科
　　臣谨重诚，上启高真上圣，山岳神仙，五帝尊神，三界主宰，醮筵列位，一切威灵。臣等告简礼终，投龙事毕，仰蒙成就，曲荷鉴观。高真已返於上玄，列圣各还於仙府，功曹将吏，悉复灵司，土地众神，咸安所部。功书三界，泽被十方。臣与斋主无任，依归之至，稽首拜送。
　　举送神颂
　　复炉
　　香官使者，左右龙虎君，侍香诸灵官。当令臣向来建坛行事之所，自然生金液丹碧芝英。百灵众真交会，在此香火炉前。当愿十方仙童玉女，接侍兰烟，传臣向来所启之诚，速达俓御太上无极大道昆仑上宫五岳灵山洞府神前。
　　学仙颂
　　焚燎，向来回向。
　　投水简醮式
　　排列醮位法事，如山简式。
　　无上三天玄元始三炁。至当召此间江海潭泽，正神土地真官，速出关启，臣今正尔烧香，奉为宣简意至俓御太上无极大道旸谷神王水府水帝神前。
　　各称法位
　　具位臣某，合坛官众等，谨同诚，上启无极大道，太上三尊，十方已得道大圣众，至真诸君丈人，三十六部尊经，玄中大法师，日月星宿，北斗七元，日窟常晹，洞阴神仙，扶桑大帝，旸谷神王，三河四海，九江淮泽，九府水帝，十二河源，溟泠大神，灵漱泉泽，下元水界，一切威灵。臣等伏闻泛地浮天，浩浩之源莫测。聚流积势，沉沉之际难穷。隐神龙於洞府之渊，司罪福於幽明之境。况以仰依玄典，幸终黄箓之斋修。纪录善功，恭按赤书之品格。敬趣潭泽，或云江海敷启灵真。伏愿仙谛临轩，云舆按辔，鉴瞻坛席，省录醮修。臣与斋主，无任祈恩，望圣之至，谨当拜请。
　　降圣，初献茶酒。
　　重称法位。
　　具位臣某，与合坛官众等，谨重诚，上启无极大道，太上高尊，日月星真，十方上圣，水宫主宰，江海神祇，冥灵大神，河源圣众，醮筵列位，一切威灵。臣等诞身下土，禀职凡微。宿以道因，遭逢圣运。灵宝垂化，大法度人。佐国立功，奉弘慈训。以今斋主某，上为家国，普及存亡，祇按仙科，奉修黄箓，九时行道，五日修斋，解席散坛，功成事毕。谨赍龙简，恭诣灵泉，愿神愿仙，消愆消罪。仰扣灵真，以伸关告。谨陈亚献，用寓丹衷。臣与斋主，无任祈恩，激切之至，稽首再拜。
　　亚献
　　臣谨重诚，上启三境高尊，十方上圣，河源主宰，江海真灵，旸谷扶桑，水宫仙众，醮筵列位威灵。臣等恭诣灵泉，奉修醮礼，为黄箓斋主某。修斋事竟，投简关盟，所冀纪善录功，除愆宥过。为斋主某，解释冤仇，增延寿录，脱落死籍，注上生名，蠲除愆过，赐以自新。九玄七祖，解拔苦根，出离旸谷，幽夜寒乡，沐浴炼度，超升天堂。冢墓安吉，殃注不兴，举家受福，神炁清宁，学识聪朗，志慧圆明。阐扬正法，消伏奸凶，三界证度，功满行充，帝王安镇，国祚兴隆。谨以启闻。乞如所陈。臣与斋主，无任祷祈之至，谨稽首再拜。
　　终献
　　宣简告文
　　封简，以龙、璧、纽，丝缠袋，入匣，香熏。叩齿九通，念元始上真咒，以简投水中。
　　投龙颂
　　天尊留戒律，太上演真经。奉法须勤志，功德贵精神。虔心启三宝，焚香告百灵。书名投水府，功勋达上清。
　　再入科
　　具位臣某，谨重诚，上启高真上圣，江海神仙，水国职司，下界主宰，醮筵列位，一切威灵。臣等告简礼终，投龙事毕，仰蒙成就，曲荷监观。上境高真已还天阙，水宫仙圣各返灵司，将吏功曹悉归所治，土地主者咸就元班，三界纪勋，万方被泽。臣与斋主，无任依归之至，稽首拜送。
　　送神。
　　复炉。
　　学仙颂，焚燎回向。
　　投土简醮仪
　　土简埋之坛前地中。若能预办，则先於地户中，开坎，深三尺。候言功拜表后，宣告三简毕，先以土简入袋封之，青丝缠附金龙金纽，即埋之，则不必再醮告矣。或散坛之夜办不及，则别行关盟，可也。然醮不可阙。故并录出备用。
　　醮位排列节次并同山水简用式。
　　无上三天，至当召此间土地，里域社稷等神。至俓御太上无极大道九土
　　皇灵地府大帝神前。
　　各称法位
　　具位臣某，与合坛官众等，谨同诚，上启元极大道，太上三尊，十方已得道大圣众，至真诸君丈人，五老上帝，三十六部尊经，玄中大法师，日月星真，天曹主宰，酆都大帝，九府三宫，泉曲主司，无极世界，九土皇灵，中皇戊己黄神，土府五帝，三界官属，土地里域真官，一切威灵。臣等伏闻九地九乡，渊深难极，六天阴境，博厚无垠。上列五岳之神真，下有万灵之冶职，以至洞天福地，仙域名山，开校量罪福之司，分主录生灵之府。况以奉修斋直，理合关盟。恭就灵坛，上干冲鉴。伏愿天辉下映，神驭遐临，勒此斋功，录兹丹祷。臣与斋主，无任祈恩，望圣激切之至。稽首再拜，谨当奉请。
　　请圣。
　　初献茶酒。
　　重称法位。
　　具位臣某，与合坛官众等，谨重诚，上启无极大道，太上高尊，日月星真，十方上圣，上司主宰，地府冥官，九上高皇神仙，治职醮筵列位，一切威灵。臣等禀炁凡愚，叨因宿运。得遇真法，与善因缘。值灵宝开光，赤书宣化，许以庸秽，恭奉正真。佐国为时，立功行教。今为黄线斋主某，修建黄箓大斋。上资邦国，普济存亡，请福祈恩，消殃谢罪。斋终五日，礼毕九朝，解席散坛，功成事讫。谨赍龙简，恭就灵坛，辄露精衷，仰祈灵鉴。敢陈亚献，以荐克诚。臣与斋主，无任祈恩，激切之至，稽首再拜。
　　亚献
　　具位臣某，谨重诚，上启三境高真，十方上圣，地司主宰，九土高皇，醮筵列位，一切真灵。臣等恭就灵坛，奉修醮礼，为黄录斋主某。修斋事毕，投简告盟。伏愿纪善缘功，除愆宥过。为斋主解消灾咎，蠲免冤雠。乞削地简，除其罪书。愿度愿生，保济形身。九老仙都，玉历记名。九祖父母，胞元种亲，先亡后逝，咸享福缘，出离九幽之下，八门之乡，殃注消释，冢宅清宁，恶根断绝，上生福堂。臣等学业圆就，功行盛明，生死同福，永保无倾。帝王受福，天下和平。乞如所愿，谨以告盟。臣与斋主，无任惶惧之至，稽首再拜。
　　终献
　　宣简告文
　　封简，以龙、璧、纽，丝缠於简袋，入匣，香熏。叩齿九通，念天地开张咒。以简投土，埋之坛中。取月建上，开坎埋简。
　　投龙颂
　　斋功已成就，符命告灵坛。玉璧书诚悃，金龙信驿传。虔心仰中府，归命拱黄圆。生死皆快乐，会当礼天颜。
　　再入科
　　具位臣某，谨重诚，上启高真上圣，九地神仙，土府职司，山岳主宰，醮筵列位，一切威灵。臣等告简礼终，投龙事毕。仰蒙成就，曲荷鉴观。万真已举於瑶空，众圣各还於中界，将吏复位，里域回班，恩被有情，泽覃无外。臣与斋主，无任依恋，怀恩之至，谨当奉送。
　　送神颂。
　　复炉。
　　学仙颂，焚燎，回向。
