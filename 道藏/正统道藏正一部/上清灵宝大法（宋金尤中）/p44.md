<!-- { "loadSidebar": true } -->
　　启玄师
　　臣某言，臣今月某日，为某人修建某斋为某事，以今肃启建坛者。
　　臣闻龙汉开图，包万天之祖炁。赤明启运，列三洞之明科。既宏济度之端，遂有斋修之格。辄遵师训，仰叩天阍。臣不揆么微，滥司教典。舒坛阐事，庸罄竭於斋盟。列款誊词，以敷陈於哀愫。况奉精虔之恳，恭据朝奏之仪。傥非仰赖於
　　师慈，岂获上通於
　　帝阙。恭惟
　　玄中教主大法师静老天尊，
　　道均天地，
　　化并阴阳。陶镕万象，而自不以为功。训育三才，而物皆被其泽。俯察告斋之至愿，不违立教之初心。接引愚迷，矜怜迫功。冀章词之上达，保斋直以无魔。俾兹一念之忱，上彻九重之听。谨奉
　　笺陈启
　　以闻。臣某叩头，惶惧死罪，谨言。
　　年岁次　月　日具法职臣姓某上笺。
　　启五帝
　　臣某言，臣今月某日，为某人修建某斋为某事，以今宿启建坛者。
　　臣闻混茫资始，分
　　三炁以凝真。浩荡裁形，列
　　五方而作镇。典功过之录籍，司惩劝之权纲。将赖帡幪，敢据情恳。伏念臣生身尘浊，受性昏庸，偶藉夙缘，获依冲荫。既奉正真之教，敢宏济度之科。肃坛禅以朝修，列词章而关启。非仰干於鉴录，岂能遂於感通。恭惟
　　中央黄帝天君，
　　北方黑帝天君，
　　西方白帝天君，
　　南方赤帝天君，
　　东方青帝天君。
　　毓妙劫初，融神化始。佐乾坤而拱极，秉造化以司方。恩浃万生，利覃群品。专体精诚之祷，俾成斋直之功。悃诚上彻於九霄，惠泽遐沾於六合。百灵效职，十地开光。谨奉笺启以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　启三官
　　臣某言，臣今月某日，为某人修建某斋为某事，以今宿启建坛者。臣闻至仁阐教，垂济度之明科。
　　大道宣慈，列斋修之教典。人天同福，幽显均休。辄录凡悰，上陈渊鉴。伏念臣蠢愚浊质，琐陋庸资，夙际善因，获陶真化。愧才能之谠薄，念识见之昏蒙。行道建斋，乃谬当於首职。济生度死，虑难格於高穹。匪赖成全，曷能就事。恭惟
　　下元水官帝君，
　　中元地官帝君，
　　上元天官帝君。
　　斡旋万化，掌握三灵。群生悉隶於统临，众善咸归於校录。况属斋盟之始，敢干考察之司所冀。誊启
　　九清，关闻
　　三界，赦愆宥过，俾斋直以无魔，炼魄陶魂，庶幽沉之获度。曲停仙仗，俯察斋功。谨奉笺陈启以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　启天师
　　臣某言，臣今月某日，为某人修建某斋为某事，以今宿启建坛者。
　　臣闻运偶真期，播灵风而育物。
　　天开神化，宏至道以垂文。昭示典彝，作成今古。爰徼慈佑，庸启清场。仗念臣宿藉善因，早濡惠泽。愧功能之未立，念济拔之当勤。况承虔切之辞，敢伸关告。恭按典章之格，用竭修崇。
　　实藉提携，庶期感彻。恭惟
　　三天扶教辅元大法师正一静度显佑真君，禀资道粹，分炁魁灵。功拯世於万方，职侍宸於三境。陶镕末学，接引将来益恢。立教之恩，俯录告斋之悃。伏愿誊词天阙，颁命地司，降法箓三洞之官君，勑经科十方之将吏，禀符受令，启道开关。俾斋直之圆成，庶幽显之昭泰。谨奉笺陈启，以
　　闻。臣某叩头，惶惧死罪，谨言。
　　年岁　次　月日具法职臣姓某上笺。
　　启三师
　　臣某言，臣今月某日，为某人修建某斋为某事，以今宿启建坛者。
　　臣闻运肇重玄，列万途而布化。祥开三洞，总众妙以流辉。昭示典彝，恢张矩范。僭孚愚愫，仰冒
　　灵司。伏念臣拯幽护明，功莫先於斋福。誊词列款，事实隶於
　　师垣。况奉坚诚，式稽旧典。欲期感格，须仗恩矜。恭惟
　　灵宝度师君，
　　灵宝籍师君，
　　灵宝经师君，
　　立教初元，
　　垂科永劫。惟
　　经籍度之累洽，传
　　道法箓之群书。曲轸深仁，俯怜后学。伏愿特迂真驭，俯驻皇坛。俾斋直之就成，庶词章之上御。谨奉笺陈启，以
　　闻。臣某叩头，惶惧死罪，谨言。
　　年岁　次　月日具法职臣姓某上笺。
　　启监斋
　　臣某言，臣今月某日，为某人修建某斋为某事，以今宿启建坛者。
　　臣闻道启冲科，遂列斋修之格。
　　教敷真荫，乃分典领之司。事仰隶於玄曹，诚用据於凡悃。尚祈渊鉴，俯录斋盟。伏念臣幻网结坯，庸昏受质。本无达识，冒玷玄班。既承斋主之倾衷，恭励法流而孚告。祈显幽之共济，庶遐迩以沾休。匪仗
　　鉴观，岂容成就。恭惟
　　灵宝监斋大法师真君，炼真累劫，宏化万方。恩普浃於迷途，泽广周於后学。略停仙仗，千灵翊卫於玄坛。少振典仪，三炁充盈於法界。谨奉笺陈启，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢六幕散坛六笺
　　谢玄师
　　臣某言，臣今月某日，昨为某人崇建某斋，已遂圆成者。
　　臣闻天覆万有，尘愚俱赖於陶成。教出九清，幽显悉蒙於开度。遂令末学，获毕斋修，敢罄凡悰，荐干冲听。伏念臣建坛行道，须仰藉於教科。思神念真，实难全於典格。臣等微行浅陋，进止乖疏，性愚识昏，词章亵渎。幸关行之既毕，念违戾之诚多，拊己自渐，扪心有慊。恭惟
　　玄中教主大法师，功超十极，位列三天。纲纪阴阳，恩普沾於六合。扶持造化。教广被於万方。遂令草芥之微，窃冒
　　师尊之庇。伏愿大垂矜悯，曲赐慈怜。原贷深愆，削五帝四司之籍。鉴昭凡悃，超三途九狱之魂。泽被无穷，恩沾有识。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢五帝
　　臣某言，臣今月。某日，为某人祟建某斋，已遂圆成者。臣闻元梵萌辉，灵机运化。惟度人之无量，故拯世之有经。幸依典录之恩，获毕斋修之礼。敢殚下悃，荐续灵威。伏念臣禀质卑，微赋资愚，钝身滥膺於符箓，学未达於典章。列款盟心，难抑来诚之切。誊词展敬，遂全法席之终。惭无善之可书，徒积愆之是惧。非祈悯济，难冀原容。恭惟
　　中央黄帝君，
　　北方黑帝君，
　　西方白帝君，
　　南方赤帝君，
　　东方青帝君。与道分真，随天肇粹。校万灵之升黜，运五炁之循环。尘凡悉在於矜包，幽显咸依於覆育。愿勒修斋之渺福，曲宽戾格之探辜。苦爽迁神，昭六天而清泰。含生遂性，宁万类以安平。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢三官
　　臣某言，臣今月某日，为某人祟建某斋，已遂圆成者。臣闻瑶坛崇启，既沾鉴应之恩。玉节旋回，敢罄祷祈之悃。奉彝章而荐愬，仰灵眷之再孚。伏念臣季世凡资，尘劳末学。一念无统，莫知修进之阶。百过未消，岂炼斋修之典。徒按仪而就事，虑违式以成愆。深知谴罚以难逃，敢露忱诚而自讼。恭惟
　　下元水官帝君，
　　中元地官帝君，
　　上元天官帝君，尊临九府，摄制三元。神人悉隶於校量，幽显咸资於陶铸。悯兹蠢昧，赐以宽容。赦失格之深辜，宥同斋之众过。
　　恩覃三界，愿纪勒於斋功。
　　泽被十方，普超升於滞爽。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢天师
　　臣某言，臣今月某日，为某人崇建某斋，已遂圆成者。
　　臣闻元纲启蕴，开济幽度世之科。真教垂文，列阐事修斋之品。遂令末学，获毕善功。伏念臣体未洞真，才非格物。诵经行道，辄祇事於彝章。犯禁失仪，实有亏於成典。惟藉
　　师尊之宥。庶宽凡陋之辜。恭惟
　　三天扶教辅元大法师正一静应显佑真君，天目诞灵，云台炼秀。感玉局再临之驾，传琅函千轴之书。愿悯凡才，益恢洪誓。扶持隐显，曲行纪善。以颁恩原宥愆非，兔俾因斋而获罪。暨诸有识。同证无为。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢三师
　　臣某言，臣今月某日，为某人崇建某斋，已遂圆成者。臣闻妙本无言，随机而设教。元枢着式，应物以宣慈爰。因典则之恢宏，俾迪斋修之成就。不惭累渎，再贡诚祈。伏念臣猥以凡微，叨承化育。自顾谬庸之品，僭班济度之司。建坛席而行香诵经，奉章词而济幽度显。幸关宣之毕事，愧终始之违科。非仗
　　师恩，岂逃冥谴。恭惟
　　灵宝度师君，
　　灵宝籍师君，
　　灵宝经师君。
　　翊天典教，
　　宏道传真。振清化而不穷，播神休而罔极。曲矜末学，削罪籍而宥愆非。俯录斋忱，纪善功而昭惠泽。十方均庆，九夜蒙休。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
　　谢监斋
　　臣某言，臣今月某日，为某人崇建某斋，已遂圆成者。臣闻立仪阐事，爰遵斋直之规。奉教行科，实籍鉴观之泽。敢终愚悃，荐冒灵慈，伏念臣素乏青才，幸沾玄荫。典章莫练，滥居济度之班。存念未真，谬列关誊之职。虽勉强以事竟，惊违戾之愆深。辄赖矜容，亟伸悔谢。恭惟
　　灵宝监斋大法师真君，主权科范，典录教纲。已蒙成就於善功，尚冀原除於重谴。伏愿誊词九极，关告诸司。勒斋福以无穷，涣真休而普浃。合坛法众，咸消纪过之编。率土含灵。尽迪有生之乐。谨奉笺称谢，以
　　闻。臣某叩头，惶惧死罪，谨言。
　　年岁次　月　日具法职臣姓某上笺。
