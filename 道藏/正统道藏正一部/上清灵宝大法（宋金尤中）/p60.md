<!-- { "loadSidebar": true } -->
　　向来然灯破狱，无限良因。伏为九幽地狱，无量罪魂，以至十类四生，三途五道，九州分野，苦爽沉灵，无量无边，含情抱识，有主无主，若冤若亲。堕此狱中，受诸罪报。或先身作衅，此世为愆，或三业六情，或宿缠往对。当生之日，不悟善缘，自作自为，违天负地。命过之后，幽系地司，五苦互煎，众恶备受，诸罪未尽，难获托生，展转三途，输回六趣，动经亿劫，出离无由，一失人身，永垂贤路。自非大道迁拔，至圣垂慈，长夜沉沉，何由超脱。因今然灯忏谢，咸睹光明。集此善因，奉为斋宫，荐拔亡过某。一性昭融，万罪消灭，乘兹善果，托化更生。为此因缘，志心称念十方救苦天尊，不可思议功德。
　　高功望阙谢恩
　　高功存念行持法，於道众未宣科，先密启上真，具陈斋悃。次执策杖，用破狱符九道，半幅薄纸书之，不用诰文。每同中篇真文一幅，共卷法师袖中，执杖，化身为救苦天尊，步罡一座。出罡，向东方地狱，烧符文一道。存青黄白三色之炁，随灰散布，光芒照彻，下入地中万丈，下见此方地狱等处，不计数目。千曹万局，考对之司，悉皆望阙，领受符命。毁锁开张，尽放罪魂，随光来诣道场。焚符，念本方梵唱咒，想成。再烧酆都山形一本，吹散其灰随炁，以杖拨开狱灯，见上极高天，下穷厚地，内外洞明，地狱空闲，九狱皆同。都毕，法师回身望阙，上香谢恩而退。破狱符见别品中。
　　九清梵唱破狱咒
　　东方
　　九炁青华，光曜风雷。玉宝慈尊，摧戈毁戟。扶晨通照，魂升太微。神识受度，福享无期。
　　南方
　　三炁丹华，光彻火翳，万福慈尊，蠲灾火池。化成青圃，甘凉莹肌。苦魂受恩，逍遥无为。
　　西方
　　七炁素华，照耀金刚。太妙慈尊，摧锋灭铓。刀化骞林，剑变栢桑。魂魄升度，与日同光。
　　北方
　　五炁苍华，光彻溟泠。玉晨慈尊，冰雪池温。温生寒廓，毒汁消清。魂获妙乐，飞升香林。
　　东北方
　　梵炁晨华，彻照镬汤。度仙上圣，威感无方。沸涌停息，以化甘浆。亡魂生形，俓升天堂。
　　东南方
　　生炁之华，下照东南。铜柱破裂，火焰息闲。好生度命，普济无间。苦爽解脱，升度玉坛。
　　西南方
　　黄华月辉，透降坤维。除释锋铓，屠割摧威。虚皇慈尊，保度沉黎。罪魂澄苏，刀剑悉摧。
　　西北方
　　天元景色，祥华敷光。无量慈尊，涂毒消亡。火车摧毂，皆化青莲。焦骨烂肢，再生清凉。
　　上方
　　玉光金真，流精降晖。火坑天牢，悉变死灰。玉虚玄尊，普度无为。魂升天堂，受福巍巍。
　　中央
　　三晨玄景，洞照普掠。真皇慈尊，除落考掠。金锤铁杖酸，罪魂快铄。
　　破狱罡式
　　九狱灯图
　　谨遵师传，上稽旧格，破狱行用，悉着于编。关灯之文，出广成先生《黄箓斋科》。其式只如礼灯之法，亦不讽经。古本上称九幽灯而已。后世九卮灯，则每方讽《生神章》，其文亦少异。今用於狱坛，仍令斋官礼灯，而道众宣演如法，以助高功行用。如礼东方灯，高功则至东方，行持破狱，所以讽中篇，旋绕以应高功存念也。道众方宣文，礼第二方灯，旋咏如初。九狱皆然。庶使高功神炁安平，与祝灯之辞语意相合，免致紊乱存想。如近世九狱灯文，乃关灯之中，每方举偈子一首，言辞不能典雅，且与破狱事体全不相合，所以汨溷高功之耳，又无益於事也。若九幽神灯然於道场诸处，则关祝之科自从世法。但破狱之义，本为普度而设。斋修之建，虽随斋主之力。凡有三朝启坛、散坛，奉行斋法，并合随宜，备置斛食，广及三途，悉行度化。然后请符颁命，破狱行持，庶其有理。今斋词之中，上不祝君主而及寰区，下不度九祖而及五道，用心窄隘，专意於所荐三位亡魂。如此则上帝不应为一人，而设特降符章，悉开九狱，必无此理也。地狱未必可尽，孤魂未皆可度，而我之立意，无一毫及物之心，岂太上垂科之本意也。施食普度，不拘多寡，随力轻重，以恢善意，则破狱故事，始可举行。专荐而无一语及众生者，止可然灯宣读，足矣。破狱之科，不必用也。识者以为然否。今之求用於斋主者，不敢喘息此说。吾当自行之可也。
　　上清灵宝大法卷之三十五竟
　　上清灵宝大法卷之三十六
　　洞玄灵宝法师南曹执法典者权童初府右翊治金允中编
　　神虎摄召品
　　《灵宝太赤金科》曰：青阳之君生炁之府，有东斗主算君。丹灵之君养光之府，有西斗记名君。元炁之君赤炎之府，有南斗上生君。太渊之君郁绝之府，有北斗落死君。中和之君北魁玄范府，有中斗大魁总监众灵君。自禀受太微一炁，司命定算注录勒籍。大日寿，小曰算。一算三日，一百二十算为一寿，一十二寿为一纪。大功大德则以增寿，小善小行则以增算，大恶大罪则为夺寿，小恶小非则为增算。增延夺减算寿，各有九等，并皆东斗君主之，属阳明宫贪狼星君总之，司马命章敬诺恭顺之。后男女分形之始，标名雕字，善恶功过，皆西斗君记之，属中元宫巨门星君主之。分神降炁，圣母卫房，化生分定，贵贱贫富，化外中土，生於所地，皆南斗君主之，属阴精宫禄存星君总之。平生功过，一切罪业，年龄夭促，直至禄尽命终，魂归大夜，皆北斗落死君主之，属北极官文曲星君总之。自生而始，记名主算，上生落死，莫不总监於中斗大魁府也。主定十方世界，四生六道，魂魄神识，府有七元神虎，太一夫人，主其职焉。下有七玉女，掌管簿籍，司其死生，总领魂魄也。
　　第一提魂摄魄倒生玄司玉女，蒋□□。
　　第二主风癞颠痫蛊痢瘴疟，死魂玉女，张□。
　　第三主劳瘵瘫痪死魂玉女，赵□。
　　第四主瘟疫时行死魂玉女，李□。
　　第五主惊吊刀刑自缢赴水投火自残死魂玉女，徐□。
　　第六主毒药厌魅刀兵劫掠王法禽兽所害死魂玉女，卜□。
　　第七主百病身亡死魂玉女，应□。
　　右七玉女，主定疾病横死，亡人魂魄，名字姓氏，别有玄司神虎大圣，收留魂魄。放留生死，皆主其职。
　　雄左玉曹主魂玄伯何□。
　　雌右武鸾主魄主吏乔□。
　　右二大圣各有摄魄摄魂吏一万二千人。主者之首，有追魂使者三人，赍持北魁玄命太一玉札，追取十方三界九地，一切重阴病横死魄，诸狱囚苦，亿曾万祖，先亡后化，一切魂魄，立侍大圣部下。
　　上部追魂使者侯□中。
　　中部追魂使者魏□下。
　　下部追魂使者张□上。
　　昔西山真人刘根，遇太一玉女，受传三使者。功成，遗龙虎山壁鲁洞中，于今存焉。自正一天师三天外馆，受玄元金阙之旨，录於部下，再铭洞中。
　　铭曰篆文四十二字
　　青纸丹书，焚，神虎司亡魂见形。
　　正文铭曰
　　天一北祚神虎书，太一紫文宝章符。
　　北魁玄范在龙虎，得者当寻西壁鲁。
　　提魂摄魄乃玄司，生死去留职付汝。
　　日星之光，照耀八方。铁迹金晃，宝光台章。威光烁，洞朗三天。坎水离火，荡阴易阳。魂魄返婴，神炁贯常。八门通幽，勿遇死伤。魂灵召到，不得隐藏。
　　铁迹台光之章
　　右章乃鬼神之秘宝，得之生形为天仙。神魂随光，赴坛开阴离业。欲召无间魂魄，以青素丹书，七寸方，同茯神、灰苓各二十四铢，水一升，煎数沸，安八门召魂坛中，举召魂旛，歌斗章而召之。
　　八门召魂坛
　　斗章
　　阴阳推运兮，劫数更迁。生死周流兮，孰愚孰贤。轮转无穷兮，上玄造化。未出三界兮，拘於神变。□□东斗兮，□□西转。□□南辰兮，□□北面，阴灵阴灵兮，茫茫没没。阳魂阳魂兮，碌碌幽幽。天地明兮，万鬼潜。天地晦兮，万鬼爽。阴阳运兮，鬼神享。太一召兮，何迟迟。先至后至兮，律有赏感。此彷徨兮，赴我旛。赐汝灵书归上清。
　　右手持召魂旛，左手招天皇印，望东北方，歌斗章。举旛召魂，不以遍数。良久，旛重垂地，其魂来矣。魂灵见台光之章，争入其坛饮哺。师即以柳枝洒净，为度魂识沾。此章津解脱苦恼，生形化肌，灵识变通，灼然语质分明。
　　召魂旛面符
　　大魁总监符
　　右旛以日绅，中央分为二旛，各幅截一尺五寸为盖，二尺为身，三尺五寸作手足，造旛二首。面书前太一返形符，朱书，下书亡人姓氏。背书大魁总监符，下书三魂七魄名。
　　上部使者符，中部符。
　　中部侯使者，紫绣衣，红抹额，背绢上画。
　　（缺符）
　　中部使者符，下部符。
　　下部魏使者，红绣衣，黄抹额，绯绢上画。
　　（缺府）
　　下部使者符，上部符。
　　上部张使者，绿绣衣，红抹额，青绢上画。
　　（缺符）
　　右三部追魂使者符，以青缯、红缯、黄缯各九寸，上以五彩绘画使者形容，下书真形符，并朱书姓氏，同混元玉札及关引，烈火一处焚之。此使者持符，上入九清，下入九垒，以至十方三界，罗酆北都，九幽诸狱，洞府仙宫，开关通道，追取亡魂，俓赴法会，无所不达。临遣步入斗，咒曰：
　　太一紫元君，天一北祚勑。神虎戟飞运，招摇一统随。玉札所至处，十方精光都一吸。右咒毕，七次噀水一口，以扇扇灰往十方，祝白使者某人，速赴生方死路，追取某人魂魄，速赴法会，领受灵宝升度功德。
　　北斗太一玄冥神虎玉札式
　　又一式，於星前具斋意至生方，臣据词难抑，除已依式宜行。今则斋坛肃备，摄召有期，合荐众魂，理宜追取，所有玉札须至告下者，却於星下不书亡人名字年月，随亡人所属星下，书姓名年月日时死生，度无间之众，可只书某等。
　　天一北祚符命，太一紫元神文，玄冥混元玉札，告下三界十方，天曹地府，山川河岳，泉曲冥关，北都罗酆，六洞十宫，三元九府，百二十曹，郁绝之乡，幽阴之境，诸大地狱，九州分野，城隍社令，里域丘墟，黄泉蒿里，十二河源，主宰魂魄，应干合属去处。追取上件亡过某等魂魄精神，俓离所部，速到灵宝玄坛，朝谒上帝，领受殊恩。神虎奉行，万神敬听。
　　大岁　年　月　朔　日　时告下。
　　具法师衔位臣姓某告行。
　　右札朱书白素玉札文姓氏，封皮并黑书。
　　内封皮
　　神虎玉札追取亡某魂魄具位臣姓某谨封
　　方函
　　神虎混元玉札告下
　　具位臣姓某谨重封
　　十方三界生死之方
　　七玉女符
　　右七玉女真符，乃北魁玄范府追摄玉女贵贱生死簿书，乃蒋仁贵为首领也，其余一同。
　　阳耀坛使者胡□□
　　缯袍。绿靴，牟黄巾，玉杖。
　　阳耀通关坛
　　黄纸朱书於狱心。
