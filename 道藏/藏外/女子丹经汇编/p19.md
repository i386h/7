<!-- { "loadSidebar": true } -->
　　万劫真修，千秋绝业，嗣音莫遇，孰辩焦桐。剖玉谁能，焉知荆石。兔狐乳马，异类相求。燕雀巢凤，小德自妄。以斯种种，希学长生，担肩大道，何殊负山。生死未明，丹旨奚识。不堕旁门，宁甘休息。举世学人，大都如此。睇观海宇，良可悲悼！矧乎女子，未悟玄微。深坐闺中，徒延美景，纵有志趣，何从得师。悯尔柔姿，用开捷径，法取真实，义无支离。即一身中，穷源溯本，女丹甚简，坤道甚易。晓日东升，光痕逗露，运汞配铅，神气俱住。积气本生气之乡，存神为炼神之路。必先绝欲忘情，然后入室打坐，炼己同乎男修。调息绵绵勿助，一阳动处，行子午卯酉之功；百脉通时，定乾兑坎离之位。玄牝立而鼎发黄芽，橐龠开而天垂甘露。元精凝汞土【上】泥丸，神火运行烧玉峰，谨审信潮将至候，逆转黄河水自通。金精化液，朱汞流光，守灵丹于元室，养真气于黄房，七七固丹基，百日赤龙降，炼形即炼气，此是大丹方。
　　玉斗章第十六
　　天有七政，秉璇玑之权；人有七窍，妙形神之用。脉络通乎躔度，星辰会于玄窍，解悟玉斗枢衡，立跻天真位号。用施普度津梁，导尔直入仙乡。凡诸妇女，虔洁心香，每于静夜，子转一阳。凝神端坐，定息垂光，叩齿聚精，默诵灵章。注神元海，直过肾堂，由夹脊关，上朝玉皇。星精运印，天日焜煌。上接北斗，紫气眉扬。存想真形，照我黄房。丹元灵府，光华含吐。青赤白黄，木火金土，肾水玄精，成色有五。直与斗光，交映为伍。共入丹元，蕴诸精海，化真人形，迸出天顶。历北极宫，志诚朝礼，周遍斗城，还归本体。收敛金光，育精洗髓，五气朝元，功无踰此，勤而行之，三年遐举。是为玉斗秘密之章，最上一乘之旨，智者真修，有缘得与。
　　实证章第十七
　　修道修仙，希圣希贤，总无男女分别，惟在心志专虔。至诚无息则久，神而明之在人。苟能躬行实践。自得智慧圆通。欲闻大道，须解真修，修不能真，证何由实？须知实证，不事枝叶，穷理尽性，以至于命。跳出凡笼，臻于圣域。世俗修行，尽属循名，以循名故，遂无实际。殁身不悟，深可悲叹，虽曰三教皆有实证，然其果位未必尽同，初终体用，偏而不全，执其一端，鲜克有济，尔等须知，女子修行，工分九级，级分三步，三九累积，二十七层，性命双修，斯为大乘，明体达用，彻始彻终，阳神普化，光满虚空，空不着空，何空非实，内蕴玄机，阴阳消息，湛寂圆明，了然真际，愿尔群伦，究心斯义，核实用功，毋循名誉，太上忘情，泯绝思虑，实证非虚，志向上去。
　　发心章第十八
　　太虚冥漠，法愿宏深，苦海无边，回心即岸。现在未来一切善信，秉此心香，同诚矢愿，发真信心，无起疑惑，发精进心，无起怠情，发决断心，无起牵缠，发谦下心，无起骄慢，发向上心，无起凡情，发清净心，无起欲念，发慈悲心，无起杀害。发智慧心，无起贪嗔，发圆通心，无起执着，愿诸恶莫作，愿众善奉行。
　　女功正法
　　道学小丛书编辑大意
　　一、道学之由来，出于周秦以前之道家，道家之说，发源于黄帝，集成于老聃。流而为庄列，变而为韩非、龟谷，衍而为鹖冠淮南，中国道家历史，远在印度佛教产生之前二千余年，故道家资格最深，为世界任何宗教哲学所不及。
　　二、道教别泒，一变而为儒家，儒家分支，再变而为宋明理学，故道学范围较理学为宽广。
　　三、道家中修养一泒，即后世神仙家所宗，黄帝且战且学仙，老子更标着长生久视之道，故道学二字，又包括仙学在内。
　　四、编者早有仙道丛书之辑，内容博大精深，现已陆续用木版刊行，但颇需时日，今特体学者先睹为快之心，遂编者仅量流通之愿，复奋勉从事，编辑道学小丛书，取材务精，出版务速，法重实用，废弃空谈，页数不多，法门无尽。
　　五、本书编辑宗旨，乃提倡中国固有之道学，绝对破除迷信，凡稍涉迷信文字，概不收录。
　　女功正法陈序
　　此书原名《金华直指女功正法》，题为青霞灵阳道人撰述。俾传于世，为女修专书之一。盖世有出家及好道之妇女，将得此而参验其清修也。惟因历时最久，被一般盲修瞎炼之徒，多所窜乱，如总说一篇，虽有千二百字之多，皆杂辏成章，腐词滥调，故不重录，又有道教、儒教、释教、邪教四篇，既无关女丹之事，且所论三教大旨与其历史，颇多挂漏，而邪教一篇文字尤不雅训，故皆删去，从第一起，至第六节，皆言女丹功法，虽是勉强造作，非法于自然，但其法由来已久，学者不可不知，第七节嫌太简，第八节第九节，论及阳神，掺入许多外教名辞，颇异于仙家专门术语，今依杨一羽成丰八年刻本改正，庶免鱼目之混珠也。第十节，无关重要。第十一节，仅是作者之理想，皆不足论，附录二则，聊供参考而已，原本卷后尚有七言绝句十六首，名为女功正法捷诀，其运用皆与以前各节相同，不过重说一遍耳，故从省略。
　　读者须知
　　神仙之学，有四大原则，第一务实不务虚，第二论事不论理，第三贵逆不贵顺，第四重诀不重文，凡审定丹经道籍，皆本此原则以求，庶免迷惑，今观此书，所言者事，非理也，所行者逆也，非顺也，所传者诀也，非文也，对于第二三四各项原则皆合，惟原被后人妄想改窜，所称嘛呢哆罗，义理混淆，而全部女修工法，尽弄得非鹿非马，未免与仙道宗旨相违，与第一项实则不合，故将书中显然掺入处概行删削，去其伪邪所以存其真，世间智士，当有同情也。
　　中华民国二十四年六月（黄帝纪元四千六百三十二年）皖江陈樱宁识于沪上
　　女功正法
　　原着灵阳道人
　　删订者陈樱宁
　　总论
　　男儿二八精通，精盈则泄，女子二七经行，经满则溢，人欲无泄无溢，必须知风知火，火即元神，风即真息，神息相依，由观而得，法从目中玄窍视入气穴之内，炁裹神凝，都由意摄，天然风火，交无运休，易精易气，易气益神，神圆形化，身外有身，
　　诀云，但能神息常相顾，换尽形骸玉液流。只因久视长生窟，炼出阳神现顶门，要知万物生皆死，须悟元神死复生。能以心神居气内，婴儿安养定功成，人能本此修为，何患内丹无就。
　　法以冲任督脉，运在外中内关，惟是女修略异，功始上关乳溪，继在中关脐内，终归下关子宫，复将中下化为一穴，男子炼精，名曰太阳炼气，女子炼血，名曰太阴炼形。
　　火风之秘，候宜文武，武在中间，文用始终，周天运行，不离观止，一日之内，十二时中，意之所到，皆可为也。先天之气，后天之气，能得之者，日常是【似】醉。
　　世俗女子，习染太深，贪食荤腥，易生欲念，见人婚嫁，中怀自怨，春感秋伤，致生怯病，食多生冷，更增经滞，复遭诱惑，身名俱败，报恨终天，人当鉴此，莫造孽缘，忍者自安，悔者自乐，意似捧盈，心如止水，时效金人，缄口藏舌，动静云为，保贞全节，打破情关，跳出欲海，身中天癸，养命之源，急求功法，炼化成真，功积人间，神归天上，汝等修士，各自勉旃
　　第一节、识基洁心
　　若要识基，先须洁心，一尘不染，万象勿迷，心空欲净，自然定静，如镜之明，如水之澄，心既洁矣，即求识基，女原坤体，阴背阳腹，乳房外窍，乳溪内穴，第六重楼，六分半处，与十重楼外阙相对，坐先跨鹤，腿膝交叠，紧闭下关（泉扉），得固元气，运动上关，（乳溪）下免泄漏，中关脐内，一寸三分。
　　欲无五漏，须守三关，耳常内听，目常内视，口闭不言，气纳乳溪，神凝金室，性定觉海，意注丹宫。归一惟观，金母观心，老子观窍，二六时中，观其未发，七情无有，五蕴原空，心常自在，活泼泼地，若吾吕师，道源玉清，凝神气穴，注下丹田，意由目中，引入气穴，先天气来，后天气入，刻刻存之。
　　女以乳溪为上丹穴，脐后肾前，即为中关，牝户下关，子宫大鼎，亦由目中引入乳溪，脐内子宫，一脉相通，先天种子，命之本源。
　　男子元精，至阳之气，女子真血，至阴之精，生身之宝，万化之根，男藏命门，女藏牝户，即子宫中，欲动难留，心静可保，然须风火，炼化常存。
　　第二节、修经起用
　　女子二七，经行血亏，虽是月月信水再生，实是月月皆有耗伤，有志修经，炼之化之，年老已绝，先使之来，莫食生冷，方免血淤。（陈樱宁按，习惯相传如此，但不必拘泥）盖因经水乃命之根基，起炼之法，意似有为，易益血气，不复再伤，有乃无之始，无乃有之终，有处着力，后天气通，无处用意，先天气盈，目随意至，神息相依，易血益气，炼气养神，从中关起，意似着力，往上直提，三十六次，提到上关，左右各旋三十六次，再到乳房，左右各旋三十六次，天谷不热，气未上升，地泉不热，气未下降，意领目注，上中二关，两手交叉脐下泉上，意似着力，往上直提三十六次，提到乳溪，再到乳房外窍之内，左右各旋三十六次。
　　第三节、断龙工法
　　断龙秘法，工兼有为，子午二时，坐如跨鹤，口齿七二通肺俞穴，意用后天，鼻息自然，三十六次，周身脉通。
　　（樱宁按，此段文句太简略，恐人难明，今特加以解释，所谓「叩齿七二」者，就是叩齿七十二下，所谓「三十六次」者，就是鼻息三十六次，一呼一吸，名为一息，三十六息中，若依呼吸计算，则呼三十六次，吸亦三十六次，共计七十二次，与叩齿之数相同，盖每一呼叩齿一次，每一吸又叩齿一次，所谓【以】鼻息三十六次，叩齿则有七十二次。）脚跟紧抵泉扉，两手交叉脐下，意似着力，往上直提三十六次，提至上关，意用目旋各三十六，再至中关，意用目旋各三十六次，手向天托，缓三十六，紧三十六，尾闾忽动，两手叉腰，紧咬牙关，两肩直耸，夹脊双关，肺俞皆动，意将头背往上直耸，上之玉枕，通至泥丸，再将下唇紧包上唇，意将真炁上送泥丸，下近鼻窍。
　　舌搭天桥，甘露自来，用鼻一缩，津随意咽，送至脐下，手安牝上，意似着力，直至子宫，三十六次，甘露入鼎，热气盘旋，脚跟紧抵，身心俱定，子宫安静。魏元君曰，宝归北海，安静妥妥。
　　第四节、炼乳还童
　　乳房上通心肺，下澈气海，若要炼乳如童女形，工在断龙法内，加送甘露，直至绛宫，意注两乳，左右各旋三十六次，唇门上下，牙齿咬住，鼻孔关闭，用内呼吸，
