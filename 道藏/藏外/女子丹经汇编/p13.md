<!-- { "loadSidebar": true } -->
　　玄静散人，姓周氏，宁海东牟王处一之母也。处一生于金熙宋皇统二年，孕时夜梦红霞绕身，惊寐而化。幼多颖悟，一日游山中遇老人坐大石，谓之曰：“子异日扬名帝阙，为道教宗主。”遂摩顶而去。尝作颂自歌曰：“争甚名？夺甚利？不如闻早修心地，自家修证自前程，自家不作为群类。”大定八年遇重阳祖师于全真庵，请为弟子，奉母同修，各受大道，家贫力薄，苦志修持。后处一应名赴阙，奏封有云：“镜明犹能鉴物，况天地之鉴无幽不烛，何物可逃？所谓天地之鉴，即自己灵明之妙也。”于是大称旨章，宗叹曰：“清明在躬，志气如神，先生之谓也。”明年母寿九秩，表乞侍养一日，母谓处一曰：“我归期已至，”因示“不贪生，不惧死”之语而化，葬毕语门人曰：“群真相约，吾去矣。”焚香沐浴而升。
　　
　　坤诀须从静里求，静中却有动机留，若教空坐存枯想，虎走龙飞丹怎投？
　　
　　一点灵台盘石安，任他荣落态千般，阳光本是摩尼宝，个里收藏结大丹。
　　
　　心似曹溪一片秋，好从子午下功修，鱼龙泼刺波还静，只有长空月影留。
　　
　　轻烟薄雾障空虚，却使灵明无处居，憎爱荣枯皆利刃，子如伤子怎寻子。
　　
　　性命先须月窟参，擒龙【缚】虎莫迟延，阳生之候真阳漏，黍米如何得保全。
　　
　　女丹诗集后篇
　　黔中积善堂述
　　白莲真人
　　男女金丹地不同，阴阳一理实相通，
　　清心寡欲为根本，筑基先要斩赤龙。
　　男女金丹地不同，（男子所观之地，与女子所观之地，初功本不同。）阴阳一理实相通，（男女都要炼成纯阳，其实理一而已。）清心寡欲为根本，筑基先要斩赤龙。（赤龙，月信也。炼去炼来月信不潮，两乳自缩如男子缩龟一般，则丹基始成。）
　　
　　生来本静静中求，一味熏蒸补破舟，
　　血变为气潮绝信，先天一复上瀛州。
　　生来本静静中求，（女子生来其性本静，即于静中炼丹成功较男子更速。）一味熏蒸补破舟，血变为气潮绝信，（女子多血，用法尽变为气，而月信可绝。）先天一复上瀛州。（复其初来之性，即可成仙、成佛。）
　　
　　情窦开时如破瓜，全凭土德长黄芽，
　　朝朝暮暮勤培养，自得长生不老花。
　　情窦开时如破瓜，（天癸水至，如破瓜然。）全凭土德长黄芽，（芽生五土之中，故曰：“黄芽。”）朝朝暮暮勤培养，自得长生不老花。（由黄芽而勤养之，不使戕败，渐渐开花，即能超劫运为长生之本。）
　　
　　香逸灵真佛
　　身中有一白雀观，要学观音把法炼，
　　有朝功成朝王母，大众同饮蟠桃宴。
　　身中有一白雀观，（指乳房也，使红变为白，故以白雀观比之。）要学观音把法炼，（昔观音圣母在白雀寺中炼法，卒成大道。）有朝功成朝王母，大众同饮蟠桃宴。（望人同登彼岸，普渡婆心也。）
　　
　　全真一画佛
　　妇女忙将红尘淡，阿弥陀佛心中念，
　　不离黄姑同坐卧，凡胎自脱仙骨换。
　　妇女忙将红尘淡，阿弥陀佛心中念，（常念四字经，即是拴心之法）不离黄姑同坐卧，（时守真意，功可速成。）凡胎自脱仙骨换。（有如此好处，怎不学习？）
　　
　　无极真人
　　未死学死终不死，逢生杀生永不生，
　　不死不生真人妙，涅盘一证大功成。
　　
　　未死学死终不死，（人虽未死，犹如死人一般。所以终得不死。）逢生杀生永不生，（心有生时即以慧剑杀之，所以终致不生。）不死不生真人妙，涅盘一证大功成。（形不死，心不生，可证涅盘上果，功何大哉！）
　　上「右」真一古母敬注
　　
　　慈悲古母
　　回光返照两乳间，修神注在金锁前，
　　二日半后黄变白，移鼎换炉炼成仙。
　　
　　回光返照两乳间，修神注在金锁前，（眼观两乳之中，神注两肾之下，自然河车运至中田以补破体。）二日半后黄变白，（行经过后计二日半，血变成黄，斯时净心用功。不久变白而赤脉斩，犹是处子体矣。）移鼎换炉炼成仙。（赤龙已斩，行法之地不同，得诀炼之可成。）
　　
　　灵真太化佛
　　慈悲为本心是婆，在家出家养太和，
　　人人都有菩提树，长坐菩提登大罗。
　　
　　慈悲为本心是婆，在家出家养太和，（在家妇女，出家尼僧道姑，俱可修炼。总要以慈悲为本。）人人都有菩提树，长坐菩提登大罗。（能知菩提树在何处，即在菩提树上用功，久之必成菩提矣。）
　　
　　青云真人
　　药在火中炼，火在药中现，
　　有火无药煮空铛，有药无火终消散，
　　火药二物能适宜，金丹一结入阆苑。
　　药在火中炼，（药，炁也。神，火也。即是神驭炁。）火在药中现，（神因炁而愈灵。）有火无药煮空铛，（不可弄火！）有药无火终消散，（不可无火。）火药二物能适宜，金丹一结入阆苑。（神炁相依，焉有不成之理。）
　　
　　光明大慈真人
　　幽闲贞静养性情，妇道克全德匪轻，
　　乳房血海常留意，将形收敛合太阴。
　　
　　幽闲贞静养性情，妇道克全德匪轻，（上句养性，下句培德，即是内外交修功夫。）乳房血海常留意，（下手初功，）将形收敛合太阴。（太阴敛形法，其乳缩如男子。）
　　
　　彩云琉璃仙
　　最好惟有六字经，从前转后住到心，
　　其中暗寓河车法，不知不觉炼成真。
　　
　　最好惟有六字经，（即南无阿弥陀佛，）从前转后住到心，（念佛之法：脐前念南，阳关念无，阴肾念阿，泥丸念弥，咽喉念陀，终将佛字住在心里。又可收心，又可平气。）其中暗寓河车法，（时刻照此法念之，尽将后天阳气车入中田，自能补足先天。）不知不觉炼成真。（此法简易，妇女可念，男子亦可念。总要行之久远其效愈大。）
　　
　　灵全古母
　　怀抱两个如意图，生来即有人人俱，
　　问人果能如意否？果能如意上天都。
　　
　　怀抱两个如意图，（此图所以护心，亦所以通心。）生来即有人人俱，（不分男女，人人皆有。）问人果能如意否？（如意巾，盖有如来果能如意，自有无穷佳境见于胸怀。）果能如意上天都。（不负如意图之名，自得如意图之实，飞升指日可俟。）
　　
　　大慈纯真佛
　　动静不可离这个，离了这个路便错，
　　坤阴变作乾阳体，顶天立地莫柔懦。
　　
　　动静不可离这个，离了这个路便错，（这个，真意也。时时诚意，先天自复。若意念一差，便非正路。）坤阴变作乾阳体，（女性本阴，变为乾阳方能轻身。）顶天立地莫柔懦。（阴性多柔，要有顶天立地志向，庶于道有望。）
　　
　　无极琼真人
　　一入空门万事休，红尘何故挂心头？
　　金沙古佛规模在，静坐参禅曷效尤。
　　一入空门万事休，红尘何故挂心头？（世之尼僧、道姑已入空门矣，心犹不忘夫红尘者，何故？）金沙古佛规模在，静坐参禅曷效尤。（金沙古佛，观音大士也。何不学之以成正觉？此言出家者宜急修。）
　　
　　觉世界佛
　　可怜最是未亡人，矢志冰霜实苦辛，
　　坚贞即是仙佛种，急修急炼出风尘。
　　
　　可怜最是未亡人，（凡夫死者，谓之未亡人。）矢志冰霜实苦辛，（夫死守节，凛如冰霜，不知受了许多辛苦！）坚贞即是仙佛种，急修急炼出风尘。（仙女、女佛，尽是坚贞为本。既为节妇，即仙佛种子矣。还在风尘中何益？此言节妇宜急修。）
　　
　　明净佛
　　王母选取重女真，色即是空见分明，
　　浑沦元气无亏损，得法一炼功便成。
　　
　　王母选取重女真，色即是空见分明，（大有夙根者，见得色即是空，空即是色，修成女真，故王母特优重之。）浑沦元气无亏损，（不必补漏，）得法一炼功便成。（得了先天之法，一炼即成，言甚易也。此言女童宜急修。）
　　
　　慈仁鉴善佛
　　莫谓家事纷难绝，坤维正气修即得，
　　从无入有养神胎，下田不结中田结。
　　
　　莫谓家事纷难绝，坤维正气修即得，（妇女皆有坤维正气，莫因家事纷纭遂耽误一生也。）从无入有养神胎，下田不结中田结。（结于下田者是凡胎，结于中田者是神胎。神胎是自己神炁所凝不因外来，故谓之从无入有，此言在家妇女宜急修。）
　　
　　亿万化劫灵全古母
　　四大名山多女仙，半孝半节半参禅，
　　总以心性为根本，功圆行满驾玉莲。
　　
　　四大名山多女仙，半孝半节半参禅，（有以孝成者，有以节成者，有以参禅成者，途虽异而归则同。）总以心性为根本，功圆行满驾玉莲。（“心性”二字修丹之本，男女都离不得。此首总结女丹经。）
　　上「右」白莲真人部下玉女注
　　
　　西池集
　　西池金母少女太真王夫人着
　　孚佑帝君回春子注
　　金溪傅金诠较订
　　西池集序
　　盖闻乾健统天，坤顺得主。资生之道，含二炁以絪缊。交泰之和，统三才而埏埴。德言工貌，坤道云全淑慎温柔，阃仪斯着。至于夙锺灵气，生具慧姿，锦织回文，犹受连波之憎；艳霾（同埋）青冢，空归夜月之魂。其他雾鬓云鬟，沉迷苦海，啼香怨粉，填入火坑，五漏形骸本是前生业障，三因不悟又增今世冤愆，其间修短穷通，不能枚举，妍媸愚智，何可胜言！总因世乏坤传，致使人难超劫。是以奏请太上敕命群真，阐心性于诗篇，寄棒喝于转语，既知寂静，恐堕顽空，更有真传教渠下手。言言玉液，无非修身立命之功；字字金针，尽是缚虎牵龙之诀。果能诚心锻炼，眼前即是玄州；依法修持，鼎内便凝绛雪，与其牵缠世网，恋兹一息繁华，何如斩断情关，占却万年道域？西池有路度楫在兹，聊缀卮言，用申木铎，重阳子谨序。
　　咏性功十八首
　　其一
　　月正圆时映水明，乾坤大地总莹莹，片雁斜过潭有影，移时明月映波清。
　　
　　回春子曰：
　　巧机适合，宝相团圞，月照寒潭，光芒四射。
　　惟清乃澄，惟澄乃照，寂照圆通，觉灵自现。
　　西来妙义，至大至圆，活泼玄微，东海珠还。
　　咦！四海汤汤水接天，水天深处自逢源。
　　
　　海蟾子曰：
　　喜得同人注性诗，明心见性道成时。刘痴来与龙华会，醉向澄潭捉月迟。
　　
　　灵阳子曰：
　　此夕欣逢巧节，澄清要在斯时，月光皎洁印深池，真个天星倒置。
　　
　　不着离奇色相，岂因空境空之，一灵透出己前珠，鱼目应知不是。
　　
　　长春子曰：
