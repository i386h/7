<!-- { "loadSidebar": true } -->
　　心性非一物，性在心中见，水月两澄清，波光自不染。
　　
　　其二
　　
　　灵台深广似澄江，源远应知流自长，任尔毒龙争戏扰，岂如沟洫污泥扬!
　　
　　回春子曰：
　　清光如鉴，不须锻炼。一着揩磨，毒龙便现。
　　咦！没得说。西来妙义，只履仍归。
　　
　　其三
　　
　　磨不磷兮涅不缁，宠何可羡辱何辞？静中现个团圞月，始信斯人不是痴。
　　
　　回春子曰：
　　当头一棒，领者去会，会者颠头，融通寂灭。
　　
　　其四
　　
　　恶莫憎兮善莫夸，坚持吾性漫凭他。地雷震动真如现，一任遨游上海查。
　　
　　回春子曰：
　　如何佛法？干矢一橛！霹雳一声，不怕打杀。
　　
　　其五
　　
　　浓云密雾两凄凄，遮却本来菩萨面，不是清风净扫除，蟾光怎得团圞现？
　　
　　回春子曰：
　　蒲团片晌，刹那一刻，翻个筋斗，菩萨出现。
　　
　　其六
　　
　　性似澄潭水，心如大地平，草莱生即刬，风过碧波清。
　　
　　回春子曰：
　　性不离心，心空无物。草生用刬，下乘之法。
　　
　　其七
　　
　　灵明一点本清虚，云去云来月自如。应事还同光暂晦，魄生依旧现明珠。
　　
　　回春子曰：
　　不晓参禅，那知拜佛？一拳打破，五指不撒。
　　
　　其八
　　
　　心如野鸟最难驯，才出笼时便要擒，莫使随风任南北，本来狼藉陷深坑。
　　
　　回春子曰：
　　分明一个月，指早是个日。日月光天德，山河壮帝都。
　　咄！谁识？
　　
　　其九
　　
　　一点灵明一点金，随风飏去窅沉沉。分明有个菩提种，性乱神昏何处寻？
　　
　　回春子曰：
　　穿衣吃饭，不知饱暖。心去性空，火中莲现。
　　
　　其十
　　
　　愁苗情种两都捐，外若春温内铁坚。顺死逆生同一理，但于动静却非然。
　　
　　回春子曰：
　　荆棘中不妨着脚，深潭内也易翻身。怕只怕清风明月，坐对青山。
　　
　　其十一
　　
　　人生碌碌似浮萍，业海风波何日停？要识本来真面目，勤从月下叩真人。
　　
　　回春子曰：
　　一盂一钵（音拨），到处为家。撞着老参，举杖便打。
　　
　　其十二
　　
　　浑沦元气原无象，庚甲之间觉有形。莫道有无难自辨，须明求己胜求人。
　　
　　回春子曰：
　　摩尼一粒，沙界难敌。龙女献来，此际得识。
　　咦！一个孩儿两个娘，四门亲家不得疎，失了也！
　　
　　其十三
　　
　　外浊须知内本清，龙头虎尾按时生。若将凡圣和为一，白雪黄芽自长成。
　　
　　回春子曰：
　　如何是道？要撒胞溺。吃饭穿衣，全不分晓。
　　
　　其十四
　　
　　大道先须养性灵，灵光悟彻易归根。总然精气神皆足，黑暗如何解炼烹？
　　
　　回春子曰、
　　东南西北及中州，黑黑尘蒙易白头。
　　咄！说话的，颠倒了！难不难，一翻筋斗；易非易，挣起双眸。
　　
　　其十五
　　
　　缄口凝神只内观，法身常现一毫端。静中摄得灵明宝，直置中宫便是丹。
　　
　　回春子曰：
　　得了手，闭了口。若还不去承当，竹篦何堪打走！
　　咄咄咄！再来不值半文钱，请到方丈后去休。
　　
　　其十六
　　
　　长空清回原无染，云去云来只自忙。鼓动巽凤旋上下，性光命宝总归囊。
　　
　　回春子曰：
　　一口布袋，包藏无碍。混混沌沌，放不出来。
　　
　　其十七
　　
　　明暗休将世务分，闲来觅得己前身。惺惺不得炎凉态，生死全抛得至真。
　　
　　回春子曰：
　　九天之上，九泉之下。少林拳棒，上下齐打。打得开通，任放从马。
　　
　　其十八
　　
　　腾腾烈焰青龙舞，渺渺清波白虎蹲。虎尾龙头绦索系，擒归神室合真源。
　　
　　回春子曰：
　　久别家乡，道阻且长。从今得返，方知父母、妻子各各安好。
　　咦！千年华表依然，一任桑田变海。
　　西池集跋
　　《易》曰：“至哉坤元，万物资生。”所谓顺承乎乾者，非耶？然世之女子，明坤道而合坤德者鲜矣！或痴顽结习，或奢悍成风，种种沉迷，不堪悉数。即有一二有志之辈，欲逃生死，究之性命不明。每见巫妪村姑，学些口头禅语，前果后因，便为大道在是，而盲修瞎炼，自悮悮人。吁！此皆坤修真诀失传之故也。今《西池集》出，泄千古不传之秘，具大慈悲，开方便门，愿普天下女子，敬信修持，穷研极究。其中字字有功，句句有诀，莫轻轻放过。尚有楮墨难传之处，全在诚心办道，自遇真人指点。总以收心养气为下手初功，心不收则性根昧，气不养则命蒂失，性命双修，坤道乃全。读是集者，幸勿坐失机缘，以负作者一片度世婆心也。灵阳子敬跋。
　　
　　女金丹
　　用中贞一子着
　　序
　　大道不问男女，皆能有成。故男子道成为真人，女子道成为元君。自来丹经言男子修炼之功至详且悉，女子修炼之道多不论及，间有论及此者，不过略露一斑，非薄女修也。推其意以为人同此性命，即同一功夫，言男修而女子之功不烦言解矣。不知男子外阳内阴，女子外阴内阳，秉性不同，形骸个别，虽同一性命其行持大有不同者。《修真辩难》曰：“男子下手以炼气为要，女子下手以炼形为要。”许祖曰：“男子修成不漏精，女子修成不漏经。”其初关迥然各别，至炼已、得药、还丹、温养、结胎、出神诸事，虽与男子同，而细微节次未尝不无大同小异之殊。
　　壬辰春，适有坤女问道，仆教以多看古书，证其所授。而丹经言女修者独少，难以考证异同。爰不恤泄漏天机之罪，因将其所以同者何如，所以异者何如，并逐节次第何如，形于楮墨，以为问津程途。俾得寻文释义，不致鱼目以混珠；深知力行，庶几金鼎可烹汞。以成无上至道，而方诸瑶池之会，不难与男仙同谒木公、共拜金母矣。
　　时大清光绪壬辰岁中和月，用中贞一子序于玉带溪之卧云西轩。
　　上卷规戒
　　立志入道
　　天阳地阴，乾刚坤顺。阴无阳不长，阳无阴不生。刚柔得其中和，水火始能既济。阴阳必有匹偶，人物由兹孕生。是「以」乾坤皆秉真元之气，男女各具不死之身。乾曰大生，可以道成正觉；坤曰广生，亦能果证元君。
　　如谓坤阴难入仙道，何以王母长处昆仑？蟾娥窃梁间之丹，永作月宫皇后；逍遥读漆园之书，自号瑶池谪仙。洛神巫女，自古维昭；紫姑湘妃，于今维烈，迹载史篇，固可考也。身秉坤德，岂不能乎？特以沉溺欲海，不发入道之心，安能跳出迷津以作登云之女。性本阴柔，见多偏隘，罔知四德，宁晓三从？过恶当改不知改，福田宜修未能修。纵无情之欲，丧本性之真，自暴自弃，愈趋愈下。岂知人世如浮云，尘寰原孽海，与其将身入轮回，何若回头登彼岸。蓬莱信有路，只在目前；玉京岂无梯，须由心悟。佛即是心，心即是佛，仙能效我，我亦可仙。玉汞金铅，实度生之宝筏；丹经释典，诚入道之天梯。特以天机不轻泄，语多露尾藏头，即使琅玕已卒吟，还要参师访友，闻一诀方知一诀，进一程更有一程，果能摆脱尘缘，拜明师以求心法，何难步入瑶阙，谒金母而列仙班。人须立志，各自勉旃。
　　入门戒规（十二条）
　　一戒妄念迭生
　　二戒纵欲贪淫
　　三戒刚暴残刻
　　四戒烦恼嗔怒
　　五戒忧思惊恐
　　六戒目多妄视
　　七戒耳多妄听
　　八戒多言狂妄
　　九戒悭吝惜财
　　十戒杀生害命
　　十一戒不节腥荤
　　十二戒慢道轻师
　　妇女所当戒者虽不止十二条，能戒此十二件，去仙不远矣。
　　一戒妄念迭生
　　心之所发为念，念头正则所行无不正，念头差则所为无不差。盖心为天君，念为役使，天君泰然，百体从令也。
　　妄念者，一切狂妄不正之念也。古人所谓：“无念之念方是正念，即真意也。”这点真意却少不得，有这点真意方能炼铅求汞，凝神养胎。丹经所谓：“行住坐卧，不离这个。”这个，真意也。岂若此不正之妄念，千头万绪莫可名状，始则凭空而来，继则对境成幻，一念未已，一念续之，缘此及彼，触境生心。想到得意时不禁自庆自足，想到失意时曷胜自怨自悲，尽日之中无有宁息，宵之寝也，神亦不存矣。夫所发之念既妄，则见于行者无不妄，如此妄人安足语仙道哉！即使未见诸行事而无端妄想，神目如电，指视何其严乎？况人之生死轮回莫不由一念造之，钟情之区即受生之地。噫！一念之轮回种无边之生死，人顾可不慎所发哉？
　　若夫至人，知此无根无据之妄念牿亡吾性，死趋六道，精心体认，勤加觉察，此念何自而起？何自而灭？未起之前如何？既起之后如何？此一念起即提慧剑斩之，务拔其根，勿使潜滋暗长于隐微之中，务令此性空虚静寂，万念俱泯，一灵独存，潇潇洒洒，活活泼泼。如此则私欲尽净，天理流行，仙道不远矣。故入门者先须于此关头谨守勿忽，方是果决烈女，道中法器也。
　　二戒纵欲贪淫
　　人所最难破者，色欲一关耳。人胡为有生？因这点淫根未拔，见淫事而性即入男女之身根，以投胎而生人。胡为有身？因父母淫姤而始成此身，人从淫事而来，故其习染最深而根株未易拔也。且人所恃以生者，全凭这点精气。贪淫则精伤，精伤则阳关不固，百病交作。古人谓：“服药百粒，不如独宿一宵。”惜此精气也。惜得几分精气，即多添得几年寿数。基成无漏，阳关一闭，则长生矣。况妇女之性情易荡，一贪淫事则欲火焚身，情难自禁，无夫以遂其欲必有丧廉之行，即使不至失身，淫心一动，火逼一身，精气已不存于中矣。昔韦十一娘学道，其师化一伟男子，百般调戏，且致逼污，而此心不易，方授仙术。故淫根未拔者多失仙缘，即或侥幸闻法，而此道乃色相中行事亦行不得。即或行之，而所结之胎特一淫胎，一朝出神必见淫姤而投胎，前功尽废矣。天宫仙女多有谪下红尘者，莫不因情缘未断之故，可不戒哉？戒之之法，要在不思、不视而已。不思则能禁情于未然，不视又能绝念于当境。文昌帝君云：“未见不可思，当见不可乱，既见不可忆。”诚戒色良箴也。然岂徒不思、不乱、不忆已哉？务要拔尽情根，看色即是空，空即是色，对境忘情，在欲无欲，方可与言仙道。若抱淫欲之心以希上真之道，而能有成者，吾未之闻也。
