<!-- { "loadSidebar": true } -->
　　女丹从何得来？男与女两不相侔，女与男大相悬殊，男丹由精化炁，炁化神、神化虚，虚极静笃而丹自结矣。女丹由血化气，气化神，神化虚，虚无自然而丹自成矣。但气虽由血所化，却有两解。如心不定、念不洁，身不宁、气不平，则血亦不能化气，而血自为血，气不见气则血尽成浊，而信皆露矣。夫信本污浊之物，何以化气？盖化气者血，而所以化气者，血中之元炁也。元炁者何？血为通身之精气，有此血而精气以藏，无此血而气无归宿，血如海水，水凝而炁凝，冲天则雨露以降。人身有血如海，则血自化气而上达遍体，然后流通百脉，百脉贯而一点下坠，由此而丹望结矣。不然满腹俗情，日缠外事，性气躁妄，纷华牵连，忧思郁结，妄念打扰，终日无一宁静，则浊气隔断真炁，天地不交阴阳不调，寒暑不节周天不合，而病有不成者，百无一二。此非道之咎，实人之咎也！吾今指点众生，各宜细心体会，莫谓道不真，特患尔心不真耳！尔心果真，扫尽浮念，去尽纷华，和缓性情，暴戾不存，解脱忧患而神恬快乐，斩绝外务则天气下降地气上腾，先天真炁自然流露，充满海水，气亦自与神炁相接。不坐则已，一坐而自自然然，其中有无端妙趣，较之人间一切别有一重天地，方知道不虚，而仙不假，诀不误人，但要自性自悟可也。吾今再下一丹【言】，有谓赤龙不斩而丹不得结，道不得成者，不知血尽而气亦尽矣。如男子之精败而丹亦难成，其理一也。盖男精女血多不可绝，气离血而气无由生，血化气而精始流通，如谓血尽而乃言炼丹，何青年血枯而病反起？此终不离血之一考证也。又言炼之数年而毫无影响，非无诀也，实心无静时之故也。虽在朝夕打坐，十二时辰无一二时静定，即或有定不过数刻而已，气何时化？神何时凝？丹何时结？经年累月终成一顽人耳！动云某某修真，某某守节，不管人间一事，吾察其实却与俗人不相远矣。又云：某某即得真诀，某某修炼多年而毫无一成。殊不知得真妙诀者，始勤终怠，多年修炼者，姑待苟安？如此修道其诬道也实甚！吾今劝尔众生，论尔之富，富不敌；吾论尔之贵，贵难比；吾论尔之衣服饮食，更难比美夫吾。吾且当下割尽，尔等有何难舍了？割不下真痴，而又痴迷，而又迷恐终成无缘之人也，可痛也乎！盖仙佛以慈悲度世，世人切勿自弃，其仙佛可也，吾本以普济为心，尔等幸勿自绝于吾可也。
　　普贤菩萨曰：
　　朝夕修炼，望结金丹。有丹之汞，不炼之丹。
　　丹在身中，无形无端。有端非妙，无端绝玄。
　　玄处丹就，无玄不言。有心而炼，枉费心猿。
　　不炼自炼，方名大丹。丹本空降，天地一元。
　　有形之气，不算妙诠。无形之祖，万象包涵。
　　一得永得，空空盘旋。物之生也，此处兆端。
　　物之荣也，此点鼓焉。物之藏也，此妙为娴。
　　有形有象，乃曰后天。无象无影，先天之天。
　　后天生成，先天兆元。人之生也，理本一元。
　　无象无着，内藏一玄。后天遮蔽，玄者不玄。
　　今开妙法，点化有年。人谁不知，后起难言。
　　一朝识神，念未清潭。多参【掺】人欲，少见道玄。
　　七日一复，却也甚难。心多尘垢，神多迷涎。
　　不皎不洁，不净不干。神气两伤，焉能通关。
　　关且难通，窍何发端。窍既不发，何运抽添。
　　抽添不运，枉坐蒲团。吾且重说，收敛神全。
　　收乃自收，却有玄言。一念偶动，即便自转。
　　出须有时，考验中田。前点妙法，如如动玄。
　　如如有动，又如无关。此如如动，天地两捐。
　　忽发如如，姹女交关。此点绝妙，从未有言。
　　吾今细点，勿轻妄传。丹经典籍，每部唱言。
　　俱说如如，姹女配鸾。此乃全话，未分界限。
　　亦未分时，又未分先。吾今言者，再与细研。
　　如如一动，先后两沾。知如如动，胎有键关。
　　浑浑而动，如如自然。方明考验。神出之端。
　　知动而动，犹兼后天。不知忽动，如如快然。
　　妙不可指，乐不尽欢。方曰如动，大丹成焉。
　　见此妙境，自无尘缘。相不待扫，诸念悉捐。
　　蕴不着空，空空自然。不着空相，万境空潭。
　　天地之运，我浑一团。天地之静，我与一玄。
　　天地之生，我与相兼。天地收藏，我与一元。
　　造到此处，大觉始言。未到此境，仙成犹难。
　　何悟大觉？岂轻易言！吾今点化，如如一翻，
　　机尽泄漏，妙法无边。
　　瑶池王母曰：
　　真女本童体，只在清浊分。铅汞虽全备，奈已变成形。
　　一入胞胎后，不得以真名。既已落后天，岂能便飞腾。
　　元炁纵圆足，亦宜炼浑沦。自有而返无，方可言归根。
　　若论返还理，女子未知音。常常执着守，两眼照乳庭。
　　清浊难分辨，混淆炁怎凝。清升而浊降，一定理常闻。
　　过执炁不运，浊气反上腾。清炁既下坠，如何识命灵。
　　女子无他诀，活泼是要经。心活炁自旺，神活炁自灵。
　　意活炁自固，性活炁自升。活泼非在外，心中不着痕。
　　心定方上坐，上坐息调匀。息匀身体化，真乐此中生。
　　乐而忘其乐，周身炁浑沦。自然归祖窍，关键毫不存。
　　能静一刻久，一刻归中庭。能静一时久，一时炁回萦。
　　朝朝能静定，一月功有灵。百日即有验，一纪定飞升。
　　何以能此速，元炁未漏崩。可惜太束缚，气血两不分。
　　时而气化血，时而血化银。化时毫不觉，倘恍又转倾。
　　所以经年月，犹未见功灵。反转成枯槁，病疾惹上身。
　　不念大道阐，岂能辩明明。
　　香逸古姆曰：
　　吾今谈玄理，专言女法王。女本属静体，阴中亦含阳。
　　守静终难静，机关蕴中黄。静虽是本体，御柔犹赖刚。
　　刚为阳之主，柔乃阴之藏。识得柔中刚，可致弱中强。
　　气血属后起，祖窍自发阳。一炁通四体，百脉皆琼浆。
　　赤龙何用斩，浊尽乃流光。此原有分别，妇女两分张。
　　妇体非全体，元炁已受伤。欲复坤阴炁，发动在乳房。
　　微微用真意，引火用贵良。稍为太着迹，血滞病暗藏。
　　有意无意运，勿助亦勿忘。久久炁归源，阴气自消亡。
　　阴伏阳乃升，炼成乾元刚。处女不必用，真静始终方。
　　气静血自化，神清炁自扬。不知亦不识，变化概包藏。
　　周天分度数，不滞合阴阳。始由血化气，终乃柔变刚。
　　一月炁交会，去浊留元阳。浊尽清上升，自然涤秽肠。
　　光明真皎洁，骨髓露莹光。倘不清本源，念虑必暗戕。
　　火炽周身热，反道现真阳。若知止火法，无意默而忘。
　　邪火顿消灭，真元尚无伤。此点真口诀，妇女当提防。
　　果能真如是，道成会法王。
　　白莲真人曰：
　　出尘有志，立意无偏，尤宜外内加收敛，寂然不动是本原。安静久坐烦即散，稍着拘牵炁难圆。女本属静，静中炼，真炁跃跃自腾翻，忘意忘言守至善，不迁不移合玄关。炁行切勿滞，炁住勿稍添。烹炼未咸宜，寒燥皆属偏。果能照此行，功圆见先天。先天从何见？只取心头无挂牵，不牵不挂神自活，神活性命两相旋，旋转不息阴阳会，交媾真炁自满圆。圆圆满满通贯顶，由此下降滴七莲，莲得甘露花心活，七日七朝便开繁，莲心一繁真心现，自在如来遍大千，大千世界任游转，看尽红尘苦海边，方知群仙点妙诀，真不悮人驾慈船，世上贞节急急炼，定许果结游西天。
　　广慧古佛曰：
　　吾今统指一火候，是贞节女共参观。不拘塌前强打坐，优游散淡不拘拴。
　　任其自放自收束，一时念静自参禅，一时不静休上坐，强坐炁反隔祖原。
　　此点元炁静中来，优游渐长两缠绵，缠绵亦有考验诀，神若昏昧想贪眠。
　　然后轻身塌上坐，一坐真炁会自然，不用此法神难合，此功日久顶上圆。
　　但要化尽绊身累，易去后天接先天，若非贞节两等辈，休用此功妄去贪。
　　若贪此功成睡魔，反使神炁隔窍关，再拔贞女修行诀，子时阳动下塌前。
　　默念佛号三五十，再行用功照点前，子时若不身移动，天人交战在此间。
　　能移身法化魔累，佛号一声澈【彻】地天，辰刻不宜轻移动，妄动神机败本原。
　　此乃修真上上诀，贞女一同共参观，何分两等拔火候，贞女神原在两间。
　　节妇志向虽坚定，却多伤耗未修前，内蕴元炁俱伤败，另起炉灶始还原，
　　辰刻升坐神炁足，不足不动更伤丹，丹何以名修有形，丹本炁凝号曰玄。
　　玄即丹之别名号，神圆炁自两复还，此贞节女真火候，修到百日再点丹，
　　女本真阴藏真阳，故点辰刻用功参，子时一阳初发动，游行活泼运周天。
　　一阳动时真阴旺，上坐必便自抱还，所指中藏天机妙，留心揣摩勿妄谈。
　　口中说诀皆是假，真修还在念尽捐，能除万缘清似水，明珠掌上放光圆。
　　瑶池王母曰：
　　吾又题醒，女子金丹，由渐而进，由勉而安。
　　由下而上，由后而先。慢慢烹炼，渐渐熬煎。
　　不松不紧，火候自然。期至水涌，北海滔天。
　　如河泛涨，急驾尔船。若是淜浪，定许失船。
　　养静女子，海水甚坚。一到期满，如火燎原。
　　倘不停功，祸起眉前。停一七日，二七无嫌。
　　勿谓懈怠，功夫难添。必待露净，再言参玄。
　　若不待尽，秽气相参。水泛海潮，时至周偏。
　　窍窍聚会，周天已满。同流而下。故曰滔天。
　　如河水潮，百渎流泉。山溪小谷，共聚一团。
　　方曰泛涨，此理明言。养静不停，逗期参禅。
　　真火一发，恶秽烧干。即成痼疾，药苗难痊。
　　不但北海，秽枯燥干。百脉阻滞，膏肓成坚。
　　力难破血，干入髓间。吾今指破，下细与谈。
　　勉受奇祸，个个畏难。此即妙法，必不轻传。
　　吾今点出，鼓励女媛。多停期至，自不病连。
　　期至之日，活泼为先。勿忧勿闷，七情悉捐。
　　六欲扫尽，悠悠然然。潇洒自如，冷饮莫贪。
　　太辛辣物，亦莫咽沾。自然去病，一生安闲。
　　此缘之中，又分几端。今世造道，前生累冤。
　　冤冤相报，亦难身安。多受病染，缘难结全。
　　半途废者，暗有周旋。生虽不乐，殁即证仙。
　　生能造成，金仙手拈。由仙而上，直归西天。
　　生死两途，何挂心间。吾今道出，众位女贤。
　　苦中受苦，勿贪旨【脂】甘。略略放过，扫尽俗缘。
　　俗缘扫尽，真神自全。全此一点，飘荡仙山。
　　欲登宝塔，任尔高攀。欲到普陀，随尔足探。
