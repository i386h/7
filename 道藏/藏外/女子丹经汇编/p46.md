<!-- { "loadSidebar": true } -->
　　夫天地阴阳，异形互用。判于男如，男禀乾刚，立体以健，受气以清。女禀坤贞，立体以柔，受气以浊。清斯轻，浊斯重，轻清象天，重浊象地。然天为阳而中有阴，寓地之应乎上也；地为阴而中有阳，寓天之交乎下也。所以两仪生于太极，阴阳寄于男女。要知天体无为，清虚高远，虽云蒸雨润下施坤舆，究不能长养含胎乳哺万汇。是以男子修真其功为难，至于女子取譬于地，虽载岳承流，凝结厚重，然百卉万物，应时以生，倒行逆施，可以升阳气于春分，发和光于冬至，喻之女子孕育之机，同此生生不已之妙也，故其修真较之男子最为简易。总之世人多欲，所以远道。至人无欲，所以造道。不论男女，能知寡欲可以入道。盖无欲则清，清则静，静则明，明则湛寂常真，如如本体，无不觉照。智海性珠，朗然现出，岂仅施之笔端以为奇事耶。吾悯世之女流，自等污贱，沦落昏迷，久欲敷演丹经，拔济苦趣，曾与金子言之多年，今林氏淳修，夙根颇慧，三世人身已为难得，虽有往垢，可以忏除。间【？】今开导之言，宜勤参悟之学，清心寡欲，竭志虔心，不惟可以阐吾度世玄文，兼可享福泽，生贤嗣，尽此一报女身，随我逍遥斗阙矣。勉之！凛之！
　　
　　
　　
　　
