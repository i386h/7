<!-- { "loadSidebar": true } -->
　　阴阳迭运，循环无端，昼夜递迁，健行不息。气有二至之分，运擅三元之妙。化机泯迹，枢纽乎中；体用攸关，互藏其际。弥沦磅礴，始无而见有，仍终有以归无。浑颢流通，自实以成虚，即从虚而证实。虚虚实实，究莫明虚实之端；有有无无，亦难测有无之兆。先天太极，造化根源，人物生机，乾坤大道，惟妇女者，得坤之体，承乾之功，静一而已。静专于宁，一纯于德，不识不知，顺帝之则，本翕受之真机，和身中之日月，绵绵任其自然，息息归于根穴，汲水府之清泉，养灵台之皓魄，解悟玄微，瑶池仙客。
　　净业章第三
　　欲跻仙阶，务除恶业，去恶未净，树德难滋。若彼心迷于欲，情种于爱。或流连婉转，或悲啼嬉笑，或丝藤不断，受牵引以沉沦，或罗网误投，竟含冤于歧路，夜台凄切，空憾情理，泉壤飘摇，犹留爱蒂，如斯缠缚，焉脱轮回？欲出迷津，惟凭慧炬。身口意业，永不招愆，杀盗邪淫，慎毋轻犯，一诚奉善，似嘉谷之朝阳，万念潜消，如沸汤之沃雪，洁清源本，方好修持，觉悟因缘，不难证道。
　　修善章第四
　　尘业尽净，扫渣秽而心地扩清；夙夜胥融，辟荆榛而性天朗照。虚灵透露，彝好攸征。打叠精神，专修懿行。积善余庆，不善余殃。载诸坤卦，良意深藏。太上之道，专气致柔，楚书之辞，惟善为实，柔性和顺，能有则正，善归于柔，慈祥谦逊。肃志端庄，敛躬温靖，冲虚雍穆，贞一妙应。养气寡言，清心无兢。惜物命以蓄生机，参道要以明真性。既克敦乎伦常，复潜修乎玄蕴，不泥绣像空谈，须究还丹心印。勿以小善不为，勿以人善是憎。和光风月之中，适性帘帏之内，炷香敬礼自性元神，酌水清修光明宝藏。莫谓女流无杰出之才，须知玄门有坤宁之妙。
　　崇德章第五
　　天有五贼，用之则昌；人有五福，修之则良。大德不德，如川之流；小德积德，敦行而化。体也艮止，用也变通，有得乎中，迹象胥融，大化谓圣，神不可穷。女修之功，先去慝焉。关键奚云，辩惑为真。维女子见，多失阴僻，暖昧狐疑，犹豫不已。故其情欲，每易骄痴，而其知解，常多回惑。矧于典籍，更少览观，宦门淑美，徒博锦帏绣阁之华；绅族名媛，不过咏雪吟风之学。拈针刺绣，己擅闺奇。腻舞情歌，更夸艳迹，岂知贞静之懿徽【嶶】，罕具清高之令德。昔者北郭辞官，绯声于楚国，孟光举案，推誉于梁鸿。然而大家作训，语焉不详；列女有编，传之未备。兹特妙演《坤宁》，用垂阃范，籣房秀质，惟德是基，芳蓐佳才，能崇是望。初终毋替，永固根基。
　　女教章第六
　　蒙以养正，作圣之功。坤而元亨，用柔之道。古有贤女，以身立教。蕙质天成，兰言则效，守贞不字，阃壶十年。温情婉若，慧性幽娴。夙兴夜寐，孝敬诚虔。和以驭下，庄以修己。动容出辞，准乎法纪。龟鉴鸿篇，曾传女史。或孝感夫神明，或忠坚于男子，或节凛乎秋霜，或烈同夫昊日，或义可以贯金石，或侠可以激风雷，或智足破大疑，或才堪济一世，历稽美德，千古余香。挹彼休风，百年增色。尔诸闺秀，精鉴前型，毋慕虚荣，毋矜文彩，铅华洗尽，不夸艳服奇妆，笔彩端凝，莫绘绮词丽句，敦伦好学，说礼明诗，专事织裁，毋徒饰为纤巧。洁修中馈，务实体于俭勤，柔德是正，令名克成，更能陶其真性，保其元精，致功于内外，炼气于朝昏，是童女身而得道，可驾鸾鹤以飞升。
　　妇道章第七
　　妇道尊严，修持必要，敌配于乾，母仪攸好。结帨之期，慈亲训词，必敬必戒，无违夫子，夫妇之伦，人道之始，御家有教，正室有礼，鹿车共挽，牛衣？不耻，井臼躬操，糟糠非鄙。闲事莫干，中冓勿齿。既助家长，用诲儿孙，若彼敬姜务绩，孟母三迁，熊丸助读，封鲊养廉，隔纱受业，截发留宾，昔贤既往，谁嗣徽音，凡诸富贵之家，必去矜骄之态。门内兴仁兴让，后世乃美乃馨。或操贫贱之业，须绝嫌怨之萌，齐眉可饱可欢，子孙必礽必云。戒贪痴以平戾气，醒痴爱而杜荒淫，苟妇德之无忝，斯人道之有成。善庆则宜男益寿，福报则身泰名荣。懿美克臻，玄修可寻。既迪尔以本职，更诲汝以真经。溯源究本，见性明心，金丹无俟外觅，坤基即在本身。
　　经论章第八
　　皇古浑穆，气物淳朴，燮理阴阳，纯熙噩噩，名象何分。邱索奚作，中古羲农，画图演卦，书契既辟，乃立教化，垂典编谟，盛自虞夏。然所着书，总此心传，未有区别，岂分男女。矧兹禀赋，同具一元，虽异其形，乃同其理，惟精与气，神为之主。或清或浊，心君是省。寡欲忘情，筑基炼己，玄牝翕和，潮信灭影，本庸近之常经，起尘埃于天顶。定观即克己之功，黄庭隐真人之容。西华宣妙化，金母挹灵风。全形毋俟尸解，炼气直入穹窿。童贞无交感养育之伤损，易变形而启蒙，妇女多浊漏胎产之破坏，务洁志以修容，私欲悉捐，万感俱泯，广参经论，入众妙门。
　　觉迷章第九
　　茫茫尘海，滚滚风涛，水陆沧桑，古今朝暮。浮生如寄，嗟五浊之形躯，幻梦终霄；叹百年之荏苒，鸡皮鹤发。难驻红颜，玉貌花容，瞬埋青冢。或累多于子女，或习染于纷华，不求早出迷涂，焉能常留凡境？生时既已渺茫，死后如何超脱，所性女性幽娴，故尔妇修稳妥，牢固金精于玄室，断除天癸于层关，功迈绛雪之丹，神游阆风之苑，笑粉黛之娇娆，等优伶之扭怩。乘兹普渡机缘，快上法船归隐。古昔证道女真，皆住蓬莱峰顶，唤醒枕侧痴迷，莫认眼前光影，须知还返工夫，急速下手加紧。清净源头性命基，坤元妙理少人知。一痕晓月东方露，穷究生身未有时。
　　坤基章第十
　　二气交结，中黄应玄，五行相生，惟土斯全。其德安定，其功积厚，其性专一，其用真常。含育万有，滋息繁昌，上配乎天，下通乎渊，凝和百脉，灌溉三田。黄芽出土，见药苗之新嫩；白雪凝酥，识冰壶之妙音。固元精于玄牝。入一念于杳冥，下手先须克己，用功只在存神。四威仪中寂照，内观想里安心。直至天君泰定，方能运动周行。苟不得其真谛，百般尽属虚名。譬诸盖屋，首要筑基，喻彼烧炉，先须种火。五行攒簇，结中宫灵台之缘；四象安排，衍坤维丹室之奥。不识玄关，难言至道。常明根本于生身，究厥性命于仙教，即心即道，道斯可造。
　　根本章第十一
　　为人在世，不论男女，能知本根，即可入道。本乃性原，根为命蒂。譬彼树木，必培其本，本既坚固，方可滋生。又如花果，先发在蒂，蒂既含蓄，斯可成熟。人之根本，胡可弗保。溯厥本来，其根原固，何甘戕伐。自作损伤，灭性轻生，沦于众盲。致令元始以来一点灵光，逐渐消蚀，必竟沉沦。试思宇宙万类，莫不各有根本。极之微渺动物，亦能善养其生，岂可人类，而不如物？虽然血气不和，根本难立。色身有漏，根本难全；孕育多胎，根本难固；爱情染着，根本难坚；愚浊混淆，根本难清；神志混乱，根本难安；贪私扰攘，根本难净；习于诈伪，根本难存，故尔修功，不能精进。能知诸弊，一一扫除，毋摇尔根，毋伤尔本，尔性尔命，勤于爱惜；尔精尔气，时加保护。安神守真，去妄存诚，惟本是究，即可长生。
　　性命章第十二
　　命原于性，性根于命，为天地祖，为万物灵。未立命时，本同此性；既有命后，不离此性。彝良之好，人各具足。虽有男女，性无差别。究厥本初，性亦不名，太极未判，性命何分，两仪既生，始见性命。性为命宝，命为性源。养性即是存心，修命可以造道。毋自委之命定，是轻视夫命也，毋饰言为性恶，是妄解夫性也，欲知性命根源，须究乾坤妙用。阳里含阴以受质，月中抱日以生光，本来互用之天机，即是性命之妙理。动于无始，动极而后有阴；静于无终，静极而后有阳。一阴一阳，一动一静，清浊上下，乃见造化，阴阳动静之根，性命身心之要，一灵觉照，性海常发智光，万有皆空，命门独开生路，全性则全受全归，修命即修仙修道，交互用功，于斯为至。
　　心体章第十三
　　心体无为，湛然常寂，朕兆未露，化机泯焉。无极浑沦，默默兀兀。太虚罔象，妙绝等伦，危微精一，阴阳肇判，则有主持。强作枢纽，名为天心。以先天气，用后天神，以后天质，命先天名。是故天地以之立命，人物以之安身，唐虞以之授受，圣贤以之存存。究万有于一原，归三教于一真。惟真惟一，常惺常明，虚空不昧，其体光莹。能知道心即人心之本，乃见人心即道心之用。说道心即非道心，说人心即非人心，说有心而心不见为有，说无心而心不见为无，不动妄心，而动觉心，觉心常照，妄心常空，本体如如，真心乃见。操存舍亡，犹是工夫，操舍两忘，心斋独得。四勿之语，归于自然，寒潭月映，止水空明，心体湛如，亦复如是。性善性恶，皆是假名，道心人心，千古纷纷，泥文执象，莫究本真。先天后天，孰合孰分？吾为尔等开示心体，但求道心，莫究人心，但发真心，莫生妄心，但存觉心，莫动私心，但住无心，莫执有心，如如泰定，百体从令，修道修仙，随心所证。
　　指玄章第十四
　　玄本无指，指即非玄，即无可指，玄亦难言，所言为何？虚空即是。玄中之玄，是名了义，心性寂然，虚空粉碎。无体无形，何有旨趣，然此妙法，为最上乘，玄之又玄，莫可名状。清净道身，万克臻此，顿悟性天，直超无际，中材以下，妙理难闻，兹为导引，开方便门，义虽第二，道则同归，志修真者，以斯为依，夫道妙蕴于玄微，而精神凝于玄牝，生门死户，出坎入离，无踰乎此，玄为之关，橐阴龠阳，安炉立鼎，莫外乎此，玄为之键，是此玄者，乃性命主，乃造化基，乃胚胎种，乃元神宅，故有五玄之名，以立三才之极，心肝脾肺，各有所藏，然而精元，独归肾海，此即人身枢纽之所，又为星辰归宿之地，百脉循环，总会于此，三车搬运，发辕于此，男女修真，皆在于此，玄乎玄乎，窍冥恍惚，有中之无，无中之有，我欲指之，究无可指，知此玄妙，然后采药行火，自能七返九还，若无炼己工夫，终难筑基下手，历代仙圣，言之详矣，指点真机，大丹易炼，普结坤缘，同成法眷。
　　金丹章第十五
