<!-- { "loadSidebar": true } -->
　　玄天上帝曰：易曰乾父坤母，阴阳之义昭昭可考。有天地然后有男女，则阴阳之道又不言而喻。则是有天地之不可无男女也，明矣。男受乾坤之变化而成其象，女亦秉乾坤之交泰而有其形，凡具兹形象者，皆具乾坤之炁，而同列于宇宙之间耳。今当慈航普渡之际，宝筏共撑之时，男则教亦多术，竞舍坤维而不顾哉？指男之玄精奥妙不啻汗牛充栋，度女之法范典型殊成寥寥无几也！吾切发悲而独论之，是集之中，言虽广而少统论，以约束其妙焉。女子体属阴象，则阳又归于何所？体阴也，气阳也。气以形拟，则阴阳难以名状；气以血言，则阴阳始有着落。血本汗也，非气而血不运动，气中含炁，而清浊以分。血又阴也，非阴中所蓄之阳炁，而气不流通。吾辩至此，不得不一口而破其真矣。气海属阳，阳中含阴，血海属阴，阴中藏阳。此穴此窍中分隔膜，即十二时辰皆无停滞之候也。（气海、血海在脐相对分隔膜一寸三分之下）阳极而阴长，阴极而阳生，两两旋转交会，足于三十而信自动矣。所交者阴阳，其实气为之交耳。此一窍也，一分为二，信停而炁则冲，信露而炁则泄，故月信动宜止其功，若炁泄而功仍不止，则引浊气而冲些子之玄矣，可不戒哉！男体以精中之炁而贯些子，女子以血中之炁而熏些子，些子足而莲窍足，莲窍足而抽添始运，抽添运，而始有甘露下降之说也。殊（以上原文缺）不知男子之精其炁充足，女子之血其炁甚微，故名之曰：男阳而女阴也。修吾道者，绝七情为本，断六欲为先，则微微之炁又较于胜男子者多矣。何也？男子之心易动，女子之念略静，动则而炁易泄，静则而炁易长，一则易长，一则易泄，何啻千里之谬欤？男子之七莲易收难放，女子之七莲易放易收，苟能真心不懈，不待三五之岁而甘露常降，七莲常开，开之易岂有采取之不易哉？男女之辩于此明矣。若集中之言虚、言空、言玄、言妙、言神、言化，又男女之大同也。吾再分明而辩其真焉。果仰辩乎？男子则以胎名，女子则不言胎而单以息名者，恐后世之人错认胎字，卒受诬名，呜呼！可女之息不结则已，一结而封固，再结而自守，三结而稳根，强此三者，故所易放而易收。贞女节志可不急急以悟其妙耶？更道而论之，女子之气息原体本柔，所不柔者，后起害之也。有志超尘者，只戒一个刚字，常切一个柔字，苟常柔温不息，则虚也、妙也、空也、玄也，尽储柔字包括于万物也。再者，男子之神出，真必至纯至阳而始有脱壳之机，阳中含阴也。女子之神出，真不同于男子之神也。又何也？女子造到三阳之时，即可脱化百里之遥，造至纯老二阳之会，则一出永出断无夭折之患矣。盖男子阳中含阴，女子阴中含阳，男子阴在内而阳在外，女子阴在外而阳在内，阳胜则诸阴易退。吾今不惜真脉，道破于斯，无非切望早成真者之多耳。
　　玄天上帝批曰：可知女子之的丹乎？吾所分者的的确确至他法他诀，本同男子。其不同者，此中之窍诀也。
　　广元佛批曰：结丹、神化、脱胎，原本虚无自然，何有功用之可说乎？
　　金沙古佛曰：
　　大呼同缘，细听吾言。历年修炼，却也心虔。
　　功难上身，岂无弊端。有法无法，常常点穿。
　　有念无念，却也细谈。多犯拘泥，又是那端？
　　多犯执着，又是何愆？皆由世俗，杂于后先。
　　后乃六欲，先乃灵元。先后并用，灵炁不翻。
　　先天之炁，一线牵连。三关九窍，窍窍皆然。
　　一杂后起，便隔玄关。先天炁阻，九窍不安。
　　一坐之后，节节辛酸。遍体拘强，炁未通关。
　　一窍未到，患即相缠。尔等修炼，谁知此番。
　　无发慈悲，下细指穿。以便防患，莫怪上仙。
　　以法悮尔，个个胆寒！先后有气，只分寸念。
　　念本难净，须听自然。切勿拘念，拘即阻关。
　　中田一炁，全体聚焉。仙云采取，采取先天。
　　后天念绝，先天自然。合而为一，三关充满。
　　配合阴阳，两两相连。阴消阳长，固结一团。
　　丹从此长，芽从此沾。今察众生，每患病缠。
　　皆属先后，未分界限。吾与点出，个个思勉。
　　未上坐时，先须散淡，勿拘勿京【束】，活泼自然。
　　然后上坐，更无拘牵。随其念来，随自出焉。
　　随其自化，只将神全。念若堆积，毫不沾绊。
　　闭目思睡，身化形完。无人无我，死尸一团。
　　如此用功，病自安然。更不惹病，全体舒安。
　　拘念炁阻，火即焚原。着意炁散，邪更燎然。
　　病从此起，烧干真元。女子血海，气化出焉。
　　邪火一动，蒸透命原。血渐枯槁，医治难痊。
　　血动之时，更宜舒展。躁性勿发，怒气勿沾。
　　念更宜净，神更宜恬。随其纷尽，始坐自然。
　　倘作躁怒，触犯中田。朝夕心热，口苦舌干。
　　皆由此起，谁辩此端。修炼之人，丝毫勿犯。
　　箱【稍】着尘迹，大坏真元。尔不自觉，患即来前。
　　身冷身热，皆由有偏。莫谓修炼，却病延年。
　　倘不知检，患莫大焉。一时一刻，念念检点。
　　勿犯勿触，易长灵丹。不须期望，玄而自玄。
　　不必苦功，丹结九转。不必苦坐，无时不禅。
　　闲居行住，皆长妙丹。尔等修炼，心非不专。
　　后起参入，先天隔断。鲜不受病，何怪诸仙。
　　吾今点出，细心相参。一切妙法，利勿【刃】割完。
　　毫发勿差，丝毫勿沾。朝夕优游，洒洒安闲。
　　有食无食，莫挂心间。有作无作，更勿周旋。
　　如是百日，妙景自添。能修一载，万象自然。
　　莫拘修字，炼字更兼。一字不泥，化如水泉。
　　始算真修，始算真炼。修本锄恶，炼本浑全。
　　有形加炼，病自入焉。无形自炼，炼乃真玄。
　　今日吾临，万象概删。先防六贼，亦听自然。
　　有心而防，难中之难。无心而防，势必自坚。
　　牢不可破，何用防闲。大众妇女，同心勉旃。
　　身居何等，念立何愿。事本寻常，且莫看难。
　　易何如之，只分尘缘。念尽即佛，欲尽即仙。
　　仙佛无异，度尽尘寰。尔本有心，炼成金仙。
　　不炼自成，不立自立。念与妄想，打扫勿沾。
　　朝朝快乐，便是神仙。常常如此，何愁西天？
　　吾来度尔，金身换全。尔等自量，自贵自专。
　　吾言虽浅，妙更深探。自始至终，大法备全。
　　金沙古佛曰：
　　法不妙来诀不妙，妙在火候第一要。道由无极以生，无极原蕴夫窍。精从此处发、炁从此处兆，药从此处生，胎从此处保。细审机自跃，活活与泼泼，渊渊（以上合编中无）与浩浩。皆由此处发根窍。以大处而论，百脉皆由无极分形造；以细密而言，又属无形无象却原万化尽包到。男女俱同此至宝，只分血精两条，男精逆行而成仙，女血直腾归心窍。故而各有各法，各有各照，女功虽用凝字法，莫将心地紧相抱，如果意马难拴住，稍着片念血海潮。血海与气海两下有分晓，血海以前只七分，此处即是气海窍，窍在那不上不下，不左不右一妙窍，血化气凝化炁妙，后天之气先天化，一杂人欲便隔到，有后无先成凡种，仙凡各异须知道。道在此处不算道，炁必归根无极窍，方能凝成此灵苗，方能结丹火候到，此点先后何以分，分出火候更莫少，癸水若未至，勤修莫懈怠，朝夕活泼兼乐好。太松精神散，太紧闭炁窍，必须不松不紧不迟不早，不住为住不好之好，不凝为凝不照自照。此点火候甚微微，众女虽当仔细料，不识此点不算修，修炼二字须忘了，多以炼字太着迹，一着便即病根扰。此病一染着，药物难达到。世人动云病根在脏腑，此病根藏在髓道，药何以能除？全仗纯阳一点贯内窍，方将此病除得了。好好好，吾再示一则，再将火候拨几层，不与层层拨，终归含糊于不明，必定受病更深沉。炁之冲腾须归窍，动时不能静始生，使尔不知不觉，不见不闻归根后，一动性命阴阳会，水火既济，分无极而太极包含化混沦。上坐稍凝炼，无相凝，莫存有相略微（略微二字须着意可也）住，一有静机便莫擒，听其自然而静，不可妄参一识神。一切齐放下，睡也由他，昏沉也由他，一毫莫错惊，此点火候少人识。多系将静妄动，身一动炁散成魔障，千千万万意纷纭。到此时节便下塌来，散步等候一刻上塌衾，再行去养静，静自易归根。若是强打坐，疾病内栽根。再有心多妄，先睡而后用凝神，无妄切莫用，有妄便炼心。炼字须活看，微凝恍惚而杳冥，方是凝炼法，方是入静第一乘，此即上坐火候法。动时火候要分清，动候必觉，觉时莫杂尘。天人此分界，仙凡此处分，俨像赤子体未觉，先天体已觉，后天生此界。当细审，觉时初刻犹恍惚，觉初再转万念萦。初字、再字义电光，一闪顷若无纷纭象。正念听炁分，倘有妄想扰凝炼，进一层亦是听炁还阴阳，两下复元再游行，用此功夫当莫懈，舍此一法非上乘。吾今点此真妙诀，男女一齐记在心，不是真种真心炼，轻泄天机被雷霆，法虽甚浅淡，细思绝妙始见精。此即未得金丹时，朝朝不离此法门。
　　白莲真人曰：
　　立志贵坚贞，总勿染尘氛。法本平而易，运行勿留停。
　　有时法当用，须知勿太矜。有时法当舍，默守本来真。
　　动静两相参，刻刻会天心。贞女原无法，不过聊点睛。
　　血气有衰旺，涵养功宜深。久则血化炁，白膏贯周身。
　　自然阴成阳，红尘不动心。方能成乾体，方能证上真。
　　稍有欺伪念，犹恐堕深坑。
　　白莲真人曰：
　　节为修行之阶级，贞静无尘即初禅。更加修炼养真炁，阴降阳升露玄关。玄关不在身外求，即在寸地觅大丹。心果静，神果闲，活活泼泼运周天。炁也归源血也归源，细细烹炼炉中间。暑也不热冬也不寒，温温养此真婵娟。十月丹完全三载，乳哺听自然。自然飞升大罗天，自然飞升大罗天。
　　金沙古佛曰：
