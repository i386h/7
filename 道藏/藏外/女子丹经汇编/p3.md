<!-- { "loadSidebar": true } -->
　　元始上帝告太上曰：精虚则炎上，气虚则下走。阴阳各行于水火，金木不成于夫妇。是故下土之人，真气日衰，阴邪日戾，残其本寿，精神不全，沦为下鬼。我尝受汝胎元妙道，以外玄牝合内玄牝，以外真神补内真气，聚集天之万宝，养我胎之元精，使神生于胎，气恋于神，心君潜御，气息调匀，万神敬礼，群魔束形，汝当教其兆民，先学定心。心定气住，气住神全，神全形固。绵绵若存而不息，用之不穷而见功。谷神不死，合我真宗。我愍世人外为酒色之所贼，内为思虑之所萦，惟贪名利，消落精神，恋着粉尸，巧笑娥眉，逐外忘本，崩我灵基。使坎离坏散，致魂魄流离，儿女成列，形骸渐衰。为一棺之聚土，失天地之真机，良可悲乎!
　　汝劝世人先持小戒，以至大戒；先学息心，渐入无为。因定生明，因明悟道。上品之人，以粗易细，成光明身，居清静天，寿命无量。中等之人，延年住身，补复胎元，不致夭伤。下品之人，远离情欲，淡薄利名，归向真风，顺行圣教。汝当以我妙语，分千万形，周流教化，渐渐接引，舍邪归正，去浊留清，证无上道。
　　是时，太上老君恭奉圣训，即与紫光天母各化其形，为尘沙众，分身世界，普度有情。未久之间，上界万二千天，于莲华中化生无量天人，各各乘空，诣玉清境，面对真尊而说颂曰：
　　无上神父，开大方便。戒敕太上，紫光天母。化形下方，广度我辈。并因戒定，咸得上生。获意生身，证无上道。我等变化，百千万身，身具万古，赞扬玄德，百千万劫，亦未能尽。巍巍功德，不可穷诘。我等信受，将何补报？誓发大愿，于未来劫。复度有情，惟此一心，是名报德。
　　无量天人说是妙颂，各以天华宝香散虚空中，而为供奉，遥望真尊，百礼而退。
　　玉淸胎元内养真经终
　　玉清无上内景真经
　　大罗真天元天大圣后紫光天母下传
　　尔时。
　　元始至真大圣化生开天，以大神通力、大智慧力结造世界，配合阴阳，主张造化，先于大梵真天玄空之中，化诸外象，以表内景，而分九气为东方木精之色，结成九气丈人而君主之，在人为肝为魂。次分七气为西方金精之色，结化七气丈人而君主之，在人为肺为魄。次分三气为南方火精之色，结化三气丈人而君主之，在人为心为神。次分五气为北方坎精之色，结化五气丈人而君主之，在人为肾为精。四方余气，水火金木分布中央为黄庭之色，结化一气丈人而君主之，在人为脾为思。五脏含识，共具十真。十真之英能成九转，聚为丹药，散为甘露，周旋上下，炼养百骸，沐浊留清，消阴铸阳，复我太初，保我大全，出于昆仑，入于太渊，引其龙变，经於虎城，四气和合，成我至真，衰残易盛，耄耋还婴，朽容再鲜，白发重青，韵如钟发，身如羽轻，尽更凡骨，飞升上清。世之学士，立戒持定，而生智明，以其三力永保，亿年履轻清之气，运定变化，以超仙也。左右二玄无极真宰，以我此道广布天人，使其舍离无常之业，而入真一之妙，不老不死，湛寂常存。
　　元始尊真于其七窍，放大光明，照无量土，万二千天，百亿人界，各以自力散香雨华而为共奉，莫不欣悦，咸悟本心。尔时玉清化宫于空玄中，忽见宝月光明，照映内外十虚。宝月之中，包含紫气，之内有一婴儿，坐宝华台口放金光，发大玉音而说偈曰：
　　一心生正定，万象自然陈。逐方分五气，五气孕一灵。一灵通变化，结炼本来真。本真非有相，非有亦非无。兆能通此理，方悟摄尘珠。
　　玄空之中，月光之内，玉婴演教。天上天下，一时皆闻。莫不慧海湛然，业山摧毁，反观内照，永契道真。仰望圣光，作礼而去，敬信奉持。
　　玉清无上内景真经终
　　大道守一宝章
　　衡岳真子传。又名为《玄珠心镜》
　　道无为，无不为。可心证，非智知。何谓知？何谓证？智遗智。
　　【注：】言既知之后，宜遗智慧，晦迹韬光。
　　证虚应。
　　【注：】言守空虚无为，久而神效，如响应声也。
　　应无从，
　　【注：】言自然而然。
　　心乃通。
　　【注：】心空无为，久即明道，明道则神通。
　　通于一，万事毕。一为根。
　　【注：】一为大道根元。
　　事为门。
　　【注：】得一之元，即《太上心印》所谓事也。
　　事归一，一常存。
　　【注：】言守一之事，功成归一炁，即身与虚无，自然无形，一炁常存矣。
　　存莫有，假言守。
　　【注：】言一炁常存自身，莫令有气。守者，假言守耳。
　　守虚无，自长久。
　　【注：】言但守虚无，自然形神与道长久也。
　　大道守一宝章终
　　守一诗
　　范阳卢陲真姑传崔少玄本
　　得一之元。
　　【注：】《道德》言：知白守黑。学道君子，既知其白，须守其黑。阴炁黑也。初守黑之时，身中黑如漆相似。守之不已，黑气日消，阴符消尽。纯阳白气，内明当明之时，闭目收视，自见五脏宫室，自见三万六千血脉，神灵渐至，出有入无，分身千亿，是名得一之元。守一之人，但能虚其身，空其心，常守空虚，内凝神思，元始妙气自然归流于守一人身中，主持性命。
　　老君告文始先生曰：吾思此道，本出杳冥。杳冥者，守黑也。即守一也。盖静定日久，天光内烛，脱身壳中，收视内观，形貌如然。此时外即光焰周身，内则分身千万，此崔女守一诗之妙也。
　　太上说《心印》曰：“真人巾金巾。”此五字，乃玉晨君之心印也。老君以此传与文始先生。守此心印，即是守一之元也。即是入道之门。上圣高真，未有不从此而入者。要而言之，守一之元，即是守空无寂寂中元神也。一之元不可见者，象罔是也。一之元可得者，元珠是也。
　　匪受自天。太老之真。
　　【注：】老或作无。
　　无上之仙。光含影藏。
　　【注：】此言得一之元，须精诚守神，积功炼形，冥心无心，冥身无身。内不分己身，外不分天地，久则骨肉亦化为纯阳精气。阴气内消，始觉天光内照，焕然照蜕身之中，天光既合于内，形影灭藏于外也。
　　形於自然。
　　【注：】此言光含影藏、神凝空寂中，忽然呈形。此乃天仙之姿，出于自然，非寻常之身也。
　　真安匪求。
　　【注：】衡岳真子注云：此言道成，形凝身中，非智巧所能求。但须冥心无心，冥身无身。若苟有身心，即神不凝矣。
　　神之久留。
　　【注：】栖真子王损之注云：真胎所安，只藉凝思于内，元神久留耳。昔老君告文始先生曰：人能留神于身内，知而抱玄，岁月坚久，其神久留，久留方凝成神仙。
　　衡岳真子注云：守一功至则神凝，真形安在我子宫之中。子宫即气海、血海也。真安在子宫，名曰神之久留。必须积公坚苦，岁月深远，方得成形。《西升经》云：藏人于人而不出，藏身于身而不现，然后天道盛矣。旨哉言乎!又曰：无心之心，无身之身，是谓道人。
　　美淑则真。
　　【注：】此言守一之久，则阳和之气照烛一身，犹如灯烛，朗朗然，了明无物，阴气尽消，真形更真。
　　体性刚柔。
　　【注：】此言无形妙法，真如法身，能刚能柔。柔谓揽之不盈手，刚谓贯串金石。
　　丹霄碧墟，上圣之俦。
　　上守一诗终。
　　孙不二元君坤元经
　　尔时元君在华阳洞天，与诸天延那仙姑，十二溪女，说坤元妙经。
　　
　　曰：天阳地阴，天动地静，乾行坤顺，元亨利贞。乾道成男，坤道成女。独阴不长，独阳不生。刚柔得其中庸，水火始能既济，孕生万物。盖载苍生，慈忍无争，敬顺辅相。是故居母道之仁，为后元之配，致功论化，其道一焉。
　　
　　自辟乾阖坤以来，有圣母、有后土、有天姆、有女娲、有斗母、有佛母、有元君、有王母、有仙姑、有玉女，至于麻姑、天妃、天女、玄女、无极女仙、女菩萨、比丘【丘】尼、那延溪女、紫姑、湘妃、洛神、巫女、电母、青娥、素女、织女，皆以坤元柔顺，修真得道，证明高果，是与天元同气不二。今善女人，各具坤元，咸能入道，俱以修力，可证极乐妙果，万劫常存。若以己身，碍漏难修，则其心原无走漏，汝何自蔽？无始以前，何有色相？何有身迹？惟一惟空，原无二心。汝何修身？汝何弃心？如能返思其原，更有修真捷径。我今为汝女众，说是捷径。汝当谛听。
　　
　　夫乾道动，坤道静，欲修性命，务须从静。汝今原静，又何以修？坤道浊，乾道清，欲修性命，务须从清。惟能以浊修清，是以入道证果。吾今为汝说是修清之道。夫清浊虽别于形质，而本元出自心神，汝欲心净神清，务修其性，能悟修性，便是立命，汝能悟者，即是汝性。汝性非性，汝心非心。心即是心，性即是性。性非汝心，心非汝性。若问汝性，性即说性。若问汝心，心即说心。心无所心，性无所性，亦非无性，亦非无心。性亦非心，心亦非性。性无有心，心无有性。性本无心，心本无性。心若有性，即非道心。性若有心，即非道性。道性我性，道心我心，是真实性，是妄想心。性若真实，即见道性。心若妄想，即非道心。虽曰道心，又有云说，名何云心？有肉团心、有虚灵心。此虚灵心，是名何心？是真道心，是真实心。彼肉团心。是名何心？是非道心，是妄想心。汝能剔肉团心为虚灵心，悟非道心为真道心，破妄想心为真实心，加以勇猛心，精进心，除却烦恼心，碍障心。惟碍障心是执着，故欲除执着，务加金刚心，虚空心、死了心、不动心、智能心、坚固心、圆满心、成就心、菩提心、慈悲心、欢喜心，如是诸心，是名道心。能名【明】道心，心即是道。若入是道，务守是心。若遇色相，如如弗动；若遇患疾，如如不变；若遇霹雳，如如不惊；若遇是非，如如不乱；若遇刀斧，如如不惧；若遇死亡，如如不坏。惟是不坏，即是不死，惟是不死，即是道心。惟是道心，即是修道。惟是修道，即是修性。性若无明，非是真性。舍此真性。更何有心？舍此真心，更何有道？是故神通智慧，皆从心道而生；清静虚灵，皆自性道而出。三宝一而无二，四大总是幻空。务向浊处存清，惟自静中防动。能防其动，即明其性，能明其性，即守甚【其】心。心若常修，六贼难入，惺惺觉察，五蕴何来？智能光明，恍朗炼【纯】和，性明命立，以铅制汞，赖土成功。以汞投炉，幽潜真默，炼形化炁，炼气归神，炼神还虚，即是本来，又何劫之不存？何果之不证？何身之有漏？何心之有障？何道之有二哉。汝善女人，又何疑之不修哉？
　　
