<!-- { "loadSidebar": true } -->
　　　　既得餐灵气，清冷肺腑奇；
　　　　此实行断绝烟火食也。所以能如此者，因灵气充满于吾身，自然不思食，非枵腹忍饥之谓也。
　　　　忘神无相着，合极有空离。
　　　　“忘神”者，此时虽有智慧而不用，若卖弄聪明，则易生魔障。“无相着”者，谓无色相之可着也。“合极”者，合乎太极也。合乎太极者，即神气合一，阴阳相纽也。如是则不落顽空，故曰“有空离”，谓遇空即远离也。第三句言不着于色，第四句言不着于空，色空两忘，浑然大定。
　　　　朝食寻山芋，昏饥采泽芝；
　　　　“芋”为普通食品，人皆知之。“芝”形如菌，上有盖、下有柄，其质坚硬而光滑。本草载有青、赤、黄、白、黑、紫六种，服之皆能轻身延年。若仙经所标灵芝名目，多至数十百种，不可毕陈，然非常人所能得也。
　　　　若将烟火混，体不履瑶池。
　　　　仙体贵乎清灵，若不绝烟火食，则凡浊之气混入体中，安有超脱之望？“瑶池”者，女仙所居之地，《集仙传》云：“西王母宫阙，左带瑶池，右环翠水。”
　　面壁第十二
　　　　万事皆云毕，凝然坐小龛。
　　　　面壁之说，始于达摩。当梁武帝时，连摩止于嵩山少林寺，终日面壁而坐，九年如一日。故后世道家之修静功者，皆曰“面壁”。今之佛家反无此说，徙知念阿弥陀佛而已。
　　　　辟谷一关，既已经过，不但烟火食可以断绝，即芝芋之类亦可不食矣。古仙修炼到此程度时，大半择深山石洞而居之，令人用巨石将洞口封没，以免野兽之侵害，及人事之烦扰，且不须守护者。但此法在今日，未必相宜。
　　　　普通办法，即于山林清静之处，结茅屋数椽，以备同道栖止。然后用木做一小龛，其中仅容一人坐位，垫子宜软厚，前开一门，余三面须透空气而不进风，最好用竹丝编帘遮蔽，如轿上所用者。人坐其中，不计日月，直至阳神出壳，始庆功成。惟昼夜须有人守护，谨防意外之危险。中间若不愿久坐，暂时出来亦可。此时身内已气满不思食，神全不思睡，其外状则鼻无呼吸。脉不跳动，遍体温暖，眼有神光，其身体内部之作用，自与凡夫不同，不可以常人之生理学强加判断。此等现象，今世尚不乏其人，余昔者固亲见之矣。然皆未知其有何等神通，是或丹经所谓“慧而不用”者乎？
　　　　今按：自本首第三句以后，直至第十四首末句为止，概属不可思议之境界，故未作注。当日某女士尚疑余故守秘密，致书相诘，奈余自访道至今，已三十年矣，实未曾目睹阳神是何形状，如何出法？即当日师传亦不及此，仅云“时至自知”，故对于出神以后种种作用，因无实验，不敢妄谈。且学者果能行面壁之功，何患不知出神之事？请稍安毋躁，以待他年亲证可乎？
　　出神第十三
　　　　身外复有身，非关幻术成。
　　　　今按：此首若完全不注，未免令读者意有缺憾，若每句作注，又苦于不能落笔。只得将前贤语录摘抄数条，以见出神之时，是何景象，出神之后，尚有功夫。欲知其详，请博览丹经，真参实悟，非此编所能限也。
　　　　《青华老人语录》曰：“阳神脱胎之先兆，有光自脐轮外注，有香自鼻口中出。既脱之后，则金光四射，毛窍晶融，如日之初升于海，如珠之初出于渊，香气氤氲满室，一声霹雳，金火交流，而阳神已出于泥丸矣。出神以后，全看平日工夫。若阳神纯是先天灵气结成，则遇境不染，见物不迁，收纵在我，去来自如。一进泥丸，此身便如火热，金光复从毛窍间出，香气亦复氤氲，顷刻返到黄庭，虽有如无，不知不觉，此真境也。若平日心地未能虚明，所结之胎，决非圣胎，所出之神，原带几分驳杂，一见可惧则怖生，一见可欲则爱生，殆将流连忘返，堕入魔道。此身既死，不知者以为得仙坐化，谁知阳神一出而不复者，殆不堪问矣。”
　　　　问曰：“倘心地未纯，而胎神已出，为之奈何？”师曰：“必不得已，尚有炼虚一着。胎神虽出，要紧紧收住，留他做完了炼虚一段工夫，再放出去，则真光法界，任意逍遥，大而化之矣。炼虚全要胸怀浩荡，无我无人，何天何地。觉清空一气，混混沌沌之中，是我非我，是虚非虚、造化运旋，分之无可分，合之无可合，是曰炼虚。盖以阳神之虚，合太虚之虚，而融洽无间，所谓形神俱妙，与道合真。此乃出胎以后之功，分身以前之事也。”
　　　　问：“阳神、阴神之别如何？”师曰：“阴未尽而出神太早，谓之阴神。其出之时，或眼中见白光如河，则神从眼出；或耳中闻钟盘箫管之音，则神从耳出。由其阳气末壮，不能撞破天关，故旁趋别径，从其便也。既出之后，亦自逍遥快乐，穿街度巷，临水登山，但能成形，不能分形。但能游走人间，不能飞腾变化。若盛夏太阳当空，则阴神畏而避之，是以虽带仙风，未离鬼趣。”
　　　　问：“阴神可以炼为阳神乎？”师曰：“可。学仙之士，不甘以小乘自居，只得于阴神既出后，再行修炼，将那阴神原形粉碎，倾下金鼎玉炉，重新起火，火候足时，自然阴尽阳纯，真人显象。”
　　　　问：“阴神如何能使原形粉碎？”师曰：“忘其身，虚其心，空洞之中，一物不生，则可以换凡胎为灵胎，变俗子为真人，而事毕矣。”
　　问：“身外有身之后，还做甚么工夫？”师曰：“善哉问也！此其道有二：下士委身而去，其事速；上士浑身而去，其事迟。当阳神透顶之后，在太虚中逍遥自乐，顷刻飞腾万里，高踏云霞，俯观山海，千变万化，从心所欲。回视幻躯，如一块粪土，不如弃之，是以蜕骨于荒，遗形而远蹈，此委身而去者之所为也。若有志之士，不求速效，自愿做迟钝工夫，阳神可出而勿出，幻躯可弃而勿弃，保守元灵，千烧万炼，忘其神如太虚，而以纯火烹之，与之俱化，形骸骨肉，尽变微尘，此浑身而去者之所为也。并列于此，听人自择，有志者不当取法乎上哉？”
　　　　《冲虚子语录》，或问：“阳神之出，非必执定要身外有身，已承明命。但若果无形相可见，何以谓之出神？”答曰：“本性灵光，非有非无，亦无亦有，隐显形相，安可拘一？昔刘海蟾真人以白气出；西山王祖师以花树出；马丹阳真人以雷震出；孙不二元君以香风瑞气出；此数者虽有相可见，而非人身也。又南岳蓝养素先生以拍掌大笑而出；邱长春真人自言：出神时三次撞透天门，直下看森罗万象，见山河大地如同指掌。此二者皆无相可见，而亦非身也，何必拘于身外有身而后为出哉？”
　　问：“何故有此不同？”答曰：“当可以出定之时，偶有此念动而属出机，未有不随念而显化者。故念不在化身，则不必见有身；念若在化身，则不必不见有身。予之此言，但只为我钟、吕、王、邱、李、曹诸祖真人②门下得道成仙者而说”是谓家里人说家常话，非为旁门凡夫恶少言也。彼虽闻之，亦无所用。后世凡出我长春邱祖门派下的受道者，必须记知，庶免当机惊疑也。”
　　①：诸位真人分别是钟离权(正阳)、吕洞宾(纯阳)、王哲(重阳)、邱处机(长春)、李泥丸、曹还阳(常化)等。曹真人为龙门第七代，传第第八代伍冲虚(守阳)、伍真人传第九代柳华阳(太长)。所言即是伍柳仙宗一脉传承。
　　冲举第十四
　　　　佳期方出谷，咫尺上神霄。
　　　　“冲举”者，即世俗所谓白日飞升是也。《参同契》曰：“勤而行之，夙夜不休，伏食三载，轻举远游。跨火不焦，入水不濡，能存能亡，长乐无忧。功满上升，膺箓受图。”从古即有是说，但在今时，既未尝见闻，理论上苦无证据。若以历代神仙传记为凭，白然如数家珍，听者或乐而忘倦，顾又疑其为伪造事实、提倡迷信，必须求得一平素不信仙道之人，在伊口中或笔下得一反证，而后方能无疑。试观唐韩退之先生所作《谢自然》诗云：
　　　　果州南充县，寒女谢自然；童呆无所识，但闻有神仙。
　　　　轻生学其术，乃在金泉山；繁华荣慕绝，父母慈爱捐。
　　　　一朝坐空室，云雾生其间；如聆笙竽韵，来自冥冥天。
　　　　檐楹蜇明灭，五色光属联；观者徒倾骇，踯躅拒敢前。
　　　　须臾自轻举，飘若风中烟；茫茫八纮大，影响无由缘。
　　　　里胥上其事，郡守惊且叹；驱车领官吏，氓俗争相先。
　　　　入门无所见，冠履同蜕蝉；皆云神仙事，灼灼信可传。
　　　　【注】：后半从略。果州在今四川顺庆府。
　　　　此诗通篇三百三十字，前半段叙事，后半议论。凡恶劣名词，几全数加于其身，如寒女、童呆、魑魅、恍惚、日晦、风萧、神奸、魍魉、幽明、人鬼、木石、怪变、狐狸、妖患、孤魂、深冤、异特、感伤等字句，极尽诋毁之能事，可知韩先生绝不信世有神仙。虽然，韩先生末后之主张亦不过曰：“人生有常理，男女各有伦。寒衣及饥食，在纺织耕耘。下以保子孙，上以奉君亲。苟异于此道，皆为弃其身。”云云，呜呼！此等见解，何异于井底之蛙，禅中之虱，安足以餍吾人之望乎？
　　　　夫神仙所以可贵者，在其成就超过庸俗万倍，能脱离尘世一切苦难，解除凡夫一切束缚耳，非徒震于神仙之名也。名之曰“神仙”可，名之曰“妖魔鬼怪”亦可，所争者事实之真伪而已。谢自然上升事，在当时有目共见，虽韩先生之倔强，亦不能不予承认；奈其素以儒教自居，辟佛辟老，道貌俨然，一朝改节，其何能堪！睹兹灵迹，被以恶名，亦无足怪。吾人读《墉城集仙录》一书，记谢自然女真生平神奇事迹，至为详悉，惟不敢遽信为真实。今读此诗所云：“须臾自轻举，飘若风中烟。入门无所见，冠履同蜕蝉。”诸语，然后知冲举之说信不诬也。后之学者，可不勉哉？
　　灵源大道歌
　　宋曹文逸
　　我为诸君说端的，命蒂从来在真息，照体长生空不空，灵鉴涵天容万物。
　　太极布妙人得一，得一善持谨勿失，宫室虚闲神自居，灵府煎熬枯血液。
　　一悲一喜一思虑，一纵一劳形蠹弊，朝伤暮损迷不知，丧乱精神无所据。
　　细细消磨渐渐衰，耗竭元气神乃去，只道行禅坐亦禅，圣可如斯凡不然。
　　萌芽脆嫩须含蓄，根识昏迷易变迁，磋跎不解去荆棘，未闻美稼出荒田。
　　九年功满火候足，应物无心神化速，无心心即是真心，动静两忘为离欲。
　　神是性兮气是命，神不外驰气自定，本来二物更谁亲，失去将何为本柄。
　　混合为一复忘一，可与元化同出没，透金贯石不为难，坐脱立亡犹倏忽。
