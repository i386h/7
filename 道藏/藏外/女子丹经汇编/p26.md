<!-- { "loadSidebar": true } -->
　　朝朝暮暮勤培养，自得长生不老花。
　　情窦开时如破瓜，天癸水至，如破瓜然。全凭土德长黄芽，芽生土之中，故曰："黄芽。"朝朝暮暮勤培养，自得长生不老花。由黄芽而勤养之，不使戕败，渐渐开花，即能超劫运为长生之本。
　　观妙香法第四
　　身中有一白鹤观，要学观香妙法炼，
　　一朝功满上瑶池，大众同赴蟠桃宴。
　　身中有一白鹤观，指乳房也，使红变为白，故以白鹤观比之。要学观香妙法炼，昔观香仙姑在白鹤观中炼法，卒成大道。一朝功满上瑶池，大众同赴蟠桃宴。望人同登彼岸，普渡婆心也。
　　天尊密意章第五
　　妇女速将尘事淡，救苦天尊心中念，
　　昼夜坐卧伴黄婆，凡胎自脱仙骨换。
　　妇女速将尘事淡，救苦天尊心中念，常念四字经，即是拴心之法。昼夜坐卧伴黄婆，时守真意，功可速成。凡胎自脱仙骨换。有如此好处，怎不学习？
　　生死玄觉第六
　　未死学死终不死，逢生杀生永不生，
　　不死不生真入妙，玄觉一证大功成。
　　未死学死终不死，人虽未死，犹如死人一般。所以终得不死。逢生杀生永不生，妄心生时，即以慧剑斩之，所以终致不生。不死不生真入妙，玄觉一证大功成。形不死，心不生，可证玄觉妙果。
　　回光返照第七
　　回光返照两乳间，心神注在金锁前，
　　二日半后黄变白，移鼎换炉炼成仙。
　　回光返照两乳间，心神注在金锁前，眼观两乳之中，神注两肾之下，自然河车运至中田，以补破体。二日半后黄变白，行经过后，计二日半，血变成黄。斯时净心用功，不久变白而赤脉斩，犹如处子体矣。移鼎换炉炼成仙。赤龙已斩，行法之地不同，得诀炼之可成。
　　慈悲为本第八
　　慈悲为本性情和，忍辱茹辛耐折磨，
　　人人都有骞林树，长坐骞林登大罗。
　　慈悲为本性情和，忍辱茹辛乃耐折磨，在家妇女，出家道姑玄流，俱可修炼。总要以慈悲为本。人人都有骞林树，长坐骞林登大罗。能知骞林树在何处，即在骞林树上用功，久之必成天宝矣。
　　按：此诗首二句原本作「慈悲为本心是婆，在家出家养太和。」今改之。
　　药火两用第九
　　药在火中炼，火在药中现，
　　有火无药煮空铛，有药无火终消散，
　　火药二物能适宜，金丹一结入阆苑。
　　药在火中炼，药，气也。即是神驭气。火在药中现，神因气而愈灵。有火无药煮空铛，不可弄火！有药无火终消散，不可无火。火药二物能适宜，金丹一结入阆苑。神气相依，焉有不成之理。
　　太阴敛形第十
　　幽闲贞静养性情，妇道克全德匪轻，
　　乳房血海常留意，将形收敛合太阴。
　　幽闲贞静养性情，妇道克全德匪轻，上句养性，下句培德，即是内外交修功夫。乳房血海常留意，下手初功，将形收敛合太阴。太阴炼形法，其乳缩如男子。
　　六字经法第十一
　　最好惟有六字经，从前转后住到心，
　　其中暗寓河车法，不知不觉炼成真。
　　最好惟有六字经，（即太一救苦天尊，）从前转后住到心，持念之法：脐前念“太”，阳关念“一”，阴肾念“救”，泥丸念“苦”，咽喉念“天”，终将“尊”字住在心里。又可收心，又可平气。其中暗寓河车法，时刻照此法念之，尽将后天阳气车入中田，自能补足先天。不知不觉炼成真。此法简易，妇女可念，男子亦可念。总要行之久远其效愈大。
　　人人如意第十二
　　怀抱两个如意图，生来即有人人俱，
　　问人果能如意否？果能如意上天都。
　　怀抱两个如意图，此图所以护心，亦所以通心。生来即有人人俱，不分男女，人人皆有。问人果能如意否？如意中即有真一，果能如意，自有无穷佳境见于胸怀。果能如意上天都。不负如意图之名，自得如意图之实，飞升指日可俟。
　　动静勿离第十三
　　动静不可离这个，离了这个路便错，
　　坤阴变作乾阳体，顶天立地莫柔懦。
　　动静不可离这个，离了这个路便错，这个，乃真意也。时时诚意，先天自复。若意念一差，便非正路。坤阴变作乾阳体，女性本阴，变为乾阳，方能成道。顶天立地莫柔懦。阴性多柔，要有顶天立地志向，庶于道有望。
　　出家修炼第十四
　　一入玄门得自由，尘缘何故挂心头？
　　瑶池王母规模在，静守灵光万念休。
　　一入玄门得自由，尘缘何故挂心头？世之出家道姑，已入玄门矣，心犹不忘夫红尘者，何故？瑶池王母规模在，静守灵光万念休。
　　节妇修炼第十五
　　可怜最是未亡人，矢志冰霜实苦辛，
　　节烈信为仙谪降，急修急炼出风尘。
　　可怜最是未亡人，凡夫死者，妻称未亡人。矢志冰霜实苦辛，夫死守节，凛如冰霜，不知受了许多辛苦！节烈信为仙谪降，急修急炼出风尘。仙女、元君，尽是坚贞为本。既为节妇，即仙根灵种矣。还在风尘中何益？此言节妇宜急修。
　　童真修炼章第十六
　　王母台前贵女真，色空空色见分明，
　　浑沦元气无亏损，得法修之顷刻成。
　　王母台前贵女真，色空空色见分明，大有夙根者，见得色即是空，空即是色，修成女真，故王母特优重之。浑沦元气无亏损，不必补漏，得法修之顷刻成。得了先天之法，一炼即成，言甚易也。此言女童宜即修。
　　在家修炼章第十七
　　莫谓家事纷难绝，坤维正气修急得，
　　从无入有养神胎，下田不结中田结。
　　莫谓家事纷难绝，坤维正气修急得，妇女皆有坤维正气，莫因家事纷纭，遂耽误一生也。从无入有养神胎，下田不结中田结。结于下田者是凡胎，结于中田者是神胎。神胎是自己神气所凝，不因外来，故谓之从无入有，此言在家妇女宜急修。
　　心性根本第十八
　　四大名山众女仙，半推半节半参玄，
　　总依心性为根本，行满功圆便上天。
　　四大名山众女仙，半推半节半参玄，有以孝成者，有以节成者，有以参玄成者，途虽异而归则同。总依心性为根本，行满功圆便上天。"心性"二字修丹之本，男女都离不得。此首总结女丹经。
　　女丹诗集补编
　　贞一子女丹口诀
　　皖江陈樱宁校订
　　收心一
　　金丹道理最幽深，逐节功夫着意寻，若是入门初下手，扫除妄念以收心。
　　养性二
　　一颗苍胡是水晶，何期尘垢蔽精英。但能静坐回光照，依旧天心夜月明。
　　养气三
　　虽能住念可通玄，息到冲和返自然。养气方儿无别巧，同行同坐又同眠。
　　凝神四
　　神是夫兮息是妻，休教异路隔云泥。两相匹配归根窍，便是丹成鹤到时。
　　三命五
　　光分黄白紫为三，女命生来不似男。少上衰中成在下，关头一路要深谙。
　　气穴六
　　气穴分明是乳房，休将脐下妄猜量。炼丹不识阴生处，伏虎降龙欠主张。
　　知时七
　　每到花开对月时，羝羊将要触藩篱。劝君信至休迟误，莫待龙形出水湄。
　　斩龙八
　　阳欲生阴出玉沟，火轮即驾莫停留，巽风吹上红元府，倒挽河车仗逆流。
　　形隐九
　　顺为凡体月经行，七七年龄老态呈，炼到太阴形隐后，从兹仙体庆长生。
　　求丹十
　　炼形化气筑基工，上品天仙事不同。若问金丹端的处，日来映月照鸿蒙。
　　炼己十一
　　生龙活虎战莲房，最怕心猿意马狂，炼己未臻纯熟境，岂能安稳渡陈仓。
　　顺逆十二
　　顺则生人逆则仙，乾坤交泰是真诠。临炉莫讶丹难结，到挽羊车自见天。
　　丹生十三
　　恍惚窈冥情似痴，融和正是药生时。丹田有信机缘至，准备工夫采玉芝。
　　采药十四
　　猛睹先天一粒丹，其光灼灼似金丸。巽风若不频催鼓，大药如何得过关？
　　升元十五
　　日出扶桑大海东，火轮飞渡莫停功，鹿车搬上昆仑顶，木汞自归神室中。
　　合丹十六
　　艮男初归混沌窝，夫妻从此结丝罗，六门紧闭勤添火，帐里春光要太和。
　　火候十七
　　火记虽垂六百篇，未将真候写鸾笺，最明莫过冲虚语，呼吸分明了却仙。
　　温养十八
　　已看白雪种青砂，寒燠调停切莫差，三十六宫春意足，自然有路泛仙槎。
　　胎息十九
　　工夫细密勿粗疎，神息绵绵合太虚，借问养胎何所似？恍如父母未生初。
　　度数二十
　　采药烧丹有后先，坎离艮巽倒还颠，功完九九周天数，到此方为物外仙。
　　脱胎廿一
　　十月胎圆度数周，阳神忽到囟门游。一声霹雳冲天出，顶上争看白气浮。
　　乳哺廿二
　　初产婴孩气未纯，仍吞木汞复元真。伫看乳养经三载，变化通灵妙若神。
　　面壁廿三
　　丹事虽完犹有工，冥心静坐洞天中。忘形入定无年月，打破虚空见圣功。
　　冲举廿四
　　炼到真空道愈高，丹书下诏步云霄，从今永住瑶池苑，随着灵妃去早朝。
　　樱宁按：女丹口诀诗，共计二十四首，六百七十二字，今特别用心校正一百一十字，比原本为优，遂以付印。
　　乙亥仲冬记。
　　《道源精微歌》女真修
　　（文章出处，道外藏书卷）
　　夫女真修炼先要却病调准月信，然后炼己斩断赤龙，与男子伏白虎其理一也。故男子乃太阳纯圆之体，而阳精日日能长能泄，借此长泄能补成乾健之体，且伏虎之工志刚之丈夫方可为也。女人乃太阴纯阴之体，其癸水一月一潮，故与男子初手行工。若斩赤龙之后与男子行功一理，自小周天起手，至出神还虚皆是一也。
　　盖妇人月信多有不调者，乃任脉带脉有亏溢之淤血，必先用草药治其有形之病。先服通窍活血汤一剂，此剂用：真麝香五厘（冲）、南红花三钱、桃仁泥三钱、赤芍叶一钱、川芎二钱，姜三钱、老葱三根、红枣七枚共三物碎切，用黄酒半斤并药同煎，煎一半盏去渣，对麝香再煎三沸服之，使周身之血窍无不通达，兼治劳症。然后再服加减四物汤，调治气血无溢无亏，信来颜色鲜红日准为度，方可炼己。若月信不准，不敢斩断赤龙，定是此理也。
　　四物汤者：当归身三钱、白芍二钱、川芎二钱、生地三钱、人参二钱、白术二钱、柴胡二钱、白茯苓三钱、半夏二钱、香附三钱、灸甘草一钱五分、姜三片，若气虚加黄芪五钱，连服二三剂亦可气足血盈，便可下手斩断赤龙，急刻求师指示，炼己修真，坤返乾健之体。
