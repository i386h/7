<!-- { "loadSidebar": true } -->
　　盖情者，乃修慧命下手一着之天机。若无此情，万不能成佛果。譬如农家无种，欲望收成，岂不愚乎！今之禅僧，不得成佛者，实不知此情之过耳。昔日五祖先世为栽松道人，所求四祖之道，四祖视其形骸，老而无情，乃谓曰，汝转一转来，道人果自立亡，转而自投周氏，再得正道。且道人既可立亡，不用父以自投怀胎，足谓之道矣，而又求个甚么。马祖云，不是物。又六祖曰，淫性即是佛性。其二者泄尽天机矣。故龙牙禅师云，人情浓厚道情微，道用人情世岂知，空有人情无道用，人情能得几多时。且此一情字。自汉明帝到今，注者纷纷，苟不得慧命之法，便谓此情乃世情之情，学两句套语机锋话头，谓之得道，哄弄愚人。万世之下，明眼人见之，可取笑矣。既然是坏物，焉得五、六祖当时习而哄后人乎？盖五、六祖乃如来嫡传，慧命之道闭而不传与无德者有之。或问曰，此情是个甚？华阳云，此情乃慧命之化育，即元关顿开之机缄，其慧命虽藏在元关，静则发生往外，附与外形而起，与我心中之意，偶有知觉焉，是以外形与动则谓之情也，故闭阳关法。如来曰，不识动静学道无益矣。又问曰，何谓之下种？答曰，此情乃生入成佛之顺逆，造道之端，非真意不能逆归，凡学佛之上，既晓形动之机，将我静中之真意凝入于命宫，时来时凝，久则天机发动，不觉命宫产出菩提。故曰下种矣。又问曰，何所修炼？答曰，既知凝法，当知炼法炼者，火也。火非风不能焰灼，亦不能化物。故世尊云，微风吹动。又云火化以后，收取舍利。凡学之士，必当使呼吸之风，逆吹命宫之真火，即将所发生往外之慧命，以息摄回本地，凝凝然似炉中之火种，绵绵然如风箱之往来，熏之炼之，使有形化而为无形。知而修炼，不但本宫慧命不外耗，返得此动机，补助我之慧命之不足处。即儒所谓造化，生生无穷，久则命基满足。又谓之寿命不死矣，故如来度迦叶，谓不死阿罗汉者，是也。 

　　又，《摩诃般若波罗密多心经》曰，时。 

　　盖诸经之句法，都有双意数字，独此曰时，岂不怪哉！此乃如来嘱咐后人，醒悟时之至切至切矣。且时者，又非时候之时也，即禅静中萌动之时矣。古德云，若言其时无定时，清风朗月自家知。儒云，月到天心处，风来水面时。诸翁虽然妙喻发其天机，却总不肯说出是个甚么时来，且教人将何所用乎？余不惜罪过，与诸人通一线，免堕傍门，早证道果，岂不妙哉！夫时者，即吾身中慧命自动时也。古德谓之活子时，其生之机，形如烈火，壮似焰风，非师传授意，息莫能制伏。别名猛虎专吞人之性命，吸人之骨髓，任他三教英雄豪杰，不得真传者，无不被他所丧矣。古之志士高人，必先伏此猛虎始得成其道果。然而其发动之形容，熏熏乎如浴之融暖，烈烈乎似火之将炽，一派壮旺强烈之性，熏蒸下行于淫根，威镇独立周身之精华，无不听令于他，医家谓之外肾。与成怫作祖之妙诀，即在此下手矣。若得真传何必又疑惑哉！且时者，释教之秘也，至切矣。 

　　世尊曰，于竭陀龙宫说法。 

　　上文一节言时所用之实处，无不在其中矣。又恐世人落空，故此专言真实之所，使人下手则不落空矣。盖龙宫者，西天梵语之譬喻也。中华名曰丹田，又曰炁穴，医曰精窍，其名亦多。西天又曰净土，曰界地，曰苦海，曰海底，曰极乐国，曰优陀那，其名众多，总是和合真种之处也。所以天台止观云，梵语优陀那，此土丹田，是也。故近代得道者，恐人不悟，又曰炉矣。此乃祖师慈悲示人切近之妙喻，使人知有实所。譬如铁匠，欲成锋芒美器，非炉莫能成功，修炼亦复如是。盖炉何也？化形成物之所。其法易明。故心经解云，收来放在丹炉内，炼得金乌一样红。光明如来云，炉中火发。又云炉中发火泄天机，不悟西来即是迷，是也。 

　　圆通禅师曰，北斗里藏身。 

　　北斗即上文龙宫是也。藏身即前文凝集是也。祖师教人常将我之真念，藏于北斗则心自空，命自固矣，故付大士云，心空及第归，是也。 

　　寂无禅师曰，凝神收入此窍之中，则炁随神往。自然归于此处。 

　　且寂无得如来达摩之全旨，慧命之嫡传，故能隐显莫测变化无穷。雍正年间，屡在太邑，化阳身数十，家家有个寂无，谈笑饮食，隐则无踪，或与人金银美女，或显虎狞水火，从学之徒，凡心欲念，无不消焉。盖凝者，移也。窍者，即丹田也。亦曰炉矣。此表炁之所发，当用功之时也。盖炁之动附于外形而出，若任其出，将何为道本哉！所以祖师示人，此时速凝神入于丹田，炁得神之翕收，则炁亦归矣。且此炁者，又非呼吸之炁，乃先天之炁也。即孟子所谓浩然之炁者矣。此炁自我释教，诸得道之宗师，不肯泄漏，尽是譬喻外物，使人自悟。有明白者，然后密付，故曰教外别传，炁之别名。释教曰柱杖，曰锡杖，曰禅那，曰摘芦，曰白雪，曰金莲，曰敬果，曰洞水，曰海水，曰明星，曰西江水，曰曹溪水，曰水牯牛，曰海底好，曰炉中火，曰牟尼珠，曰海底泥牛，曰海底明珠，曰海底开花，曰炉中香烟，曰事，曰物，众名纷纷不可胜计，究其实事，无非此一炁也。故黄叶禅师参求六祖，得修炼功圆之时，自叹惜曰，道无非炁也。此一言泄尽天机矣。 

　　又曰，功夫不间断，息息归此，或一月二月便能自觉窍中融融，暖炁旋动。 

　　息者，呼吸之气也，佛喻之风矣。亦名柱杖，犹如老年傍杖而行。修慧命者，若无此息吹嘘，漏尽不化，舍利不成。故禅师云，未到水穷山尽处，且将作伴过时光，是也。盖人呼吸之气，原根本在丹田，但人只知出，不知进耳。得真传者，丹田之神，能以接息。故禅师云，无孔笛，颠倒两头吹，才得神炁相合，人则自暖。法轮自转一月二月者，年老年少之分别耳。少年月内，炉中自有效验之机发，年老或数月有方有浑合之信至，暖炁才有动机。 

　　净光如来曰，金童一惺弃皇宫，不觉犀牛法海中，欲要觅他归故里，灵山塔下始知踪。 

　　太子即世尊也，世尊思修，有天神变白马，乘太子出皇宫，腾空而至雪山，自金刀落发，先未得真传，以修傍门，所以漏尽无成。形骸尪羸，后得阿私陀以传慧命之正道，始成佛位。故法华经云，仙人授佛妙法，如来因之遂致成佛。又释家谱云，私陀见太子形骸尪羸，谓太子曰，可食牛乳，复其本元。太子果食其乳，依然复其三十二相，道果圆满，以求燃灯佛证之。世尊初下功夫修炼至道，不待以数月期，忽见明星，自叹曰，一切众生皆有佛性，奈何不得斯道之过耳。世尊言佛性即慧命也。牛者，炁也；海者，即丹田也，欲觅此牛，其藏处在法海，他所则无矣。故曰，北斗里藏身。灵山，心也；塔下，即丹田也。如来教人修道，先修塔下，而后有牛来归故里之效验矣。故藏经曰，人人有个灵山塔，好向灵山塔下修。知踪也者，丹田之内，忽然无中生有也。不待他论，自意念中觉知融暖和畅，一派春景。其乐无穷，即马祖所谓达于皮毛，畅于四肢矣。归者，还也。故里者，心田也。始由下中归上，化识性为佛性，煅习念成正念，识死性现，朗朗一个主人，故曰，归故里者也。 

　　圆通禅师曰，群阴剥尽，一阳复生，欲见天地之心，须识乘阴之法。 

　　群阴剥尽者，在年十一月，在人身为北海。一阳生者，在年为冬至，在人身为阳生，天心即阳生之所。邵子所谓冬至之半，天心无改移是也。欲见此心须求炼法，而后有可见之脸见，乃真种所产之法，即世尊见明星之见也。 

　　《楞严经》云，愿立道场，先取雪山大力白牛，可取其粪以泥其地。 

　　且喻道场者，乃修佛道之起手也。阐牛粪者，即是炼慧命之根本矣。世尊教人修道，先修慧命，若不修慧命之纯阳，起手单修心中阴神，安有不遭楞严经阴魔之类乎！如今禅门修性而不修命，往往颠倒反得疾病死。虽然口称顿悟十地三乘，往往到头虚老，不知雪山白牛粪之美处，空以磨砖作镜，妄以集雪为粮，误了多少年，既无立命之基，安有性道可成之理乎？是以戏台上优人，自称汉高祖楚霸王矣。盖雪乃白也，白为西方之正色，是喻人命窍之炁也。故如来教人修西方极乐也，即此矣。而良医又明指之曰，两肾之前，空悬一白圈，先天性命水火即在其中，无形无相，空空荡荡，慧命即在其中矣。若不速自修炼，焉得久居，奔名利而耗散，逐色欲而丧真。出家之人，念诵枯坐，则离气耗神，是油干灯灭，不到半百而亡。故曰雪山矣。且命即元炁也，炁之刚而无比，色之白而无瑕，故曰大力白牛矣。炁之隐显，包乎天地，载乎万物，广而无际，细而无核，觅而无影，修而现前，超佛越祖，无不是此炁也。即孟子所谓至大至刚，岂谬言哉！然而炁之变化，年壮而自拱，静极而自生，不知保守，则以耗散。故曰粪矣，耗散朝朝如是，不早筑固命根，能有几何哉！即儒所谓用之则成路，不用则茅塞也。盖粪乃劈魔之至宝，成佛之阶级，不取粪而修，则十炼九空。譬如世人欲起美屋，非其基地，安能居哉？且古之志人，知此粪之出处，静时而养，动时而取，收摄还我本地，用火熏炼，筑固自己基址，则谓之泥道场矣。既有场基，又不可少善知识，时时刻刻，将我之真意坐居其中，一念不起，八风安能摇动。即康节所谓，一念不起，鬼神莫知不由乎？我更由乎？谁独独惺惺，任他千魔百怪，我在这里隐身，安然自在。故曰和尚坐道场，则不遭魔类矣！即阿难所谓，坐于流水面跏跌，入灭是也。此篇注者作者同一鼻孔出气者矣。 

　　《楞严经》又曰，必使淫机身心俱断，断性亦无，于佛菩提斯可希冀。 

