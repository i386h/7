<!-- { "loadSidebar": true } -->
　　且自古得道者，莫不先断淫机，而后能超佛越祖，世之为释子者，身心断淫之说，无不知之矣。独有淫机一字，举世罕知，不但不知修炼之法而所以然者，身心亦不能实使其不淫也。何以故？淫机一发，形如烈火，速似焰风，苟不得其法，安有不牵连身心之忧患也！且若无其机，身心安然无所忧患矣。故世尊知其机之利害，难以自了，是教人以使之。且使之者，非空使也，而必有使之法焉在矣！故蔡禅师云，祖意如空不是空，灵机争夺有为功，且此法至简至易，非夙有善报者，立面难闻，既无所闻，淫机焉有自听者哉？若不迅早虚心求师，任尔千修万炼，难免其患。所以近来丛林多有业障，善知识者，不得其法，多有私下身前后行淫，故毕书二大人将此等僧充军问徒，是天谴其罪矣。问淫根何物也？答云，淫机即世尊所谓淫根也。根之形在外，而机在内，不知修炼，焉有不牵连身心乎！即孟子所谓炁亦能动志之说。问曰，有何法制伏？答曰，得诀者，其机之将发，以神主使，其机自息。即盂子所谓志者，帅也。以呼吸摄之，使其炁之自归。即达摩所谓采取也。神即为火，息即为风，机发虽是炁，而内实有漏尽之资，若不在此锻炼，则又牵连身心矣。以丹田为炉，以阖辟为箱，以火而炼，以风而吹，以暖信为效验，以畅快为无事，久久锻炼则机自死，淫性自断，断性亦无身心太平。三种淫事，无所集有，于佛菩提何难冀也。此乃万圣于祖不传之秘法，余今尽泄矣。为释之子不修三种淫事，自谓善知识者，即《楞严经》五十三种之魔矣。又或谓余之错矣，后学者且当本文证之，世尊岂有错乎！ 

　　寂无禅师曰，其机既发，凝神入于丹田，当用武火收摄而归，以熏以炼，机之未发，以神照之丹田。当用文火，不离而守，以烹以蒸，似此悟人，才得真神发生。 

　　且机之发者，乃丹田之炁动也，既然凝神则此机动，受神制伏，自然两不相离，如磁石之吸铁，隔碍潜通，和合为一矣。祖师又恐临时炁之生旺，猛虎难伏，故曰，用武火，此真乃泄尽天机，慈悲至已尽矣。万世之下，学佛之士，无不沾恩矣。盖用武火者，乃修道之密法，成佛之秘机，佛佛心受，祖祖口传，悟且甚难。故五祖云，师师密咐本音。世尊达摩虽有火化风吹候之言，而文武之用度，未行竹帛，故世之无双修，而亦不能信，自达摩寂无后，无有神形俱妙之高僧矣。问曰，何谓武火摄归？答曰：武火摄归者，乃呼吸之气，摄真炁归源，而又离不得真意之为主宰矣。故曰，一意驰二炁，鼓舞摄归，总在乎意之能耳。盖炁生易下流顺出，故以呼吸摄之。若不惜呼吸消息之鼓舞，则一神而难摄，炁亦难归。二炁原有兼用，故禅师云，你有个往杖子，我与你一个柱杖子，即喻此二炁同用之机也。当呼吸之机，我则从阳跷迎归炉。即达摩所谓采取也。或十迎，或数十迎，外形倒则止矣。合明此二炁阖辟之消息，则元炁自归炉矣。用二炁之时，炉中之意，不着于呼吸，依于元炁采取，不过借呼吸之机，以为采取之具。即六祖所谓往北接度是也。且元炁既归护，又当熏炼，以意定而为火，以息嘘而为风，镕灼一时漏尽之资，则尽化而为炁，放心安容，此乃武火之功也。问曰，文火何也？答云，文火者，不存而守，不息而嘘，时时刻刻不昧，惺惺绵绵不断，息息归炉。即古德云，杖往杖来无间断，舍利成全合本初，切忌昏迷散乱，一念不起，一意不散，犹如炉中火种，如此修炼，何患真种不生，舍利不产，大道不成哉！ 

　　释家谱世尊曰，对斗明星而悟道。 

　　对，即中华，名曰返观是也。斗即北斗，喻丹田是也。明星者，乃丹田之炁发晃是也。正是真种所产之景，所以兴阳禅师云，匝地红轮透，海底不开花，即此矣。 

　　圆通禅师曰，北斗藏身虽有悟，出尘消息少人知。 

　　北斗藏身者，是藏种在此，而起手若不在此而修，则不能出尘矣。凡出尘者，即转法轮之消息，当转而不转，则种子产而无归，又废前功，即兴阳所谓，退一步则失事。故曰出尘消息少人知，此以上尽是言和合其种之法。 

　　此上数者，慧命经之妙法，和合真种之天机，具在斯与，而其风火之功，亦不外是矣。 

　　此总结上文和合真种风火之法。古圣不肯全露，故人难悟大道，尽入歧路，余浅直解明以晓同志，庶不误入外道，早成正觉，有好佛者，果潜心此经自修自证，以成大道，岂不乐哉！ 

　　予故曰，自始凝神返照龙宫，浑然而定静，以双忘而待动，以意炁而同用，以神火而化，以急风而攻，以武而炼，以文而守，久久熏蒸，刻刻无间，意炁两不相离，则和会凝集之法得矣。 

　　此总序和合所生真种之法，盖龙宫者，遵如来之梵音，此土名曰丹田。丹田之内有水故曰龙宫，水性沉重，朝朝下流。神即是火。火性轻浮，刻刻上焰。世人沉下浮上，两离分散，故不能成其道。佛祖以火凝在水中，则心自空火不焰上，水得火煎，水不下流，化而为炁，炁则自然上升。当凝神之时，内念不出，外念不入，空空荡荡，不着不滞，回光近照，既照则忘形忘意，但用意即是不忘，但忘即不能以意照之，心无不存之谓照，欲无不泯之谓志，忘与照，一而二，二而一，当忘之时，其心湛然，未常不照，当照之时，丝毫不立。未常不忘，忘照纯一，浑然定静，天地入我，莫知所之。且待而候动，不觉融融和和，外形勃起，以意迎炁而归。既归本地以神注定其中，当以呼吸吹嘘，久则文火，勿忘勿助，行住坐卧，不离这里，何患真种不产哉！ 

　　不闻得道古儒之言乎？恍惚阴阳初变化，氤氲天地乍回旋。 

　　此以下言真种所产之时，古儒即邵康节是也。子之释教，竟有无知无识者，谓儒不知大道，自打七参样，口头三昧，谓之得道，诚可笑矣。不但儒闻而不视，高僧亦自夹鼻恐臭矣。盖忧惚者，静定之中，浑然一团，外不见其身，内不见其心，恍恍惚惚。初变化者，即此忧惚之间，忽然不觉融融和和，如沐如浴，故寂无禅师云，六合同春。乍者，即兴阳禅师云，匝地红轮透。回旋者，真炁旋动，正是元关透露，而真种产矣，有无穷之妙乐也。 

　　《六祖坛经》曰，因地果还生。 

　　地者，名净土，又名苦海，又名优陀那，巧喻异名，无非果生之处也。盖果还生者，因以前能明有情来下种，和合之机，到此方有果也，即菩提子也，又曰舍利子。 

　　无量光明如来日，分明动静应无相，不觉龙宫吼一声。 

　　无相者，释自威音，儒曰无极。盖此物本来无相，因静定而生。龙宫者，即上文因地是也。吼一声者，即上文果生也。儒曰，杜宇一声春晓，乃阳炁之所生也。能知此一声之机，则洞水可流，西江可吸，海水河灌顶也。古德云，地雷震动巽门开。又云，雷从地响美。 

　　紫摩金光如来日，海底泥牛露半角。 

　　海底即我之丹田。北海也，世尊名之曰龙宫，又曰恒河。兴阳禅师亦曰海底，是藏慧命之源窟，故曰海也。泥牛者，即慧命也，世尊名之曰摩尼，即我身中神炁和合所炼成之真种也。露半角者，乃真种将产之法象也。此时必须以静而持之，不可急于收取，任牛之自露全角者，方可兴功，不然念动牛惊，依然隐而无踪。圆通禅师云，必须元窍生物，斯可以阳炉发火，固莫为之先，亦莫为之后，谓太早生。故寂无禅师云，若夫机未至，而先助长，则外火虽行，内符末应，适自取焚驱之凶矣，奚可哉！ 

　　圆通禅师曰，梅花未发太早生，梅花已发太迟生。 

　　梅花者，乃阳之道，而为报春之信也。即喻我身中阳炁所发之景矣。末发者，是喻阳，将动未动也，此时如或妄采，而炁嫩则不升，故曰太早生矣。已发动者，是喻阳炁已动也，此时即当收归源。若不归源炁则散而无依，故曰太迟生。圆悟禅师云，进一步则迷理，退一步则失事，诚所谓也。 

　　又曰，恁么则风霜都契尽，独占普天春。 

　　恁么者，即喻时当今也。风霜契尽者，是喻无阴气之谓也。春者，阳也，是喻丹田一片纯阳之炁。其中景象如沐如浴，周身融和、畅快不可胜比。内外尽是阳春，乃真种所产之真景也。 

　　又曰，切须盗着。 

　　此乃祖师嘱咐后人，如或见此景至，即当兴功收取，如或不收，则是当面错过，此物又行熟路。故兴阳云，退后则失事，诚有言也，岂不悟哉！故曰盗着。盗者，强夺也。当此之时，切须勇猛，以我之意宰之，用我之息摄之，将此真种，归于丹炉，而后再用法轮之功。 

　　寂无禅师云，至于六合同春，物物得所。 

　　同且六合者，周身也；春者，喻周身之暖信也；物者，乃释教之别名，即儒所谓元炁也。功到时至，此物当产之时，不知不觉，忽然丹田融融洽洽，周身酥绵快乐，春生毫窍，身心无主，丹田暖融，渐渐而升，阳物勃然而举，忽然一吼，呼吸顿断，心物如磁石之相翕，意息如蛰虫之相含，不觉入于恍惚，天地人我，莫知所之，浑浑沦沦，又非今之禅家枯寂无为，恍惚之中，心自不肯舍其物，物自不肯离其心，相亲相恋，纽结一团，其中景象，似施似翕，而实未见其施翕，似泄似漏，而实未至于泄漏，其妙不可以言语形容。故心经解云，一阳初动有无穷之消息。少焉恍恍惚惚，心以复灵，呼吸复起，丹田之炁，自下往后而行，肾管之根，毛际之间，养生快乐，实不能禁止，所谓炁满任督自开，此之谓也。迅时速采归源，转大法轮，不然此物满而又溢，则前功废却矣。盖此篇全泄天机，余三十余年，方得妙道，后之修士，行功到此，切记切记。毋忽却其中景象，但得二三，即是真种所产矣。固不必规规如此，而又禀受形体有同异之别也。 

　　达摩祖师曰，二候采牟尼。 

　　此言采物归炉之候也。盖二候者，前活阳生时谓之一候，累积阳满，真种产时又谓之一候，故曰二候。采者，此物产时，仍行熟路，顺下而漏，故用呼吸采之以归炉。牟尼者，物之别名，儒谓之元气也。 

　　又曰，二候采牟尼，四候有妙用，六候别神功。 

