<!-- { "loadSidebar": true } -->
　　运行又归于命之原窟矣。然取得此种来，由法轮之机如意。斯谓之舍利。舍利，是命得性炼成，谓之舍利矣。去其有为之功，去其风吹运行之法。用其无为之法。以回光返照。静默而寂照之，又曰禅矣。此乃采舍利之功，有七日之照也。斯谓之心目所在。在者，心目在于舍利之处。且牟尼之珠成。团成一个。形如珠砂，光似雪。里面红，放光则白矣。融似场煎，味如蜜。丹田融暖，口中如蜜。活活泼泼流通出焉，又曰机矣。出者，出炉也。不惊不疑，以意定静，待而动取，伺候动而同行，实谓之妙法善取之方也。除此之法，再无别法，可取所谓柔能制刚。迅此动机，动者，珠动也。 

　　徐徐穿过三三之铁关， 

　　盖徐徐者，不前不后，前则谓之导引傍门，后则请之存想外道，故必相依而同行。三三者，背骨之奔，左右有孔从中而直上矣。 

　　斯谓之超凡入圣。 

　　炼舍利在脐下，既成舍利，必要超脱离出幻境，不超终有所患也。 

　　牟尼之宝珠既归中央， 

　　心下肾上， 

　　柔守而定照之，又曰禅矣。 

　　常以温养， 

　　禅定之中，融融无为之乐也。 

　　一团太和之天理，似醉如熏，佛曰禅定之中三昧也。 

　　且无为之中忽有为焉，又曰机矣。 

　　太空中一点甘露。 

　　夫既曰无为，而又曰机何也？若不曰机，则人不知有此妙物，孤守胎囊。 

　　不知大道，天人有相助之机也。 

　　顺此机之妙物，收附于胎中。 

　　以意逆至于中宫。 

　　寂照而长定之，又曰禅矣。 

　　依然温养。 

　　斯谓之生灭灭已。 

　　二炁永定矣。 

　　夫寂定之中，一物超然而出，又曰机矣。 

　　从丹田而来，有华而无形，悬于太空。 

　　稍稍而待之，又曰禅机矣。 

　　二三息之间。 

　　随而又出焉，又曰机矣。 

　　亦从丹田而来，有华而无形与前物相合。 

　　收而藏之。 

　　用秘密天机法，收手胎中。 

　　寂照柔而默守，又曰禅矣。 

　　无事于无为，常寂而常觉。 

　　寂照柔默之中，二物从涌泉而出，又曰机矣。 

　　有二道纯阳之物，从涌泉直升于顶，降于中宫矣。 

　　取而静定，又曰禅矣。 

　　鼻无出气，六脉俱宁。 

　　斯谓之寂灭也。 

　　从无出入之迹。 

　　且寂灭之定久。纷纷白雪满空，又曰机矣。斯时出定之辨机。 

　　乃是真景。 

　　不令其迟阻， 

　　速以出之。 

　　若夫滞于胎中，缺少神通之变化， 

　　又是一愚夫矣。 

　　即当而出之。 

　　从顶而出。 

　　斯谓之超出三界，宁而待之。 

　　离凡身一二尺候之。 

　　又曰禅矣。一片金光悬于当空，又曰机矣。收而入之，定而又定，又曰禅矣。久久长定，形神俱化，而禅机之说，从此毕矣。 

　　上下万古，禅机从此，今则尽漏泄矣。 

　　余愿学佛者，休误入于邪师外道，口头之禅机，认为真机，则非禅机矣。 


杂类说第十三 

　　华阳曰，成乎其大道者，莫不因夙缘而得。 

　　大道者，乃性命之双修，龙虎降伏之法。若孤修枯性，则非大道矣。夙缘者，累劫所修之，因今世幸遇双修，如朱涂乃童真，坐于高房内室，富贵之家，不能访道。偶尔幸遇串通消息，已得余之所指，成其道果，是其前因也。晋时有祖师留记曰，一千四百有余之年，涂子童真扫径迎，岂不是前所修定者，即当过出定，恐有退堕之念。会然曰，他家只有他一人，岂有不生子以接传后代？答曰：太上、如来、鸠罗摩亦有子。问曰，道既已成再生子，岂不走漏？答曰上等仙佛以神交，或以炁交，凡夫则不能矣，欲生子必以形交，故有走泄，伤其元本。昔日如来往山之时，夫人曰：你去，我日后何靠？如来回头指之日曰，日后你生一子。后果后子。又鸠罗摩，乃西天十九祖，中华国工请至此土说法之后，对王曰，臣僧欲生其子。王果与他宫女。众僧此时皆不悦。罗摩知其情，谓化王以针供众僧。众不敢食，罗摩独食一钵，此时说法曰：食得针，娶得亲；食不得针，娶不得亲。次日其针从诸毛孔出，后果生子。此乃性命双修，神通之变化，既成道矣，何优子乎！ 

　　或见或闻而入，及其成功，一也。 

　　上文言累世修为有根基，此言今生初修，或见人所修而自修之，或闻人所修而自修之，一到功成行满之时，与前人所修一也。所谓悟即众生成佛，迷则佛是众生者也。 

　　又必在灵心决断之力也。 

　　凡学道者，必要一点灵悟，不可听他人之言，总在自己之见识。 

　　不被傍门所感，不好小法所能。 

　　志者，见傍门小法，自然不惑不喜矣。 

　　善自虚心恭迎， 

　　高人志士，善自求人。 

　　不执门户， 

　　三教俱有隐师，遇者即当求道，休执迹矣。 

　　搜寻古之遗言，求师悟道，以此印证真伪，授受之际，必须审察逐节可合不可合之功法。 

　　且未得诀者，先当广看三教经文，搜寻真要，遇师之时，且看与此性命双修合于不合，若前后颠倒，则非正道，纵修无所益矣。 

　　如果诀真，然后行之可成也。 

　　诀真者，何以见得？盖其道者，下手必是双修，行一步，自有一步之效验矣。 

　　不被旧习所弄， 

　　旧习者，昔日所作所为，今日不起不现，为炼心有为矣。 

　　不被魔障所侵， 

　　且学道之人，有一段功夫，则有一段魔障，或内魔，或外魔，一点真念，藏于命中，寂然不动，为炼心之纯熟矣。 

　　疑心顿脱，真心长存。 

　　夫既得真师口诀，往前勇猛而进，念念存真，为道之主持矣。 

　　未来过去现在浑然， 

　　未来不思，过去不存，现在不喜，三心俱忘，浑然天理。 

　　见物内醒而不迷， 

　　即六祖所谓见物心速起。 

　　闻声内定而不入。 

　　《心经》解云，任他世事纷纷乱，堂上家尊镇日安。 

　　坦坦杲日当空， 

　　十二时，一点灵光常不昧。 

　　寂寂返照朗然。 

　　定静之中，回光返照北海。 

　　八风无所摇动， 

　　眼耳鼻舌意不动，故曰八风矣。 

　　则大道有所望矣。 

　　如此炼心，然后下手行功，有所效验，则道必有可成。心若不熟，功无效验，道亦无成也。 

　　夫至道不孤行， 

　　且此道必要侣伴之护持。 

　　力微炁弱，无所成焉。 

　　盖力者，财也。有法无财，功难成就。六祖借神会禅师之给付，二十七祖因香至国王之财。二施等无差别，同成其道。且以积金盈度，聚钱如山，而不信成佛之道，甘自为鬼，何足为贵哉！ 

　　须仗有德，同归知觉。 

　　且德者，最难得矣。必要有佛祖之心怀，方为道中之德。如六祖将抵韶州，路逢刘志略，遂结为友。此乃同知觉，这道之德也。 

　　访侣护之真伪，须当久深彼之怀因， 

　　盖人之善恶，事久不察，而自现矣。 

　　或好胜心，或图有为福德， 

　　且胜心者，谓我好则喜之，谓我丑则不悦之，此人不可学道矣。有为者，看经拜佛，修桥补路，修庙受戒，仅是图有为福德，于道无干。六祖所谓有福孽还在，岂可图之哉！ 

　　或执己能， 

　　世之无志者，总谓己能。 

　　或谓佛祖天生， 

　　凡夫不得真传，便谓得道者天之所生。殊不知大道人人有分矣。 

　　这等切莫露机。 

　　遇此上四等之人，一言不可发。 

　　或重财轻义， 

　　重财之人即无仁德，不足以载道也。 

　　或有始而无终， 

　　先甜而后苦。 

　　或言善而心恶， 

　　沽名钓誉。 

　　或殷勤而诱哄， 

　　小人谦柔而进。 

　　或祖宗无德， 

　　祖上无德，子孙修炼，天必不付其道。 

　　观此深秘藏真。 

　　遇此上五等之人，如痴似愚。 

　　若得其丈夫之真传者，彼自究竟根源。 

　　常自悟性命。 

　　累搜佛祖之秘密， 

　　且秘密者，即性命也。自搜性命，足见受道矣。 

　　生怀忠孝仁义， 

　　生来天性，前劫即有修之根矣。 

　　慈善济物， 

　　广施仁德之心。 

　　五戒全真，尊师重法，誓立愿深斯谓之道侣护法矣。 

　　通此等之人，方为学道侣伴矣。 

　　而后露如来之秘密，泄祖师之元机。 

　　到此方传大道。 

　　所谓施者受者，同成正党。 

　　施者，师也。受者，弟子也。弟子能护师成道，而后可传道矣。 

　　又云，财法两施，同登彼岸。 

　　彼施我财以济其事，我施彼法以成其道，故如来云，财法二施，等无差别者矣。 

　　夫下大功之际， 

　　且大功者，即过关十月之功也。 

　　择于静地名山， 

　　静地者，不近人之往来，亦不近坟丘，坟丘阴气侵害，山要古人成道之所，则无外魔，即有正神护佑矣。 

　　房屋不宜高大， 

　　高大招是非， 

　　墙壁坚厚， 

　　以避恶虫， 

　　明暗得宜， 

　　明则伤魄，暗则伤魂。 

　　饮食最当净洁， 

　　专食素饭素菜．戒诸香五辛，香则散炁，五辛生淫精。 

　　备购诸般法器， 

　　且入室之时，床下安雄黄一斤，以辟邪气，悬古镜一面，魔来时镜中即现原形，桃剑一把，以辟外魔，坐下必要和厚，不生烦心矣。 

　　入室之时，师徒誓立同心， 

　　修此大功，必要同心合意，方敢入室。入室稍有不真，下功之人，岂不损坏矣！ 

　　功成道备，当以游戏人间，接引群迷， 

　　功成出头，阐扬妙法，接引后学，如六祖道成，遇风□（左么右番）而出，接引后人，说法度脱，且今之林下，未成道者，先以说法，则谬妄矣。 

　　广施慈德之法两，善济登岸之妙药，物我同途，是古佛圣贤之愿也。 


决疑第十四 

　　了然六问 

　　问之一曰：拜佛不见成道何也？答曰：佛在太空，何须拜也。《金刚经》云，若以色见我，世人行邪道，即不能见如来。又问曰：拜无用也？答曰：拜诚意耳，与道无干。 

