<!-- { "loadSidebar": true } -->
　　奈何知之者，稀焉，昧之者，众焉。 

　　且世之学佛者，日念经拜佛，日受戒方文最高者，日参禅打坐，说到性命二字，举世罕知矣。 

　　执性之命，不识动静，往往到头虚老。 

　　盖今之学佛者，谓佛修性而不修命，殊不知如来大藏之教，性命双修，有无原是并用，以执死禅，不识动机。初习者如佛无二，久则无所效验，自生退悔．一场空死，有何益哉。 

　　命动而外耗，耗尽呜呼，性何居哉！道何存哉！ 

　　今之为佛门者，不得如来之真传，执性不知命宝，慧命发动，不得知其法收住，虽不变为漏尽，亦自耗散，耗尽焉有不死？既死又将何物为道哉？ 

　　是以至人察乎动静之消息，合乎并修。 

　　且世之凡夫，才欲修炼，便已离别父母妻子，孤自深山穷谷，或高庵大寺，谓静可以修道，诚可笑也。苟求得真传，如此枯静，不识动机，如痴猫守空窟，有何益也。故紫磨光如来云，不识动静，学道无益。至人静其心以候肾之动机，移入动处，合并而炼，心肾相合，即是性命合一。所以古云，一合相者，即此矣。 

　　命根于肾，肾动则水也。 

　　命者，即元炁也，炁动即变为水矣。 

　　性根于心，心动则火也。 

　　性者，乃真意也，意动即变为火矣。 

　　以火入于水中。 

　　以心中之意人于肾中之炁。 

　　则慧命而不外耗。 

　　炁得意协住，则不外驰矣。 

　　以风吹火化，而成真种。 

　　盖风者，呼吸之息也。火者，意也。上文言炁得意协住，故不外驰，其中尚有漏尽之霞影未化，故此必要呼吸之息，逆吹炉中之火，化此霞影漏尽，变而为炁，不然此物作怪，搅乱君心，思想欲情，即孟子所谓炁亦能动志也。《楞严经》亦谓之阴魔，务要绵绵久久煅炼，将此阴魔化为阳光，则身心自然安乐，情欲自然不能搅动。即世尊所谓入三昧火中。而降火龙者，即此矣。此道释门之秘也。有志之士，得者如法煅炼，用之得力，欲不用除而自除，心不用静自静，所谓以道制心，而心自道，是道也。能用之久者，天机忽然发动，无中生有，即名真种也。 

　　其法简易。 

　　难修难成者，尽是外道，如果有缘得此道者，至简至易，所谓八十遇正道即成道矣。 

　　悟之者，修真种而成舍利。 

　　悟者，非无诀无传，如今之禅门，空空教人悟想，则谬矣。此即实有真功真传，教人转手采取真种，煅成舍利矣。 

　　静时而候。 

　　机之未动仍以静而待之。 

　　动时而取。 

　　机之既动，以意取之。 

　　同炉而炼。 

　　意炁合会一处。 

　　故曰火化。 

　　世尊谓之火化。 

　　行乎如来之道路。 

　　路者，即任督之脉络也，亦谓之法轮路矣。 

　　宿乎世尊之树下。 

　　盖树下者，即丹田净土也。昔日世尊修炼在于菩提树下入定，即此处矣。 

　　斯谓之行住矣。 

　　道一禅师云，未有行而不住，未有位而不行，即此也。 

　　且火之行住，实随物之变化。 

　　且物之行，则意亦当行，物之住，则意亦当住矣。 

　　阴魔现时，即当以武火煅炼，免其奔驰漏尽之危险。 

　　盖阴魔者，即身中之阴气也。前气之变现，或梦寐所见阴人，或是身体发障，或是静坐偶见阴人，或梦寐见虎怪，俱是阴气所变化，走漏舍利之坏病，必当风火猛烹极炼，烧得里头鬼哭神嚎，将阴魔炼尽，而后则无危险之患矣。 

　　净静太平，常自柔和而温养，以为护持宝珠之坚固。 

　　身体无所怪见，以意照顾温养。 

　　且如转法轮之际，文武兼而并用，其中精微奥妙，又在师传而自悟也。 

　　盖行法轮之功，升降为武，沐浴为文，而升降之中，亦有文亦有武，总在师之传受，而精微之处，又在自悟矣。 

　　舍利成之时，止武带文之熏聚。 

　　且舍利成时，即用文火团聚，若不知止，再用武火，所成之舍利，又被武火逼散，此处当知危险，至要至要者也。 

　　斯谓之温养，实喻为保守也。 

　　舍利成时，止其呼吸之武火，用神光返照之文火，且真意又当时刻照顾，保之防危。 

　　当其时也。 

　　时者，舍利将生之时也。 

　　明珠现而为百怪灭。 

　　明珠者，舍利也。舍利已成，则显然而露象，百怪者，身中阴气夙病也。明珠一现，阴气夙病顿除，故曰灭矣。 

　　柔运漕溪之大路。 

　　漕溪者，背骨之髓路也，采舍利时，必由此路柔缓而行，若驰别路，是舍利即不能得矣。 

　　道胎立而千智生。 

　　且舍利归中宫，发白再黑，齿落复生，智慧广大，过去未来，无所而不知。切忌慧而不可用也。 

　　温养允证如未定慧。 

　　且到此地位，俱是文火熏蒸，再无所失。 

　　所谓一证永证，常自定觉于中央，慧照于性海矣。 

　　夫慧而不用，勤修禅那。 

　　盖禅者，静也。那者，性也。到此只修自己之定性，以调自己之息火，一切知觉，先后祸福，知而不可用也。 

　　愈加灵智之光辉。 

　　且慧而不用，道胎之性，愈加灵通矣。 

　　寂照常自觉悟，体随昏沉散乱之悔空。 

　　此言寂而常照也。觉者知也。言禅定之中，必要有正觉知见，而后复见性体。《华严经》所谓恒以净念，住无上觉，若随其昏沉，则胎无息，坠于无知，属于枯寂顽空之外道。若随其散乱，则胎无主，火冷气竭，无所成也。 

　　持守定力，在乎空性一念之诚也。 

　　盖胎中定力在乎一念之诚，十月之胎，必要念念在胎，念住息定而后股圆。《华严经》所谓安住寂静，诸禅定智，入不死道者，是也。 

　　法性定时，雪花乱飞。 

　　静室之中，偶见雪花飞放，此乃胎国之时也。 

　　斯谓之出定矣。 

　　见出定之景至，即当出矣。不出则滞于胎，无神通智慧之变化，虽成胎圆，又是一愚夫矣。 

　　盖大道静极之中，而又生动机，所谓璇现复建于子，真物再动于挣极。 

　　盖物者，至阳之物也。此物静极复自动矣。所谓阳无剥尽之理，若夫至人造乎日月，推情合性，转而相与。 

　　所谓重造乎妙道，再立乎戒定慧。 

　　且此一段功夫，古人隐而不露，或是怕泄漏天机，或是未得者有之。凡修炼之土，既得此物来收聚于内，将所出定之法身，亦归于内，合而为一，长入乎大定矣。 

　　定定不已，至于无极而至极者也。 

正道工夫直论第十一 

　　华阳曰，下功之时，处于静室。 

　　静室者，不近闲人之所。恐来搅我之静也。 

　　身如槁木， 

　　坐则忘形。 

　　心似寒灰， 

　　静则忘心。 

　　以灵光为用， 

　　回光返照。 

　　并性命而同宫， 

　　以性入于命宫。 

　　是谓道之首也。 

　　此言修性，而命即在其中，故曰首也。 

　　且静极而动者， 

　　且人能到真静之时，内有一机顿发，即非凡心也，亦非意也，乃丹田之炁动也。五祖曰情来，六祖曰淫心，即道心。学佛之士，若不知此动机，乃无下手之处，虽修无益也。 

　　大道之根苗， 

　　佛祖知此机来，用法收回丹田，炼成舍利牟尼，超凡入圣，由此而起，故曰修大道之根苗也。 

　　造物之主宰。 

　　且凡夫不知修炼，因此机动无法制之，则心亦动焉。即孟子所谓炁亦能动志者也。 

　　如此男女交合则生人道矣。而万物亦因此机动，雌雄自合，亦生万物。世人因自好色，谓之修道者，亦是好色，实不知其法也。佛祖专候此机之才动，不等心之转念以火炼之，以风吹之，外肾自缩，心如凉水，何好色之有乎！且焦螟、虱子，岂有色心乎！此乃道之化育，天地之真机，自然而然，非有心也。圣之变化，总在此顺逆之间耳。 

　　炁旋窍开。 

　　且炁者，古人曰物，曰水，曰闺阁事，其名甚众。窍即丹田，炁穴也。开即命门，医书谓两肾中间为命门，误也。此门即在脐下，女人谓之子宫门，正此也。男女泄精，正在此处也。 

　　慧命之情，喜向乎其外， 

　　盖慧命乃世尊巧喻之别名，中华所谓元炁者也。人自受胎禀造物主宰之炁，而在其内，佛性亦在焉。所谓天命之谓性也，通八脉与母呼吸相连，口鼻绝无气也。及其□（口里一力字）地之时，口鼻一通，八脉不通，元炁内藏。及其年壮，元炁拱关而出。《楞严经》谓之漏尽通矣。窍既开矣，自后其机一发，无路可行，顺此熟路而出。余有俗堂弟，字道宽，法名原明，久住金山，以得金山之法，后住杯邑勇水庵，为方丈，禅教原不问此事，似过涵灌，只悟自性，不必究他。余曰，既有走漏，则与凡夫淫媾似也。《楞严经》云，淫身淫心淫根不断，如蒸砂石欲成其饭，经百千劫只名熟砂，必入魔道，轮转三途，终不能出，禅教何得不问也。世尊慧命之道，佛佛相应，祖祖相传，若能自用，则三种淫事，一炼自断，其中有深旨。 

　　摄乎其内， 

　　摄乎以吸吸摄之，呼吸非意则无主矣，内者，丹田也。 

　　绵绵若存，念兹在兹，和合熔化，而为真种之胎源，实为正道之真传矣。 

　　上文所言摄归之法，此则表时刻温养之功。且命既归源，又当时时呼吸嘘之，刻刻意守之，似炉中之火种，意炁双镕，变为真种，实为性命双修，久则无中生有，除此之外，尽属傍门，终无所成也。 

　　古之曰火化， 

　　火者，真意也。 

　　曰和合， 

　　性命合一。 

　　曰对斗， 

　　对者，返观也。斗者，丹田也。 

　　曰跏跌， 

　　跏跌者，以真意坐于吾身北方水面入灭，为初关下手之法也。昔商那和修尊者，见阿难坐于中流水面，跏跌入灭，三至参求，后阿难付以正法眼藏，而为三祖者，是也。 

　　是阐明此道之用也。 

　　千万般之巧喻，无非性命二物而已矣。 

　　功到时至。 

　　且非一朝一夕，日集月累，而后方可望也。又在乎老少勤怠之分耳！时者，非天时之时，即吾身物产之时也。 

　　无物之中，而物产焉。 

　　物产心有所知，若兀坐顽空，则当面错过矣。 

　　斯时不令其顺而逆之。 

　　物产原是下流顺当，故用意息采之。 

　　达摩谓之采取。 

