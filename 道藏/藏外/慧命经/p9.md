<!-- { "loadSidebar": true } -->
　　顺出谓之漏尽通，逆回谓之采取也。 

　　物既归乎其源。 

　　源即丹田也。 

　　则有法轮之妙运。 

　　后升前降，谓之法轮。 

　　起盖辟之消息， 

　　盖辟者，内外呼吸也。外面之呼吸阵，则里面之呼吸升之，外面之呼吸升，则里面之呼吸降之。 

　　徘徊上下， 

　　徘徊者，活动之意，上即顶也，下即腹也。六祖云，吾有一物，上柱天，下柱地者，即此矣。 

　　立乎天心， 

　　天心名曰中黄，居于天之正中，一名天罡，一名斗柄，在天为天心，在人为真意。中宫若失真意，犹如臣失君主矣。凡转法轮之时，必以真意坐于中宫，而为车轴之心，使爪之运转矣。 

　　依乎任督， 

　　凡转法轮之时，意命必须依乎任督而运行，或意行而命不行，或命行而意不行，则不成舍利矣。 

　　归根复命。 

　　还于本地也。 

　　故谓之四候六候者也。 

　　采封升降沐浴也。 

　　数足物灵，则有采取过关之诀在焉。 

　　夫既明前所用功之法，久久行持，窍内满足，一静则天机发动，周身融和快乐，阳物全然不举，故曰数足物灵也。且物既灵，即当采运过后三关，归于中宫，其诀最有秘密之妙，不敢言者，而放言之矣。 

　　失或采而不生者， 

　　不当采而采者，其物嫩之矣。 

　　或生而不取者， 

　　生而不知，则当面错过矣。 

　　是不得诀之其故也。 

　　此皆未得师传之过矣。 

　　且欲得诀之真者，又当虚心求师，久久护特， 

　　盖世之学佛，不得其全诀者，皆因已有所知所能，轻师谩法，故不得其全诀矣。若能虚心恳切，执弟子之礼，行弟子之事，久久真心护师成道，岂不有不得全道者乎！ 

　　培德舍力， 

　　盖德者，道之体性之用，欲觅师道，而不修德，焉得遇之，德和道者，如鸟之羽翰焉，缺一无所用也。力者，财也．古云，法财两施，彼此同成正觉，苟曰称修道，分文不舍，沽名钓誉，假佛遮身，就有佛道高人泛而不视矣。 

　　然后大道有所得也。 

　　世之学佛者，谓坐而有所得，岂不谬也。如刘志略乃坐怀而得，因结交有力，与六祖同借其力也。 

　　盖出炉之消息， 

　　炉即丹田也。 

　　又赖意之静观，物则生焉。 

　　盖意观者，如来云，若不知心目所在，则不能降伏尘劳，物之出炉于不出炉，总在乎意之力也。且物又是元炁之喻名耳。 

　　如来谓之炉中火发， 

　　此即紫摩光如来之言也。火者，暖也，发者，动也，此是舍利产之景也。 

　　斯时牟尼露象。 

　　上文言暖者，乃内景也，象者，外景也。 

　　不惧不惊， 

　　或者乍见此景，未得真传，认为外物，而不禁惊讶，则心动神驰。舍利亦散，欲望成道，不亦远乎。 

　　动而并行， 

　　命行则意行，命住则意住，故为并行者矣。 

　　切防蹊路危险之患。 

　　蹊路者，前注于集说矣。 

　　渡过恒河之渡口， 

　　恒河者，背骨之髓路也，上下有不通之处，必要真意度过此处，故曰渡口矣。 

　　由漕溪而上鹫岭， 

　　漕溪者，即上文髓路也，鹫岭，在头之后也。 

　　达须弥而下重楼， 

　　须弥，头之顶也。重楼，气喉也。气喉有十二节，故曰重楼也。 

　　往南华花世界， 

　　且往者，慧命之来也，昔日法华会上，龙女献珠，往南方女转男身，成证佛位，即此喻也。盖南者，心窍也。心之喜动而不喜静，喜新而不喜旧，时刻迁移，进出无时，莫知其乡，自无始而至今，四生六道，无有休息，所谓人死不知心。今幸得慧命来相制伏，变种性为真性，炼识神为元神，犹如铅之制水银一般，则水银死，而无驰弄之性矣。若不得此慧命来入心窍，而亦不能自定，纵有所修，无非后天之识性，非先天之性也。先天之性，□（口中一力字）地之时，落于命中，故曰天命之谓性。学佛者，自当醒悟先后之性，若不自惺，终无所成矣。 

　　坐登佛光宝殿。 

　　宝殿者，心下之一窍也，乃养道胎长定之处也。 

　　忽然溶溶如谷云，霏霏似春雨，盘旋敛聚于中宫，斯谓之结道胎。 

　　盖舍利登中宫之时，周身如云之腾，似雨之施，百脉冲和，畅于四肢，急将心目左旋右转四九而定，右旋左转四六而定，性命盘聚于中宫，结成道胎矣。 

　　安乐太平之禅定， 

　　到此无损无失，一得永证。何得不安乐，自然禅定寂静矣。 

　　勿助勿忘而养，勿寂勿照而温。 

　　且初结道胎时，后天之息，本似于有，而不着于有，故曰勿忘。道胎既结，则意在乎其中，寂然不动，又不可随其昏味，必须常觉常悟，故曰勿照。 

　　静定之中，忽觉一轮浩月悬于当空， 

　　且此月从丹田升于目前。 

　　留而待之， 

　　以真意留之。 

　　一轮红日升于月中， 

　　日月合并， 

　　收而藏之。 

　　用法收于中藏。 

　　定静之中，习乎寂灭。 

　　一念不生。 

　　有无之场，还乎浑然。 

　　真性虚无。 

　　故曰无为者矣。 

　　空虚至极矣。 

　　且大道无穷焉，静极而生乎动。一物上合于道胎。 

　　盖万物极则还原，而大道亦然矣。静极生乎动机，有一点纯阳之物，从涌泉自升于中宫，与道胎相亲相恋和合，合而为一者矣。 

　　而法轮之又重转矣。 

　　此物既归道胎，则自往下，由尾闾上顶，降于中宫，是谓助胎源之至宝矣。 

　　静而又静，灭而又灭。 

　　鼻无出气，手无六脉，则大定矣。 

　　胎圆炁足，天花乱坠。 

　　有天花坠则知胎足，无天花坠则胎不足矣。 

　　则佛子之定念，当移而超出三界。 

　　见此景至即当移念出定。三界者，下丹田，中宫，顶门谓之三界也。 

　　是谓如来之出现矣。 

　　《华严经》云，世尊从白毫相中，放大光明，名如来出现者矣。 

　　且出定之初，防被外魔之侵扰， 

　　盖初出定时，恐有诸佛菩萨来言语，切不可答谈，只提正念，遂出遂人，不可远游矣。 

　　一轮金光，本是我所有之灵物，取而归之，为化形之妙药。 

　　且出定之初，万物不可着，只候自身中一轮金光，现于空中，将法身近于光前，以法聚光，取于法身内，途即法身入于凡身，久久乳汁，则凡身立可化为炁矣。恐不得此金光者，则凡身不能化为炁，故有留身之说者，谓此也。又在德行之故耳。此即万古不泄之天机，今则泄矣。 

　　收而养之，予又生乎其孙。 

　　且初出走时，原是一身，定久则百千亿化身矣。 

　　愿备行满之时，隐于深谷，绝迹还虚，合乎妙道。 

　　功满隐入深山古洞，无人来往之所，兀然端坐，炼形化乎炁，神亦还虚，形亦虚矣。 

　　是谓如来末后之事也。余愿同志者，休误入口头禅、三昧之外道，认为正道，则非正道也。

 

禅机论第十二 

　　华阳曰，佛道性命喻龙虎，龙虎喻动静，动静喻禅机，何喻之杂也？ 

　　且人从禀受，无非性命而已，另外又有何物哉！人若成乎道者，先将保守性命。性命之藏处，别名曰龙虎。龙虎之行住，又曰动静。动则为机，静则为禅。千名万喻，不出性命。除此性命两物，都是诓哄愚夫之进门耳。 

　　古佛曰，不识性命，则大道无所成。 

　　千门万户，费尽心机，实不知性命，或修性 , 或修命，亦无所成。 

　　佛佛祖祖，莫不由此性命而为之修炼也。 

　　且自古成道者，未有不修性命而得证果矣。 

　　夫既曰性命，而又曰禅机者，何也？ 

　　心静者，为禅也；肾动者，为机也。 

　　且人从禀受性命，原是一团。 

　　盖人受胎之时，父母二炁合成一炁，一点灵光之性，即在其中。古人所谓三家和合有其身，真不谬也。 

　　及其生也，分而为二者矣。 

　　且人生之时，□（口里一力字）地一声，性分于心，命分于肾，二物所隔八寸四分，至老莫能相会矣。 

　　当其节至体旺之时， 

　　人到十五六岁，丹田之炁自动。 

　　而慧命元宝， 

　　元者，即所受先天之炁也。 

　　即有变化，拱关向外之机者在焉。 

　　盖先天之炁之隐于丹田，后天足时，则先天炁自动，动而不修，拱开阳关，则变为后天有形之漏尽精矣。 

　　不令其顺出，趁此之机， 

　　机者，在内有景，在外者，外肾动也。 

　　回光返照，凝意入于北海，则元宝亦随意之还于北海矣。 

　　寂无老师云，凝神收入此房之中，则炁随神往，自然归于此窍矣。又世尊云，心目所在。 

　　故谓之和合凝集。 

　　以心合肾谓之凝也。 

　　因其有变化之顺逆者， 

　　顺者，元精，亦为漏尽；逆者，元炁，亦为物也。 

　　故曰机也。 

　　机者，动也。 

　　若不曰机，则人不知慧命所动之至宝。 

　　夫命者，元炁也。炁动虽不泄漏，则亦外耗，耗尽呜呼。修炼者，不令其外耗收藏于内，则成其道也。生人亦是此炁。故曰至宝矣。 

　　以兀坐顽空， 

　　如今之禅门不知慧命，摄心死坐谓道，谬矣。 

　　迷却性命配合之真机。 

　　不知性命凝合，空自磨砖作镜，有何益矣。 

　　且落于枯寂，将以何者为真种哉！ 

　　不知和合凝集之法，则无真种产之景矣。 

　　及其机之息也，默照浑然，故曰禅矣。 

　　且机息者，命不动，阳不起，故曰机息。机既息矣，回光静照，无事无为，故曰禅也。 

　　时至忽然而动，又曰机矣。 

　　盖时者，非天时之时，乃真种产之时也。能知前所用之法，自有真种产之时也。 

　　急当采取。 

　　收回于本宫，不收则错过矣。 

　　圆通谓之盗着， 

　　盗者，取也。 

　　起阖辟之消息。 

　　阖辟者，内外之呼吸也。消息者，元关之机耳。 

　　运法轮之元机， 

　　此即真种通任督之道路，呼吸催通，故曰法轮元机也。 

　　真种灵宝，当归根深藏。 

　　藏于下丹田之所矣。 

　　古人谓之返本复命也。 

