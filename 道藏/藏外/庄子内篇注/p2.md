<!-- { "loadSidebar": true } -->
庄子立言本意，谓古今世人无一得逍遥者，但被一个血肉之躯、为我所累，故汲汲求功求名，苦了一生，曾无一息之快活；且只执着形骸，此外更无别事，何曾知有大道哉。唯大而化之之圣人，忘我、忘功、忘名，超脱生死，而游大道之乡，故得广大逍遥自在，快乐无穷。此岂世之拘拘小知可能知哉！正若蜩鸠、斥鴳之笑鲲鹏也。主意只是说，圣人境界不同，非小知能知，故撰出鲲鹏变化之事，惊骇世人之耳目，其实皆寓言，以惊俗耳。初起且说别事，直到此，方拈出本意，以故曰一句结了。此乃文章机轴之妙，非大胸襟无此气；概学者必有所养，方乃知其妙耳。
此上乃寓言。下乃指出忘己、忘功、忘名之圣人，以为证据。
尧让天下于许由（尧以治天下为己功，今让与许由，乃见忘己忘功之实），曰：“日月出矣，而爝火（尧自喻爝火，以许由比日月）不息，其于光也，不亦难乎（爝火之光，难比日月）！时雨降矣（以比许由），而犹浸灌（浸灌劳力而功小，以自比也），其于泽（润也）也，不亦劳乎（此自见其功不足居也）！夫子立而天下治（言许由立地之间，天下自治），而我犹尸（主也）之，吾自视缺然（言有许由如此之圣人，返隐而不出，而我自愧如此，犹居人君之位，今乃自知缺然也）。请致天下（然尧虽能让天下，则能忘己、忘功，尚未忘让之名，如宋荣子之笑世也）。”许由曰：“子治天下（今子治天下），天下既已治也（天下既治，则己又何求人哉）。而我犹代子，吾将为名乎（言天下已治，乃尧之功也。今让与我，是我无功而虚受人君之名也。我岂为名之人乎）？名者，实之宾也，吾将为宾乎（名自实有，今我无实而有名，是我全无实德而专尚名、而处宾。吾岂处宾、不务实之人乎）？鹪鹩（小鸟也）巢于深林，不过一枝；偃鼠饮河，不过满腹（此许由虽能忘名，而未能忘己。如鹪鹩之一枝、偃鼠之满腹，皆取足一己之意，正似列子御风而未能忘形。若姑射神人，则无不忘矣）。归（句此斥尧迷归也）休乎（句此止尧，再不必来也）君（句此一字冷语，意谓你只见得人君尊大也），予无所用天下为（言我要天下作何用也）！庖人虽不治庖，尸祝（巫祝之人，不离尊俎）不越尊俎而代之矣（此二句乃许由掉臂语，谓尧不治天下，如庖人不治庖，只该寻要天下的人，不可寻尸祝。我非其人，岂弃我之所守，而往代之耶）。”
因前文，以宋荣子一节，有三等人，以名忘己、忘功、忘名之人。此一节，即以尧让天下，虽能忘功，而未忘让之名。许由不受天下，虽能忘名，而取自足于己，是未能忘己。必若向下，姑射之神人，乃大而化之之神人、兼忘之大圣，以发明逍遥之实证也。
肩吾问于连叔曰：“吾闻言于接舆，大而无当（言大无实），往而不返（言只任语去，而不反求果否也）。吾惊怖其言，犹河汉而无极也，大有迳庭（二字皆去声，谓过当也），不近人情焉（肩吾信不及处，信是小知小见也）。”连叔曰：“其言谓何哉（问所说何事也）？”曰︰“藐（极远也）姑射（山名）之山，有神人居焉，肌肤若冰雪（言肢体清荣也），淖约（美好也）若处子（谓颜色美好，如室中女也）。不食五谷，吸风饮露（言以风露为食也）。乘云气，御飞龙，而游乎四海之外（言已超脱人世，乘云御龙，而遨游于六合之间也）。其神凝（定也），使物不疵疠（言所至则能福民也）而年谷熟（言所经则和气，风雨及时也）。吾以是狂（诳也）而不信也（我谓绝无此等人，定是诳语，故不信也）。”连叔曰：“然（然其不信处），瞽者无以与乎文章之观，聋者无以与乎钟鼓之声。岂惟（不但也）形骸有聋盲哉？夫知亦有之（言肩吾之智，若聋瞽，无所知见，故不信此说耳）。是其言也（此聋瞽之言），犹时（是也）女也（聋盲之言，即是女也）。之人也，之德也（此神人之妙用），将磅礴万物（与万物混而为一也），以为一世蕲乎乱（治也，言此等人与造物同游，无心于出世，则为一世之福，而求乎以治），孰弊弊（汲汲劳悴心之貌）焉以天下为事（言此人岂肯汲汲劳心，以治天下为事哉）！之人也（言此人），物莫之伤（言已脱形骸，无我与物对，故物莫能伤。即老子言，以其无死地焉），大浸（大水也）稽天（稽，至也，言滔天之水）而不溺，大旱金石流（流金烁石，言热之极也）、土山焦而不热（不溺、不热，乃不能伤处）。是（言此人）其尘垢（犹土苴也）秕糠（乃谷之粗皮，非精实也），将犹陶铸尧舜者也（言此人之德，即土苴、秕糠最粗者，尚能做出尧舜之事业，况其精神乎），孰肯以物为事（言此神人之德如此，谁肯弊弊以物为事）！”
此一节，释上乘天地、御六气之至人、神人、圣人之德如此，即下所称大宗师者。若此等人迫而应世，必为圣帝明王；无心御世，无为而化，其土苴绪余以为天下国家。决不肯似尧舜，弊弊焉以治天下为事。极言其无为而化世者，必是此等人物也。
宋人资（货卖也）章甫而适诸越（宋人以章甫为贵重，故往资之），越人断发文身，无所用之（宋人自以章甫为贵，而不知越人为无用也。此喻尧以天下为贵，特让许由，而不知由无用天下为，大似越人断发文身、以章甫为无用也）。尧治天下之民，平海内之政。往见四子（即啮缺、披衣、王倪之类）藐姑射之山，汾水（尧之都也）之阳，窅然（茫然自失之貌）丧其天下焉。
此一节，释上尧让天下与许由，许由不受，意谓由虽不受尧之天下，却不能使尧忘其天下，且不能忘让之名，以由未忘一己故也。今一见神人，则尧顿丧天下，此足见神人御世，无为之大用。一书立言之意，尽在此一语，不但为逍遥之结文而已也。庄子文章，观者似乎纵横洸洋自恣，而其中属意精密严整之不可当，即逍遥一篇，精意入神之如此。逍遥之意已结，所谓寓言、重言，而后文乃卮言也。大似诙谐戏剧之意，以发自己心事。谓人以庄子所言，大而无用，但人不善用，不知无用之用为大用，故假惠子以发之。
惠子谓庄子曰：“魏王遗（馈也）我大瓠之种（惠子魏人，故言魏王），我树之成而实五石（瓠之子有五石之多，言其大如此）。以盛水浆，其坚（重也）不能自举（言一人举不动）也。剖之以为瓢，则瓠落（言廓落之大，没处安顿）无所容。非不呺然（大貌）大也，吾为其无用而掊之（言击碎之也）。”庄子曰：“夫子固拙于用大矣（言惠子不能善用其大也）。宋人有善为不龟（音均，言寒冻，手背皮绽裂，如龟背之纹也）手之药者（言能治使手不皲裂之药者），世世以洴澼（漂洗也）絖（旧棉絮也）为事（言因有不裂手之药，故世世以此为业）。客闻之，请买其方百金（客闻其方妙，故重价买之）。聚族而谋曰：‘我世世为洴澼絖，不过数金（所获之利薄）；今一朝而鬻技百金（言难一，且而得厚利，且而不损己），请与之（不知客所用大也）。’客得之，以说（去声）吴王。越有难，吴王使之将（使得方之人以为将）。冬，与越人水战，大败越人（言吴有此药，故士卒能兵；越无之，故败也），裂地（列土以封）而封之（言以此药，致封侯也）。能不龟手，一也；或以封，或不免于洴澼絖，则所用之异也（庄子以此喻惠子不善用其无用也）。今子有五石之瓠，何不虑（思其可用处）以为大樽（以瓠为度水之樽，如今之渔舟小儿背瓠，可知也）而浮于江湖（此以所用之大也），而忧其瓠落无所容？则夫子犹有蓬之心（蓬有心而不通，此嘲惠子一窍不通，正卮言也）也夫！”
此一节，庄子以自创逍遥神人之说，以明无用之大用，盖亦有自寓己意，言世无所知也。惠子乃庄子生平相契之友，故托嘲调以见己意。盖亦言，其虽有圣人，必须举世有见知者，而后乃得见用于当世也。言虽戏剧，而心良苦矣。此等文，要得其趣，则不可以正解，别是一种风味，所谓诗有别趣也。后诸篇中，似此寓意者多，学者不可不知也。前虽说不善用其大，尚未说无用之用，故下文以大树发之。
惠子谓庄子曰：“吾有大树，人谓之樗（樗散，无用之木）。其大本（树大身也）臃肿而不中绳墨（言不材之甚），其小枝卷曲而不中规矩（言不可裁取也）。立之涂（喻当要路），匠者（喻当世执政之人）不顾（喻不为世所采录也）。今子之言，大而无用（言虽大而无实用），众所同去（言为众人所共弃也）也。”庄子曰：“子独不见狸狌乎（庄子因惠子说大无用，遂将狐狸、野菌之小巧，以比惠子，并世用小知者，皆不得其死）？卑身而伏，以候敖者（以比小知之人，卑身谄求以取功利，俟其机会，如狸狌之伏身，以候敖者）；东西跳梁，不避高下（以喻世人无知，但知求利，恣肆妄行，不避利害）；中于机辟（此机辟，以取狸狌者），死于罔罟（以罔罟罗取狸狌，因不避高下，故堕死于机罔之中，以喻世人之恃知求利名者，亦若此而已）。今夫斄牛（南方山中有此大牛），其大若垂天之云（斄牛虽大，未必如此，乃卮言也）。此能为大矣，而不能执鼠（言斄牛之大，纵若垂天之云，能如此大，亦不能执鼠，言其至大，不能就其屑小也）。今子有大树，患其无用（言既有此大树，不必患其无用，任他无用），何不树之于无何有之乡（此庄子自喻也。然虽大而无用，但你世人亦不必用，但任放之于无用之地，有何不可），广莫之野（此句与无何有，皆喻大道之乡也），彷徨（游行自得也）乎无为其侧，逍遥乎寝卧其下（言至人无用而任与道游，则行住坐卧，乐有余地，又何患焉）。不夭斤斧（大树本已不材，而又树之无人之境，斧斤不伤，以喻圣人无求于世，故不为世所伤害也），物无害者（以无用且不置人前，何害之有哉），无所可用，安所困苦哉！”
此篇托惠子以嘲庄子之无用，庄子因嘲惠子以小知求名求利之为害。似狸狌之不免死于罔罟。若至人无求于世。固虽无用。足以道自乐。得以终其天年。岂不为全生养道之大用。是则无用。又何困苦哉。此虽卮言。足见庄子心事自得之如此。岂世之小知之人能知耶。
卷二齐物论
