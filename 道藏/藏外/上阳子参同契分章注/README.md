<!-- { "loadSidebar": true } -->
参同契分章注

　　会稽魏伯阳撰　庐陵上阳子注
　　卷上
　　大易总叙章第一
　　乾坤者，易之门户，众卦之父母。坎离匡廓，运毂正轴，牝牡四卦，以为橐钥。覆冒阴阳之道，犹工御者准绳墨，执衔辔，正规距，随轨辙，处中以制外，数在律历纪。月节有五六，经纬奉日使，兼并为六十，刚柔有表里。朔旦屯直事，至暮蒙当受，昼夜各一卦,用之依次序。即未至晦爽，终则复更始，日月为期度，动静有早晚。春夏据内体，从子到辰巳，秋冬当外用，自午讫戌亥。赏罚应春秋，昏明顺寒暑，爻辞有仁义，随时发喜怒，如是应四时，五行得其理。
　　注云：伏羲睹河图始画八卦，黄帝尧舜垂衣裳而天下治。取诸乾坤，夏易“归藏”，以坤为首；商曰“连山”，以艮为首；文王《周易》，乾坤为首。孔子翼曰：“乾坤其易之门户邪!乾，阳物也；坤，阴物也。”又曰：“夫乾，其静也专，其动也直，是以大生焉；夫坤，其静也翕，其动也辟，是以广生焉。”伯阳仙翁深得三圣人之旨，作《周易参同契》，上翼三圣之道，下航万世之人。首句直指曰：“乾坤，易之门户，众卦之父母。”上阳子曰：夫乾之为物，阳也，故为易之户；坤之为物，阴也，故为易之门。太极胚腪，非得乾坤之门户，则天地何由而设位日月何由而光明人物何由而化生圣人何由而行其道哉是以乾动而直则阳，太极而生阴；坤动而辟则阴，太极而生阳。阴阳交错而生成坎离。仲尼曰：“易有太极，是生两仪，两仪生四象，四象生八卦。”是乾之用九也，初乘坤而成复；复中妊震，复而为师；师中妊坎，师而谦；谦而妊艮，谦而豫。震生于豫，豫而比；坎生于比，比而剥；艮生于剥，则震、坎、艮三男皆妊生于坤矣。坤之用六也，初乘乾而成姤；姤中娠巽，姤而同人；同人娠离，同人而履；履中娠兑，履而小畜；小畜生巽，小畜而大有；大有生离，大有而夬；夬生兑，则巽、离、兑三女皆娠生于乾矣。雌雄错杂，以类相胥。则乾再交坤而成临，临而泰，泰而大壮，大壮而夬，是阳之求乎阴也；坤再感乾而成遁，遁而否，否而观，观而剥，是阴之感乎阳也。斯为乾生三女，坤生三男。由此而往，三男三女，迭为夫妻，而六十卦次第生矣。此之谓“乾坤为众卦之父母”也。何谓“坎离匡廓”盖阳乘阴，则乾中虚而为离；阴乘阳，则坤腹实而为坎。故坎离继乾坤之体，而为阴阳之匡廓。比乾坤之于坎离，犹车辐之于毂轴：乾坤正坎离之辐，坎离辏乾坤之毂。老子曰：“三十辐共一毂。”此大小阴阳之旨同也。“牝牡”者，牝乃畜之母，牡乃畜之父；故牝为阴物之通称，牡为阳物之总名。合乾坤坎离，言牝牡四卦，其以牝牡而为橐钥，犹用阴阳以为消息：橐象阴之门，钥类阳之户，喻乾坤坎离若天地间一橐钥耳。用橐钥之道而生物者谓之物，用橐钥之道而生人者谓之人，用橐钥之道而超凡入圣者谓之圣。圣人者，善夺造化也，善用坎离也。善夺造化之道者，犹良工准绳墨而正规矩，何事不成善用坎离之道者，犹执衔辔以循轨辙，何往不获圣人者，宇宙在乎手，万化生乎身也。圣人者，善处中以制外也，明律历而知数也。“律历”者，律应造化之候，历纪周天之运。一阳初生，律应黄钟。自子至亥，周天度始，故一岁既周，而阳复生於子也。“月节有五六”，月节者，两节为一月；五六者，五日为一候，六候为一月。是一月有三十日，一日十二时，两卦十二爻，则一日两卦为之经纬，一月六十卦以为表里也。“朔旦屯直事，至暮蒙当受”者何谓也盖震下坎上为屯，震为长男，而能复坎中之阳，以施生育之德，故谓屯直事。又艮上坎下为蒙，艮为少男，而能聚坎中之阳，以行温养之功，故谓蒙当受。“昼夜各一卦”，六十卦中皆有阴阳，互施生养也。晦朔为一月之始终，早晚谨一日之动静，四时定一年之赏罚。济其美者赏之，败其事者罚之，不失仁义喜怒之正，要得四时五行之理。
　　此章大义，总叙《参同契》之统指乾坤为易之门户，非便言金丹药物火候。此书解者百有余人，少能深造其奥。惟真一子彭晓虽知药火而欠次第，乃章章指为药物火候，篇篇指为丹鼎工夫，其中或恐后人附会。岂知仙翁述此一书，无重复语。上篇叙阴阳造化，炼成大丹之旨；中篇又细议还返、温养、防虞之用；下篇乃拟法象，备露成丹之详。上篇则次第而言，中篇复条例而布，何可淆混而不察!上阳子分而注之，分上篇为十五章，以应上弦得丹之义；中篇为十五章，以应下弦丹成之义；下篇为五章，以应五行之成数。所分之章，取其旨意同者，以为一章，寻详仙翁之本意，次第铺陈，就中借托玄言，直指金丹、药火、鼎器造化细密，使后来人易於领悟，遵而行之，从凡入圣，作佛成仙。其心传口授之秘又不敢施於笔者。噫!世人器德凉薄，诽谤易生。是以古圣大贤立言垂训，不泄天宝，散布于经。文王、孔子相传曰《周易》，明此道也；黄帝、老子相传曰“金丹”，明此道也；释迦、达磨相传曰“大乘”，明此道也。圣人慈悲、方便、接引，皆欲世人俱明此道，实众生之阶筏，为万世之梯航。岂谓后人各执异见，不立苦志，参访真师，不明阴阳同类相胥，各尚所闻，愈差愈远。彼见《周易》，则指为卜筮、纳甲之书，又恶知同类得朋之道乎彼见鼎器之说，则猜为金石炉火之事；彼闻采取之说，则猜为三峰采战之术；彼闻有为，则疑是傍门邪径；彼闻无为，则疑是打坐顽空；彼闻大乘，则执为禅宗空性，惟资谈论。更不察圣人之道，是用阴阳修之以出阴阳，用世间法修之以出世间。凡此等辈，乌足以谈《参同契》中之妙语耶昔王冲熙得刘海蟾金丹之旨而成道，乃叹曰：举世道人无能达此，惟张平叔一人而已。平叔遇圣师於成都，作《悟真篇》以训于后，旨意详切，其玄言奥语，一与《参同契》合。上阳子自遇圣师而后，遍游江湖间，广参博采，无非诳谈。泥丸《翠虚篇》云：后来依旧去参禅，勘破多少野狐精。迩来岂惟无平叔一人，只要如冲熙者何从而得然说禅说性，逞乾慧者，比比皆是。求其可入此门而闻圣人之道者，亿中无一。则知冲熙之言为大悟，而翠虚之语尤可怜。古人谓谈道者如牛毛，明道者如兔角。况求其行道之人乎先哲云：愚人多不晓，一闻便大笑。上人心了了，一闻便知窍。今若有将此窍问是何物就喻之曰：窍是阴阳之门户。如此岂不愈动其猜疑哉!
　　乾坤设位章第二
　　天地设位，而易行乎其中矣。天地者，乾坤之象也；设位者，列阴阳配合之位也；易谓坎离，坎离者，乾坤二用。二用无爻位，周流行六虚，往来既不定，上下亦无常，幽潜沦匿，变化于中，包囊万物，为道纪纲，以无制有，器用者空，故推消息，坎离没亡。言不苟造，论不虚生，引验见效，校度神明，推类结字，原理为证。坎戊月精，离己日光，日月为易，刚柔相当，土旺四季，罗络始终，青赤黑白，各居一方，皆秉中宫，戊己之功。
