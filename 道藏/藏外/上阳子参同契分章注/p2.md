<!-- { "loadSidebar": true } -->
　　注云：《十翼·系辞》：天尊地卑，乾坤定矣。仙翁述曰：“天地设位，而易行乎其中矣。”复自注曰：“天地者，乾坤之象也；设位者，列阴阳配合之位也。易谓坎离，坎离者，乾坤二用。”其言既详，其心大切，岂谓世人信之不及，愚而难悟。《翼》曰：分阴分阳，迭为柔刚，故易六位而成章。“二用”者，乾用九，坤用六。有用而无位。“用九见群龙无首吉”者，君子行道而德之至也；“用六利永贞”者，言坤之德至道也，妻道也，臣道也，地道无成而代有终也。故坤之为用，孤阴则无成，是以用六从乾，乃与类行也；而乾用九匹坤，“西南得朋”也。乾坤变化，各正性命。乾之太始，用九乘坤，阳含其阴，虚而成离；坤之太一，用六承乾，阴含其阳，实而成坎。是坎离得专明阳之体，变易而用，包囊生育，愈无停机。譬如天上之日月，忽忽而弦望，忽忽而晦朔；即如人身之阴阳，忽忽而太极，忽忽而无常。易道屡迁，变动不居，乾坤毁则无以见易。圣人以此洗心退藏于密，而逆行易之道也。文王《周易》，每卦六爻，故曰“六位成章”，又曰“周流六虚”。其往来消息既不定，而上下盈虚亦无常。故乾初变姤，累变至坤；坤初变复，累变至夬。又有三男三女，互相交变。且六十四卦，皆有累变；一卦暨游魂归魂，共变八卦；又有积变，是一卦积变至六十四卦，而六十四卦积变至四千九十六卦。复、姤互相育孕，而各秉阴阳，成天下之亹亹者，皆此阴阳之道也。夫此阴阳之道之炁，或幽潜于其身，或沦匿于各体，或变化居中而包囊万物，或懋施生杀而为道纪纲。倘非乾坤二用，纪纲妙用，则道或几乎息矣。“以无制有，器用者空。”无与有为两者何也太极之分有先天，有后天。何谓先天形而上者谓之道，以有入无也。何谓后天形而下者谓之器，从无入有也。老子曰：“无名天地之始；有名万物之母。”海蟾云：“从无入有皆如是，从有入无能几人”推度坎离消息之功，则后天者，皆为器形滓质，而有消息没亡；非若先天，乃有久长之道，可跻圣域也。孔子曰：“先天而天弗违，后天而奉天时。”世人惟顺行后天之道，故一生一死，而轮转不息。圣人善逆用先天之道，故致知格物，正心修身，乃长存而不氓。数往者顺，知来者逆，故易之道，逆数也。“言不苟造”者，盖诸子百家之书，随才述作，工拙何居，此为道之祖书，不可妄置一语，恐误后人，此所谓“言不苟造”也。“论不虚生”者，仙翁上法三圣，准阴阳，象日月，况同类，作此书为世梯筏，此谓“论不虚生”也。何谓“引验见效”昔黄帝上升，巢、许高蹈，老子化胡成佛，淮南鸡犬皆仙，此皆“引验见效”也。何谓“校度神明”如日月合壁，爽现于庚子。曰神而明之，存乎其人。“推类结字”者，如丹从月生，水象坎卦，日月为易，首之成道，此“结字”也。“原理为证”者，阴极而阳，阳极而阴，顺行阴阳，生人生物；逆用阴阳，必成金丹，此“原理”也。“坎戊月精”者，北之正位为坎，中有真土，是为阳土。女宿主事，幽潜阳精，戊为之门，月毂之地，藏无角兔，内白外黑，是为阴中之阳，外雌而内雄也。“离己日光”者，南之正位为离，中有真土，是为阴土。柳宿主事，沦匿阴光，己为之户，日轮之所，藏三足乌，内黑外白，是为阳中之阴，内雌而外雄也。古人以“日月为易”字者，是易即阴阳也。然言阴阳，则不见易，言易则不见阴阳矣。且万物非土则不能芽蘖，而日月尤所以孕乎土也。故东躔则经氐土，西度则经胃土，南行则经柳土，北毓则经女土。日月得土而久其明，土借日月以厚其德。土之分王，循环四季，春生夏长，土之功也，秋敛冬闭，土之力也。所以四时各有王日，长镇中宫，始终罗络，以就其功。青赤白黑，虽各居于东西南北，然皆秉于戊己二土，共成其德，以施神化也。
　　此章言阴阳分位各居，凡所用者必借于土，非有龙虎铅汞金水采结之语。故前则言列阴阳配合之位，后乃云各归一方。其他解者，不述仙翁本意，无分条件，紊乱互注，使后之人观此书者，或言仙翁覼缕重言，是不知妙语之有次序也。
　　日月悬象章第三
　　易者，象也。悬象着明，莫大乎日月，穷神以知化，阳往则阴来，辐辏而轮转，出入更卷舒。易有三百八十四爻，据爻摘符，符谓六十四卦。晦至朔旦，震来受符。当斯之际，天地媾其精，日月相掸持。雄阳播玄施，雌阴化黄包。混沌相交接，权舆树根基。经营养鄞鄂，凝神以成躯。众夫蹈以出，蠕动莫不由。
　　注云：孔子曰：“变通莫大乎四时，悬象着明莫大乎日月。”仙翁重以明之，引而信之。此书法象日月以喻阴阳：日月丽乎天而有朔望对合，阴阳在乎世而有顺逆生成。日乃纯阳之炁，谓之太阳；月乃纯阴之精，谓之太阴。周天三百六十五度余四之一，每昼夜，天一周遭为一日。太阳一日行一度，行及三十度为一月；太阴一日行三十度有奇，月一周天，谓之一月。日行一度，谓之一日。何谓“穷神以知化”神之为物，神莫神于天地；化之为妙，化莫化于阴阳。天道左运，一日一周遭，行五十五万余里；地在其炁之中，如水上之浮板而不动。太阳之神，天地之元炁也，其体全莹，万物资其阳火赫赤之气以生长成实。其体之径阔八百四十五里差余，其行不由黄赤道，乃出入于黄道内外。昼长在赤道北，昼短在黄道南。何云南北内外盖北有紫微垣帝座居之，故北曰内，而南曰外。其神有不可得而穷极者，太阳之神也。太阴之神，天地之至精也，其体全黑，万物资其阴水运化之功，以孕产滋育。其体之径阔六百七十里有奇，其行不由黄赤道。其黄道与赤道如两环相交，相距二十四度，月乃由中而行，距黄道约六度。其体虽黑，映日即明。缘督子以革象诲人，用黑漆球于檐下映日，其球映日之光远射暗壁，月之圆体比黑漆球，有日映处则有光，日映不到则无光，故常一边光，一边暗。遇望日月相对，夜则月在天上，日在地下，所映之光全向人间，一边暗处全向天，世所不见。晦朔日月同经，月在日之下，月受日映，一边光处全向天，一边暗处全向地；月离地二十五度，人间乃见月吐微光。离渐远光渐多，月离日九—十余度，人见月光一半，故谓之弦。既望以后，光渐少耳，故月体本无圆缺，在乎受日光之多少矣。愚人或谓日月对望，为地所隔。彼岂知天之高远，而阴阳之炁，有隔碍潜通之理。然月中似瑕者，即大地之影也。日体大，月体小，日距天远，月距天又远，而月之化有不可尽泄者，太阴之神也。此谓“穷神以知化”也。子为一阳之首，至巳而极，阳极则阴生；午为一阴之首，至亥而极，阴极则阳生。寒暑代谢，温凉平分，阴极阳生，阳往阴来。比阴之附阳，若辐之于轮，辐辏而轮转，阴卷则阳舒。“易有三百八十四爻，据爻摘符”者，谓一卦有六爻，一爻有三符，一日两卦，两卦有三十六符；阴阳相交，不用一时之久，不尽一爻之用，犹一时有三符，止用一符。一符之行，则一阳生于坤之下以成震。震者，一阳能伏一阴也，故云“震来受符”。当斯之际，天地媾精，万物凭虚而受生；日月掸持，乌兔相结而莫解；阳雄而刚峙，翠玄而施化；阴雌而辟，化黄包以含滋；杏冥混沌之中，两相交接，权舆牝牡，初媾始树根基。权舆者，始初之义。古人造衡自权始，造车自舆始。此言造化之初毓也。又，权者，暂也；舆者，稳也，言暂时工用要最稳当不僵踣也。经营一气，以养鄞鄂，凝布阳精，以成形躯。
　　此章但言太极肇分之初，阴阳顺行之始，而生人也，生万物也。故曰：“众夫蹈以出，蠕动莫不由。”世人不知后天顺行之道，亦借朝屯暮蒙之喻，亦有根基鄞鄂之比，乃指为还丹鼎中造化，非也。
　　圣人上观章第四
　　於是仲尼赞鸿蒙，乾坤德洞虚，稽古当元皇，关睢建始初，冠婚气相纽，元年乃芽滋。圣人不虚生，上观显天符。天符有进退，屈伸以应时。故易统天心，复卦建始萌，长子继父体，因母立兆基。消息应钟律，升降据斗枢。三日出为爽，震庚受西方。八日兑受丁，上弦平如绳。十五乾体就，盛满甲东方。蟾蜍与兔魄，日月气双明，蟾蜍视卦节，兔者吐生光。七八道已讫，屈折低下降，十六转受统，巽辛见平明，艮直于丙南，下弦二十三，坤乙三十日，东北丧其朋。节尽相禅与，继体复生龙，壬癸配甲乙，乾坤括始终。七八数十五，九六亦相应，四者合三十，阳气索灭藏。八卦布列曜，运移不失中，元精眇难睹，推度效符证。居则观其象，准拟其形容，立表以为范，占候定吉凶，发号顺时令，勿失爻动时。上察河图文，下序地形流，中稽于人心，参合考三才。动则循卦节，静则因篆辞，乾坤用施行，天下然后治。
