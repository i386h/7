<!-- { "loadSidebar": true } -->
　　施化之道天地自然犹火动而炎上水流而润下非有师导使其然者资始统政不可复改
　　天地之施化水火之炎润此岂人力使之乃自然而然尔吾身自有天地自有水火其施化炎润亦岂人力使之皆不过自然而然尔指篇云必知会合东西路切在冲和上下田盖人之一身法天象地首即天也腹即地也但潜神内守而勿忘勿助调匀鼻息而勿纵勿拘自然一阖一辟一禀一受与天地施化之道无异若夫时至气化机动鸣则火从脐下发水向顶中生其妙自有不期然而然者初不在劳神用力而后得也是道也乃天造地设一定而不可易者也魏公恐学者不明身中之阴阳上下遂以天地之施化水火之炎润为喻可谓详且明矣
　　观夫雌雄交媾之时刚柔相结而不可解得其节符非有工巧以制御之
　　全真集云气调神定呼交媾翠虚篇云譬如夫妇交媾时一防精血结成婴盖金丹之所谓交媾乃阴阳内感神气交结曰雌雄曰夫妇皆譬喻也还源篇云神气归根处身心复命时这般真孔窍料得少人知当其神入气中气与神合得其节符真有刚柔相结而不可解之状又岂有工巧以制御之但见其然而然吾亦不知其所以然而然妙哉妙哉
　　若男生而伏女偃其躯禀乎胞胎受气之初非徒生时着而见之及其死也亦复效之此非父母教令其然本在交媾定制始先
　　储华谷袪疑说云辟气为男阖气为女一阖一辟男女攸分李玉溪注心印经云男女禀受同也但感合先后而分阴阳尔盖阳气聚面故男子面重生时必伏阴气聚背故女子背重生时必仰岂独生时为然其死也亦然故男子溺死必伏女子溺死必仰走兽溺死伏仰皆然此岂父母教其若是盖于受气之初一辟一阖一先一后已定之也今魏公讲明清静之道乃及于男女之伏仰何也曰无他欲学者洞明吾身之阴阳上下而知造化自然之理而已
　　坎男为月离女为日日以施德月以舒光日改月化体不亏伤阳失其契阴侵其明晦朔薄蚀掩冒相包阳消其形阴凌生灾
　　干之中爻交于坤而成坎于是坎为中男坤之中爻交于干而成离于是离为中女然则离本干体其中爻乃坤画阳中有阴故有日之象坎本坤体其中爻乃干画阴中有阳故有月之象悟真篇云离居日位反为女坎配蟾宫却是男不会个中颠倒意休将管见事高谈此盖身中之阴阳颠倒学者诚未可以浅见窥也夫日以施德夫道也月以舒光妇道也今以月为坎男则是妇为男矣以日为离女则是夫为女矣此其为颠倒也而所以日改月化体不亏伤者由阴阳之相资也夫日月之食数之交也日望月则月食月掩日则日食是故日食于朔月食于望然而有食有不食者交则食不交则不食也今魏公举日月二者比喻丹道而拳拳于晦朔薄蚀其意盖有在矣学者得不回光返照寻吾身中之日月求吾身中之晦朔哉上清集云因看斗柄运周天顿悟神仙妙诀一防真阳生坎位防却离宫之缺自古乾坤这些离坎日日无休歇今年冬至梅花依旧凝雪先圣此日闭关不通来往皆为群生设物物总含生育意正在子初亥末造物无声水中起火妙在虚危穴如今识破金乌飞入蟾窟如此直指天机显陈道要益足证魏公之言昭昭乎不我欺也
　　男女相须含吐以滋雌雄错杂以相求
　　男女雌雄皆吾身中阴阳二物也二物气相得自然一吐一含交结成胎上清集云自家身里有夫妻说向时人须笑杀是道也学者当以清静无为求之不可以邪见喻也
　　金化为水水性周章火化为土水不得行
　　金生于坎宫气而已矣盖金化为水也因太阳真火伏烝于其下遂镕化为水水性周章沛然孰能御之然火势既极则又化而为土火化为土则土克水水见土则止故不得行也
　　故男动外施女静内藏溢度过节为女所拘魄以钤魂不得淫奢
　　入药镜云水能流火能焰在身中自可验是故调和铅汞要成丹不可溢度过节今夫坎男动而施于外离女静而藏于内一或溢度过节则离女从而拘钤之庶几魂魄相制而不致乎淫奢也
　　不寒不暑进退合时各得其和俱吐证符
　　采药时调火功不得疾不得缓但欲其和平而交媾尔复命篇云刚柔相会气均匀妙在无伤兑震大要以和为贵也
　　丹砂木精得金乃并
　　元阳子大道歌云欲识丹砂是木精移来西位与金并盖汞性飞走最难降伏惟投入于铅炉之内与铅相合然后不飞不走也
　　金水合处木火为侣四者浑沌列为龙虎龙阳数奇虎阴数耦
　　天一生水位居北其象为武地二生火位居南其象为朱雀天三生木位居东其象为青龙地四生金位居西其象为白虎四者各居一方各为一象本不相渉也今曰金水合处木火为侣者阳龙元自离宫出阴虎还从坎位生也夫既各为一象则当举四象而并称之今乃不言朱雀武而独以龙虎言之者南北为经东西为纬也夫所谓金水合处者以西四白虎之金降入水中也木火为侣者以东三青龙之木升入火中也此所以金不在西而与水合处于北木不在东而与火为侣于南白虎变为黑虎青龙化为赤龙也盖金水木火之四者聚而为一则浑浑沌沌如太极之未分列而为二则震龙汞出自离乡兑虎铅生在坎方张紫阳深得其防遂一言以蔽之曰四象不离二体后之学者不知四象果为何物或以眼耳鼻舌为四象或以肝肺为龙虎体认既差源流益别又安识四象不离二体之妙哉





　　肝青为父肺白为母心赤为女脾黄为祖肾黑为子子五行始三物一家都归戊巳
　　翠虚篇云肝心脾肺肾肠胆尽是空屋旧藩篱唾涕精津气血液只可接助为阶梯谓金丹乃无中生有之妙道非有形有质之物所可为也今魏公乃以五脏言何也曰非用五脏也特借五脏以比喻五行尔盖肝青肺白言金木也心赤肾黑言水火也金生水木生火故以肝肺为父母心肾为子女而金木二者又从土中生故以脾为祖也夫既肾为子矣而以为五行之始何也曰肾属水水数一一日之气起于子生于肾然后传及肝心脾肺也然而肝心脾肺肾之五者不名为五脏而名为三物又何也曰金水合处木火为侣与中央戊巳之土合而成三也盖四象五行全借土若无戊巳不成丹此其所以三物一家都归戊巳也
　　刚柔迭兴更历分部龙西虎东建纬夘酉刑德并会相见欢喜刑主杀伏德主生起二月榆死魁临于夘八月麦生天罡据酉子南午北互为纲纪
　　刚柔迭兴者二气相资运转也更历分部者周流经历诸辰也龙西虎东建纬夘酉刑德并会相见欢喜者象纬一动而夘酉相加金木不间隔也刑主杀伏者沈归海底如秋气肃杀敛万物以入也德主生起者般上南溟如春气发生畅万物以出也二月榆死魁临于夘者二月建夘而月将为河魁河魁属戌而戌中有辛榆死于此月由辛金之杀气临于夘也八月麦生天罡据酉者八月建酉而月将为天罡天罡属辰而辰中有乙麦生于此月由乙木之生气据于酉也子南午北互为纲纪者日行西陆谓之春而二月夘时西陆在东北陆在南日行东陆谓之秋而八月酉时东陆在西南陆在北也盖南北为天地之经东西为天地之纬鼎中魁罡一转则龙走西而虎走东子在南而午在北与二八月夘酉之造化无异故悟真篇谓兔鸡之月及其时刑德临门药象之也象也者像此者也魏公设此象以示人其理尽自明白奈何执文泥象者往往只就纸上搜索更不去身中寻思于是迷迷相引而无有出期殊不知魏公所谓龙西虎东子南午北即吾身之天地反覆也若能晓悟吾身天地反覆之妙则东西之所以建纬南北之所以互为纲纪皆可默会其机矣又何用区区向外寻也哉









　　一九之数终而复始
　　一九之数即戴九履一之数也终而复始者自一而九自九而一往来上下周流不息也




　　含元虚危播精于子
　　含元虚危者日到虚危夜夜同而元气胚胎于此也播精于子者子时气到尾闾关而真精至此而生也金丹之妙含元于先天播精于后天何谓先天寂然不动窈窈防防太极未判之时是也何谓后天感而遂通恍恍惚惚太极已判之时是也先天惟一气尔后天然后化为真精也翠虚篇云半斤真汞半斤铅产在虚无太极先须趂子时当采取炼成金液入丹田其说是已盖所谓虚危者亥子之间阴极阳生之时也子时者一阳动处是也过此以往则有一子母分胎路妙在尾箕牛斗女非洞晓吾身之阴阳深达天地之造化畴克知此哉




　　关关睢鸠在河之洲窈窕淑女君子好逑雄不独处雌不孤居武蛇蟠虬相扶以明牝牡竟当相须假使二女共室颜色甚姝令苏秦通言张仪结媒发辩利舌奋舒美辞推心调谐合为夫妻弊发腐齿终不相知若药物非种名不同分剂参差失其纪纲虽黄帝临炉太乙执火八公捣炼淮南调合立宇崇坛玉为阶陛麟脯凤腊把籍长跪祷祝神只请哀诸沐浴斋戒妄有所冀亦犹和胶补釡以硇涂疮去冷加氷除用汤飞舞蛇愈见乖张
　　金丹大道一阴一阳而已参之人事物理莫不皆然今魏公取关睢淑女配君子之义以喻身中男女之相匹又取武蛇蟠虬之义以喻身中牝牡之相须可谓广譬曲喻纤悉不遗矣且如兑女艮男上下感应以相与则谓之咸离兑二女同居其志不同行则谓之睽以明阴阳贵乎相得不可以一偏也乃若炉火煅炼之事亦必阴阳两齐傥药物非其种分两失其纪纲虽黄帝临炉太乙执火八公淮南捣炼调合金玉以为坛陛麟凤以为脯腊斋戒沐浴把籍长跪陈青词拜朱章祷尔于上下神只吾见其废时乱日劳而无功犹如和胶泥以补破釡以硇砂而涂恶疮与夫去冷而加氷除而用汤飞舞蛇愈见乖张矣或疑雄不独处雌不孤居之说谓修丹不用妇人则为寡阳遂妄引此章以证其邪僻之谬论而反笑正道之迂阔多见其不知量也


　　周易参同契发挥卷中
<子部,道家类,周易参同契发挥>
　　钦定四库全书
　　周易参同契发挥
　　宋　俞琰　撰
　　下篇
　　惟昔圣贤怀抱真
