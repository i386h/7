<!-- { "loadSidebar": true } -->
　　钦定四库全书　　　　　　子部十四
　　周易参同契发挥　　　　　道家
　　提要
　　【臣】等谨按周易参同契发挥三卷释疑一卷宋俞琰撰琰有周易集说已着录是书以一身之水火阴阳发挥丹道虽不及彭晓陈显微陈致虚三注为道家专门之学然取材甚博其释疑三篇考核异同较朱子本尤详备明白云霁道藏目录谓二书共十四卷焦竑国史经借志则作十二卷毛晋津逮秘书以琰注与晓等三家注合为一编已非其旧又并其释疑佚之此本每卷俱有图乃至大三年嗣天师张与封所刻实祗三卷附以释疑一卷考琰易外别自序亦称丹道之口诀细防俱载于参同契发挥三篇白云霁所记或并其他书数之焦竑所记悉辗转贩鬻于他书沿讹袭谬益不足据矣乾隆四十五年六月恭校上
　　总纂官【臣】纪昀【臣】陆熊【臣】孙士毅
　　总　校　官【臣】陆　费　墀












　　重刋周易参同契发挥序
　　昔者圣人之作易也肇自庖牺氏受河图而画卦文王重之而系卦辞周公推六位吉凶而系爻辞孔子因大小象而作十翼其本原则繇太极动而生阳静而生阴两仪既分四象攸立动静互为其根而生五行因阴阳奇偶之交而成八卦黄帝命大桡作甲子其十干十二支不过探五行之情而亦不出于八卦之方位卦重而为六十四爻分而为三百八十四于是有天道焉有地道焉有人道焉三才道备则盈天地间为万物者莫不有理有气有象有数其盈虚消长进退存亡莫不入于圣人范围之内而察识其所以然之故故其为书广大悉备因以之设教按五行八卦立为推步占筮之法足以开物成务以前民用焉盖易为君子谋而人不可以不用乎易也世人不体天地运行不息之理不探五行生克制化之情不循卦爻往来进退之位行妄动未能反之于身不知修链为何物其保七尺躯而全归者鲜矣况望其长生久视于天地间哉彼神仙者流其能长生久视者以有还丹之道耳然古之仙人必有心传口授一时秘诀多不轻泄以故世罕有述焉间有不由大道任其私智谓曲径之斜捷易行旁门之淫僻可致甚者服燥药饮饵视为神丹卒以丧身阏寿又乌能保其长生哉至后汉魏公伯阳以为还丹之道不可惑于邪说必本诸易道然后可也盖易道具阴阳动静之机该卦爻变易之妙生生不息化化无穷今也返观吾身亦一天地耳吾得一元之气亦天地之气耳天地之能长存吾独不能效之乎此参同契之书所以作也参者谓与易参考之而不谬同者谓与易同合之而不违契者谓与易契默而识之而自防也予昔闻古仙有链丹之法丹成可以长生冲飞故天下之名山胜处皆有炉灶之异迹存焉吁山中之奇石有偶炉灶者耳及观是书乃知以炉灶链丹为妄夫仙家引导修链之说运之在内不假乎外者也取之在己不假乎物者也若金之为宝也欲其真粹不杂不伪非资铅汞用火以链之又何以得其真粹坚刚其质为丹同天地为不朽哉今参同契假以此义以吾身之乾坤为鼎器以坎离日月为药物凝吾神聚吾气使龙虎媾精交用进火候以俟其变化则丹道可成也然此书紫阳朱夫子尝为之考订注释阙疑尚多虽云有头绪犹未得其作料孔穴况其下于朱子究之而易得哉至元世有全阳子俞公玉吾始研精是书初则未得其窍求之甚难至真积力久信之弥笃则有若神告而自悟于是博采诸真人秘诀较之是书无有不符于易之说故为是书发挥添一注脚则丹道之明如指诸掌但言还丹之道至简至易不过俯而就人然又言必待三年九转则又似易而实难又欲人久于其功可也是则学道希仙之士其可以俄而度浅而窥又当寻其户牖察其关键鼔槖钥进火候守龙虎以待交媾则黄芽自长玉英自呈还丹之道其庶几矣若是可以冲举可以长存可以乘长云于八极之间冒刚风于九霄之上逈与世隔超居神洲永阶仙阼百世一下来游人间长生度人人莫测其所之其俯视尘世蜉蝣旦莫蠛蠓起伏真不直一笑耳












　　周易参同契发挥序
　　钦定四库全书
　　周易参同契发挥卷上
　　宋　俞琰　撰
　　上篇
　　乾坤者易之门户众卦之父母
　　阖户谓之坤辟户谓之干一阖一辟谓之变往来不穷谓之通此乾坤所以为易之门户也干生三男坤生三女男女构精万物化生此乾坤所以为众卦之父母也夫人之一身法天象地与天地同一阴阳也人知此身与天地同一阴阳则可与论还丹之道矣
　　坎离匡郭运毂正轴
　　坎月也离日也日月行于黄道昼夜往来循环无穷如匡郭之周遭也毂犹身也轴犹心也欲毂之运必正其轴修还丹者运吾身中之日月以与天地造化同途不正其心可乎
　　牝牡四卦以为橐钥覆冒阴阳之道犹御者之执衔辔有准绳正防矩随轨辙处中以制外数在律历纪月节有五六经纬奉日使兼并为六十刚柔有表里朔旦屯直事至暮防当受昼夜各一卦用之依次序既未至昧爽终则复更始
　　干纯阳牡卦也坤纯阴牝卦也坎阴中有阳离阳中有阴牝牡相交之卦也丹法位乾坤于上下列坎离于东西而乾坤之阖辟坎离之往来俨如橐钥之状故曰牝牡四卦以为橐钥橐钥者虚器也橐即鞴囊钥其管也老子道德经云天地之间其犹橐钥乎虚而不诎动而愈出盖太虚寥廓犹橐钥之体气之阖辟往来犹橐钥之用知此则还丹之道思过半矣然是道也操则存舍则亡故必慎汝内闲汝外有如列子冲虚至德真经所谓泰豆氏之御然后可以从事于此盖泰豆氏之御也齐辑乎辔衔之际而急缓乎唇吻之和正度乎胸臆之中而执节乎掌握之间内得于中心而外合于马志是故能进退履绳而旋曲中规矩炼丹之法亦犹是也数在律历纪者廵行十二位应律之十二声历之十二月纪之十二年也月节有五六者以一月三十日分为六节也经乾坤南北之定位也纬坎离东西之妙用也奉日使者奉日之所使也其候与天同运随日升沉无少异也兼并为六十者易有六十四卦除乾坤坎离四卦之外恰有六十卦一日十二时用两卦直事每一爻当一时两卦计十二爻应律历纪之数以一月三十日并之共得六十卦也以六十卦布于一月三十日内则朔日朝为屯暮为防昼夜十二时恰应两卦十二爻之数自此朝需暮讼朝师暮比依次而用以至晦日用既济未济晦朔循环周而复始其间卦象内外刚柔之体或反或对皆不必执泥也张紫阳悟真篇云此中得意休求象若究群爻谩役情盖非真以六十卦布于一月三十日之内也或者不悟此理惟执泥卦象之说乃谓日用两时为火候从而准则铢爻推测气候汲汲焉日视土圭夜瞻刻漏岂不大谬哉
　　日辰为期度动静有早晚
　　陈泥九翠虚篇云天上分明十二形人皆分作炼丹程即日辰为期度之谓也日即火也辰即候也人能以天上之日辰反而求之吾身则日临之位即时辰也悟真篇云炼药须知昏晓即动静有早晚之谓也动者日出而作也静者日入而息也盖吾一身之中自有日出日入之早晚其火候动静一一暗合天度莫非用天枢潮候而为下功之时也
　　春夏据内体从子到辰巳秋冬当外用自午讫戌亥卦有六爻下三爻为内上三爻为外试即屯防二卦明之朝用屯阳火上升之候也而屯之初九正当身中之子由内而外故曰春夏据内体从子到辰巳暮用防阴符下降之候也而防之上九正当身中之午由外而内故曰秋冬当外用自午讫戌亥然所谓春夏秋冬子午巳亥与夫内体外用之说皆譬喻也乃若泥象执文而行卦气则徒自把乾坤为鼎器次抟乌兔药来烹此岂谓身外之乾坤身外之乌兔哉学者当求之于身中可也今夫天位乎上地位乎下二气则运行乎其中一升一降往来不穷犹橐钥也人受冲和之气生于天地间与天地初无二体若能悟天地橐钥之妙此心冲虚湛寂自然一气周流于上下开则气出阖则气入气出则如地气之上升气入则如天气之下降自可与天地齐其长乆子华子云古之知道者筑垒以防邪防源以毓真深居静处不为物撄动息出入而与神气俱防魄守戒谨窒其兑专一不分真气乃存上下灌注气乃流通如水之流如日月之行而不休阴营其藏阳固其府源流泏泏满而不溢冲而不盈夫是之谓乆生舍此而曰我自有登云捷法则是旁蹊曲学非吾大丹之道也
　　天地者乾坤之象也设位者列阴阳配合之位也易谓坎离坎离者乾坤二用二用无爻位周流行六虚往来既不定上下亦无常
　　干为天坤为地吾身之鼎器也离为日坎为月吾身之药物也先天八卦干南坤北离东坎西南北列天地配合之位东西分日月出入之门反而求之吾身其致一也乾坤其体也坎离其用也坎离二者周流升降于六虚往来上下盖无爻位吾身之坎离运行乎鼎器之内潜天而天潜地而地亦岂有爻位哉
　　幽潜沦匿变化于中
　　幽潜沦匿者神入气中气入脐中而沉归海底去也变化于中者时至气自化静极机自发而抱出日头来也陈希夷指篇云邈无踪迹归武潜有机关结圣胎此之谓也
　　包裹万物为道纪纲
　　悟真篇云道自虚无生一气便从一气产阴阳阴阳再合生三体三体重生万物张盖金丹之母不过先天一气而已裂而为二分而为三散而为万皆自此一气中来故曰包裹万物为道纪纲
　　以无制有器用者空
　　道德经云三十辐共一毂当其无有车之用埏埴以为器当其无有器之用凿户牖以为室当其无有室之用故有之以为利无之以为用林鬳斋注云毂车之容轴者也辐轮之股也毂惟虚中故可以行车埏埴陶者之器也虚而圆故可以成器户牖室中之通明处也此三者皆是譬喻虚者之为用故曰有之以为利无之以为用车器室皆寔有之利也而其所以为车为器为室皆虚中之用今魏公谓以无制有器用者空实用老子之盖丹法以太虚为鼎炉而太虚之中自有天然妙用奇哉奇哉关尹子云衣揺空得风气嘘物得水陈抱一注云知揺空得风则鼓吾橐钥可以生气知嘘物得水则胎吾之气可以化精苟昧此而他求所谓鼎器则非虚无之道矣
　　故推消息坎离没亡
　　息者进火之候坤三变而成干也消者退符之候干三变而成坤也今自朔旦震卦用事之后历兑至干望罢巽卦用事之后历艮至坤其间不见坎离爻位是谓坎离没亡欤曰坎离非没亡也行乎六虚之间而往来不定尔
　　言不苟造论不虚生引验见效校度神明推结字原理为征坎戊月精离巳日光日月为易刚柔相当土王四季罗络始终青赤白黑各居一方皆禀中宫戊巳之功
