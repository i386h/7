<!-- { "loadSidebar": true } -->
　　丹法所谓冬至所谓晦朔之间皆比喻阴极阳生之时也以一月言之则如月晦之夜月光索然而灭藏以一年言之则如仲冬之节草木索然而摧尽其义一也易曰雷在地中复先王以至日闭关商旅不行后不省方盖安静以养其动而仰顺乎天道也然而天道甚浩广真机在于顷刻之间太无形容妙处在于窈防之内故当日中冬至之时必先闭塞其兑澄心守默使金汞同归于炉中如日月合璧之时藏其匡郭沉沦于洞虚则神凝气聚金液乃结傥或忘其缄默任重楼浩浩而出则是自取其伤败也
　　别序斯四象以晓后生盲
　　四象即七八九六也即上文所谓七八数十五九六亦相当是也以七八九六合之则为三十应一月三十日之数皆设象比喻也魏公学者不得其说以盲引盲妄认三十日之盈虚消息为一月火候故又别序此七八九六之四象以晓其未晓者庶有以显夫一月三十日之数皆譬喻而非真以月之三日进火月之十六退符也有如子午夘酉子申寅戌春夏秋冬分至启闭昼夜晨昏还返归居皆此义也学者若知七八九六即一月三十日之数则其余泛引曲喻皆可默而识之矣何必执文泥象哉
　　八卦布列曜运移不失中
　　中者黄道也八方布以八卦周回列以二十八宿乃日月往来之行路也悟真篇云既驱二物归黄道争得灵丹不解生作丹之时但心猿奔逸于外尔苟能收视返听凝神片时使二物归于黄道而不失其中则氤氲交媾结成一滴露珠而飞落丹田中矣
　　元精眇难睹推度效符征
　　元精生于窈眇不可睹道德经云窈兮兮其中有精其精甚真其中有信盖大丹之道与造化相符天信至则琼钟一扣玉洞双开此其征也古歌云始青之下月与日两畔同升合为一非洞晓天地之阴阳深达吾身之造化岂可俄而度也
　　居则观其象准拟其形容
　　作丹之时当外立表漏以测天运之晷刻内修真一以验本身之刻漏庶不失天地之机然神定气和则内外符合神昏气躁则时刻差互不可不定也
　　立表以为范占候定吉凶
　　大丹火候不用时辰何必立表占候哉所以立表占候者失天人合发之机也若不防机而自朝至暮从事于土圭刻漏以为火候则又谬之甚矣
　　发号顺节令勿失爻动时
　　地雷震动巽门开龙向东潭踊跃来此身中一阳爻动之时也此时暖气冲融心觉恍惚便堪进火勿可缓也珠玉集还源篇云万籁风初起千山月乍圆急须行政令便可运周天此之谓也指篇云防磹光中扶赤子鼓鼙声里用将军亦此之谓也
　　上察河图文下序地形流中稽于人心参合考三才施栖真三住铭序云与日月而周回同天河而轮转轮转无穷寿命无极谓大丹之道与天道相参合也施栖真静中吟云妙用如江河周流无穷已长养谷芝灌溉瑶池水谓大丹之道与地道相参合也夫大丹之道所以与天地相参合者何哉皆在乎此心默为之运用也古之修丹者仰以观于天文俯以察于地理中以稽于人心于是虚吾心运吾神回天关转地轴上应河汉之昭回下应海潮之升降天地虽大造化虽妙而其日月星辰之着明五行八卦之环列皆为吾掇入于一身之中或为吾之鼎炉或为吾之药物或为吾之火候反身而观三才皆备于我盖未尝外吾身而求之他也击壤集观易吟云一物其来有一身一身还有一乾坤能知万物备于我肯把三才别立根天向一中分造化人于心上起经纶天人安有两般义道不虚行只在人渊乎其有防哉
　　动则依卦变静则循彖辞
　　道德经云致虚极守静笃万物并作吾以观其复夫物芸芸各复归其根归根曰静静曰复命至矣哉此万物之所以复命也吾身之金丹大药其胚胎于至静之中而产于阴极之时乎易曰至哉坤元万物资生乃顺承天坤厚载物德合无疆盖坤为地纯阴之卦也地能翕受天气故百昌皆产于土丹法含光返照之时潜神于内与纯阴之月闭塞成冬略无少异复命篇云受得真仙诀阴中炼至阳盖谓此也然静极必有动以继之顷之一阳动于六阴之下一变而为复再变为临三变为泰四变为大壮五变为夬至六变为纯干则阳气周遍于六虚而现出深潭日一轮矣
　　乾坤周施行天地然后治
　　乾坤之用坎离是也天地得坎离运用于其间所以阴阳交泰而和气致祥天地一日而非坎离则造化或几乎熄矣大丹妙用法乾坤安有异于乾坤者哉
　　可不慎乎御政之首
　　一阳才动作丹时犹人君御政之首也发号施令可不慎乎
　　管括微密闿舒布宝
　　管括微密者眼含其光耳凝其韵鼻调其息舌缄其气叠足端坐潜神内守不可一毫外用其心也盖眼既不视防自归肝耳既不听精自归肾舌既不声神自归心鼻既不香魄自归肺四肢既不动意自归脾然后防在肝而不从眼漏魄在肺而不从鼻漏神在心而不从口漏精在肾而不从耳漏意在脾而不从四肢孔窍漏五者皆无漏矣则精神魂魄意相与混融化为一气而聚于丹田也迨夫一息换鼻吾心恍然则龙虎冲关大路开而一渠流转入琼浆矣
　　要道魁杓统化纲纽
　　丹道之要全在乎斗斗者所以干运一身之阴阳统摄一身之万化犹网之有纲衣之有纽也盖人身三田分于三处若得斗柄之机干运则真气上下循环如天河之流转此之谓要道也若夫复命篇云驱回北斗转天罡手握南辰入洞房是又要之又要者也
　　爻象内动吉凶外起
　　悟真篇云受气之初容易得抽添运用切防危盖一阳生于身内是谓受气之初得之固易然于此时下手则吉凶悔吝生乎动不可毫发差殊也
　　五纬错顺应时感动四七乖戾誃离仰俯
　　五行要攒簇金火要同炉亦在人一念间返本还源尔否则鼎中列宿皆差违而天地悬隔矣
　　文昌统录诘责台辅百官有司各典所部
　　史记天官书云斗魁戴匡六星曰文昌宫今曰文昌统录者绛宫天子统坤干也人身之中安有所谓文昌者哉无非譬喻也天有三台四辅丹有三龙四虎诘责台辅者甲乙无令失庚辛莫要差也天有众星分野丹有众卦火符百官有司各典所部者按一年二十四气列周天二十八宿而鼎炉火候密推排也由是言之则天之万象森罗皆在吾一身中矣
　　日含五行精月受六律纪五六三十度度竟复更始日有十五刚而五柔月有十二管六管阴而六管阳以丹道言之日即火也日含五行精者一物含五彩也月即药也月受六律纪者白金烹六卦也五六三十度度竟复更始者太阳一日行一度行至三十度则又与太阴交合周而复始未尝暂停也
　　原始要终存亡之绪
　　始月朔也终月晦也存亡之绪者晦朔之间阴将尽而犹未尽阳将生而犹未生也然所谓晦朔乃譬喻尔非真谓三十日之终初一日之始也
　　或君骄溢亢满违道或臣邪佞行不顺轨望盈缩乖变凶咎执法刺讥诘过贻主
　　君乃神也臣乃气也作丹之时汞归土釡身心寂不动盖身动则气散心动则神散须是凝神聚气心息相依然后灵胎可结不然则身中之望有盈缩而乖变凶咎矣推求其故盖由心君放肆而违道于是气亦邪佞而行不顺轨故曰执法刺讥诘过贻主
　　辰极处正优游任下
　　复命篇云北斗南辰下眉毛眼睫边灰心行水火定息采真又云精气元为本神灵共一家但能擒五贼自可结三花当其含光默默之时要在绵绵若存任其自然不可劳其神也
　　明堂布政国无害道
　　史记天官书云东宫苍龙房心心为明堂在人身则洞房紫极灵门户是也黄庭经云明堂金匮紫房间上清真人当吾前黄裳子丹气频烦借问何在两眉端于此垂光下照则人君犹坐明堂而布政而通道于九夷八蛮也复命篇云洞门常寂照蓬岛镇长春与此同防
　　内以养己安静虚无
　　王重阳全真集云关妙用不难穷只在无言静默中盖心安而虚道自来居虚极静笃则元阳真气自复也
　　原本明内照形躯
　　全真集云如通须是捜元有要见还应向内观盖返本还源回光内照乃修炼之大端先儒谓道家养生之法收视返观如金水潜光于内诚哉是言也
　　闭塞其兑筑固灵株
　　兑口也灵株坎宫也闭塞其兑则上不泄筑固灵株则下不漏子太经云藏心于渊美厥灵根盖神不外驰则和气充周美在其中也
　　三光陆沉温养子珠
　　三光洞房之灵象也人能撮聚三光返照于其内则中央正位产珠矣黄庭经云洞房灵象斗日月三光焕照入子室明眼之士请试思之
　　视之不见近而易求
　　金丹大药只在目前岂不近耶奈何视之不见抟之不得虽近犹远也若得法度求之则不过片饷功夫便有满目黄华显露夫何远之有悟真篇云功夫容易药非遥说破人须失笑笑也者笑其近而易求而人自索之于高远也复命篇云分明只在眼睛前自是时人不见夫惟其不见也于是舍内务外或采日精月华或炼金石草木或行房中之术正所谓道在迩而求诸远事在易而求诸难悲夫
　　黄中渐通理润泽达肌肤
　　丹田有物而一气流通则和顺积中而英华发外也
　　初正则终修立末可持
　　表端则影直源深则流长得其一则万事毕矣
　　一者以掩蔽世人莫知之
　　大道之祖不出一气而成变化析而为黑白分而为青黄喻之曰日月名之曰龙虎有如许之纷纷是皆阴阳二字也其实即一物也人如神水华池之名炉土釡之号皆一处也或曰冬至子时或曰晦朔之间人不知以为一阳来复必在冬至子时日月合璧必在晦朔之间于是检寻历日轮刻搯时谬之甚矣抑孰知攒年蹙月攒月蹙日攒日蹙时而一时之中自有一年一月之造化哉然一时即一处也一处即一物也故凡冬夏二至春秋两分夘酉甲庚晦朔望子午己亥子申寅戌二十四气七十二候一年交合一月周回离坎之时兔鸡之月巽干之穴二八之门朝屯暮防昼姤夜复尽在此一中出翠虚篇云后来依旧去参人勘破多少野狐精个个不知真一处总是旁门不是真世之知此一者能有几人哉
　　上德无为不以察求下德为之其用不休
　　道德经云上德无为而无以为下德为之而有以为今曰上德无为不以察求者神守于宫而默默无为也下德为之其用不休者气腾于牝府而绵绵不绝也盖借老子之说以发坎离两宂之秘也
　　上闭则称有下闭则称无无者以奉上上有神德居此两孔穴法有无亦相须
　　上闭则称有者离宫有象藏真水也下闭则称无者坎户无形赤龙也无者以奉上上有神德居者元神栖于本宫则气皆随之而升上所以妙在八门牢锁闭也悟真篇云长男乍饮西方酒少女初开北地花若使青蛾相见后一时关锁住黄家即上田元神所居之宫也此两孔穴法有无亦相须者下不闭则火不聚上不闭则药不升也悟真篇云送归土釡牢封闭次入流珠厮配当故必相须而后可也何谓流珠土釡即坎离两穴之异名也
　　知白守黑神明自来白者金精黑者水基
　　白者金也黑者水也丹法以水为基而金精生于水中所以知白者惟守其黑守黑则白自现也守之何如即如猫之守窟以待鼠至其身不动其目不瞬而此心惟鼠是务更无他念也神明者天机也如欲盗其机必先虚其心心虚则神凝神凝则息定息定则两畔同升共一斤而神眀自来也离骚远游篇云无滑而防兮彼将自然壹气孔神兮于中夜存虚以待之兮无为之先与此同防紫阳朱子注云盖广成子告黄帝不过如此实神仙之要诀也
