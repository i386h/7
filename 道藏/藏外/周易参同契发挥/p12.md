<!-- { "loadSidebar": true } -->
　　翠虚篇云精神冥合气归时骨肉融和都不知当斯之时三田气满恍然如在醉梦中得不谓之昏浊乎学者到此境界切不可放倒当知昏乆则必明浊乆则必清迨夫时至气化而九天音信散胚腪则神水湛湛华池静白雪纷纷飞四山七宝楼台十二层楼前黄花深可观分分朗朗尽见于恍惚之间岂终于昏浊而已哉
　　世人好小术不审道浅深弃正从邪径欲速阏不通犹盲不任杖聋者听宫商没水捕雉兔登山索鱼龙植麦欲获黍运规以求方竭力劳精神终年不见功
　　金丹大道以积精累气而成断不可以一蹴到也片饷结胎百日立基一年入室三年炼养自有节次功夫决无今日遇师明日便能升仙之理奈何世之学者往往惑于道听涂说不审道之浅深不择师之邪正务求速效惟好小术或知其一不知其二或得其体不得其用局于偏见自以为足甚至张皇邪说而反谤正道穿凿真经以取信末学妄以授妄迷以迷如此者多矣间有聪明之士则又不肯屈已参访惟钻寻故纸以望得悟何异盲者之不任杖哉其愚暗之人不通至理强以臆说纽合丹书何异聋者之听宫商哉乃若以脐内为关此犹捕雉兔而入水者也以两目为华池此犹索鱼龙而登山者也他如学采战以望不死坐顽空而觊长生岂非植麦欲获黍者乎运规以求方者乎是皆执迷不悟空费心力遂至皓首茫然迄无成效惜哉
　　欲知服食法至约而不烦
　　指三十九章云内里明来是至真外边入者即非亲谓丹在身中不必求之外也今魏公乃有服食之说得非丹自外来而吞入口与曰非也丹生于坎中因火逼而出位徧历三宫降而入口故曰服食也至约而不烦者口诀至简至易也夫既谓之至简至易则参同契不作可也何为连编累牍而不已耶又尝见悟真篇云大丹之法至简至易虽愚暗小人行之立超圣地而又云炼金丹者须洞晓阴阳深达造化何耶吁有说矣盖愚暗小人心无忖量易于取信暨有所遇则径直奉行虽无讲明亦可聪明之士则不然见闻既广疑虑常多有一未明必欲穷究而后已苟不使之洞究阴阳造化之原彼将中道生疑一为旁门近似之说所撼则未免投杼下机而反谓吾道之不真矣此所以不得不为之讲明也然则魏公之作是书也虽欲不郑重其词其可得乎
　　太阳流珠常欲去人卒得金华转而相因化为白液凝而至坚
　　太阳流珠乃灵汞也灵源大道歌云此物何曾有定位随时变化因心意在体感则为汗在鼻感风则为涕在肾感合则为精在眼感悲则为泪可见其常欲去人也金华即真铅也汞得真铅则转而相依自然不飞不走留恋于内而化为金液凝而至坚也
　　金华先倡有顷之间解化为水马齿阑干阳乃往和情性自然
　　真铅生于坎位先液而后凝凝作黄芽故有马齿阑干之喻翠虚篇云丹头只是先天气炼作黄芽发玉英是也夫铅乃君也汞乃臣也铅先动汞应之犹君倡而臣和也铅属金汞属木木性爱金金情恋木阴阳得自然感合也
　　迫促时阴拘畜禁门
　　迫促时阴者时节正时须急采也拘畜禁门者采得归来炉里煅也还源篇云但要合天机谁识结丹处何谓合天机迫促时阴是也何谓结丹处拘畜禁门是也法当迫近阴极之时迎一阳初动之机以进火不可过之亦不可不及此之谓迫促时阴也进火之际促百脉以归源穷九关而彻底君火相火民火皆拘聚于黄宫而煅成至宝此之谓拘蓄禁门也入药镜云天地灵造化悭苟非迫促时阴拘畜禁门安能盗其机哉
　　慈母育养孝子报恩遂相衔咽咀嚼相吞严父施令教敕子孙
　　真铅之生也孕于坤母之胞犹慈母之育养也迨夫飞上干宫擒制真汞与真汞交结而成丹则又复回于坤母之此即孝子之报恩慈乌之反哺也然非炎火为之猛烹极煅则真铅不能飞起此严父所以施教策之令也玉芝书云铅不得火则不飞汞不得铅则不结盖有细微之防岂可以容易言哉
　　五行错王相据以生火性销金金伐木荣
　　金生水木生火此常道之顺五行也今以丹法言之则木与火为侣火反生木金与水合处水反生金故曰五行错王相据以生也火性销金者运南方离宫之火以炼北方水中之金也金伐木荣者运北方水中之金以制南方火中之木也
　　三五为一天地至精可以口诀难以书传
　　三者水一火二合而成三也五者土也三五为一者水火土相与混融化为一气也斯时也黄相杂清浊未分犹如天地浑沌之初少焉时至气化无中生有则窈窈冥冥生恍惚恍恍惚惚结成团而天地之至精孕于其中矣屈突神和云若明三五一且作地行仙其妙须是口心授难以尽形之于毫楮也
　　子当右转午乃东旋夘酉界隔主客二名
　　子当右转者自西方转于子位而虎向水中生也午乃东旋者自东方转于午位而龙从火里出也子午即南北也南北即水火也夘酉即东西也东西即金木也右转左旋一伏一起则水火相交金木不间隔矣还元篇云轮玉兔与金鸡道在人身人自迷满目尽知调水火到头几个识东西盖东西之与夘酉皆金木之异名即非天地方位亦非人身左右然又不可吾身而索之他也嗟夫近来世上人多诈尽着布袍称道者问他金木是何般噤口不言如害哑苟非遇师真指授则徒自臆度而已终亦莫能知也




　　龙呼于虎虎吸龙精两相饮食俱相贪并
　　龙南方离龙也虎北方坎虎也作丹之时驱龙下呼于虎虎乃吞吸龙精一呼一吸两相饮食于是并合为一指三十九章云若解相吞归一处神仙顷刻不劳功其法至神圣极容易但恐学者不识龙虎为何物尔
　　荧惑守西太白经天杀气所临何有不倾
　　荧惑守西者火入金乡也太白经天者金过南方午位而出现也作丹之时运神火照入金乡金被火逼遂飞腾而起现于南方还金篇云沈归海底去抱出日头来是也金即真铅也杀气所临何有不倾者真铅飞上擒真汞真汞自出投真铅元阳子大道歌云白虎自兹相见后流珠那肯不相从是也
　　狸犬守鼠鸟雀畏鹯各得其性何敢有声
　　神入气而为胎如狸犬之守鼠药得火而成丹如鸟雀之畏鹯由其物相制一见则自然降伏此所以不敢作声也
　　不得其理难以妄言竭殚家产妻子饥贫自古及今好者亿人讫不谐遇希有能成广求名药与道乖殊还金篇云不达阴阳祖徒劳更议况乎不得其理又安可以臆见妄言哉夫自古及今好者亿人广求名药与江湖艺客往来尽费家财使兄弟妻子离散乃至终身讫不谐遇而举世希有能成何也盖其入门差错而与道乖殊不遇明师而未烛厥理故也
　　如审遭逢睹其端绪以相况揆物终始
　　旁门小术其法繁难易遇而难成金丹大道其法简易难遇而易成如审遭逢睹其端绪即物以相况揆物理之终始则天地之间形生气化洪纤高下有情无情头头是道皆可触而长之也有如鹤鸣夜半鸡唱五更其故何也盖与天地之气相应也他如寒蝉之吸风犀牛之望星老蚌之含月顽石之懐玉蝶翅之开阖萤焰之明灭猫睛之舒敛鹿尾之逆运之纳息鳖之射影风袋之鼓风水滴之吸水磁石之引针琥珀之拾芥桔槔辘轳之运水菖蒲稻花之凝露蛇之入蛰鱼之在水蜣螂之转丸蠮螉之咒子鸡之抱卵兔之懐胎牛之有黄龙之有珠梅核之生仁甜之脱蒂与夫芭蕉春风之机梧桐秋雨之秘碧潭之夜月青山之暮云无非金丹法象张紫阳谓炼金丹者须洞晓阴阳深达造化岂不信哉
　　五行相克更为父母母含滋液父主禀与
　　丹法之要莫大乎五行五行之妙无出于坎离坎为水金水合处而水中有金离为火水火为侣而火中有木是为四象加以坎纳戊土离纳己土是为五行悟真篇云震龙汞出自离乡兑虎铅生在坎方二物总因儿产母五行金要入中央又云离坎若还无戊巳虽含四象不成丹只缘彼此懐真土遂使金丹有返还其说明矣丹法以火炼金以金伐木火盛则水沃之水盛则土遏之是谓五行相克金生水水乃金之子而水中生金木生火火乃木之子而水中生木是谓更为父母父犹天也母犹地也天气降而至于地地受之而成生育之功故曰母含滋液父主禀与赤龙大丹诀云妙在天交地功能返与还翠虚篇云父精母血结胎成尚自他形似我形身内认吾真父母方捉得五行精修炼之士能以自己之天交自己之地以自己之五行攒簇于其内则相吞相防却相亲始觉无中有孕而结成圣胎也
　　凝精流形金石不朽
　　五形之精凝结于天地间或为金或为石历千百载而不朽人能反身而求之以吾自己五行之精凝结成宝则将与天地相为无穷金石奚足多哉
　　审专不泄得成正道
　　专者谢绝人事一心修炼念兹在兹而用志不分也不泄者终日默默如鸡抱卵神若出便收来常在腔子之内也审如此则功夫纯粹药材不至销耗火力不至间断道乃成矣昩者惑于下术乃谓手按尾闾闭其淫泆感合之物谓之不泄不思精虽不泄神气盖已去矣徒留其底滞挠败之物积于腰间以成奇僻之疾何其昧也如此楞严经云若不断淫修禅定者如烝沙石欲其成饭经百千劫只名沙况此金丹大道以性命兼修宜如何耶翠虚篇云若欲延年救老残断除淫欲行旁门果将留形永住世除非运火炼神丹学者其审思之
　　立竿见影呼谷响岂不灵哉天地至象
　　立竿而影见呼谷而响盖未有感而不应者也乃若日月悬象于当天取火则火生取水则水至感应如此其速岂不至灵也哉然天下莫不见而莫能知也翠虚篇云日乌月兔两轮圆根在先天采取难月夜望中能采取天魂地魄结灵丹学者诚能盗天地之机于日月相望之夜以自己日月交光于中央则内真外应丹自来而和他日月被烹煎矣
　　若以野葛一寸巴豆一两入喉辄僵不得俯仰当此之时虽周文揲蓍孔子占象扁鹊操针巫咸扣鼓安能令苏复起驰走
　　野葛巴豆草药中之至毒者也若以野葛防至一寸巴豆服至一两即时僵仆虽周文孔子为之揲蓍占象扁鹊巫咸为之操针扣鼔亦不能使之复苏矣然而今人但信毒药入口能使人速死而不信灵丹入口能使人长生是何不思之甚与
　　河上姹女灵而最神见火则飞不见埃尘隐龙匿莫知所存将欲制之黄芽为根
　　真汞产于离离为女居午以分野言之午为三河故称河上姹女究其所从来盖由虚心凝神而得之实自心中出是以谓之灵汞又谓之神汞其性猛烈见火则飞走无踪犹如隐龙匿莫知所存非用黄芽为根何以制之黄芽即真铅也汞得真铅擒制交结然后不能飞走此所以用之为金丹之根也
　　物无阴阳违天背原牝鸡自卵其雏不全夫何故乎配合未连三五不交刚柔离分
　　一阴一阳谓之道偏阴偏阳谓之疾譬之牝鸡不牡而自卵则其无雏必矣何者独阳不生独阴不成也悟真篇云莫把孤阴为有阳独修一物转羸尪劳形按引已非道炼气餐霞更是狂举世谩求金汞伏何时得见虎龙降劝君穷取生身处返本还源是药王人能光返照以吾自己阴阳交媾于内则刚柔配合三五归一何必他求还元篇云自家燮理内阴阳玉芝书云阴阳非采他人物还丹篇云阴阳须采自家真岂可外吾身而求之他哉翠虚篇云宁可求师安乐法不可积涵采精血古云天地悉皆归须学无为清静诀盖金丹者清静无为之道也或者溺于邪僻之说以为金丹必用妇人惑之甚矣
