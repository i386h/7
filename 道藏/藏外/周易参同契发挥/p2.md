<!-- { "loadSidebar": true } -->
　　坎外阴而内阳月之象也离外阳而内阴日之象也坎纳戊戊阳土也离纳己巳阴土也二土交合则阴阳相济刚柔相当犹日月两字合之而辏成易字也青赤白黑即木火金水也木火金水各居一方惟土居中央分旺辰戌丑未而罗络一岁之始终是故木得之以旺火得之以息金得之以生水得之以止四者皆禀其功也然是土也遍满乎宇内本无定位焉在坎则为戊土在离则为己土在中宫则为戊己土在四季则为辰戌丑未土均是物也防哉悟真篇之诗有曰四象五行全借土又曰只缘彼此怀真土遂使金丹有返还盖非真土调和则阴阳否隔刚柔离分不能成丹也呜呼魏公作是书以发明斯道之秘无非引验见效亲到实诣之复恐其未足以取信于后人遂又校度日月之神明以为法推原易卦之道理以为证可谓深切而着明矣又岂肯苟造无稽之言虚生无益之论以诳惑后之来者哉






　　易者象也悬象着明莫大乎日月穷神以知化阳往则阴来辐辏而轮转出入更卷舒
　　易者象也即上文所谓日月为易是也夫魏公之为是也将以指陈身中之阴阳而身中之阴阳则无形可求百姓日用而不知苟非假象托物将何以发明而使人穷其神知其化哉于是仰观俯察乎天地之间惟有日月之象显然着明故以其显然着明者示人使之洞见天地之阴阳而默识乎神化之妙则吾身之日用不知者自可以不言而喻也盖日月往来乎黄道之上一出一入迭为上下互为卷舒昼夜循环犹如车轮之运转无有穷己人能反身而思之触而长之则吾一身之中自有日月与天地亦无异矣韩逍遥内指通秘诀云法轮要转常须转只在身中人不见驾动之时似日轮日轮向我身中转又云法轮转得莫停留念念不离轮自转何用外求哉
　　易有三百八十四爻据爻摘符符谓六十四卦
　　一部全易计三百八十四爻一斤大药计三百八十四铢此丹道易道之相通而参同契所以作也爻者卦画也符者卦之合体也易有六十四卦丹法以乾坤为鼎器以坎离为药物以其余六十卦为火候今以乾坤观之始于屯防终于既济未济其间反体对体无一不相合于此见一阴一阳之谓道而古仙据爻摘符以比喻鼎器药物火候可谓巧且备矣
　　晦至朔旦震来受符当斯之时天地构其精日月相撢持
　　晦至朔旦者晦朔之间也震来受符者干交于坤而成震身中之一阳生也斯时神与气交气与神合有如天地之构精日月之合璧故曰当斯之时天地构其精日月相撢持天地即吾身之乾坤也日月即吾身之坎离也天地日月以时而相交故能陶万汇而成岁功乾坤坎离以时而相交故能夺造化而成圣胎魏公学者不明身中之阴阳造化遂借日月相交之时为喻非曰一月止有晦朔之间可以用功也悟真篇云日月三旬一遇逢以时易日法神功学者能知以时易日之妙则能天地之机而成大丹矣
　　雄阳播施雌阴统黄化
　　雄阳播施者天气降而至于地也雌阴统黄化者地承天气而生物也悟真篇云甘露降须天地合黄芽生要坎离交盖丹法之生药与天地之生物相似皆不过阴阳二气一施一化而黄相交尔
　　浑沌相交接权舆树根基
　　阴阳二气上下交接混而为一故谓之浑沌浑沌乃天地之郛郭万物之胞胎也丹法以之为权舆而树立根基则天地万物皆在吾身而不用求之外矣
　　经营养鄞鄂凝神以成躯
　　鄞鄂即根蒂也丹法经营于此而回光内照则神恋气而凝气恋神而住自然交结成胎如其神光内泄气马外驰则日月失道金汞异炉欲望成丹不亦远乎白紫清珠玉叶丹髓歌云昔日遇师亲口诀只要凝神入气穴此所以称之为神丹而号之曰神仙也
　　众夫蹈以出蠕动莫不由
　　阴阳交接之道乃生生化化之源也不特人与禽兽由此而出虽蠉飞蠕动跂行喙息至微之莫不皆然故曰众夫蹈以出蠕动莫不由是道也施之于人则生人存之于己则生药但有圣凡逆顺之分尔
　　于是仲尼赞鸿蒙乾坤德洞虚稽古称元皇关雎建始初冠婚气相纽元年乃芽滋
　　尝观易首乾坤书称稽古诗以关雎为先礼以冠婚为重春秋以元年为第一义是知圣人之作经皆有所托始也炼丹而不究其始又安能洞晓阴阳深达造化哉
　　圣人不虚生上观显天符天符有进退诎信以应时符者合也月行于天一月一度与日交合故谓之天符天符有进退屈信以应时者月自初一以后光渐进魂长魄消阳伸阴屈象一日之子至己十六以后光渐退魄长魂消阴伸阳屈象一日之午至亥也古之至人观天之道执天之行遂借天符之进退阴阳之屈伸设为火候法象以示人盖天地俨如一鼎器日月乃药物也日月行乎天地间往来出没即火候也人能即此反求诸身自可默防火候进退之妙矣
　　故易统天心复卦建始初
　　易者一阴一阳之谓也天心北方子之中也复十一月之卦也复之为卦正当北方子位之中气应冬至邵康节击壤集冬至吟云冬至子之半天心无改移是也朱晦庵以为康节此诗最好盖立冬是十月初小雪是十月中大雪是十一月初冬至是十一月中小寒是十二月初大寒是十二月中冬至子之半即十一月之半也人言夜半子时为冬至盖夜半以前一半属子时今推五行者多不知之然数每从这处起略不差移此所以为天心今魏公为易统天心复卦建始初者阳气潜萌于孟冬纯阴之月而始于坤卦之下积成一画之阳然后变为复卦也人固知十月为坤至十一月则五阴之下变一阳画而为复殊不知十一月冬至无缘平白便生一画之阳遽变为复盖十月小雪坤下爻己有阳生其中但一日之内一月之间方长得三十分之一必积之一月至十一月冬至始满一画为复然此亦譬喻也年以冬至为复月以朔旦为复日以子时为复无非借以发明身中造化殆不必泥于年月日时也翠虚篇云一月三旬一日同修丹法象夺天功盖年与月同月与日同日与时同于是蹙年成月蹙月成日蹙日成时一时之中自有一阳来复之机是机也不在冬至不在朔旦亦不在子时非深达天地阴阳莫知机如是其秘也
　　长子继父体因母立兆基
　　干父下交于坤母之初爻而成震震为长男故曰长子继父体震自坤体而生犹婴儿生于母腹中故曰因母立兆基悟真篇云金公本是东家子送在西邻继体生与此同防知此则知炼丹不用寻冬至身中自有一阳生而不泥乎年月日时之矣




　　消息应钟律升降据斗枢
　　自子至巳为息自午至亥为消消息应钟律者钟律于一岁十二月之内每月换一管一岁换尽十二律吾身火候之消息亦犹是也自下而上为升自上而下为降升降据斗枢者斗枢于一日十二时之内每时移一位一日移遍十二辰吾身火候之升降亦犹是也指篇云寥寥九地移钟管黯黯长天运斗魁盖不过取象比喻而已即非用律管之短长天罡之所指而为期度也
　　三日出为爽震受庚西方
　　月三日哉生明昏在西方庚位其象如震应震卦之纳庚若以吾身之火候言之则所谓河车不敢暂留停之时是也



　　八日兑受丁上平如绳
　　月至八日为上昏在南方丁位其象如兑应兑卦之纳丁以喻吾身阳火上升之半也



　　十五干体就盛满甲东方
　　月至十五与日相望昏在东方甲位其象如干应干卦之纳甲以喻吾身阳火盛满之候也



　　蟾蜍与兔魄日月无双明
　　蟾蜍者月之精兔魄者日之光日月无双明者日以昱乎昼月以昱乎夜日出则月没月出则日没昼夜递照而出入更卷舒也人之呼吸何异于是哉岂不见黄庭经云出日入月呼吸存盖呼吸即日月也
　　蟾蜍视卦节兔者吐生光
　　丹法以上半月为阳属震兑干下半月为阴属巽艮坤故曰蟾蜍视卦节月为太阴日为太阳阳主吐阴主纳月本无光受日之光而白故曰兔者吐生光
　　七八道己讫屈折低下降
　　七八即十五也阳火自震而升至于十五纯干则巳满上半月之候其势极矣其道危矣盖不容不屈曲折旋而低降也陈朝元玉芝书云九重城里龙车发十二楼前虎驾回即此义也
　　十六转受统巽辛见平明
　　月至十六日既生魄晨在西方辛位明乍亏其象如巽应巽卦之纳辛以吾身火候言之则阴受阳禅峰回路转之时也





　　艮直于丙南下二十三
　　月至二十三日为下晨在南方丙位明半亏其象如艮应艮卦之纳丙以喻吾身阴符下降之半也





　　坤乙三十日东方防其明
　　月至三十日为晦晨在东方乙位明尽防其象如坤应坤卦之纳乙以喻吾身阴符穷尽之候也





　　节尽相禅与继体复生龙
　　魏公以一月三十日分为六节自朔旦至五日为第一节属震六日至十日为第二节属兑十一日至十五日为第三节属干十六日至二十日为第四节属巽二十一日至二十五日为第五节属艮二十六日至三十日为第六节属坤六节既尽则日月合朔之后阳又受阴之禅复变为震震为龙一阳动于二阴之下震也重渊之下有动物岂非龙乎
　　壬癸配甲乙乾坤括始终
　　干纳甲壬坤纳乙癸故曰壬癸配甲乙十干始于甲乙终于壬癸故曰乾坤括始终盖纳甲者火候之取象也火候之抽添与月之盈亏无异今以六卦布于一月则震象三日月出于庚兑象上月见于丁乾象望日月满于甲巽象十六日月亏于辛艮象下月消于丙坤象晦日月没于乙不过借此以论身中六卦火候之进退非真以为一月三十日也何以明之盖参以历法则昼夜有短长若昼短日没于申则月合于申望于寅昼长日没于戌则月合于戌望于辰十二月间三日之月未必尽见庚十五日之月未必尽见甲合朔有先后则上下未必尽在八日二十三日望晦未必尽在十五日三十日今魏公谓三日出为爽震受庚西方十六转受统巽辛见平明盖指二八月昼夜均平之时姑以取象而已非真以月出庚之时进火月亏辛之时退符也学者但观月体之盈亏反而求之吾身则身中一阳生即三日月生之震象也二阳长即八日月之兑象也三阳满即十五日月圆之乾象也一阴生即十六日月亏之巽象也二阴长即二十三日月之艮象也三阴足即三十日月没之坤象也岂可拘以月出没之方位而律以卦体爻画之数与夫历家盈缩短长之法哉





　　七八数十五九六亦相当四者合三十易象索灭藏七火数也八木数也合之得十五九金数也六水数也合之亦得十五四者合之共得三十应一月三十日之数三十数终则日月合璧易象索然而灭藏也复命篇云一月一还为一转一年九转九还同唯凭二卦推刑德五六回归戊巳中五六即三十也




　　象彼仲冬节草木皆摧伤佐阳诘商旅人君深自藏象时顺节令闭口不用谈天道甚浩广太无形容虚寂不可睹匡郭以消亡谬误失事绪言还自败伤
