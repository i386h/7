<!-- { "loadSidebar": true } -->
　　悟真篇云天地盈虚自有时审观消息始知机又云月亏盈应精神之衰盛日出没合荣卫之寒温盖一月有一月之盈虚消息一日有一日之盈虚消息晦朔望一月之盈虚消息也昼夜晨昏一日之盈虚消息也人身法天象地其气血之盈虚消息悉与天地造化同途素问云平旦人气生日中而阳气隆日西而阳气已虚气门乃闭又云月始生则血气始精卫气始行月郭满则血气实肌肉坚月郭空则肌肉减经络虚卫气去形独居是故天地有昼夜晨昏人身亦有昼夜晨昏天地有晦朔望人身亦有晦朔弦望其间寒暑之推迁阴阳之代谢悉与天地胥似所以丹法以天为鼎以地为炉以月为药之用而采取必按月之盈亏以日为火之候而动静必视日之出没自始至末无一不与天地合有如皇极经世书以寅为开物犹岁之惊蛰数自此而始戌为闭物犹岁之立冬数至此而止非丹法运火之候乎亥子丑三时则日入平地而不见有数而不行其间一阳初动处万物未生时是圣人所以见天地之心又以范围天地曲成万物造化在我者也非丹法采药之时乎凡而抽添运用沐浴交结一一取法天地造化而为之是以谓之至道若不依天地造化而别求他法则是旁门小术区区臆度之说非至道也淮南子云蛤蟹珠与月盛衰又云月虚而鱼脑减月死而蠃蛖膲夫以至微之物尚或与天地造化相应而况于人乎于此见修丹于月望则气血满而药力全望后则气血减而药力少所以翠虚篇谓月夜望中能采取天魂地魄结灵丹而又谓交加二八为丹母望远徒劳觅虎龙也又如悟真篇云八月十五望蟾辉正是金精壮盛时若到一阳起复便堪进火莫延迟崇正篇云兑金万宝正西成桂魄中秋倍样明便好炼头施采取用功拟待一阳生金丹大成集云恰恰相当妙绝奇中秋天上月圆时阳生急采无令缓进火功夫要虑危即非以八月十五金精壮盛取譬亦非曰一年止有八月十五可以采取乃若白紫清廖蟾辉皆谓八月十五夜子时入室盖以八月十五昼夜均阴阳分此时秋高气清金精正旺不寒不暖最宜修炼古仙于此时结胎所以盗天地之金精感天地之清气也或者不得其传弗知其的惟于八月十五夜吸采月光是乃悬以捕风握绳以系影者也奚足语至道哉抑又有说焉晁文元公随因纪述云唐中岳隐士栖真子施肩吾述灵响词其序中云偶览三静经云夫修炼之士当须入三静关陶炼神气续年命大静三百日中静二百日小静一百日遂发至恳且试小静即以开成三年戊午岁起自正月一日庚申闭户不交人事克期百日方出静室未逾月而神光照目百灵集耳精爽不昩此三者皆应则知仙经秘典不虚设也今夫修炼大丹亦当如此盖静乆则神清气和鼎器内完方可以修炼如终日汨没于尘缘劳其筋骨役其心志而遽欲于八月十五一举成功亦戛戛乎难矣
　　纤芥不正悔吝为贼二至改度乖错委曲隆冬大暑盛夏霰雪二分纵横不应漏刻风雨不节水旱相伐蝗虫涌沸山崩地裂天见其怪群异旁出
　　悟真篇云纵识朱砂及黑铅不知火候也如闲大都全借修持力毫发差殊不作丹所谓火者非存心想肾之火乃身中天然之真火也所谓候者非轮刻搯时之候乃身中天然之气候也火之为性遇风则炽遇土则藏用之不可太过亦不可不及全在调其文武审其寒温微以巽风吹之炽以坤土藏之使之得中而无太过不及之患则大小无伤两国全而片饷之间见丹头矣调停运用正谓此也傥毫发差殊则二至改度于南北二分纵横于东西隆冬变为大暑盛夏翻作霰雪而铅汞飞走群异旁出矣
　　孝子用心感动皇极近出已口远流殊域
　　复命篇云一夫一妇资天地三女三男合始终盖干生三男坤生三女总曰六子今干父坤母位乎上下而六子运用于其间往来上下一惟父母是从故名之曰孝子皇极者中央正位也周回八方会归之所也孝子能用心而感动之则虎啸一声龙出窟鸾飞凤舞入金城矣如其举动悖乱不协于极则珠迸散灵汞逃亡六子非孝子乃丹道之逆贼焉尔
　　或以招祸或以致福或兴太平或造兵革四者之来由乎胸臆
　　悟真篇云火生于木本藏锋不会钻研莫强攻祸发总因斯害己要能制伏觅金公盖有药而行火候则金被火逼奔腾至于离宫化而为水反以克火故火无炎上之患若无药而行火候则虚阳上攻适所以自焚其躯此招祸致福之所由分也又云日月三旬一遇逢以时易日法神功守城野战知防吉増得灵砂满鼎红盖真铅生于坎宫浊而不起欲其擒制离宫之真汞当用武火猛烹极煅然后飞腾而上及其至于离宫与真汞交结之后则宜守城沐浴更不可加以火此太平兵革之逈不同也或以招祸或以致福或兴太平或造兵革其所以然者岂由他哉反求诸心而已矣
　　动静有常奉其绳墨
　　寂然不动反本复静坤之时也吾则静以待之静极而动阳气潜萌于黄钟之宫复之时也吾则动以应之故曰动静有常奉其绳墨当动而或杂之以静当静而或间之以动或助长于其先或忘失于其后则非奉其绳墨焉夫古之至人其动也天行其静也渊默当动则动当静则静自有常法今之学者不知丹法之动静有常或专主乎动或专主乎静其所谓动者乃行气之动其所谓静者乃禅定之静二者胥失之矣指三十九章不云乎人人气血本通流荣卫阴阳百刻周岂在闭门学行气正如头上又安头曷尝以行气为动哉翠虚篇不云乎惟此乾坤真运用不必兀兀徒无言无心无念神已昏安得凝聚为胎仙又岂以禅定为静哉金丹大成集云阳主动阴主静翠虚曰动中求静静中有为动静有作口口传之学者殆未可以管见轻议也
　　四时顺宜与气相得
　　四时者身中之春夏秋冬也下功之时善调停而顺其宜然后温凉寒暑各得其所吕纯阳诗云水火均平方是药阴阳差互不成丹其功皆在乎调停也
　　刚柔断矣不相渉入
　　刚阳刚也柔阴柔也刚柔断矣不相渉入者阳刚用事则一意在下不可渉于上也阴柔用事则一意在上不可渉于下也张紫阳石桥歌云水生火火生水水火须分前后队此之谓也
　　五行守界不妄盈缩
　　王良器天童经颂云金木中央并水火五般守定一丹田孰谓不守而可得哉盖此五者散则周身为气聚则丹田成宝今以之凝然端守于丹田而不妄盈缩则相与混融化为一气而凝成金液矣盈者太过之谓也缩者不及之谓也翠虚篇云灵汞通真变化多只宜存守不宜过盖太过则伤物不及则又不能生物惟当绵绵若存以意守之而已守之之乆则时至气化罐满必溢神明当自来也
　　易行周流诎信反覆
　　易日月也日月行于黄道昼夜往来周流不息上半月阳伸阴屈魂长魄消下半月阴伸阳屈魂消魄长循环反覆无有穷巳人身首干而腹坤俨如天地其二气上升下降亦如天地内指通秘诀云日月常行黄赤道众真学此作还丹其法即与天地无异然其所以效日月之运用与天地以同功其要在乎任督二脉盖任督二脉为一身阴阳之海五气真元此为机会任脉者起于中极之下以上毛际循腹里上关元至咽喉属阴脉之海督脉者起于下极之腧并于脊里上至风府入脑上巅循额至鼻柱属阳脉之海所以谓之任脉者女子得之以妊养也谓之督脉者以其督领经脉之海也鹿寿长生五百岁为白鹿千岁为青鹿盖能通其督脉者也如鹤蟾蜍皆寿千岁盖能通其任脉者也南华真经云缘督以为经可以保身可以全生人能通此二脉则百脉皆通自然周身流转无有停壅之患而长生乆视之道断在此矣内指通秘诀云法水能朝有秘关逍遥日夜遣轮环于中壅滞生诸病决通流便驻颜其是之谓乎又如朗然子诗云泝流直上至泥丸关节通便驻颜又云常使气冲关节透自然精满谷神存岂皆虚言哉陈希夷以为改换腥肥气脉行韩逍遥以为转轮一月便契中若有作用实无作用似乎静定即非静定盖自高上元君密以来递相付嘱迄至于今除此道外更无别道有言环中者有言周天者兹盖周身上下阴阳升降之正路也道德经云谷神不死是谓牝牝之门是谓天地根绵绵若存用之不勤阴符经云三反昼夜用师万倍黄庭经云皆在心内运天经昼夜存之自长生度人经云旋斗历箕回度五常天童经云三宫升降上下往来无穷无已上清玉真胎息诀云上至泥丸下至命门二景相随可救残老刘虚谷易传云栖神上总气下牝反覆运转升降无穷白紫清东楼法语云上自天谷下及阴端二景相逢打成一块崔公入药镜云归根窍复命关贯尾闾通泥丸许旌阳三药歌云三田内转长流布青目乌髭发黑时吴宗学仙歌云坎离反覆颠倒颠天地日月俱回旋指篇云一马自随天变化六龙长驾日循环吕纯阳诗云时人若要学长生先是枢机昼夜行静中吟云驰驾登天轴昼夜如车轮还金篇云默运乾坤一合泰从他日月两边流玉芝书云东转西流人莫测地腾天降难知灵源大道歌云元和内运即成真呼吸外施终未了张鸿蒙还元篇云十二时中子作头般添运用勿停休悟真篇云五行妙用法乾坤乾坤运兮五行分复命篇云巡行十二位赤脚猛将军刘高尚法语云神存生气气非口鼻阴降阳升同流天地刘虚谷还丹篇云下降上升循毂轴左旋右覆合枢机崇正篇云般运有功连昼夜斡旋至妙体玑璇混元宝章云自强不息同干运六尺身中抱九天翠虚篇云昼运灵旗夜火芝抽添运用切防危还源篇云谁能知运用大意要黄婆上清集云昼夜河车不暂停默契大造同运行全真集云气血转流浑不漏渐悟集云斡运日月轮水云集云常耕清静田三段定守无为舍一间刘长生仙药集云住行坐卧运坎迎离鸣道集云安闲自得长生道昼夜无声转法轮王玉阳云光集云斡运内丹凭火候载般乌兔走琼轮太古集云周天度数还知道关节熏烝处处通不过皆是此道也或谓之翻筋斗或谓之转心轮一曰法天之枢仙寿万亿一曰元和内运可保长生千经万论无往不同引古证今若合符节即非行气即非存想亦非肘后飞金精亦非运心思脊骨兹盖呼吸太和保守自然真要之道也奈何世之学者每每悦难而不悦易求远而不求近虽有道者欲与开发孰为之信内指通秘诀云世人不乐正法论东却乐说西苟非洞晓阴阳造化见得透彻莫之信也
　　晦朔之间合符行中
　　晦朔之间乃三十日半夜以前是也丹法以时易日则每日亥子之交即晦朔之间也天地开辟于此时日月合璧于此时草木孳萌于此时人身之阴阳交会于此时神仙于此时而作丹则内真外应若合符节不先不后正当其中在干四德为贞元之间在十二卦为坤之末复之初乃天地人之至妙至妙者也
　　浑沌鸿蒙牝牡相从
