<!-- { "loadSidebar": true } -->
　　浑沌鸿蒙者一气未分之时也牝牡相从者阴阳混于其中而未相离也当其未相离也神凝气聚混融为一内不觉其一身外不知其宇宙与道冥一万虑俱遗溟溟涬涬不可得而名强名之曰太一含真气或名之曰先天一气翠虚篇云大药须凭神气精采来一处结交成丹头只是先天气炼作黄芽发玉英盖神仙之修炼别无他术只是采取先天一气以为金丹之母勤而行之指日可与钟吕并驾复命篇云采二仪未判之气夺龙虎始媾之精闪入黄房煅成至宝又云采取须教密诚心辨丑妍至难寻意脉容易失寒泉特恐学者执于有为而不明大道之先天泥于采取而不能寻其意脉尔崇正篇云寒渊万丈睡骊龙颔下藏珠炯炯红谨密不惊方采得更依时日法神功盖采者以不采而采之取者以不取而取之在于静定中有非动作可为也昔黄帝遗其珠使知索使离朱索使吃诟索索之皆不得乃使象罔象罔得之象罔者形之谓也必形罔象然后先天一气可得击壤集先天吟云一片先天号太虚当其无事见真腴又云若问先天一字无后天方要着功夫其说是已盖太极未判阴阳未分此天地之先天也以丹法言之则寂然不动反本复静之时是也混元宝章云寂然不动感而通窥见阴阳造化功信乎寂然不动则心与天通而造化可夺也翠虚篇云莫向肾中求造化却须心里觅先天可谓深切着明矣击壤集思虑吟云思虑未起神莫知还金篇云神不见处龙虎定相寻先天大道须是致虚极守静笃不可以一毫思虑加乎其间当其寂然不动万虑俱泯之时河海静默山岳藏烟日月停景璇玑不行八脉归源呼吸俱无既深入于窈防之中竟不知天之为盖地之为舆亦不知世之有人已之有躯少焉三宫气满机动鸣则一剑凿开浑沌两手擘裂鸿蒙是谓无中生有宁子诗云不在尘劳不在山直须求到窈防端岂不信然哉今人不知大道之祖或指真铅为先天或指天一生水为先天或指两肾中间一明为先天或指脐间为先天或指鼻祖为先天或指目光为先天或指运气为先天此皆寻枝摘叶之偏见非大道之先天也易曰先天而天弗违后天而奉天时夫先天而天弗违者纯乎天理之自然虽天亦不能违也后天而奉天时者天时之至吾当奉承之也非天下之至通其孰能与于此哉
　　滋液润泽施化流通
　　还丹篇云万里阴沈春气合九霄清彻露华凝妙矣哉其阴阳交感之真景象与斯时也精神四达并流无所不极上际于天下蟠于地冥冥兮如烟岚之罩山蒙蒙兮如雾气之笼水霏霏兮如冬雪之渐凝渐聚沈沈兮如浆水之渐碇渐清此乃身中之天地絪缊身中之男女构精也迨夫时至气化感而遂通则倐尔火轮煎地脉愕然神瀵涌山椒天地之间被润泽而大丰美矣击壤集恍惚吟云恍惚阴阳初变化絪缊天地乍旋中间些子好光景安得功夫入语言苟非亲造实诣又岂信有如此之真景象哉
　　天地神灵不可度量
　　阴阳相交而神煞藏没此天地神灵之时也龙虎相交而神不知此吾身神灵之时也以吾身之神灵合天地之神灵则内真外应巽门于定中豁开而两畔同升合为一矣还元篇云只于罔象无形处有个长生不死根信乎惟忘形罔象然后可得见也若使可以存想存思计较度量而得之则不谓之神灵矣



　　利用安身隐形而藏
　　晦朔之间日月合璧于北方光耀隐而不见丹法以时易日于半夜坤复之交叠足端坐如山石之不动口缄舌气如冬蛇之蛰伏此即利用安身隐形而藏也其时含光默默返照于其内一呼一吸悠悠绵绵迤逦归于命蒂乆之但觉窈窈防防如临万丈不测之渊潭此乃神气归根身心复命金液凝结之时也翠虚篇云气入丹田养白鸦斯时方曰结黄芽如其心猿不定意马四驰则神气散乱于外欲望结成还丹其可得乎
　　始于东北箕斗之乡旋而右转呕轮吐萌潜潭见象发散精光毕之上震出为征阳气造端初九潜龙阳以三立阴以八通故三日震动八日兑行九二见龙和平有明三五德就干体乃成九三夕惕亏折神符盛衰渐革终还其初巽继其统固济操持九四或跃进退道危艮主进止不得逾时二十三日典守期九五飞龙天位加喜六五坤承结括终始韫养众子世为母上九亢龙战德于野
　　始于东北箕斗之乡东北火候造端之地也毕之上震出为征震亦火候造端之卦也翠虚篇云有一子母分胎路妙在尾箕牛斗女盖谓此也此章引用先天六卦及干六爻以象月体之盈亏又杂以二十八宿月所临之位无非譬喻也学者未得其诀而冒然读之其不心目俱眩者鲜矣夫修丹火候与月之消长无异月三日哉生明盖始于东北箕斗之乡旋而右转至晚呕轮吐萌于西南毕之上其象如震以乾卦言则应干之初九此喻吾身阳火起绪之初也月初八上其光半明其象如兑以乾卦言则应干之九二此喻吾身阳火用功之半也月三五十五与日相望魂盛光盈其象如干以乾卦言则应干之九三此喻吾身阳火圆满之时也月十六望罢哉生魄其象如巽以乾卦言则应干之九四此喻吾身阴符继统之始也月二十三下其光半亏其象如艮以乾卦言则应干之九五此喻吾身阴符用功之半也月六五三十光尽泯其象如坤以乾卦言则应干之上九此喻吾身阴符结括之时也魏公以六卦喻火候而又配以干之六爻何也盖丹乃纯阳之宝干乃纯阳之卦也于六卦之中干称九三夕惕亏折神符坤称上九亢龙战德于野又何也盖守城于干而用文野战于坤而用武皆当防危虑险也






　　用九翩翩为道规矩阳数已讫讫则复起推情合性转而相与循据璇玑升降上下周流六爻难以察睹故无常位为易宗祖
　　九阳数也易曰参天两地而倚数盖取五行之生数天一天三天五参天相倚而成九地二地四两地相倚而成六此坤之所以用六而干之所以用九也丹法之所谓用九乃刻中火候之九转盖法干也用九翩翩为道规矩阳数已讫讫则复起者一爻过一爻又来而不敢毫发差殊也复命篇云数中无走失火候莫教迟盖谓此也情金情也性木性也一物分二间隔东西若得斗柄之机斡运则木性爱金金情恋木不间隔矣故曰推情合性转而相与循据璇玑升降上下也周流六爻难以察睹故无常位为易宗祖者周流一身潜天而天潜地而地如六爻之变动也六爻谓前乾卦之六爻也引而伸之触而长之为六卦为六十卦其义一也还金篇云九转极机开炉迸火飞盖谓九转功夫自寅而起至戍而止乃刻中火候之秘诀其间有抽添进退之妙沐浴交结之奥是故谓之极修炼若不知此则虽得真药安能成丹此魏公所以不敢轻泄而姑借乾元用九之说以露其机也自今观之神仙之还丹乃身中之易也火候之九转乃身中之干也身中之干无爻画之可观无象数之可求迎之不见其首随之不见其后又安有方体而得以察睹也哉
　　朔旦为复阳气始通出入无疾立表微刚黄钟建子兆乃滋彰播施柔暖烝得常
　　复一阳之卦也律应黄钟以一日言之为夜半子以一月言之为初一至初三半以一岁言之则斗杓建子之月是也此时阳气始通喻身中阳火发动之初火气至微要在不纵不拘不疾不缓使温温柔暖播施于鼎器间也崇正篇云黄钟为子一阳兴受气之初数未増用火温温无煅制每愁龙弱虎威凌盖初爻之运一阳始通止可轻轻地默默举未堪用力故曰出入无疾然又不可太柔要当拨动顶门关捩微微挈之故曰立表微刚须臾火力炽盛逼出真铅至于箕斗之乡则河车不敢暂留停运入昆仑峰顶也金丹大成集云复卦起潜龙戊巳微调未可攻九二见龙临卦主神通从此炉中次第红防卦恰相逢猛火烧干借巽风炼就黄芽并白雪奇功还返归坤道始穷火候之口诀尽于此矣
　　临炉施条开路生光光耀渐进日以益长丑之大吕结正低昂
　　临二阳之卦也律应大吕以一日言之为鸡鸣丑以一月言之为初三半至初五以一岁言之则斗杓建丑之月是也此时阳气渐进喻身中阳火渐渐条畅而黄道渐渐开明故言光耀渐进日以益长也
　　仰以成泰刚柔并隆阴阳交接小往大来辐辏于寅运而趋时
　　泰三阳之卦也律应太簇以一日言之为平旦寅以一月言之为初六至初八半以一岁言之则斗杓建寅之月是也此时阳气出地喻身中三阳上升渐渐起渐渐仰当急驾河车般归鼎内故言运而趋时也运而趋时者火候之运至此不可留停也然有一日之寅有一刻之寅朗然子诗云勤吞津液过千口长记存神听五更此言一日之寅也金丹大成集云交得三阳逢泰卦便堪进火法神功此言一刻之寅也一日之寅固依天上之日辰以为期度世固有知之者矣若夫一刻之寅乃身中火候之秘古今丹书皆不敢明言真所谓千人万人中一人两人知者也哉哉
　　渐历大壮侠列夘门榆荚堕落还归本根刑德相负昼夜始分
　　大壮四阳之卦也律应夹钟以一日言之为日出夘以一月言之为初八半至初十以一岁言之则斗杓建夘之月是也此时阴佐阳气聚物而出喻身中阳火方半气候停匀故言刑德相负昼夜始分然万物莫不当春而发生而榆荚至是堕落何也盖阳中有阴也
　　夬阴以退阳升而前洗濯羽翮振索宿尘
　　夬五阳之卦也律应姑洗以一日言之为食时辰以一月言之为十一至十三半以一岁言之则斗杓建辰之月是也此时阳气既盛逼近天际喻身中阳火升上故言阳升而前而又言洗濯羽翮振索宿尘者盖大鹏将徙天池则水击而上其势当奋发也
　　干健盛明广被四邻阳终于已中而相干
　　干六阳之卦也律应中吕以一日言之为禺中巳以一月言之为十三半至十五以一岁言之则斗杓建巳之月是也此时阳气盛极周遍宇内喻身中阳火圆满而丹光发现山头神瀵分为四埒注于山下经营一国无不周徧故言广被四邻而又言阳终于已中而相干者阳火数终则阴符用事也
　　姤始纪绪履霜最先井底寒泉午为蕤宾宾服于阴阴为主人
　　姤一阴之卦也律应蕤宾以一日言之为日中午以一月言之为十六至十八半以一岁言之则斗杓建午之月是也此时阴气方生喻身中阴符起绪之地灵丹既入口中回来却入寒泉当驯致其道送归丹田不可荒忙急速故言履霜最先井底寒泉而又言宾服于阴阴为主人者盖一阴用事则众阳为宾也宾者敬也防危虑险之谓也
　　遁世去位收敛其精懐德俟时栖迟昩冥
　　遁二阴之卦也律应林钟以一日言之为日昳未以一月言之为十八半至二十以一岁言之则斗杓建未之月是也此时阴气渐长喻身中阴符离去午位收敛而降下如贤者退隐僻处岩谷故言懐德俟时栖迟昩冥也
　　否塞不通萌者不生阴信阳诎毁伤姓名
　　否三阴之卦也律应夷则以一日言之为晡时申以一月言之为二十一至二十三半以一岁言之则斗杓建申之月是也此时阳气渐衰喻身中阴符愈降愈下犹三阴肃杀之时草木黄落故言阴伸阳屈毁伤姓名也
　　观其权量察仲秋情任蓄微稚老枯复荣荠麦芽孽因冒以生
　　观四阴之卦也律应南吕以一日言之为日入酉以一月言之为二十三半至二十五以一岁言之则斗杓建酉之月是也此时阴佐阳功物皆缩小而成喻身中阴符过半降而入于丹田如木之敛花就实故言任蓄微稚然万物莫不逢秋而枯老而荠麦至此芽孽者何也盖阴中有阳也
