<!-- { "loadSidebar": true } -->
　　阳禀阴受者琼瑶花发露珠凝花渐开苞露渐深也雄雌相须者甲龙庚虎镇相随铅汞同炉始可为也所谓禀受所谓相须即交媾之说也天地以阴阳交媾而生物丹法以阴阳交媾而生药盖未有不交媾而可以成造化者也玉芝书云黄若也无交媾争得阳从坎下飞是乃作丹之大端修仙之第一义也元阳子大道歌云天汪汪配地黄两情和合入洞房是此义也还金篇云先贤明露丹台防几度灵乌宿桂柯是此义也还元篇云西方金母最坚刚走入壬家水里藏是此义也悟真篇云赤龙黑虎合西东四象交加戊巳中是此义也王良器悟解篇云好将魂就魄阴尽变纯阳是此义也复命篇云要知大道希夷理太阳移在月中明是此义也崇正篇云两般灵物天然合些子神机这里求是此义也上清集云别无他术只要神水入华池是此义也知此乃可以产药乃可以结胎更得火候之诀炼之则天鼓咚咚震地来玉尘糁糁散葭灰而升入泥丸矣若仅知有此而不得火候之诀则惟可暖其下元耳非还丹也古歌云从红入黑是真修炼黑入红天仙已盖丹法有先天后天无为有为之不同在先天则凝神入于坤脐而产药至后天则移神入于干顶而成丹先天则无为后天则有为不可以一律齐也
　　偕以造化精气乃舒
　　翠虚篇云每常天地交合时夺取阴阳造化机是机即天人合发之机也夫人身中造化与天地造化相应今曰偕以造化者论其至妙全在天机与人机对举人能虚心凝神与天地之机偕作则造化在吾掌握中矣天隐子云傥三百六十日内运自己之气适合天地之真气三两次则自觉身体清和异于常时况乆乆习之积累冥契则神仙之道不难至矣或曰要坐便坐何必辨川源识时日兹盖不知有造化者耳未足与议也
　　坎离冠首光耀垂敷
　　坎离日月也丹法有内日月有外日月黄庭经云出日入月呼吸存此言内日月也又云三光焕照入子室此言外日月也二者盖可相有而不可相无者也指三十九章云外若交时内亦交三关通透不须劳作丹之时内日月交精于其内外日月交光于其外内外攒簇乆而不散则恍恍惚惚其中有物窈窈冥冥其中有精而满空白雪乱参差也夫日月之照于天地间螺蚌吸之则生珠顽石蓄之则变玉何况人身自有日月岂不能回光自照结自己之真珠产自己之真玉哉上清集云乾坤运用大都不过坎和离石里缘何懐玉因甚珠藏蚌腹借此显天机可谓道在眼前矣道在眼前而学者犹或弗悟只缘天机太近故昧者往往当面蹉过而莫之能见也
　　冥难测不可画图圣人揆度参序元基
　　赤龙大丹诀云有物号冥金丹向此生是物也寂兮寥兮眇不可测岂可得而画图哉既不可得而画图则惟可心知意会而已然在己者固可心知意会而示人者得不假象托文而使之默会其机乎圣人于是探赜索隐以发明先天之极广譬曲喻以参序金丹之元基此丹经子书所以行于世而参同契所以准易而作也元基即根基也悟真篇云要得谷神长不死须凭牝立根基盖伏铅制汞全在牝所以牝为还丹之根基男子牝立则精气固女子牝立则月事绝修炼若不知此则药材从何而生还丹从何而结火候从何而运用哉
　　四者浑沌径入虚无
　　四者即乾坤坎离也合而为一故曰浑沌指篇云苗苗裔裔绵绵理南北东西自合来此乾坤坎离之所以合而为一也合而为一则神气归根径入虚无窈窈防防莫知其所以然矣灵源大道歌云混合为一复忘一可与化功同出没是也然而丹家所谓虚无非无心无念槁木死灰之谓也文子通真经云视于冥冥听于无声冥冥之中独有晓焉寂寞之中独有照焉此盖不可言传之妙也或者不悟乃认为禅家之寂防则又谬矣若使金丹即禅学则径自参禅可也何必从事乎乾坤坎离之多端而必须洞晓阴阳深达造化然后为得哉
　　六十卦用张布为舆龙马就驾明君御时和则随从路平不邪邪道险阻倾危国家
　　丹法以乾坤为鼎器以坎离为药物遂用其余六十卦自屯以至既济未济周回列于鼎外以为周天火候故曰六十卦用张布为舆此舆张布则六十卦皆为吾用而龙马归吾驾御矣上清玉真胎息诀云吾以神为车以气为马终日御之而不倦不倦即绵绵若存用之不勤也不勤云者亦非忘亦非守似有似无而不至于勤劳迫切也善乎广成子之告黄帝曰我守其一以处其和故我修身千二百岁矣吾形未尝衰夫身犹国也心犹君也心定则神凝气和三宫自然升降百脉自然流通勤而行之无有不仙者谷神子了然论云治身之道以至神为本以至精为药以冲和为用以无为为治无为则神凝神凝则和气所钟和气所钟则深根固柢深根固柢则长生乆视之道成矣若不由此即非金液大还丹之法也大抵气血之寓于人身贵乎不挠修炼之功至简至易不过抱元守一专气致柔如婴儿耳是故作丹之际亦无他术但虚心静默凝神入于气穴顺其往来绵绵延延勿令间断乆之则神自凝息自定息定而气聚气聚而丹成更不用按摩导引吐纳存想之劳也内指通秘诀云日往即往月来即来随之出入不离丹台自今观之大丹之道惟一味元和之气以成其变化余无别径也
　　君子居其室出其言善则千里之外应之谓万乘之主处九重之室发号施令顺阴阳节
　　人君居万乘之尊处九重之邃出其言善则千里之外应之修炼之士含光默默返照于内虚极静笃则天地之气自来归之何者此有感则彼有应自然之理也发号施令顺阴阳节者古之圣王孟春则命相布德和令孟秋则命将士厉兵盖亦依时应节而顺夫天地之阴阳也治道如此丹道当何如哉
　　藏器待时勿违卦日
　　还金篇云莫教违漏刻长在一阳中盖炼丹之法先当知时尤当待时时苟未至则惟含光默默虚以待之而已不可为之先也许旌阳三药歌云存心绝念候晶凝指三十九章云塞兑垂默默窥即藏器待时之谓也呜呼时辰若至不劳心内自相交自结凝入室按时须等着一轮黄道自腾升岂可为之先也哉
　　屯以子申用寅戌六十卦用各自有日聊陈两象未能究悉
　　屯下震而上坎屯以子申者震之初九庚子爻坎之六四戊申爻也下坎而上艮用寅戌者坎之初六戊寅爻艮之六四丙戌爻也盖子申寅戌即子午夘酉也即春夏秋冬也即金木水火也即蛇龙虎也皆寓言也今以六十卦观之始于屯防终于既济未济其间阴爻阳爻互相交错虽则各自不同而反体对体各自有合其实卦卦一般而魏公谓聊陈两象未能究悉者欲使学者缔观屯两卦之象由此触而长之自可默会其余诸卦之义也盖卦有六爻两卦计十二爻应一日十二时之数六十卦计三百六十爻应一月三百六十时之数魏公本意不过借此以论吾身火候之分至启闭而已如移之需讼则曰需以子申讼用寅午移之师比则曰师以寅丑比用未申他卦皆仿此故曰聊陈两象未能究悉也悟真篇云南北宗源翻卦象晨昏火候合天枢亦不过发明此义若使执文泥象而必欲推算卦体之防数求合卦画之阴阳吾恐终身役役而不见其成功然疲役而不知其所归可不哀耶






　　在义设刑当仁施德
　　西方为义东方为仁刑主杀伏德主生起今曰在义设刑者所以煅西方之铅也当仁施德者所以炼东方之汞也铅属金其性至刚藏于坎中非猛烹极煅则不能飞上故用武火逼之而不可施以文汞属木其性至柔隐于离中一见真铅则自然不动故用文火炼之而不可施以武崇正篇云守城须假施文德野战当先着武功作用两般明辨取顺宜得吉逆成凶此之谓也
　　按历法令至诚专密
　　高鸿蒙梦仙谣云采有时取有日采兮取兮须谨密故必按历法令知下手之口诀至诚专密无纤毫之杂想然后神芝可录乃若一年处室自朝至暮内运灵旗亦当至诚专密用志不分然后丹可成身可仙若将大道为儿戏而轻易窃弄天机则朝行暮辍又非诚矣黄庭经云积功成炼非自然是由精诚亦由专古今修丹之士固未有不诚而得之者亦未有不专心致志而可以成事者也昔者奕秋诲二人奕一人专心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣夫奕之为数小数也弗专心致志则弗得也况于道乎司马子微坐忘论云无事安闲方可修道盖学道当得清静无为不可以一毫外物累其心若夫内接家事以自羁外综王事以杂役此亦道之不专也张虚静大道歌云神驭气气留形不须杂术自长生术则易知道难遇纵然遇了不专行所以千人万人学毕竟终无一二成其说信矣今之学者不知仙道由积累而成但欲以片饷功夫游戏而得之殊不思片饷乃结丹功夫而周年火候温养则一日之内行坐寝食总如如惟恐火冷丹力迟奚可须臾间断哉
　　谨候日辰审察消息
