<!-- { "loadSidebar": true } -->
　　气败血衰宜补接；明师亲授口中诀。华池玉液逐时吞。桃坞琼浆随日吸。绝虑忘思赤子心，归根复命仙人业。丹田温暖返童颜，笑煞顽空头似雪。

　　后天炼己

　　炼己功夫谁得知；精灵常与我相随。一尘不染心俱静，万虑皆忘性若痴。邪贼无由侵内境，学人终日侍严师。饥来解饮长生酒，每日醺醺醉似泥。

　　炼己得药

　　炼己功夫继筑基，心头万虑已忘之。一轮月色相为伴，五夜雷声独自知。雪向静中飞白点，芽从虚里长黄枝。夺队阳气归来孕，产个千年跨鹤儿。

　　炼己下手

　　体隔神交理甚详。分明下手两相当。安炉立鼎寻真种，对境忘情认本乡。拿住龙头收紫雾，凿开虎尾露金光。真铅一点吞归腹，万物生辉寿命长。

　　先天鼎器

　　一从识破鸿蒙窍，认得乾坤造化炉。不用神功调水火，自然灵气透肌肤。朝朝黄鹤藏金鼎，夜夜银蟾灌玉壶。要识金丹端的事，未生身处下功夫。

　　先天真铅

　　举世人多好入玄，入玄不识这先天。五千日内生黄道，三十时辰认黑铅。不在乾坤分判后，只于父母末生前。此般至宝家家有，自是愚人识见偏。

　　先天大药

　　信道金丹理最精，先天一点少人明。不拘贫富家家有，无论贤愚种种生。吞向腹中方有孕，将来掌上却无形。世人问我难回答，遥指天边月出庚。

　　擒捉先天

　　笑睹神州有妙玄，耳边切切细相传。凿开混沌寻金汞，劈破鸿氵蒙捉水铅。黍米一珠含北海，蟾光万道照西川。若人采得吞归腹，何虑凡夫不作仙。

　　凝聚先天

　　识得金丹正好为。元微只向此中奇。牝门一粒真铅动，玄户三家造化基。凝结丹田生玉叶，送还土釜长琼芝。世人欲达先天理，须认红花顶黑龟。

　　认药采取

　　日红海底山头月，灵山会上寻茄色。花开鸟唱一天春，颠倒龙涎配虎血。神光射入玉壶田，密数坤申子午诀。刀主百日大丹成，丹成本做蓬莱客。

　　直指真铅

　　真铅本是月中华，西北相生共一家。雌里怀雄威至宝，黑中取白见灵芽。金多水少方为贵，阴盛阳衰末足夸。更识其间包戊土，时时炉火起丹砂。

　　直指真汞

　　真汞原来日里精，东三南二白相生。木中藏火非闲说，雄理怀雌是宝珍。莫使一毫阴浊染，须教全体太阳明。其间己土培元气，炼得灵芽渐长成。

　　铅汞相投

　　真铅真汞两相投，似漆如胶意末休。以汞投铅如浴日，将铅制汞若添油。铅调汞性常依傍，汞爱铅情乐泳游。内外五行攒簇定，结成赤白大丹头。

　　颠倒妙用

　　寻真访道有何难，只要人心识倒颠。休向山林寻至药，必须城市觅真铅。青龙锁住离交坎，白虎牵回兑入乾。此术效他行将去，自然有路上背天。

　　和合丹头

　　既生黄道始生亥，必有真阳应候回。三昧火从离位发，一声雷自震宫来。气神和合养灵质，心命相依结圣胎。透得里头消息子，三关九窍一时开。

　　三家相见

　　央请黄婆善作媒。无中生有荷栽培。却因蛇女当时待，勾引郎君自外来。两窍相通无隔碍，时宫聚会不分开。翁然好合存无限，产个婴儿号圣胎。

　　九转大还

　　九转还丹下手功，要知山下出泉蒙。安炉妙用凭坤土，运火功大藉巽风。兑虎震龙才混合，坎男离女更和同。自从四象归中后，造化机缄在我躬。

　　火候细微

　　年月日时攒一刻，一刻不刻阴阳别。抽添符候兔鸡临，升降功夫龙虎烈。虑险防危罢火功，称铢分两同爻策。自然数足合周天，日日如斯行十月。

　　脱胎神化

　　丹成我命不由天，陵谷随他有变迁。荣辱无干随处乐，利名不挂遂时颠。但知壶内乾坤景，谁记人间甲子年！欲问归踪何处是，醉中遥指白云边。

　　面壁九年

　　九年面壁养神体，默默昏昏如炼己。无束无拘得自由，随缘随分能知止。心同日月大辉光，我与乾坤为表里。打破虚空不等闲，收拾六合一黍米。

　　换鼎分胎

　　重安炉鼎立坤乾，巧手移丹入上田。道德崇高神益迈，虚空粉碎法无边。从今易舍还成质，以后分胎又入玄。儿养孙兮孙养子，老翁老母一齐仙。

　　转制通灵

　　养得玄孙渐长成，强宗胜祖善谋营。昨宵灯下逢佳偶，今日堂前产俊英。个个孩儿森玉树，飘飘仙嗣簇金茎。一班胜似连城壁，无税良田只自耕。

　　九转灵变

　　九转丹砂岁月深，养成舍利鬼神钦。一炉白雪浑如玉，满鼎黄芽胜似金。曾见鸾飞和凤舞，但看虎啸与龙吟。五金八石皆成宝，还炼天元拔宅升。

　　修炼天元

　　天元丹品问谁知，有自无生世所稀。天地为炉真造化，阴阳作药自玄微。鸡餐变鹤青云去，犬食成龙白昼飞。到此方称高妙极，许君携手一同归。

　　潇洒悠游

　　道人久已泯耳目，潇洒自如脱拘束。朝从扶桑日头起，暮去昆仑云脚宿。青牛过关知几年，此道分明在眼前。昨夜瑶琴三叠后，一天风冷月娟娟。

　　了道度人

　　铁笛双吹破晓烟，相逢又隔几多年。曾将物外无为事，付在毫端不尽传。白发数茎君已老！青云几度我当先？世间穷究只加此，何若同游归洞天。

　　总咏内事

　　清净身心修内药，栽培气血返童姿。借他铅鼎寻真种，点我凡躯入圣基。十月怀胎加漫火，九年面壁养灵儿。嫦娥最爱儿年少，夜夜笙歌宴玉池。

　　总咏外事

　　真铅真汞结夫妻，两意交欢产个儿。幼子成人离祖业，玄孙主事建新基。恢宏家道成三业，大展门庭第九枝。满室堆金何足羡，但看拨宅住瑶池。

　　咏先天鼎

　　二七谁家女？眉端彩色光。人皆贪爱欲，我看是亲娘。一点灵丹透，浑身粉汗香。霉时干我汞，换骨作纯阳。

　　金丹诗二十四首

　　采取先天炼后天，循环二气共根源。欲知有象原无象，须识初弦与下弦。杳杳乾坤将判处，冥冥父母末生前。服之混沌犹如梦，变化婴儿寿万年。

　　月本无光借日光，每从晦朔定阴阳。蟾乌交媾合真质，牛女相期入杳茫。自是魂灵应魄圣，从他地久与天长。学人解得玄中妙，紫府高悬姓字香。

　　七日阳来下鹊桥，上桥夫妇任逍遥。逆回海水流天谷，倒转风帆运斗构。手握乾坤分造化，时凭年月步周遭。神仙手段常如此，那与庸夫斗舌苗！

　　橐龠吹嘘藉巽风，搬来坤火自鸿氵蒙。徐徐摄上昆仑顶，渐渐吞问土釜宫。铅汞相投成至宝，精神凝合变婴童。将来跳出乾坤外，不属璇玑造化中。

　　安炉立鼎炼金丹，水怕干兮火怕寒。既未锻时常守护，屯蒙行处要勤看。抽铅添汞须加紧，虑险防危奥放宽。毫发差殊功不就。半途而废复行难。

　　龙升虎降转河车，赤火擒采制白砂。二气凝胎铅自减，三花聚顶汞还加。开炉漫搅成钟乳，起鼎应知是马牙。两物齐拿休纵放，放之失却美金花。

　　采回坤地水金多，种在乾家入爱河。阳火阴符依进退，铅龙汞虎自调和。浆收东位成甘露，酒饮西方醉绮罗。但要至诚勤爱护，胎圆十月化青娥。

　　夺得乾坤一点精，阴阳交媾自然成。夫妻会合攒三姓，戊己交加簇五行。朔望屯蒙鸡兔跃，晦弦既未虎龙争。地天收在玄关机运转河车霹雳声。

　　身中水火即阴阳，二气相孚化紫光。日日醍醐延命酒，时时吞咽返魂浆。玄机不许庸人识，大药须令志士尝。九转功完还太始，坤柔炼尽变乾刚。

　　火性炎炎水性流，河车搬运自然周。昆仑片玉原无价，沧海明珠竟暗投。三昧初从离下发，一符始自坎中浮。自家消息谁能会？莫向人前插话头。

　　修仙须要修天仙，金液神丹仔细看。添在离宫抽在坎，寄于兑位种于乾。死生了当非神气，性命功夫在汞铅。世上纷纷谈道者，凡人于此达真诠？

　　炼已寻真固不难，先擒兔髓配乌肝。牵龙就虎归根窍，制汞投铅复命关。金气往来通夹脊，河车搬运上泥丸。夫妻共入黄婆舍，火候调停自结丹。

　　阖辟乾坤橐龠形，屯蒙呼吸坎离精。鼎和四象真铅降，炉备三才妙汞生。一有两无同变化，两无一有共相成。时人要识玄中妙，配合青娥仔细论。

　　中宫戊己自知音，二物媒来共一心。姹女用吹无孔笛，金公为抱没弦琴。深深密密谁能测？杳杳冥冥孰解寻？指日还丹成就后，总教大地尽黄金。

　　温温铅鼎透帘帏，认定人身活子时。虎啸一声忙采取，龙吟初敕急施为。守城野战天翻地，入室防危坎复离。夺得团团龟凤髓，请君服食赴瑶池。

　　入室虚心炼大丹，神功妙用不为难。能窥天巧参元气，解饮刀圭夺紫丸。朔望符来三姓合，晦弦火退五行攒。羿妇纵会奔蟾窟，争似青娥驾彩鸾。

　　木中砂汞水中金，漫向离宫坎位寻。只就乾坤分主客，还依龙虎定浮沉。故能金木成三姓，遂使夫妻共一心。庭院归来相聚会，黄婆媒灼是知音。

　　真炉真鼎发真机，采药须凭亥尽时。铅母氤氲光欲动，金胎跳跃火临期。休忘气候调真息，但守虚无运坎离。临阵莫教轻纵敌，兢兢业业更防危。

　　十月功完造化坚，若加火候必伤丹。仙房气血浑忘却，宝鼎金炉不用看。面壁九年形脱壳，身超三界体生翰。只缘黍米吞归腹，衍满功成跨凤鸾。

　　上吞下啖两弦弦。逐节堤防入玉田。往往来来宾返主，未夫妇妇倒和颠。结丹已喜婴儿兆，出壳皆凭圣母全。远近熬游看四正，东西南北任周旋。

　　韬光晦迹隐红尘，有作谁知妙更真。伏虎降龙须混俗，超凡入圣乃惊人。深深秘秘修丹道，白白明明显至神。《药镜》玄机俱泄尽，古今山此达天津。

　　《金碧》《参同》及《指玄》，《翠虚》性命与忠仙。《阴符》宝字逾三百，《道德》灵文贯五千。《入药镜》中推橐龠，《悟真篇》内究蹄筌。金丹切近叮咛语，总论前弦与后弦。

　　火候功夫本自然，能通此妙即神仙。五行攒簇盗天地，八卦循环作圣贤。造化炉中烹日月，乾坤鼎内产金莲。有人识得精微理，随我飞升朝帝前。

　　虔诚稽首拜星君，顶礼星辰护本身。二十八宿齐朗耀，三百六度尽分陈。上圣能攒年月日，中宫保合气精神。照临应许增遇寿，掩映还同二曜新。

　　大丹诗八首书武当道室示诸弟子

　　学道修真出世尘，遨游云水乐天真。身中灵药非金石，腹内神砂岂水银！采炼功夫依日月，烹煎火候配庚卒。黄婆媒娉三家合，饮酒观花遍地春。

　　采聚他家一味铅，捉精炼气补先天。前弦八两后弦八，内药还时外药还。紫府玄宫垂宝露，黄芽白雪化金蟾。神仙妙用常如此，火里能栽九节莲。

