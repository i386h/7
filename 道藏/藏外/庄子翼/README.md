<!-- { "loadSidebar": true } -->
　　钦定四库全书　　　　　子部十四
　　庄子翼　　　　　　　　道家
　　提要
　　【臣】等谨案庄子翼八卷庄子阙误一卷附录一卷明焦竑撰是编成于万历戊子体例与所辑老子翼同前列所载书目自郭象注以下凡二十二家旁引他互相发明者自支遁以下凡十六家又章句音义自郭象以下凡十一家今核其所引惟郭象吕恵卿禇伯秀罗勉学陆西星五家之为多其余特间出数条略备家数而已又称禇氏义海引王雱注内篇刘概注外篇道藏更有雱新传十四卷岂其先后所注不同故并列之欤今采其合者着于编仍以新别之云云今考书中所引自雱新以外别无所谓雱注而养生主引刘概一条则概注亦有内篇其殆不可解盖明人着书好夸博奥一核其实多属子虚万历以后风气然固不足以深诘至于支遁注庄前史未载其逍遥游义本载刘孝标世新语注中乃没其所出竟标支道林注亦明人改头换面之伎俩不足为凭然明代自杨慎以后博洽者无过于竑其所引据究多古书又竑虽渐染李贽之习援儒入墨持论颇乖而于二氏之学则颇有所防故其所采得庄子之意者为多在儒家则属旁门在道家犹不失本防就彼法而论之固较流俗注本为有根柢矣末附庄子阙误一卷乃全录宋陈景元南华经解之文亦足以资考证又附刻一卷列史记庄子列阮籍王安石庄子论苏轼庄子祠堂记潘佑赠别王雱杂李士表庄子九论考宋史艺文志载李士表庄子十论一卷此惟存其九未喻何故且此九论书中已采其解牛壶子濠梁三篇而仍全录之于末亦为例不纯殆随手编纂未及删并之故欤乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　庄子原序
　　老子在晚周着书上下篇明道德之意而关尹子杨朱列御防亢仓楚庄周皆其徒也诸子唯杨朱无书列子在晋末书始行疑后人取庄子之文足成之者故太史公作列传不及列子亢仓子唐王士源所着关尹子书甚高顾婴儿蕊女咒诵土偶之聃时尚无之亦后世知道之士所托为非其真也庄子旧传五十三篇今存者三十三篇外杂篇间有疑其伪者乃内篇断断乎非蒙庄不能作也然则老氏门人之书传于世者独庄子耳余既辑老子翼若干卷复取庄子义疏读之采其合者为此编亦名之曰庄子翼夫老之有庄犹孔之有孟也老子与孔子同时庄子又与孟子同时孔孟未尝攻老庄也世之学者顾誻誻然沸不少置岂以孔孟之言详于有而老庄详于无疑其有不同者欤嗟乎孔孟非不言无也无即寓于有而孔孟也者姑因世之所明者引之所谓下学而上达者也彼老庄生其时见夫为孔孟之学者局于有而达焉者之寡也以为必通乎无而后可以用有于焉取其所略者而详之以庶几乎助孔孟之所不及若夫仁义礼乐云云者孔孟既丁宁之矣吾复赘而言之则何为乎此盖老庄之雅意而非其创为高也不然形而上者谓之道形而下者谓之器此孔孟之言也今第易道器为有无转上下为徼妙其词异耳以其词之异而害其意之同是攻之者之自病也曾足以病老庄乎孔孟老庄闵学者之离其性也而为之书以觉之不知反其性而哓哓然异同之辨非余之所知也时万历戊子人日焦竑弱侯书






　　庄子翼采摭书目
　　郭子注
　　吕吉甫注
　　林疑独注
　　陈详道注
　　陈碧虚注【景元字太初建昌人熙宁间着道德南华二解】王元泽注【雱宋龙图直学士左諌议大夫注内篇】刘槩注【注外杂篇继雱后】
　　吴俦注【崇观间人】
　　赵以夫注【虚斋注内篇】
　　林希逸口义【翰林学士景定辛酉着】
　　李士表论【元卓着庄列十论】
　　王旦庄子发题
　　范无隐讲语【应元字善甫蜀顺庆人】
　　褚氏管见【伯秀古道士辑南华义海纂防以己意附之名曰管见】南华新传【义海引王雱注内篇刘槩注外篇矣道藏更有雱新传十四卷岂其先后所着不同故并列之与兹采其合者着于篇仍以新传别之】
　　庄子循本【庐陵罗勉道着】
　　刘须溪防校庄子【辰翁】
　　荆川释略【明唐中丞顺之着门人徐常吉士彰刻之以传士彰解附】南华副墨【广陵陆西星长庚着】
　　庄子通义【毗陵朱得之着】
　　张学士补注【四维蒲州人】
　　庄义要删【郡守方思善学使方沆子及删褚氏义海成之附以己意以上二十二家系全书
　　编削次】
　　支道林注
　　肇论
　　向秀注
　　崔撰注
　　李颐注
　　张湛注【晋光禄勋注列子】
　　梁简文帝讲疏
　　张机讲疏
　　司马彪注
　　梁旷论
　　成英疏
　　苏子瞻广成解
　　容齐随笔【洪迈着】
　　江遹注【宋杭州上舍生注列子】
　　丹铅录【杨慎着】
　　焦氏笔乘【余竑旧所札记间及庄子者悉附入以就正四方有道之士以上十六家系集解中
　　所引并他书采入】
　　郭象音三卷
　　李轨音一卷
　　徐邈音三卷
　　贾善翊直音一卷
　　司马彪音一卷
　　周正文句义一卷
　　陆德明文句义二十卷
　　碧虚子章句七卷
　　庄子余事一卷
　　庄子阙误一卷
　　吴幼清订正本一卷【以上十一家并章句音义】











　　读庄子【七则见笔乘】
　　庄子一书以明道也儒之语道不离仁义礼乐庄子绝而弃之疑于不夫瓦砾糠秕无非道妙独仁义礼乐为其所不载明乎非蒙庄之意矣何者仁义礼乐道也而世儒之所谓仁义礼乐者迹也执其迹不知其所以迹道何由明故不得已摈而弃焉使人知道也者立象先超系表而吾所挟者之无以为也庶几能进而求之也乎有如求之而契也然后知象无非真系无非理而仁义礼乐亦可不必绝而弃之也已庄子之自言有之远而不可不居者义也节而不可不积者礼也学者知其一不知其又有一几何而不河汉其言也老庄盛言虚无之理非其废世教也虚无者世教所以立也彼知有物者不可以物物而睹无者斯足以经有是故建之以常无有不然圣人之业将以成变化行鬼神而欲责之胶胶扰扰之衷其将能乎老子曰执古之道以御今之有夫曰今之有则古之为无可知己而御有者必取诸无然则谓虚无废世教可不可也是故舜之无为而治非不治也以无为治也禹之行其所无事非不行也以无事行也而昧者遂至清谈废事如晋宋人之为斯失之远矣庄子曰水不杂则清莫动则平郁闭而不流亦不能清夫以废事为无为是郁而闭之而几水之清者也
　　史迁言庄子诋訾孔子世儒率随声和之独苏子瞻谓其实予而文不予尊孔子者无如庄子噫子瞻之论盖得其髓矣然世儒往往牵于文而莫造其实亦恶知子瞻之所谓乎何者世儒之所执者孔子之迹也其糟魄也而庄子之所论者其精也譬之扁鹊见垣五藏而制为方有学之者二人焉一不能见五藏病也而苐执其方一如扁鹊之见垣五藏也而以意为方不必尽出于师也则为扁鹊者将善其守吾方者欤抑善夫以意自为方者欤释氏之论酬恩者必诃佛詈祖之人夫以诃佛詈祖为酬恩则皈依赞叹者为倍德矣又孰知夫诃与詈者为皈依赞叹之至也不然秦佚之吊尝非老聃矣栗林之游又尝自非矣而亦谓诋訾聃周也可乎史记言庄子与梁惠王齐宣王同时今其书所载魏莹即梁惠王也又言庄子与鲁哀公论儒则庄子又与孔子同时矣孙叔敖相楚庄王孔子未生而宜僚亦未尝仕楚乃言仲尼之楚楚人觞之孙叔敖执爵而立市南宜僚受酒而祭其前后舛错往往有之学者尝置疑于此然周固自言之矣寓言十九重言十七所谓寓言者借彼之人信此之意云耳夫惟信已之意而已则岂必其事之真哉史迁谓畏累虚亢桑子之属皆空语无事实大抵子虚乌有之流也而规规以时月核之不几于痴人梦者乎虽然周防独信己之意而已借令学者因知名之非名而是非之非是非亦蒙庄之所以教也子瞻辩庄子能尊孔子独疑盗跖渔父则若真诋孔子者至于让王剑皆浅陋不入于道反覆观之得其寓言之终曰阳子居西游于秦遇老子其往也舍者迎将其家公执席妻执巾栉舍者避席炀者避灶其反也与之争席矣去其让王剑渔父盗跖四篇以合于列御防之篇曰列御冦之齐中道而反曰吾惊焉吾食于十浆而五浆先馈然后悟而笑曰是固一章也庄子之言未终而昧者剿之以入其言耳故其祭徐君猷文云争席满前无复十浆而五馈用为一事今以寓言列御冦二篇合而读之真可涣然氷释也今案列子第二篇首载御防馈浆事而即缀以杨朱争席正与子瞻之言合岂子瞻作记亦因此而有寤邪大抵庄书之奇自非后世所能乱其文词格制之不同故可望而知之也郭子云一曲之才妄窜奇如阏奕意修之首危言游凫子胥之篇凡诸巧杂十分有三汉书秇文志庄子五十三篇即司马彪孟氏所注是也言多诡诞或似山海经或占梦书故注者以意去取独内篇众家并同参以此子瞻所谓昧者其然乎阏奕游凫诸篇皆不存庄子崔撰本语多不同逍遥游瞽者无以与乎文章之观聋者无以与乎钟鼓之声下有者无以与乎眉目之好夫刖者不自为假文屦夫齐物无物不然无物不可下有可于可而不可于不可不可于不可而可于可大宗师乘东维箕尾而比于列星下有其生无父母死登遐三年而形遁此言神之无能名者也成然寐蘧然觉下有发然汗出造适不及笑献笑不及排安排而去化乃入于寥天一作造敌不及笑献笑不及安排而造化不及不及雄漂淰雄漂淰不及簟筮簟筮乃入于漻天一在宥焉知曾史之不为桀跖嚆矢也下有有无之相生也则甚曾史与桀跖皆有无也又恶得无相毂也其不同者往往有之相传外杂篇多郭象所删修岂其耶抑他好事者妄为防窜如此耶
