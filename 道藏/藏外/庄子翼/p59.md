<!-- { "loadSidebar": true } -->
　　循本【大人合并而为公是以自外入者中有公道为主而不执滞由中出者外有公道相是正而不距绝不赐者不以为恩时有终始世有变化不可执一也淳淳实也福善祸淫皆实理有所拂逆者或有所宜即塞翁失马未必非福自殉殊面有所正者有所差言人各以私意自殉如面不同而欲有所正之反有所差矣】管见【凡一丘一里之间必有年德之尊者考众情而立论如所谓月旦评及各有流里谚以记其风土事物是谓丘里之言合异为同也共出丘里而有少长贤愚得失之不齐同而异也天下之大起于丘里道之大贯于事物散同而为异犹指马之百体合异以为同立百体而谓之马也言之则有合散冥之则归混同理有至极不可容声矣丘山积卑江河合水大人合公亦不外乎此理盖能合丘里而得宜则合天下之物情亦犹是也在乎公之一字而已老子曰公乃王王则天下之所归往安得而辞哉故自外入者学也君子之学主乎道主乎道则物无不通由中出者思也君子之思正乎理正乎理则物无所距犹四时殊气而成岁五官殊职而成治总归乎大人之德备以阐大道之无私又恶可得而名焉无名故无为无为而无不为此理之必至然而时有变迁机有倚伏有以所拂而宜者有以所正而差者皆由自殉巳情故不免于殊向譬大泽之百材合而为匠石之用异而同也大山之木石散而为天下之用同而异也若冥理而归于道复何同异之辩哉夫道之为名不足以尽道物数称万不足以尽物各以其大者言之耳夫形之大者天地统之气之大者阴阳统之道又以统天地阴阳其大讵可量耶然既有道之名则不可与无名者比所以至人之道行乎无名故天下莫得而名也】
　　少知曰四方之内六合之里万物之所生恶起大公调曰阴阳相照相盖相治四时相代相生相杀欲恶去就于是桥起雌雄片合于是庸有安危相易祸福相生缓急相摩聚散以成此名实之可纪精之可志也随序之相理桥运之相使穷则反终则始此物之所有言之所尽知之所至极物而已睹道之人不随其所废不原其所起此议之所止少知曰季真之莫为接子之或使二家之议孰正于其情孰徧于其理大公调曰鸡鸣狗吠是人之所知虽有大知不能以言读其所自化又不能以意其所将为斯而析之精至于无伦大至于不可围或之使莫之为未免于物而终以为过或使则实莫为则虚有名有实是物之居无名无实在物之虚可言可意言而愈疏未生不可忌已死不可徂【一作阻】死生非远也理不可睹或之使莫之为疑之所假吾观之本其往无穷吾求之末其来无止无穷无止言之无也与物同理或使莫为言之本也与物终始道不可有有不可无道之为名所假而行或使莫为在物一曲夫胡为于大方言而足则终日言而尽道言而不足则终日言而尽物道物之极言默不足以载非言非默议其有极【桥起言所起之劲疾也随序变化相随有次序也桥运谓相桥代顿至也】
　　郭注【问物之所起或谓道能生之也阴阳四时皆其自尔非无所生凡此事故云为舍近起于阴阳之相照四时之相代过此以往至于自然自然之故谁知所以其相理相使皆物之所有自然而然耳非无能有之也物表无所复有故言知不过极物也废起皆自尔无所原随也此议之所止谓极于自尔故无议也季真曰道莫为接子曰道或使或使者有使物之功也夫物有自然非为之所能也由斯而观季真之言当也至精至大皆不为而自尔物有相使亦自尔也故莫之为者未为非物凡物云云皆由莫为而过去或使则实实自使之莫为则虚无使之也居指名实之所在物之所在其实至虚意言愈疏故求之于言意之表而后至焉突然自生吾不能禁忽然自死吾不能违近在身中犹莫见其自尔而欲忧之此或使莫为二者世所至疑也物理无穷故其言无穷然后与物同理也与物终始者常不为而自然也道不能使有而有者常自然也故曰道不可有有不可无物所由而行故假名曰道胡为大方者举一隅便可知也求道于言意之表则足不能言而存意则不足道物之极常莫为而自尔不在言与不言极于自尔非言默所议也】
　　吕注【少知闻谓之道则已有而不得与道比故疑于无物问万物所生恶起所谓制乎虚者也日月往来升降消长相照相盖相治也寒暑屈伸王相生克相代相生相杀也物生天地间随阴阳四时而运是以欲恶去就乘之以行雄雌片合动静有常故有安危祸福聚散等事此名实之可纪而精之可志非不可致诘者也先后相随之谓序相理而未尝乱也桥则乘之以行运则因之以济相使而未尝定也穷则反终则始阴阳尔四时尔是物之所有非道之无也言知之所止极此而已此则万物之所生起非所以生而起有名万物之母是也若夫睹道之人未尝无物故不随所废未尝有物故不原所起泊然无名出乎六合之外岂言知之所及哉季真莫为随所废也接子或使原所起也鸡狗之鸣吠其所化所已为也其所以鸣吠所自化所将为也精至无伦则无内大不可围则无外或使莫为果安在耶此所以未免于物以其不丽于实则丽于虚故也以有名实为物之居不知其未尝有以无名实为物之虚不知其未尝无所以言而愈疏也生死之不可却止则超乎言意虽近在身而不可睹也或使莫为皆疑之所假而非理之真往无穷则迎不见首来无止则随不见后是物之理非物之形也或使莫为则可言可意不免于物终始而已恶睹所谓无止无穷哉道不可有以其无有也有不可无以其自无非我无之也然则道者假名安可以名为道莫为或使皆在物一曲何足以合乎大道言而尽道希言自然也言而尽物多言数穷也自物观之则道非物自道观之无物非道道物之极言默不足以载终身言未尝言则非言也终身不言未尝不言则非默也议至于此然后为极】
　　循本【桥起桥然高起片合分合也精之可志精微之记志也言之所尽知之所至极物而已言到尽处知到至处不过止于物而已惟见道之人不随物之终不原物之始归之无有此辩论之所以息也莫为莫有为之者孟子曰莫之为而为者天也或使或有使之然者孟子曰行或使之二子之说其不同如此斯劈碎也诗曰斧以斯之斯而析之则微而至于无伦大而至于不可围中庸言毛犹有伦上天之载无声无臭至矣所谓莫为或使未免犹有物而终有差失】
　　荆川【莫为是佛家自然性也或使是佛家因缘性也居言着物也或使莫为则有言之所自起故曰言之本】
　　管见总论【是篇自则阳王果起论称山樊德以镇市朝奔竞之风至人达物之绸缪使之归乎恬畅是谓饮人以和而使人化者也裨益治道多矣世人往往殉物失巳日远旧都望之畅然则未至蔑尽犹思所以求复而能见所自见闻所自闻其忻悦当何如人之治身犹治国也心君正而五官理国君正而群辅贤非独利于一时犹足以兴日后之化如汤得三臣于前而有夫子其后若四时之成岁功又何内天外人之辨哉次因齐魏败盟而举兵遂引触蛮为喻以眇当时好战之君明所习之隘陋所争之不足争也孔子舍蚁丘议有迹之可嫌封人论为禾忌欲恶之为孽此皆示应世理身之要至于柏矩叹辜人以失为在已正已以正物也蘧瑗随年化恃知所不知用物之知也此又论治民化物之方灵公之为灵定葬于未然则凡所为者不得不为造物有定算托之于人耳若夫丘里之言合散同异马非百体立体得名大人合并为公万物殊而道备犹大泽之百材太山之木石或同出而异用或异产而同归不越乎形气之分化而至理尽矣结以季真接子虚实皆为执滞未免与物循环而已故必超乎言默之表心融而意得之道物之极议存焉则知可道可名之非真常而非言非默之可载道也明矣】
　　外物第二十六
　　外物不可必故龙逢诛比干戮箕子狂恶来死桀纣亡人主莫不欲其臣之忠而忠未必信故伍员【云】流于江苌死于蜀藏其血三年而化为碧人亲莫不欲其子之孝而孝未必爱故孝己忧而曾参悲木与木相摩则然金与火相守则流阴阳错行则天地大絯【该】于是乎有雷有霆水中有火乃焚大槐有甚忧两陷而无所逃螴【陈】蜳【惇】不得成心若县于天地之间慰睯沈屯利害相摩生火甚多众人焚和月固不胜火于是乎有僓【颓】然而道尽【王云忘懐于我者固无对于天下然后外物无所用必焉螴蜳读曰冲融言怖畏之气冲融两液不安也慰郁暋闷沈深屯难也僓顺也】
　　郭注【善恶所致俱不可必藏血化碧精诚之至也忠未必信孝未必爱是以至人无心而应物唯变所适雷霆水火焚槐所谓错行也苟不能形则随形所遭而陷于忧乐左右无宜也矜之愈重则所在为难莫知所守故不得成县于天地之间所希跂者高而阔也慰暋沈屯则非清夷平畅也生火内热也遗利则和若利害存懐其和焚矣月不胜火者大而黯则多累小而明则知分也唯僓然无矜遗形自得道乃尽也】吕注【凡非性命之情皆外物也故不可必龙逢比干以仁为可恃而必之恶来桀纣以不仁为可恃而必之皆至于不免为善恶而不近刑名则何必之有夫外物非独不可必于人亦不可必于巳君亲莫不欲臣子之忠孝而忠未必信孝未必爱欲臣子之忠孝在巳者也盖道未至僓然而尽虽在已所欲犹为外物而不可必况在人者乎伍员苌诸人必其在人者是以至于死亡忧悲血化为碧忠诚之至而犹不能必于欲忠之人岂不哀哉木相摩则然同不能无相害金守火则流异不能无相害阴阳错行以下言大寇莫所逃于天地之间则震而为霆发而为光或出于所异或害于所同以至生火焚和而月不足以胜之也盖大患有身安能无忧或系于所同或系于所异是为两陷螴蜳不得成其所欲为心若县于天地之间慰暋沈屯而不得解犹阴阳错行天地大絯利害相摩生火甚多犹有雷有霆水火焚槐之时虽清明之性如月不足以胜焚和之火此皆出于有心僓然则纵心而至于无心道尽于此矣】
　　疑独【螴蜳疑惑不能成事遂意则慰乖意则暋遇境则沈触物则屯利害交于胸中则生火焚和而信不全矣】
　　碧虚【道安乎内事涉于外在我犹不可必况外物乎以仁义为可必则夷齐不饿死以知为可必则比干不剖心以忠为可必则伍员苌不遭戮矣此忠贤佞幸两陷而不可逃也伍员苌知事君尽忠而不知逆君之致祸孝己曾参知事亲尽孝而不知亲嫌而致忧皆未明外物不可必之理也恶来顺纣同孽相济而不免犹木之相摩龙逢逆纣善恶异性而遭诛犹金火相守也阴阳错行则天地大絯忠孝被刑则国家倾覆忠孝臣子所当尽也不幸而遇暗君顽父逆理暴虐犹水中有火乃焚大槐淮南子老槐生火是也忠而谏诤则忧及其臣佞而谄防则忧及其君皆陷有为之祸是以忧而志不得成其心欲高显于天地之间而世道交丧郁闭屯溺之使无所施用忠佞相摩恚怨日炽人和焚弃矣忠孝如月暴虚如火月固不足以胜火唯僓然无心而至顺者乃尽道也】
