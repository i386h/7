<!-- { "loadSidebar": true } -->
　　郭注【王果言公阅休之为人以抑彭阳之进趋也言已不若夷节之好富贵能交结意尽形名任知以干上也相助消者言苟进故德薄而名消也冻暍之喻言已顺四时之施不能赴彭阳之意也圣人淡然无欲乐足于所遇不以侈靡为贵而以道德为荣故其家人不识贫之可苦轻爵禄而重道德超然坐不觉荣之在身故使王公失其所以为高与之为娱不以为物自苦也乐物保巳通彼而不丧我也人各自得斯饮和矣岂待言哉并立而化望风而靡使彼父父子子各归其所是施同天地之德故间静而不二也曰待公阅休欲其释楚王而从阅休将以静泰之风镇其动心也】
　　吕注【公阅休无求如此宜其为王所信神者人心之同可以穷而入之夷节自谓其不能入而其所与交固已颠冥于富贵之地相助以消言其德不长而日消冻在冬而假衣于春暍在夏而反风乎冬言求之无得也楚王严暴非佞人正德莫之能挠欲我言之非所能也唯佞人能挠君之正唯正德能挠君之邪佞人夷节正德阅休也我乐而贫则家人亦贫道尊德贵爵禄不足以为高则王公化卑矣饮人以和其德足以沃人心无所事于言矣并立使人化无所事于势矣父子归居不废人伦也一间所施无嗃嗃之悔人心若是其远则解其缪矣阅休之为人如此可以言之于王而必信故曰待公阅休】
　　循本【不自许以之神其交者屈已随人而人莫测其所以也冻者遇春即为衣暍者遇冷风即反而为冬喻楚王虽沈酣于利欲之中得人诱掖之亦易从也挠屈服之佞人则以佞词屈服之正人则以正道屈服之也化卑化为卑屈也与人并立而化父子之宜与他人并立而化为父子之亲也彼其乎赞叹而言彼其人乎或藏或用皆不动念外去常人利欲之心如此其远也此予宅也以上说公阅休夫夷节已不能至相助消也说夷节夫冻者至其孰能挠焉说楚王故圣人以下又说从公阅休上】
　　方子及【冻者必假衣衣虽厚不若春和而冻解也暍者必愿风风虽冷不若冬至而暍消也慕用者必假资于权门权门虽利不若恬退者之自贵也以楚王之势奚啻冻之寒暍之热而颠冥者彼且厌之岂能得志哉故曰待公阅休盖规之也】
　　圣人达绸缪周尽一体矣而不知其然性也复命揺作而以天为师人则从而命之也忧乎知而所行恒无几时其有止也若之何生而美者人与之鉴不告则不知其美于人也若知之若不知之若闻之若不闻之其可喜也终无已人之好之亦无已性也圣人之爱人也人与之名不告则不知其爱人也若知之若不知之若闻之若不闻之其爱人也终无已人之安之亦无已性也【绸缪犹缠绵也一体天也命名也】
　　郭注【达绸缪所谓通也周尽一体无内外而皆洞照也不知其然而然非性而何揺者自揺作者自作莫不复命而师其天然也此非赴名而高其迹率性而动其迹自高故人不能下其名也任知而行则忧患相鉴镜也鉴物无私故人美之夫鉴者岂知鉴而鉴耶生而可鉴则人谓之鉴耳若人不相告则莫知其美于人譬之圣人人与之名也鉴之可喜由于无情不问知与不知闻与不闻来即鉴之故终无已若鉴由闻知则有时而废也性所不好岂能久照圣人无爱若镜耳然而事济于物故人与之名若人不相告则莫知其爱人也荡然以百姓为刍狗而道合于爱人故能无已若爱人由乎闻知则有时而衰非性之所安胡能久也】吕注【人心绸缪于事物不知有一体者唯圣人能达之故内不见我外不见物物我为一其所体固周尽矣而不知其然者止于性而非外得也复命则归根揺作芸芸也虽静而复命不害乎揺作是以终日言未尝言终日为未尝为凡以天为师而已天则知之所不知也我何以自知为圣哉人从而命之耳无知则无忧众人忧乎知而所行如驰无几时而有止也若之何而可以至于此乎生而美者人与之鉴而告之而后知其美于人若知若不知若闻若不闻其可喜终无已人好之亦无已以其出于性也圣人之爱人也人与之名告之而后知其为爱人也若知与不知闻与不闻其爱人终无巳人安之亦无已其出于性也不以知不知闻不闻而有所加损焉】
　　循本【绸缪事理轇轕处唯圣人为能达之周徧一身无非此理而不知其所以然所谓性之也其静也归根复命其动也撼揺兴作皆合乎天人则从而名之为圣人忧乎知而所行恒无几即人生不满百常懐千岁忧之意】
　　旧国旧都望之畅然虽使丘陵草木之缗入之者十九犹之畅然况见见闻闻者也以十仞之台县【】众间者也冉相氏得其环中以随成与物无终无始无几无时日与物化者一不化者也阖尝舍之夫师天而不得师天与物皆殉其以为事也若之何夫圣人未始有天未始有人未始有始未始有物与世偕行而不替所行之备而不洫【况域切】其合之也若之何汤得其司御门尹登恒为之傅之从师而不囿得其随成为之司其名之名嬴法得其两见仲尼之尽虑为之傅之容成氏曰除日无岁无内无外【畅然喜悦猊间元嘉本作闲洫滥也一云坏败也】
　　郭注【得旧犹畅然况得性乎缗合也见所尝见闻所尝闻而犹畅然况体其体用其性也众之所习虽危犹闲况圣人无危乎冉相氏古之圣王也居空以随物而物自成与物无终无始忽然俱往日与物化故常无我常无我故常不化也夫为者何不试舍其所为乎唯无所师乃得师天师天犹未免于殉奚足事哉师天犹不足称事况又下斯耶必至于天人始物都无乃冥合也故汤委之百官而不与焉任其自聚非囿之也纵其自散非解之也司御之属亦能随物之自成而汤得之所以名寄于物而功不在巳名法者已过之迹非适足也故曰嬴然无心者寄治于群司则其名迹并见于彼仲尼曰天下何思何虑虑已尽矣若有纤芥之虑岂得寂然不动应感无穷以辅万物之自然耶容成子曰除日无岁今所以有岁而存日者为有死生故也若无死无生则岁日之计除矣无彼我则无内外也】
　　吕注【望旧而畅然人之情也虽陵木缗合犹之畅然亦不其本而已况吾之所以见闻者与天地并则为吾之国都又久矣而见之闻之犹以十仞之台悬众间则无所不睹其畅然可胜道哉众间谓无人之处环中运转无已而未始有物随成而无所为是以无终始无几时也几谓计数与物化者一不化则胡为而不舍之其行恒无几时而有止也夫欲师天而不得则与物皆殉其以为事而已圣人者未始有天人始物也偕行不替备而不洫所谓复命揺作是真师天者所以合之也汤得司御主调御门尹正所入登恒成有恒之修主调御者心正所入者道恒则道之久此皆以天为师也唯师之从而不囿于物又得随成为之司其名则之名嬴法得其两见随成则司御等名皆随吾之成心非有为之者之名也其精为道其嬴为法见其名之所由生则知法之所由成是为两见虽有所见而不知天下未始有思虑犹为未尽也故仲尼尽虑为之傅仲尼非傅汤也随成则冉相氏之所得者以是知司御等名为寓言除日无岁则不知有宙无内无外则不知有宇唯尽虑者足以与此】
　　疑独【言见性之乐犹见旧国都之乐也夫高台悬危习而登之亦如闲暇况得真性者乎冉相氏三皇以上圣君得真空之理运转无穷随顺万物以成其道无终始几时与物化也与物化者一不化一不化者能化化也世之有为者何不舍其有为而复于自然真性可得矣然有心于师天则不得况与物殉而不反者乎未始有天有人而天人自存未始有始有物而始物自我行世则屈伸而不替备行则守谦而不溢与理冥合若之何而如此也司御门尹官号登恒制名言登恒道者可为人师也圣人从师不为师所囿但任其自然彼且为婴儿与之为婴儿是也汤得此三人为传从之而不囿随顺而成其道汤反为司其名彼三人者其迹不见于世矣此名嬴法两见于汤汤虽为尽人道之圣人其时法未备至仲尼之时天下之变备故尽虑以制成法是又为汤之傅也】
　　循本【天者自然若要去师法他便不是自然世有不安其自然者以身殉物其以之为事也若之何言其为事不能合道也圣人则并天无之又何有所谓人所谓始所谓物虽与世并行而不足以妨废虽应事接物所行周备不至陷溺其合于道也若之何言自然合道也两若之何是两意门尹登恒或谓即伊尹汤得门尹登恒为师不局于规矩随寓而成功其所成者不过为汤司其名使汤得见称于天下然名乃身外剩法于本分上何益但得人见得君相两个好看耳而仲尼之徒方且罄其思虑以为时君之过矣末引容成氏之言曰岁之所以得名为岁者以三百六十日积而名之若除去日则无岁矣人能自其一念微处除之则无外名之累矣无内则无外】
　　徐士彰【汤得其司御以下三得其三为之自相呼应如此看庶乎可通黄帝命容成造历故其言曰除日无岁解者以容成为古圣人非也】
　　魏莹【防】与田侯牟约田侯牟背之魏莹怒将使人刺之犀首闻而耻之曰君为万乘之君也而以匹夫从雠衍请受甲二十万为君攻之虏其人民系其牛马使其君内热发于背然后拔其国忌也出走然后抶【尺】其背折其脊季子闻而耻之曰筑十仞之城城者既十仞矣则又坏之此胥靡之所苦也今兵不起七年矣此王之基也衍乱人不可听也华子闻而丑之曰善言伐齐者乱人也善言勿伐者亦乱人也谓伐与不伐乱人也者又乱人也君曰然则若何曰君求其道而已矣惠子闻之而见戴晋人戴晋人曰有所谓蜗者君知之乎曰然有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反君曰噫其虚言与曰臣请为君实之君以意在四方上下有穷乎君曰无穷曰知游心于无穷而反在通达之国若存若亡乎君曰然曰通达之中有魏于魏中有梁于梁中有王王与蛮氏有辩乎君曰无辩客出而君惝然若有亡也客出惠子见君曰客大人也圣人不足以当之惠子曰夫吹筦也犹有嗃也吹剑首者吷而已矣尧舜人之所誉也道尧舜于戴晋人之前譬犹一吷也【犀首官名公孙衍为此官抶击也惝惘也嗃管声剑首剑环头小孔也吷吷然如风过也】
　　郭注【蜗至微而有两角诚知所争者若此之细也则天下无争矣人迹所及为通达谓四海之内也今自以四海为大然计在无穷之中若有若无也王与蛮氏俱有限之物耳有限则不问大小俱不得与无穷者计也虽天地共在无穷之中皆蔑如也况魏中之梁梁中之王而足争哉惝然若亡自悼所争者细也辟犹一吷言曾不足闻也】
　　吕注【罪莫大于可欲善言伐齐则见利之可欲固乱人也善言勿伐则见善之可欲亦乱人也谓伐与不伐乱人也者不免于有见又乱人也唯求其道则不滞于一偏之见乱之所由息也人能游心于无穷则四方上下相通达之国若魏若梁皆我心之所自起非唯王与触蛮无辩通达之国魏梁触蛮亦无辩也知此说则莫大于秋毫太山为小矣王悟夫争之所自起者本无有也是以惝然若亡神人圣人大人本无优劣所从言之异耳吹管者嗃有所受也吹剑者吷无所受也】
　　副墨【吹管者犹有嗃也吹剑首则吷而已何以故管孔小犹以形气相戛而有声若剑首之环吹之则吷然过矣不得有声也今道圣人于大人之前则圣者将失其为圣安得有声乎哉夫以揖逊之尧舜尚无所容声而况蛮触之争乎】
