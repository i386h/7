<!-- { "loadSidebar": true } -->
　　碧虚【收视反听诸有皆空以知为是不知为非者重増过耳且真是与真知皆为道障尤难除者也当先损其知后损不知以至于无知无损而后无为无为而无不为也无为则无我其唯大人乎唯忘生故死莫能系唯忘死故复生之原以死生为一条恶往而不暇哉】
　　笔乘【无为谓之真是也以其不言也黄帝之不近也以其言之也此持相与激此一大事耳黄帝之于道实非减于无为谓也净名经诸菩萨共论不二法门净名独默然无言意以无言为至矣乃舍利弗默然天女不之许也曰解脱者不内不外不在两间言语文字亦不内不外不在两间是故无离言语文字说解脱相也知此则言默一如知不知一体有思有虑亦可以知道有处有服亦可以安道有从有道亦可以得道何以故思虑尽空处服无所从亦无从道实非道故耳】
　　天地有大美而不言四时有明法而不议万物有成理而不说圣人者原天地之美而达万物之理是故至人无为大圣不作观于天地之谓也今彼神明至精与彼百化物已死生方圆莫知其根也扁然而万物自古以固存六合为巨未离其内秋毫为小待之成体天下莫不沈浮终身不故阴阳四时运行各得其序惛然若亡而存油然不形而神万物畜而不知此之谓本根可以观于天矣【今彼刘得一本作合彼】
　　郭注【无为者任其自为不作者唯因任也观于天地者观其形容象其物宜与天地不异也与彼百化者百化自化而神明不夺也死者已自死生者已自生圆者已自圆方者已自方未有为其根者故莫知也自古以固存言不待为之而后存也六合未离其内者计六合在无极之中则陋矣秋毫待之成体者秋毫虽小非无亦无以容其质也不故日新也运行各得其序不待为之也昭然若存则亡矣故惛然洁然有形则不神矣故油然畜之而不得其本性之根故不知其所以畜也可以观于天者与天同观也】
　　吕注【天地无为而无不备者有大美也四时变通始终不惑有明法也万物虽多而道无不在有成理也美则充乎其中法则可效理者无所往而不通皆归乎道而已圣人原美达理知其不为而自然者观于天地而已矣今神明至精与彼百化则以物观之物已死生方圆矣何自而知其根哉虽然扁然而万物物莫非彼也自古以固存彼未尝去也阴阳四时各得其序非彼而谁为哉若亡而存不形而神则不可求之于有无之间也万物以是相蕴而不知其然此之谓本根】
　　管见【圣人体天地而育万物岂直块然无为如木偶哉盖为而无为作而不作若天时之运行地利之发育不越乎自然而已合天地之神明至精与物百化荣枯形状昭昭可睹而莫知其为之者此所谓根也扁然而万物即物芸芸之义自古固存道不渝也故大弥六合细入秋毫与物同波而日新阴阳俱运而有序若亡而存怳忽有物也不形而神冥冥见晓也万物莫不生育于斯而不知此为本根所谓本根者亦岂他求哉反诸吾身得其所以生我者是已知其根而守之不离是谓归根归根曰静静曰复命命即天也故曰可以观于天矣】
　　啮缺问道乎被衣被衣曰若正汝形一汝视天和将至摄汝知一汝度神将来舍德将为汝美道将为汝居汝瞳焉如新生之犊而无求其故言未卒啮缺睡寐被衣大说行歌而去之曰形若槁骸心若死灰真其实知不以故自持媒媒晦晦无心而不可与谋彼何人哉【李云瞳未有知貌】
　　郭注【不以故自持与变俱也无心不可与谋独化者也】
　　吕注【正形则坐而鉴一视则无妄窥故邪气却而冲和归也摄知则归根一度则不淫神来舍则守形而不离也德美则充而同于初道归则止而集乎虚新生之犊则不知其所之言未卒而假寐则闻其言而隳也被衣行歌而去之说其安之易也形槁心灰则寂之至真其实知以其无知也不以故自持则其生之遗也后三句谓其所自出吾不知其谁也】
　　新【正汝形无劳尔形也一汝视不见可欲也无劳尔形则形全不见可欲则精复形全精复则与天为一矣故曰天和将至摄汝知无思无为也一汝度不益不损也无思无为则反朴不益不损则全纯反朴全纯则其神不亏矣故曰神将来舍德将为汝美者游于自得之场也道将为汝居者处于至虚之域也瞳焉如新生之犊而无求其故者复归于初也此皆入道之要故啮缺遽悟而心得之也】
　　方思善【无求其故与不以故自持二故字同对新字言与化俱化日新又新今昔相推便为陈迹安可求而持之邪】
　　舜问乎丞曰道可得而有乎曰汝身非汝有也汝何得有夫道舜曰吾身非吾有也孰有之哉曰是天地之委形也生非汝有是天地之委和也性命非汝有是天地之委顺也孙子非汝有是天地之委蜕也故行不知所往处不知所持食不知所味天地之强阳气也又胡可得而有邪【丞碧虚音义云古帝王有四辅左辅右弼前疑后丞则丞者官名也】
　　郭注【夫身者非汝所能有也块然而自有耳身非汝有而况无哉若身是汝有者则美恶死生当制之由汝今气聚而生汝不能禁也气散而死汝不能止也明其委结而自成耳非汝有也至于子孙亦气自委结而蝉蜕也行处饮食皆在自尔中来故不知也强阳犹运动耳明斯道者庶可以遗身而忘生也】
　　吕注【天下之物得擅者莫若汝身而天地之委形汝不得有而亲身之所有者莫若乎生而天地之委和汝不得持其成生之所本莫若乎性命而天地之委顺汝不能违其正观汝之身知本无知则行安知所往处安知所持食安知所味是皆天地强阳之气所为则所谓道者汝安得而有之哉】
　　江遹【道之与我异名同实即道即我无有差殊如可得而有亦可得而无矣道不离我安得复有夫道道可得而有是道与我为二也舜问乎丞盖将以道擅而有之于身也吾之一身天地强阳气之积尔倐聚倏散曾非我有安可以有道哉究观此身天命而为性有性斯有生有生斯有身性命出于天地之委顺生出于天地之委和身出于天地之委形至于孙子抑又远矣是天地之委脱耳故或行或处或味常因于彼而我曾不知夫欲知其形顾若影则知之矣身之于我犹影之于形也彼强阳则我与之强阳强阳者又胡可得而有邪老子曰吾有大患为吾有身盖将反于无生无身之光而同乎道也舜古之大圣人也而问于丞者盖舜不得已而临莅天下尧之后明德所自而始既已离于道矣故其托言如此丞即以道佐人主者】
　　孔子问于老聃曰今日晏间敢问至道老聃曰汝齐戒疏瀹而心澡雪而精神掊击而知夫道窅然难言哉将为汝言其崖略夫昭昭生于冥冥有伦生于无形精神生于道形本生于精而万物以形相生故九窍者胎生八窍者卵生其来无迹其往无崖无门无房四达之皇皇也邀于此者四枝强思虑恂达耳目聪明其用心不劳其应物无方天不得不高地不得不广日月不得不行万物不得不昌此其道与且夫博之不必知辩之不必慧圣人以防之矣若夫益之而不加益损之而不加损者圣人之所保也渊渊乎其若海魏【危】魏乎其终则复始也运量万物而不匮则君子之道彼其外与万物皆往资焉而不匮此其道与中国有人焉非阴非阳处于天地之间直且为人将反于宗自本观之生者喑【防】醷【意】物也虽有寿夭相去几何须臾之说也奚足以为尧桀之是非果蓏【力果反】有理人伦虽难所以相齿圣人遭之而不违过之而不守调而应之德也偶而应之道也帝之所兴王之所起也人生天地之间若白驹之过郄忽然而已注然勃然莫不出焉油然漻然莫不入焉已化而生又化而死生物哀之人悲之解其天弢隳【堕】其天帙【秩】纷乎宛乎魂魄将往乃身从之乃大归乎不形之形形之不形是人之所同知也非将至之所务也此众人之所同论也彼至则不论论则不至明见无值辩不若默道不可闻闻不若塞此之谓大得【木实曰果草实曰蓏弢弓囊也帙衣囊也】
　　郭注【曰冥冥曰无形曰道皆明其独生而无所资借形本生于精者由精以至粗也万物虽以形相生亦皆自然耳故胎卵不能易种而生明神气之不可为也夫率自然之性游无迹之涂者放形骸于天地之间寄精神于八方之表是以无门无房四达皇皇逍遥六合与化偕行也人生而遇此道则天性全而精神定天地万物皆不得不然而自然耳非道能使然也是以圣人防弃知慧付之自然使各保其正分而已无用知慧为也若海者容恣无量也终则复始者与化俱也用物而不役已故不匮此明道之赡物在于不赡不赡而物自得故曰此其道与言至道之无功无功乃足称道也非阴非阳无所偏名直且为人者敖然自放所遇而安了无功名也反于宗者不逐末也喑醷物者直聚气也死生犹未足殊况寿夭之间哉果蓏有理言物无不理但当顺之人伦有知慧之变故难也然其知慧自相齿耳但当从而任之遭而不违顺所遇也过而不守宜过而过也调偶和合之谓也帝王之所兴起如斯而已隙驹忽然乃不足惜出入者变化之谓耳言天下未有不变也已化而生又化而死俱是化也生物哀之死物不哀矣人悲之死不悲矣解弢堕言独脱也纷宛者变化氤氲也大归者无为用心于其间也不形形乃成若形之则败其形矣务则不至俛然不觉乃至也明见无值暗至乃值默而塞之则无所奔逐故大得也】
　　吕注【精神于道犹为昭昭至道之极则冥冥物成生理则有伦其精甚真则无形也而万物以形相生来往无迹四达皇皇也入而邀于此则休乎万物之奥体强思达其用无方天地万物之生成莫非是也夫博非知而辩非慧圣人已防之益非益而损非损圣人之所保也渊乎魏魏莫知其纪有运有量非道之内万物之所资非资于外也由是而求道得其所在矣非阴非阳唯道是从直且为人与人同耳反宗与天同也喑醷言非所美寿夭等观尧桀奚足分哉果蓏有理万物所同人伦相齿大道之序不违不守不去不取之谓调而应之德之所以曲成偶而应之道亦不考不鸣也帝王之所兴起不过由此道耳人生如驹过隙莫可留止物哀人悲不明其未尝生未尝死故也解弢则弛张莫拘堕帙则卷舒无碍魂魄往而身从之言不岀乎大冶不形之形形之不形众人之所同知非务其所将至也至则体之不至则论之而已明见于道则无值故辩不若默真闻于道则无闻故闻不若塞言者无言听者无闻此之谓大得也】
　　循本【言人不必博之辩之圣人已有一定之说矣圣人之说不可损益也渊乎其若海魏魏乎其终则复始所以赞圣人之道运量万物不匮则君子之道耳以其犹有心于外也彼其外所与万物皆往资焉而不匮此其道也与言不足为道也中国有人超出阴阳之外其处于天地之间聊且为人耳将反于其宗宗者太虚也自太虚观之人之生者如喑醷之物耳礼记注醷梅浆也喑久酝之也浆虽久喑能得几时故凡人所辩博者皆须臾之说也果蓏虽微物而枝条花实亦有伦理君臣父子夫妇朋友之伦虽若烦难亦所以相齿序圣人处人伦之间遇之而不违未尝废之过之而不守未尝留恋焉与之调和而应之所以为德与之并偶而应之所以为道帝王兴起皆不外是也纷乱宛转形容解弢堕帙之貌不形之形无而生也形之不形化而无也值遇也大道之要明见者不能值之故辩不如默】
　　补注【物以两相值道一而已见道明则入于一矣故无值】
