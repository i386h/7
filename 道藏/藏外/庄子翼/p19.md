<!-- { "loadSidebar": true } -->
　　吕注【相与于无相与相为于无相为归根复命之处也登天则遂于大明之上游雾则入于杳冥之门故挠挑无穷无所终穷彼以反真为乐则临尸而歌乃其宜也先王制礼使人平好恶而复人道之正则以反真为乐者岂非礼意哉游方之外则与天为徒故以死为乐而不足哀游方之内则与人为徒故以死为哀而无敢乐若三人者与之为徒而乐其死则倍死忘生者众矣无三人者则绸缪于死生之间而不能解亦至人之所哀也内外之志不同此所以不相及孔子使子贡往吊欲其知礼意不出乎性命之情而天下之妙理有不在礼法之间也游乎天地之一气则非阴非阳以生为附赘县疣则以生为丧而侈之以死为决疣溃痈则以死为反而乐之也假于异物托于同体则非以为实肝胆耳目忘而遗之则反复终始不知端倪又安能为世俗之礼哉孔子以为已则游方之内而盛称方外之高子贡疑其虽游方内而所依或不在此盖所游者迹所依者心也天之戮民言天刑之不可解若孔子则体性抱神以游世俗安有所依足以累其心哉是以游方内而不必出安天刑而不必解也又引鱼以喻人穿池而养给不必大水也无事而生定不必方外也相忘江湖则非特穿池而已相忘道术则非特无事而已畸人侔天所以外而不内也天之小人人之君子则谨于礼法而不知性命之情者是也】
　　颜回问仲尼曰孟孙才其母死哭泣无涕中心不戚居丧不哀无是三者以善丧盖鲁国固有无其实而得其名者乎回一怪之仲尼曰夫孟孙氏尽之矣进于知矣唯简之而不得夫已有所简矣孟孙氏不知所以生不知所以死不知就先不知就后若化为物以待其所不知之化已乎且方将化恶知不化哉方将不化恶知己化哉吾特与汝其梦未始觉者邪且彼有骇形而无损心有旦宅而无情死孟孙氏特觉人哭亦哭是自其所以乃且也相与吾之耳矣庸讵知吾所谓吾之乎且汝梦为鸟而厉乎天梦为鱼而没于渊不识今之言者其觉者乎其梦者乎造适不及笑献笑不及排安排而去化乃入于寥天一【旦韵书一作神乃且郭解作宜字崔本乃作恶子晋人所见犹古本校世本或可据】
　　郭注【鲁国观其礼颜回察其心尽死生之理应内外之宜者动而以天行非知之匹也故曰进于知简择死生而不得其异若春秋冬夏四时行耳已简而不得故无不安无不安故不以死生概意而付之自化也死生宛转与化为一犹乃忘其所知于当今岂待所未知而预忧哉已化而生焉知未生之时方化而死焉知己死之后故无所避就而与化俱生也夫死生犹觉梦耳今梦自以为觉则无以明觉之非梦也苟无以明觉之非梦则亦无以明生之非死矣死生觉梦未知所在当其所遇无不自得何为在此而忧彼哉有骇形无损心者以变化为形之骇动耳故不以死生损累其心也有旦宅无情死者以形骸之变为旦宅之日新耳其情不以为死也夫常觉者无往而有逆故人哭亦哭自是其所宜也死生变化吾皆吾之既皆自吾吾何失哉未始失吾吾何忧哉无逆故人哭亦哭无忧故哭而不哀靡所不吾也故同外内弥贯古今与化日新岂知吾之所在也梦为鸟梦为鱼言无往而不自得也觉梦之化无往而不可则死生之变亦无时而足惜也所造皆适则忘适矣故不及笑排者推移之谓礼哭必哀献笑必乐哀乐存怀则不能与适推移矣今孟孙常适故哭而不哀与化俱往也安于推移而与化俱去故乃入于寂寥而与天为一也自此以上至于子祀其致一也所执之丧异故歌哭不同】
　　吕注【夫唯知其未始有物则不见有内外死生之异奚必游方之外以死为乐至于临尸而歌耶是以居丧哭泣与人同而不为哀戚所累则与人异故寓之孟孙氏以明至至者不离乎世俗之同生犹是死犹是哭泣犹是虽欲简之而不得彼三子者虽不知死生存亡之所在而以生为丧以死为反则未为不知所以生所以死也以反真为乐为人所叹则未为不就先不就后也孟孙氏不知所以生所以死则生无所丧死无所反也不就先不就后则死无足乐生无足叹也非特如是而若化为物者困待其所不知之化而彼亦不知也盖方将化恶知不化方将不化恶知已化则吾今与汝其梦未始觉者耶彼有人之形故有骇形而心不动故无损心死生犹夜旦故有旦宅无人之情故无情死此孟孙氏所以特觉也夫唯知此故人哭亦哭无涕不哀是自其所以乃而不足怪也且汝方梦为鸟为鱼亦不知其梦则今之所言为觉为梦殊未可知以明孟孙氏则忘吾而特觉者也适所以适而造之非自适也故不及笑笑所以排笑而献之非乐笑也故不及排排者排遣忧愁而去之则孟孙之忘死生亦不可造而献也安排则非有为而排之去化则知其不可御而顺之寥则不碍天则不人一则不二道尽于此矣】
　　循本【进于知言胜于知丧礼者也简损也学道者唯欲损其情而不能得孟孙氏已有所损矣上化为物指已化之人下化已指未化之人所不知之化已者所不自知其化到已身者也言若以为先死者化而为物以等待所不知后化之已乎则彼死者方将化安知不化者哉未死之已方将不化又安知已化者哉乃尔汝之称与下吾宇相对父母是吾亲傍人则可呼之为尔汝孟孙但觉傍人哭亦哭是哭不由中而由其所相尔汝者言视其亲如傍人之亲也因此乃字遂生下吾字设为孔子云且吾与颜回不如孟孙之视其亲犹傍人相与吾之矣又安知吾所谓吾之者果然乎因即梦觉以明之只寻常梦为鱼鸟未足异梦为鸟而直戾天梦为鱼而直潜渊分明吾身是鱼鸟矣今却在此言语知得见今是觉耶莫犹是梦耶如此看来吾所谓吾之者正不可知也前言吾特与汝未始觉此言觉亦恐是梦又深一步造诣也适适意也喜者必笑忽诣适意之境者中有真乐不及待笑而后适献笑者忽自献其笑也排布置也自献其笑者出于不觉不及布置使之笑以喻自然天真不待拘守礼法也安排而去化缀上排字人生富贵贫贱各有定分如造物布置然但当安之而已死去则化无复更有寥者旷远之意一者太极未判之初入于寥天一者复归其初也】
　　意而子见许由许由曰尧何以资汝意而子曰尧谓我汝必躬服仁义而明言是非许由曰而奚来为轵【咫】夫尧既已黥汝以仁义而劓汝以是非矣汝将何以游夫遥荡恣睢转徙之涂乎意而子曰虽然吾愿游于其藩许由曰不然夫盲者无以与乎眉目颜色之好瞽者无以与乎青黄黼黻之观意而子曰夫无庄之失其美据梁之失其力黄帝之亡其知皆在炉锤之间耳庸讵知夫造物者之不息我黥而补我劓使我乘成以随先生邪许由曰噫未可知也我为汝言其大略吾师乎吾师乎【赍】万物而不为义泽及万世而不为仁长于上古而不为老覆载天地刻雕众形而不为巧此所游已【毁道德以为仁义似黥破同以为是非似劓恣睢自得貌藩崖也域也无瞳子曰肓有瞳子曰瞽碎也】郭注【资者给济之谓黥以仁义劓以是非言其以形教自亏残而不能复游夫自得之场无系之涂也游其藩言不敢求渉中道也且愿游其藩傍而已天下之物未必皆自成也自然之理亦有须冶煅而为器者故无庄据梁黄帝皆闻道而后亡其所务也此皆寄言以遣云为之累夫率性直往者自然也往而伤性性伤而能改者亦自然也庸讵知我之自然当不息黥补劓而乘可成之道以随夫子邪而欲弃而勿告恐非造物之至也泽万物皆自尔耳亦无爱为于其间也安所寄其仁义不为老日新也不为巧自然也此所游已言游于不为而师于无师也】
　　吕注【道之大通遥荡恣睢转徙之涂是也无庄自美而累于美据梁恃力而累于力黄帝尝斋心服形以复乎无知则其始不能无用知也炉所以镕铸锤所以煅炼言三人之亡其累非天性无之亦在于镕铸煅链之间则安知造物者之不息黥补劓使我乘其成心以随先生之无为邪夫泽万物长于上古刻雕众形此吾之所游而以为师者也子欲息黥而补劓亦以是为师而已】
　　颜回曰回益矣仲尼曰何谓也曰回忘仁义矣曰可矣犹未也他日复见曰回益矣曰何谓也曰回忘礼乐矣曰可矣犹未也他日复见曰回益矣曰何谓也曰回坐忘矣仲尼蹴然曰何谓坐忘颜回曰堕【隳】枝体黜聪明离形去知同于大通此谓坐忘仲尼曰同则无好也化则无常也而果其贤乎丘也请从而后也
　　郭注【回益矣以损之为益也仁者兼爱之迹义者成物之功爱之非仁仁迹行焉成之非义义功见焉存夫仁义不足以知爱利之由无心故忘之可也但忘功迹犹未达礼者形体之用乐者乐生之具忘其具未若忘其所以具也夫坐忘者奚所不忘哉既忘其迹又忘其所以迹者内不觉其一身外不知有天地然后旷然与变化为体而无不通也无物不同则未尝不适未尝不适何好何恶哉同于化者唯化所适故无常也】详道【枝海以为百川则见川不见海合百川以归海则见海不见川道海也仁义礼乐百川也回得道而忘仁义礼乐是睹海而忘百川然犹未忘道也至于离形而忘物去知而忘心宴然无所系累则道果何在哉与我兼忘而已此回之所以贤也义近礼仁近乐故忘义而后忘礼忘仁而后忘乐盖回之忘有所不忘而其益有所谓损不忘其所忘以归于诚忘损之又损之以至于无损非造坐忘之妙何足以与此】
　　吕注【人之为人也久矣其悟道虽在一言之顷而复于无物非一日之积也回闻心斋而未始有回则悟道于一言其于仁义礼乐以至于坐忘则非一日之积也同则物视其所一故无好化则未始有极也以无常同于大通则同于化而已矣】
　　子舆与子桑友而霖雨十日子舆曰子桑殆病矣裹饭而往食之至子桑之门则若歌若哭鼓琴曰父邪母邪天乎人乎有不任其声而趋【促】举其诗焉子舆入曰子之歌诗何故若是曰吾思夫使我至此极者而弗得也父母岂欲吾贫哉天无私覆地无私载天地岂私贫我哉求其为之者而不得也然而至此极者命也夫郭注【此二人相为于无相为者也今裹饭而往食者亦任之天理而自尔非相为而后往也何故若是者嫌其有情所以趋出远理也命也夫言物皆自然无为之者也】
　　吕注【庄子论大宗而卒之以孟孙才颜回以为如孔子体性抱神以游世俗而后为至也然恐学者以子桑之徒为不及孟孙氏子舆之徒为不及子桑于是复合而论之其言则皆至于命而安之之辞诸子之迹虽不同以道为大宗师而至于命则一也】
