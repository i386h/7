<!-- { "loadSidebar": true } -->
　　孔子之楚舍于蚁丘之浆其邻有夫妻臣妾登极者子路曰是稯稯【总】何为者邪仲尼曰是圣人仆也是自埋于民自藏于畔其声销其志无穷其口虽言其心未尝言方且与世违而心不屑与之俱是陆沈者也是其市南宜僚邪子路请往召之孔子曰已矣彼知丘之着于已也知丘之适楚也以丘为必使楚王之召已也彼且以丘为佞人也夫若然者其于佞人也羞闻其言而况亲见其身乎而何以为存子路往视之其室虚矣【蚁丘山名浆卖浆家也极屋栋也稯稯纷纷也圣人仆圣人之徒也陆沈当显而如无水而沈也】
　　郭注【埋于民与民同也藏于畔进不荣华退不枯槁也其声销损其名也其志无穷规长生也所言者皆世言而心与世异人中者譬无水而沈也着明也何以为存谓不如舍之以从其志其室虚果逃去也】吕注【见孔子来而登极者示不与之接将徙而之高也圣人仆圣德而仆者埋于民则不为可见之行藏于畔则不居中正之德声销志无穷退藏于密而游方之外口虽言而未尝言欲无言而不能无言与世违而不屑与俱将欲遁世而去也以圣德游人间而人莫知犹处陆而沈者以孔子之迹言之栖栖然以天下为事则似佞也然而人皆为宜僚则横目之民谁与救圣人之道将坠地而不也昔微生亩尝以孔子为佞孔子答以非敢今于宜僚则自谓为佞人以明所贵者在此而栖栖者非得已也】
　　长梧封人问子牢曰君为政焉勿卤莽治民焉勿灭裂昔予为禾耕而卤莽之则其实亦卤莽而报予芸而灭裂之其实亦灭裂而报予予来年变齐【去声】深其耕而熟耰之其禾繁以滋予终年厌飱庄子闻之曰今人之治其形理其心多有似封人之所谓遁其天离其性灭其情亡其神以众为故卤莽其性者欲恶之孽为性萑【丸】苇蒹葭始萌以扶吾形寻擢吾性并溃漏发不择所出漂疽疥痈内热溲膏是也【齐与分剂同耕法也苇葭芦也并溃漏发谓精气散泄上溃下漏不择所出也】
　　郭注【卤莽灭裂轻脱末略不尽其分也变齐功尽其分无所不至也夫遁离灭亡以众为之所致也若各致其极则何患萑苇害禾稷欲恶伤正性形扶疎则神气伤以欲恶引性不止于当并溃以下此卤莽之报也故治性者安可以不齐其至分】
　　吕注【为道日损以至无为是所以治形理心者也而乃遁天离性灭神亡情以众为而不知止则卤莽之甚矣其安易持其未兆易谋内之欲恶为萑苇外之兼葭扶吾形寻擢吾性天理灭矣于是时而欲治之可得乎并溃漏发已下皆欲恶为孽夺其真之所为也】
　　杨用修【耕之不善曰卤莽芸之不善曰灭裂卤刚卤之地也耕刚卤之地必加功吕览耕道篇所谓强土而弱之也莽草莽之地诗所谓载芟载柞乃善耕也不治其刚卤不芟其草莽是曰卤莽之耕芸以去草古有鸟芸之说如鸟俯而啄食乃善芸也吕览善芸者长其兄而去其弟兄嘉禾也弟荼蓼也不善芸者长其弟而去其兄是灭也裂者并其土而抇之又云欲恶始萌之时谓可以扶吾形随即擢乱吾性始字与寻字相呼唤俗读蒹葭始萌为句者误】
　　柏矩学于老聃曰请之天下游老聃曰已矣天下犹是也又请之老聃曰汝将何始曰始于齐至齐见辜人焉推而强之解朝服而幕之号天而哭之曰子乎子乎天下有大菑子独先离之曰莫为盗莫为杀人荣辱立然后睹所病货财聚然后睹所争今立人之所病聚人之所争穷困人之身使无休时欲无至此得乎古之君人者以得为在民以失为在巳以正为在民以枉为在已故一形有失其形者退而自责今则不然匿为物而愚不识大为难而罪不敢重为任而罚不胜远其途而诛不至民知力竭则以伪之日出多伪士民安取不伪夫力不足则伪知不足则欺财不足则盗盗窃之行于谁责而可乎【辜罪也幕覆也离着也一形褚氏云当是一物写之误】
　　郭注【杀人大菑谓自此以下事大菑既有则虽戒以莫为其可得乎各自得则无荣辱得失纷纭故荣辱立荣辱立则夸其所谓辱而跂其所谓荣矣奔驰乎夸跂之间非病而何若以知足为富将何争乎上有所好则下不能安其本分君莫之失则民自得君莫之枉则民自正夫物之形性何为而失哉皆由人君挠之以至斯患耳故自责也反其性匿也用其性显也故为物所显则皆识为物所易则皆敢轻其所任则皆胜适其足力则皆至民知力竭则以伪之将以避诛罚也主日兴伪士于何许得其真乎谁责言当责上也】吕注【矩盖尝有位者解朝服而幕之致其哀矜之意明至此者已固尝有罪焉故不嫌于讪在上者不能荣辱则民睹所病不能轻货财则民睹所争今立人所病而使之病聚人所争而使之争欲其不为盗杀不抵于死岂可得也汤武以万方有罪在予一人以得为在民失为在已也伊尹以一夫不获曰时予之辜一形有失其形退而自责也今则愚不识罪不敢罚不胜诛不至异乎先王之宥不识量人力而矜不能者矣民知力竭不得不以伪之上出多伪而欲下不伪不可得也】
　　蘧伯玉行年六十而六十化未尝不始于是之而卒诎之以非也未知今之所谓是之非五十九非也万物有乎生而莫见其根有乎出而莫见其门人皆尊其知之所知而莫知恃其知之所不知而后知可不谓大疑乎已乎已乎且无所逃此则所谓然与然乎
　　郭注【化谓顺世而不系于彼我顺物而畅物情之变然也物情之变未始有极无根无门忽尔自然故莫见唯无其生无其出者为能睹其门而测其根也我所不知物有知之者矣故用物之知则无所不知独任我知知其寡矣今不恃物以知而自尊其知则物不告我非大疑而何不能用彼则寄身无地自谓然者天下未之然也】
　　吕注【伯玉行年六十而六十化未尝不始是而卒诎之以非与孔子同然知或未止乎其所不知则所谓是者固未定又安知今之所是非五十九年非也夫物生而莫见其根出而莫见其门则知之所不知者乃万物之所由生出也而人皆尊其知之所知至其知之所不知则常恐其虚而莫之恃毎至望崖而反其为疑也岂不大哉已乎已乎且无所逃言若此者终不可与有至而其身之不能容也虽今所言为然未知其果然耶使人言以契之】
　　管见【人阅人而成世事更事而成化若蚊虻野马之过前不知其几而吾之真常固未尝变也人而知此死生不足以动其心矣物之生死出入有根有门信能知其所不知则万物之根门可睹矣其生死出入理之常然则亦何惑之有盖人生所知所能特其不知不能中万分之一耳圣人亦不能尽夫知能又岂能逃乎物化哉虽然吾今所言以为是者亦未知其信然否也】
　　仲尼问于太史大弢伯常骞狶韦曰夫卫灵公饮酒湛乐不听国家之政田猎毕弋不应诸侯之际其所以为灵公者何邪大弢曰是因是也伯常骞曰夫灵公有妻三人同滥而浴史防奉御而进所搏币而扶翼其慢若彼之甚也见贤人若此其肃也是其所以为灵公也狶韦曰夫灵公也死卜葬于故墓不吉卜葬于沙丘而吉掘之数仞得石椁焉洗而视之有铭焉曰不冯【凭】其子灵公夺而里【一作埋】之夫灵公之为灵也久矣之二人何足以识之【滥浴器也史防史鱼也里居处也不冯其子言子孙不足托故使公得此处为冢也】郭注【灵无道之谥男女同浴此无礼也以防为贤而奉御之劳故搏币而扶翼之使不得终礼此所以为肃贤也币者奉御之物欲以肃贤补其私慢灵有二义亦可谓善故仲尼问焉子谓蒯瞆言不凭其子灵公将夺汝处也夫物皆先有其命故来事可知是以凡所为者不得不为凡所不为者不可得为而愚者以为为之在已不亦妄乎徒识已然之见事耳未知巳然之出于自然也】
　　吕注【大弢伯常骞则以人论之狶韦则以天论之以天论则虽名谥固非人之所能为也】
　　方思善【谥法乱而不损曰灵又德之精明曰灵言卫君所为如此谥之为灵何耶意未足以当其恶也奉御犹今言召对公使人扶翼之言有礼也同浴是一事奉御又是一事不必同时大意从人事而归天意去使然而宗自然特如此设喻耳里一作埋详铭语皆有韵子里韵正相叶古称窀穸为蒿里则作埋者恐非】少知问于大公调曰何谓丘里之言大公调曰丘里者合十姓百名而以为风俗也合异以为同散同以为异今指马之百体而不得马而马系于前者立其百体而谓之马也是故丘山积卑而为高江河合水而为大大人合并而为公是以自外入者有主而不执由中出者有正而不距四时殊气天不赐故岁成五官殊职君不私故国治文武大人不赐故德备万物殊理道不私故无名无名故无为无为而无不为时有终始世有变化祸福淳淳至有所拂者而有所宜自殉殊面有所正者有所差比于大泽百材皆度观乎大山木石同坛此之谓丘里之言少知曰然则谓之道足乎大公调曰不然今计物之数不止于万而期曰万物者以数之多者号而读之也是故天地者形之大者也阴阳者气之大者也道者为之公因其大以号而读之则可也已有之矣乃将得比哉则若以私辩譬犹狗马其不及远矣【周礼四井为邑四邑为丘五家为邻五邻为里赐与也拂戾也面向也谓心各不同是非殊致故有所正亦有所差也度居也虽别区异所而同以大泽为居虽木石异端而同以大山为坛此可以当丘里之言也】
　　郭注【大人无私于天下则天下之风一也自外入者大人之化由中出者民物之性性各得正故民无违心化必至公故主无所执所以能合丘里而并天下一万物而夷群异也殊气自有故能常有若本无之而由天赐则有时而废殊职自有其才故任之耳非私而与之文者自文武者自武非大人所赐也若由赐而能则有时而阙矣岂惟文武凡性皆然名止于实故无为实各自为故无不为时世有变无心者斯顺祸福淳淳流行反覆也于此为戾于彼或宜各是信其所是不能离也正于此者或差于彼比于大泽无弃材也观乎太山合异以为同也言于丘里则天下可知有数之物不止于万况无数之数谓道而足耶物得以通通物无私而强字之曰道所谓道可道也名已有矣故乃将无可得而比耶今名之辩无不及远矣故谓道犹未足也必在乎无名无言之域而后至焉虽有名故莫之比也】
　　吕注【合姓名为丘里异为同也散丘里为姓名同为异也非如一家之言异不能合同不能散也百体莫非马指之不得马立百体而谓之马譬大人不以其大全观之则所谓大者亦不可得比以丘山江河所以为大之至也故自物观之万物莫不备于我则自外入者有主于中而不执有万而无不容也自我观之泛乎其为万物逝则由中出者有正而不距周行而无不徧也天之于四时不因其固有而赐与之则功有所不备而岁不成矣君之于五官不付之众为而我有之则知有所不周而国不治矣文武殊才万物殊理其为不赐不私亦若是而已无私故无我无我则莫有名之者无名故无为无为则无不为矣时变无停祸福无常有拂有宜善或为妖也物情各狥殊面不一有正有差正或为奇也物理不齐如此道者所以公之道本强名则谓之道不可以为足也本无名而以名称之则已有矣乃将得与无名者比哉】
