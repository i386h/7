<!-- { "loadSidebar": true } -->
　　管见【凡治天下当无为而自化傥孜孜焉欲有以爱利之力有不及不免之以伪伪出而患害横生矣为人上者信能以百姓之心为心虽不行仁义而与之暗合不然则譬夫禽贪之人而假之矰弋网罗之器其害物也滋甚是以一人之防制欲以利天下犹于瞥见之顷求尽天下万物之情徒知尚贤之为利不知其为后世害也唯外乎贤者知之必超出一头地然后能识破也蚁鱼羊三语为舜有膻行而发立言甚奇当先蚁次羊后鱼不为膻之所化蚁弃知也不着膻行以动人羊弃意也如是则上下各安其分无慕圣尚贤之迹犹鱼不厌深而相于江湖岂非得计哉然后以目视目不于色以耳听耳不惑于声以心复心不役于知故其平如绳为天下法其应事变一循理之自然何忧乎天下之不自化而有心为治以治之耶】
　　通义【蚁至微羊至柔而未能无知无意真人取其微且柔者以自居而弃其知与意一如鱼之水而已】笔乘【以目视目不以我视也以耳听耳不以我听也以心复心不以我复也人惟有我则不能循物而失其平者多矣耳目心皆任之而一无所与列子所谓废心而用形者也有不如绳之平惟变之循者乎变言物之万变也心与耳目并言即释典以意与眼耳鼻舌身为六根同意其平也绳其变也循王元泽本作其平也水其直也绳其变也循】
　　古之真人以天待之不以人入天古之真人得之也生失之也死得之也死失之也生药也其实堇也桔梗也鸡【雍】也豕零也是时为帝者也何可胜言句践也以甲楯三千栖于防稽唯种也能知亡之所以存唯种也不知其身之所以愁故曰鸱目有所适鹤胫有所节解之也悲故曰风之过河也有损焉日之过河也有损焉请只风与日相与守河而河以为未始其撄也恃源而往者也故水之守土也审影之守人也审物之守物也审故目之于明也殆耳之于聪也殆心之于殉也殆凡能其于府也殆殆之成也不给改祸之长也兹萃其反也缘功其果也待久而人以为已宝不亦悲乎故有亡国戮民无已不知问是也【堇司马云乌头也鸡芡也豕零进学解所言豨苓也】郭注【居无事以待事事斯得以有事求无事事愈死生得失各随其所居耳于生为得于死或复为失故当所需则无贱非其时则无贵贵贱有时谁能常也各适一时之用不能靡所不可则有时而失有时而失故有时而悲矣解去也夫有形者自然相与为累唯外夫形者磨之而不磷犹风日过河实已损矣而不自觉所以不觉非不损也恃源往也无意则止于分所以为审有意则无涯故殆所以贵其无能而任其天然也萃聚也苟不能知则祸之长也多端矣反守其性则其功不作而成矣欲速则不果故曰其果也待久已宝谓有其知能也故亡戮之祸皆有其身之过不知问祸之所由由乎有心而修心以救祸也】
　　吕注【以天待之则无为而应感不以人入天虽为而未尝为真人不知有死生有时日得之也生失之也死万物不得无以生是也此为轻生者而言有时曰得之也死失之也生以生为丧以死为反是也此为恶死者而言如药之或甘或毒时为帝而不常其余臣佐而已以生为得死为失则轻生者之药也以生为丧死为反则恶死者之药也视彼病而投之其变何可胜言大夫种知亡越之可以存而不知身之所以愁犹鸱目能夜不能昼所适不可遗鹤胫能长不能短有节不可解解之也系于有形而不知其源也风日过河非不损而河以为未始撄恃源而不竭也通道者与物无不适亦有源而已水之于土虫穴蚁隙无不至影之于人坐起行止无不从则无情而守之审者耳之于听目之于视心之于思未尝须臾不在则物守物而审者其聪明心志非若水与影之无情故不能不殆凡能其于府也殆府五藏殆谓安其所不安不给改则祸滋萃夫唯述非一日故其反也缘功其果也待久上士所以损之又损者以殆之不可成也而世人以为巳宝不亦悲乎】循本【自鸱目以下连以五个故字申言其义鸱目夜则明昼则昏自有所适鹤胫长则宜短则不宜自有所节若以刀解之伤其生矣言但当因其自然也风日一节又说向亲切处来不是教人事物之来强排遣将去直是自家有个主本如水之有源头方能如此守土守人守物言此个道理元相厮守未尝相离如水之守土影之守人物之守物审定而不移也又以三殆字反前三审字心与耳目若徇外则不能审定而危殆矣又推广言之凡有所能皆为害举府则藏在其中矣殆之成不及可改而祸之长滋积言不好则甚速也欲其反殆为安转祸为福必须循循渐进之功其刚果自克者亦必待久而后能言好则甚难也而世之人玩溺耳目聪明心思之欲如宝然近而丧身大而亡国戮民其祸未巳盖不知问此未有晓之者耳】
　　新【水生于土而不离于土也影生于形而不离于形也物出造物而不离造物也故曰守之也审然而土无意于水而水所以亲也形无意于影而影所以生也造物者无意于物而物所以成也三者皆无意于相须也世俗岂能似之欤故目则必期于明也耳则必期于聪也心则必期于殉也故必期于明则是有意于明也必期于聪则是有意于聪也必期于殉则是有意于殉物也夫有意于聪明与殉则不免于危殆矣岂相须之道乎古之至人知多知为祸本也虽智而未尝不丧智故祸不能为之累世俗不能而矜其智祸之所以滋蔓也然祸之始生也伏于福以顺其功如大夫种始之能存越也故曰其反也缘功及其为累则固非朝夕之立至如大夫种终之不免亡躯也故曰其果也待久凡此智之招也世俗不知而反以智为身之珍也所谓蔽蒙之民乎】
　　故足之于地也践虽践恃其所不蹍而后善博也人之知也少虽少恃其所不知而后知天之所谓也知大一知大阴知大目知大均知大方知大信知大定至矣大一通之大阴解【蠏】之大目视之大均缘之大方体之大信稽之大定持之尽有天循有照冥有枢始有彼则其解之也似不解之者其知之也似不知之也不知而后知之其问之也不可以有崖而不可以无崖颉【絜】滑【猾】有实古今不代而不可以亏则可不谓有大防乎阖不亦问是巳奚惑然为以不惑解惑复于不惑是尚大不惑【颉滑向云错乱也扬搉汉书防古今注举也防引也举而引之陈其也】
　　郭注【天地遗万物然后蜩翼可得而知也况欲知天之所谓而可以不无其心哉大一道也大阴解之用其分内则万事无滞也用万物之自见亦大目也因其本性令各自得则大均也体之使各得其分则万方俱得所以为大方也命之所期无令越逸斯大信也真不挠则自定故持之以大定斯不持也物未有无自然者循之则明无所作也至理有极但当冥之则得其枢要也始有之者彼也故我述而不作解任彼则彼自解解之无功故似不解用彼之知故似不知我不知则彼知自用彼知自用则天下莫不皆知也不可有崖应物宜而无方也不可无崖各以其分也万物虽颉滑不同而物物各自有实也各自有故不可相代不可以亏宜各尽分也防而之有大限也若问其大防则物有至分故已任物之理可得而知奚为而惑若此也夫惑不可解故尚大不惑愚之至也圣人从而任之所以皇王殊迹随世为名也】
　　吕注【足所践者少恃其所不践而后善博所谓知无用而后可以言用人之知也少恃其所不知而后知天之所谓则大一大阴以至大定从可知矣为道者主之以大一则无所不通入窈冥之门至至阴之原则亦至于至阳之原矣物负阴而抱阳所以系而不能解不知有至阴之原故也目视有限不视以目则无不见缘其一未有能均和以是非任其两行缘以大均也无南无北无东无西体以大方也其精甚真其中有信稽以大信也泽焚不热河冱不寒雷破山风震海而不惊持以大定也尽有天则止乎知之所不知循有照则虽不知而无所不知冥有枢则彼是莫得其偶始有彼则所以应彼是者固无穷也其解似不解言本无系故不解而后解其知似不知以其本无知故不知而后知此至人所以游乎世俗之间若愚若拙也问以有崖无崖皆为有系崖谓自边徼而求之然亦不可求之于有无之间也颉不可系滑不可持若无物而有实也往古来今若不相代而不可亏也能以是问之可不谓大防乎扬谓发其幽防谓核其实彼不问是则我不能以是告之唯能见其未始有物则不惑以是解其有物之惑而犹存未始有物者亦惑而已唯解之而复于不惑庶几大不惑也】
　　循本【足之所践无几而要所不践者方可行立知之所知无几而要所不知者方为大知大一大阴大目大均大方大信皆是不拘于小处吾以为尽于此矣而又有不尽之天吾以为自循其所当行而已而又有照临之者吾以为杳冥矣而又有执其枢者吾以为自此始矣而又有彼焉则彼又自为始因上文大阴解之言如此究竞则解之也似不曾解之知之也似不曾知之然惟不知而后知之耳上言不知问是也故卒提出问字结之若问此道本无崖际而实亦未尝无崖际说着来只似前所言颉滑坚白之辩而此却有其实凡物皆有更代而此无更代不可亏损防者举也防者反覆手也当众举扬对答以手反覆指陈之也言此道说来似差异却又真实岂不是个大举扬话柄人何不问此而自迷惑为有能以巳之不迷解人之迷使之亦复于不迷则庶几都不迷矣虽无问者犹冀有能开悟之神仙中人用心往往如此】
　　管见总论【武侯虽强悍难入而无说之有道首言良骏以启其心兼明君之于臣下可不具眼乎遂能始忤终合盖人之良心善性无蔑尽之理犹去国者见似人而喜也及其再见然后纳忠逆耳以警其失好和而恶奸尽修身之要修诚应天地尽为国之道何在乎为义以宜民偃兵而求治哉黄帝见大隗而七圣皆迷喻人之六识既昏则心君不能独朗明君欲见大道当绝圣弃知求诸守心之神而去其为吾害者则大隗不求而自至矣唯其后世诸士趋向之不同潜形性而之万物无复望其归根则与道日远矣若儒墨杨秉惠者各执一偏自以为道尽于是然其言论机锋所触亦有赖以发明道妙者犹郢人听斫足以成匠石之功也又喻有隰朋之才然后足以致管仲之举徂以傲人而速毙人以锄色而致称此所以警世俗之骄慢也又岂若灰心槁形者之累日远弄丸秉羽者难可解乎九方歅知捆祥而不言其刖许由畏尧仁欲逃而去之此皆睹微而知彰好贤而获利者也堇梗零时为帝以喻人之移是风日河水之相撄以喻化之移人物之守物固审矣终不免于移移则殆矣唯知足恃不践心恃不知者则尽已天以烛物之天已不惑而解天下之惑矣】
　　则阳第二十五
　　则阳游于楚夷节言之于王王未之见夷节归彭阳见王果曰夫子何不谭我于王王果曰我不若公阅休彭阳曰公阅休奚为者邪曰冬则擉【测角切】鳖于江夏则休乎山樊有过而问者曰此予宅也夫夷节已不能而况我乎吾又不若夷节夫夷节之为人也无德而有知不自许以之神其交固颠冥乎富贵之地非相助以德相助消也夫冻者假衣于春暍者反冬乎冷风夫楚王之为人也形尊而严其于罪也无赦如虎非夫佞人正德其孰能挠焉故圣人其穷也使家人忘其贫其达也使王公忘爵禄而化卑其于物也与之为娱矣其于人也乐物之通而保已焉故或不言而饮人以和与人并立而使人化父子之宜彼其【记】乎归居而一间其所施其于人心者若是其远也故曰待公阅休【鲁人彭阳字则阳夷节楚人王果楚大夫公阅休者也】
