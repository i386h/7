<!-- { "loadSidebar": true } -->
　　郭注【天地均养不以为君而恣之无极若苦民以养其耳目鼻口是违天地之平也神者不自许物与之耳与物共者和也私自许者奸也爱民之迹为民所尚尚之为爱爱已伪矣为义则名彰名彰则竞兴竞兴则丧其真矣父子君臣懐情相欺欲偃兵可得乎从无为为之乃成耳美成于前则伪生于后故成美者乃恶器也君为仁义民将以伪之未肯为真也仁义有形故伪形必作成则显也故有伐变谓失其常然鹤列陈兵也丽谯高楼也步兵曰徒但不当为义爱民耳亦无为盛兵走马得中有逆则失矣无以巧胜人谓守其朴而朴各有所能则平也无以谋胜人谓率其真知而知各有所长则均也无以战胜人谓以道应物物服而无胜名也不知以何为善则虽克非已胜若未能已则莫若修己之诚便甲兵无所陈而非偃也】
　　吕注【以知治国国之贼不以知治国国之福则爱民固害民之始偃兵者固造兵之本以知而不以道故也天下皆知美之为美斯恶已则成美固恶器也器则已远乎道虽有爱民之仁偃兵之义亦伪而已爱民之形成固有伐则害民之始偃兵之形变固外战则造兵之本惟无形则无所造矣鹤列于丽谯则佳而观之徒骥于锱坛则玩而觌之非不得已而用之也凡得而不顺天理则是藏逆于其间以巧谋胜人则恃知而不以道以战胜人则以兵强而不以德杀人兼地以养吾私与吾神私则自诗神者则恶而病之谓之善战而胜人不知孰善而胜恶乎在君若不得已而欲为之修诚以应天地之情而物无不应奚患民死不脱哉】口义【宾与摈同弃也养生也天地生物本同无高下贵贱之别和谓同物奸自私也我神本与万物为一情欲自私以昏之是所恶也君病此而不自知我故劳君也有意爱民乃害之有意偃兵乃造之以有为之心为有迹之事曰形造形成定也心执定而不化则伤其内为外物所变乱曰外战鹤列兵阵名丽谯楼名锱坛祭祀之地盖谓人心若与物斗则一室之内皆若兵骑陈列于前无非争夺之境也人情以得为顺失为逆无得则无失故曰无藏逆于得巧谓机心智谋自机巧出战争又自知谋出以此求胜以快耳目之私是若胜矣然而胸中为物所战挠外惟胜而神者劳矣故曰胜之恶乎在但修吾本然之诚以应天地自然之实与物无所迕不争而战胜则民死已脱矣何偃兵之求哉】
　　黄帝将见大隗乎具茨之山方明为御昌防骖乘张若謵朋前马昆阍滑稽后车至于襄城之野七圣皆迷无所问途适遇牧马童子问涂焉曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存请问为天下小童曰夫为天下者亦若此而已矣又奚事焉予少而自游于六合之内予适有瞀【茂】病有长者教予曰若乘日之车而游于襄城之野今予病少痊予又且复游于六合之外夫为天下亦若此而已予又奚事焉黄帝曰夫为天下者则诚非吾子之事虽然请问为天下小童辞黄帝又问小童曰夫为天下者亦奚以异乎牧马者哉亦去其害马者而已矣黄帝再拜稽首称天师而退
　　郭注【圣者名也名生而物迷矣虽欲之乎大隗其可得乎为天下者若此言各自若则无事矣无事乃可以为天下也乘日之车出作入息也为天下莫过自放任自放任矣物亦奚撄焉故我无为而民自化也夫事由民作令民自得必有道也马以过分为害师夫天然而去其过分则大隗至矣】
　　吕注【欲见大隗而七圣与偕所以皆迷亦犹七窍凿而浑沌死夫欲见大道而圣知不绝宜其至于上达迷而不悟也人心具神神则无方而游不出乎六合之内非有瞀病不若是欲已之则莫若以明而上达乘日车而游襄城是也虽然少痊而已以其犹乘日之车也弗乘而游乎六合之外其犹有患乎为天下者犹养心去其为害者而已】
　　碧虚【童子以牧马喻治国有旨哉马之真性龁草饮水自足民之真性耕食织衣自足更无他事再问不答示以不言之教也今之牧马者不知鞭策之为害字民者昧乎法令之生奸乃谓马难调而民难治两失之矣】
　　知士无思虑之变则不乐辩士无谈说之序则不乐察士无凌谇【倅】之事则不乐皆囿于物者也招世之士兴朝【潮】中民之士荣官筋力之士矜难勇敢之士奋患兵革之士乐战枯槁之士宿名法律之士广治礼乐之士敬容仁义之士贵际农夫无草莱之事则不比商贾无市井之事则不比庶人有旦暮之业则劝百工有器械之巧则壮钱财不积则贪者忧权势不尤则夸者悲势物之徒乐变遭时有所用不能无为也此皆顺比于岁不物于易者也驰其形性潜之万物终身不反悲夫郭注【不能自得于内而乐物于外故各以所乐囿之则万物不召而自来非强之也兴朝荣官以下言士之不同若此故当之者不可易其方也能同则事同所以相比业得其志故劝事非其巧则情物得所嗜而乐权势生于事变凡此诸士用各有时时用则不能自已也苟不遭时虽欲自用其可得乎故贵贱无常士之所能各有其极若四时之不可易耳当其时物顺其伦次则各有用矣是以顺岁则时序易性则不物物而不物非毁而何不守一家之能而之夫万方以要时利故有匍匐而归者所以悲也】
　　吕注【人莫不有至乐之处得是而游之其为囿也大矣而诸士者独乐其性之所偏则囿于物而不能囿物者也自招世之士至势物之徒虽趋向不同而遭时有用不能无为则一以不知真君所在也夫时有所用而为之非性命也时有今昔犹岁有寒暑今一遭之遂守而不舍不能无为此皆顺比于岁寒而不知有暑暑而不知有寒以所遭为常而不物于易者也人莫不有真君存焉而乃驰其形性逐物而不知反此至人之所悲也】
　　循本【凌谇凌轹也谇问也毎事历过谇问之也招世以天下为己事如招揽之也兴朝立于朝也宿名留名也贵际以交际为重也比合也不比失业流散也劝者勉于力壮者勇于为】
　　通义【囿于物者二身居事外用智者也顺比于时者十又五身居事内用力者也不物于易不为物之能变者也物而能易则形虽物而能神矣前之诸艺情状皆如物之有方有所不为能变易之物也】庄子曰射者非前期而中谓之善射天下皆羿也可乎惠子曰可庄子曰天下非有公是也而各是其所是天下皆尧也可乎惠子曰可庄子曰然则儒墨杨秉四与夫子为五果孰是邪或者若鲁遽【渠】者邪其弟子曰我得夫子之道矣吾能冬爨鼎而夏造氷矣鲁遽曰是直以阳召阳以阴召阴非吾所谓道也吾示子乎吾道于是乎为之调瑟废一于堂废一于室鼓宫宫动鼓角角动音律同矣夫或改调一于五音无当也鼓之二十五皆动未始异于声而音之君已且若是者邪惠子曰今夫儒墨杨秉且方与我以辩相拂以辞相镇以声而未始吾非也则奚若矣庄子曰齐人蹢【直】子于宋者其命阍也不以完其求钘【刑】钟也以束缚其求唐子也而未始出域有遗矣夫楚人寄而蹢阍者夜半于无人之时而与舟人斗未始离【罹】于岑而足以造于怨也郭注【不期而误中非善射也若谓谬中为善射则天下皆谓之羿可乎言不可也若谓谬中者羿也则私自是者亦可谓尧矣庄子以此明妄中者非羿而自是者非尧若皆尧也则五子何为复相非乎犹鲁遽之自言鼔瑟俱亦以阳召阳而横自以为是或改调一五音随改无声则无以相动有声则非同不应今改此一而二十五皆改其以急缓为调也遽以此夸其弟子然亦以同应同耳未独能为其事也五子各私所见而是其所是无异于鲁遽之夸其弟子而未能相出也未始吾非者各自是也惠子便欲以此为至庄子遂举齐人蹢子于异国使阍者守之不保其全此齐人之不慈也然亦自以为是故为之而反以爱钟器为是束恐其破伤唐失也失亡其子而不能远索遗其气而亦未始自非也又引楚人寄而蹢阍者言俱寄止而不能自投于高地岑岸也夜半独上人船未离岸已共人斗齐楚二人所行若此而未尝自以为非今五子自是岂异斯哉】
　　吕注【天下皆羿固不可惠子知庄子言为已发故以为可言中则为羿不必前期是则为尧不必公是此所谓以反人为实以胜人为名者也虽然五子不皆是则皆尧之说不立矣不然则若鲁遽之调瑟不免以声律相召而已施自谓贤于四子而实无以异施以为我固无异于四子然与我以辩未始吾非则奚若言此者欲以成皆尧之说庄子以微言感动之父子之道天性也而齐人蹢子于宋其命阍也不以完以喻施轻其性命之情而不知爱其求钘钟以束其求唐子未始出域譬施于辞辩名声之外物则爱之而忍其伤至于受之天者则失之而不知求为可惜也楚人寄而蹢阍者譬施亡其真宅之归而于是非芒昧之际与人争胜不足以有济使与物不适而已非所谓知也】
　　循本【射者必前期志的而中谓之善射今非前期志的偶尔幸中便谓之善射是天下皆羿也可乎以喻天下非有公是而各是其所是以为天下皆尧也可乎杨杨朱也秉公孙龙也冬寒之时能不以火而爨夏热之时能以水而为氷二事虽奇然不过因冬至阳生以阳召阳而为火因夏至阴生以阴召阴而为氷未为奇也置一瑟于堂置一瑟于室鼔此瑟之宫声则彼瑟之宫声自动鼓此瑟之角声则彼瑟之角声自动似为奇矣然以律相同故声相应亦未奇也如唐曹绍夔知乐律洛阳有僧房中磬日夜自鸣僧以为怪因成疾绍防素与僧善来问疾僧告之故俄击斋钟磬复作声绍夔笑曰明日可设盛馔当为除之僧如其言食毕绍夔出懐中错鑢击数下而去声遂绝僧苦问其所以云此磬与钟律合故击彼此应僧大喜疾随愈又李嗣真得车铎振之地中有应者掘之得钟盖有此事当主也学记鼓无当于五声之当又或别改调一于五音无所主而鼓之二十五皆动此一者初无或异而能然者乃是为众士之主故鼓之而众莫不听命耳六十四调皆起于黄钟之宫宫为君故能役他律此亦常理不足为奇且若是邪言惠子所自是者亦若鲁遽邪惠子答云庄子谓我与儒墨杨秉为五不知孰是而四子之辩终不能折我则我是而四子非矣蹢者蹢躅行不进貌礼记蹢防焉踟蹰焉钘钟钘鼎与钟也唐堂涂也乃庭中之路诗云中唐有甓唐子者堂涂给使令之人犹周礼云门子今俗云防子耳齐人有蹢行其子于宋而使为阍人者以其形之不完故弃之外国然形虽不完毕竟是亲子何忍弃之试推其其求钘钟也束缚维系之惟恐损坏比之弃其子者为何如其求唐子也伹使之给堂涂使令未始出疆域之外比之弃其子于外国为何如是于推之道有遗矣人于亲疎贵贱远近之蔽而不自觉以喻惠子知四子之辩为非而不知已之非也离罹同至也岑山岸也楚人寄寓船上而蹢躅行为他国之阍者夜半于无人之时而与舟人争斗不思未到岸时何可与人斗徒足以造怨而已此又进一步与人争论不惟有自蔽之患亦且有祸】
　　庄子送葬过惠子之墓顾谓从者曰郢人垩漫其鼻端若蝇翼使匠石斫之匠石运斤成风听而斫之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斫之虽然臣之质死久矣自夫子之死也吾无以为质矣吾无与言之矣
　　郭注【运斤成风瞑目恣手也非夫不动之质言之对则虽至言妙斫而无所用之】
　　吕注【唯其如此庄子所以毎与之反覆而深惜其不至也】
