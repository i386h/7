<!-- { "loadSidebar": true } -->
　　管见总论【是篇首论生者人之所重或过养而伤生命在天而莫违或以故而灭命傥达于斯二者则能保其生而安乎命是为深根固柢长生久视之道也故凡生之所无以为者已之命之所无奈何者远之知其非所当务而吾有纯全之天不可须臾离也请观醉者之视车雠者之于镆干则亦何所容心哉承蜩操舟以明积习而造妙牧羊畏涂在乎鞭后而戒危说彘喻贪爵者不如见显不能冥妄者多惑此后设喻不一皆所以申达生之旨可谓谆且切矣夫人生所养自有定分不为求之而得弗求而失也人之患难有出非虞不为幸而可逃智而可免也在乎修人事以顺天理求其无愧而已寿天祸福非所汲汲也至若岩谷清修庙堂事业内而养生外而治人亦不过美人伦兴教化同归乎道德之理而已然的知生为可重而能警乎衽席饮食之间者几何人哉必也望之而似木鸡御而不竭其力斯达乎生理而庶几乎至人之行矣结以鲁郊之鸟闻钟鼓而忧悲盖外失其养则内伤其性苟知所以养之则知所以全之要在达已之生推以利物之生与物同适忘适而无不适矣】
　　山木第二十
　　庄子行于山中见大木枝叶盛茂伐木者止其旁而不取也问其故曰无所可用庄子曰此木以不材得终其天年夫子出于山舍于故人之家故人喜命竖子杀雁而烹之竖子请曰其一能鸣其一不能鸣请奚杀主人曰杀不能鸣者明日弟子问于庄子曰昨日山中之木以不材得终其天年今主人之雁以不材死先生将何处庄子笑曰周将处夫材与不材之间材与不材之间似之而非也故未免乎累若夫乘道德而浮游则不然无誉无訾一龙一蛇与时俱化而无肯专为一上一下以和为量浮游乎万物之祖物物而不物于物则胡可得而累邪此神农黄帝之法则也若夫万物之情人伦之则不然合则离成则毁廉则挫尊则议有为则亏贤则谋不肖则欺胡可得而必乎哉悲夫弟子志之其唯道德之乡乎【传司马云事可行也】
　　郭注【设将处此耳以未免乎累竟不处若夫乘道德而浮游者庄子亦处焉胡可得而必乎哉言不可必故待之不可以一方也唯与时俱化者能设变而常通耳】
　　吕注【圣贤之不容于世其累常在材故庄子数数言之深戒乎材之为累也若夫愚不肖以不能鸣见杀亦多矣岂以不材必可免邪则山中之木主人之雁其失均耳故将择夫材与不材之间而处之然犹似道而非道也以道之为体不涉两端亦非中央则材不材之间犹未免乎累若夫乘道德而浮游则无誉无訾不可得而贵贱一龙一蛇不可得而圣凡消息盈虚与时俱化或升或潜和而不乖岂系乎材不材之间凡以浮游乎万物之祖而已万物之祖犹云众父父也若是则物物而不物于物胡可得而累邪夫万物之情人伦之有合必离有成必毁廉则见挫尊则见议然则材不材之间欲免乎累何可必得欲无累者其唯道德之乡乎】须溪【离之毁之挫之议之亏之皆人情不相乐也贤则为人所忌而谋之不肖则人且欺之极浮世薄恶之滋味矣】
　　市南宜僚见鲁侯鲁侯有忧色市南子曰君有忧色何也鲁侯曰吾学先王之道修先君之业吾敬尊贤亲而行之无须臾离居然不免于患吾是以忧市南子曰君之除患之术浅矣夫丰狐文豹栖于山林伏于岩穴静也夜行昼居戒也虽饥渴约犹且胥疏于江河之上而求食焉定也然且不免于网罗机辟之患是何罪之有哉其皮为之灾也今鲁国独非君之皮邪吾愿君刳形去皮洒心去欲而游于无人之野南越有邑焉名为建德之国其民愚而朴少私而寡欲知作而不知藏与而不求其报不知义之所适不知礼之所将猖狂妄行乃蹈乎大方其生可乐其死可葬吾愿君去国捐俗与道相辅而行君曰彼其道远而险又有江山我无舟车奈何市南子曰君无形倨无留居以为君车君曰彼其道幽远而无人吾谁与为邻吾无粮我无食安得而至焉市南子曰少君之费寡君之欲虽无粮而乃足君其涉于江而浮于海望之而不见其崖愈往而不知其所穷送君者皆自崖而反君自此远矣故有人者累见有于人者忧故尧非有人非见有于人也吾愿去君之累除君之忧而独与道游于大莫之国方舟而济于河有虚船来触舟虽有惼【】心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚已以游世其孰能害之【左传云市南有熊宜僚楚人也无须臾离绝句大莫莫无也惼尔雅云急也】
　　郭注【有其身而矜其国虽忧懐万端尊贤尚行而患虑愈深矣故令无其身忘其国而任其自化寄之南越取其去鲁之远也若各恣其本步而人人自蹈其方则万方得矣不亦大乎去国捐俗谓荡除其胸中也君乃谓真欲使之南越也形倨踬碍之谓留居滞守之谓形与物夷心与物化斯寄物以自载也君能少费寡欲则无所不足涉江浮海不见其崖喻绝情欲之远君欲绝则民各反守其分自此远矣超然独立于万物之上也有人者有之以为己私也见有于人者为人所役者也故尧虽有天下皆寄之百官委之万物而不与焉斯非有人也因民任物而不役已斯非见有于人也游于大莫之国者欲令荡然无有国之懐则世虽变其于虚已以免害一也】
　　吕注【以鲁国为皮者患之所生出乎不能忘其国也盖形不遗则国得为之累刳形所以去皮心不白则欲得为之染洒心所以去欲离人入天此为游于无人之野建德之国所以立道也其民愚朴寡欲则非属于文之不足作不知藏物至而供其求与不求报仁而不以为恩也不知义之所适则不尚往来不知礼之所将妄行而蹈大方可乐可葬则终始所不去也建德之为国如此而所以不能游者以国与俗縻之而已弃德捐俗与道相辅而行则不劳而至矣夫道迩而甚夷而人视之若远且险者以形倨而不逊留居而不进耳以无形倨无留居而为车以少费寡欲而为粮其患不能达哉不见其崖与乎无穷之游送君者自崖而返则拘于虚而畏其深远者莫之敢前君自此独立无匹而人莫之能从也傥游乎此非有于人非见有于人也尧之为尧如是而已矣大莫建德即前章所谓万物之祖道德之乡是也次论虚船触舟而不怒向之乘道德而浮游者其于世也亦若此而已矣】
　　北宫奢为卫灵公赋敛以为钟为坛乎郭门之外三月而成上下之县王子庆忌见而问焉曰子何术之设奢曰一之间无敢设也奢闻之既雕既琢复归于朴侗乎其无识傥乎其怠疑萃乎芒乎其送往而迎来来者勿禁往者勿止从其强梁随其曲傅因其自穷故朝夕赋敛而毫毛不挫而况有大涂者乎【北宫奢卫大夫也成上下之县禇云设架悬钟上下各六所谓编钟也强梁多力也曲傅司马云谓曲附已者随之也】
　　郭注【泊然抱一非敢假设以益事复归于朴还用其本性也侗乎无识任其纯朴也傥乎怠疑无所趣也送往迎来无所忻悦也勿禁勿止任彼也从其强梁顺乎众也随其曲傅无所系也因其自穷用其不得不尔也赋敛无挫当故无损也泰然无执用天下之自为斯大通之涂也故曰经之营之不日成之】
　　吕注【有术设其间则非所谓一也雕琢复朴去华务实也侗乎无识不知谁何傥乎怠疑不敢欲速也送往迎来勿禁勿止强梁无所抑曲傅无所遏而出于彼之不得已故朝夕赋敛而毫毛不挫以其无所设于一之间而已况天下之理有大涂者乎庖丁所以游刃于其间而有余地也】
　　循本【道一而已若有作为便贰之以二矣故曰一之间无敢设也侗乎无识之貌傥乎无心之貌萃乎芒乎如物之丛生而无心也强梁不顺之人委曲依之人一听其自然因其自穷者因其自至则受之不挫者不损也大涂者大道也赋敛之事且然况以大道治天下者乎】
　　孔子围于陈蔡之间七日不火食大公任往吊之曰子几死乎曰然子恶死乎曰然任曰予尝言不死之道东海有鸟焉其名曰意怠其为鸟也翂翂翐翐而似无能引援而飞迫胁而栖进不敢为前退不敢为后食不敢先尝必取其绪故其行列不斥而外人卒不得害是以免于患直木先伐甘井先竭子其意者饰知以惊愚修身以明污昭昭乎如揭日月而行故不免也昔吾闻之大成之人曰自伐者无功功成者隳名成者亏孰能去功与名而还与众人道流而不明居得行而不名处纯纯常常乃比于狂削迹捐势不为功名是故无责于人人亦无责焉至人不闻子何喜哉孔子曰善哉辞其交游去其弟子逃于大泽衣裘褐食杼【序】栗入兽不乱群入鸟不乱行鸟兽不恶而况人乎【翂翂翐翐司马云舒迟貌迫胁而栖李云迫胁在众鸟中才得容身而宿辟害之至也】
　　郭注【圣人无好恶既大舒缓又心无常系不敢为前为后者常从容处中也食必取其绪期于随物而已行列不斥与群俱也患害生于役知以奔竞木伐井竭才之害也夫察焉小异则与众为迕矣混然大同则无独异于世矣故夫昭昭乃冥冥之迹也将寄言以遗迹故因陈蔡以托意恃功名以为已成者未之尝全功自众成故还之道昧然而自行彼皆居然自得此行耳非由名而后处之纯纯常常乃比于狂无心而动故也功自彼成故势不在我而名迹皆去恣情任彼故彼各自当其责也寂泊无懐乃至人也故曰至人不闻辞交游去弟子取其弃人间之好也不乱群不乱行若草木之无心故为鸟兽所不畏盖寄言以极推至诚之信任乎物而无受害之地也】
　　吕注【翂翂翐翐则虽纷而不乱似无能而非无能引援而飞迫胁而栖则踌躇不得已于动止之间也进不敢先退不敢后无出而阳无入而藏也食不先尝必取其绪处乎不争之地也行列不斥人不得害则群于人之道也知功名之成必有亏而去之以还与众人此大成之人所为也道流而不明居则人莫见其功得行而不名处则人莫闻其名得则德也纯常比狂猖狂妄行也不为功名还与众人也此所谓有道者能以有余奉天下也陈蔡之厄所以处之非不足于此亦知之所无奈何耳学仲尼者苟不知有所谓行列不斥与鸟兽之可入则不至揭日月而行而为功名之所累者几希】
　　管见【道流而不明居得行而不名处二句停匀分读义自显然郭氏乃于明字下着注故后来解者因之唯吕氏从居从处为句甚当盖得应是德名应是明庶与上文义协】
　　孔子问子桑虖曰吾再逐于鲁伐树于宋削迹于卫穷于商周围于陈蔡之间吾犯此数患亲交益疎徒友益散何与子桑虖曰子独不闻假人之亡与林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相收也夫相收之与相弃亦远矣且君子之交淡若水小人之交甘若醴君子淡以亲小人甘以绝彼无故以合者则无故以离孔子曰敬闻命矣徐行翔佯而归绝学捐书弟子无挹于前其爱益加进异日桑虖又曰舜之将死真冷禹曰汝戒之哉形莫若缘情莫若率缘则不离率则不劳不离不劳则不求文以待形不求文以待形固不待物【李云桑姓虖其名人也假国名林回司马云殷之逃民之姓名布谓货财也真冷疑是其命二字讹书耳】
