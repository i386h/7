<!-- { "loadSidebar": true } -->
　　东郭子问于庄子曰所谓道恶乎在庄子曰无所不在东郭子曰期而后可庄子曰在蝼蚁曰何其下邪曰在稊稗曰何其愈下邪曰在瓦甓曰何其愈甚邪曰在屎溺【乃吊反】东郭子不应庄子曰夫子之问也固不及质正获之问于监【平声】市履豨也每下愈况汝唯莫必无乎逃物至道若是大言亦然周徧咸三者异名同实其指一也尝相与游乎无何有之宫同合而论无所终穷乎尝相与无为乎澹而静乎漠而清乎调而间【闲】乎寥已吾志无往焉而不知其所至去而来不知其所止吾已往来焉而不知其所终彷徨乎冯【频】闳大知入焉而不知其所穷物物者与物无际而物有际者所谓物际者也不际之际际之不际者也谓盈虚衰杀【晒】彼为盈虚非盈虚彼为衰杀非衰杀彼为本末非本末彼为积散非积散也【监市市魁也】
　　郭注【期而后可欲令指名所在也质标质也言无所不在而方复怪此斯不及质也豨大豕也夫监市之履豕以知其肥瘦者愈履其难肥之处愈知豕肥之要今问道之所在而毎况之于下贱则明道之不逃于物也必矣若必谓无之逃物则道不周矣道而不周则未足以为道大言亦然明道不逃物也若游乎有则不能周徧咸也故同合而论之然后知道之无不在知道之无不在斯能旷然无懐而游彼无穷也澹静漠清调间此皆无为故也寥已吾志谓寥然空虚志苟寥然则无所往矣无往焉故往而不知其所至有往焉则理未动而志已惊矣去来不知所止斯顺之也往来不知所终言但往来不由于知耳不为不往来也往来者自然之常理也其有终乎冯闳者虚廓之谓也大知游乎寥廓恣变化之所如故不知也物物者无物而物自物耳物自物耳故冥也物有际故毎相与不能冥然真所谓际者也不际者虽有物物之名直明物之自物耳物物者竟无物也际其安在乎既明物物者无物又明物之不明自物则为之者谁乎哉皆忽然而自尔也】吕注【蝼蚁有知而至微稊稗无知而有生瓦甓无生而有形屎溺有形而臭腐者也若是而为道则道无不在可知期道在乎四者乃其质也以为愈下而复问是不及质矣履豨者毎下愈况则期道愈下岂不愈非其质邪而乃必欲逃物以为无非所以为无不在也故前四者虽不同而无不具道之体犹言之有周徧咸其指一也游乎无何有之宫而得其同合者则焉有四者而非道邪万物虽并作而尝相与于无为则澹漠调间者莫不复归其根寥然而已吾志不逐物则无往焉而不知其所至去而来亦不知其所止往来而又不知其所终此则道之未尝有物而物之无非道也故彷徨冯闳大知入焉而不知所穷由是知物物者与物无际小大不得而倪之物有际者所谓物际则非物物者也不际之际际之不际犹不形之形形之不形盈虚物也为盈虚者道也彼为衰杀本末积散亦犹是也然则为稊稗蝼蚁为瓦甓屎溺者谁欤】
　　循本【期指定言之也质本也所问泛然不及于本故吾对之如此正获者仪礼饮射之礼有司正司获监市履豨者市监买卖以足履豕而知其斤两者司正司获之与监市履豨虽异职而同为饮射之事故问之也履豨者从豕之上体而履及下体毎下愈比况而肥瘠见矣俗以两髀齐为豕肥者是也所言愈下愈甚比况观之而道可见矣】
　　副墨【豨大豕也履以足蹴之也豕之肥瘠蹴其臀则可知臀物之底也故以为下必期必也因有期而后可之问故曰汝惟莫必谓不必指定道在何处天下岂有逃乎物而得谓之道者毕竟道器一物耳故至道若是至言亦然周徧咸三字虽异其指一也终日说妙却与糟魄煨烬不异虽然我以言言道子以问问道皆非道也将与子更进一步游乎无何有之宫同合而论无所终穷之学乎同合则我既无说子乃无闻无为乎澹而静乎漠而清乎调而闲乎寥远哉吾之志也远则似有所往而实无所往无所往也故不知其所至无往则湛然常住矣其有去来则适来时也适去顺也安时处顺而不知其所止盖一有所止则知去而不知来或知来而不知去皆为贪着而非自然故吾已往来焉而不知究竟之何似则彷徨乎冯于闲旷之野入于大知之中而不知其所穷矣大知犹言大道也所谓与子游乎无何有之宫同合而论无所终穷者如此物物者道也道无在而无不在故与物无际际谓边际有际则谓之物故曰物有际者斯谓物际道则不际之际然非离此物而别谓之道也特际之不际者耳所谓际者谓盈虚也衰杀也皆有两边道则谓彼为盈虚也而非盈虚谓彼为衰杀也而非衰杀谓彼为本末也而非本末谓彼为积散也而非积散张子所谓两在故不测盖如此】
　　方思善【周徧咸是言异理一之喻寥已当读言能无为而淡漠调乎则至矣寥己者赞其至寂之词也有际则知其所穷无际则不知其所穷不知其所穷者物物者也物物者彼也惟彼为能盈盈虚虚衰衰杀杀而非盈虚衰杀也所谓不际之际也】
　　妸【阿】荷甘与神农同学于老龙吉神农几阖户昼瞑妸荷甘日中奓户而入曰老龙死矣神农几拥杖而起嚗【剥】然放杖而笑曰天知予僻陋慢訑【移】故弃予而死已矣夫子无所发予之狂言而死矣夫弇缸吊闻之曰夫体道者天下之君子所系焉今于道秋毫之端万分未得处一焉而犹知藏其狂言而死又况夫体道者乎视之无形听之无声于人之论者谓之冥冥所以论道而非道也于是泰清问乎无穷曰子知道乎无穷曰吾不知又问乎无为无为曰吾知道曰子之知道亦有数乎曰有曰其数若何无为曰吾知道之可以贵可以贱可以约可以散此吾所以知道之数也泰清以之言也问乎无始曰若是则无穷之弗知与无为之知孰是而孰非乎无始曰不知深矣知之浅矣弗知内矣知之外矣于是泰清中而叹曰弗知乃知乎知乃不知乎孰知不知之知无始曰道不可闻闻而非也道不可见见而非也道不可言言而非也知形形之不形乎道不当名无始曰有问道而应之者不知道也虽问道者亦未闻道道无问问无应无问问之是问穷也无应应之是无内也以无内待问穷若是者外不观乎宇宙内不知乎大初是以不过乎昆仑不游乎大虚
　　郭注【起而悟夫死之不足惊故还放杖而笑也自肩吾以下皆以至言为狂而不信也故非老龙连叔之徒莫足与言矣君子所系言体道者人之宗主也秋毫之端细矣又未得其万分之一藏其狂言以死明夫至道非言之所得也唯在乎自得耳冥冥而犹复非道明道之无名也凡得之不由于知乃冥故默成乎不见不闻之域而后至焉知形形之不形言形自形耳形形者竟无物也有道名而竟无物故名之不能当也不知故问问之而应则非道也不应则非问者所得故虽问之亦终不闻也无问无应是绝学去教归于自然之意问穷所谓责空也实无而假有以应者外矣若夫婪落天地游虚涉远以入乎冥冥者不应而已矣】吕注【夫体道者天下君子之所系则圣生王成莫不系于此今于道秋毫万分未得一则其精至于不可分所谓致一也而犹知藏其狂言而死又况体道而万化未始有极者乎夫老龙之藏其狂言而死凡以道之为物非视听所及人之论者谓之冥冥而非言可论所以论道而非道也泰清闻论道而非道以为足以求之于无穷而无穷不知也无为非本无为知其无足为而无为是以知之也不然则同矣知道之可贵可贱可约可散则不免乎数也无始则极乎始之所自是以知不知为深知之为浅不知为内知之为外也泰清中而叹曰弗知乃知无穷是也知乃不知无为是也孰知不知之知则无始而已夫道不可闻见言则闻闻见见言言者谁邪有形而后有名知形形者不形此道所以不当名也则闻闻者不闻见见者不见言言者不言可知有问而应不知道也虽问道者亦未闻道道无问以问者不可得也问无应以应者不可得也凡以其未始有物而已无问问之是问穷则不知其无穷而无以问为也无应应之是无内则未得其未始有物于内也以无内待问穷若是者不观乎宇宙不知乎大初则非时与方之所摄也不过乎昆仑不游乎大虚则不知形之高而天地万物畜乎其中矣】
　　循本【奓户推开户嚗然放杖声天指老龙吉予无所发予之狂言而死者言我所发言多是狂妄无知老龙吉在则我发问可以质正今老龙吉死则我无所发我之狂言而亦终于泯没以死矣今于道秋毫之末万分未得处一焉指神农也藏其狂言即无所发也于人之论者谓之冥冥人之论道者以其无形无声而但谓之冥冥也】
　　光曜问乎无有曰夫子有乎其无有乎光曜不得问而孰视其状貌窅然空然终日视之而不见听之而不闻抟之而不得也光曜曰至矣其孰能至此乎予能有无矣而未能无无也及为无有矣何从至此哉【及为无有矣当是无无写之误耳】
　　郭注【此皆绝学之意也于道绝之则夫学者乃在根本中来矣故学之善者具惟不学乎】
　　吕注【光曜者泰宇发光而能照无有则无照矣此光曜所以不知其为有为无问之而不得问也窅然空然视听之所不及此所以为无有也唯其有无所以为光曜不能无无是以未能无有也及其无有则无所至何从至此哉】
　　大马之捶钩者年八十矣而不失毫芒大马曰子巧与有道与曰臣有守也臣之年二十而好捶钩于物无视也非钩无察也是用之者假不用者也以长得其用而况乎无不用者乎物孰不资焉【大马大司马也江东三魏之间谓鍜为捶钩剑名】
　　郭注【玷捶钩之轻重而无毫芒之差也都无懐则物来皆应】
　　吕注【无用无不用惟道为然】
　　冉求问于仲尼曰未有天地可知邪仲尼曰可古犹今也冉求失问而退明日复见曰昔者吾问未有天地可知乎夫子曰可古犹今也昔日吾昭然今日吾昩然敢问何谓也仲尼曰昔之昭然也神者先受之今之昧然也且又为不神者求邪无古无今无始无终未有子孙而有子孙可乎冉求未对仲尼曰已矣未应矣不以生生死不以死死生死生有待邪皆有所一体有先天地生者物邪物物者非物物出不得先物也犹其有物也犹其有物也无已圣人之爱人也终无已者亦乃取于是者也
　　郭注【仲尼言天地常存乃无未有之时虚心以待命斯神受也思求则更致不了非惟无不得化而为有也有亦不得化而为无矣是以有之为物虽千变万化而不得一为无也故自古无未有之时而常存也子孙言世世无极也言其要有由不得无故而有传世故有子孙不得无子而有孙也如是天地不得先无而今有也夫死者独化而死耳非生者生此死也生者亦独化而生死生无待独化而足各自成体谁得先物者乎哉吾以阴阳为先物而阴阳即所谓物耳谁又先阴阳者乎吾以自然为先之而自然即物之自尔耳吾以至道为先之矣而至道者乃至无也既以无矣又奚为先然则先物者谁乎哉而犹有物无已明物之自然非有使然也圣人爱人无已者亦取于自尔故恩流百代而不废也】
