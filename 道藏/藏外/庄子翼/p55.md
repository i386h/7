<!-- { "loadSidebar": true } -->
　　管仲有病桓公问之曰仲父之病病矣可不谓云至于大病则寡人恶乎属国而可管仲曰公谁欲与公曰鲍叔牙曰不可其为人洁防善士也其于不已若者不比之又一闻人之过终身不忘使之治国上且钩乎君下且逆乎民其得罪于君也将弗久矣公曰然则孰可对曰勿已则隰朋可其为人也上忘而下畔愧不若黄帝而哀不已若者以德分人谓之圣以财分人谓之贤以贤临人未有得人者也以贤下人未有不得人者也其于国有不闻也其于家有不见也勿己则隰朋可【可不谓云告言也钩亦逆也不谓列子作不讳上忘而下畔列子作下不叛】
　　郭注【上忘而下畔谓高而不亢哀不已若故无弃人若皆闻见则事钟于己而群下无所措手足故遗之可也未能尽遗故仅可也】
　　吕注【容乃公公乃王王乃天天乃道五者皆其所体者也公故可以为公王故可以为王王公之名盖由于此若隰朋之德可谓容乃公者乎】
　　江遹【上防者其政闷闷也下不畔者其民淳淳也愧不若黄帝不自满假也哀不已若以善救为心也以德分人使斯民各得以复命反常圣人之道也以财分人使斯民不乏于仰事俯育贤人之德也以贤临人犹山之杀瘦也以贤下人犹泽之増肥也所谓于国有不闻于家有不见者非真不见不闻也其道足以容之耳隰朋之可与夫鲍叔之不可在此而已诗于葛屦之序言魏君之俭啬褊急而其诗曰惟是褊心是以为刺褊心之害治如此】
　　吴王浮于江登乎狙之山众狙见之恂然弃而走逃于深蓁有一狙焉委蛇攫【搔】见巧乎王王射之敏给搏捷矢王命相者趋【促】射之狙执死王顾谓其友颜不疑曰之狙也伐其巧恃其便以敖予以至此殛也戒之哉嗟乎无以汝色骄人哉颜不疑归而师董梧以助【锄】其色去乐辞显三年而国人称之【曲折而攀援也执死司马云见执而死也】郭注【敏疾也给续括也捷速也矢往虽速狙犹能搏也国人称之称其巧遗色而任夫素朴也】吕注【以色骄人者心骄人而见于色锄色者去其心而已所谓容动色理辞气六者缪心是也】南伯子綦几而坐仰天而嘘颜成子入见曰夫子物之尤也形固可使若槁骸心固可使若死灰乎曰吾尝居山穴之中矣当是时也田禾一睹我而齐国之众三贺之我必先之彼故知之我必卖之彼故鬻之若我而不有之彼恶得而知之若我而不卖之彼恶得而鬻之嗟乎我悲人之自丧者吾又悲夫悲人者吾又悲夫悲人之悲者其后而日远矣
　　郭注【齐国三贺以得见子綦为荣子綦知夫为之不足以救彼而适足以伤我故以不悲悲之则其悲稍去而泊然无心枯槁其形所以为日远矣】
　　吕注【田禾一睹齐国三贺为我先而卖之彼故知而鬻之心未尽于内而有迹于外故为人所知也夫天道未始有物也有介然之知存于心则为自丧丧谓失其本心子綦以人之自丧者在此而悲之欲其复也然知其丧而悲之犹为丧而未复吾又悲夫悲人之悲则其为丧与夫悲之者皆莫知其所矣此所以日远而不为物所累则形其有不槁心其有不灰者乎】
　　仲尼之楚楚人觞之孙叔敖执爵而立市南宜僚受酒而祭曰古之人乎于此言已曰丘也闻不言之言矣未之尝言于此乎言之市南宜僚弄丸而两家之难解孙叔敖甘【酣】寝秉羽而郢人投兵丘愿有喙三尺彼之谓不道之道此之谓不言之辩故德总乎道之所一而言休乎知之所不知至矣道之所一者德不能同也知之所不能知者辩不能举也名若儒墨而凶矣故海不辞东流大之至也圣人并包天地泽及天下而不知其谁氏是故生无爵死无谥实不聚名不立此之谓大人狗不以善吠为良人不以善言为贤而况为大乎夫为大不足以为大而况为德乎夫大备矣莫若天地然奚求焉而大备矣知大备者无求无失无弃不以物易已也反已而不穷循古而不摩大人之诚
　　郭注【古之言者必于防同圣人无言其所言者百姓之言耳故曰不言之言苟以言为不言则虽言出于口固为未之尝言于此言之言于无言也宜僚叔敖息讼以默澹泊自若而兵难自解苟所言非已则虽终身言固为未尝言耳是以有喙三尺未足称长凡人闭口未是不言彼谓二子此谓仲尼也道之所容者虽无方然总其大归莫过于自得故一也言止其分非至而何各自得耳非相同也而道一也知非其分故辩不能举儒墨欲同所不能同举所不能举故凶也海受物无所辞所以成大故圣人泛然都任之生无爵有而无之也死无谥谥所以名功功不在已虽谥而非已有也实不聚令万物各知足也名不立功非已为故名归于物也此之谓大人若为而有之则小矣贤出于性非言所为况大愈不可为而得惟自然乃得耳天地大备非求之也知其自备者不舍已而求物故无求无失无弃也反守我理我理自通顺常性而自至非摩拭也不为而自得故曰诚】
　　吕注【三人不同时亦是寓言所谓不言之言非无喙也诚如二子所为则虽有喙三尺犹为不言彼二子所为是谓不道之道此仲尼之不言是谓不言之辩世岂知之哉德所不能同辩所不能举者固无名也止乎无名则吉祥之所止否则名虽若儒墨不免妄作凶矣道之在天下犹百川之于海受之而不辞圣人并包泽物亦如之不知谁氏无爵无谥此圣人无名所以为大也夫以善言为贤且不可而况为大岂在于言乎则知之所不能知者辩故不能举而有不言之辩也圣人不为大为则不足以为大而况为德乎道之所一德不能同而有不道之道也天地所以大备者固无求而大备也人亦莫不有所谓大备者诚而已矣诚则无求无求故无失无弃以其足于已不以物易之也大人者知在我之万物无不备故反之而不穷长于上古而不弊故循之而不摩诚者不勉而中不思而得不为而成者也】
　　循本【古之人乎于此言已赞仲尼非今人之比而为之乞言也孙叔敖蔿贾之子名艾猎为楚庄王令尹在仲尼前市南宜僚善弄丸铃常八个在空中一个在手楚与宋战宜僚披胸受刃于军前弄丸铃一军停战遂胜之在仲尼卒后寓言而已言二人皆以无为而解难息兵则吾亦何以言为若言可用则吾愿有喙三尺矣言无所用则无用如此喙也】
　　子綦有八子陈诸前召九方歅曰为我相吾子孰为祥九方歅曰捆也为祥子綦瞿然喜曰奚若曰捆也将与国君同食以终其身子綦索然出涕曰吾子何为以至于是极也九方歅曰夫与国君同食泽及三族而况于父母乎今夫子闻之而泣是御福也子则祥矣父则不祥子綦曰歅汝何足以识之而捆祥邪尽于酒肉入于鼻口矣而何足以知其所自来吾未尝为牧而牂生于奥未尝好田而鹑生于宎若勿怪何邪吾所与吾子游者游于天地吾与之邀乐于天吾与之邀食于地吾不与之为事不与之为谋不与之为怪吾与之乘天地之诚而不以物与之相撄吾与之一委蛇而不与之为事所宜今也然有世俗之偿焉凡有怪征者必有怪行殆乎非我与吾子之罪几天与之也吾是以泣也无几何而使捆之于燕盗得之于道全而鬻之则难不若刖之则易于是刖而鬻之于齐适当渠公之街然身食肉而终【牂尔雅云牝羊也九方歅善相马人淮南子作九方皋渠公齐富室为街正买捆自代】
　　郭注【夫所以怪出于不意故也吾所游者不有所为随所遇于天地耳邀遇也怪异也循常任性脱然自尔斯不为也顺而无择有功于物物乃报之吾不为功而偿之何也无怪行而有怪征故知其天命也夫为而然者勿为则已矣不为而自至则不可奈何也故泣之后使捆于燕为盗所得全恐其逃刖之则易售也】吕注【言此者明九方以相知之不若子綦以道揆之子綦与其子游于天地者皆至人卫生之经而有怪防焉知其天与非有以取之也】
　　循本【奥室西南隅宎室东南隅未尝牧羊未尝田猎而牂与鹑乃得于室中即诗言不狩不猎胡瞻尔庭有县鹑兮但下得生字差异】
　　啮缺遇许由曰子将奚之曰将逃尧曰奚谓邪曰夫尧畜畜然仁吾恐其为天下笑后世其人与人相食与夫民不难聚也爱之则亲利之则至誉之则劝致其所恶则散爱利出乎仁义捐仁义者寡利仁义者众夫仁义之行唯且无诚且假夫禽贪者器是以一人之防制利天下譬之犹一覕【蒲结切】也夫尧知贤人之利天下也而不知其贼天下也夫唯外乎贤者知之矣有暖姝者有濡需者有卷【权】娄者所谓暖姝者学一先生之言则暖暖姝姝而私自说【悦】也自以为足矣而未知未始有物也是以谓暖姝者也濡需者豕虱是也择疏鬣自以广宫大囿奎蹄曲隈乳间股脚自以为安室利处不知屠者之一旦鼔臂布草操烟火而已与豕俱焦也此以域进此以域退此其所谓濡需者也卷娄者舜也羊肉不慕蚁蚁慕羊肉羊肉膻也舜有膻行百姓悦之故三徙成都至邓之虚【墟】而十有万家尧闻舜之贤举之童土之地曰冀得其来之泽舜举乎童土之地年齿长矣聪明衰矣而不得休归所谓卷娄者也是以神人恶众至众至则不比不比则不利也故无所甚亲无所甚疎抱德炀和以顺天下此谓真人于蚁弃知于鱼得计于羊弃意以目视目以耳听耳以心复心若然者其平也绳其变也循【暖暖柔貌姝姝妖貌濡需谓偷安须臾之顷卷娄犹拘挛也六字叶音成文童土无草木地炙也为和气所炙一云融也】
　　郭注【仁者争尚之原故祸后世仁义既行将伪以为之其迹可见则夫贪者将假斯器以获其志若仁义各出其情则其防制不止乎一人覕割也万物万形而以一剂割之则有伤也唯外贤则贤不伪矣暖姝者意尽形教岂知我之独化于冥之境哉非有通变藐世之才而偷安乎一时之利者皆豕虱也圣人之形不异凡人故耳目之用衰而精神常全若少而未成及长而衰则圣人之圣曾不崇朝可乎众自至耳非好而致之明舜之所以有天下盖出于不得已岂比而利之于民则泽于舜则形劳蚁鱼羊三者未能无其耳目心意故未能去绳而自平绝迹而防也】
　　吕注【舜禹之事吾知之矣则是假夫禽贪者器也谓之仁义不免于有知有知则隔于形器非天下所同是以一人之防制利天下犹一覕而已非辅物之自然曲成而不遗者也所谓大乱之本必生于尧舜之间而其末存乎千世之后是巳以暖为是不知天下有至足以姝为是不知天下有至美故学一先生之言自以为足而不知未始有物者名之也濡则不去需则有待安于卑污而不知祸故以豕虱名之收卷娄揽不藏其膻使天下慕而归已故以舜名之由夫学一先生之言而不知未始有物故为利则濡需为害则卷娄以舜之迹言之天下于我何加适足劳形而已故以卷娄言之众至而归之虽如尧舜乃神人之所恶故不与之比则彼不利而至矣此真人之所以无甚亲疎抱德和以顺天下而已天下悦而归之舜亦悦而顺之舜视天下犹敝屣而其所以为舜者视舜犹尘垢秕糠耳非神与真而何蚁以知而多事鱼以深而全生羊以意而多狠以目视目则见见者得矣以耳听耳则闻闻者得矣以心复心则知知者得矣去知与意则藏身于深之间而得所谓见见闻闻知知者则无所往而不平辅物自然而无为矣此所以复其真之道也】
