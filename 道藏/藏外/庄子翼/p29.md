<!-- { "loadSidebar": true } -->
　　口义【合喙者不言也鸣者言也喙鸣合之合又与上合字不同言此喙之鸣既以不言而言则与自然者合矣以此自然之合则与天地合矣故曰喙鸣合缗缗犹泯泯然若愚若昏形容此合字也此乃妙之德与大顺同大顺即太初自然之理也】
　　夫子问于老聃曰有人治道若相放【仿】可不可然不然辩者有言曰离坚白若县防若是则可谓圣人乎老聃曰是胥易技系劳形心者也执留之狗成思猨狙之便自山林来丘予吿若而所不能闻与而所不能言凡有首有趾无心无耳者众有形者与无形无状而皆存者尽无其动止也其死生也其废起也此又非其所以也有治在人忘乎物忘乎天其名为忘己忘己之人是之谓入于天【县防司马云辨明白若县室在人前也留一本作狸一云执留之狗谓有能故留系成愁思也便言便捷见捕】
　　郭注【若相放效强以不可为可不然为然斯矫其情性矣县防言其高显易见执狸之狗猿狙之便此皆失其常然者也首趾犹终始也无心无耳言其自化有形者善变不能与无形无状者并存故善治道者不以故自持也将顺日新之化而已其动止死生盛衰废兴未始有常皆自然而然非其所用而然故放之而自得也有治在人不在乎主自用也天物皆忘非独忘已复何所有哉人之所不能忘者已也已犹忘之又奚识哉斯乃不识不知而冥于自然是之谓入于天】
　　碧虚【可不可然不然饰知以求异也离坚白之辩若悬宇高空使众昭然也以妄相易以技相系疲薾形体惊怵心神犹猎犬被系猿狙入槛皆因技能而致患也有首有趾形可睹也无心无耳意莫知也无耳故不能闻无心故不能言有形者有首有趾无形无状者无心无耳也皆存者体与化冥尽无者亦无无尽也其动止死生废起又非其所以也夫复于何留意有治在人自治而已忘物则同物忘天则同天忘已则不二矣何所不入哉】
　　笔乘【若放犹言相似也孔子问于老聃曰有人于此其所居之道若与圣人相似可人之不可然人之不然善辩者尝有言曰离析坚白如揭天宇昭然可见此人正如此问可以为圣人乎汝所不能闻听之所不及也汝所不能言言之所不到也夫无心无耳无形无状者世知其无矣今有首有趾与无心无耳者有形与无形无状者举而尽无之则汝之听与言将奚施乎然吾所谓尽无者非动止死生废起皆与人异也人动亦动人止亦止人死生亦死生人废起亦废起而卒不得命之曰有则能忘之故也既忘乎物又忘乎天天者物之所从出并忘则忘之至矣如此谓之曰忘已人之与天异者以其有已也已而忘之非天而何谓之入于天此非圣人不能也后面有治在人一句应前有人治道若相放一句文义甚明】
　　蒋闾葂【免】见季彻曰鲁君谓葂也曰请受教辞不获命既已告矣未知中【去声】否请尝荐之吾谓鲁君曰必服恭俭拔出公忠之属而无阿私民孰敢不辑季彻然笑曰若夫子之言于帝王之德犹螳螂之怒臂以当车辙则必不胜任矣且若是则其自为处危其观【去声】台多物将往投迹者众蒋闾葂覤覤然惊曰葂也茫若于夫子之所言矣虽然愿先生之言其风也季彻曰大圣之治天下也揺荡民心使之成教易俗举灭其贼心而皆进其独志若性之自为而民不知其所由然若然者岂兄尧舜之教民溟涬然弟之哉欲同乎德而心居矣【蒋一本作将葂一本作莬辑尔雅曰和也笑貌覤覤惊惧貌摇荡犹鼓舞也】
　　郭注【必服恭俭非忘俭而俭也拔出公忠非忘忠而忠也故虽无阿私而不足以胜矫诈之任此皆自处高显若台观之可睹将使物不止于性分而矫跂自多以附之亢足投迹不安其本步也夫志各有趣不可相效也故因其自摇而摇之则虽摇而非为因其自荡而荡之则虽荡而非动故其贼心自灭独志自进教成俗易闷然无迹复性自为而不知所由皆云我自然矣溟涬自贵之谓不肯多谢尧舜而推之为兄也心居者不逐于外也心不居则德不同也】
　　吕注【必服恭俭所谓忍性以视民则其自为处危矣拔出公忠所谓尚贤也其为台观多矣如是则吾不能无迹人投迹者众夫大圣之治天下摇荡人心使之成教易俗所谓鼔之舞之以尽神也民不窥观以投上之迹则灭贼心而进独志若性之自为不知其所由然若然者德遗尧舜而不为岂兄尧舜之教民而推先之溟涬然弟之而继其后哉欲同于德而心居心居则无为而万物化矣】
　　详道【必服恭俭非无为也拔出公忠是尚贤也帝王之德为无为则天下无疲恭之患不尚贤则天下无夸跂之争如此则因其自摇而摇之因其自荡而荡之故其贼心随灭独知日进若性之自为而民不知其所由然今也勉以服恭俭拔公忠为事则是开人之天而导其贼心阏天之天而损其独志其于帝王之德不亦远乎夫乐饵以可悦而过者止利于暂而不可以常湿沫以不足而不相忘利于寡而不该乎众所以神人恶众至而执大象天下往也若夫鼓螳螂之怒臂设台观之危形使人奔合而投迹岂非乐饵湿沫之论与昔舜以卷娄累其圣列子以馈浆惊其诚南郭子以知而鬻之为忧庚桑楚以社而稷之为患要在处阴以休影处静以息迹然后为至也】
　　方思善【按溟涬乃言鸿蒙之世无为之治即云将篇大同乎溟涬也其治在尧舜之上至尧舜之教则有为矣故云岂兄尧舜之教溟涬然弟之哉文奇而意亦阐诸家注乃有云自贵者有云低头甘心者有云无分别者似失之】
　　子贡南游于楚反于晋过汉阴见一丈人方将为圃畦凿隧而入井抱瓮而出灌搰【若骨反】搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者昂而视之曰奈何曰凿木为机后重前轻挈水若抽数如泆【溢】汤其名为【皋】为圃者忿然作色而笑曰吾闻之吾师有机械者必有机事有机事者必有机心机心存于胸中则纯白不备纯白不备则神生不定神生不定者道之所不载也吾非不知羞而不为也子贡瞒然惭俯而不对有间为圃者曰子奚为者邪曰孔丘之徒也为圃者曰子非夫博学以拟圣于于以盖众独哀歌以卖名声于天下者乎汝方将忘汝神气堕汝形骸而庶几乎而身之不能治而何暇于治天下乎子往矣无乏吾事子贡卑陬失色顼顼【一作旭旭】然不自得行三十里而后愈其弟子曰向之人何为者邪夫子见之何故变容失色终日不自反邪曰始吾以为天下一人耳不知复有夫人也吾闻之夫子事求可功求成用力少而见功多者圣人之道今徒不然执道者德全德全者形全形全者神全神全者圣人之道也托生与民并行而不知其所之茫乎淳备哉功利机巧必忘夫人之心若夫人者非其志不之非其心不为虽以天下誉之得其所谓謷然不顾以天下非之失其所谓傥然不受天下之非誉无益损焉是谓全德之人哉我之谓风波之民反于鲁以告孔子孔子曰彼假修浑沌氏之术者也识其一不知其二治其内而不治其外夫明白入素无为复朴体性抱神以游世俗之间者汝将固惊邪且混沌氏之术予与汝何足以识之哉【泆汤司马本作佚荡言其往来疾速槔桔槔也师谓老子瞒惭貌于于或作于吁司马云夸诞貌顼顼自失貌】郭注【夫用时之所用者乃淳备也斯人欲修淳备而抱一守古失其旨也不忘不堕则无庶几之道一人谓孔子也乏废也圣人之道即用百姓之心耳夫神全乃圣王之道非夫人也子贡闻其假修之说而服之未知纯白者之同乎世也此宋荣子之徒未足以为全德子贡之迷没于此人若列子之心醉于季咸也孔子以其背今向古修为世事故知其非真浑沌徒知修古抱灌之朴而不知因时任物之易也夫真浑沌都不治也岂以外内为异而偏有所治哉明白入素无为复朴体性抱神以游世俗者真浑沌也故与世同波而不自失则虽游于世俗而泯然无迹岂必使汝惊哉浑沌同孰能识之世俗所识者尝识其迹耳】
　　吕注【执古以御今则凡日用无非浑沌之术岂必天地之初哉彼以有机械者有机事机心而不知机心之所自生者未始有物则是识其一不知其二也知忘神气黜形骸以蕲道德之全不知行于万物者无非道则是治其内不治其外也明白入素至以游世俗所谓废心而用形者是也彼闻子贡之言始忿然而后乃笑宜以机械为累而不肯为则不识不知乃所以为浑沌也此篇方论天德无为恐或者谓必无为如汉阴丈人然者则不可与经世矣故论真浑沌之术乃游乎世俗之间而不为累也矣】
　　循本【数如泆汤言疾速如汤沸溢也纯白者本然之质瞒然目无精采貌于于语助如俗嘲儒之乎者也云独哀歌以卖名声言高其调以振响于天下也卑陬卑逊自处于陬隅也假修浑沌氏之术假托也托于修浑沌之术浑沌太极也识其一不知其二专一而无二也治其内不治其外得乎已自忘乎物也是丈人者明白而归诸素无为而还之朴体性抱神以游于世俗者也赐之学宜不及此固将惊之矣且浑沌氏之术予与汝皆不能识也其惊之也不亦宜乎借孔子之言以明浑沌之当全如此】
　　谆芒将东之大壑适遇苑风于东海之滨苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉苑风曰夫子无意于横目之民乎愿闻圣治谆芒曰圣治乎官施而不失其宜拔举而不失其能毕见其情事而行其所为行言自为而天下化手挠顾指四方之民莫不俱至此之谓圣治愿闻德人曰德人者居无思行无虑不藏是非美恶四海之内共利之之为悦共给之之为安怊【超】乎若婴儿之失其母也傥乎若行而失其道也财用有余而不知其所自来饮食取足而不知其所自从此谓德人之容愿闻神人曰上神乘光与形灭亡此谓昭旷致命尽情天地乐而万事销亡万物复情此之谓混冥
　　郭注【行其所为因而任之行言自为而天下化使物为之则不化矣四方之民莫不俱至者言其指挥顾盼而民各至其性任其自为故也德人则无思无虑率自然耳无是非于胸中而任之天下共利共给而无自私之怀也德者神人之迹故曰容乘光者乃无光故与形灭亡无我而任物虚空无所怀者非暗塞也情尽命至天地乐矣事不妨乐斯无事矣情复而混冥无迹也】
　　吕注【注不满酌不竭则天府之富也苑风不知其至无而供万物之求故以为无意于横目之民也官施拔举不失其宜则非无意于尚贤使能也毕见情事行其所为则非使人匿情而投迹者也行言自为而天下化手挠顾指而民俱至则非以赏劝罚沮也此圣人见于治而非所以为德德人者无思无虑不藏是非美恶其心未尝不虚也四海共利共给之之为悦则天下乐推而不厌也若婴儿失毋则不知所依若行而失道则不知所往财用有余则四海共利之而已饮食取足则四海共给之而已此德人之容而非所以为神也泰宇发光所以照也神则乘之以照而非光与形灭亡而已所以虽照而旷也致命则去故而复常尽情则离伪而居实万事消亡致虚之极万物复情芸芸归根混则合而为一冥则照亦忘矣】
　　副墨【官施不失宜无旷职也拔举不失能无伏贤也毕见情事而行其所为人各纾其情实无浮行也行言自为而天下化所行所言自为而已无心为人也不藏是非美恶言是非美恶不存于胸中即所谓不思善不思恶也上神乘光所谓遂于大明之上是已与形灭亡所谓入于窈冥之门是已此则照彻空旷无复形拘故谓之昭旷】
