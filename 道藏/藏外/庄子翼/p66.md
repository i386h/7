<!-- { "loadSidebar": true } -->
　　吕注【无足以富为见下贵是为安体乐意之道知和以为富者同生同乡而世辄下贵之则其中无主可知是与俗化于世弃其至重至尊者以为世俗之所为失其性命之情谓之安体乐意亦疏矣惨怛恬愉不监于体怵惕欣欢不监于心则知为为而不知所以为向所谓以隋侯之珠弹千仞之雀是也虽至富至贵者犹不免于患况足于财者于无足以富为是谓人性皆然孰能辞之知和以为不知足者不能让畔故争四处而不以为贪知足以无以天下为故弃天下而不以为廉廉贪之实反监之度而已度谓器之小大不同谓人性皆然不可也侅溺于冯气言冯恃多资其气骄满体泽则冯谓形体润泽则恃而不知卫生极言富之为害如此其终也观之名则不见求之利则不得人乃缭意绝体而争之此则向所谓知为为而不知所以为也孔子不能化盗跖子张不龙服苟得苟得取直于无约无足见屈于知和则知善恶名利不足以相胜唯道德足以胜之也】
　　碧虚【物莫重乎身身莫重乎生今乃同俗化世去重弃尊以为其所为而论安体乐意之道何缘近之处贫贱则惕居富贵则忻愉是昧本而矜迹也为为者为兴名就利之为而不知富贵之自为也舍其自为而欲兴就者知其不免矣夫礨空之蚁唯聚膻臭蒙袂之士耻近嗟来鱼相忘于江湖人相忘于道术又何借乎因挟哉纵肆者遇声色则心乐骄侈者处权势则体安此人之性也孰不愿之动以百姓非为已也不违其度少私寡欲争四处者谓征伐四方志在安民非利宝货故不为贪及其功成名遂禅位有道亦不自以为廉也王子捜逃乎丹穴颜阖饭牛辞聘此岂要名誉哉舜以天下让善卷善卷耕而不顾此岂兴名誉哉贪饕之人以恬淡为病寂寞为阨而不知平易为福有余为害唯财速祸惨于他物而世俗弗悟也以恬淡寂寞之士观钟鼓醪醴则丧乱道业观膏梁充滥则动多艰苦权势取慰者溺为身疾攫金不顾者甚于戮辱而委积无厌忧畏不释一旦祸至身倾唯求所积之早尽耳当此之时真性已竭货财已单思放鹰大于蔡上闻鹤唳于华亭讵可复得耶】
　　杨用修【侅溺于冯气旧注饮食至咽为侅冯音愤愤满也按冯当音如冯河之冯言富人积资如负重然既已难矣又行而上尤其难也故曰可谓苦矣下静居则溺体泽则冯又自解侅溺于冯一句静居则溺宴安鸩毒声色所迷无水自沈也故曰溺体泽则冯言营营然如冯河徒涉陷身九渊故曰冯何必作愤音】刘槩总论【天下无是非是非生于人之情天下有是非是非泯于人之性是之德为吉非之德为凶易曰吉凶者正胜者也夫不能防于正以均忘而纷纷于有为之域物物自贵而相贱孰能定之故虽孔跖之分而相谓为盗矣庄子非不知尊孔子而贱盗跖也以世人不悟均忘之理相胜以知相夸以能若复狥情而尊之则是非愈彰性命之情愈烂漫矣故借天下之所共非者而述其自是之情则虽圣人亦不能以辩胜故末篇以子张之言为未当而以知和之论终焉】
　　丹铅录【邵尧夫云庄子盗跖篇言事之无可奈何者虽圣人无如之何庖人虽不治庖尸祝不越樽俎而代之言君子思不出其位杨中立云逍遥游一篇子思所谓君子无入而不自得养生主一篇孟子所谓行其所无事能以此意读庄子所谓圆机之士可与之论九流矣世之病庄子者皆不善读庄子者也】
　　剑第三十
　　昔赵文王喜剑剑士夹门而客三千余人日夜相击于前死伤者岁百余人好之不厌如是三年国衰诸侯谋之太子悝患之募左右曰孰能【悦】王之意止剑士者赐之千金左右曰庄子当能太子乃使人以千金奉庄子庄子弗受与使者俱往见太子曰太子何以教周赐周千金太子曰闻夫子明圣谨奉千金以币从者夫子弗受悝尚何敢言庄子曰闻太子所欲用周者欲绝王之喜好也使臣上【税】大王而逆王意下不当太子则身刑而死周尚安所事金乎使臣上大王下当太子赵国何求而不得也太子曰然吾王所见唯剑士也庄子曰诺周善为剑太子曰然吾王所见剑士皆头突鬓垂冠曼【莫干反】胡之缨短后之衣瞠目而语难王乃【悦】之今夫子必儒服而见王事必大逆庄子曰请治剑服治剑服三日乃见太子太子乃与见王王脱白刃待之庄子入殿门不趋见王不拜王曰子欲何以教寡人使太子先曰臣闻大王喜剑故以剑见王王曰子之剑何能禁制曰臣之剑十步一人千里不留行王大之曰天下无敌矣庄子曰夫为剑者示之以虚开之以利后之以发先之以至愿得试之王曰夫子休就舍待命令设戏请夫子王乃校剑士七日死伤者六十余人得五六人使奉剑于殿下乃召庄子曰今日试使士敦剑庄子曰望之久矣王曰夫子所御杖长短何如曰臣之所奉皆可然臣有三剑唯王所用请先言而后试王曰愿闻三剑曰有天子剑有诸侯剑有庶人剑王曰天子之剑何如曰天子之剑以燕溪石城为锋齐岱为锷晋魏为脊周宋为镡【寻】韩魏为夹【铗】包以四夷裹以四时绕以渤海带以常山制以五行论以刑德开以阴阳持以春夏行以秋冬此剑直之无前举之无上案之无下运之无旁上决浮云下绝地纪此剑一用匡诸侯天下服矣此天子之剑也文王芒然自失曰诸侯之剑何如曰诸侯之剑以知勇士为锋以清廉士为锷以贤良士为脊以忠圣士为镡以豪杰士为夹此剑直之亦无前举之亦无上案之亦无下运之亦无旁上法圆天以顺三光下法方地以顺四时中和民意以安四乡此剑一用如雷霆之震也四封之内无不宾服而听从君命者矣此诸侯之剑也王曰庶人之剑何如曰庶人之剑头突鬓垂冠曼胡之缨短后之衣瞠目而语难相击于前上斩颈领下决肝肺此庶人之剑无异于斗鸡一旦命已绝矣无所用于国事今大王有天子之位而好庶人之剑臣窃为大王薄之王乃牵而上殿宰人上食王三环之庄子曰大王安坐定气剑事已毕奏矣于是文王不出宫三月剑士皆服毙其处也【曼胡粗缨无文理也锷剑刃也镡剑口也铗把也一云镡从棱向背铗从棱向刃也三环闻义而愧绕馔二周不能坐食也服毙谓忿不见礼皆自杀也】
　　吕注【庄子之制行愿曳尾于涂中而不为大庙牺牲以悟危身殉物之俗则剑实所未闻盖借此以明道之所用无往而不可耳能止其君之喜好而安其国之危则其泽之及亦岂小哉夫天子之剑以天下为之所以言天下神器不可为也示之以虚开之以利后之以发先之以至此所以用神器之道以其不可为而为之者也能知其本末轻重之所在与其所以论制之法持行之时则用之而天下服矣自燕溪齐岱至渤海恒山喻天子之剑以天下为之自五行刑德至下绝地纪喻神之无时无方也唯神人可以御神器故匡诸侯而天下服庄子之所以为剑者如此文王闻之芒然自失乃知己所好者非真剑也诸侯以一国为剑故以士言士者民之望也知勇居先故以为锋清廉居次故以为锷贤良倚以为干者故为脊忠圣植以为本者故为镡豪杰则吾所持而行者故以为铗为国者观其所以为锋锷镡铗者合与否则器之利不利国之安危可知也天下一国大小虽殊其所以用之者在精神之运则一而已及问庶人之剑则正指王之所好以救其失】刘槩【天下事物之情莫不毁异而尊同捐小而慕大以至违害就利往往皆然若其不与已同虽利不从不见所利虽大不慕也庄子论道是篇及于辞人客之言者盖寓至理于微必假言而后获也物情自贵而相贱自是而相非而欲以不同蕲人之合则虽夫子之圣亦屈于盗跖之暴矣以所同而胜人则庄子一言而绝赵王终身之好者固其理也夫突鬓垂冠曼胡短后瞠目而语难者赵王之所好非庄子之情今且变其常情易其常服者彼将尊其所也上论天子次及诸侯下鄙庶人者彼将慕其所大也大则服天下次则宾四封下则斩颈领者彼将就其所利也事物之情不过于此圣人调而应之物而畜之则众狙之服于朝四暮三之术岂无其道哉若夫枉己未有能直人则庄子之剑似求合矣盖自盗跖渔父皆非已事也其言之大意皆所以相攻而理固微矣若按迹而求岂知言者哉】
　　渔父第三十一
