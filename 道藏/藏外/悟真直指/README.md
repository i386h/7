<!-- { "loadSidebar": true } -->
悟真直指

　悟真直指叙
　　修真之道，穷理尽性至命之学也。故欲尽其性，必先穷其性之理；欲至其命，必先穷其命之理。能明其理，则真知确见，而不为假者所惑，可以尽性，可以至命。否则，不穷其理，是非罔辨，邪正不分，入于旁门曲径，着空执相，非是修真，乃是务假。务假之学，与道日远，适以自误其性命，乌能修持其性命？此紫阳仙翁悟真篇之所由作也。其篇探幽索隐，钩深致远，远取物，近取身，比象多端。原欲人人悟真，个个修真耳，无如后世愚迷之徒，不得真传，执象泥文，妄猜私议，或目为闺丹，或认为烧炼，或疑为空寂，或涉于执相，大失仙翁度世之婆心。以往先觉注疏者，不无佳解，但佳则佳矣，仍是以象说象，以喻比喻，藏头露尾，秘母言子，不宜分明道破，使学者茫然无知，究不得而悟之。非解悟真，乃述悟真也。噫！注愈多，理愈昧；书益广，人益惑；正道日衰，邪道日盛；真学日埋，伪学日兴，奇奇怪怪，无怪乎儒者目道教为异端也。余自闻龛谷香风，知此书为修道之理窟，成真之天梯，其性命根源火候次序，无一备。但为邪说掩蔽已久，如乌云遮日，光辉不彰。余小子幸近门墙，不忍拈出真宝，共诸同志，名曰悟真直指。非敢自谓得真，聊以救真云尔。
　　时，大清嘉庆四年岁次己未中秋月望日，栖云山素朴散人悟元子刘一明自序于自在窝中。

　悟真篇原序
　　嗟夫！人身难得，光景易迁，罔测修短，安逃业报？不自及早省悟，惟只甘分待终，若临歧一念有差，立堕三涂恶趣，则动经尘劫，无有出期。当此之时，虽悔何及？故老释以性命学开方便之门，教人修炼，以逃生死。释氏以空寂为宗，若顿悟圆通，则直超彼岸；如有习漏未尽，则尚徇于有生。老氏以炼养为真，若得其枢要，则立跻圣位；如其未明本性，则犹滞于幻形。

　　其次，《周易》有穷理尽性至命之辞，鲁语有毋意必固我之说，此又仲尼极臻乎性命之奥也。然其言之常略，而不至于详者，何也？盖欲序正人伦，施仁义礼乐有为之教。故于无为之道，未尝显言。但以命术寓诸《易》象，以性法混诸微言耳。至于《庄子》推穷物累逍遥之性，《孟子》善养浩然之气，皆切几之矣。

　　迨夫汉魏伯阳引《易》道阴阳交姤之体，作《参同契》以明大丹之作用，唐忠国师于语录首叙老庄言，以显至道之本末，如此岂非教虽分三，道乃归一。奈何后世黄缁之流，各自专门，互相非是，致使三家旨要迷没邪歧，不能混而同归矣！且今人以道门尚于修命，而不知修命之法，理出两端，有易遇而难成者，有难遇而易成者。如炼五芽之气，服七耀之光，注想按摩，纳清吐浊，念经持咒，噀水叱符，叩齿集神，休妻绝粒，存神闭息，运眉间之思，补脑还精，习房中之术，以致服炼金石草木之类，皆易遇难成者。已上诸法，于修身之道，率皆灭裂，故施功虽多，而求效莫验。若勤心苦志，日夕修持，止可避病，免其非横。一旦不行，则前功渐弃。此乃迁延岁月，必难成功。欲望一得永得，还婴返老，变化飞升，不亦难乎？深可痛伤！盖近世修行之徒，妄有执着，不悟妙法之真，却怨神仙谩语。殊不知成道者，皆因炼金丹而得。恐泄天机，遂托名数事而名。其中惟闭息一法，如能忘机息虑，即与二乘坐禅相同。若勤而行之，可以入定出神。奈何精神属阴，宅舍难固，不免常用迁徒之法。既未得金汞返还之道，又岂能回骨换阳，白日而升天哉？

　　夫炼金液还丹者，则难遇易成，须要洞晓阴阳，深达造化，方能追二气于黄道，会三性于元宫，攒簇五行，和合四象，龙吟虎啸，夫唱妇随，玉鼎汤煎，金炉火炽，始得玄珠成象，太乙归真。都来片饷工夫，永保无穷逸乐。至若防危虑险，慎于运用抽添，养正持盈，要在守雌抱一。自然返阳生之气，剥阴杀之形。节气既周，脱胎神化，名题仙籍，位号真人，此乃大丈夫功成名遂之时也。今之学者，有取铅汞为二气，指脏腑为五行，分心肾为坎离，以肝肺为龙虎，用神气为子母，执津液为铅汞，不识沉浮，宁分主客，何异认他财为己物，呼别姓为亲儿，又岂知金木相克之幽微，阴阳互用之奥妙？是皆日月失道，铅汞异炉，欲结还丹，不亦难乎？仆幼亲善道，涉躐三教经书，以至刑法书算、医卜战阵、天文地理、吉凶死生之术，靡不留心详究。惟金丹一法，阅尽群经及诸家歌诗论契，皆云日魂月魄，庚虎甲龙，水银丹砂，白金黑锡，离坎男女，能成金液还丹。终不言真铅、真汞是何物也。又不说火候法度，温养指归。加以后世迷徒恣其臆说，将先圣典教妄行笺注，乖讹万状。不惟紊乱仙经，抑亦惑误后学。

　　仆以至人未遇，口诀难逢，遂至寝食不安，精神憔悴。虽询求遍于海岳，诸益尽于贤愚，皆莫能通晓真宗，开照心腑。后至熙宁己酉岁，因随龙图陆公入成都，以夙志不回，初诚愈恪，遂感真人，授金丹药物火候之诀。其言甚简，其要不繁，可谓指流知源，语一悟百，雾开日莹，尘尽鉴明，校之仙经，若合符契。因谓世之学仙者，十有八九；而达其真要者，未闻一二。

　　仆既遇真诠，安敢隐默，罄所得，成律诗九九八十一首，号曰《悟真篇》。内七言四韵一十六首，以表二八之数；绝句六十四首，按《周易》诸卦；五言一首，以象太一之奇；续添西江月一十二首，以同岁律。其如鼎器尊卑、药物斤两、火候进退、主客后先、存亡有无、吉凶悔吝，悉备其中矣。及乎篇集既成之后，又觉其中惟谈养命固形之术，而于本源真觉之性有所未究，遂玩佛书及《传灯录》，至于祖师有击竹而悟者，乃形于歌颂、诗曲、杂言三十二首，今附之卷末，庶几达本明性之道，尽于此矣。

　　所期同志览之，则见末而悟本，舍妄以从真。

　　时，皇宋熙宁乙卯岁旦，天台张伯端平叔序。

　悟真篇后序
　　窃以人之生也，皆缘妄情而有其身。有其身则有患；若无其身，患从何有！夫欲免夫患者，莫若体夫至道；欲体夫至道，莫若明夫本心。故心者道之体也，道者心之用也。人能察心观性，则圆明之体自现，无为之用自成。不假施功，顿超彼岸。此非心镜朗然，神珠廓明，则何以使诸相顿离，纤尘不染，心源自在，决定无生者哉！然其明心体道之士，身不能累其性，境不能乱其真，则刀兵乌能伤，虎兕乌能害，巨焚大浸乌足为虞？达人心若明境，鉴而不纳，随机应物，和而不唱，故能胜物而无伤也。此所谓无上至真之妙道也。

　　原其道本无名，圣人强名；道本无言，圣人强言耳。然则名言若寂，则时流无以识其体而归其真。是以圣人设教立言以显其道，故道因言而后显，言因道而返忘。奈何此道至妙至微，世人根性迷钝，执其有身而恶死悦生，故卒难了悟。黄老悲其贪着，乃以修生之术，顺其所欲，渐次导之。以修生之要在金丹，金丹之要在神水华池，故《道德》、《阴符》之教得以盛行于世矣，盖人悦其生也。然其言隐而理奥，学者虽讽诵其文，皆莫晓其意，若不遇至人授之口诀，纵揣量百种，终莫能着其功而成其事，岂非学者纷如牛毛，而达者乃如麟角耶！

　　伯端向己酉岁于成都遇师，授以丹法，自后三传非人，三遭祸患，皆不愈两旬，近忆师之所戒云："异日有与汝解缰脱锁者，当宜授之，余皆不许。"尔后欲解名籍，而患此道人不知信，遂撰此《悟真篇》，叙丹法本末。既出，而求学者凑然而来，观其意勤，心不忍拒，乃择而授之。然所授者，皆非有巨势强力能持危拯溺、慷慨特达、能仁明道之士。初再罹祸患，心犹未知，竟至于三，乃省前过。故知大丹之法至简至易，虽愚昧小人得而行之，则立超圣地，是以天意秘惜，不许轻传于匪人也。而伯端不遵师语，屡泄天机，以其有身，故每膺谴患，此天之深戒如此之神且速；敢不恐惧克责。自今以往，当钳口结舌，虽鼎镬居前，刀剑加项，亦无复敢言矣。

　　此《悟真篇》中所歌咏大丹、药物、火候细微之旨，无不备悉。倘好事者夙有仙骨，观之则智虑自明，可以寻文解义，岂须伯端区区之口授耶。如此，乃天之所赐，非伯端之辄传也。其如篇末歌颂，谈见性之事，即上之所谓无上妙觉之道也。然无为之道，济物为先，虽显秘要，终无过咎。奈何凡夫，缘业有厚薄，性根有利钝，纵闻一音，纷成异见，故释迦、文殊所演法宝，无非一乘，而听学者随量会解，自然成三乘之差。此后若有根性猛利之士，见闻此篇，则知伯端得闻达摩、六祖最上一乘之妙旨，可因一言而悟万法也；如其习气尚余，则归中下之见，亦非伯端之咎矣。

　　时，元丰改元戊午岁仲夏月戊寅日，张伯瑞平叔再序。

　《悟真》直指卷一
　　七言律诗十六首以表二八之数。
　　二八者，十六之数。按一月上弦，水中之金八两，下弦，金中之水八两，二八合为一斤。金水匀和，光辉不偏不倚，至中至正，丹法取此两弦之象。修持大道者，盖以阴中之阳为真阳，即上弦也；阳中之阴为真阴，即下弦也。阴中之阳，阳与阴和；阳中之阴，阴与阳和。真阴真阳相合，合而为一，是谓二八一斤，金丹成象。律待十六首，表二八者，即表此也。

　　其一
　　不求大道出迷途，纵负贤才岂丈夫？
　　百岁光阴石火烁，一生身世水泡浮。
　　只贪利禄求荣显，不觉形容暗悴枯。
　　试问堆金如山岳，无常买得不来无？

　　尘寰尽是声色之界，名利之乡，以苦为乐，以假为真，损精耗气，凿丧性命，有死而已。悟之而能超出者，至人也；不知而陷于内者，迷人也。故古来成道仙真，幼而家庭孝友，所以全人伦；至四十而行不动心之道，所以保性命。盗百年岁月，倏忽间耳，一生荣辱，转眼时也。若不知返本还元，归根复命，一时大限到来，纵有黄金堆积，只落的空手而去。仙翁曰：“试问堆金如岱岳，无常买得不来无？”真是金钟法鼓，惊醒一切矣。

　　其二
　　人生虽有百年期，夭寿穷通莫预知。
　　昨日街头犹走马，今朝棺内已眠尸。
　　妻财抛下非君有，罪业将行能自欺。
　　大药不求争得遇，知之不炼是愚痴。

