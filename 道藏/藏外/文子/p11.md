<!-- { "loadSidebar": true } -->
　　文子问曰法安所生老子曰法生于义义生于众适众适合乎人心此治之要也法非从天下也非从地出也发乎人间反己自正诚达其本不乱于末知其要不惑于疑有诸己不非于人无诸己不责于所立立于下者不废于上禁于民者不行于身故人主之制法也先以自为检式故禁胜于身即令行于民夫法者天下之准绳也人主之度量也县法者法不法也法定之后中绳者赏缺绳者诛虽尊贵者不轻其赏卑贱者不重其刑犯法者虽贤必诛中度者虽不肖无罪是故公道而行私欲塞也古之置有司也所以禁民使不得恣也其立君也所以制有司使不得专行也法度道术所以禁君使无得横断也人莫得恣即道胜而理得矣故反朴无为无为者非谓其不动也言其从已出也
　　老子曰善赏者费少而劝多善罚者刑省而奸禁善与者用约而为德善取者入多而无怨故圣人因民之所喜以劝善因民之所憎以禁奸赏一人而天下趋之罚一人而天下畏之是以至赏不费至刑不滥圣人守约而治广此之谓也
　　老子曰臣道者论是处当为事先唱守职明分以立成功故君臣异道即治同道即乱各得其宜处有其当即上下有以相使也故枝不得大于干末不得强于本言轻重大小有以相制也夫得威势者所持甚小所利甚大所守甚约所制甚广十围之木持千钧之屋得所势也五寸之关能制开阖所居要也下必行之令顺之者利逆之者凶天下莫不听从者顺也发号令行禁止者以众为势也义者非能尽利于天下之民也利一人而天下从之暴者非能尽害于海内也害一人而天下叛之故举措废置不可不审也
　　老子曰屈寸而申尺小枉而大直圣人为之今人君之论臣也不计其大功总其略行而求其小善即失贤之道也故人有厚德无问其小节人有大誉无疵其小故夫人情莫不有所短成其大略是也虽有小过不以为累也成其大略非也闾里之行未足多也故小谨者无成功訾行者不容众体大者节疎度巨者誉远论臣之道也
　　老子曰自古及今未有能全其行者也故君子不责备于一人方而不割廉而不刿直而不肆博达而不訾道德文武不责备于人而力自修以道故不责于人易偿也自修以道则无病矣夫夏后氏之璜不能无瑕明月之珠不能无秽然天下宝之者不以小恶妨大美今志人之所短忘人之所长而欲求贤于天下即难矣夫众人之见位之卑身之贱事之洿辱而不知其大略故论人之道贵即观其所举富即观其所施穷即观其所受贱即观其所为视其所患难以知其所勇动以喜乐以观其守委以货财以观其仁振以恐惧以观其节如此则人情可得矣
　　老子曰屈者所以求申也枉者所以求直也屈寸申尺小枉大直君子为之百川并流不注海者不为谷趋行殊方不归善者不为君子善言贵乎可行善行贵乎仁义夫君子之过犹日月之食不害于明故智者不妄为勇者不妄杀择是而为之计礼而行之故事成而功足恃也身死而名足称也虽有智能必以仁义为本而后立智能并行圣人一以仁义为准绳中绳者谓之君子不中绳者谓之小人君子虽死亡其名不灭小人虽得势其罪不除左手据天下之图而右手刎其喉虽愚者不为身贵于天下也死君亲之难者视死如归义重于身也故天下大利也比之身即小身之所重也比之仁义即轻此以仁义为准绳者也
　　老子曰道德之备犹日月也夷狄蛮貊不能易其指趣舍同即非誉在俗意行均即穷达在时事周于世即功成务合于时即名立是故立功名之人简于世而谨于时时之至也即间不容息古之用兵者非利土地而贪宝赂也将以存亡平乱为民除害也贪叨多欲之人残贼天下万民骚动莫宁其所有圣人勃然而起讨强暴平乱世为天下除害以浊为清以危为宁故不得不中绝赤帝为火灾故黄帝擒之共工为水害故颛顼诛之教人以道导之以德而不听即临之以威武临之不从则制之以兵革杀无罪之民养不义之主害莫大焉聚天下之财赡一人之欲祸莫深焉肆一人之欲而长海内之患此天伦所不取也所为立君者以禁暴乱也今乘万民之力反为残贼是以虎傅翼何谓不除夫畜鱼者必去其蝙獭养禽兽者必除其豺狼又况牧民乎是故兵革之所为起也
　　老子曰为国之道上无苛令官无烦治士无伪行工无滛巧其事任而不扰其器完而不饰乱世即不然为行者相揭以高为礼者相矜以伪车舆极于雕琢器用遂于刻镂求货者争难得以为宝诋文者逐烦挠以为急士为诡辩乆稽而不决无益于治有益于乱工为奇器历岁而后成不周于用故神农之法曰丈夫丁壮不耕天下有受其饥者妇人当年不织天下有受其寒者故身亲耕妻亲织以为天下先其导民也不贵难得之货不重无用之物是故耕者不强无以养生织者不力无以衣形有余不足各归其身衣食饶裕奸邪不生安乐无事天下和平智者无所施其防勇者无所错其威老子曰霸王之道以谋虑之以防图之挟义而动非以图存也将以存亡也故闻敌国之君有暴虐其民者即举兵而临其境责以不义刺以过行兵至其郊令军帅曰无伐树木无掘坟墓无败五谷无焚积聚无捕民虏无聚六畜乃发号施令曰其国之君逆天地侮神决狱不平杀戮无罪天之所诛民之所雠也兵之来也以废不义而授有德也有敢逆天道乱民之贼者身死族灭以家听者禄以家以里听者赏以里以乡听者封以乡以县听者侯其县克其国不及其民废其君易其政尊其秀士显其贤良振其孤寡恤其贫穷出其囹圄赏其有功百姓开户而内之渍采而储之唯恐其不来也义兵至于境不战而止不义之兵至于伏尸流血相交以前故为地战者不能成其王为身求者不能立其功举事以为人者众助之以自为者众去之众之所动虽弱必强众之所去虽大必亡
　　老子曰上义者治国家理境内行仁义布德施惠立正法塞邪道群臣亲附百姓和辑上下一心群臣同力诸侯服其威四方懐其德修正庙堂之上折冲千里之外发号行令而天下响应此其上也地广民众主贤将良国富兵强约束信号令明两敌相当未交兵接刃而敌人奔亡此其次也知土地之宜习险隘之利明苛政之变察行阵之事白刃合流矢接舆死扶伤流血千里暴骸满野义之下也兵之胜败皆在于政政胜其民下附其上即兵强民胜其政下叛其上即兵弱义足以懐天下之民事业足以当天下之急选举足以得贤士之心谋虑足以决轻重之权此上义之道也
　　老子曰国之所以强者必死也所以必死者义也义之所以行者威也是故令之以文齐之以武是谓必取威义并行是谓必强白刃交接矢石若雨而士争先者赏信而罚明也上视下如子下事上如父上视下如弟下事上如兄上视下如子必王四海下事上如父必政天下上视下如弟即必难为之死下事上如兄即必难为之亡故父子兄弟之寇不可与之斗是故义君内修其政以积其德外塞于邪以明其势察其劳佚以知饥饱战期有日视死若归恩之加也
　　上礼
　　老子曰上古真人呼吸阴阳而群生莫不仰其德以和顺当此之时领理隐密自成纯朴纯朴未散而万物大优及世之衰也至伏羲氏昧昧懋懋皆欲离其童之心而觉悟乎天地之间其德烦而不一及至神农黄帝核领天下纪纲四时和调阴阳于是万民莫不竦身而思戴听而视故治而不和下至夏殷之世嗜欲达于物聪明诱于外性命失其真施及周室浇醇散朴离道以为伪俭德以为行智巧萌生狙学以拟圣华诬以胁众琢饰诗书以贾名誉各欲以行其智伪以容于世而失大宗之本故世有丧性命衰渐所由来乆矣是故至人之学也欲以反性于无游心于虚世俗之学擢德攓性内愁五藏暴行越知以譊名声于世此至人所不为也擢德自见也攓性绝生也若夫至人定乎死生之意通乎荣辱之理举世誉之而不益劝举世非之而不加沮得至道之要也
