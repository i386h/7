<!-- { "loadSidebar": true } -->
五行不到处，父母未生时。一点真灵物，凡人未易知。

龙虎诚虚比，乾坤亦枉然。但能知二八，自可炼先天。

睹物有感

满山树木栽，那有栋梁材。非是求全备，斧斤削不来。

圣凡分途

圣凡相隔者，只是在毫厘。顺去为凡道，逆来即圣基。

见人图利有感

人将衣食重，性命看为轻。翻个跟头过，何愁道不成。

游栖云后山

杖藜到后山，满路茨枝攀。火速磨镰斧，来春一概删。

叹修道不识真

释子每观空，道人多执相。具此相空心，总非那个样。

勉学人

打混推磨子，光阴如数指。心强气不振，怎得明生死。

土雾（时有贼匪作乱）

尘氛连日起，鸟兽不安生。怎得降魔杵，乾坤一太清。

日中飘雪

日中飞雪花，炼出白朱砂。收入葫芦内，等闲不敢夸。

训徒(二首)

观外以知内，存心即见行。模糊图热闹，大道几时明。

学道果心诚，自然气质更。时时研义理，过错在何生。

勉学人深入

学道十余年，未曾知自己。有时遇着他，决定不欢喜。

天外天

若言天外天，谁肯信其然。果莫包罗物，此天何处悬。

中道

天地那么大，圣贤这等全。圣贤天地里，总是在中旋。

炉灰

炉灰炉里满，火气不能行。铁箸方通利，壶中已有声。

穷理

道理要深思，思深默会之。十分功在己，一点始求师。

叹学人不会意

大道本无言，借言演道源，有言犹不会，何况绝言喧。

步五图峰

独步五图峰，忽然识本宗。义文如在目，天地位心胸。

偶作

心中无个事，十日九消停。闲把元关扣，当人抱玉瓶。

独睡洞中

独睡石窝中，寂寥入太空，不知尘世事，一切付东风。

圣凡

小人图口腹，君子养天真。只此些儿别，圣凡大不伦。

行

两脚行天下，真灵在内含。万般虚景象，那向眼中耽。

住

住而无所住，住出于无心。神气融和处，常听太古音。

坐

身心都放下。内里有真人。坐在无为树，何曾染点尘。

卧

睡卧鸿蒙窍，气专神亦安。犹如鸡抱卵，养出大还丹。

好茶

生平厌厚味，酷爱饮清茶，嗽净心肠秽，好吞七返砂。

灯花

昨夜灯花结，今朝有客来，何能先报信，只为具灵胎。

风雷

风在林中啸，雷从云里轰，说无还却有，总是气成声。

觅写书人不得

欲觅写书人，十年犹未见，堪叹性命机，怎得遇良善。

题鲤鱼朝月图

一味水中金，华池着意寻，地雷声震处，月窟露天心。

栖云山二十四景

均利桥

云里现鳌背，空中架虹梁。行人休问渡，普利到仙乡。

洗心亭

亭前旋碧水，屋后起高山。洗却尘缘垢，白云任往还。

上天梯

本是云中物，如何堕落山。只因开觉路，不碍在人间。

风月岭

风来空谷应，月照天梯明，夜静登临望，混沦一太清。

脱洒台

足下烟云起，座边松柏栽。更无尘俗染，脱洒似蓬莱。

翻影庵

不见仙真迹，只留翻影庵。非空非有色。世上几人探。

寂静岩

众峙带风尘，此岩独寂静，天然自在窝，深隐云山境。

五图峰

图书有水金，太易路天心。个里真消息，登高一着寻。

潮阳洞

石洞正朝阳，绝无阴气藏。光明通表里，别是一天堂。

栖仙岩

悬岩不可扳，传说洞天间。不是修真客，难开铁锁关。

偃月炉

弯似蛾眉月，中含黍米珠，不逢真匠手，怎识炼丹炉。

七星岭

何处天工手，移将北斗来。尘寰人不识，且向岭头堆。

苍龙岭

空中现本像，山内养精神。莫道形苍老。须知久炼真。

冲虚台

狐峰接正脉，绝顶结灵胎。有此浩然气，虚空亦应开。

面壁石

万丈岩头石，端然壁列同。自从秦李去，面坐少香风。

三台岭

奇石应三台，双双上下开。不从尘世得，却自斗牛来。

灵龟石

不爱在深渊，纵身登峻岭。淤泥一点无，独卧固形影。

谈道石

李秦何处游，谈道空留迹。尘世少知音，高山只二石。

舍身岩

皮囊为大患，昧却本来面。现有舍身岩，教人仔细玩。

九宫台

诚然造化奇，发现九宫机。理路分明有，在人自上梯。

清波涧

涧水本清澄，波声何处兴。将为狮子吼，点化徙南鹏。

白云窝

石壁有灵窝，崎岖路怎过。等闲人不到，只见白云拖。

炼真岩

虎卧又龙眠，空中石壁悬。风云相际会，正好炼先天。

藏灵壁

倒推三涧水，环抱五云邱，壁立藏灵窟，须知有阮刘。

自在窝吟（十六首）

我居自在窝，清静少风波。地僻人情远。如如养太和。

我居自在窝，石磴路难过。不许常人到，白云岭上拖。

我居自在窝，难免世人罗。平素已无我，何知更有它。

我居自在窝，名利待如何。诸虑皆忘却，万缘一手摩。

我居自在窝，不讲曲诗歌，别有真怡慰，何须惹外魔。

我居自在窝，不问古经科。道义随心有，执柯岂视柯。

我居自在窝，时命奈吾何。稳坐南辰位，敢将北斗拿。

我居自在窝，相伴一铜锅。饿处烹朱凤，渴时炼白醝。

我居自在窝，不怕外来魔。死户为生户，先天一气拖。

我居自在窝，乐事于中多，睡去闭三宝，起来唱一歌。

我居自在窝，再不受磋磨。护守元初物，消除历劫屙。

我居自在窝，别是一娑婆。春探黄芽药，冬观白云坡。

我居自在窝，随心口咏哦。无字亦无调，音声出大罗。

我居自在窝，天地在包罗。日月壶中转，风雷手里搓。

我居自在窝，敢把太虚拖。鬼怪不能近，龙蛇莫奈何。

我居自在窝，尽道我头皤，年老心犹少，修真怕怎么。

自在窝四宝

一部易（四首）

圣贤心法理，易学最为真。穷到精微处，自然见宝珍。

河洛五行露，羲文八卦分。若知虚白处，造化在心君。

羲皇传太易，西伯系为经。先后二天理，万年列圣庭。

无为并有为，逆顺两行持。只此些儿秘，卦图尽泄之。

一盏灯（四首）

有个虚灵物，看来一点精。得人常照顾，夜夜放光明。

其体本来空，杳冥似莫功。神光才透露，便有满堂红。

孤明一盏灯，刻刻拨油绳。只在家中照，不从洞外矜。

光辉空里出，花蕊火中生。这个真消息，几人辨得清。

一个锅（四首）

不大些儿锅，收藏自在窝。饥时熬黍米，渴了炼松萝。

口园腹内空，两耳最灵通。提在红炉上，成全造化功。

收来真一水，默运丙灵精。灶底和风起，琼酥片饷成。

采来救命宝，腹实不为贫。水火协烹炼，炼成养法身。

一张床（四首）

我有一张床，量来五尺长。当心平且稳，四面有栏墙。

外面分三格，暗中只一层。这般安歇物，作造要良能。

元牝两头门，法财里面存。自知真富贵，睡眼小乾坤。

宽长恰等身，坐卧两相亲。吩咐灵童子，休教染土尘。

七言绝句

读《道德经》出生入死章有悟

生死之徒十有三，古今道士未深参。各凭意度分枝叶，皆是不曾见老聃。

五书合集吟

旁门外道足三千，认鸟为鸾障道缘。谁晓五书真正理，其中别有一重天。

参悟直指吟

丹经尽是祖参同，独有悟真辅魏公。一个孩儿兄妹抱，承先启后德无穷。

三易注略吟

河洛天机分逆顺，羲文卦象示阴阳。欲知个里真消息，孔传辞中仔细详。

景福山留题（四首）

王母宫

奇幻空灵王母峰，深藏岭壑似眠龙。不教世上风尘染，常养谷神隐脉宗。

朝天洞

孔窍玲珑表里穿，应知深处隐高仙。邱君一自成真后，更有何人到洞天。

混元阁

尖峙危崖不易攀，混元仙阁在云间。孤峰绝顶登高望，岫岭齐朝景福山。

八仙岩

削壁悬岩石磴残，猱行鹿走亦心寒。若非白露蒹葭士，应在荆坡空眼看。

龙门洞题留（五首）

定心峰

天生地造定心峰，左右峦头虎伴龙。不得邱翁留法眼，几乎埋没本来宗。

全真岩

是谁削壁写全真，想是仙人现法身。怎得翎毛为我借，愿将笔势又装新。

灰落字现处

龙华会榜五千仙，的是娄公第一贤。不信君看灰落处，先将景福洞天悬。

叹娄景先生定日月处

日月如何可定哉，阴阳气聚结灵胎。先生指出神仙窍，自是愚人悟不开。

天桥

百丈悬岩斧削同，悬桥一道在虚空。若无大匠真仙手，当面洞天路不通。

题鸣鹤图

鹤鸣子和出天然，气类相从上下传。动静行藏随变化，无弦曲里脱尘缘。

题松枝立鹤图

敛花就实夺天工，独占高枝乐在中。一任风尘来眼底，清清静静自圆通。

题松鹤隐士图

独弦绝调少人知，静养精神待一时。二八合成圆满体，尘情悉化入希夷。

题鲤鱼嘘气图

先天甚处下工夫，法眼单传难画图。二气调和生妙相，牟尼一颗照虚无。

川口王母宫留题（时有人求予留诗）

看破尘缘击碎琴，文章语句不关心。高山一曲知音少，静对河图仔细吟。

答温秀才

松风竹韵动元音，无字真经意味深。说与旁人浑不解，试将河洛问天心。

苏将军精性命术，大隐宦途，自号痴道人。潜修密炼，大有所得。犹以作官妨事，意欲告老静养。且言年迈以办事不及为忧。因作七言绝句八首奉呈。

大隐居朝好炼丹，修真借假运神观。休言爵位为疣赘，梅福南昌驾彩鸾。

铅汞原非身外物，虎龙只在心中求。淮南识得家园宝，闹处偷闲养白牛。

还丹已得可居山，命宝坚牢始入圜，从事青州修药物，光明正大扣元关。

摆弄皮囊尽枉然，修真只是炼先天。逢场作戏东方朔，大火炉中种出莲。

居官最好积阴功，借位施行有顺风。大寿从来凭大德，旌阳拔宅上天宫。

非色非空黍米悬，黄芽白雪满山川。随心采取皆灵药，试问当年马自然。

富贵场中寻命宝，声名路上觅真铅。稚川不是风尘物，种得仙桃寿万年。

老来情性返孩童，正好专心下苦功。鲍倩怀资人莫测，方圆应物炼真空。

夜梦

昨宵梦入水晶宫，洗净尘缘内外空。翻个跟头登彼岸，打开铁锁进鸿蒙。

训蒙吟

数十年来养羽翎，如愚守拙自丁宁。怀资即次知音少，且教儿童三字经。

夜看丹经

一夜贪书未得眠，犹如大道古人传。有心会到无心处，浑浑沦沦太素烟。

叹某官有忧事

高官厚禄足荣身，那晓身荣是辱因。何若山人尝米饭，高眠石室不生尘。

叹为名日忙者

人为功名朝日忙，我因富贵隐山场。清闲急迫两般事，到底谁强谁不强。

叹因恩爱受害者

