<!-- { "loadSidebar": true } -->
大清乾隆丙申，三月三日，被褐散人独游于南台深处。不觉步入幽谷，其谷有清流一道，从流探源，约十里许。向南一山，高出霄汉，悬崖陡壁，中一孔窍，其水自窍中流出。瀑布飞下，崖边隐隐有崎曲小径，阔仅一尺，可以上登，但阑石阻碍，似久无人行者。散人侧足换步，抛石徐登，危险难堪。移时至窍，举目内观，高阔丈数，深不可测。斗但入内，揣摸进钻，约行二三里，旁开一孔，有光通入，探头窥外，山峰青秀，松柏参天，鹤鸣鹿游，花卉争奇，适足慰人心目。略玩景致，休歇片时，那步再进，渐觉比以前宽阔。又行七八里许，隐隐有一点光明远透，于是努力深入，渐渐光大，忽的钻出孔窍，别有天地，一望无涯。中有大道，道旁琪花瑶草、交梨火枣异香满空，又有祗园宝林，华池神水，绝非人间景象。正在恍惚之间，忽一黄发丈夫，身被荷叶衣，腰系鹿皮带，手提花蓝，口唱道歌，蓬头赤足，飘飘然迎面而来。见散人惊讶，问曰：尔何人氏，焉能至此？散人道其来因姓字。丈夫曰：此地非世人所到，尔既来之，便是有缘，遂引至一庄，庄门有小额，题曰：“太和村”。村中老少男女，俱系黄发蓬头。见散人与礼，笑容可掬，似素相识，邀进一院，老竹为篱，枯木为屋，内有男女四人，丈夫呼令相见，待以上宾。整黄花菜，煮黍米粥，烹白雪茶，煎玉液酒。不一时，食毕将归，散人问其地名姓氏，丈夫曰：此窍名鸿蒙窍，此庄名太和村，又名无何有之乡。我无名氏，又号太初子，携家隐居此地一万五千年矣，未尝与世相接。尔到人间，不可妄泄，世无知音，谨记谨记！丈夫复引散人至一高峰，指一空壑曰：此即大道，至近不遥，便可归家。散人拜别，行不数武，回头观之，丈夫村庄俱无踪迹，悠忽到家。这个境界，非色非空，似有似无，杳杳冥冥，恍恍惚惚，只可自知，付于无言而已。

自乐记

山右鄙夫，新田懒汉，不喜荣华，只爱恬淡，慕的是云朋霞友，好的是日精月华。闲时节，参同、悟真看两篇；闷时节，无弦琵琶弹几调。性发了，提起眉毛，整顿精神，打开众妙门，步入威音国。饿虎挡道，莫耶剑飞在空中；毒龙阻路，金刚杵压于顶上。赤蛇摆尾，一字诀禁住；乌龟探头，两刃斧破开。擒玉兔而捉金乌，食交梨而咽火枣。收瓓玕，拾钟乳。采黄芽，取白雪。过华池，饮神水。到祇园，嚼菩提。牟尼珠，装两袖；玛瑙石，盛一筐。美金花插头上，白玉环悬腰间。七宝林出入自在，五行山来往不拘。甚至情忘时，钻入鸿蒙窍，睡在希夷穴，梦游黄庭院，神入赤色门。元始宫里，盗饮返魂之酒，太乙炉中，窃取不死之丹。吃的昏沉沉，忘物忘形；饮的醉醺醺，无人无我。五老见面，只称一诺，三星问话，仅回平身。高兴时，太极图里养精神；厌烦处，无影山上击虚空。这个趣味，不有不无，非色非空，哑子难言，瞽者难画，说与世人，非谓其狂，必谓其妄。爰是记之，以自乐云。

史文伯月轩跋

有客问余曰：文伯之轩，何取乎月？余曰："其意深，其理微，不可说。"客曰："何以故？"余曰："月之法象，有天道焉，有圣功焉，得其意者忘其言。邵子云：'月到天心处，风来水面时，一般清意味，料得少人知。'故不可说。"客曰："试闻其略。"余曰："月有体有用：黑为体，白为用。有阴有阳：静属阴，动属阳。其白而动也，光照八极；其黑而静也，神入太虚。黑白动静，阴阳体用，周而复始，循环不已。造化消息，昭昭乎见于象矣。夫圣人观象度时，穷神知化，化裁存乎变，推行存乎通，乐在其中，非可与外人道也。轩以月名，其将钻月窟而拔天根乎？其将捉玉兔而弄金蟇乎？其将步广寒嚼桂子乎？即不然，良宵月下，酌酒吟诗，活泼天机，对竹依松，静养太和，窥庚申，复天心，以人事合天时乎？文伯之意，其在是欤？"客曰："唯！唯！"是为跋。

寇雪山跋

天地之间，广矣，大矣。所生之物，万有不齐，无得而测度。其物最白净者，莫如雪；最静定者，莫如山。雪之为物也，高而能下，其体纯白，其德至净。白则无染，净则无尘，当其自无生有，飞扬虚空，如天花乱坠焉。既而落于山川，大地一色，万物素淡，如银妆世界焉。又既而日照中天，溶化为水，山川滋润，如华池神水焉。万物荣旺而藏，剥落而现，不恋浮华，独着朴素，物之至清高者也。故仙人取之以喻道，山人烹茶以洗心耳。

山之其体至静，其德至定。静则不动，定则不移。当其春夏而生物，不见其增高；秋冬而藏物，不见其减小。物生物灭，四时推迁，山常如是，亘古不变，与天地同长久，与日月同攸远，物之最醇厚者也。故仁者乐之而得寿，圣人艮背而无咎。

雪也，山也，诚天地间一大守贞之象也。山而加雪，白净静定，其清洁又超乎一切众山之外矣。寇君以雪山号之，特以白净居身，静定养性欤？虽然，雪固白净矣，山固静定矣，吾不知寇君白净果如雪否？静定果如山否？白净果如雪之白净，静定果如山之静定。是亦一雪山，则富贵不能淫，贫贱不能移，威武不能屈。修天爵而人爵即从之，无爵而亦有爵。虽文中渊明之高风，何多让之耶！

三教辨

