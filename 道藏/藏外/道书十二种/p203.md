<!-- { "loadSidebar": true } -->
    盖吾身之阳性阴情，如天上之日月；吾身之真精元神，如日月之水火；吾身玄牝之门，如阳燧与方诸。玄牝立而性情通，性情通而精神旺，精神旺而金丹生。亦如阳燧取火，方诸取水，两者相形，一物生焉。此无中生有之效征也。《道德经》云；“谷神不死，是谓玄牝。玄牝之门，是谓天地根。”玄阳也，主动；牝阴也，主静。玄牝之门，即生阴生阳之门，即有动有静之门，故谓天地根。这个门，有谷神存焉。谷神者，阴阳两而合一之神。谷神动静而生阴阳。阴阳相合，又生谷神。玄牝谷神也。顺之则生人而成幻身。逆之则生仙而成真身。顺逆之间，真幻大别。仙翁以阳燧取火，方诸取水，二气感通之象示人，妙矣哉。此节注契文“将欲养性”与“坎男为月”二段之大意。
    是非历脏法，内观有所思，履行步斗宿，六甲以日辰。阴道厌九一，浊乱弄元胞。食气鸣肠胃，吐正吸外邪。昼夜不卧寐，晦朔未尝休。身体日疲倦，恍惚状若痴。百脉鼎沸驰，不得清澄居。垒土立坛宇，朝暮敬祭祀。鬼物见形象，梦寐感慨之。心欢意喜悦，自谓必延期。遽以夭命死，腐露其形骸。举措辄有违，悖逆失枢机。诸术甚众多，千条有万余，前却违黄老，曲折戾九都。明者省厥旨，旷然知所由。
    省厥旨（一本审厥旨）；垒土（一本黑土）

　

    修真之道，一得永得，至简至易，知而行之，立跻圣位。在儒，则为中庸之道；在道，则为金丹之道；在释。则为一乘之道。其要，在乎刚柔相当，性情相合，诚一不二耳。世之学人，不遇真师，趋入旁门，或有定心止念，习内观者；或有步罡履斗，炼六甲者；或有行九一邪术，弄元胞者；或有运呼吸之气而绝粮者；或有昼夜不卧而恍惚若痴者；或有子午行气而百脉沸驰者；或有垒土立坛而与鬼怪为邻者。如此等类，千条万余，举措有差违，悖逆失大道，本期永寿，反而伤生。前违黄老之教，自遭九都之戾，彼岂知世间有七返九还金液大丹，能以女转成男，老变为童，长生不死乎？若有明哲志士，遇真师而明大道之旨，旷然而知修真所由之路，不在三千六百门也。此节注契文“关关雎鸠”一段之意。

　

    上闭则称有，下闭则称无。无者以奉上，上有神德居。此两孔穴法，金炁亦相胥。

　

    上言明者省厥旨，旷然知所由。省者，省何旨？知者，知何由？即省此金丹之旨，知此返还之由也。夫金丹之道，有有为无为二法。上德者，行无为之道以了性；下德者，行有为之道以了命。上德行无为之道者，以其上德者天真未伤，阴阳和合，人心窍闭，道心常存，则称有也；下德行有为之道者，以其下德者天真已亏，阴阳涣散，道心窍闭，人心用事，则称无也。有者，有道心而无人心；无者，无道心而有人心。无道心即下德，有道心即上德。故下德之无，须奉上德之有，去人心而增道心，从无而守有也。上德之有者，盖有神德常居，养道心而防人心，借有而化无也。人心去则为真无，道心固则为真有。真无者，真阴也；真有者，真阳也。真无真有，此两孔穴法，金气亦相胥也。两孔穴，即真无真有二穴。法者，即有为无为二法。金气者，先天真一之气，号为水中金。此气恍恍惚惚，杳杳冥冥，非色非空，非有非无，有无相形，一物生焉。故两孔穴。用法修之，金气相胥于中而凝结焉，不曰金气相胥，而曰金气亦相胥，此中大有秘密。盖道心具有真知之情，属金。其气至刚至大，充塞天地，万物难屈。故谓金气。此气异名多端，曰金华，曰水中金，曰真铅，曰先天气，曰神明，曰神德，曰元精，曰黄芽，归到实处，总是真知神明之德耳，此神德也。上德者，行无为之法，防危虑险，以保养之；下德者，行有为之法，渐采渐炼，以返还之。能保养，而有者归于纯粹；能返还，而无者仍复于有。有为无为二法，总以成全此神德金气一物耳。故曰金气亦相胥。上德下德，所争者有为无为，及至金气煅炼成宝，后天阴气化尽，形神俱妙，与道合真，则有无俱不立，天地悉归空，更何有上德下德之别乎？此节注契文“上德无为，不以察求。下德为之，其用不休”之义。
    以金为堤防，水入乃优游。金计有十五，水数亦如之。临炉定铢两，五分水有余。二者以为真，金重如本初。其三遂不入，火二与之俱。三物相含受，变化状若神。下有太阳炁，伏烝须臾间。先液而后凝，号曰黄舆焉。岁月将欲讫，毁性伤寿年。形体如灰土，状若明窗尘。捣治并合之，持入赤色门。固塞其际会，务令致完坚。炎火张于下，昼夜声正勤。始文使可修，终竟武乃陈。候视加谨慎，审察调寒温。周旋十二节，节尽更须亲。炁索命将绝，休死亡魄魂。色转更为紫，赫然成还丹。粉提以一丸，刀圭最为神。
    相含受（一本既合度）；如灰土（一本为灰土）

　

    上节言上德下德，有为无为二法。此节细言下德有为之妙用。下德者，有为之道，后天中返先天也。后天中返先天，先要知真金一味大药。此金非世间之凡金，乃吾固有真知之真金也。此金经火锻炼，与天地并长久，与日月共光明。故丹成之后，名曰金丹。以其丹由金成，临炉下功，首以金为堤防。堤防者，堤防金之生水也。堤防金生水者，将以为入水计耳。入水者，非入泛滥之水，乃入精一之水。丹道用金之事大，入水之事亦不小。防金在于不即不离之功，入水在于不急不缓之妙。不即不离，杀中有生，不急不缓，柔中藏刚。优游者，从容自然，以逸待劳，以静候动耳。防金入水之妙，莫先知其金水之本数。真知之真金，自一阳复，而渐至于纯全，圆陀陀，光灼灼。通幽达明，如十五之月，光辉盈轮，无处不照，取数为十五两，此金之本数也。有一分金，即生一分水。有一两金，即生一两水。如月十六，一阴潜生。至三十日，光辉尽消，复为黑体，取数亦为十五两。故曰金计有十五，水数亦如之。用水之法，别有妙用，不得以本数用之。比如水之本数固有十五两，生到五分，则为有余之水，已不可入矣，只生到二分，则为精一之真水，正宜入之。水真则水能生金，是母隐于子胎，子报母恩也。金不泄气，无伤于金，故金重如本初，不失其十五两之本数也。若水生到三分，亦谓有余，遂不堪入。学者须要知的水有清浊之分、壬癸之别。壬水清，属阳；癸水浊，属阴。壬水有气而无质，为精一不二之真水；癸水纯阴而有质，为泛滥交杂之污水。二分水如泉中方出未流之水，至清至洁，壬水也。三分水已流而染尘，五分水渐流至远，已混浊不堪，此皆癸水也。丹道入水只取其气，不取其质。用质伤其金，用气辅其金。故以二分之水，辅助十五两之金也。
    然入水得真，入火亦不可无候。火者，虚灵之神。阴阳之和气，水用二分，火亦须用二分。二分之火，如初燃之火，温而不燥，明而无焰。水用二分，不失其金之重；火用二分，不克其金之体。如是配合，则水来济火，而火不燥；火来炼金，而金生明；金来生水，而水有本。水火相济，金火同宫，三物自相含受，变之化之，神妙不测矣。盖三物含受，是三而归一。
    鼎炉之中，药即是火，火即是药，药火相生，和气熏蒸。内有太阳灵光，一点真火锻炼。须臾之间，真金溶化成液，由嫩渐坚。变白为黄，号曰黄舆。黄者中色，舆者土象。金具燥气，遇火而燥气顿消，刚化为柔，刚柔如一，阴阳混合，归于中正之地，名曰黄舆，又名金丹。圣人修炼大丹，攒年至月，攒月至日，攒日至时。以法追摄，于一时辰内，天地造化夺尽，阴阳五行夺尽，万物气数夺尽，易错难逢，倘差之毫发，失之千里，毁性伤寿，得而复失。当此之时，须宜大用现前，外观其形，形无其形，内观其心，心无其心。形体俱忘，无烟无火，如灰如土，如明窗尘。捣治并合者，刚柔俱化，形迹全无也。送入赤色门者，虚灵不昧，无微不照也。固塞其际会，务令致完坚者，还丹在一时，温养须十月。固济牢封，须臾不离，不到胎完神全之时，而温养之功不得休歇也。炎火张于下，昼夜声正勤者。自有天然真火，炉中赫赫长红也。始文使可修者，一时之功，用文火以合丹也。终竟武乃陈者，十月温养，用武火以炼己也。候视加谨慎者，候视一气之存亡，谨之慎之，防危虑险也。审察调寒温者，审察火候之度数，不燥不冷，寒之温之，调和相当也。周旋十二节，节尽更须亲者，前进阳火，暮运阴符，阴阳符火，周而复始，循环无端，功夫不息。气索命将绝，休死亡魄魂者，功夫到日，百脉俱息，气血融化，犹如小死。当此之时，七魄已亡，三魂已死，情性精神，凝结不散，如痴如醉，只有先天一点清阳之气，而法身成矣。此身名曰金刚不坏之神，又曰清净法身，又日紫金丹。金丹至紫，赫赫至阳，浑无一点阴气夹杂矣。噫！此丹之大不过一粉一提一刀圭，其神通妙用，能出死入生，能点枯骨复活，能开瞽目复明，服之者立跻圣位。此下德者，有为之法，无中守有之妙诀。此节注契文“知自守黑”至“常与人俱”一段之义。其所注之义，较契文尤为精详，其中火候细微，大露天机。学者若于此节中打的通彻，则修丹妙用，可得其大半矣。
    耳目口三宝，闭塞勿发通。真人潜深渊，浮游守规中。旋曲以视听，开阖皆合同，为己之枢辖，动静不竭穷。离炁内营卫，坎乃不用聪，兑合不以谈，希言顺鸿蒙。三者既关楗，缓体处空房。委志归虚无，无念以为常。证难以推移，心专不纵横，寝寐神相抱，觉寤候存亡。颜色浸以润，骨节益坚强。排却众阴邪，然后立正阳。修之不辍休，庶炁云雨行。淫淫若春泽，液液象解冰，从头流达足，究竟复上升。往来洞无极，怫怫被容中。反者道之验，弱者德之柄。耕耘宿秽污，细微得调畅。浊者清之路，昏久则昭明。黄中渐通理，润泽达肌肤。初正则终修，干立未可持。一者以掩蔽，世人莫知之。
    内营卫（一本荣卫），不辍休（一本辄休）

　

    上节言有为之功精且详矣。此节承上节而言无为之要。
