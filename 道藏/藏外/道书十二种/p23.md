<!-- { "loadSidebar": true } -->
父子夫妻与弟兄，至亲每每变无情。我曾看破其中假，三十年来两脚轻。

竹兰松菊（四首）

竹

竹本虚心抱一中，浑身节操具仙丰。介然枝叶天生就，不与人间俗物同。

兰

兰蕙丰神别有长，叶疎花淡异群芳。清风摆动逍遥体，不煨檀棱满院香。

松

体实心坚性朴淳，年深越老越精神。岁寒不减本来色，几度蓂灵五百春。

菊

根苗一样地中生，不与群芳比胜争。但看三秋霜降后，枝头分外有精英。

于瀛川呈己所见因回诗以示之

和盘托出事非轻，曾子阿难应一声。要见原来真面目，谯楼半夜打三更。

叹医人杀生灵治病者

蠢动含灵皆是命，何须杀物医人病。世间药料有千般，存点天良积德行。

五言律诗

寄闫阳和

波心涝出月，火里种成莲。立足三义口，安身四会田。真灵常要保，客气不容牵。百病都消尽，自登天外天。

赞仙人李致亨

打开蝴蝶梦，解却利名缰。潜隐嵩山屋，坚修大帽方。行藏追葛迹，道德共秦长。一自飞升去，栖云姓字香。

赞仙人秦致通

生来具道丰，秉性自圆通。衡岳知心印，栖云炼火工。鬼神均伏首，物我悉归空。愿得香风至，同寻大帽翁。

示张阳全于瀛川

寻真也不难，须向静中观。恍惚藏灵物，杳冥有法坛。三才从此立，八卦在他安。认得牢封固，炼成一粒丹。

普示

吩咐寻真者，再休打和声。时光如弩箭，性命似风筝。现在谁为主，未生孰是婴？急须穷此理，趁早脱沉沦。

痴苍蝇

洞里一苍蝇，黄昏走近灯。似痴还似醉，如醒亦如瞢。内有腾空志，外无谋食能。春雷声震动，白日即飞升。

雾后大雪

立春三日雾，一夜雪无住。空谷似冰壶，野村如粉铺。城藏玉石房，山长琼花树。犹未露黄芽，先呈淳朴素。

七言律诗

藏隐

看破浮生一也无，单身只影走江湖。鸢飞鱼跃藏真趣，绿水青山是道图。大梦场中常觉我，千峰顶上视迷徒。终朝睡在鸿蒙窍。任的时人牛马呼。

离尘

自从认得本来人，住在尘寰要出尘。衣破鞋穿修大道，箪瓢陋巷乐天真。三千世界归方寸，一颗牟尼运北辰。隐显行藏人不识，胸中别有四时春。

答李养中

有物从来本自然，杳冥恍惚太空悬，顺为凡体生还死，逆则金丹缺又园。十字街心寻造化，三关要口定偏全。休将幻象为真务，隔纸乾坤路万千。

二次下功

性命机关难又难，毫厘有错不成丹。方将宝镜悬金柱，忽被狂风碎玉盘。碧眼童儿迷却路，白头老子误遗冠。从今放下娘生面，重整丝纶下钓竿。

乐真

自从咬破铁馒头，日日风流不着愁。牵转白牛拴月殿，捉回朱雀下河洲。腾身窜入鸿蒙窍，展手偷来海岛筹。若问吾家真住处，长安市上藏经楼。

赠贾翰元

不许翰音登碧天，还元纸上最难传。乾坤未破为何物，混沌初分并没缘。死里求生成妙诀，无中出有现真铅。如能咬破铁丸子，一颗牟尼园又园。

赠善闻和尚

称号善闻闻善么，善财上善是娑婆。打开宝藏才生我，跳入虚空即死他。无色界中留法眼，双林树下运灵柯。威音未有能参得，大地春风鼓太和。

过十字路

村名十字路不斜，幽谷清风水面加。四会通衢真地脉，八方要路统天涯。可怜一块好基址，怎奈群迷不树花。我欲庄严成佛土，逍遥自在卧烟霞。

灯花

不向尘埃下种栽，单身只影倚高台。铁中长出珊瑚朵，火里生成琥珀胎。疑是绛宫阶上物，分明紫府殿前材。有时了尽浮华债，跳入虚无现本来。

寄徒

抛离火宅乐天真，明月清风一色新。百尺竿头寻故旧，千峰顶上整丝纶。闲来睡在鸿蒙窍，醒后挥开障碍尘。贴体衣衫都脱去。身中化作四时春。

石灰

自是坚刚为本体，浊阴点染色难真。掩埋山窟非佳货，取入人家是贵珍。五味恁功成命宝，三冬得力变阳春。有时煅炼剥消后，化作寒灰白似银。

赠印真周先生

养晦韬明吞玉芝，和光应物有谁知。中年看淡浮生事，半世消磨历劫疵。打破牢笼寻宝藏，钻开混沌转璇玑。素琴弹出无心曲，神入太虚醉似泥。

赠白云鹤

心似白云常自在，形同野鹤任西东。出头即悟人情幻，开眼便知世事空。数达图书参妙理，琴调气息养童蒙。丹台羽客天生就，疑在尘寰积大功。

答潘某求诗

懒看图书厌作诗，等闲怎肯费心思。壶中日月独归我，袖里乾坤不让伊。至性文章本自有，真心学问始为奇。灵源久已无尘染，常养谷神配坎离。

遗李阳观、闫阳和（二人皆通医）

青囊一卷与君传，积德修功不用钱。常炼汞铅为命宝，时调水火长金莲。一丸打透生生路，片饷离开种种边。历劫沉屙消灭尽，还元返本体纯干。

自题生辰(三首。时年四十)

当年此日是生期，托体娘亲血肉皮。三十余年居幻梦，百千冗事坐污泥。风尘奔走原非我，日用聪明却是伊。四大而今齐放下，本来面目入希夷。

只因漏却本原真，任的抛身又入身，性命机关何在数，死生枢纽总由人。现成大药能延寿。固有法财可救贫。行满功完灵宝现，收归土釜换精神。

何事人人尽爱生，怎知生是死之名。有生有死为空幻，无死无生是实程。若欲长生不死物，急须先死有生精。我今未死常如死，齐一死生归太清。

赞寺口苏真人仙壳

隐遁深山学牧羊，一尘不染了无常。汞铅炼就长生药，水火修成不死方。行满何妨离色界，功完即便上天堂。丹房器皿依然在，千古犹闻姓字香。

奉呈痴道人苏老先生

道人何事号为痴，好胜争强总不知。位益尊时心益小，德愈高处意愈低。风尘路上擒乌兔，富贵场中合坎离。四智二彭皆化尽，鸿蒙窍里养灵旗。

读痴道人苏老先生烟霞问答

烟霞问答论修真，节节条条俱有因。命理功夫堪入妙，性宗口诀亦通神。分明指出杳冥物，确实阐扬恍惚珍。言浅意深藏大道，承先启后再来人。

赠王岐山（四首）

久隐栖云欲入园，忽来异客号岐山。开言便脱俗儒套，闲话不离大道间。十五年中研易理，四千卦内辨天关。心胸早抱王通志，常恨未瞻伯丑颜。

学易真宗已失传，尧夫踵后再无贤。文人彼此求辞句，术士东西弄卦钱。河洛天机成玩物，羲文道脉作残篇。先生有志身心理，须在图中仔细研。

先天造化最难知，宜向后天细辨之。错里藏综真窍妙，顺中用逆是根基。六爻变化分吉凶，二气循环见合离。只有些儿无字诀，当中一点最灵奇。

学易须当久用功，浅窥圣道理难穷。阴阳窟窍没形象，造化璇玑有塞通。探[臣*责]方能知奥义，钩深始可味香风。诚然悟到无言处，地轴天关在掌中。

除日自叹

去年除日在南台，今岁栖云又转来。自想韶光如过箭，暗悲灵药未凝胎。火功到处丹生彩，阴气消时意化灰。若有些儿形质物，此身未许脱尘埃。

新正元旦有感

过了一年又一年，发须俱白暗惨然。少时早得真师诀，老岁还搬无底船。只为前生功行浅，因而现世道缘颠。学如不及常精进，何日火中种出莲。

逸人赵贵，直隶人。因误伤妻，充配阜兰。如疯癫者五十余年，潜修密炼，大开智慧，事前预知，官民皆敬之。嘉庆元年十二月，火焚东关民房百余间，时逸人居于酒肆高楼，三日前将所有等物散人，当火发之夜，危然大坐肆楼，竟为火化。予在栖云山闻之，曰：得其所哉！因拈笔书七言律诗四首以赞之。

绝情无计惹冤愆，充发阜兰路五千。铁棍束身曾受难，木校屦趾且随缘。知心惟有观天亮，养性还同疯子田。（观天亮、疯子田皆有道者，与逸人同时。）通邑大都修妙道，火中炼出一真铅。

五十余年下苦功，和光混俗似童蒙。黜聪毁智磨尘性，返朴归淳养太冲。物我浑忘还本面，有无不立入真空。道成犹恐幻身累，莫若临行一火烘。

赤帝遵天降火灾，逸人何事劫间回。早从八卦炉中出，曾在五明宫里来。已有真身坚似铁，何妨委物化成灰。先知泄露前三日，尽把衣财散耍孩。

西秦久已少仙真，惟有先生炼法身。在俗独能超出俗，居尘却会脱离尘。一条戒尺消魔障，几个包儿贮宝珍。平日谨言常艮辅，临行大道授何人？

叹修行人回首慌乱者

修行要认定盘星，识得真宗入圣庭。四大原来皆假像，百骸到底是虚形。有无不立方称妙，生死同观始现灵。事业还从归结看，临时散乱苦伶仃。

穷理还当彻始终，须明一宝辨三宫。先将委物看成假，次把尘缘扫个空。足色真金从火出，纯阳寿草在冬丰。欲求结果收园好，大造炉中早下功。

送众门人年底回里

道义相交事最嘉，师徒讲习觅黄芽。夜深熬落天边月，话久常忘盏内茶。只字明时真足乐，一言会处实堪夸。诸君岁尽皆回里，俱等来年各献瓜。

词类

栖云山二十四景  寄调金人捧露盘

栖云峻秀，天梯冲虚透。白云窝，藏灵岫。朝阳谈道因，清波洗心疚。翻影庵，借风月炼真复旧。三台九宫全，五图七星凑。苍龙蟠，灵龙龟伏。寂静生偃月。面壁舍身肉。脱洒时，均利桥继前接后。

题刘海戏蟾像  寄调步檐宫

海生金蟾蟾渡海，金水相合真主宰。蟾在海心光五彩，海得蟾辉消阴鬼。一阳初动是根源，急向海波将蟾采。得他来入元关窍，长生不死几千载。

又寄调西江月

金生水兮顺运，水生金兮进修。母隐子胎是丹头，须要以无入有。彼我合为一气，大小配作同俦。戊己成圭造化收，性命天长地久。

酒色财气四调寄调如梦令

酒本糟粕汁浆，痴人爱如甘露。怪他醉昏沉，凶恶百般无恐怖，可恶！可恶！廉耻全然不顾。

色本胭粉骷髅，迷人一见神荡。怪他淫欲生，无端暗里生妄想，不像！不像！善恶报应如响。

财本祸福相连，愚人日夜算计。怪他用机谋，伤天害理多乖戾，私弊！私弊！损人利己何济。

气本坏事根由，庸人多无把柄。怪他一怒中，直作出伤生害命，争竞！争竞！此是人生大病。

又戒道者四词寄调西江月

酒是迷人之物，入口性燥神狂，血热气促大不良，坏德丧行瞎障。道念化为妄念，灵窟闭塞无光，性乱命摇内外伤，贪他糟粕怎样？

色是杀人利剑，贪爱决定生灾，心动神迷气散开，精髓暗里受害。万恶淫欲为首，邪念莫挂胸怀，见景忘情扫灵台，休将天良损坏。

财乃世路牛马，道人何事弄悬？东骗西化顾眼前，哪管十方血汁。口债岂能空享？钱财终久要还，无功受禄枉遭愆，何如本分自便。

气是养命根本，不谨暗生无明，些子触犯入迷城，肆意无忌纵性。从来虚心受益，好胜决定伤身，谦恭忍辱是修行，处处低下守正。

曲类

