<!-- { "loadSidebar": true } -->
　　［参证：按：上述等等，以吕祖之圣．必能通微达妙，安有火候细微之失？其必前示功法，特少崔公入药之镜。以镜个中，先天不之凝聚于中，后天不因以化，是亦名为专弄虚头。不有真阴以济，而真水真火不会，其物不化，安得为我而聚存哉！吕祖之失以此。既得其书，顾名知义，用以炼之，且以结焉。

　　吕祖盖以清净入手者，自得崔公《入药镜》，用以弄虚，虚自全归，仍不失夫清净宗旨，玄乎？玄矣！书名之妙乃如此，悟元子知之而未敢为从学者述，第于此答而逗以“一无所疑”四字，为知音从学者道焉！大道之轻泄又如此。］

　　问曰：“始终通彻，下手修为，即可成道乎？”答曰：“大匠诲人，能与人规矩，不能使人巧。师所授者，不过指其真药真火，大关大窍。至于用之巧妙，行之急缓，成之迟速，在学者力量大小，志气锐弱，性根利钝耳！故大道作为之法，有上、中、下三法，在人量力而行之。”

　　问曰：“三法为何法？”答曰：“上等法乃自在法。中等法乃权度法。下等法乃攻磨法。

　　自在法者，顿悟圆通，一了百当；净裸裸，赤洒洒，圆陀陀，光灼灼，行住坐卧不离这个；如明镜止水，无物不照，无物能瞒；从容中道，安而行之，天人合发也。

　　权度法者，后天中返先天，顺道中行逆道；以真化假，借假全真；随机应变，因事制宜，利而行之，内外相寄也。

　　攻磨法者，秉性鲁钝，识见不大；必须心地下功，全抛世事；苦其心志，劳其筋骨，饿其体肤，千磨百炼，择善固执；苦人之所不能苦，受人之所不能受；人一能之己百之，人十能之己千之；从一切艰难苦恼处狠力作造，忽的露出本来面目，从此直下实落功夫；与上中之法同一接辙，此勉强而行之，以己求人也。

　　三法，皆古来仙真口口相传之秘诀，教人量力而行；不能行上法者，行中法；不能行中法者，行下法，总以了性了命为归结。出此三法，再无他法矣！”

　　［参证：按：此答，太上复生，不易其言也。然皆以炼心功夫入手，而保命在其中。即此一答，先生之功大矣哉！性学至此，其命学必等中上。从此晋参崔公《入药镜》，一炼必得，而况中而上者乎？余等只宜从事下法者也。噫！学者要知根器如邱祖，尚从下法入手，况根器不及邱祖万万平？

　　闻之先师太虚翁。翁谓：“邱祖太乙临凡者，而受大难七十二，小难无其数，跌死、冻死、饿死，不在小难之中；凝然顺受，卒中金阙选仙，升证天相，为万世师。五祖籍封帝君，旁及刘祖，亦加帝号。吾辈何人，敢以下法为苦乎哉？”

　　先师又谓：“邱祖道成应阙，悲恸不能起。吕祖奏曰：‘邱某自以太乙临凡，尚受折磨乃尔，世人根器浅薄，不胜其磨，则道统难有继承，是以恸。’玉帝慨然慰曰：‘世人有尔三分，证果与尔等。上界天仙，不期稽首，若崩厥角。’祖乃谢恩而退。有此公案载在《道藏》，此后学之大幸，然不可执以自慰者。”

　　先师语及此，先师能不以自慰，其重戒后学也深矣！余故录以自警云。］

　　问曰：“闻之仙有五等，皆此一道乎？”答曰：“不是一道。炼九还七返金液大丹，了命了性，成金刚不坏之体，千百亿化身，隐显不测者，天仙之道。即万劫一传之道。以后天中返先天，还无返本，归根复命，凝神聚气，留形驻世，长生不死者，地仙之道也。受三甲符篆，炼上清三洞妙法，飞云走雾，避三灾八难，来去无碍者，列仙之道，南宫护身之道也。修真空之性，极往知来，出阴神而尸解，不落恶趣者，鬼仙之道，即以道全角之道也。降伏身心，保养精气，驻世而无苦恼者，入仙之道，乃培植后天之道也。

　　此五等仙，惟地仙再进一步，行无为之道，即可到列天仙之位。其余皆有劫数，欲证天仙，尚有许多层次隔碍，无金丹之术点化，万难有成。”

　　［参证：闻之先师太虚翁曰：“修行人能得太极交生之物为圣胎，谓之天仙；得自地天生之物为圣胎，谓之地仙；得自虚空真阴真阳之元作圣胎，谓之神仙；得自生龙活虎空虚交生之物为胎者，谓之人仙。更知加迎太极之一，以点化之，是谓水仙，变化莫测，稍亚天仙，非仅不坏已也。］

　　问曰：“成圣、成仙、成佛，皆曰：成道。何以曰：金丹，又何以曰：九还七返金液大还丹？不曰道而曰丹，何也？”答曰：“道者，先天浑然一气，太极之谓也。丹者，圆满无亏，活活泼泼，以象太极。丹即道，道即丹，其名有二，其理则一。

　　金之为物，亘古今而不坏，与天地而并久，取其坚也。九者，金之成数；七者，火之成成数，皆属于阳。返还者，复于纯阳无阴之地也。道本无为，而法有作。因其无为，阴阳变幻，不能无亏缺。圣人用法修持，金火锻炼，既能使亏者复圆，又能使圆者永久不亏；还其太极，还其无极，而至于无声无臭，寂寥之境也。天地有坏，这个不坏，故曰：九还七返金液大还丹。曰丹者，是因经火煅炼而名之也。”

　　问曰：“修此大丹，动处好修，静处好修乎？”答曰：“道通寤寐，道达幽明，动静不拘。至于大修行人，活活泼泼，外圆内方，何妨在市居朝？”

　　问曰：“在市居朝，未免有人情世事，何能一心修道？”答曰：“在市居朝，正好奋大用，发大机处，乃上等作法。盖金丹在人类中而有，在市朝中而求。古人通都大邑，依有力者为之，正在此耳！”

　　问曰：“道在虚空，又在人类中、市朝中，何也？”答曰：“惟其在虚空，所以百姓日用而不知。如其知之，行住坐卧，俱是道也。人类中正好修持，市朝中最好作为。岂静处安身，万法皆空，始为道平？”

　　［参证：处市居朝，大修行人，隐有大作用。但处市为德，而居朝为行；德无行不德，德而有行，道乃成也。悟元子言之，而此中另有道用在，未必有如余昔所闻。

　　盖余所闻：德乃无上大德，行乃无极大行；不费一钱，不劳丝力，立而行之；杂处侍人广众之中，绝无异同。人故无得而拟议者，自朝至暮中惟处市不处，加入虚寂；不朝居朝，如包六合；有时而德行相济，随愿并成；有时而专修一德，德足乃修其行；有时而专修一行，行就乃完其愿。

　　古哲行之，个中妙行，不外《三尼医世》，而神事黄帝《阴符》、文昌《阴骘》。究其入手要诀，出自《清静妙经》。人不得而知，己惟尽心以行。此余之闻于鸡足真人者，谓其律宗世修之常道云。］

　　问曰：“行、住、坐、卧，俱是道，何以又有炼睡之一事？”答曰：“炼睡是初学之事。凡人睡卧，神入阴窟，气散四肢；梦寐颠倒，罟镬陷并，无不投之。日所积者，不如夜所耗。故必打炼睡魔，使心神居室，清气上升，浊气下降，庶得行道无阻。

　　古仙云：‘睡了一时，死了一时。睡了一日，死了一日。日日有功，无睡千日，便了事也。’又云：‘一年不睡，下结丹；二年不睡，中结丹；三年不睡，上丹结。’此为的言，若虚时生白，神明常照，虽寐犹寤，不妨去睡。《参同契》云：‘寝寐神相抱，觉寤候存亡。’此不为睡害事也。不到此地，不可睡。前辈蜀地国清者张翁湟中——睡仙张翁俱是初而炼睡，后而长睡，此炼睡之证也。”

　　问曰：“上丹、中丹、下丹、丹有三乎？”答曰：“总是一丹，分而言之。下丹者，炼精化气。中丹者，炼气化神。上丹者，炼神还虚。三丹之名，就层次而言。到得还虚地步，精气神混而为一气，是为金液大还丹也。经书‘三田’、‘三关’之说是此意。”

　　［参证：按：丹法，并非今日炼精，明日炼气。后日炼神也，一刻之中具此三法者也。即如一部丹书，从头至尾，层次虽多，亦非今日行一层，明日行二层，皆在一刻之中经行勿缺者也，故能得无偏胜之虞，然而大非关限未通者能如是。盖关有前三、后三。通关，所以理任督也。前三，所以理任脉。后三，所以理督脉。任通乃可理督。其理如此，然情实不然，还直即吸即呼以理之。

　　按吸，吸自海底阴跷穴。自穴逆吸，透尾经脊，逾枕达巅，入于天谷。巅即昆仑，人头是也。天谷即人脑之中，乃上丹田也。即自脑中下降，自鼻至上唇，乃与任合，会于华池。地乃舌底，故人中为华池，是乃理督之成法。

　　呼则起自华池，顺经重楼，即胸堂。从此达中黄，即中丹田。从此达腹，驻于脐后深处，处曰：气海，即是下丹田。从此达阴跷穴。穴在粪门之前，卵囊之后，乃任督交聚处，是为进任之成法。

　　盖皆以意导气，由想合道，乃初学通关必用之成法。吕祖曰：“三三通，一半功，神而通之闲巽风。”巽风即鼻息。心静致极，息微若闭，导成胎息之法。道至胎息，乃是三三通后之神功，盖非别有神功也。

　　学者初事通关，且循吸呼意导入手。关限已通，三田不芜，功加虚极静笃，则此胎息已泯，乃为真息息。息者，止也。功造真息亦息，百脉亦停，六腑五脏，成安咸泰，一点先天乃从此步收得者也。

　　学人要知曰停曰息者，乃言精细之极，不觉其起其止耳！乃正此气周行一身。全部丹书细微层次，统于此一刻中，周行无缺。丹书所谓夺尽造化之大作用，切莫轻视。如是日行岁事无间，天仙且必成，况其亚次乎哉？其诀不外“二化”、“一还”与“二合”也。今且节节步步，返而又返，日计不足，月计有余。《易》：“不远复。”又曰：“不恒其德，或承之羞。”活活泼泼，存乎其人。学者念诸。］

　　问曰：“精气神，后天乎？先天乎？”答曰：“是先天。《心印经》云：‘上药三品，神与气精；恍恍惚惚，杳杳冥冥；视之不见，听之不闻；从无守有，顷刻而成。’岂可以后天有形之物视之？

　　故大修行人，炼先天元精，而交感之精，自不泄漏；炼先天元气，而呼吸之气自然调合；炼先天之神，而思虚之神自然走静。先天成，后天化。学者努力修持，方能有验。否则，后天且不保，而况先天乎？”

　　［参证：先生此答，圣人复起不易其言也。盖此从无守有，是还返之要诀。是以无为万物之母耳！按：此句似将经文“存”字改了“从”字。然存则自然，而从则着意。初学必由从而能存者，故不必从经文，仍改存字，此正先生有意而改，并非误笔也。］

　　问曰：“既云顷刻而成，又云炼精化气，炼气化神，炼神还虚，何也？”答曰：“顷刻而成，是得药之效也。炼精、炼气、炼神，是渐修之功，火候之妙。”

