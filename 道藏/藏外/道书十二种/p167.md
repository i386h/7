<!-- { "loadSidebar": true } -->
一悟空到处自称孙外公，又题五百年前公案。孙外公者，内无也；五百年前者，先天也。可知先天之气，自虚无中来，乃他家不死之方，非一己所产之物。知此者方可读西游。

一西游孙悟空成道以后，入水不溺，入火不焚，大闹天宫，诸天神将皆不能胜，何以保唐僧西天取经，每为妖精所困？读者须将此等处先辨分明，方能寻得出实义，若胡涂看去，终无会心处。盖行者之名，系唐僧所起之混名也。混名之名，有以悟的必须行的说者，有以一概修行说者。妖精所困之行者，是就修行人说，莫得指鹿为马。知此者方可读西游。

一西游唐僧师徒每过一国，必要先验过牒文，用过宝印，才肯放行。此是取经第一件要紧大事，须要将这个实义追究出来。知此者方可读西游。

一西游经人注解者不可胜数，其中佳解，百中无一。虽悟一子真诠为西游注解第一家，未免亦有见不到处。读者不可专看注解而略正文，须要在正文上看注解，庶不至有以讹传讹之差。知此者方可读西游。

一读西游当先在正文上用功夫，翻来覆去，极力参悟，不到尝出滋味，实有会心处，不肯休歇。如有所会，再看他人注解，扩充自己识见，则他人所解之臧否可辨，而我所悟之是非亦可知。如此用功，久必深造自得。然亦不可自以为是，尤当求师印证，方能真知灼见，不至有似是而非之差。

以上四十五条，皆读西游之要法，谨录卷首，以结知音，愿读者留心焉。

西游原旨诗结

第一回　　灵根育孕源流出  心性修持大道生

灵根育孕本先天，藏在后天是水铅。悟得真心明本性，不空不色自方圆。

第二回　　悟彻菩提真妙理  断魔归本合元神

性命天机深又深，工程药火细追寻。求师诀破生身妙，取坎填离到宝林。

 第三回　　四海千山皆拱服  九幽十类尽除名

分明一味水中金，收得他来放下心。攒簇五行全体就，长生不死鬼神钦。

第四回　　官封弼马心何足  名注齐天意未宁

归根复命是还丹，养到纯阳再换坛。不晓个中消息意，圣基虽入道难完。

第五回　　乱蟠桃大圣偷丹  反天宫诸神捉怪

阳极阴生姤即连，此中消息要师传。含章在内神功妙，知者夺来造化权。

第六回　　观音赴会问原音  小圣施威降大圣

大观若也更神观，否泰盈虚怎得瞒。用九随时兼用六，执中精一结灵丹。

第七回　　八卦炉中逃大圣  五行山下定心猿

九还七返大丹功，炼就纯阳再变通。了命弗知兼了性，法身到底不飞翀。

第八回　　我佛造经传极乐  观音奉旨上长安

金液还丹教外传，五行四象火功全，求师诀破其中奥，了悟源流好上船。

第九回　　陈光蕊赴任逢灾  江流僧复雠报本

丹法原来造化基，逆生顺死妙中奇。仙翁指出还原理，怎奈旁门自己迷。

第十回　　老龙王拙计犯天条  魏丞相遗书托冥吏

人生在世似浮沤，背理违天谁肯休。任尔堆金多积玉，怎能买得命长留。

十一回　　游地府太宗还魂  进瓜果刘全续配

天堂地狱在心头，善恶分明祸福由，富贵不淫贫贱乐，可生可死有何愁。

 十二回　　玄奘秉诚建大会  观音显像化金蝉

存诚去妄法虽良，究竟难逃生死乡。何若金丹微妙诀，超凡入圣了无常。

十三回　　陷虎穴金星解厄  双叉岭伯钦留僧

未修仙道先修人，人与虎蛇作近邻。急脱诸般凶恶念，小心敬谨保天真。

十四回　　心猿归正  六贼无踪

已修人事急修仙，这个天机要口传。翻过五行归正觉，霎时六贼化飞烟。

十五回　　蛇盘山诸神暗佑  鹰愁涧意马收缰

大道原来仗火功，修持次序要深穷。鉴形闭静都抛去，步步归真莫着空。

十六回　　观音院僧谋宝贝  黑风山怪窃袈裟

迷徒不识本原因，误认皮囊有宝珍。心肾相交为大道，火生于木自伤身。

十七回　　孙行者大闹黑风山  观世音收伏熊罴怪

真阳不在肾中藏，强闭阴精非妙方。会得神观微妙法，消除色欲不张遑。

十八回　　观音院唐僧脱难  高老庄行者降魔

辨明心肾假阴阳，急问他家不死方。木母金公同类物，调和决定到仙乡。

十九回　　云栈洞悟空收八戒  浮屠山玄奘受心经

震兑交欢大道基，金从木顺是天机。打开个里真消息，非色非空心不迷。

二十回　　黄风岭唐僧有难  半山中八戒争先

心动意迷志不专，修行往往被他牵。劝君戒惧勤防备，莫起风尘障道缘。

二十一回　　护法设庄留大圣  须弥灵吉定风魔

猖狂惑乱失灵明，大要留心念不生，拄杖如能常稳定，何愁妄意不归诚。

二十二回　　八戒大战流沙河  木义奉法收悟净

真土匿藏流性中，恃强戒定不成功，若非伏气行柔道，彼此何能言语通。

二十三回　　三藏不忘本  四圣试禅心

若还原本急明心，莫被尘缘梢有侵，返照回光离色相，绝情绝欲退群阴。

二十四回　　万寿山大仙留故友  五庄观行者窃人参

五行精一是灵根，生在干家长在坤。君子得舆留硕果，趁时窃取返阳魂。

二十五回　　镇元仙赶捉取经僧  孙行者大闹五庄观

人人妄想服金丹，弄尽旁门枉作难。抛去珍珠寻土块，俱将原本并根剜。

二十六回　　孙悟空三岛求方  观世音甘泉活树

要活灵根有妙方，不须别处问端详。慈悲净水勤浇灌，攒簇五行即返阳。

二十七回　　尸魔三戏唐三藏  圣僧恨逐美猴王

人生大患有其身，为食为衣坏本真。若也阴柔无果断，霎时认假失元神。

二十八回　　花果山群妖聚义  黑松林三藏逢魔

从来用义以成仁，杀里求生最妙神。这个机关知不的，行行步步起魔尘。

二十九回　　脱难江流来国土  承恩八戒转山林

脱难须当脱难根，若无义道难终存。总然信宝忙中现，难免转时戒定昏。

三十回　　邪魔侵正法  意马忆心猿

若将白骨认为真，便是邪魔害法身。脚力诚然归实地，何愁斗柄不回寅。

三十一回　　猪八戒义释猴王  孙行者智降妖怪

性去求情仁合义，金来恋木义成仁。智中全信分邪正，礼道兼行保本真。

三十二回　　平顶山功曹传信  莲花洞木母逢灾

修真火候要周全，年月日时一气连。未悟河图深奥理，方才举步有灾愆。

三十三回　　外道迷真性  元神助本心

河图妙理是先天，顺则生人逆则仙，闭艮开坤离外道，阴阳转过火生莲。

三十四回　　魔头巧算困心猿  大圣腾那骗宝贝

休施巧伪枉劳心，别有天机值万金。扑灭狐疑真土现，腾那变化点群阴。

三十五回　　外道施威欺正性  心猿获宝伏邪魔

五行攒簇已通灵，别立乾坤再炼形，剥尽群阴无滓质，虚空打破上云軿。

三十六回　　心猿正处诸缘伏  劈破旁门见月明

身在宝林莫问禅，心猿正处伏诸缘。中和两用无偏倚，明月当空照大千。

 三十七回　　鬼王夜谒唐三藏  悟空神化引婴儿

黑中有白是真阳，生在杳冥恍惚乡，若待地雷声动处，神明默运返灵光。

三十八回　　婴儿问母知邪正  金木参玄见假真

向生身处问原因，子母相逢便识真。金木同功真宝现，法财两用返元神。

三十九回　　一粒金丹天上得  三年故主世间生

金丹大药最通神，本是虚无窍里真。窃得归来吞入腹，霎时枯骨又回春。

 四十回　　婴儿戏化禅心乱  猿马刀圭木母空

善恶机心最败行，机心一动燥心生，未明这个凶危事，稍有烟尘道不成。

四十一回　　心猿遭火败  木母被魔擒

暴燥无情不可当。阴阳反复丧天良。真心本性同伤损，怎似虚容是妙方。

四十二回　　大圣殷勤拜南海  观音慈善缚红孩

清心寡欲是良医，气质全消进圣基，性静原来无暴燥，神明自不入昏迷。

四十三回　　黑河妖孽擒僧去  西洋龙子捉鼍回

水性飘流最误人，生情起欲陷天真。此中消息须看破，断绝贪痴静养神。

四十四回　　法身元运逢车力  心正妖邪度脊关

运气搬精俱作妖，谁知法身自逍遥。若于根本求元运，无限邪行一笔消。

四十五回　　三清观大圣留名  车迟国猴王显法

三教原来是一家，牟尼太极即金花。若无大圣留真诀，叶叶枝枝尽走差。

四十六回　　外道弄强欺正法  心猿显圣灭诸邪

旁门外道尽争强，弃正从邪命不长，别有心传真口诀，入生出死上天堂。

四十七回　　圣僧夜阻通天河  金木垂慈救小童

执中精一有真传，药物工程火候全。金木同功离坎辏，后天之内复先天。

四十八回　　魔弄寒风飘大雪  僧思拜佛履层冰

五行攒簇已还元，住火停轮是法言。若也持盈心未已，有伤和气必遭蹇。

四十九回　　三藏有灾沉水宅  观音救难现鱼兰

心忙性燥道难全，总是丹成有变迁。静养婴儿归自在，随时脱化出尘缘。

五十回　　情乱性从因爱欲  神昏心动遇魔头

情乱性从爱欲深，出真入假背良心。可叹皮相痴迷汉，衣食忙忙苦恼侵。

五十一回　　心猿空用千般计  水火无功难炼魔

自无拄杖用何功，外面搜求总落空。任尔登天能入地。终归大化入坑中。

五十二回　　悟空大闹金兜洞  如来暗示主人公

穷理必须穷入神，博闻多见未为真，果然悟到如来处，知致意诚养法身。

五十三回　　禅主吞餐怀鬼孕  黄婆运水解邪胎

痴迷每每服红铅，怀抱鬼胎妄想仙。怎晓华池真一水，些儿入腹便延年。

五十四回　　法性西来逢女国  心猿定计脱烟花

烟花寨里最迷真，志士逢之莫可亲。对景忘情毫不动，借他宝信炼元神。

五十五回　　色邪淫戏唐三藏  性正修持不坏身

色中利害最难防，或着或空俱不良。正性修持归大觉，有无悉却保真阳。

五十六回　　神狂诛草寇  道昧放心猿

大道修持怕有心，有心行道孽根深。却除妄想重增病，因假失真无处寻。

五十七回　　真行者落伽山诉苦  假猴王水帘洞誊文

无心不是着空无，如有着空入假途。试问参禅修静客，几人曾得到仙都。

五十八回　　二心搅乱大乾坤  一体难修真寂灭

隐微真假谁能知，须要幽独自辨之。非色非空归妙觉，借真除假见牟尼。

五十九回　　唐三藏路阻火焰山  孙行者一调芭蕉扇

阴阳匹配始成丹，水火不调道不完。用六休教为六用，剥中求复有余欢。

六十回　　牛魔王大战赴华延  孙行者二调芭蕉扇

