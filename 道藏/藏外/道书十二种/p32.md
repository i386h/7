<!-- { "loadSidebar": true } -->
第一段：
真意发真知，灵知亦自应。
三家合一家，倏尔身心定。

　

第二段：
虚室却生光，静中又复阳。
采来勤煅炼，化就紫金霜。

　

第三段：
灵窍慧光生，性现尘情灭。
朗朗夜明珠，无处不皎洁。

　

第四段：
燥性化真性，人心变道心。
若非神火煅，矿里怎分金。

　

第五段：
真知与灵知，两者本同气。
经火烹炼成，浑沦没点弊。

　

第六段：
元窍真灵露，趁时下手栽。
性情相眷恋，长出大丹材。

　

第七段：
有个虚灵窍，号为玄此门。
中藏神与气，原是魂魄根。

　

第八段：
灵知火里精，真知水中宝。
水火阴气消，光鲜着实好。

　

第九段：
灵药自家有，何须在外寻。
护持常照应，左右尽珠林。

　

第十段：
真知总是真，却要灵知配。
炼去后天阴，两家成一块。

　

十一段：
灵知好外游，须借真知制。
以妇去从夫，坎离即既济。

　

十二段：
震兑和坎离，精神情性象。
若知攒簇方，独步昆仑上。

　

十三段：
火侯不拘时，何劳寻子午。
沐浴洗尘心，卯酉岂能主。

　

十四段：
金情与木性，不得有偏差。
两者如同气，灵根自发花。

　

十五段；
大则包虚空，小还如黍米。
若问这根源，一真而已矣。

　

十六段：
天地日月精，吾身本自有。
真灵若不迷，造化常在手。

　

十七段：
性起情来制，情生性去牵。
相争相闹罢，仍旧是先天。

　

十八段：
木性金情交，真知灵知合。
武炼与文烹，现出玲珑塔。

　

十九段：
持心名沐浴，温养有抽添。
刻刻防危险，功深自入玄。

　

二十段：
会的阴阳理，圣胎不难结。
生子又生孙，长生永不灭。

　

赞曰：
宝箓灵文四百，大义包括三铅。
统悟真之妙旨，泄海蟾之心传。
言简约而深奥，理详细而备全。
处厚得之了事，杏林借此成仙。
可为修道云路，正是渡人法船。
学者能尝滋味，霎时火里生莲。

　

    金丹四百宇，段段着实，句句示真，修持之炉鼎、药物、火候、次序、有为无为，自始至终，无一不备。虽字四百，而悟真全部大意，悉包藏无遗。其中寓言譬象，余已解释，破核见仁，碎骨露髓，为初学者助一炬之明，引入正道。但恐学者不知脚踏实地、苦力用功，未尽学人之事，即便妄想大道，躐等而求，自误前程。爰于正注之后，外着学人二十四要、丹法二十四诀，其言最简，其事易知，以发祖师不言之秘。若有志士以此要诀参会正经，循序而进，学道者久必明道，行道者终必成道，庶不至虚度岁月，走入歧路矣。
学人二十四要

第一要[看破世事]

世事若还看不破，身沉苦海怎能出。

第二要[斩断牵缠]

牵缠设若不能断，六道轮回在眼前。

第三要[穷究理义]

不知辨别身心理，邪正难分误路程。

第四要[寻师访友]

虚心即便能实腹，自满到老无一长。

第五要[立志长久]

要成经久不易事，必须经久不已功。

第六要[除去嗔恨]

嗔恨若还不扫净，满腔浊气掩真宗。

第七要[舍的色身]

看得色身如假物，自然有路觅真身。

第八要[不怕劳苦]

心强必上高山顶，怕苦终久不入真。

第九要[忍辱受垢]

忍辱卑而不可踰，受垢柔而即能强。

第十要[饶人让人]

屈己尊人为要着，平心下气是良方。

十一要[轻财重命]

试问堆金等岱岳，无常买的不来无？

十二要[物我同观]

物我同源无贵贱，若分彼此起尘氛。

十三要[酒色不迷]

戒酒自然性不乱，绝色必定命坚牢。

十四要[饥寒顺受]

衣食随缘休妄想，若怕饥寒志不坚。

十五要[生死任命]

死生二事尽由天，访道一心常在我。

十六要[广行方便]

到处积功兼累行，见危尽力以扶人。

十七要[不爱热闹]

纷华境里易迷真，声色场中能乱性。

十八要[不傲不盈]

高傲即便起人恶，盈满必非载道材。

十九要[不贪美味]

君子谋道不谋食，小人养口不养心。

二十要[不言是非]

各人自扫门前雪，莫管他人屋上霜。

二十一要[聪明不用]

有才不使常如拙，有智深藏却似愚。

二十二要[睡少功多]

朝干夕惕功无歇，废寝忘食志要坚。

二十三要[不爱好物]

珠玉金银身外物，精神性命本来珍。

二十四要[始终如一]

用功不力难深造，抱道而亡方见真。

         以上二十四要，乃学人紧要之关口，必须真履实践，条条打通，行的过去，方能遇得真师，闻得大道。若有一条不能行过，即遇真师，闻道犹在两可。盖以明师教人，千磨百错，明察暗试，以验真假。果是真诚之士，如真金不怕火炼，愈炼愈明，自为高人鉴赏，决定提接；若非志士，始勤终怠，或阳奉阴违，自己身边事未能行的过去，而欲妄想他人宝物，所谓嗔不除，态不改，堕入生死轮回海。堆金积玉满山川，神仙冷笑应不采。道且不得闻，而况成道乎？夫闻道者，小圣人；成道者，大圣人。圣人之事，岂是玄虚不实之辈所能得者哉？
丹法二十四诀

第一诀　　[修补丹房] 培养后天，坚强色身。

培养后天第一端，精神气旺耐饥寒。色身修得坚强了，避雨遮风好炼丹。

第二诀　　[炼己筑基] 惩忿窒欲，克己复礼。

炼己持心是筑基，尘情妄念尽抛离。果然炼到己无处，不动不摇物怎迷。

第三诀　　[立鼎安炉] 刚以固其志，柔以用其功。

志念坚牢为立鼎，工夫渐进是安炉。刚柔两用无偏胜，准备随时运火符。

第四诀　　[采取药物] 假中寻真，砂里淘金。

大药三般精气神，须先辨别假和真。是非只隔一些子，莫把魁罡认北辰。

第五诀　　[以铅制汞] 真知不昧，灵知不飞。

金情别号是真铅，木性轻浮以汞传。晓得情来钤性法，人心不起道心园。

第六诀　　[黄婆调和] 真意不散，阴阳自和。

可知真意是黄婆，一信能调四象和。攒簇五行皆借力，全角造命不离它。

第七诀　　[铅汞相投] 性去求情，情来归性。

以铅投汞情归性。以汞投铅性恋情。情性相交无隔碍，何愁大道不能成。

第八诀　　[运火锻炼] 振发正气，扫除邪气。

文烹武炼是仙方，火发神炉阴与阳。煅尽千般波滓物，自然大药起霞光。

第九诀　　[还丹凝结] 刚柔相当，性情如一。

性情如一号还丹，朗朗真灵结就团。已得当初无价宝，小心护守运神观。

第十诀　　[沐浴温养] 念莫教起，意不使散。

涤垢洗尘沐浴方，勿忘勿助合阴阳。诸缘不起丹元固，养的灵根花蕊芳。

十一诀　　[丹元成熟] 黑中有白，静极而动。

黑中有白长生药，暗里藏明续命汤。炼就玲珑明净物，通天彻地放毫光。

十二诀　　[吞服金丹] 收神入室，点化群阴。

服丹不是外来丹，炼就真灵在内安，五府生光阴气化，不迷不昧破关兰。

十三诀　　[移炉换鼎] 本原到手，随时种栽。

金丹到手有真传，换鼎移炉玄又玄。从此虚心烹大药，先天窍里炼先天。

十四诀　　[凝结圣胎] 百神俱集，五行混成。

五气朝元聚灵台，先天种子己牢栽，如痴如醉如昏睡，恍惚杳冥结圣胎。

十五诀　　[朝屯暮蒙] 知雄守雌，天然火炼。

知雄更要守其雌，水火熏蒸不问时。自有枢机番卦象，何须着意强施为。

十六诀　　[温养胎胚] 如鸡抱卵，似蚌含珠。

专一犹如鸡抱卵，至诚恰似蚌含珠。时时静守虚灵窍，免得炉中水火孤。

十七诀　　[防危虑险] 外无其身，内无其心。

阳气未纯犹有险，余阴不尽要防危。后天滓质如消化，可保胎元莫损亏。

十八诀　　[十月胎圆] 先天气纯，后天气化。

十月工夫胎始园，后天化尽先天全。清清净净别无物，非色非空一自然。

十九诀　　[待时脱化] 无私无为，不即不离。

脱化原来有日期，错前错后俱非宜，诚中达外无容强，瓜熟自然蒂落离。

二十诀　　[婴儿出现] 打破混沌，跳入虚无。

守定黄庭养谷神，形全气足火停轮。乍雷一响天门破，跳出金刚不死人。

二十一诀　　[乳哺三年] 光而不耀，明而不用。

真灵炼就一金身，万古千秋不落尘。乳哺三年光不耀，知前晓后圣而神。

二十二诀　　[出入自便] 形神俱妙，与道合真。

形神俱妙等虚空，与道合真万法通。显晦逆从人莫测，聚而有象散而风。

二十三诀　　[面壁九年] 有无俱不立，天地悉归空。

九年面壁有谁知，入室工夫不待思。天地归空凡圣去，寂寥境内结仙居。

二十四诀　　[子又生孙] 变化无穷，神妙不测。

子又生孙凡圣同，只分顺去逆来中。古仙留下大丹诀，变化无穷到处通。

二十四诀，步步火候，须要审明，若有一毫之差，便有千里之失。古来仙真，多不明指次序，皆秘母言子，只以比象示人，恐其为匪人所窃也。余既得师口诀，不避愆尤，愿公诸有志之士。纵无力行持，得闻大道，亦是无量之福。但此等大事，须要有大力者行之，更要有大德者方能行。若有大力无大德，动有魔障，鬼神不喜，大道不成。是以欲行其道，须先积德。德重能服鬼神，盖以中下之人，德重于道。若德不大，虽能闻道，而成道犹未可必也。学道者，须要先将这个题目认清，本末急缓方有定见，而不至余枉费功夫矣。学者勉之。
孔 易 阐 真

素朴散人悟元子刘一明体述

门人冲和张阳全校阅

后学孙明空重刊

卷上

大象传

上干下干

天行健，君子以自强不息。

