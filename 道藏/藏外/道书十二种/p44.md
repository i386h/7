<!-- { "loadSidebar": true } -->
    内丹者，即圣胎之神丹。外丹者，即还丹炼成之金丹。金丹是采先天虚无之气而炼成，造化在外，故谓外丹。神丹是金丹服内，凝结成象，造化在内，故谓内丹。此内外；之分。其实内丹外丹，总是一个灵根锻炼成就，以其有内外先后修持之火候，故有内外二丹之名。外丹成就，即修内丹，内外相接，功夫到日，内外和谐，通幽达明，混成无碍，结成一块紫金丸矣。金至于紫，从大火炉中锻出，内外光明，至刚至健，至圣至神，变化随心，飞腾如意，入于最上一乘妙觉之地，阴阳不能拘，造化不能限，与天地同长久矣。

    丹入腹，非寻常，阴形剥尽化纯阳。飞升羽化三清客，名遂功成达上苍。

    上言变化飞腾天地久者。盖以金丹入腹，剥尽群阴，化为纯阳法身，十月气足，婴儿出现，羽化飞升，为三清殿上之客。到此地位，功成名遂，大丈夫之能事毕矣。

    三清客，驾彩璚舆，跨风腾霄入太虚。似此逍遥多快乐，遨游三界最清奇。太虚之上修真士，朗朗圆成一物无。

    既为三清之客，有无俱不立，物我悉归空，离尘世而入太虚，逍遥快乐，邀游三界，最清最奇。然何以能如是哉 以其太虚之上，修真之士，朗朗圆成，无一物挂怀，无一物能侵，与太虚同体也。

    一物无，遂显道，五方透出真人貌。仙童仙女彩云迎，五明宫里传真诰。

    一物既无，大道已成。成己之后，而又成物，方方行功，扶危救困，警愚化贤，功完行满，玉帝诰封，名登紫府矣。

    传真诰，话幽情，只是真铅炼汞精。声闻缘觉冰消散，外道修罗缩项惊。

    上言五明宫里传真诰，是大道完成、登于天仙之位矣。这个传真诰、登天仙之幽情，至简至易，约而不繁，只是用真铅炼真汞，成灵砂之一事，别无他物。始而以真铅制真汞，中而以真铅合真汞，终而以真铅成真汞。始终以铅炼汞，汞干铅飞，煅成一块足色紫金，为永久不坏之物，德配天地，故能受真诰。是道也，非在声闻缘觉中而成，乃虚空内所做之事业。彼一切盲修瞎炼、外道之流，专在声闻缘觉中作活计者，闻的此等幽情之话，茫然无知，则必且惊且疑，而缩项退后矣。

    点枯骨，立成形，通道天梯似掌平。九祖仙灵得超脱，谁羡繁华贵与荣。

    金丹大道，平坦之道，人人有分，个个皆能。得其真者，循序而进，如上天之梯，能起死回生，能超九祖先灵，其荣贵无比，世间之繁华荣贵，何足羡哉！

    寻烈士，觅贤才，同安炉鼎化凡胎。若是悭财并惜宝，千万神仙不肯来。

    金丹之道，虽是平坦易行，然非烈士不传，非贤才不度。特以烈士贤才，不悭财，不惜宝，提的起，放的下，以性命为一大事，故祖师愿与同安炉鼎，同化凡胎。若是悭财惜宝之辈，不但祖师不度，虽有千万神仙，谁肯来度哉？

    修真士，不妄说，妄说一句天公折。万劫尘沙道不成，七窍眼睛皆迸血。

    此歌句句着实，敲爻示真。药物老嫩，火候次序，进退急缓，抽添运用，有为无为，无不祥明且备，真足为万世学人上天之梯。祖师犹恐后人疑惑不信，故又出此誓语，以明其心。我读“妄说一句天公折”之句，不禁潸然泪下，见此而不发信心者，必非人类也。

    贫穷子，发誓切，待把凡流尽提接。同赴蓬莱仙会中，凡景熬煎无了歇。

    昔正阳帝君授祖师道后，玉帝勅召授职，飞升空中，谓祖师曰：“子当勉力，不久当如吾也。”祖师叩禀曰：“弟子之志，异于先生。若不度尽世间凡流，永不朝金阙”观此，祖师不特成道后，欲把凡流尽提接，即未成道之前，早有此愿。奈何祖师欲提接凡流，同赴仙会，而举世凡流以苦为乐，熬煎不歇，虽祖师亦无如何也。

    尘世短，更思量，洞里乾坤日月长。坚志苦心三二载，百千万劫寿弥疆。

    凡流贪恋凡景，熬煎不歇，将性命二字，置于度外，殊不知人生在世，百年岁月，瞬息间耳。怎如道成之后，造化在手，性命由我不由天。洞里乾坤，日月最长也。若有烈士贤才，寻师访友，得其真决，坚志苦心，用功修持，二三年间，即能成道，万劫长存，其寿无疆矣。

    达圣道，显真常，虎兕刀兵更不伤。水火蛟龙无损害，拍手天宫笑一场。

    修真之道，特患不能达圣道耳。果达圣道，一了百当，真者能常，无时或息。更加符火锻炼之功，大道完成，遂显真常，虽虎兕、刀兵、水火、蛟龙，皆不能伤害。到此地位，受天宫之福，一切尘世苦脑尽脱，岂不拍手呵呵大笑耶。

    这些功，真奇妙，吩咐与人谁肯要。愚徒死恋色和财，所以神仙不肯召。

    这些功，即以上修炼之功。以上修炼之功，能超凡入圣，能起死回生，能虎兕刀兵不伤，能水火蛟龙不害，最奇最妙。有此奇妙，而人皆不肯要者，何哉非不要也。神仙之事，虽愚夫愚妇，说者尊敬，闻者仰慕，但为财色所迷，不肯将性命为重，虽尊敬仰慕，皆是妄想，是以神仙不肯召引也。

    真至道，不择人，岂论高低富与贫。且饶帝子共王孙，须去繁华锉锐分。

    神仙者，大慈大悲，度己度人，岂不愿将至道告人乎？若不将至道告人，是有秘天宝，必非神仙。盖神仙不择人而教，高低贫富，帝子王孙，一等视之，总要能去繁华，能锉锐气方肯告之。若繁华不去，贪图名利，锐气不锉，争胜好强，饶是帝子王孙，亦不告也。

    嗔不除，态不改，堕入轮回生死海。堆金积玉满山川，神仙冷笑应不睬。

    嗔者，一切执着烦恼是也。态者，诸般妄想贪图是也。修真之道，首要除嗔改态。嗔除而心气平，态改而情缘空。去假求真，以性命为重，即能遇真师，出轮回，脱生死。若嗔不除，态不改，已堕轮回生死之海。既欲腰缠十万贯，又欲骑鹤上扬州，虽神仙对面，应必冷笑不睬矣。

    名非贵，道极尊，圣圣贤贤显子孙。腰金跨玉骑骄马，瞥见如同隙里尘。

    世人不肯入至道者，不为利必为名，以其为名能以取贵也也。殊不知名非贵，道极尊。大道成后，为圣为贤，接引方来，代代相传，子子孙孙，皆为圣为贤，其显贵无比，彼尘世腰金跨玉骑骄马，一身之荣贵，如同隙里之尘，虚而不实，何足贵哉！

    隙里尘，石中火，何在留心为久计。苦苦煎熬唤不回，夺利争名如鼎沸。

    人生在世，如隙里之尘，石中之火，最不久长，而人皆以假为真，苦苦煎熬，夺利争名，如鼎水滚沸不休，何哉？

    如鼎沸，永沉沦，失道迷真业所根。有人平却心头棘，便把天机说与君。

    夺利争名，损人利己，沉沦苦海，失道迷真，忘其本来面目，业根种深，所谓“世事万般将不去，临行惟有业随身”。若有人看破世事，平却心头棘茨，般般放下，以性命为一大事，祖师必然提携，祖师云：“若人平却心头棘，便把天机说与君”，岂虚语哉！但世间无有肯平心头棘者，虽欲说天机，与谁说乎！

    命要传，性要悟，入圣超凡由汝做。三清路上少人行，畜类门前争入去。

    上言说与天机，是何天机？即性命之天机也。命者，先天真一之祖气性者，本来真空之祖性。真空之性，无时不在，现时就有，若悟到一无所有处，即能见真。至于先天之气，或隐或显，隐显无时，不在内，不在外，非色非空，非有非无，拟之则失，议之则非，一身上下，并无着落处，须用真师附耳低言，方能认得。且造命之道，有药物，有火候，有工程，有等等要口关隘，必须口诀一一指示，方能通彻。故曰：“命要传，性要悟”。修命者，超凡之事，修性者，入圣之事。超凡，所以脱幻身，入圣，所以脱法身。既悟得性理，又明的命理，或先修性而后修命，或先修命而后修性，则超凡入圣，随人做矣！奈何迷徒不悟性理，又不求命理，将性命二事，看为儿戏，故“三清路上少人行，畜类门前争入去”。一失人身，万劫难逢，可不悲哉！

    报贤良，休慕顾，性命机关堪守护。若还缺一不芳非，执着波渣应失路。

    上言知得性命之理，足以超凡入圣矣。但超凡入圣，不是空空顾幕，即便了事，须要将性命机关打开，真知确见，脚踏实地，守护修持，方能济事。若知性而不知命，或知命而不知性，性命各别，阴阳不和，生机有息，焉能芳菲成道哉！观此性命缺一，且不能芳菲成道，而况世间执相着空之辈，误认后天有形有象之波渣修为者，岂不大失正道之路乎？

    只修性，不修命，此是修行第一病。只修祖性不修丹，万劫阴灵难入圣。

    上言性命缺一不能芳菲。何以见其不能芳菲哉？盖以“只修性，不修命，此是修行第一病”。其病者，只修祖性不修丹。丹者，阴符阳火煅炼而成，造命之事，属阳。修性之道，无阴符阳火锻炼之功，属阴。纵祖性修成，未曾在大火炉中煅炼出来，阴而不阳。不过来去分明，难免抛身入身之患，故“万劫阴灵难入圣”也。

    达命宗，迷祖性，恰是鉴容无宝镜。寿同天地一愚夫，权握家财无主柄。

    上段言修性，不可不修命。此段言修命，不可不修性。夫性者，所以全命之物。若达命宗，而不知修祖性，则不能至诚前知，神明远照，犹如监容而无宝镜，纵命基坚固，寿同天地，一愚夫耳。亦如空有家财，而无主柄使用也。盖命理攒簇五行，和合四象，夺天地之气数以为我有，窃阴阳之造化以为我用。炼铅制汞，铅汞凝结，则腹实而命基坚固，腹实命固，而不知抽铅添汞，虚心修性，以期超脱，不为修道之极功，故古仙名为守尸鬼，非七返九还金掖大丹之道。七返九还金液大丹，必以性命俱了，打破虚空，不生不灭，为了当也。此以金丹之始终论之，若以修命而言，亦必须修性，若不修性，命亦不凝。但修命之性，与了命后之性，大有分别耳。

    性命双修元又元，海底洪波驾法船。生擒活捉蛟龙首，始知匠手不虚传。

