<!-- { "loadSidebar": true } -->
    上言修性不修命，不能成道，修命不修性，亦不能成道，若欲成道，非性命双修不可。修命之学，以术延命，复先天化后天，长生之道，固元矣；修性之学，以道全角，破虚空超三界，无生之道，亦元矣。性命双修，道法两用，内外相济，既得长生，又能无生，形神俱妙，与道合真，了命了性，不生不灭，元之又元矣。其所以元者，盖性命双修之道，在海底洪波中驾法船，于蛟龙深潭里探明珠，杀内求生，害中有恩，能修无量寿身，能成金刚不坏。得其真者，纵横逆顺没遮拦，静则无为动是色。匠手高强，亦如飘蓬行舟，左之右之，无不宜之。彼一切旁门外道，不知性命为何物，专在一身上下百般做作者，岂晓有此匠手之真传乎？
神室八法

神室八法序

   古仙云：道本无为而法有作。则是道为体，法为用，体用俱备，性命双修，循序渐进，未有不能入于圣贤堂奥者也。余自遇龛谷、仙留之后，知性命必用法以修之，阴阳必用法以调之，造化必用法以夺之，四象必用法以合之，五行必用法以攒之，有为无为各有法则，毫发之差，千里之失。可叹世之修真者，不识邪正，入于旁门，每多碌碌一生，到老无成。余不敢自私，尽其生平所得，别立神室八法，以结知间，虽其言平淡，而其理精微，至于材物大小，尺寸长短，攒簇规矩，无不俱备，特以修道，即所以修神室，神室完全，大道成就，永无渗漏，脱灾免祸，入于安然自在之境矣。若有知间之士，于中寻出个勇猛精进，采取真材实料，依法修造，完成神室，安身立命，作宇宙一个无事闲人，此余之有愿也。

   时大清嘉庆三年岁次戊午中秋节素朴散人自叙于栖云山洗心亭中
   刚
   刚之一法，乃神室之梁柱。梁柱之为物，刚强不屈，无偏无倚，端正平直，不动不摇，所任最重，其责最大，神室斜正好歹，皆在于此。故梁柱稳当坚固，神室永远常存。孔子曰：吾未见刚者。或对曰：申枨。子曰：枨也欲，焉得刚！则是欲为碍道之物，刚为行道之本。夫刚者，强也，健也，果断也，壮盛也，锐气也，利器也。善用其刚者，富贵不能淫，贫贱不能移，威武不能屈。如孟夫子然，昔孟夫子善养浩然之气，四十不动心者，能刚也；如仲夫子然，昔仲夫子人告之以有过则喜，有闻斯行，惟恐有闻，后遇卫难，死必正冠者，能刚也。其次关夫子、岳武穆、雷万春、铁铉、方孝孺等，忠心不改，临难不屈，无非刚气致之，虽死如生，特可死者幻身，而正气不死。修道者若能以性命为一大事，看破尘缘，一刀两段，万有皆空，脱然离俗，不在衣食上留心，不于火坑中打闹，干魔百障，顺其自然，生死存亡，任凭天断，立大丈夫之品行，抱铁罗汉之志念，具此一点刚气，有始有终，愈久愈力，则攸往攸利。昔抱朴子闻道二十年，家无积蓄，不能成道，志念愈坚；纯阳遇正阳之后，经历十试，毫无更变；丘祖欲心不退，净身三次，睡魔不灭，磻溪六年；三丰为道忘躯，衣破鞋穿，愈老愈力，七十逢师。以上诸公，皆从艰难苦处来，一日苦尽甜来，因缘得遇，大道即成。盖刚气不立，四大无力，全身放下，逡畏不前，锐气散尽，六贼搬弄，三尸张狂，主意不定．狐疑不决，又怕饿着，又怕冻着，又怕修道不成，误了现在，又怕魔障来侵，苦楚难受，又怕缘法不兴，行道阻滞。噫！人而无恒，不可以作巫医，而况性命大事乎？故修道者欲修神室，先立刚气，欲立刚气，先去其欲，欲去刚立，神室梁柱稳妥，根本坚固，大道有望。何为刚？斩断恩爱、挖除尘根是刚，不怕魔难是刚，整顿精神、勇猛前进是刚，废寝忘餐、是非立断是刚，一心无二、经久不易是刚，和而不同、群而不党是刚，诸恶莫作、众善奉行是刚，人贪爱的不爱、人难受的能受是刚，内外如一、工夫不歇是则。如此立刚，一往直前，不到极乐之地，不肯休歇，何患性不了、命不立耶？
   柔
   柔之—法，乃神室之木料。木料之为物，其性顺金，可曲可直，可方可圆，随材而用，大以大用，小以小用，无处不宜，锯也受的，斫也受的，刻也受的，打也受的。欲修神室，先办木料，木料周全，从此修为，应手而成。《玉枢经》曰：夫道者，以城而入，以柔而用。《参同契》曰：弱者道之验，柔者道之强。则是柔弱为进道之首务也明矣。夫人自有生以后，秉血气之性，染积习之偏，争胜好强，以苦为乐，日在名利之场，夜入酒色之境，贪嗔痴爱，般般俱全，喜怒哀乐，样样皆有，以假为真，以虚为实，不知回头，罟攫陷阱，无处不入。怎晓得石崇富贵，草上之霜，韩信功勋，镜中之花，到不如范蠡归湖，勇于自退，留侯入山，早已知几，此柔道之所以贵也。夫柔之为义，顺也，弱也，克己也，自屈也，自退也，自卑也，无我也，有人也，无妄也，淳朴也，老实也。善用其柔者，有若无，实若虚，犯而不较，修天爵，轻人爵，求法财，远世财，不与世争，如鲍倩然，如抱朴子然，如许旌阳然，如淮南子然，如徐从事然，如正阳翁然，如重阳子然。以上诸真，皆显宦中人，一时有悟，即便脱然远去，自顾性命，受尽无数苦楚，终得成道，是皆能用柔者也。如毗陵师然，毗陵师受杏林之传，弃憎复俗，和光于通邑大都，隐于张环如家，潜修暗炼，不露圭角，能用柔也。如郝太古然，太古因马刘斥责之后，居赵州桥，人欺不知，水涨不晓，数年成道，能用柔也。柔之—字，所关非小，所用最大。修道者若能知其世事皆假，此身亦虚，不于大火坑中着意，乃于无色界里留心，屈己求人，诚叩真诀，认定当年原本，化去血性浊气，为功日增，为道日减，减之又减，以至于无性命可了。盖柔为顺道、顺时、顺理，渐次用功，即能上达，所谓后其身而身先者也。若不能柔顺，磕着撞着，无明火发，不能自遏，三宝受伤，全身失陷，神室木料为大火焚化，一无所有，终归空亡，岂能完成大道哉！老子云：专气致柔，能如婴儿乎？果能柔如婴儿，则万缘皆空，知雄守雌，知白守黑，木料周全，动工造作，神室有望。何为柔？有打我者顺受，有骂我者笑迎，疾病不管，是非不入，礼下于人，傲气俱除，习气渐化，时时省察己过，处处检点面目，戒慎乎其所不睹，恐惧乎其所不闻，素位而行，不愿乎外，一切人情世事，付于不知，诸般邪思妄想，扫去无迹。普有仙人，卸去两腿，高挂壁间，等闲不安于身，久坐不动者，即此意。如是用柔，低头作事，不矜奇，不求异，不妄诞，不自恃，抱元守一，行动如处子，举止若死人，忘物忘形，意冷心灰，日日自有进益处。
   诚
   诚之一法，乃神室之基址。基址之为物，坚实敦厚，无物不载，神室成败，皆在于此，此乃造神室之第一要着。故基址筑就，平正稳当，永无坎陷崩塌之患。夫人性相近，而习相远，天真丧尽，私欲纷纷，内之所有者，邪思妄想，外之所处者，火坑刀山，即有一二自惜性命者，亦不在根本上打点，只于枝叶上搜求，隔靴搔痒，望梅止渴，空费功力，临死方侮。盖道也者，不可须臾离也，可离非道也。不离之道，贵乎城，能诚则大道可学，大道可知，大道可成。不诚则心不纯，心不纯则疑惑生，疑惑生则妄念起，妄念起则脚根不实，一行一步，入于虚假，一举一动，俱是烦恼，隔绝大道，闭塞灵窟，而欲明道，不愈远乎？夫诚者，醇厚也，专一也，老实也，无欺也，不隐也，不瞒也。善用其诚者，返朴归醇，黜聪毁智，主意一定，始终无二。普赵真人奉师命出外，遇色不迷，见虎不惊，悬崖取桃，陡壁舍身，卒感祖天师传授心印；丘祖因自己福缘浅薄，狠力下功，饥饿不怕，生死不惧，感得空中神人报信。如二真者，皆能城者也。诚之一字，乃修道始终不离之物，如其可离，则何由而成神空？何由而全性命？何为诚？安危不计，一心向前，出言无伪诈，行事不怪异，随地而安，遇境而就，到安乐处不喜，逢困难时不忧，择善固执，顺守其正，至死抱道，永无变迁，有过即改，遇善即行。如是用诚，纤尘不生，万物难移，内念不出，外念不入，三尸遁迹，六贼灭踪，神室基址成矣。从此造修大业，无不随心应手。故修道者必脚踏实地，下死工夫，换却生平心肠，钻破混沌，取出宝杖，处处归真，事事守正，以本分为要，以老实为先，性命之外，别无所知，道德之外，余无所晓，人一能之己百之，人十能之己千之，果能此道矣，虽愚必明，虽柔必强，诚之一法，岂小补云哉！

   信
   信之一法，乃神室之椽瓦。椽瓦之为物，攒簇一气，遮蔽上下，护持全室。椽瓦周密，外挡邪风，内蓄和气，神室得以坚久不败。至圣云：自古皆有死，民无信不立。道祖云：恍兮惚兮，其中有物；杳兮冥兮，其中有精。其精甚真，其中有信。《同易》中孚卦辞曰：中孚，豚鱼吉。观此则知信为人生之根本，神室之要着。信若不立，四象不合，五行不和，两仪各别，三宝俱漏，大业废矣。昔吕祖一梦而入大道者，信也；丹阳悟死而脱尘情者，信也；神光断臂求法者，信也。得此一信而成道，失此一信而败道。信之得失，道之成败关之，故修道者以信为本。何为信？忠孝廉耻，俱尽其道，仁义礼智，各得其宜，是非不杂，邪正分明，初念不改，正念常存，应事接物，不逐风扬波，日用夜作，不昧性迷心，对景忘情，在尘出尘，遇境不迁，住世离世，宜缓则缓，宜急则急，宜后则后，宜先则先，宜进则进，宜退则退，宜放则放，宜收则收，彼我如一，身心不二，至鸿蒙一气不散，太极圆满无亏，采药物于不动之中，行火候于无为之内，假中求真，真中去假，无非一信而运用。夫信者，中孚也，无惑也，不易也，见真也，有主也。大道始末，以信为归结，酒色财气，皆以信验，喜怒哀乐，皆以信正，视听言动，皆以信印，品行高低，皆以信分，有无邪正，皆以信别，五行四象，皆以信攒。知此者，希贤希圣；迷此者，为人为鬼。故至圣云：人而无信，不知其可也。大车无轭，小车无軏，其何以行之哉？信与不信，性命生死即于此分，吉凶悔吝即于此别，可不畏乎？修行者若得其信之一法，则神室严密，永无渗漏之患，可以长生不死矣。但这个关棙子，说时易，知时难，行时更难。盖信之为义最深，为理最妙，非寻常言语之信，乃大道之信，乃天宝之信，知得此信，则天宝顺手可得，其它皆余事耳。奈何学人多无信心，何哉？
   和
