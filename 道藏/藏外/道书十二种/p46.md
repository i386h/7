<!-- { "loadSidebar": true } -->
   和之一法，乃神室之门户。门户之为物，光明通透，绝无遮碍，出入随便，开阖有时，防外谨内，门户一立，神室成就。有子曰：礼之用，和为贵。《中庸》曰：和也者，天下之达道也。盖不和不足以为礼，不和不可以为达道。和之义，无大小，无内外，无边岸，无形色。天得之而四时顺，地得之而万物生，人得之而性命凝，所谓达道者，诚不虚也。夫和者，通也，顺也，悦也，从容也，徐缓也。欲成神室，非和不可。昔达摩观见东土神州，有大乘气象，入于中国，以了大事，行和也；惠能不思善，不思恶，犹未为的，后隐于四会猎人之中，以了大事，行和也；至于河上公隐于园圃之中，缘督子隐于商贾之内，王十八隐于仆人之列，是皆混俗和光，依世间法修出世间者也。故善用和者，不惊俗，不骇众，不固执，不偏僻，随方就圆，内刚外柔，大智若愚，大巧若拙，潜修密炼，人莫能识。若夫有己无人，行为执着，不失之太过，即失之不及，欲其窃造化，合阴阳，无中生有，有中生无，造成神室，永为无漏金屋，难矣。何为和？礼下于人、谦恭自小，心平性柔，暴躁全无，忿怒不生，大而能小，强而能弱，无人我寿者之相。无贵贱贫富之分，化气质之性，消嫉妒之心，言行相顾，动静随时，无好恶，无无明，无怪诞，无伪诈，和处极多，只在机活神圆，因物付物耳。吾劝同志者，速将人我山放倒，急把龙虎穴冲开，将已往高傲欺心，滞气血性，小见偏识，与夫一切不平不顺、不中不正等事，一笔勾消，另换出个和平性情。温柔姿格。神明默运，以求先天至真之药，点化后天至浊之阴，自然有无一气，动静自如，还我本来良知良能之面目，登于圣人之基矣。噫！谦受益，满招愆，学者可不自勉哉！
   静
   静之一法，乃神室之墙壁。墙壁之为物，根本端正，高低相称，无缝无隙，所以稳定粱柱，坚固上下，墙壁一起，神室有象。老子云：致虚极，守静笃，万物并作，吾以观其复。又云：人能常清静，天地悉皆归。可知修道者不到至清至静之地，而天心不复，神室不成。盖虚极则静，静极则动，动静之间，有天心现之。天心者，天地之心也。天地之心复，即天地悉皆归，苟不到静极之时而不能也。夫静者，定也，寂也，不动也，内安也，无念也，无欲也。无念无欲，安静不动，宥密洁净，邪风不入，尘埃不生。神室墙壁紧密，而材木长久如新，永远不坏。故善用其静者，得意处不喜，失意处不忧，专心致志，对景忘情，不动不摇，如明镜止水。夫人之灵窍，自先天失散而后，为私欲所蔽，为尘情所挠，终日碌碌，无有片刻宁静，心不宁静，妄念纷纷，所作所为，皆是以若为乐，以假为真，真假不分，大道怎成？修道者欲修神室，先须习静，果到静地，神室易成。静者非顽空寂灭之学，亦非参禅打坐忘物忘形之说，乃常应常静，身在事中，心在事外之意。真静者，一意不诚，一念不起，言不苟造，身不妄动，事前不想，事后不计，人短不如，己长不觉，时时顾道，处处返照，不以饥渴害心，不以衣食败道，生死顺命，人我无别；非礼勿听，非礼勿言，非礼勿视，非礼勿动，境遇不昧，幽明不欺，妄念去而真念生，道心现而人心灭，是谓真静。真静之静，本于太极，不为造化所移，神室四面如铁桶相似，风寒暑湿不得而入，虎狼[凹/儿]豹不得而进矣。吾劝修道者，速将活络心肠放下，急把娘生面目拿出，主心一定，止于至善，净裸裸，赤洒洒，作世间无事闲人，开道中正法眼藏，其受用无穷。
   虚
   虚之一法，乃神宝之堂中。堂中之为物，主乎空阔洁净，尘埃扫尽，杂物不留，所以供设宝珍，迎待佳宾者也。《悟真》云：道自虚无生一气，便从一气产明阳，阴阳再合成三体，三体重生万物昌。又古仙云：先天之气，自虚无中来。特以虚者实之基，实者虚之验。盖道视之不见，听之不闻，抟之不得，本至无也。至无则为至虚，然至虚则无物不包，无物不容，故神室以虚中为要。虚中则阴阳顺序，精神圆满，一气浑然，无内外，无左右，无前后，无上下，而在恍惚杳冥中矣。夫虚者，空也，无也，宽也，无形也，无色也。道至空虚，无形无色，四象五行，三元八卦，混而合一，浑沦太极，神室圆成矣。故善用其虚者，俯视一切，量同天地，心如太虚，以身为桎梏，以形为赘疣，以四大为灰土，以六门为孔窍，以富贵如浮云，以名利如霜露，以世事如梦幻，以情欲为寇仇。盖有所志者在，而不为假物所惑也。夫人自有生以后，积习之气，填满胸中，无一物不有，无一事不存，将本来珍宝，抛丢于外，性无所寄，命无所赖，性乱命摇，与道日远，不特神室有伤，而且幻身亦败。是以保全神室之道，以虚中为主。何为虚？却除杂念，变化气质，挖去历劫轮回种了，看破一切恩爱牵缠，一切假事不留，一概外物不受，万法归空，四大放下，无眼耳鼻舌身意，无声色香味触法，无恐怖烦恼，无好恶爱憎，无谄无骄，无矜无诈，无狂无妄，毋意毋必，毋固毋我，不爱一物，不纳微尘，有无不立，身心无累。修道者果能如是，神室堂奥，开阔明净，无一毫滓质，与太虚同体，自然先天之气自虚无中来，浑沦不散，水火不期济而自济，金木不期并而自并，大道可成。吾劝修道者，诸缘须空，一尘莫染，欲实其腹，先虚其心，欲生其白，先虚其室，从一切不着不住处留神下脚，不伯不到深造自得之地。
   灵
   灵之一法，乃神室之主人。有室无人，久必渗漏，神室枉然。王冲熙先生日：一灵妙有，法界圆通。紫阳真人之谓欤？昔紫阳得海蟾之传，真知灼见，随机应变，和光同尘，纵横自在，无拘无束，所以成道大异他人，为南宗初祖。盖修真之道，能灵则圆通无碍，不灵则固执着空。固执必不通，不通不失之太过，即失之不及，太过不及，失其中正之道，又安能得药物于恍惚杳冥之间，行火候于无为自然之内？必至进退失节，急缓失度，老嫩失时，阴阳乖戾，去道远矣。何谓灵？先发制人之谓灵，义不及宾之谓灵，追摄先天之谓灵，夬决后天之谓灵，调和性情、外圆内方之谓灵，被褐怀玉、心死神活之谓灵，静观密察、炼己待时之谓灵，窃夺造化、从无守有之谓灵，不欺不瞒之谓灵，常应常静之谓灵，虎不伤人之谓灵，龙不起雾之谓灵。修道者具此一法，可以动，可以静，可以刚，可以柔，诚信得中，和静得正，性命得了，神室有主，永久不坏，大道成矣。吾劝同道者，回光返照，敲竹鼓琴，十二时中，莫要昧了自已，还须检点当前，磕着撞着，自醒自悟，如空谷焉，呼之即应，如金钟焉，击之即鸣，如宝镜焉。照之即见，寂然不动，感而遂通，神而明之，存乎其人耳。此法无火无候也，无药物斤两也，无次第工程，一直行去，工夫不缺，了命了性，可以于理决之矣。虽然，真灵岂易知哉！亦岂易行哉！不易知者，不可以有心求，不可以无心得。有心求之，则着于有，无心求之，则着于无。不易行者，非勉强而为，非顺事而作，勉强而为，则真者不真，顺事而作，则灵者不灵。是在有无不拘，逆顺并用，机活神圆，灵之一法得矣。但恐人不认真，弃正入邪，不落于中下二乘，即归于执相服食，非徒无益，而又害之，可不叹诸。

 通  关  文

色欲关  恩爱关  荣贵关  财利关  穷困关  色身关  傲气关  嫉妒关  暴燥关  口舌关

嗔恨关  人我关  冷热关  懒惰关  才智关  任性关  患难关  诡诈关  猜议关  悬虚关

妄想关  生死关  自满关  畏难关  轻慢关  懦弱关  不久关  暴弃关  累债关  高大关

妆饰关  假知关  阴恶关  贪酒关  怕苦关  不信关  无主关  速效关  粗心关  虚度关

退志关  夸扬关  幻景关  耻辱关  因果关  书魔关  着空关  执相关  闺丹关  炉火关

通关文序

修真大道，窃阴阳，夺造化，了性命，脱生死，为超凡入圣，成仙作祖之大事，非尘世一切草霜水泡，忽有忽无，虚而不实之小事可比。奈何天下道人管窥蠡测，以大事为小事，以小事为大事，重其假而轻其真。道不远人，人之为道而远人。所以古人谓学道者如牛毛，成道者如麟角。吾曰：今人学道者如牛毛，闻道者如麟角。何言之？古人闻道者多，而成道者少；今人学道者多，而闻道者少。今人学道之数，倍于古人学道之数；今人闻道之数，少于古人成道之数。以致今人学道者如牛毛，而闻道者如麟角矣。原其故，皆因学人一身偏病，满腔邪气，所以感不动师友。以故空过岁月，枉劳跋涉[]怀。因将所得于师者，尽发泄于阐真、会要、直指、会心、原旨、指南、悟道、破疑等书之内，以结知音，吾愿足矣。然犹恐学者舍近求远，不知先尽自己之事，而即妄想他人之事，因着通关文一书，为学者助一炬之明。先学个无病好人，自卑登高，由近达远，庶乎明师得遇，良友得逢，大道可闻。书内节目虽小，关事甚大，言辞虽鄙，益人甚多。虽曰通关，而性命修持之功，无由此步，见者甚勿以节鄙言而弃之。若[]上智高明之士，原自大路开通，一遇明师，不难得真，通关之功，无所用之也。

嘉庆十七年岁次壬申冬至日

素朴散人自序

色欲关

