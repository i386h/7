<!-- { "loadSidebar": true } -->
一西游之书乃历圣口口相传，心心相印之大道。古人不敢言者，丘祖言之，古人不敢道者，丘祖道之，大露天机，所关最重。是书在处，有天神护守，读者须当净手焚香，诚敬开读。如觉闷倦，即合卷高供，不得亵慢。知此者方可读西游。

一西游立言，与禅机颇同，其用意处，尽在言外，或藏于俗语常言中，或托于山川人物中，或在一笑一戏里分其邪正，或在一言一字上别其真假，或借假以发真，或从正以劈邪，千变万化，神出鬼没，最难测度，学者须要极深研几，莫在文字上隔靴搔痒，知此者方可读西游。

一西游神仙之书也，与才子之书不同。才子之书论世道，似真而实假；神仙之书谈天道，似假而实真。才子之书尚其文，词华而理浅；神仙之书尚其意，言淡而理深。知此者方可读西游。

一西游贯通三教一家之理，在释则为金刚法华，在儒则为河洛周易，在道则为参同悟真，故以西天取经，发金刚法华之秘，以九九归真，阐参同悟真之幽，以唐僧师徒，演河洛周易之义。知此者方可读西游。

一西游一案有一案之意，一回有一回之意，一句有一句之意，一字有一字之意，真人言不空发，字不虚下，读者须要行行着意，句句留心，一字不可轻放过去。知此者方可读西游。

一西游世法道法说尽，天时人事说尽，至于学道之法，修行应世之法，无不说尽。乃古今丹经中第一部奇书，知此者方可读西游。

一西游有转生杀之法，窃造化之道，先天而天弗违，后天而奉天时，非一切执心着意、玩空寂灭之事。学者须要不着心猿意马、幻身肉囊，当从无形无象处，辨别出个真实妙理来，才不是枉费功夫。知此者方可读西游。

一西游大道，乃先天虚无之学，非一切后天色相之邪术。先将御女闺丹、炉火烧炼劈开，然后穷究正理，方有着落。知此者方可读西游。

一西游每宗公案，或一二回，或三四回，或五六回，多寡不等，其立言主意，皆在公案冠首已明明题说出了，若大意过去，未免无头无脑，不特妙义难参，即文辞亦难读看。阅者须要辨清来脉再看下文，方有着落。知此者方可读西游。

一西游每回妙义全在题纲二句上。题纲要紧字眼，不过一二字。如首回：灵根育孕源流出，心性修持大道生。灵根即上句字眼，心性即下句字眼，可见灵根是灵根，心性是心性，特用心性修灵根，非修心性即修灵根，何等清亮？何等分明？如次回悟彻菩提真妙理，断魔归本合元神。悟彻即上句字眼，断魔即下句字眼，先悟后行，悟以通行，行以验悟，知行相需，可以归本合元神矣。篇中千言万语，变化离合，总不外此提纲之意，回回如此，须要着眼，知此者方可读西游。

一西游取真经即取西游之真经，非西游之外别有真经可取，是不过借如来传经以传西游耳。能明西游，则如来三藏真经即在是矣。知此者方可读西游。

一西游每宗公案收束处皆有二句总结，乃全案之骨子，其中无数妙义，皆在此二句上着落，不可轻易放过，知此者方可读西游。

一西游乃三五合一，贞下起元之理，故唐僧贞观十三年登程，路收三徒，十四年回东，此处最要着眼。知此者方可读西游。

一西游通关牒文乃行道者之执照凭信，为全部之大关目，所以有各国宝印，上西而领，回东而交，始终郑重，须臾不离，大要慎思明辨，方能得真。知此者方可读西游。

一西游大有破绽处，正是大有口诀处。惟有破绽，然后可以起后人之疑。心不疑，不能用心思，此是真人用意深处，下笔妙处。如悟空齐天大圣，曾经八卦炉煅炼，已成金刚不坏之躯，何以又被五行山压住？元奘生于贞观十三年，经十八年报雠，已是贞观三十一年，何以取经时又是贞观十三年？莲花洞悟空已将巴山虎倚海龙打死，老妖已经识破，何以盗葫芦时又变倚海龙？此等处大要着意。知此者方可读西游。

一通关牒文有各国宝印，乃西游之妙旨，为修行人安身立命之处，即他家不死之方，此等处须要追究出个真正原由来。知此者方可读西游。

一西游每过一难，则必先编年记月，而后叙事，隐寓攒年至月，攒月至日，攒日至时之意，其与取经回东，交还贞观十三年牒文同一机关，所谓贞下起元，一时辰内管丹成也。知此者方可读西游。

一西游有着紧合尖处，莫如巴蕉洞、通天河、朱紫国三案。巴蕉洞言火候次序，至矣尽矣；通天河辨药物斤两，至矣尽矣；朱紫国写招摄作用，至矣尽矣。学者若于此处参入，则金丹大道可得其大半矣。知此者方可读西游。

一西游有合说者，有分说者。首七回，合说也，自有为而入无为，由修命而至修性，丹法次序、火候工程无不具备。其下九十三回，或言正，或言邪，或言性，或言命，或言性而兼命，或言命而兼性，或言火候之真，或拨火候之差，不过就一事而分晰之，总不出首七回之妙义。知此者方可读西游。

一西游即孔子穷理尽性至命之学。猴王西牛贺洲学道，穷理也；悟彻菩提妙理，穷理也。断魔归本，尽性也。取金篐棒、全身披挂，销生死簿，作齐天大圣，入八卦炉煅炼，至命也。观音度三徒，访取经人，穷理也。唐僧过双叉岭，至两界山，尽性也。收三徒，过流沙河，至命也。以至群历异邦、千山万水，至凌云渡、无底船，无非穷理尽性至之学。知此者方可读西游。

一西游有劈邪归正，有证正劈邪之笔，如女人国配夫妻，天竺国招附马，证正中劈邪也；狮驼国降三妖，小西天收黄眉，隐雾山除豹子，劈邪归正也。真人一意双关，费尽多少老婆心，盖欲人人成仙，个个作佛耳。知此者方可读西游。

一西游有写正道处，有劈旁门处。诸山洞妖精，劈旁门也；诸国土君王，写正道也；此全部本义，知此者方可读西游。

一西游所称妖精，有正道中妖精，有邪道中妖精。如小西天狮驼洞等妖，旁门邪道妖也；如牛魔王、罗刹女、灵感大王、赛太岁、玉兔儿，乃正道中未化之妖，与别的妖不同，知此者方可读西游。

一西游演卦象有重复者，特因一事而发之，虽卦同而意别，各有所指，故不妨重复出之。知此者方可读西游。

一西游有欲示真而先劈假之法。如欲写两界山行者之真虎，而先以双蚁岭之凡虎引之；欲写东海龙王之真龙，而先以双蚁岭蛇虫引之；欲写行者八戒之真阴真阳，而先以观音院之假阴假阳引之；欲写蛇盘山之龙马，而先以唐王之凡马引之；欲写沙僧之真土，而先以黄风妖之假土引之。通部多用此意。知此者方可读西游。

一西游有最难解而极易解者，如三徒已到长生不老之地，何以悟空又被五行山压住？悟能又有错投胎，悟净又贬流沙河，必须皈依佛教，方得正果乎？盖三徒皈依佛教，是就三徒了命不了性者言；五行山、云栈洞、流沙河，是就唐僧了性未了命者言。一笔双写，示修性者不可不修命，修命者不可不修性之义。知此者方可读西游。

一西游有不同而大同者。如西游记本为唐僧西天取经而名之，何以将悟空公案着之于前乎？殊不知悟空生身于东胜神洲，如唐僧生身于东土大唐；悟空学道于西牛贺洲，如唐僧取经于西天雷音；悟空明大道而回山，如唐僧得真经而回国；悟空出炉后而入于佛掌，如唐僧传经后而归于西天。事不同而理同，总一西游也。知此者方可读西游。

一西游每到极难处，行者即求救于观音，为西游之大关目，即为修行人之最要着。盖以性命之学，全在神明觉察之功也。知此者方可读西游。

一西游前七回，由命以及性，自有为而入无为也；后九十三回，由性以及命，自无为而归有为也。通部大义不过如是。知此者方可读西游。

一西游三藏喻太极之体，三徒喻五行之气。三藏收三徒，太极而统五行也；三徒归三藏，五行而成太极也。知此者方可读西游。

一西游言唐僧师徒处，名讳有二，不可一概而论。如元奘、悟空、悟能、悟净，言道之体也；三藏、行者、八戒、和尚，言道之用也。体不离用，用不离体，所以一人有二名。知此者方可读西游。

一西游写唐僧师徒，有正用，有借用。如称陈元奘唐三藏，孙悟空孙行者，猪八戒猪悟能，沙悟净沙和尚，正用也；称唐僧、行者、呆子、和尚，借用也。正用专言性命之实理，借用兼形世间之学人。不得一列混看。知此者方可读西游。

一西游以三徒喻外五行之大药，属于先天，非后天有形有象之五行可比，须要辨明源头，不得在肉皮囊上找寻。知此者方可读西游。

一西游写三徒皆具丑相。丑相者，异相也。异相即妙相。正说着丑，行着妙，无我相、人相、众生相、寿者相，所以三徒到处，人多不识，见之惊疑。此等处须要细心辨别。知此者方可读西游。

一西游写三徒本事不一。沙僧不变，八戒三十六变，行者七十二变。虽说七十二变，其实千变万化，不可以数计。何则？行者为水中金，乃他家之真阳，属命，主刚，主动，为生物之祖气，统七十二候之要津；无物不包，无物不成，全体大用，一以贯之，所以变化万有，神妙不测。八戒为火中木，乃我家之真阴，属性，主柔，主静，为幻身之把柄，只能变化后天气质，不能变化先天真宝，变化不全，所以七十二变之中，仅得三十六变也。至于沙僧者，为真土，镇位中宫，调合阴阳，所以不变。知此者方可读西游。

一西游写三徒神兵大有分晓。八戒、沙僧神兵，随身而带，惟行者金篐棒变绣花针，藏在耳内，用时方可取出。此何以故？夫钉钯宝杖虽是法宝，乃以道全角之事，一经师指，自己现成，若金篐棒，乃历圣口口相传，附耳低言之旨，系以术延命之法，自虚无中结就，其大无外，其小无内，纵横天地莫遮栏，所以藏在耳内。这些子机秘妙用，与钉钯宝杖天地悬远。知此者方可读西游。

一西游以三徒喻五行之体，以三兵喻五行之用。五行攒簇，体用俱备，所以能宝唐僧，取真经，见真佛。知此者方可读西游。

一西游写悟空每到极难处，拔毫毛变化得胜。但毛不一，变化亦不一。或拔脑后毛，或拔左臂毛，或拔右臂毛，或拔两臂毛，或拔尾上毛，大有分别，不可不细心辨别。知此者方可读西游。

一西游写悟空变人物，有自变者，有以棒变者，有以毫毛变者。自变棒变，真变也；毫毛变，假变也。知此者方可读西游。

一西游称悟空，称大圣，称行者，大有分别，不可一概而论，须要看来脉如何。来脉真则为真，来脉假则为假，万勿以真者作假，假者作真，知此者方可读西游。

