<!-- { "loadSidebar": true } -->
丹本非丹，强名曰丹；药本无药，强名曰药。因其刚柔相合，浑然天理，有丹之名；因其天理须赖刚柔成全，有药之名。丹也药也，同出异名，总而言之，即本来一点真灵之气。此气生于先天，藏于后天，寂然不动，感而遂通。以言其无，则不识不知；以言其有，则顺帝之则。不识不知者，寂然不动也；顺帝之则者，感而遂通也。寂然不动即是真空，感而遂通即是妙有。真空而含妙有，妙有而藏真空。不刚而刚，刚之至；不柔而柔，柔之至。刚柔如一，绝无形迹，绝无勉强。即天命之谓性，率性之谓道；即人生本来干元面目。在儒则谓至善，又谓至诚；在道则谓金丹，又谓黍米珠；在释则谓圆觉，又谓牟尼珠。此性此道，含阴阳，统五行，无理不俱，无物不备，先天而立其体，后天而发其用，处圣不增，处凡不减。因其阳极生阴，后天用事，假者出而真者藏，客气杂于正气之中，真假不分，邪正相混，非复本来原物矣。圣人不得已而设金丹有为之道，使人返本还元，复全当年原物耳。返还之法，仍不离刚柔之道，故以刚柔为药物。刚柔即阴阳二气之发焕。阴阳者，体也；刚柔者，用也。刚柔之外，别无阴阳；阴阳之外，别无刚柔。同出异名。阴阳而统五行，五行有内有外。内五行，精神性情气；外五行，仁义礼智信。性统仁，属木；情统义，属金；神统礼，属火；精统智，属水；气统信，属土。人秉阴阳五行之气而生，即俱精神性情气之五行，有仁义礼智信之五德。欲复本来原物，还要用仁义礼智信做出。不仁而必期其仁，不义而必期其义，不礼而必期其礼，不智而必期其智，不信而必期其信。仁义礼智信归于一家，则阴阳混合，刚柔如一，而一点真灵之气凝结不散，圆陀陀、光灼灼、净裸裸、赤洒洒，是即所谓丹，如采药物用火煅炼成丹之义；仁义礼智信，刚柔之性，即成丹至真之药，此外别无药。若以后天有形有象、五金八石、三黄四神、万草千方等等非类之物为性命之药，则与金丹大道远矣。

颠倒阴阳论

阳性刚，阴性柔，刚柔之性，即阴阳二气所化而成。刚柔即阴阳也。人秉天地阴阳二气而生身，身中即有此阴阳之气，即俱此刚柔之性。本来阴阳混成，刚柔相合，正气长存，天理流行，不识不知，顺帝之则，因交后天，真阳变为假阳，真阴变为假阴，真假相杂，阴阳不和，四象各别，五行相伐。如是刚气不振，如坎中一阳陷于二阴之内，水下流矣；柔性不真，如离中一阴居于二阳之内，火上炎矣。水下流，火上炎，水火不济，天理埋没，人欲纷生，苦中作乐，无所不至，是岂人所好为哉？特以阳极阴生，气质承天而动，人亦不识不知，自然而然，若非天纵之圣，谁能不为后天所移哉？然圣人有逆运之道，能于后天中返先天，阴阳不真者仍还真，阴阳不和者仍使和。逆运之道，即阴阳颠倒之术也。颠倒之术，即水火相济之道，坎中一阳象阳刚之气，离中一阴象阴柔之性。阳刚之气，在人为道心；阴柔之性，在人为人心。道心为阴气所陷，即道心不振也；人心入阳气之内，即人心用事也。道心不振，人心用事，正气渐消，邪气渐盛，性命焉得不伤乎？颠倒者，即颠倒道心人心耳。颠倒道心则道心振，而坎中精一之水上升；颠倒人心则人心静，而离中亢燥之火下降。水火颠倒，道心长存，人心不起，则性情精神聚于一气，仁义礼智归于一信，是谓四象和合，五行攒簇。盖道心有金水之气，人心有木火之气。道心主刚，象金，刚则能以变通，象水；人心主柔，象木，柔则能以温和，象火；道心人心合一，归于中正，象土。以道心而制人心，以人心而顺道心，刚柔得当，四象焉有不和，五行焉有不攒者乎？其所谓颠倒者，因后天顺行造化而言也。顺行之道，以人心用事。人心用事，道心埋藏，所以火上炎而水下流；逆用之道，以道心用事。道心用事，人心受制，所以水上潮而火下降。一逆一顺，圣凡分之。金丹之道，或言金木颠倒，或言水火颠倒，或言阴阳颠倒，或言有无颠倒，颠倒处居多，总以颠倒道心人心为归着，大旨不出于此。古来仙真不肯轻泄天机者，恐其为匪人所得，故不得已，别立法象以示人。无如后世学者，多非上材，皆认法象，失其本义。悟元斗胆直指犹恐人不会悟，而况法象乎？知音者，若于道心人心颠倒处穷究实理，庶乎深造自得，而不为旁门曲径所惑。倘或不悟，舍其道心人心之颠倒，而索隐行怪，别求奇异，虽祖师亦莫可奈何，况于悟元乎？

采取药物论

药固无药，采亦无采，其所谓采药者，以其已失而欲得，已去而欲还也。人之本来性情精神气，五元一家，仁义礼智信，五德一气，无修无证，既无所谓药，更何有所采？及交后天，后天精神魂魄意五物用事，喜怒哀乐欲五贼张狂，先天五元分散，五德各偏，加之积习成性，一身内外皆病，不有药医待死而已。祖师慈悲，设金丹有为之道，教人去妄存诚，明善复初者，即采药以医病也。医病者，既复初也。医病须药物，复初须明善。善即药，明善即采药，明善复初，菜药医病，同一理也。未有无药而能医病者，未有不明善而能复初者。所明者何善？善即仁义礼智信也。仁义礼智信非身外之物，乃吾本来天命之性所固有者。后天气质即病，先天善性即药，采药即采此仁义礼智信之善性也。宜仁即仁，宜义即义，宜礼即礼，宜智即智，宜信即信，五德一气，混然天理。圆陀陀、光灼灼、净裸裸、赤洒洒，寂然不动，感而遂通，即此是丹。此丹成熟，能消无始劫来病根，能点枯骨回春，能证无量金身，其神效无比。其所谓丹者，已成之药也；所谓药者，未成之丹也。药也丹也总是一个，不是两物。未经煅炼则谓药，煅炼成熟则谓丹，只分煅炼未煅炼耳。人能明善复初，采五元五德真正大药而煅炼之，未有不能成道者。若外此明善复初之道而别有采药，到底采个甚的？如云有药可采，不是采身内气血浊物，便是采世间金石草木。噫！竹破须将竹补宜，抱鸡当用卵为之。性命不以性命补，若以万般非类之物补之，焉能补得耶？

作运火候论

火实无火，因有修持之功力，是故谓之火；候实无候，因有修持之次序，是故谓之候。修持性命之道，有刚有柔，有急有缓。刚者，进前也；柔者，退后也。急者，勇猛也；缓者，从容也。刚急谓武炼，柔缓谓文烹，此即谓之火。宜刚即刚，宜柔即柔；宜急即急，宜缓即缓。刚柔急缓皆能不失其正，此即谓之候。火也候也，以刚柔急缓言之。刚柔急缓得当，则有火候；刚柔急缓不当，则失火候。古经云：真火本无候，大药不计斤。又云：纵识朱砂与黑铅，不知火候也如闲；大都全藉修持力，毫发差殊不作丹。既云真火本无候，又云毫发差殊不作丹。则知运火无一定之候，是在时刻留心，防危虑险，随机变通，毫发不差耳。又古仙云：不刻时中分子午，无爻卦内别乾坤。刻中子午，犹有候在，至于不刻子午，则是一举一动，一默一语，即有子午。既一举一动，一默一语有子午，则一举一动，一默一语中即有刚柔急缓之作用，岂可以一定之候运火哉？丹经子书虽言内火候、外火候、采药火候、炼药火候、结丹火候、服丹火候、还丹火候、大丹火候，等等火候不一，总以刚柔得当，急缓随时为贵。刚柔得当，急缓随时，时时刻刻，无不是修持之功，无不是运火之候。运火而至刚柔得当，急缓随时，自然内火也不差，外火也不差，采药也不差，炼药也不差，结丹也不差，服丹也不差，还丹也不差，大丹也不差。一刚柔得当，急缓随时，而金丹始终之运用，无徃有差矣。若外此刚柔急缓合宜之道而别有火候，则非圣圣相传之火候，乃旁门着相之火候，欲其不差，难矣哉。

穷理说

