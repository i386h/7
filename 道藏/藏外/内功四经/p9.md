<!-- { "loadSidebar": true } -->
　　追敌法：临敌第七要诀曰“追”。盖敌受吾疲之术，其力必怠，受吾惑之术，其心必轻。既妄且轻，敌不欲战矣。若不因此时而服其心，更待何时哉。故又有追之术法，近而追之以散门，远而追之以神运。敌用横劲以退，吾追之以竖；敌用竖劲以退，吾追之以横劲。缓追之，以防其诈，急追之，以乘其虚，追之法不一，而俱不许敌行。其见可而追，知难而退之，智也。知此数法，可以得追敌之妙矣。然又有连追带击之法，攻敌之无备也。追而不击之法，待敌之有瑕也，不可不知。
　　因敌法：临敌第八要诀曰“因”。因之一求，妙不可言。因物付物，因时立功，因人施法，古天人应变无穷，无非因字之妙。易所谓变动不居，周流无虚也。散门之随敌布阵，亦不外此一字。盖以法制敌，敌无穷而法有尽，因敌立法，敌无方而法亦无方也。因之义神矣哉。敌欲攻吾上路，吾因其在上之势而攻之，如二十局第二章之法是也。敌攻吾下路，吾因其在下之势而攻之，如一局第四章之法是也；敌来势甚猛，吾因其来势甚猛立法以攻之，如五局第二章之法是也；敌跌吾于地，吾因其跌吾于地立一法以攻之，如十局第四章之法是也。总而言之，吾用功之时，有无数成法在于胸中者，以古人之法至矣，我不能出其范围，不得不借成法以规矩也。无一成法在于胸中者，因敌之劲立法，因敌之门以立法，因敌之势以立法，原不可一于法也。呜呼，知此妙义，方可许见内功散门。
　　
　　
