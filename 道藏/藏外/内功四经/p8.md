<!-- { "loadSidebar": true } -->
　　二十一变：敌用十九局一章法攻吾，吾用大力格之，用其攻吾之法以攻之。
　　二十二变：敌用二十局一章法，吾变小身法以双手攻之。
　　二十三变：敌用二十一局一章法攻吾，吾急仰身跌倒提起右足，自下而上撞其腹。
　　二十四变：敌用二十二局，吾全周身全局以格劲破之。
　　
　　散门总局
　　
　　吾进右步撩劲，敌人用左手格劲格出吾手，欲向里进右手击时且不可乱，上左手但合周身全局，以右手掠劲掠之。
　　右第一章：倘吾撩劲失机，已被左手击来，可以不必用掠劲，须上左手迎其右手，以双手坚骨劲击之。
　　右第二章：吾出右手撩劲，倘敌人以右手封吾右手，欲进左步，左手击吾耳门时，不可乱用左手，但以右手格劲向外格之。
　　右第三章：吾出右手撩劲被敌人丢住欲进，左步以右手击吾面时，吾但用右背上下全局功夫将二门曲回力攻其肋。
　　右第四章：吾出右步骑马势劲，无论敌人欲用何法，但彼右手将近吾手即以吾右手丢住，进左手攻其右肋。
　　右第五章：吾进右步撩劲，敌人用右手封吾右手，欲起右足击吾肋时，吾但稳住周身全局，翻出右手丢彼足急擎之。
　　右第六章：吾出右步撩劲，敌人以左手封吾右手，上右手击吾时，吾亦用左手封彼右手，退出吾右手仍以撩劲击之，但须有全局功夫方妙。
　　右第七章：以上诸法皆两敌相近时所用者，若相去尚远，不必待敌人近身即以神运全局飞身而入，左手封住敌人右手，以右手撩劲击之。击之不中，即飞身而出，勿候敌人用法也。飞身出后，稳住周身功夫，敌人来追，乘其未落步时，陡然击之。若击敌人，敌人退出，仍以神运全局急急逐之；相其虚实察其动静，或里门或外门，或上路，或下路；因敌布局以用诸法，不可失时，不可妄进，此临敌之要诀也，必熟练神运功夫，方能知其妙。
　　
　　内功散门杂评
　　
　　一说：南溪子用功十二年余，所纂集之手法不可胜计，唯此内功散门皆其会合诸家手法而衷之于内功经，删烦即简，择其有自然之克之趣者，而后定为法式，以公诸同好。
　　二说：内功散门其上上下下之格式、里外反正之规矩，皆古人之定法，今人不得移易。至其中斗榫合缝天然凑巧，皆南溪读内功经有悟，而后自出心裁者也，凡不见内功经者皆不得与知焉。
　　三说：内功散门正局、变局，皆南溪子亲笔自着。唯正局中注解则景房所着也，然必本于内功经与南溪子平日之论而后敢下笔也。
　　四说：内功散门后所附之分诀，皆南溪子得之于师傅口授者也，而八诀注解则南溪子所亲着者。
　　五说：内功散门正局、四十五手变局、二十四手总局、八手，通计七十七法，而上、下、左、右、前、后、里、外遍矣，苟能炼熟于身，无论敌从何来，皆有一法以胜之。故亦无取乎再尽也。
　　六说：内功散门正局，凡微通门路识句读者，细心揣摩之必能有悟。至其中之神功巧妙，还须读内功经以后方能知之。
　　七说：读内功经有悟，而后学散门尚矣。若不能悟内功经而能得明人亲传内功散门，再费日月精炼者亦可制胜，不必尽拘于悟内功经也。
　　八说：内功散门皆精妙无比手法也，而其神妙不测者，皆在变局中也。然学者不因正局熟娴亦无从窥变局之神化也。
　　九说：学内功散门第一要知劲之所在。敌人劲之所在，是敌人之所恃也。吾知其所恃，而破之，彼焉有不败者哉。
　　十说：内功散门第二要知其无劲之处。敌人无劲之处是敌人畏人之处也。吾知其畏人而攻之，彼安得不败哉。
　　十一说：第三要知其立门之处。敌人立门之处，是敌人陷吾之计也。吾知其陷吾之计而避之，彼焉能得胜哉。
　　十二说：第四要知其无门之处。夫无门之处是敌人无可奈何之处也，吾知其无可奈何而攻之，彼焉能得胜。
　　十三说：又必先知周身骨节反背顺逆开合横竖之理而后知劲与门也。
　　十四说：要熟周身骨节反背顺逆开合横竖之理而后能知劲与门无错讹也。
　　十五说：不知周身骨节反背顺逆之理，虽费尽苦功，是学散门也，非内功散门也。
　　十六说：学内功散门用底炼而不效，何也？曰：必其用底而不用炼也。若用底炼，焉有不效之理哉。
　　十七说：内功散门用坚膝而不效何也？曰：必其用膝而不能坚也。若用坚膝焉有不效哉。
　　十八说：学内功散门而不知内裆外胯用劲何也？曰：必其未读内功经也。若读内功经，未有不知外胯、内裆用劲者也。
　　十九说：学内功散门而不能以肩、背、胸、肋制人者何也？曰：必其不知贴劲、汗劲。若贴劲、汗劲，未有不能以肩、背、胸、肋制人者也
　　二十说：学内功散门不知劲之所以，贴膝之所以，坚底之所以炼何也？曰：此必未深体内功经者也。若深体内功经安有此弊。
　　二十一说：不知内功经但学散门亦能取胜否？曰：内功散门中有功局、巧局。功局，非知内功经者不能用也；若夫巧局，但知周身骨节反背顺逆开合横竖之理，即能取胜，不必尽拘于内功也。
　　二十二说：若用内劲有得而又熟于散门何如？曰：内功加之以散门，刚以济柔，柔以济刚，生克变化，阴阳虚实，望之如好女，提之如猛虎，难以形容其妙也。
　　二十三说：学内功散门开卷茫然不知其妙，何也？曰：必其未经明人指示也。凡深奥之书未经明人指示，未有不茫然者。试令景房口说其一二，未有不深获于心者。
　　二十四说：不得明人指示亦能悟其一二否？曰：不得明人指示若能熟读精思，二人对局演之，再因聪明过人，至于用力之久，亦能豁然开悟，然较有明人指示须百倍其功。
　　二十五说：聪明人学内功散门之久必能开悟，不然亦无贵有此书。
　　二十六说：学内功散门亦有一见即悟者否？曰：一见即悟者，非欺人即自欺也。景房颇有中人之才，亲承南溪子之等诱导五六年矣，所得者较南溪子万分之一。今有一见即悟者也，景房直断之曰：非欺人即自欺也。
　　二十七说：学内功散门若是其难乎？曰：以言其精妙诚不易也，以言乎胜敌，则又最宜人者。试取而用之必有奇验，但须三月苦功耳。
　　二十八说：内功散门其中手法与世大相异矣。曰：同是人也，同是身有何异乎？但周身骨节反背逆顺开合横竖微有不同，而胜负遂大相悬绝矣。
　　二十九说：内功散门但凡用足必将全身倒地，从不轻易立高步起足击人，是此门之异处。然取世之高步起足者，学内功者必令其提足不起，此天生之奇事，景房不解其何故。
　　三十说：从来学此道者，非（目＋真）目语难骄傲懦弱即深藏吝啬誓不传人，而南溪子独持身儒雅，接人谦和，凡见有诚心领教者，无不说其原委。景房铭诸肺腑，不知海内闻予言亦服否？
　　
　　山左南溪子临敌制胜八诀
　　
　　八诀：备、料、诱、激、疲、惑、追、因。
　　备敌法：临敌第一要诀曰“备”。唯知己之有备，而后可应人之攻，唯知伺敌之无备，而后可攻人之瑕，备之义广矣哉。有备之于功夫者，进之中有退劲，备敌之牵也；退之中有进劲，备敌之撞也；竖劲中有横劲，备敌之格掠也；横劲中有竖劲，备敌之门漏也。有备之于散门者，击敌之上路必先备敌之击吾下路也；击敌之里门，必先备敌之击吾外门也。引而伸之，不敢轻进，备敌之诱吾也；不敢心急，备敌之激吾也；不敢数动，备敌之疲吾也。是备与一义不可胜言，诚为自守之要道、攻敌秘诀也欤。
　　料敌法：临敌第二要诀曰“料”。能料敌之浅深，自能制敌之要害。能不为敌料其浅深，方不受敌之侮弄。料之义远矣哉。料敌之远近，以为进退；料敌之虚实，以为散门；料敌之强弱，因为刚柔。多方以料之，而后与之战也。敌诱之以料其知，激之以料其度，疲之以料其力，因之以料其变。是料之一法，无不可施，遇敌之初，所必须者。
　　诱敌法：临敌第三要诀曰“诱”。遇敌时，强弱相当，手法无二，彼此皆知，自护其身。我不贪敌之瑕，必无瑕以予敌；敌不贪我之瑕，必不瑕以予我。是我无瑕可攻，敌无贪击之心，亦无可乘之机，以施吾攻击之术也。故真瑕不可有，假瑕不可无。若彼此无瑕，彼此无贪，安有胜负哉。法在假与敌以可击之机，彼若贪击吾时，必有不备之处，吾乃出其不意而击之。故欲击敌之里门，必先诱敌之外门；欲击之敌下路，必先诱敌之上路；欲刚先柔，欲虚先实，欲实先虚。如理之明，而易悉者，然不先炼于平日，亦未必临时能用之也。
　　激敌法：临敌第四要诀曰“激”。非以言激之，以手激之也。盖诱者，是试之以虚也，激则动之以实矣。若用诱之之法，敌无贪击之心，岂可对待无术乎。须做作发怒之势，近身逼之，以试其勇怯，而观其动静，然后施吾攻击之术。故激其左，敌不得不向左以迎吾；激其右，敌不得不向右以迎吾，而敌之真情可得而见矣。此中奥妙，须要深体，万勿泥于世俗激将之说。盖此等手法，以得敌之意用之，则为击；以探敌之意用之，则名激。总而言之，手实而意虚也。
　　疲敌法：临敌第五要诀曰“疲”。疲者劳之也，病之也，令其怠，而后攻之也。夫人一日之间，朝气锐，而暮气惰；一时之间，始气锐，而终气惰。初动之时，其气必锐，锐则力猛。动而不已，其气必惰，惰则气衰，必然之势也。如遇强敌，敌欲急攻，吾谨合周身全局以待之，敌欲退步，吾用神运全局以挠之，或实中带虚，或虚中带实，或柔内藏刚，或刚内藏柔。无非欲其不得休息，久动而怠，怠而后击之也。然用疲之时，须时时爱吾精神，惜吾气力，留之以攻敌。不然，久动之后敌固疲矣，而吾则岂能独锐乎。
　　惑敌法：临敌第六要诀曰“惑”。惑者目眩也，心迷也，吾不为敌所惑，焉能为敌所胜；敌不为吾所惑，焉能为吾所愚；是惑与不惑之间，胜负所由分也。故遇强敌必多方以惑之，进而示之以无定，进而惑之也；退而示之以不测，退而惑之也。我之所短，我藏之而不用；我之所长，我用之以当先，此惑愚之法也。匿我之长，以骄其志。炫我所短，以轻其心，此惑敌智之法也。伙故作无纪律之态，或故出奇异之状，欲用刚而先示之以柔，欲用柔而先尝之以刚，皆所惑之也。此术一行，敌未有不目眩心迷者，较疲之术，更深矣。盖疲之第攻其力，惑之直攻其心耳。
