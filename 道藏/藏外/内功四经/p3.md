<!-- { "loadSidebar": true } -->
　　头统乾之体，有全身之总领，有元之义；提一身气血，有亨之义；宜随敌婉转，不宜直而无致，有利之义；宜健正高起，不宜歪斜倾倒，有贞之义。太低则有潜龙勿用之象，太仰则有亢龙有悔之灾。不仰不低，中正得位，精神发越，可以遇大敌矣。有九二曰见龙在田，飞龙在天，利见天人之象。虽然，此外象也，而非内义也。九四曰或跃在渊，无咎。知此奥理，可以达头顶微义矣。九四在上卦之下下卦之上，有顶之象，周身之气心从顶内踊跃而上，以咸元首刚健之体，非得之于跃乎？然气之为物也，可得言不可得而见也，深微莫测，非如渊之空洞乎？初九、九二、九五、上九，皆以龙言，而此爻独曰或者。鉴此爻之气，从初九之潜而上升于九五升降之所，浮沉之机，天理自然之流行，不可一毫执着于物，正如周身之气自顶内一坠，真气上升于耳，后降于口，化为甘露，绝无形迹可指也。头顶工夫外有九二、九五之象，而内有九四之义，可以无咎矣。而犹有义焉，盖此等功夫，深奥无穷，学者须潜心体会，顺其自然。倘浮躁妄进，徒损肢体，何益于事乎。然则终日乾乾，夕犹惕若，无论学道艺，不可不奉以为则也。
　　足膝欲沉静，不欲浮躁，取象于坤。夫人周身之功，全赖两足两膝以收之，犹周天之万物，也全赖坤土以载之也。下卦为足，上卦为膝，初六履霜，坚冰至取其镇静之元。阴气凝炼，渐至坚固也；六二直方大，不习无不利，言镇静之元，自然正直大方，不待勉强，而所经顺利也，六之含章可贞，或从王事，无成有终，言既含正大之体，内可以贞，固自守，外可以从上之所事，虽不能自成其方，而能自保其终也。六四括囊无咎无誉，言膝之为功，不可妄动以致誉也。六五黄裳元吉，言虎眼向外，委中向内，含乎中道而后元吉也。上天龙战于野，其血元（音玄）黄，恐过于阴静，而伤其变化也。故阴极生阳，静极生动，外虽沉静而其内之真气，自涌泉滚滚而上，阳生众阴之下，有地雷复之义。
　　头之为功，正而不斜，伸而不缩，不反不侧，不俯不仰，此功之见于外者也。至于长丰采，壮仪表，扬威武，皆气为之也，须自视其虎口穴，以定侧身之格局。一扬颏，必先失之于仰，夹脊微起，不失之于低，须戒之。两耳后各有一卜骨高起，是提气穴。提气时，务向上直起，庶免反侧之患，然须左右一齐用气，不然失之于侧，必失之于反也。学者不知其窍，纵总有莫大之功夫，而丹田之真气不能上贯于头顶，何由得刚健纯粹之象也。
　　凡一出手，即当视虎口穴，前颏用力正平提起，不扬不卑，后夹脊穴用力塌下。丹田真气来时，直达提气穴，着力提住，由百会穴转过昆仑穴，下明堂，贯两目，其气欲往鼻。空泄时，即便吸入丹田，两耳下，各三寸六分谓之顶眼，用力向下载住，合周身全局，用之久自知其妙也。
　　人之一身，唯有两脚着地，通身骨肉皆赖以负载，炼之不精，犹有颠蹶之患，况毫无力者乎。凡一动步，须将两足炼地，两足大指用力向内，两踵亦用力向内，两大趾掌后高骨处是正穴，周身用力向地载住，膝有动而足无动，如风之撼树，摇其本而不能动其根也。
　　世之用功于膝者，不过立则直，坐则曲而已。即间有一二通局者，其功夫了了，岂知膝之为用，有四面大力乎。凡一用步，两外虎眼极力向内，两内虎眼亦极力向外，委中两大筋竭力要直，两盖骨复竭力要曲，四面相交，合周身之力，向外一扭，涌泉之气自能从中透出矣。
　　炼者，如胶之粘物。一着则牢不可破；如火之炼金，一合则坚不能开。其中微妙，有不可言传之。学者细玩坤卦之理，自然有会于心也。又两足十趾，皆用力向地抓住。然必用周身之全局，以为出入方妙。若有早晚先后，则不合法矣。
　　遇敌之时，凡用右步则左膝不妨略直，凡用左步则右膝不妨略直，虽不可拘法，亦不可太过，总以不失元气为要。由前而观两膝若并，由后而视尻尾若有所凭，比胸塌腰，既不失之前伏，坚膝合步，更不失之后仰，总以阴静为主。
　　肩背宜于松活，是乃巽顺之义；
　　裆胯又宜提紧，须玩兑泽之情。
　　肩背取象于巽，巽卦一阴伏于二阳之下，外虽强健，而内实巽顺也。初六进退利武人之贞，全在济之以巽顺，而后劲有进退也。九三巽在床下，用史巫纷若吉无咎，言能巽者，自下以动而能如史巫之积诚，自可以通于鬼神也。九三频巽吝言劲之进退，必出于自然，不宜过刚不中频巽以致吝也。六四悔亡田获三品，言频巽之后必有所悔，必待悔亡之后，而后所获也。九五刚健中正以健体而居巽之中道也，所以贞吉也。初虽无精义而巽顺之久，自有此妙用，无论先后，无不利也。上九巽在床下，丧其资斧，言不可过于巽而无撙节，以丧其元气也。
　　裆胯取象于兑，兑卦内刚外柔，柔腹象，刚股象，腹临于股，阴之乘乎阳也。恐阳之过乎刚，故直者济之以曲，以完其势。股之谓也，恐阴之过乎柔，故虚者补之以实，以壮其神，腹之功也。遇坎而为节，节者有所限而不敢过也。兑者泽也，坎者水也，外肾也，谷道也，水在泽易于泄，气至腹亦易于泄，故贵有节之。遇离而为聧，聧者，递也，乖也。离者火也，燥也，炎上也。裆宜精而藏，胯宜坚而稳，若炎上浮燥必有乖递之象。然坚中欲活，静中欲动，又不过于固滞，故遇艮而为损。艮者山也，若山而不动则有损矣，必也动而不失其为静，静而不失其为动，坚而不失其为活，活而不失其为坚，故遇震而为随。震者，雷也，雷动而雨施，泽水随之而满，其气下降之候也。泽水升而为云，真气上之时也。世之用肩背者，往往直则不能曲，曲则不能直，松则不能紧，紧则不能松，良由不知内刚、外柔之体，内巽外健之用。须将肩井穴用力塌下，两肩向内贴住，两背通将出来。自背骨内以意送出劲来，再将手头握得坚实，通身钳得完固，自能直中有曲，曲中有直，紧中有松，松中有紧。久而用之，此内柔外刚，内巽外坚之奥理，细玩巽卦爻义自得其妙。塌肩井穴，须将肩顶骨正直落下，与背尖骨相合，曲池穴比肩顶略低半寸，手腕直与眉前，背骨虽极力贴住，却是竖劲，不是横劲，以竖则实，以横则虚也。下肩井穴自骨底以直至于足底，故谓之竖。动右背则须将左背之劲自左背骨底以意透于右背，直送二扇门穴，故谓之横。两劲并用而不乱，元气升降如意而巽之义得矣。裆胯要分而紧，其气正直上行，不可前出，不可后掀。两胯须分前后，前胯用力向前，不可向下。后胯用力向下，不可向前，亦不可向后。涌泉穴之气来时，向上甚大，两胯极力按之，愈按愈出，愈出愈按。阴阳两窍用力收住，不使往来之气，自足泄出，总以骨口相对，兑卦外阴内阳，互于吞并。高步以胯劲为主，以裆劲为佐，中步胯裆劲互于吞并，下步以裆劲为主，以胯劲为佐。裆劲竖，阴中阳也；胯劲横，阳中阴也，故须分上中下以用之。裆为胯之枢机，胯为裆之直使，故裆静而胯动，胯走而裆守，毫厘不可散乱，久而行之自能骨口相吞而真气真劲无不通矣。
　　胸欲竦起，艮山相似；
　　胁有呼吸，震动莫疑。
　　胸取义于艮，艮者山也。一阳于二阴之上，其象为山，人身之胸似之。本乎天地者，亲上气也。本乎地者，亲下形也，气易过于浮，须有以镇之，胸内之义也。形易过于沉，须有提之胸外之义也。胸气上通于头顶，头顶者，乾卦也，天也。故艮遇天而为大畜，气畜于中而升于上也。下通于足膝，足膝者，坤卦也，地也。故地临山上而为谦，言足之气抱乎胸，犹地虽卑而抱乎山，而山不得不让之也。
　　胁聚象于震，震者动也，雷也，一阳动于二阴之下，雷出而奋乎上，胁似之，以上天之象也，以下地之义也。天地阴阳相交，则雷雨作，而万物生，人身上下相合，则血气通而真劲出，理一而已。胁气上交于头，故雷遇天而为大壮，真气上升于头顶，健以初则力自大壮也。胁气下交于足，故雷遇地而为豫，真气下降于足膝，顺以动，故神气豫悦也。一呼一吸，一升一降，外见之口鼻，而内需之心胸，其要总在胁也。
　　胸者空也，空则不能力，须以气主之。然气由胁而来，不能用胁，焉能用胸，盖不等于动者必不等于止，艮卦之象词曰：“时行则行，时止则止”，其义深哉。胁者协也，如鱼有腮，一开一合，气有升降矣。合则下协于丹田，后协于两肾，中间一股大气，自盖骨下从两裆内直沉至涌泉穴而止，复向后由足大筋向上翻出，自两委中穴上由尾闾穴透入夹脊，则与胁相交，一开如雷之奋于地而升于天，其气自能上升，一股入胸、入中，一股入两背，底通于泥丸，竖则直达顶巅，横则贯于指末。胁之开合，即气之呼吸借之，出入周而复始，不可颠倒错乱。细玩艮卦、震卦上九初九之义，自能其上下承接之妙。胸虽出而不高，胁虽闭而不束，虽张而不开，此中元妙，有难以口授者。胁须以意出，以气胜，以神率，则为合式，非出骨出肉出筋也。用胁以气之呼吸也，为开闭，以手之出入为开闭，以身纵横为开闭。若求之于骨肉皮血之间则左矣。高步之劲在于足，中步之劲在于胁，下步之劲在于背，此又自然之理也。
　　坎离为水火之象，水济火，火济水；
　　心肾为水火之脏，水宜升，火宜降。
　　坎离之卦，此身内之义也，可以意会，难以言传。吾欲妄言，又恐此道废坠。今从不可言之内，而勉强以言，学者须细心体会。离者，火也；坎者，水也。在人身为心肾；肾属于水，心属于火。火之为性，易升而难降；水之为性，易降而难升。故心动则火上冲，情动则水下降，是其验也。夫火必济之以水，始不至阳亢而生病；水必济之以火，始不至阴盛而生灾。从来儒家之守身，道家之内丹，莫不本于此义，真奥妙无穷也，岂但为学拳而计哉。即以拳勇而论，亦有莫大之功。今欲学勇不得不讲劲，欲讲劲，不得不借助于气，欲借助于气，不得不讲明水火矣。盖水火不交真气乃涣，气涣而疾病将生，身且不保，而况于劲乎。是以此于拳勇者，必讲劲，讲劲必养气，养气必调水火，此一定不易之理也。离卦内阴外阳，火中有真水也。坎卦内阳外阴，水中有真火也。真火可以济真水，真水可以济真火，互相济补，而后真气得所养也。用功之时，塌肩，与是胸胁，反龟尾，皆欲肾气上交于心也。须以意道之，炼步足聚筋皆欲心气下交于肾也，亦须以意道之，得译于运气格式。
