<!-- { "loadSidebar": true } -->
　　海滨人以为神，遂庙而祀之。大郎亦屡着灵异。先是浏河多海患，致商贾裹足〖贾，音古。〗。大郎没后，浏河居民，尝梦一神人，仪卫显赫〖仪卫，注详首篇。显赫，威严貌。〗，呼而告之曰：“余崇明之石大郎也！闻浏河将没于海，余深悯焉。可速往迁余棺，当海口葬之，可免而厄。”同日而梦者数百人，咸惊异，急往询崇明人，果有石大郎坟。欲迁其棺，崇明人不可，为吁于大郎庙，请其行像以归而埋之。马鬣〖鬣，音猎。（礼记檀弓）从若斧者焉，马鬣封之谓也。（注）封，筑土为坟也。若斧者，上狭如刃，俭而易就，故俗谓之马鬣封。（按）马鬣，筑坟封土之形。崇，高也。〗崇封，即坟为庙。工甫竣，海水骤涨，竟及墓而止。自是浏河无复海厄。近年生聚日蕃，将复旧观矣！而石大郎之庙在浏河者，灵爽亦与崇明埒〖埒，音乐，等也〗。每岁春秋赛会，仪从甚盛云。
　　坐花主人曰：“石大郎一农家子耳。一念好生，生免波涛之厄，死获享祀之隆。然则何嫌何疑，而不亟亟于为善哉？”
　　四一、风卷麻裙
　　为雪沉冤越俎谋　竟从盗窟获根由
　　而今尽学山阳令　谁肖梁公硬出头
　　观察梁公，令阜宁日，尝有事诣郡。起早行，已入山阳境。遥见舆傍一少妇，缟衣麻裙〖缟，音稿，白色也。〗，持纸锭踽踽独行〖踽，音举，注详张观察篇。〗，疑为新丧者。忽旋风卷其裙，中露红裤，大异之。约仪从缓行，随之。或远或近，望麻裙中，裤白如故。稍远，必有旋风吹之，则变而为红，浓淡不一色。行约里许，至一新坟，妇扫地化锭，哭而不哀。忽旋风吹其纸钱四散，堕公舆前。遥望妇颜色沮丧，跪地叩祝无算。
　　公知其有故，唤从役随妇行。密访其姓名村落，及死者为妇何人，死何日，没何病。役归，知死者为妇之夫，无病暴卒。卒后遽殓，殓竟即葬，诸甚草率。而妇颇有丑声，家亦不甚贫乏。
　　公既得其实，至郡谒太守后，具以所见语山阳令。山阳令笑其迂，置不理。公愤以告太守，太守笑曰：“君休矣！此山阳事也，何劳君越俎以谋〖俎，音祖，祭器。（庄子）庖人虽不治庖，尸祝不越樽俎而代之。（按）世谓干预他人之事为越俎，本此。〗？”公愈愤，因往谒孙季圃节相于袁浦〖宰相出为总督，称之曰节相。〗，历陈所见，且曰：“叨朝廷爵禄，目睹冤抑而不能为之申雪，惭负幽明，何用此官为？”节相闻而器之〖器，犹重也。〗，因询之曰：“汝既欲办此案，将作何措手？”公曰：“请檄山阳县会卑职开检，如不得伤，请撤任。予一月限，可必得其致死之故。限满不得，愿如律反坐。”节相许之。
　　及开棺，尸尚未腐，竟体无毫发伤。上下哗然，咸以梁公为喜生事诬良善。山阳令且激少妇，令阻公舆不得归。公厉声叱之曰：“朝廷法吏，既有所见，自合查办。查办不周，致生者衔冤，死者暴露，自有国法在，岂若辈所得凌辱？”正色升舆去，无敢阻之者。
　　公归，即带印亲至袁浦，缴印听参。节相固素重公，至是谓之曰：“语汝弗妄动，今果无伤，可奈何？”公对曰：“愿甘参处。如荷见怜，请如前请，予一月，限廉访必可得实〖廉，察也。〗。顾虑仓卒间，须擒犯讯供〖讯，音信，问也。〗，而地方文武强分畛域〖畛域，音枕玉；畛域，疆界也。〗，或致凶犯远扬〖远扬，犹言远逃也。〗，为可惧耳。”节相曰：“审尔，可持予令箭往。一月不得当，予不尔庇矣。”公顿首，持令箭出。易服更装，四出查访。已越两旬，迄无所得。
　　一日，公伪为布客，行于山阜之交〖山阳，阜宁交界也。〗。日暮无所之〖之，往也。〗，欲觅地寄宿。迤逦里余〖迤逦，音以里，注详十金篇。〗，至一村落，不及十家，均已掩门。惟去村数武，有茅屋数间，犹露灯光，急趋而往。柴扉半掩，推扉迳入。有一老妪，倚灯缝纫〖纫，音认，以线贯针也。〗，见公而惊曰：“客何为者？”公陈借宿意，且曰：“日暮途穷，计无复之，请假数尺地，以蔽风露，房金多寡不敢吝。”老妪曰：“借宿亦无不可，顾我家儿子某，性恶，恐归时得罪耳。”遂引之置某屋中，曰：“客暂卧此，如闻某归，幸弗声张，以免饶舌〖（吴越备史）忠懿王以诞日斋僧，僧行修遍体疥癞，径据上坐。王见大不敬，遣之去。斋罢，僧延寿告王曰：长耳和尚，定光佛化身也。王趋驾参礼，行修默然，但云：延寿饶舌。（按）饶舌，谓多言也。〗。”公颔之。坐草度假寐〖假寐，注详阴骘篇。〗，以待天明。
　　至四鼓，有叩门声，知某归。闻老妪叱之曰：“年丰幸可得度，汝尚为此，终累老娘矣！”某默不作声。旋闻取火赴灶下觅食，母告之曰：“柴屋中有客借宿，汝宜善视之。”某携火入，熟视公，微哂曰：“母殊不经事〖不经事，犹言不晓事也。〗，幸是善人，不然殆矣〖殆，危也。〗，遂呼公起。公见其意不恶，起坐为礼。互询姓名〖互询，彼此相问也。〗，又问所自来。知公尚未饭〖饭，音反，吃饭也。〗，急延至客坐，取火酒肉食与公对饮，语颇豪迈。公询其作何生计，笑而不答。公复询曰：“此间梁公作官何如？”曰：“清正而爱民者也，今殆矣！”公故问曰：“何也？”笑曰：“因山阳某氏谋死亲夫之案也。梁公诚明察，能知此案冤。然非询诸我，亦终不能得其实也。”公闻其语有因，复故激之曰：“道路藉藉〖（前汉书江都易王传）国中口语藉藉。（注）藉藉，语声也。〗，俱谓此案，梁公喜生事诬良善。今子言若此，然则真有冤耶？”某笑不答，公亦置不问。但饮酒剧谈，颇相得。公请结金兰之好〖（宣武盛事）戴洪正每得密友一人，则书于编简，焚香告祖考，号金兰簿。（按）此句犹言请结为弟兄也。〗，亦不辞。遂焚香交拜，并拜其母。
　　次日公欲行，某固留之。至晚，公复询以是案，某犹不答。公怒曰：“我辈既结弟昆，当以肺腑相示，岂容复有隐藏？然则弟尚以兄为外人，请从此辞。”愤起欲出，某笑曰：“非敢隐也，所关者巨，故不敢妄言耳！今当为兄一剖之，然不可为外人道也。”遂起杜门〖杜，犹闭也。〗，复延公入，笑而言曰：“兄请视弟何如人？”公亦笑曰：“江湖之豪士也。”曰：“然。城乡有不义者，必暮夜往取之。既以自赡，亦施贫乏。行之有年，幸未败露。前月闻山阳某村某家，匿客赀千金，将往取之。误入死者之家，栖于庭树，见有男妇对饮，意态亵狎。饮已微酣，忽闻叩门声，妇人即收饮具，藏男子于房外夹弄中，始开门。复有一男子入，步履踉跄，入房即倒卧床上。妇唤之不应，撼之不动〖撼，音憾，摇也。〗，扶之起，复倒。因出唤前共饮之男子入，出铁钉一，自发中钉入，滚地移时即不复动。其男子起，开门出。妇遂号呼四邻入视，均以为中毒暴卒，无验及发际者。昨开检视，某亦在场，见共饮之男子以银一巨包，遗山阳仵作。虽验及发际，亦报无伤痕。某是晚归，虽吾母前未尝漏言。顾念此事终当败露，某之误入其家，殆天意令某为佐证也。”公曰：“然。”复笑曰：“弟视我何如人也？”曰：“抱布贸丝者也〖抱布贸丝，布客之谓。四字出（诗经卫风）。〗。”曰：“非也，即阜宁之梁某也。”某闻言，面色灰败，跪而叩首请死。公笑止之曰：“弟无然，兰谱已定〖兰谱，见本篇金兰注。〗，岂可复更？况是案非吾弟，余当有万里之行。吾弟恩人也，必有以报大德。顾讯案时，不得不奉屈作证耳。”是晚，公仍宿其家，谈笑如故。
　　次日，公遂至袁浦，谒节相具陈颠末。复檄山阳县会同清河阜宁，督率三县仵作，一同开检，果于发际出巨钉一。传奸妇上，讯之不服。唤某至案前，令陈是晚谋害情形，历历如绘〖绘，音会，画也。〗。遂俯首服罪，并供奸夫姓名。缚之至，不复讳饰，一如妇供，并论如律。
　　节相益重公，遂荐诸朝。不数年，观察淮阳。迎某母子至署安养，复为之置田产立室家，终其身礼之如亲昆弟云。
　　四二、弃米圊中
　　恶习偏传祝米名　时当九月发雷声
　　旁人话点真阴德　五谷从来不可轻
　　浦东有恶习〖浦东地名，属松江上海县。〗，凡人受诬，不能自白，则以手握米，向天而祝曰：“我实不为某事而某强以诬我，今我将此米弃圊中〖圊，音清，粪坑也。〗，若我为此，则天雷击我；若彼诬我，请天雷击彼。”祝毕，即弃米于圊中。习俗之恶，莫此为甚。
　　咸丰壬子九月中旬，雷已收声。有京货店学徒某者，因店中失物，为店东所责，某颇不服。至下午，忽阴云四作，雷声殷然，旋绕屋顶，不即下击。店外有晒物，恐为骤雨所濡〖濡，音儒，湿也。〗，命某往收，强而行。甫出屋，雷声亦随之而出，盘旋顶上，如有所待。而某神识已痴矣。时有知其因失物为店东所责者，曰：“小子无知，得无蹈祝米恶习乎〖蹈，音道，犹犯也。〗？”询之，果然，曰：“速自往取米出，用水漂净，煮而食之，当尚可救。“时雷声益怒，复有紫电旋绕某身。众为之叩首代求，雷电稍缓。某随众匍匐至圊中〖匍匐，音蒲伏。（说文）匍匐，手行也。〗，幸甫倾入，未经便溺动摇，米仅合许〖合，音割。〗，尚聚而未散。遂命淘圊者设法取之上，而某手自一一检出，用水漂净，如言煮食。
　　方淘圊取米时，丰隆之声〖（淮南子）季春三月，丰隆乃出。（注）丰隆雷师。〗，犹不离左右。及食竟，雷息云散，月明如昼。
　　四三、埋骨不慎
　　检骨埋棺古道敦　个中难辨细评论
　　前车能鉴周明府　枯骨无知自报恩
　　南汇习俗，多停棺不葬。或盖以草，或砌以砖，置之内外城根，及田野间。历年既久，子孙日益贫困，每致棺木朽脱，尸骨暴露。
　　咸丰乙卯，家大人为是邑二尹〖二尹，县丞。〗。偶散步郊原，见而伤之。谋之包山甫学博〖学博，教官之称。〗，相与捐廉以葬之。时余适自大营假归，家大人命与李吟香明经〖明经，贡生之称。〗，亲率人夫，检拾埋葬。
