<!-- { "loadSidebar": true } -->
　　碧虚注年运既长德性愈明此与蘧伯玉章辞同而义别蘧瑗悟始是卒非未能自忘仲尼则化行不滞使人防已难也始而所是随事应变卒而非之终归正道也前既未是今亦必非此愈损而愈益也勤志则少变服知则多矜孔子久辞世纷未尝载其言也受才质于大道者圣迹不足恃复灵性以出生者随变而任化故其声合中和语成文教义利陈诸方册岂真服人之口而已以至奔驰师仰使人心服遵古循理孰敢逆立持此委顺世间可以定天下之定也吾不及彼孔子谦辞
　　鬳斋口义勤心服事于知见谓博学也孔子谢去博学之事而进于道但未尝与人言耳才犹性本始也谓造物禀灵者知觉之性反归本来知觉之性而后可以尽人性之道鸣即言律即法义利在前而有所是非好恶则人与我对可以服其口未能服其心必舍义利是非乃可以使人心服无敢对立为忤者而后可以定天下之定理矣庄子既称夫子之心乃对惠子而叹曰已乎已乎吾安得及彼乎敬夫子之至也
　　人生随年所化贤愚所不免者内而知虑日増外而形貌日改得失利害之相攻是非成毁之变易凡幻尘泡影倐起倐灭于前者皆化也夫子行年六十而六十化则生道日新不滞陈迹其居化与人异黄帝书云宇宙同而受化与人在乎手万化生乎身信哉夫六十岁为天地枝干之一周生人上寿之中半更事既久是非可定矣然犹未知今之所是之非五十九非也静原其由患在于有我苟未至无我犹未必六十岁之后为真是故蘧夫子亦有五十九非之叹勤志谓积学服知谓任能夫子谢去所学所能久矣默进此道而人不知耳人皆受才性于造必能复其已灵生道乃可长久以至充之以学问美之以德业鸣当律言当法犹云声为律身为度此皆由灵而出人道可谓大备矣及其义利陈乎前而以己之好恶为是非直服人之口而已世之学者往往皆然今夫子乃使人以心服而不敢噩【从无隐范先生防句】立定天下之定言其化之速也已乎至彼乎乃庄子叹服夫子之辞


　　南华真经义海纂防卷九十一
　　钦定四库全书
　　南华真经义海纂微卷九十二
　　宋　禇伯秀　撰
　　杂篇寓言第二
　　曾子再仕而心再化曰吾及亲仕三釜而心乐后仕三千钟而不洎吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釜三千钟如观雀蚊虻相过乎前也
　　郭注县系也参仕以为亲无系禄之罪系禄以养也养亲以适不问其具若能无系则不以贵贱经怀而平和恬畅尽色养之宜矣彼无系者视荣禄若蚊虻鸟雀之在前而过去耳岂有哀乐于其间哉
　　吕注安时处顺哀乐不能入古者谓是帝之县解则无所县者固不可以有哀也死生亦大矣而哀乐不能入则视三釜三千钟如观雀蚊虻过乎前其小大多少不足较也明矣
　　疑独注曾子为贫而仕禄始及亲虽三釜而心乐后仕三千钟亲亡禄不及而心悲此所以心再化也门人以曾子能养亲而不以禄为系累故问仲尼仲尼谓参之孝爱孝也未能忘亲则有哀乐于胸中岂得无系累唯无系者可以无哀故视钟釜如彼其轻也言曾子未能至此
　　碧虚注心乐心悲为再化孝心不必论贫富侍养亦岂在厚薄而曾子言此者犹有蓬之心也夫然参称至孝必无系禄之罪又何有哀乎彼视钟釜如蚊虻则其系可解矣
　　鬳斋口义弟子问曾子此言有系累之罪否疑其前后两变有悲喜也既已县矣言只此悲喜便是有系若无系则外物过前犹蚊虻而已岂足为悲喜乎古人学优则仕志在泽民禄以代耕期于仰事俯育而已岂若季世之仕者俸禄之外捶剥取赢极耳目口体之养未尝过亲庭而问焉者有之曾子三釜及亲而乐三千钟不洎而心悲其悲乐系亲之存亡非系禄之厚薄也然而心不免于再化门人所以有问夫子谓参于二者之间不能无所系累亲之存亡系固不免禄之厚薄不必存怀可也若无所系者又岂有哀乎彼视钟釜犹蚊虻耳曾子之孝行着乎万世仕禄三千钟则所未闻南华寓言亦责备贤者之意所以勉人以孝行为重仕禄为轻亲之待不待禄之及不及一付之于分又何所系累哉
　　颜成子游谓东郭子綦曰自吾闻子之言一年而野二年而从三年而通四年而物五年而来六年而入七年而天成八年而不知死不知生九年而大妙生有为死也劝公以其死也有自也而生阳也无自也而果然乎恶乎其所适恶乎其所不适天有历数地有人据吾恶乎求之莫知其所终若之何其无命也莫知其所始若之何其有命也有以相应也若之何其无邪无以相应也若之何其有邪
　　郭注野谓外权利从谓不自专通彼我而与物同来者自得也入外形骸天成无所为不知死生所遇皆适大妙则善恶同故无往而不此言乆而闻道知天之自然将忽然自忘则累日去以至于尽耳生而有为则防其生由有为故死由私其生故有为今所以劝公者以其死之由于私也夫生之阳遂以其绝迹无为而忽然独尔非有由也然而果然故无适无不适而后皆适皆适而至也天地皆已自足理必自终不由于知非命如何不知其所以然而然谓之命似若有意也故又遣命之名以明其自尔而后命理全也理必有应若有神灵理自相应不由于故则虽相应而无灵也
　　吕注道未始有物也既已为物而欲复于无物则其致虚守静非一朝之积也野谓忘仁义宾礼乐从言心之莫逆通言心之彻物即物物皆游物物皆观矣来则道集之谓入即神来舍天成与天合德不知死不知生则知止乎所不知大妙则神矣妙万物而为言然后能体神也生而无为则不知有生不知有死生而有为而后有死劝之以公而无私则不知有死矣生而有为死之所自故圣人外其身而身存以其无私而能成其私所以劝公也原始要终故知死生之说始卒若环则生阳而已安有所自以有为为自亦以物情言之其果然乎故体道穷神者不知有死生恶有所适所不适欲求之历数人据未始同也又恶乎求之祸福人事之间哉以为无命邪终若有所制也以为有命邪求其始不可得也以为无邪而有以相应以为有邪而无以相应是以止于所不知而无所容心斯得之矣
　　疑独注野谓不文从谓不逆通则不碍物我忘也来则不去入复灵天成与天合德不知死生圣也大妙神也至于神而极矣此学者入道之序人生而有为以累其生则死之所自由私其生故有为所以劝公者以其死之由私耳至于命者大同于物公而无私则无死矣生阳死阴知死生与阴阳为一则无自矣果然知此理则生不足乐死不足哀又于何而适不适也历数天之象人据地之器人处两间天地之道求之于我而已命者天道者人道始终以天道言相应以人道言天人交通阴阳性命之理备矣寄之于有无之间而疑之是深于知道者也
　　碧虚注野谓初心质朴从谓不逆他情通则彻理无碍物则同一混成来谓众归其德入深造窅防天成无为自然不知死生则有无一体九年大妙则数究纯阳神化莫测也生而有为动之死地为有私故劝之从公背公者必以私死其死岂无由哉生者强阳之气无所自也汝果能至于大妙乎大妙者无公私生死无适无不适可谓至极者也在天成象历数可推在地成形人据可知唯我无心孰能测之事有有始而无终有终而无始者皆天命使然相应谓前学道九验谓灵响有应无应在用功之深浅通灵之迟速也学道虽有序其要在乎独化论程则九年而悟不出乎旦暮之间耳
　　鬳斋口义野反朴从顺从通大彻也物如槁木死灰来谓寂寞之中有不灭者入纳造化于胸中天成与天为一也不知死生即无入而不自得大妙极也自一至九借为节次此事非可以岁月计也人以生为有生执见自私也以至公之理劝之欲其知世间无不死之物谓之死则有所自求生之始无所自既始无生安得有死阳谓动之始以死生之理始此言之不知其果然否也适不适犹云然不然要极而观然不然未可定也历数人据果可以尽天地之理乎世间万事万变造物主之安得谓之无命芒芒之初本来无物安得谓之有命朝暮寒暑时至气应安得谓无神谦未必福仁未必寿安得谓有神此言造物不可知之意
　　人生随俗凋防日失一日学道者损之又损所以求复其初野谓渐还质朴从谓顺人不失已通则彻理物则忘我来谓人归之入造乎恍惚天成合乎自然不知死生则无去无来九年大妙则数极造微神化莫测矣人能以无为为宗乃可登假乎此而世俗耽于有为日趋死地劝之以公者以其死由乎私也碧虚照张君房校本以其下有私字绝句私谓贵爱其生奉养过度本求益己损莫甚焉故令去之归乎公道也因生为有自生者从无而始谓为无自生而无私则亦无死天不能杀地不能埋汝果能若是乎由是知无以生为者贤于贵生又恶论其适不适邪天有历数可推否泰地有人据可考治乱吾又何从他求哉夫自二仪分判防千万年生物而不知其终非命何以立禅物而不知其始命从何而立历数人据有祸福之相应岂无神主之天道有时而难谌人事有时而无准则又疑其无神也此言造化精密难窥唯其难窥所以为造化但当尽人事以俟之故向上之学使人反究自己天地之始终一身灵物之显尽性而至于命明而极乎神在乎力行心契则功跻大妙亦何待乎九年哉
　　众防两问于影曰若向也俯而今也仰向也括而今也被发向也坐而今也起向也行而今也止何也影曰叟叟也奚稍问也予有而不知其所以予蜩甲也蛇蜕也似之而非也火与日吾屯也阴与夜吾代也彼吾所以有待邪而况乎以有待者乎彼来则我与之来彼往则我与之往彼强阳则我与之强阳强阳者又何以有问乎
　　郭注运动自尔无所稍问自尔故不知所以甲似蜩蜕似蛇影似形而非形也推而极之则今之所谓有待者卒至于无待而独化之理彰矣直是强阳运动相随往来耳无意故不可问也
　　吕注防两生于影影外微阴非一故曰叟叟影之俯仰行止随人而已岂知所以哉形之有影犹蜩之甲蛇之蜕而非蜩甲蛇蜕也影得日火则屯而显遇阴夜则代而此乃影之所待而为影然而无情岂知有待邪影之所待者日火阴夜而不可谓之有待况以有待者乎以有待者影之所自出即形是也以罔两无待知影之无待以影无待知影之所出者亦无待则不为形所累矣彼来往则我与之来往彼强阳则我与之强阳皆非我也又何以有问乎
　　疑独注叟叟指众防两奚稍问何必问也凡属造物者皆有所待而不知所以然甲似蜩蜕似蛇影似形而非蜩蛇与形也火日有光影之所聚阴夜无光影之所藏此吾所以有待也而况形又有所待乎言待造化也形来则我与之来形往则我与之往形强阳则我与之强阳此皆由于独又何足以有问乎碧虚注一灯一影十灯十影灯影既多微阴益众询其俯仰行止形使然邪影自然邪其动静有无皆莫知所以影与微阴则有形而无碍蜩甲蛇蜕则有质而无性当其未蜕止有蛇蜩及其已蜕甲皮故自有焉则影也形也其不相因明矣蜩也蛇也亦何尝顾蜕哉世谓形生影影生微阴然影之生也聚于日火代于阴夜于形何有形当明而影生似有待也处暗而影灭似无待也来往运动虽由乎彼应之无心则在乎此又安所致诘哉
