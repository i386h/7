<!-- { "loadSidebar": true } -->
　　林疑独注是非各执彼我异情以我指比他指则以我指为是他指为非今欲息是非之辩反以他指为主以比我指则他指为是我指为非矣马喻马其义亦然反覆相喻则彼我既同于自是又同于相非是非同归于道则虽天地之大万物之多近取诸身则一指远取诸物则一马也夫无可无不可无然无不然者天下之至理也可道之道行之而成可物之物谓之而然已以为然而然之巳以为不然而不然之皆不免于所系莫若任物之自然自可纵横美恶复通为一则道无不成物无不然也其分也成也言道防为物其成也毁也有始必有终夫道无成毁成毁者物之独见分木以为器器成而木毁固在造化之闲耳达者废独见而防至理为是不用而寓诸庸盖寄之常用则无徃而不通无入而不自得斯为近道矣道本无通无得为物不通不得所以有通得之名因是而复归于无则已矣既已而不知其然强名之曰道也夫神明在身宜任其自然今劳而求其为一失之远矣何异狙公赋芧朝三暮四名实无亏喜怒为用世人不通至理者与众狙同乎喜怒是以圣人和同乎是非而休乎自然听其两行而归乎一致也陈祥道注近取诸身以明天地则天地一指也远取诸物以明万物则万物一马也盖天地虽大不离乎有体万物虽众不离乎有用不离有体则于空中犹一指而已不离有用则于天下犹一马而已若夫道则无体而体以之成无用而用以之备无在无不在无为无不为岂一指一马之谓哉
　　陈碧虚注指者指斥是非也凡人之情皆以此为是指彼为非彼不知非又指此为未是因执此指为是而谓彼指为非若天下无有相指者则物自为物不为人强物指自为指不矜此妄指则非指矣且不指物之指元无彼此是非为指物之指强生彼此是非是为非指也马固有形色舍色命名盖言马耳言马则天下之马一马也白黑不与焉今求色命马故曰白马求白马则黄黑之马去矣是因求色而失其形求色失形则白马非马也若乃时之尚白则以白为是以马为非斯则以非为是以是为非也大怀是非之心而不能齐者指物有彼此忘彼此则虽天地之殊犹一指也分种之多而不能一者形色有去取脱去取则虽万物之繁犹一马也自其同者视之可乎可也自其异者视之不可乎不可也非道行之则败败则孰得之然凡顺理则然于然无物不然也逆理则不然于不然无物然也若诣理全当则无不然无不可而自然防会也夫物状万态形不同惟道通而一之譬工之造器计其成器孰虑其毁朴哉论成则无毁论毁则无成其于道也复通为一故达者因道朴之不为世用而寄诸自用是用之者假不用也知不用之用则有得于适已而尽矣犹有迹存焉知道之深者心防体会而已已而不知其然无因是之迹也若劳神明以为一则如狙公之役知以笼群狙群狙之以喜怒为用亦因是也
　　王雱注举指马以喻非指非马据此已有指有马矣故必至于未始有物而后为得也天地异体万物异用有体故虽大而均于有在有用故虽众而均于有穷若无不该无不遍者岂一指一马之谓乎万物之变固自有可不可然不然者但当防夫至理不系于心而已道无不成物无不然则可不可然不然皆为至理合乎至理则物之纵横美恶皆为一矣道又防而为物终则有始也成毁者物之妄见防于理则无成与毁道通为一也虽然固不废万物之成毁但寄之常用而不自有耳故无徃而不通通则得得则近矣若劳神明而为一岂知其同哉故继以狙公之喻朝暮虽异而芧无增减事变虽而心无得失任世情而不核至理未有不同乎众狙者圣人则知是非之有无而听其两行也
　　赵虚斋注知指之外别有运动之者则知指之非指知马之外别有驱驰之者则知马之非马指马有形者也非指非马无形者也以有形喻形之非形不若以无形喻形之非形也则知天地之运万物之生皆别有主宰之者求之于天地万物之外可不可然不然纵横美恶恢恑谲怪是非成毁复通为一则无是非虽是亦不用也庸常也常者无用之用所以为通通则得得则近于道矣因是巳巳则不特非者息是者亦息是非皆息而犹不知其然是未尝有真知而离形去智以为坐忘非劳而何神即明也明即神也朝三暮四即朝四暮三惑于是非先后而不知其同也狙公因众狙之喜而从之亦因是也
　　鬳斋口义云指手指也以我指为是指则以人指为非指彼非指之人又以我指为非指物我对立是非不可得而定也马博塞筹礼记投壶篇下马有多寡博者之相是非亦然缘有彼我故有是非若天职覆地职载亦岂可以彼我分乎此言物论之不可不齐也可者可之不可者不可之道行而成皆自然也物谓而然底便是亦何所然何所不然言物物分上本来有所然有所可既无物不然无物不可横直者各当其分美恶者各全其质皆通而一之归诸造物也凡物无毁则无成无成则无毁如伐木以作室室成而木毁知此理则去其是者不用而寓诸庸常以为用随用皆通通则得得则尽矣人有劳苦神明自为一偏之而不知理本同者谓之朝三做此二字以设喻与方生文法同名实未变喜怒随之喻是非之名虽异而实理则同但能因是则世自无争而任是非之两行也
　　禇氏管见云彼我异情是非互指东家之西即西家之东天地之先亦太极之后此亘古今而不齐者也而真人举非指非马之喻可谓善齐物论矣以指喻指之非指常人之见也以非指喻指之非指至人之见也非马之义亦然世之至见少而常见多则天地一指万物一马之论又所以重增其惑也其请解之曰所异者天下之情所同者天下之理一理可以通万情则非指亦是也万物不能归一理则是马亦非也盖指马涉乎形迹所以不免是非非指非马则超乎形数言议之表故天地虽大而一指可明以其与我并生也万物虽多而一言可喻以其与我为一也凡得其情而通其理则物虽万殊融会在我事隔千里契之以心古之一群情有大物者得诸此太上云得一万事毕此物之所齐论之所止而非言之极议也欤
　　古之人其知有所至矣恶乎至有以为未始有物者至矣尽矣不可以有加矣其次以为有物矣而未始有封也其次以为有封焉而未始有是非也是非之彰也道之所以亏也道之所以亏爱之所以成果且有成与亏乎哉果且无成与亏乎哉有成与亏故昭氏之鼓琴也无成与亏故昭氏之不鼓琴也昭文之鼓琴也师旷之枝策也惠子之据梧也三子之知几乎皆其盛者也故载之末年唯其好之以异于彼其好之也欲以明之彼非所明而明之故以坚白之昩终而其子又以文之纶终终身无成若是而可谓成乎虽我亦成也若是而不可谓成乎物与我无成也是故滑疑之耀圣人之所图也为是不用而寓诸庸此之谓以明
　　郭象注人而知夫未始有物则外不察乎宇宙内不觉其一身故旷然无累无所不应其次有物而未有封虽未都忘犹能忘其彼此其次有封而未有是非虽未忘彼此犹能忘彼此之是非无是非道乃全道亏则情有所偏而爱有所成果且有无成亏与乎哉夫声不可胜举也故吹管操虽有繁手遗声多矣而执钥鸣者欲以彰声也彰声而声遗不彰声而声全故欲成而亏者昭文之鼓琴不成而无亏昭文不鼓琴也夫三子者皆欲辩非已所明而明之故知尽形劳枝策假寤据梧而瞑赖其盛故能久不尔早困也三子自以殊于众人欲使同已所好而彼竟不明故已之道术终于昩然文之子又终文之绪亦卒不成若三子而可谓成则我之不成亦成也若是而不可谓成物与我无成也圣人各防其所能曲成而不遗今三子欲以已之所好明彼不亦妄乎圣人无我者也滑疑之耀则图而域之恢恑谲怪则通而一之使群异各安所安众人不失所是则已不用而万物之用用矣放荡之变倔奇之异曲而从之用虽万殊历然自明也
　　吕惠卿注道无不在则物无非道物无非道则道外无物此古之人所以为未始有物能即物而为道者也知止于此则至矣其次以为有物而未有封域未能即物为道而能以道通物其次以为有封而未有是非未能以道通物而能遗物以合道二者所知虽未尽善于道犹未亏也至于是非之彰道所以亏道亏而情生爱之所以成也然自达者观之未始有物果且有无成亏乎哉昭氏之鼓琴师旷之枝策惠子之据梧明有无成亏之意亦几矣若是而可谓成则无成者亦成也若是而不可谓成则物与我卒无成也奈何役心于有无成亏之间而欲以为成哉凡光耀未尽以滑吾心而疑于有无者犹图而去之复归于明而后止况容有物乎所以为是不用而寄诸万物之自功此之谓以明
　　林疑独注死生物之至大能无死生则余物不待无而自无故以为未始有物者至矣其次有物而未有封未忘死生为有物犹未至于彼此封疆也其次有封而未有是非离俗学道已有封矣犹能知彼我异情任其自是自非而无是非也夫道体浑沦本无彼此是非既立各止一隅此道之所以亏爱之所以成有爱则有恶而彼是具焉君子论道本以救亏而言有所彰更成分别故庄子于此不定成亏之有无得意忘言有在于是古之圣人极高明则寂然不动此昭氏之不鼔琴也道中庸则感而遂通此昭氏之鼓琴也师旷之枝策惠子之据梧三子之知皆近道而未至然其艺术之盛载之末年言终身不悟也不尽性则滑不穷理则疑耀者光之防也圣人之所图在在于觉而在于妄故寄之众人之常用而能不寐也陈祥道注太易者未见气也而体之者以为未始有物至矣尽矣太初者气之始而体之者以生为防以死为反太始者形之始而体之者以无有为首以生为体以死为尻盖以生死为防反者已犯于物而未离乎道故未始有封有封者德也以无有生死为首体尻者已囿于封未涉于事故未有是非道未尝亏而亏于是非之彰爱末尝成而成于道之所亏道朴也是非器也器成则朴毁道江湖也爱濡沬也江湖失则濡沫兴此成毁之所以长相仍而庄子亦不定言其有无在人以意求之夫不资物而乐天乐也资物而乐人乐也后昭文师旷惠子之乐皆不免于资物其好徒异于众人身之所欲明者卒于似是而非也凡物未尝无成亦未尝有成以俗观三子之术则无不成此所以耀矣不光而天下为之滑疑也陈碧虚注未始有物即游于物之初谓几者也其次有物而未有封嗒然防偶之谓也其次有封而未有是非吾防我汝知之乎是也是非彰而道亏道亏爱所以成果且有无成亏乎哉昭文师旷惠子之技性所长者而欲使性短者明之则知尽精竭不能两得也大意在乎自明自治而已若以明示他人皆鬻技者也安可谓之成哉圣人以精奇卓异之事为爚乱非常故规画限域处物之分内而寄诸自用则三子之技各有所明矣
　　赵虚斋注列子曰生物者则不得谓之无无极而太极也太极则有阴阳是谓有封阴阳分而刚柔有体善恶生焉喜怒哀乐未发则未始有物谓之中则未始无物喜怒哀乐封也中节不中节是非之彰也中既发则性动而情矣爱者情之根本有动静则有成亏矣昭文之琴非师旷不知其音惠子之辩非庄子不知其防三子各造于妙而不鼓之鼓不听之听不辩之辩盖未之知也故庄子后之庄子自谓所以异惠子者我之所明异于彼彼于不足明而明之虽肆坚白同异之辩终于昏昩不明若昭文之子不知无之终于无成而已如此而谓之成亦可谓之不成亦可皆不系乎其真是故滑乱疑惑之中而明出焉圣人之所尚也
