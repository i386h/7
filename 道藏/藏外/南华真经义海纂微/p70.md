<!-- { "loadSidebar": true } -->
　　鬳斋云命与形得于天各有一定之分不可损益以古人之道与齐侯言未能感动以化之则将有罪我之意此借颜子以讥当世游说之士犹以人食养鸟失其性矣此意只是不可与言而与之言失言庄子衍出一段说话坛读澶水中沙澶地也人才不同人事各异随其实之所有而得其名随其意之所适而得其理也条达者直截不费力福持者福常保持也禇小不可怀大喻命有所成而莫易绠短不可汲深喻形有所适而莫强是皆得之于造物无容益损于其间今回与齐侯言先王之道将不契其素心则惑而无主反伤其形矣故继以海鸟之喻对太牢而不敢享闻韶乐而增忧悲此以己食养鸟失其本性矣终于不饮食而死耳后又申言以鸟养养鸟之意使求其所通而合其性情则物我之养皆得是以圣人不一其能顺物性之自然也不同其事度人事之可否也故名止于实而不浮义设于适而不过此条理之所以畅达多福之所以扶持也
　　列子行食于道从见百岁髑髅攓蓬而指之曰唯予与汝知而未尝死未尝生也若果养乎予果欢乎种有几得水则为防得水土之际则为蛙蠙之衣生于陵屯则为陵舄陵舄得郁栖则为乌足乌足之根为蛴螬其叶为胡蝶胡蝶胥也化而为虫生于灶下其状若脱其名为鸲掇鸲掇千日为鸟其名为干余骨干余骨之沫为斯弥斯弥为食酰颐辂生乎食酰黄軦生乎九猷瞀芮生乎腐蠸羊奚比乎不筍久竹生青宁青宁生程程生马马生人人又反入于机万物皆出于机皆入于机郭注各以所遇为乐欢养之实未有定在夫变化种数不可胜计自得水则为防至皆入于机言一气而万形有变化而无死生也
　　吕注游魂为变无所不之则百岁髑髅何知也刳心而至于无知则知其未尝生未尝死与之均矣汝果养而畏于死乎予果欢而悦于生乎夫唯知游魂之无所不之而精气之为物则其种果有几邪故防与蠙衣陵舄一种也或得水土之际或得陵屯而其生各不同乌足蛴螬胡蝶与陵屯亦一种也或得郁栖或以根以叶而其变各不同鸲掇干余骨斯弥食酰颐辂与胥亦一种也或以灶下或以日久或以其沬而其生各不同黄軦之于九猷瞀芮之于腐蠸羊奚之于不筍则不知其种之所自生也久竹也青宁也程也亦一种也而马与人有自而生也则物或以无情相生或以有情相生或以无情生有情或以有情生无情皆游魂精气之所为也凡列子所言则尝闻见而知之其所未尝闻见者可胜道哉
　　疑独注列子在生而安生髑髅在死而安死各以所遇为安是知未尝生未尝死养者未必实养欢者未必实欢也防古绝字绝而复生有继之意得水则为防万物生化之始也次述蛙蠙之衣以至程马人皆生化之物或一形数变或因形移易或死而更生或生而反死生此死彼相因无穷而形生之主未尝暂无是以圣人知生不长存死不永灭一气之变所适万形万形万化而有不化者存归于不化故所谓机机者动静之主出无入有散有反无靡不由之也碧虚注予未尝死也其生果欢乐乎汝未尝生也其死果颐养乎此欲极其不生不死之理也时列子适逢道边有蛙因指以论化机蛙感火气则为鹑得水则相继而生说文反为防遗水涯着苔如衣乃科斗所出遗于山阜之上变而为草名曰陵舄药名车前草此有情入于无情犹山蚓化为百合也郁栖粪壤也乌足草生水边俗呼墨草乌髭方用之一草而根叶异由气有阴阳也盖物有相胥生者不可一槩论胡蝶就化为鸲掇初出形洁若脱千日能飞其沫为斯弥之虫此言小大之化相因无穷斯弥为食酰已下明有情之物触而变瞀芮烂草腐蠸萤也此乃无情化为有情犹朽麦之为胡蝶也腐蠸生羊奚即羊蹄菜有情复归无情也羊奚与不生筍之老竹比合两无情相交而生青宁形似刺猬俗云败竹园多刺猬是也尸子曰越人呼豹曰程或谓程为貘搜神记秦孝公时有马生人盖五运六气触物感变难以致诘也
　　鬳斋云生而饮食曰养死而寂灭曰欢却如此倒说此是弄奇处种有几者言世间之物生种不同姑以至微者论之大者亦无异于此而文字之妙不齐中整齐如看飞云断雁愈看愈好防者水上初生苔而未成蛙蠙之衣则已成苔附土着岸者陵屯田野高处陵舄车前草郁栖粪壤乌足之根为蛴螬其叶为胡蝶之别名此下说化生之虫自鸲掇干余骨至瞀芮腐蠸皆虫名谓万物变化生生不穷也末后却把至怪底结杀此是其惊世骇俗处羊奚草名草似竹而不生筍者曰不筍久竹青宁虫名程亦虫也马亦草名如马齿马兰之人亦草名如人参人面子分明用许多草名却把马与人故为此诡怪名字前后解者皆以为未详是千万世人为其愚弄看他不破万物之变如雀化为蛤鹰化为鸠腐草化为萤鼠化蝙蝠何所不有出机入机即是出生入死便是大传不知其尽也
　　此章自种有几至马生人详见列子南华举似差略其文夫动植生化之理耳目不可徧及非格物君子不能尽知盖极论物变化之不常以明人世生死去来之不足怪但知有不化者存足矣按经文所载虽未悉通姑以文义考之当从二酰字为句次九猷腐蠸次羊奚至青宁为一句参诸音义亦然成法师疏乃从颐辂黄軦瞀芮久竹为句恐非经意陈碧虚照张君房校本作斯弥为食酰食酰生乎颐辂颐辂生乎黄軦黄軦生乎九猷九猷生乎瞀芮瞀芮生乎腐蠸腐蠸生乎羊奚羊奚比乎不筍久竹生青宁【云云】此则排句整齐第加衍太繁文无变体非南华文法也续考列子注引尔雅熊虎配其子豹山海经南山多貘豹郭璞注豹之白者曰貘程是貘之别名貘又豹之别名也
　　是篇名以至乐而首论有生为累忧苦多端以至避处去就罔知所择而莫得其所以活身之计何邪意谓人能于忧苦中心生厌离勇猛思复则其乐将至矣故凡俗之所谓乐者未知其诚乐否邪盖天下之事盛则有衰极则必变孤臣孽子操心也危虑患也深故达由是贫贱忧戚玉女于成则祸福之机常相倚伏所以举世防于哀乐之域而不能自出其能安于性命之情乎故卒之于无乐无誉是为至誉至乐也已次载鼓盆而歌髑髅之答皆以人所不乐为已之乐则其乐也岂世俗所可共语哉中叙观化而化及者肘变而无恶求已而不得者闻乐而惊忧此言顺化则其乐皆同拂情则虽养非乐也终论人卉虫兽生化之不常而断之曰皆出于机皆入于机大哉机乎孰弛张是凡渉形器罔不由斯生死变化循环无极若悦生而恶死或乐死而厌生皆滞于一偏而非乐之至必也无乐无不乐无生无不生然后不为化所役不为机所运造夫大衍虚一不用之妙泯然无际湛兮若存斯为至乐也欤








　　南华真经义海纂微卷五十七
　　钦定四库全书
　　南华真经义海纂微卷五十八
　　宋　禇伯秀　撰
　　达生第一
　　达生之情者不务生之所无以为达命之情者不务知之所无奈何养形必先之以物物有余而形不养者有之矣有生必先无离形形不离而生亡者有之矣生之来不能却其去不能止悲夫世之人以为养形足以存生而养形果不足以存生则世奚足为哉虽不足为而不可不为者其为不免矣夫欲免为形者莫如弃世弃世则无累无累则正平正平则与彼更生更生则几矣事奚足弃生奚足遗弃事则形不劳遗生则精不亏矣形全精复与天为一天地者万物之父母也合则成体散则成始形精不亏是谓能移精而又精反以相天郭注生之所无以为者分外物也知之所无奈何者命表事也知止其分物称其生足矣有余则伤也守形太甚故生亡知非我所制无为有怀于其间故养之弥厚死地弥至若放而任之性分各自为者皆在至理中来不可免也更生日新之谓付之日新则性命尽矣所以遗弃之无所偏为故能子万物所在皆成而与化俱还辅其自然也
　　吕惠卿注生之所无以为非所待而生也知之所无奈何知所不能知也凡形不养者以其生生之厚不在物之不足凡生亡者以其动之死地不皆在形之离生由是知养形果不足以存生则世奚足为然不可不为者人安能免于为形邪欲免为形者有世而无累无累则正平正平则不以为形为事而与彼更生得所谓更生者则几存矣事本不足弃不弃则累于事而形劳生本不足遗不遗则役于生而精亏形全精复则德同于初矣万物者禀精于天成形于地其合则吾之所以成体天地絪缊万物化醇是也其散则物之所以成始男女构精万物化生是也合则不亏散则能移不亏固精矣能移则又精以其所禀于天者反以相天则所谓存生者岂不妙哉
　　林疑独注生之所无以为益生曰祥是也知之所无奈何贫富寿夭是也养形在乎物逐物无已必为形累为生在乎形守形不离生亡者有之谓形虽存而生理已亡也来不可却去不可止人以为养形足以存生而果不足以存生然则世奚足为哉虽不足为而其为不免欲免为形莫若弃世世者人与我同生而不可去也大觉者以此为大梦大者既亡何物足累无累则用心正平故能与彼更生生不穷则至于命矣夫事奚足弃生奚足遗哉然其始亦莫不在乎弃与遗也故形不劳而精不亏若然者与夭为一与化为友天地交而万物生体则有形始则有气合而为有散而为无形全则明精全则神精而又精乃天下之至神故能以已之天相万物之天也
　　陈碧虚注达生之情者任其富贵贫贱知富非强趋贵非强慕也达命之情任其贤愚通塞知贤非猝学通非力致也金玉润屋而俭啬不用神气壮盛逐物而亡者莫不皆然悲夫世人之倒见唯外身者可无死地矣理皆自尔虽不足为然有生之所未免也夫为形之患莫大于世缘亡缘则无累无累则不危而德业日新同彼再生庶几乎道矣在世非事不立有身非生莫存则事奚足弃生奚足遗哉至于形全精复与造化为一合则成群物之体散则归太无之先也善达生者忘形故形全忘生故精复形精既壮与化推移研妙不已归辅其自然而已
　　刘槩注生者我之有命者天所制达生之至者足以知天达命之至者未尝忘人生之所无以为而已之则凡可已者皆不为也知之所无奈何而安之则凡可安者无求于外也不求不为与道合矣然人之形于世世之有夫累常相缠而不相离也且形非道也世非我也而累在乎物耳以理观之于斯三者累易遣也累可去则世于我也何有世可弃则我于形也何羡不有于世不羡于形则达生达命也至矣林氏鬳斋口义云生之所无以为者言身外之物知之所无奈何者人力所不及也养形必以物有生必全形然物常有余而形岂长存形虽能全而生者有尽虽不足为而不可不为即前云物莫足为而不可不为也为与不为皆不免于自累欲免于累非弃世不可弃世非避世也处世无心感而后应迫而后动则我自我世自世矣正平者心无高下决择更生则与之无穷与造物俱化日新又新则身外之事与其生者不待遗而自遗矣四大假合成体散则复初归无形精全则能变化是谓能移也体道至此则精而又精可以赞造化矣
