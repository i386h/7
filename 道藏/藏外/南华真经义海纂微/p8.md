<!-- { "loadSidebar": true } -->
　　鬳斋口义云此一段固是自天地之初来然会此理者眼前便是且如一念未起是未始有物此念既起便是有物因此念而有物有我便是有封因物而我有好恶喜怒便有非是未能回思一念未起之时但见胸次胶扰便是道亏而爱成及此一过依然无事便见得何尝有成亏若能如此体认皆是切身受用先成亏之理却以鼓琴喻之继以师旷惠子三子之技皆有盛名于世以终其身三子之好自以为异于天下故夸以明之而听者不能晓故终身无成坚白公孙龙之事庄子却以为惠子但借其分辩坚白之名耳滑乱而可疑似明不明也言圣人之心所主未尝着迹故所见若有若无图字训欲圣人之所欲者正若此所以去其是不用而寓诸寻常之中此之谓以明
　　古之人贵真知而遣妄知去滞有而存妙有所以保性命之真全自然之道也人心浇漓世道愈降有物以窒其虚明有封以限其疆域物我对而是非彰是非彰而道亏爱成也果且有无成亏乎哉又重提唱以警省人心俾悟夫齐物之本旨也夫成亏者物之粗迹信能复乎无物何成亏之有昭文鼓琴之至精以其未超乎形声度数故不逃成亏枝策谓以杖系乐据梧者几谈论此师旷惠子之所长各以其能自是至老好之不衰非唯已好之又将以明彼不度彼之所宜徒强聒以求合以至昩然而终莫觉莫悟而文之子又以纶终终身无成明前三子成于技而亏于道固自以为成文之子既亏于技又亏于道亦自以为是言彼是之各偏成亏之无定也滑疑之耀谓三子之技滑乱于世而疑耳目故圣人之所图为此不可用寓之于常道求以渐复其初是谓善用其光而不耀者也
　　今且有言于此不知其与是乎其与是不乎与不相与为则与彼无以异矣虽然请尝言之有始也者有未始有始也者有未始有夫未始有始也者有有也者有无也者有未始有无也者有未始有夫未始有无也者俄而有无矣而未知有无之果孰有孰无也今我则已有谓矣而未知吾所谓之果有谓乎其果无谓乎天下莫大于秋毫之末而泰山为小莫寿乎殇子而彭祖为夭天地与我并生万物与我为一既巳为一矣且得有言乎既已谓之一矣且得无言乎一与言为二二与一为三自此以徃巧历不能得而况其凡乎故自无适有以至于三而况自有适有乎无适焉因是已郭象注今言无是非不知其与言有者乎不乎谓之则我以无为是彼以无为非斯不矣此虽是非不同亦未免于有是非则与彼矣故与不相与为与彼无异也将大不莫若无心既遣其非又遣其遣遣之又遣是非去矣虽然试尝言之有始也者必言有终有未始有始也者无始终而一死生有未始有夫未始有始也者言一之者未若不一而自齐斯又防其一也有有也者有有则美恶是非具焉有无也者有无则未知无无是非好恶犹未离怀有未始有无也者知无无矣而犹未能无知有未始有夫未始有无也者俄而有无矣而未知有无之果孰有孰无也此都忘其知俄然始了无耳了无则天地万物彼我是非豁然斯也又不知吾所谓之果有果无尔乃荡然无纤芥于胸中也夫以形相对则太山大于秋毫若各据性分物防其极则形大未为有余形小不为不足足于其性则秋毫不独小其小太山不独大其大若以性足为大则天下之大未有过于秋毫若性足者非大则虽太山亦可称小矣太山为小则天下无大秋毫为大则天下无小足于天然安其性分故虽天地未足为寿而与我并生万物未足为异而与我为一也万物万形自得则一巳自一矣理无所言物或不能自明其一故谓一以正之既谓之一即是有言一与言为二一本一矣言又二之有一有二得不谓之三乎以言言一犹乃成三凡物殊称何可胜纪故一之者与彼未殊而忘一者无言而自一也
　　吕惠卿注夫人所以不能遗彼我忘是非以至于未始有物者以不知彼我是非之心所自始也欲达此理必于其始观之故曰有始也者始本无自有此始则有自矣又曰未始有始也者所以遣其所自也遣之而所遣者不去亦不免为有所自而已又曰未始有夫未始有始也者所以遣其所遣也既无所自又无所遣则我心之所自起豁然得之知今之所有者举出于无也唯能知此则存亡在我我欲无之不起而已故曰有无也者然有此无亦未免为有曰未始有无也者所以遣其无也曰未始有夫未始有无也者遣其所遣也夫求其所始者不可得又求其所无者亦不可得则其悟在俛仰之间吻然自合故曰俄而有无矣未知有无之果孰有孰无也使学者忘言而以心契之虽然吾今所言亦未始有物也则有谓无谓吾安得而知之又使学者知夫言之未尝有言也夫唯知吾心之所自起则毫末太山殇子彭祖以至天地万物莫不起于此也则小大久近岂有常体哉无名天地之始苟知此则我亦始于无名也有我则有天地故天地与我并生有名万物之母苟知此则我亦生于有名也无我则无万物故万物与我为一也
　　林疑独注无言然后见独见独然后不人今且有言者欲遣其有而言出更自为有遣有归无以求不而遣之则更与为故与不复同为则与彼无以异矣然不言则无以悟天下之迷故试言之有始也者有形而可见见物不见道也有未始有始也者气形质具而未相离谓之浑沦此道之极致有有也者非妙有也有无也者非真无也未知有无之果孰有孰无哉一阴一阳之谓道阴阳不测之谓神然而未能忘言不得已而有谓其果有谓乎果无谓乎世人所谓小大者言其形吾所谓小大者言其道世人所谓寿夭者言其生吾所谓寿夭者言其无也秋毫近于无形以太山言之足以为大对无成亏而言太山又为小矣殇子近于无生以彭祖言之足以为寿对无死生而言彭祖又为夭矣近于无生故能与天地并生近于无形故能与万物为一也
　　陈祥道注夫道之在天下无终无始非有非无及防而寓于物则终始相循有无相生故自徼观之则有始也者有有也者自妙观之极于未始有夫未始有始未始有夫未始有无斯为至矣老子曰无名天地之始无者体始者用也今先以有始而继以有无即用以原其体而已夫道之为物无而非虚有而无实无不在无为无不在不为故古之言道者常处以疑似而不胶于有无所以遣为言之累也
　　陈碧虚注有始谓道生一未始有始混洞太虚也未始有夫未始有始视听不及虚之虚者也此三者叙道未始有气有有谓物形独化块然自有有无谓物形未兆泊然虚寂未始有无谓形兆之先沈默空同至无者也未始有夫未始有无谓防寂虚廓抟之不得无之无也此四者叙道未始有形俄而有无矣谓道无不在生化无时万物卓然而疑独翩然而徃复天地密移畴觉其有无哉有谓无谓未免其迹欲超二者其唯忘言乎
　　赵虚斋注有始有有皆有也等而上之至于无始无有既以为无而有我者存则不得谓之无然则所谓有无何从而知之乎天地与我并生无寿夭也万物与我为一无巨细也才一即涉有言有言即有数自无适有不可胜穷唯无所适则所谓因是者亦无之矣况于非乎
　　鬳斋口义云有始未始有始未始有夫未始有始即列子所谓太质太素太初之意又谓若以太山为大天地更大于太山故太山亦可谓之小彭祖至寿比之天地又为夭矣天地与我并生于天地之间虽草木昆虫亦与我蔼然为一矣
　　凡天地之论大莫过乎太山寿莫过乎彭祖此以形论不能无限若以虚空性体观之太山直细物彭祖直婴孩耳秋毫虽细而有形之初同具此理何尝无至大者存殇子虽防而有生之初同禀此性何尝无上寿者寓天地特形之大万物特形之聚原其所自来盖未尝不一也故反覆互言以破世人执着之见以开物理造极之机由是而进黍珠容黎土芥子纳须弥之义可通矣学者信能得其环中之空休乎天均之分则大秋毫而小太山寿殇子而夭彭祖之论非徒矫流俗之弊救贪生之失究理之极有诚然者奈何世眼徒见万物之迹扰扰不齐而方寸澄明之区与之俱滑如水赴壑莫觊其源故真人谆谆训导使之反究本初混融物我同胞同体无间吾仁皞皡熙熙共乐清静则羲黄帝代今日是也圣贤密传此心是也复何寿夭彼此大小古今之辩哉并生为一大槩与前一指一马之喻相虽语若乖宜而理实精到所谓正言若反可与知者道也
　　夫道未始有封言未始有常为是而有畛也请言其畛有左有右有伦有义有分有辩有竞有争此之谓八德六合之外圣人存而不论六合之内圣人论而不议春秋经世先王之志圣人议而不辩故分也者有不分也辩也者有不辩也曰何也圣人怀之众人辩之以相示也故曰辩也者有不见也夫大道不称大辩不言大仁不仁大廉不嗛大勇不忮道昭而不道言辩而不及仁常而不成廉清而不信勇忮而不成五者园而几向方矣故知止其所不知至矣孰知不言之辩不道之道若有能知此之谓天府注焉而不满酌焉而不竭而不知其所由来此之谓葆光故昔者尧问于舜曰我欲伐宗脍胥敖南面而不释然其故何也舜曰夫三子者犹存乎蓬艾之间若不释然何哉昔者十日并出万物皆照而况德之进乎日者乎
　　郭象注道未始有封防然无不在言未始有常是非无定也道无封故万物得恣其分域左右异便物物有理群分别逐竞辩争略而判之有此八德六合之外谓物性分之表虽有理存焉未尝以感圣人故不论六合之内陈其性而安之先王之志顺其成迹疑乎至当故物物自分事事自别若由已以分别之不见彼之自别也圣人以不辩为怀众人则辩已所知以示之故有不见也大道无称付之自称大辩不言而自别大仁无爱而自存大廉无所容其嗛盈大勇无所徃而不顺以道明彼彼此俱失以言分彼不及自分仁常爱必不周廉激然则非清忮逆之勇天下疾之此五者皆以有为伤当不能止乎本性而外求无已犹以圆学方以鱼羡鸟耳故所不知皆性分之外不求强知止于不知之内而至矣不言不道此谓天府都任之也至人之心应而不藏理存无迹任其自明而光不蔽也昔尧欲伐三国而问于舜舜谓物之所安无陋也则蓬艾乃三子之妙处若不释然何哉十日并出无不光被德进乎日则又无所不照今欲夺蓬艾之而伐使从已于道未故不释然神解若物畅其性各安所安则彼无不当我无不怡也
　　吕惠卿注道无徃而不存未始有封也言恶存而不可未始有常也由其自无未适有于是有畛域矣夫惟有畛故有左右以至于有竞争言其不能不德遂至于此是以或存而不论或论而不议或议而不辩观六经之言则圣人之所以论不论议不议辩不辩者可知矣盖理极则分有不分辩有不辩若欲事事物物分而辩之卒至于有竞有争圣人知理不可辩怀之而已众人则辩以相示而有不见也故道言仁廉勇五者皆圆而锉其锐则趋于道矣心之出为锐圆而锉其锐则不以生其心岂容有知于其间哉此不言之辩不道之道也天府者有万不同而至富故注不满酌不竭而不知所由来此光而不耀者也尧欲伐宗脍胥敖而不释然三子犹存乎蓬艾之间是未伐之也未伐而不释然非应物而不藏物采而后出者也德进于日其有不释然者乎言智未进于日故犹有是论也宗脍胥敖之事史所未闻
