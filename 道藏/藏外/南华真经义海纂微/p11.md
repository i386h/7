<!-- { "loadSidebar": true } -->
　　吕惠卿注天下之所谓是非者不过我是若非若是我非或是或非俱是俱非四者皆出于我与若而我与若俱不能相知则所谓是非者卒不明人固受其黮暗谁与正之必正于人也而人者非同乎已则同乎若非异乎已则异乎若非同乎我与若必异乎我与若亦不过四者而皆不能正之则是我与若与人俱不能相知也其待彼也邪言不相待也唯圣人知其然故虽化声之相待若其不相待则彼是莫得其耦而休乎天均矣何则言之是非非有实也声之出于化而已我之与人相待与不相待又出于识心之妄计也我则和之以天倪而不为之分辩因之以曼衍触而长之则万物不累乎心矣穷年则参万岁而一成纯之谓也是不是然不然之无辩者知其同体而物物皆然也穷年则忘年无是非则忘义始起于无竟故终亦寓于无竟也
　　林疑独注庄子盖欲忘言故立是论使我与若辩至我果非也邪设乱以遣之也我胜若若不吾胜吾谁使正之又遣其所遣也使同乎若者正之至同乎我与若矣恶能正之此遣之又遣而至于无所复遣斯其至矣凡言是未必是言然未必然故其异同亦皆无辩然之与是复自相对又均于辩也有化者有化化者有声者有声声者化者之化非声则不显声者之声非化则不彰化者声之体声者化之用此化声之相待也然而声出乎化非化之所能知化统乎声非声之所能识此又若其不相待也夫相待生于两物若合万化为一则相待之迹无由而生夫声者常声不待物而后声闻者自因物而生听耳化者常化不待声而后化见者自因声而生听耳此其所以相待而若不相待也若夫化化者非化之所能化声声者非声之所能声又何相待不相待之有和之以性命之本因之以变化之余则古今之年有时而穷而所以为我者不古不今而无极也
　　陈祥道注天倪者性命之端曼衍者无穷之变和以天倪因以曼衍则物我不蔽于是非而各尽其性命之分此其所以穷年也忘年则死生为一条忘义则可不可为一贯死生可不可固无竟矣而知忘之者岂以为有物邪特寓之而已
　　陈碧虚注悟则不辩辩则不悟对辩不已黮暗莫明彼我不自信故也夫水清则可以鉴妍丑心虚则可以齐同异若中无主则待于外是逐物而迁者也从箕子视比干则愚以比干视箕子则卑矣从管晏视夷齐则戆以夷齐视管晏则贪矣趋舍相非嗜欲相反将使谁正之若将飞者栖巢走者宿穴各安所安孰曰不齐哉夫彼我之情相待者也非是之辩化声者也情不相待恶有彼我辩无是非恶有化声是以虚心以和崖分妙用以释留滞所以穷天年而无是非也穷天年则忘年无是非则忘义故能振举于无竟以无尽之物无极之理寄诸无尽无极而已矣赵虚斋注自得之学难为人言言之则辩论蜂起谁能正之孔子曰莫我知也夫又曰知我者其天乎亦此意声相待啐化啄同时也和以天倪因以曼衍和其光同其尘也是不是然不然皆不可得而辩则是举世不相知与人言无解者是化声之不相待也如此则但当和光同尘以乐其天年何必强聒哉忘年忘义言此生此理皆付之于忘言造物者无穷吾亦与之无穷而已
　　鬳斋口义云胜负不足为是非则我与若所辩者彼此不能相知也黮暗言所见者我与若皆不明将使谁正之议论与彼同既不可议论与我同又不可皆与我与彼不同亦不可皆与我与彼相同亦不可则是三者皆不能相知必湏待彼也此彼字指造化即所谓天倪天倪者自然之分所以和者因是而已是不是然不然皆两存之若定其然是则有不然不是便有是非之争化声者以言语相化服相待对敌也若以是非言语相对敌以求化服何似因其所是而不相敌故曰若其不相待不相敌而尚同则是和之以天倪游衍以穷尽岁月如此则并与岁月义理俱忘之振动鼔舞于无物之境此振字亦逍遥之意信能如是则终身寓于无物之境矣
　　是非胜负各执一偏不能相正则我与若与人俱不能相知也而待彼也邪言必付之造化耳此一节诸解备悉独化声之义奥难明相待不相待之机亦未易以言尽唯穷神通化者以心烛之至理自见诸解中疑独立论最高自成一家之言与经文相表里非训诂之学所能及鬳斋论化声独异于众而无竟立尤长若以简要论之死生觉梦之分出于化者也彼我是非之辩出于声者也觉梦依乎形是非生乎情有若相待也然而化者自化不知其所以化声者自声不知其所以声又若不相待也要夫物理之至极莫逃造化之自然此万化之所出入万物之所以齐也详此化声之相待与形景之相待义同前后互发明耳吕氏注后附云化声之相待至所穷年也合在何谓和之以天倪之上简编脱略因误次于此观文意可知
　　罔两问景曰曩子行今子止曩子坐今子起何其无特操与景曰吾有待而然者邪吾所待又有待而然者邪吾待蛇蚹蜩翼邪恶识所以然恶识所以不然昔者庄周梦为蝴蝶栩栩然蝴蝶也自喻适志与不知周也俄然觉则蘧蘧然周也不知周之梦为蝴蝶与蝴蝶之梦为周与周与蝴蝶则必有分矣此之谓物化
　　郭象注罔两景外防阴天机自尔坐起无待无待而独得者孰知其故责其所待寻其所由卒于无待而独化之理明矣若待蛇蚹与蜩翼则无特操之所由未为难识今所以不识正由不待斯而独化耳或谓罔两待景景待形形待造物者请问造物有邪无邪无则胡能造物有则不足以物众形明众形之自物自造无所待焉此造物之正也今罔两之因景犹云俱生而非待也故罔两非景之所致景非形之所使形非无之所化则化不化然不然从人之与由已吾恶识其所以哉方其梦为蝶而不知周俄然觉则蘧蘧然周也自周而言故称觉耳未必非梦也今之不知蝴蝶无异梦之不知周而各适一时之志则无以明蝴蝶之不梦为周矣世有假寐而梦经百年者则无以明今之百年非假寐之梦也觉梦之分无异于死生之辩今所以自喻适志由其分定非由无分也夫时不暂停今不遂存昨日之梦于今化矣死生之变岂异于此而劳心于其间哉
　　吕惠卿注罔两之于景同也而不知景之无待于形犹我与若与人亦同也而不知其无待于彼盖景之行止坐起唯形是随则无特操者也然本无情岂知有待若谓景待于形形又何待而然邪景之待形非若蛇之待蚹而行蜩之待翼而飞也恶识所以然不然哉人能通乎物之无知则蛇蚹蜩翼亦无待而已故方其为蝶也栩栩然不知有周及其为周也蘧蘧然不知有蝶一身之变犹不自知则物之化而异形其能相知乎物物不相知则各归其根物物不相待则莫得其偶其有不齐者邪
　　林疑独注景由形生似乎相待而实不相待也而罔两者不知形景皆属造物遂以为行止坐起在乎形然非日火之光则虽有形景何由生哉此所谓不相待也景曰吾所待又有待而然者景之所待者形而形亦未能无待言待于造化耳夫景之待形则亦防小而形在造化中益又小矣故曰吾待蛇蚹蜩翼言物之至防薄者也外篇虫臂鼠肝亦此义庄子寓意于蝶以明梦觉无复分知庄子梦蝶之理则死生之尽矣梦而为蝶不知有周觉而为周不知有蝶其势不能合并必有时而分矣万物之化亦如此陈祥道注罔两待景而后有景待形而后见形待造物然后生形之于造物已幻矣况景乎景之于形已外矣况罔两乎凡此皆非真实故不足辩况认其非真实者以为有而即其不足辩者以为问此庄子所以托景之答以祛其惑夫天下之物自迹观之未尝不相待自理观之未始有待今景之为物以为待形邪非日火则无见以为待日火邪非形则无有然则形也景也日火也果有待耶无待邪恶识所以然不然哉蛇蚹蜩翼言其用之小者耳悟而为道者摭实而不摭华迷而通物者摭华而不摭实蝶之为物摭华者也而周梦为之是为道而不免通物之想摭实而不免摭华之梦也及其觉也然后不以想累神不以梦易真而周与蝴蝶固有分矣唯大通物化之情者斯可以与于此
　　陈碧虚注景不待形形不待阴阳岂比蛇蜕蜩殻有物者邪夫物之相因无如形景今尚言其不相待明外物不可必万皆自尔唯因待都忘卓然独化方可论超生死而反混防是谓帝之县解也周蝶之性妙有之一气也昔为蝴蝶乃周之梦今复为周岂非蝶之梦哉周蝶之分虽异妙有之气一也夫造化之机精防莫测傥能知此则造化在已而不迁于物是谓生物者不生物化者不化既已为物恶有不化者哉死生之革形所迁漆园之梦其理尽矣
　　赵虚斋注景之行止坐起皆依于形而所以行止坐起必有形形者存乎其中蛇借蚹以行蜩借翼以飞而所以行飞者非蚹翼也人物之一动一静皆有待而然景待形而形之所待者非形也形且不知其所以然何责于景哉是以庄周梦蝶物我俱化栩栩蘧蘧觉梦如一也
　　鬳斋口义云景言吾之运动待形而形又待造物形之为形犹蛇蚹蜩翼而已蛇蜩既蜕而蚹翼犹存岂能自动邪我既待形形又有待恶知所以然不然此即是非待彼之喻周昔梦蝶不知周也及觉为周得非蝶之梦乎然此觉梦湏有个分别到此似结不结却不破正要人于此参究此之谓物化言万物变化之理不过如是
