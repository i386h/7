<!-- { "loadSidebar": true } -->
　　祥道注老子曰五色令人目盲五音令人耳聋五味令人口爽盖人之生也性静而莫之动德厚而莫之迁妄境在前灵源遂滑以至忘不赀之良贵趣无穷之腐者岂不惑哉此君子所以贵乎啬也然管夷吾曰耳欲闻者音声而不得听谓之阏聪目欲见者善色而不得视谓之阏明以至体之欲安者美厚而不得从谓之阏适意之欲为者放逸而不得行谓之阏性凡此诸阏废虐之主也拘此废虐之主戚戚然以至久生非吾所谓养何邪盖善啬者不戚戚戚戚者非善啬也
　　碧虚注木生青全削器则性毁人本自适行义则真残故视听食息存之亦可亡之亦可唯趣不系乎心者逍遥乎尘垢之外岂纆缴囊槛所可絷哉鬳斋云其断在沟中破为牺樽之余者也虽荣辱不同而同为枯木耳此与臧谷亡羊意同声色臭味皆足以乱性以四者与趣并言所以抑之也困惾冲逆人自鼻而通于颡也浊口污其口也或作噣非厉爽乖失也以趣是非滑乱其心则自然之性失矣杨墨之学趣滑心者也彼以其说自困而以为得则鸠鸮在笼亦可以为得矣贬之之甚也以其趣是非梗碍胸次故曰柴其内冠弁搢绅儒者之服以礼拘束故曰约其外内则塞之充盈如柴栅然外为礼文所拘如罪人缚睆睆目视猊人见其自苦如在束缚之中而彼自以为得则罪囚之人囊槛之虎亦可以为得矣盖极口以诋杨墨也
　　此段引喻以明失性之弊诸解已详兹不赘释
　　是篇首论天地大化人物众多在君天下者泛观以道通行以德无为无欲官治分明盖以不同同之物莫得而异也大莫大于天地尊莫尊于道德圣人道兼覆载故得而并称焉或问有圣人而无天地何以为圣人余谓有天地而无圣人亦何以为天地然则天地圣人相因而不可无者也故南华以天地明君德此所以统天地御万物而君天下之道也人见其应物多方疑其圣知聪明绝人远甚而不刳心无为之所致也是以有君天下之德者立本原以正其在我则天下不期合而合人物不期化而化视乎无形听乎无声感奇应有不止乎此者故黄帝遗珠而象罔得之帝尧要啮缺而许由危之谓道不可以有心求不可以聪明得也华封请三祝圣人使分之富授职千岁上仙则何累之有子高辞诸侯而耕于以见德衰刑立贤人退藏法密于前患钟于后乱自此始矣故举太初有无俾究物生之本性命之所自来德同于初物将自化彼可不可然不然服恭俭防公忠者抑又外用其心矣汉阴之耻用机械武王之帅师拯民一则抱朴守贞一则以权济义出处动静时有不同皆不离乎道而已若夫厉人之恐子似己大惑者终身不灵残朴为樽滑心伤性德不足以存生如天下何凡此皆以困为得若杨墨之若觳难为者也至比之鸠鸮虎豹则非唯薄之而恶之亦甚矣昔孟子辟杨墨而圣道明世世称之以为功不在禹下余于此亦云南华之功不在孟子下后世必有以为然者





　　南华真经义海纂微卷三十九
　　钦定四库全书
　　南华真经义海纂微卷四十
　　宋　禇伯秀　撰
　　天道第一
　　天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之德者其自为也昧然无不静者矣圣人之静也非曰静也善故静也万物无足以挠心者故静也水静则明烛须眉平中准大匠取法焉水静犹明而况精神圣人之心静乎天地之鉴也万物之镜也夫虚静恬淡寂寞无为者天地之平而道德之至帝王圣人休焉休则虚虚则实实者伦矣虚则静静则动动则得矣静则无为无为也则任事者责矣无为则俞俞俞俞者忧患不能处年寿长矣夫虚静恬淡寂寞无为者万物之本也明此以南乡尧之为君也明此以北面舜之为臣也以此处上帝王天子之德也以此处下圣素王之道也以此退居而闲游江海山林之士服以此进为而抚世则功大名显而天下一也
　　郭象注天道地道圣道三者皆任物之性而无所牵滞故虽六通四辟而无伤于静善之乃静则有时而动万物无足以挠心斯自得也有其具而任其自为故所照无不洞明凡不平不至者生于有为休则未尝动伦理也动则得者不失其所以动夫无为也则群材万品各任其事而自当其责故舜禹有天下而不与焉俞俞从容自得猊寻万物之本皆在不为中来有道为天下所归而无其爵者所谓素王自贵也进为抚世此又其次故退则巢由进则伊吕无为之体大矣何所不为哉主上不为冢宰之任则伊吕静而司尹冢宰不为百官之所执则百官静而御事百官不为万民之所务则万民静而安业万民不易彼我之所能则天下静而自得自天子至于庶人弥无为而弥尊也
　　吕惠卿注天道运转无穷而未始有物故万物成非雕而刻之也帝道一日万几而未始有物故天下归非悦而求之也圣道无乎不在而未知有物故天下服非以力服之也明于天通于圣知其皆运而无所积则六通四辟于帝王之德也运则转变无穷无积则介然之有不留乎胸中也虽吾之自为犹将昧乎无不静者以为而未尝为故也况人各为其为而有不静者乎圣人之静也非曰静也善故静也若以静为善而后静非本静也万物无足以挠心则其本自静非静之而后静也何则万物得我以生我则不生万物孰能镜之明乎此则于其并作也乃所以观其复于其芸芸也乃所以归其根复而归根则其自静也水静犹明而况精神上际下蟠无所不极而藏之圣人之心则其静也非特水之静烛须眉平中准而已盖天地于此乎观则是其鉴万物于此乎形则是其镜也虚则无所于逆静则一而不变恬则安于无知淡则不与物交寂则寂然不动寞则合气于寞此六者圣人所以无为也为天地之平则无有高下道德之至则无以复加此帝王圣人之所休也盖应万几之变供万物之求而无此焉则无所于休而其神惫于事为之众矣其能虚乎虚者刳其心则韬乎其事而其富至于有万不同故虚则实虽不同而其理未尝乱则虚非特以实而伦又将以静而动动而得也孰能安以久动之徐生则静而动动于不得已而当则动而得者也致虚而至于静则万物不足以挠心而无为无为则任事者责而我不劳矣俞俞则无徃而不然忧患于何而处年寿所以长也明乎虚静之说则恬淡寂寞亦若是而已所从言之异耳万物职职皆从无为植乃其所以为本也古之圣人或南面而为尧或北面而为舜或以帝王之德处乎上或以圣之道处乎下或退居闲游或进为抚世其明乎万物之本则一也
　　林疑独注道无不在故在天为天道在帝为帝道在圣为圣道天以道而运寒暑代谢日月迭行未尝有积故万物莫不以之成帝道圣道之运亦然帝者神之出圣者王之入帝王言其位神圣言其道也明于天故无为而为通于道故吉防与民同患无为而为者其化通乎六合与民同患者其德顺乎四时是以古之帝王虽六通四辟而其所以为德者任其自为而已故其心昧乎无不静圣人之静不为动对非世所谓静也善即所谓性自其继道而言则善也自其成之者言则性也性者命之在我未尝不静而世人所以不得与于此者以其心逐物所以失之唯圣人不以物挠心所以能静也心譬则君性譬则国君正则国治不正则国乱自然之势也欲尽其性必先静心水静明平大匠取法水则静犹能若此况人心乎心者精神之宅静之则精一而神全挠之则精竭而神疲精一神全则其心圆明何所不照此天地之鉴万物之镜也心虚而后能静静而后能安安而后能至于无为无为者天地之平道德之至帝王圣人所休息也唯其无所为则防道于虚虚则实者万物自然之理无不在乎为出于无为则其向之实者虚矣虚之而静静而后动所以不失其动不失其动则无为无为则群才各任其事当其责使之尽性分之极而已俞俞自得其心所以乎至理而忘物我之分忧患不能处死生无所变归根复命而于造化为一此万物之本也明此以南乡明此以北面即孟子欲为君尽君道欲为臣尽臣道二者皆法尧舜而已圣若虞舜侧微而德升闻素王若孔子无位而尊是也退居闲游巢许之进为抚世伊周之圣人之迹虽趣时应变未尝同其为道一也
　　陈祥道注天道运而无所积非以成万物也而万物成帝道运而无所积非以归天下也而天下归圣道运而无所积非以服海内也而海内服盖圣人之于天下达则为帝王之德穷则为圣之道书称尧以帝德广运而终于为天下君此帝道运而天下归也孟子称孔子东西南北无思不服此圣道运而海内服也虚静恬淡者心寂寞者气无为者神也能致虚守静心淡气寞而至于无为此所以为天地之平道德之至而帝王圣人休焉休谓其所要宿之地者妙之本素者性之质圣素王与书所谓德同帝王天子与书所谓俊德同
　　陈碧虚注体不言者明于天适物变者通于圣委之动植则自然为也昧然弗知则无不静也圣人之静也应物而不荡非圆寂之静也随物撄宁而后成非曰静也善故静也物无足以挠心者故静也水静则毫发难隐心静则万有阳照故虚静则吉祥止而妙道生恬淡则神气生而虚白集寂寞则灵府宽而真君宁无为则和理全而性命永此非特异也乃天地之平常万物之至正圣人之所休止也心休则事虚事虚则理悫理悫则性静性静则动不妄矣无为则所责不在已责不在已则俞乐而无忧年寿长矣明于此者谓虚静等八目是道之密用无为之事也处上则为明君处下则为帝师周之柱史鲁之司防是也退居闲游伯夷叔齐是也进为抚世傅说吕望是也君臣定位不相凌越则天下治矣
　　林氏鬳斋口义云帝道圣道本难分别经意盖以帝为三皇圣为五帝运而无积即是纯亦不已此段主意在静字上至静之中运而无积何尝是枯木死灰六通四辟犹云四方上下无所障碍圣人之静也非曰静也善故静也此句最精神万物不足以挠心故不求静而自静也以水镜喻静义甚精切虚静恬淡寂寞无为八字演一静字此乃天地一定之理道德至极之事帝王圣人之心休止于此休则虚即惟道集虚虚则实即禅家云真空而后实有实理之中自有伦理便是浑然之中有粲然者虚则静静则动便是一动一静互为其根动无不当曰得各当其事而任其责是无为而无不为也忧患不能处处犹入也便是仁者不忧年寿长即是仁者寿又提起八字断之以万物之本言此理出于万物之初也余论概同前解
　　禇氏管见云言天则地在其中言圣则人在其中帝则兼三才而运化故六通四辟而德行乎内所以治人化物上为皇而下为帝者是也其自为则入而治已反流归源明道若昧无有不静者矣凡人之静必静之而乃静圣人之静岂以静为善而静哉物无足以挠心故耳言其本静非使然也水静则明则平大匠取法亦言其自然明平可鉴可准以况人之精神静极而明天地万物莫逃其鉴一身之贵何以加此而昧者役不知止惫不知息以至澌尽而莫救可不哀邪夫欲求所以养精神之道不越乎虚静恬淡寂寞无为而天地之平道德之至亦岂外乎此哉故物理于此而曲当圣人于此而休息虽万缘扰扰而不生其心然恍惚有物至理存焉物不终静动斯得矣任事者责则我无为忧患而年寿长得其本而操之故也若是则为君为臣无不合道进为退处皆得其宜此圣道法天运而无积之效也









　　南华真经义海纂微卷四十
　　钦定四库全书
　　南华真经义海纂微卷四十一
　　宋　禇伯秀　撰
　　天道第二
