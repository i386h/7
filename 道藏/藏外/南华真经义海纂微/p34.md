<!-- { "loadSidebar": true } -->
　　陈祥道注性以德立形以性成骈拇枝指在德无是也故曰侈于性仁义之端具于有生之始则道之骈枝者也而其用见于已生之后则道之赘疣者也人知骈枝之无用赘疣之为累而不知仁义之行亦然盖尚道德则仁义为无用用仁义则道德为有累也碧虚子陈景元注骈枝与生俱生故出乎性而为生德之余赘疣生后而有是出乎形而为性之外累故皆曰侈夫五行均则五常无偏乃道德之正今多于仁义是五藏之气禀受必有少之者故非道德之正也且骈枝出于五藏之情无用之指何足决齿哉若夫骈枝于五藏之情淫僻于仁义之行多方于聪明之用者乃骈枝于有用之处所以重增其也竹溪林希逸鬳斋云与生俱生曰性人所独得曰德骈枝本于自然比人所同得者则为侈矣赘疣为之累亦然似此性德二字与吾圣经稍异多方犹多端列于五藏哉言非出于内故曰非道德之正告子言义外庄子併以仁为外矣以仁义为淫僻而与聪明并言皆以为非务内之学故但见其多事也
　　禇氏管见云天命之谓性物得以生之谓德命德性而充之之谓形是皆禀乎自然所以尊生配道体天立极至诚而不息者也凡在德性之外皆为骈枝赘疣所谓多方乎仁义聪明而非道德之正故漆园立是论为外篇之首而议者谓薄仁义太过且老庄之为学非好为高大而固薄仁义也盖尊道德则仁义在其中然当时所谓仁义皆多骈旁枝而非正者耳故不得不辞而辟之若仁义根心安行中理其去道德也何远夫骈枝赘疣气之暂聚初无痛痒之切身任之而勿嫌可也或者恶其累行而欲决龁之其为害愈甚故真人善巧设喻以袪其惑使学者心冥体会即伪明真则天命之至理可全得以生之良贵可复道物一致天人浑融回视骈枝赘疣何足为吾形累而所谓聪明仁义者皆自吾德性中来是亦道之徼也但不徇其迹以求善于物思复其本而同乎大通则终归乎道德之妙而已亦何淫僻之有哉多方于聪明之用一句今本皆然碧虚子陈景元云张君房校本此句无方字引后文多于聪者为证其论颇长
　　是故骈于明者乱五色淫文章青黄黼黻之煌煌非乎而离朱是已多于聪者乱五声淫六律金石丝竹黄钟大吕之声非乎而师旷是已枝于仁者擢德塞性以收名声使天下簧鼓以奉不及之法非乎而曾史是已骈于辩者累瓦结绳窜句游心于坚白同异之间而敝跬誉无用之言非乎而杨墨是已故此皆多骈旁枝之道非天下之至正也彼正正者不失其性命之情故合者不为骈枝者不为长者不为有余短者不为不足是故凫胫虽短续之则忧鹤胫虽长断之则悲故性长非所断性短非所续无所去忧也
　　郭象注夫有耳目者未尝以慕聋盲自困所困常在于希离慕旷则离旷虽聪明乃乱耳目之主也曾史性长于仁而性短者横复慕之慕之而仁仁已伪矣天下未尝慕桀跖而必慕曾史则曾史之簧鼓天下使失其真性甚于桀跖骋其音辩致其危辞者未尝容思于梼杌之口而必竞辩于杨墨之间则杨墨乃乱群言之主也此数子皆师其天性直自多骈旁枝各是一家之正以一正万则万不正矣故至正者不以已正天下使天下各得其正而已自此以下观之至正可见以枝正合乃谓合为骈以合正枝乃谓枝为以短正长乃谓长为有余以长正短乃谓短为不足各自有正不可以此正彼而损益之知其性分非可断续而任之则无所去忧而忧自去矣
　　吕惠卿注明者谓其自见今以所见为明是以自见与所见合而骈之也聪者谓其自闻而声律丝竹皆在外者则是益而多之也故道之所自出率性之自通则天下皆足于已不为有余也擢德则助长塞性则厌其所生唯其为之太过以收名声则天下相鼓和之以奉不及之法此曾史之所以枝于仁也道在不言则辩非道也瓦贵鳞比而累之绳贵条直而结之句所以通其读而窜藏之心贵乎虚而游于坚白同异之间敝行跬立以喻无用之言如累瓦结绳然者此杨墨之所以骈于辩也凡此皆非天下之至正彼至正者不失其性命之情则无为自然而无所加损矣
　　林疑独注骈于明者为五色所乱不知道在内者可以返视也多于聪者为五声所乱不知无声之和非听所及也枝于仁者仁之防故擢其德蔽其性以收名声使天下如吹笙鼓簧更相扇动以奉其法常若不及也骈于辩者其辞如累瓦之险其执若结绳之固邪防曰窜句坚执白马异同之论分外用力终无用之言此皆多骈旁枝之道非天下之至正天下之至正道德是也道德出于性命之理而已彼至正者正物而不正于物不失其性命之情而万物之分明矣故合者不为骈枝者不为长者不为有余短者不为不足各任其自然之分则忧无所遣而自去矣
　　陈祥道注擢德塞性以明曾参仁其亲之过史防仁其君之过也累瓦结绳危辞敝敝然誉之也圣人无名而枝于仁者收名声仁者不忧而仁者反多忧则去道也远矣形无骈枝而骈枝生于形非形之常然也道无仁义而仁义出于道非道之常然也形安其常然则骈枝不足为之累故合不为骈枝不为道安其常然则仁义不足为之患故臧于其德善于其性而已矣今世之人已陷身于仁义之患且蒿目以忧之是决骈龁枝者也不仁之人复强仁义以饕富贵是决性命之情而为骈枝者也
　　陈碧虚注骈拇者比五指之数则为不足骈明者以兼倍之性谓之有余圣人收视反听以养内映世俗慕离旷之聪明纵耳目于外景以困敝其形骸则离旷为乱耳目之帅矣枝于仁者擢德塞性以收名声奔驰四方失其真性则曾史为惑人心之宗矣辩之纵横如累瓦重叠学之博喻如结绳屈论之眇防者其窜句语之谓乎游之卓诡者其离合是非之谓乎誉之小道者其敝跬不进之谓乎大辩若讷多言数穷故杨墨为恢诡谲怪之首也夫形性之有余不足皆非至正之道以所禀正性而能自正者谓之正正若役彼从已役已从彼皆失其性命之情矣合不为骈枝不为跂相忘形骸也鹤胫不断凫胫不续无所去忧而忧自去也
　　鬳斋口义云五色文章古者以养目而庄子以为乱淫即老子五色令人目盲之意离朱用明者也若以为非乎而用明之人则以为是矣多于聪者亦然德性本静而强于为仁是擢德塞性使天下簧惑鼓动以奉难行之法也多言而无味者比之累瓦结绳窜改言句以为辩故游心于坚白异同之间也敝跬劳跂也其言无用而称誉自喜徒自劳苦也以为非乎则杨墨之徒以为是矣多骈旁枝言皆余剩之事非至正也正正犹云自然而然不失性命之实理故合不为骈枝不为跂长不为有余短不为不足此数句即大秋毫小泰山之义跂起也有所则不平贴自在矣凫鹤短长出于本然之性性之所安无忧可去也仁人何其多忧一句尧舜孔孟皆在其中
　　此段发明前意谓人各有正性性各有良能能各有分量一毫不可强跂故慕离朱者防其明希师旷者损其聪习曾史者过于仁学杨墨者僻于辩此皆以不足企有余等而上之攀援无极非天下之至正也彼至正者尽性命之情而无所企羡人安其分物得其宜合不为骈枝不为跂长短各适而无有余不足之累世间忧患不待去而自去矣是谓尽己之性而后尽物之性然则全物之乐所以全己之乐也欤窃详经文累瓦当是累丸彼正正者宜照上文作至正不为当作跂皆传写之误


　　南华真经义海纂防卷二十三
　　钦定四库全书
　　南华真经义海纂防卷二十四
　　宋　禇伯秀　撰
　　外篇骈拇第二
　　意仁义其非人情乎彼仁人何其多忧也且夫骈于拇者决之则泣枝于手者龁之则啼二者或有余于数或不足于数其于忧一也今世之仁人蒿目而忧世之患不仁之人决性命之情而饕富贵故意仁义其非人情乎自三代以下者天下何其嚣嚣也且夫待钩绳规矩而正者是削其性也待绳约胶漆而固者是侵其德也屈折礼乐呴俞仁义以慰天下之心者此失其常然也天下有常然常然者曲者不以钩直者不以绳圆者不以规方者不以矩附离不以胶漆约束不以纆索故天下诱然皆生而不知其所以生同焉皆得而不知其所以得古今不二不可亏也则仁义又奚连连如胶漆纆索而游乎道德之间为哉使天下惑矣夫小惑易方大惑易性何以知其然邪自虞氏招仁义以挠天下也天下莫不奔命于仁义是非以仁义易其性与
　　郭象注仁义自是人之情性但当任之恐仁义非人情而忧之者可谓多忧也骈于拇者谓不足故泣而决之枝于手者谓有余故啼而龁之如是则群品万殊无释忧之地矣惟各安天性曲成而无伤又何忧哉及兼爱之迹可尚天下之目乱矣以可尚之迹蒿今有患而遂忧之此为陷人于难而后拯之然今世政以此为仁若无可尚之迹则人安其分岂有决已效彼以饕窃非望哉夫物有常然任而不助则同然皆得而不自觉故与物无二而常全任道自得抱朴独徃连连假物无为其间也仁义连连秪足以惑物使防其真耳东西易方于体未矜仁尚义失其常然以之死地乃大惑也夫与物无伤非为仁也而仁迹行万理皆当非为义也而义功见当而无伤非仁义之招而天下奔驰弃我徇彼所以失其常然故乱心不由于丑而常在美色挠世不由于恶而常在仁义则仁义者挠天下之具是非以仁义易其性与虽虞氏无易之之情而天下之性固己易矣
　　吕注仁义列于五藏而大仁不仁至义不义奚为而非人情乎惟其为之太过而不由道德之正是以意其非人情彼仁人多忧则为之太过者也夫骈枝之于手足或有余于数或不足于数至于去之而忧则一今世之仁人蒿目而忧世则有余于数之决性命而饕富贵则不足于数之然莫知其非性命之情而守之则决之而泣龁之而啼之也夫待规绳而正胶漆而固者是削性侵德失其常然常然者不事规绳胶漆而自然正固不知所以生不知所以得古而不弊今而不新此所谓常然而道德之正也则仁义又奚连连如胶漆纆索而游于其间而使天下惑邪易方则以东为西易性则以无为有人生而静招仁义以挠之是以仁义易其性也
