<!-- { "loadSidebar": true } -->
　　吕惠卿注我与物敌形与心化而不自知芒昩之甚者至人之心其静如鉴非有待而然得其成心而已我不得其成心所以独芒至人者固不芒也人诚能随其成心而师之谁独无师乎奚必知代其故习而心自取者有之愚者与有不芒而可师者不知求之耳成心吾所受于天而无者故足以明真是非苟为物所则所谓是非者未定也是非本无而以为有虽禹之神犹不能为方将吾柰何哉言非吹也言者有言是为物之所吹非吹物而使之者所能故言未定则有言之与未尝有言其异于鷇音不可得而辩也道无不在则言莫非道道恶乎而有真伪物无非道则言亦道也言恶乎而有是非知道无不在则何徃而不存知言莫非道则何存而不可然有不存不可者以道于小成而不知大全于荣华而不知本实由是有儒墨之是非欲是其所非而非其所是则莫若以明明者复命知常之谓也乃今儒墨之是非不离乎智识而未尝以明故不足为是非之正若释知回光以明观之则物所谓彼是者果无定体无定体则无非彼无非是矣自彼则不见故以彼为彼自知则知之故以己为是在彼之论亦然则是本无定体也而世以为有彼是犹方生者以生为生而方死者以死为生是以无有为有也自道观之物之方生也求其所以生自何来其方死也求其所以死自何去知死生之一体则方生乃所以为方死方死乃所以为方生可不可也亦然此皆吾心之所造尽心穷神复乎无我则其体未尝有异也因是因非因非因是更相为用而已圣人不由而照之于天则以明之谓也
　　林疑独注人生芒昩之中非无不芒之真性也为物所蔽而不自知耳圣人则不由是非之涂忘怀息虑照之于天然吾之所照特因世有是非者耳故曰亦因是也以此为是彼或以为非以彼为非彼亦自以为是彼之与此各有一是一非庄子欲明其无彼是而不定其所以然故托以果且有无之语既忘彼是又忘其所以彼是彼是不得与我为偶此谓道枢枢者运转开阖之机环者虚而未离乎形枢之体圆而动妙有也环之体圆而静真空也妙有真空相资为用所以应无穷也非天下之至明孰能与于此陈祥道注人心固清明于水火与物相驰与形俱化而至于芒乎无知者无覆明之耳盖芒者人也不芒者天也善养心者不以人灭天存其不芒者而已人之生也天与之成形道与之成心随其成心而师之则防与道契奚必知代而心自取者有之代者阴阳之变知代而心自取道则知者也人皆有成心可师奚必知者为然未成心而有是非是以无为有荣华其言虽有神禹且不能知况非神禹乎夫人之心以道尊之则君以道求之则师有是非之心而师之则是是非而全于知有是非非之心而役之则是非非是而归于愚古之人始乎师心而卒乎忘心师心则是非所以彰忘心则是非所以泯也夫言非吹也言者其言吹出于自然而无所停言出于有辩而无可谪鷇音不出于所唱而犹有辩言始于有言而卒于无言故有异于吹辩始于有辩而卒于无辩故异于鷇音道恶乎徃而不存而不可则言固无矣而于荣华小成则不防于大道而真伪所以生荣华则不要于实致而是非所以着今欲是儒墨之所非而归于真是非儒墨之所是而归于真非圣人不由彼是而照之于天因是也枢所以转运开阖环则圆虚善应枢得环中以为运转万物得枢以为之应所以付是非于两行而无穷也
　　陈碧虚注人之生也皆以欲恶荡真是非滑性芒昩而不明至人超然生死妙理昭明岂有芒昩者乎夫不师道法古而执已见谓之成心若随成心师之谁独无师人人自有师则不须贤以代不肖也若以成心自取而为有所得者则愚人党与亦众矣故道者同于道失者同于失也心未成而有是非越未适而云先至理本无而强谓之有因是有而有有莫穷虽至德神人亦不能知其所以吹犹鸣也故与言异彼此持胜故无定言言者所以宣意吹则无义可取若以不义取言其与鷇音何异大道未尝而学者有真伪至言未尝晦而语者有是非道人无间何适不有言化群品何徃不通大道废有仁义小成之谓也智慧出有大伪荣华之谓也儒学周孔墨宗夏禹儒之所是墨之所非墨之所是儒又非之今欲是儒者所非而非墨者所是莫若反覆相明而彼此是非两行矣物情本无非彼因其对偶故也本无非是因其自胜故也自彼则不见知缓之成儒不见彼翟之为墨自知则知之翟之守墨出于自胜缓以儒自是亦因有翟而已彼此是非亦犹方生者贵生方死者乐死是以圣人照之于天不由于人亦不得谓无因是也彼是各一是非而求其果且有无归于忘言之极则莫得其偶谓之道枢枢者中空转而不滞户枢之用要在环中以应无穷若乃道之极则以理转物虽天地之大万物之多无有能对道枢之妙者矣赵注芒即役役不知所归知所归则不芒矣成心子思所谓诚者自成也此本然之性能尽其性则无所不通人皆有是心奚必他求师邪代者昼夜生死之理人能师其成心则此理自明奚必求知如子路之问鬼神与死是必欲知代也故孔子答事人知生欲其自取于心耳理未明而先有是非以无有为有此妄人也虽圣人亦无如之何言心声吹风声与比竹声鷇音鸟子欲出卵之声三者不同而有声声者存乎其中则未尝有异言者有言谓欲言未言之间故未定果有言邪则其言未出未尝有言邪则其言将出于此之时不可得而辩犹鷇音也道不存而有真伪之存辩言无不可而有是非之分儒墨互相是非非明莫辩也物无非彼无物非是是天也彼人也自人而求之不可得而见自知则知之知性则知天矣彼出于是有形生于无形也是亦因彼无形依于有形也彼是方生之有无动静相生也世人昏迷于是非之涂莫之能辩圣人灼见是非之理要亦不过因其是者是之而已彼是相因有无相生皆不能以相异莫得其偶者离彼是有无而独立此乃道之枢要枢者处中而运外酬酢万变如环无端惟知者知之
　　鬳斋口义云芒芒然无见识貌天生蒸民有物有则天理未尝不明以人物昏蔽故至于芒昩知道之人岂如是乎成心者天理浑然而无不备若能以此为师谁独无之知代古贤者之称代谓变化言其知变化之理自取言其有所见若未能见此浑然之理而强别是非犹今日适越而昔至本无所见强以为有虽圣人亦不能晓悟也吹万不同皆声而已声成文谓之言则非吹比言者有言各宣其意此四字便是是非之论所由生其所言者出于汝邪出于造物邪故云未定鷇音未有所知亦由是也道本无真伪因何晦而有此真伪言本无是非因何晦而有此是非道则小大精粗皆存言则是是非非皆可小成谓小识偏见荣华者自夸诩而求名偏见之言胜则至言矣自此而有儒墨相非之论若欲一定是非须烛以自然天理物我对立而后有是非故曰彼出于是是亦因彼亦犹生必有死死必有生二者不可相离不若因其所是而是之圣人所以不任一偏之见而照之以天理混彼我而一之为得道之枢要殆如环中之空而应物无穷是非各无穷亦照之以天理而已
　　按诸解多以成心为善或以成心为否考之下文未成乎心而有是非是今日适越而昔至则成心者是非分别之所自萌不可以善言之也愚尝侍西蜀无范先生讲席窃聆师诲云未成心则真性混融太虚同量成心则已离乎性有善有恶矣人处世间应酬之际有不免乎成心即当师而求之于未成之前则善恶不萌是非无朕何所不齐哉其论精当足以尽祛前惑再衍余意輙陈管见云夫人之止念非难不续为难能自初成心即师而求之于未成心之前则念不续而性可复矣是故对物则心生忘物则性现心者性之用万法之本原一身之主宰盖不可蔑无若曰成心则流乎意矣心之为物出入无时莫知其乡然方寸之所欲为未有不因物而生者心离也离主火火不能自主形必有所丽而后见心同太虚则无所丽矣且心丽物而为善犹不若无心无为况丽物而为恶乎关尹子云来干我者如石火顷以性对之物浮浮然此遗物离人摄情归性之要道也学者归而求之有余师矣知字旧音去声或读如字以下文愚者与有证之则音智为当与音预碧虚以党与释之独异于众知代之义诸解不同审详经意知代而心自取者正指师心之人以知代用自取于道以为成心者也



　　南华真经义海纂防卷二
　　钦定四库全书
　　南华真经义海纂防卷三
　　宋　禇伯秀　撰
　　齐物论第二
　　以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也可乎可不可乎不可道行之而成物谓之而然恶乎然然于然恶乎不然不然于不然物固有所然物固有所可无物不然无物不可故为是举筳与楹厉与西施恢恑谲怪道通为一其分也成也其成也毁也凡物无成与毁复通为一唯达者知通为一为是不用而寓诸庸庸也者用也用也者通也通也者得也适得而几矣因是已已而不知其然谓之道劳神明为一而不知其同也谓之朝三何谓朝三狙公赋芧曰朝三而暮四众狙皆怒曰然则朝四而暮三众狙皆悦名实未亏而喜怒为用亦因是也是以圣人和之以是非而休乎天均是之谓两行
　　陈碧虚云指马之喻自司马彪向秀郭象至有唐名士皆谓漆园寓言构意而成斯喻遂使解者指归不同今阅公孙龙六论内白马指物二论有白马非马而指非指之乃知漆园述作有自来也
　　郭象注自是而非彼天下之常情以我指喻彼指则彼指于我指为非指覆以彼指喻我指则我指于彼复为非指矣彼我同于自是又同于相非此区区者各信是其偏见耳圣人知天地一指万物一马故浩然大宁各得其分同于自得无复是非可于已者即谓之可不可于已谓之不可道无不成物无不然各然其所然可其所可譬夫筳横楹纵厉丑西施好所谓齐者岂必齐形状同规矩哉故恢恑谲怪道通为一夫物或此以为毁而彼以为成我谓所成彼谓之毁者皆生于自见而不见彼唯达者无滞于一方寄当于自用因而不作故也不知所以因而因谓之道道即一也达者之于一岂劳神哉若劳神明于为一与彼不一无异矣亦同众狙因所好而自是也是以圣人莫之偏任付之自均听天下之是非两行而已
　　吕惠卿注以指喻指之非指虽有名实小大之辩不出于同体曷足为非指乎以马喻马之非马虽有毛色驽良之辩不离于同曷足为非马乎唯能不由是非而照之于天则出乎同体离乎同然后足以定天下之真是非故天地虽大无异一指以其与我并生而同体也万物虽众无异一马以其与我为一而同也则物之可不可其孰自哉道行之而成非无为而成也物谓之而然非本有而然也其所然所可乃不然不可之所自起而求其为之者不可得则知其本无有此物之所齐也胡为趋舍于其间哉小大美恶固常相反今以道通而一之则其分也乃所以成其成也乃所以毁而万物无成与毁复通为一唯达者知通为一故我则不用寄万物之自用寄物则通通则无入而不自得适得而近道未可以为道以其犹知其然也知是之无体而因之已而不知其然而后谓之道道所以通为一者以其小大美恶之所自起有在于是若不知其然劳神明而为之乃所以为不一也犹朝三暮四朝四暮三不离乎七而皆怒皆悦此群狙所以见畜于公而公所以笼群狙也亦因是而已
