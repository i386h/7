<!-- { "loadSidebar": true } -->
　　瞿鹊子问乎长梧子曰吾闻诸夫子圣人不从事于务不就利不违害不喜求不缘道无谓有谓有谓无谓而游乎尘垢之外夫子以为孟浪之言而我以为妙道之行也吾子以为奚若长梧子曰是黄帝之所听莹也而丘也何足以知之且汝亦大早计见而求时夜见弹而求鸮炙予尝为汝妄言之汝以妄听之奚旁日月挟宇宙为其吻合置其滑涽以相尊众人役役圣人愚芚参万岁而一成纯万物尽然而以是相蕴予恶乎知悦生之非惑邪予恶乎知恶死之非弱防而不知归者邪丽之姬艾封人之子也晋国之始得之也涕泣沾及其至于王所与王同匡床食刍豢而后悔其泣也予恶乎知夫死者不悔其始之蕲生乎梦饮酒者旦而哭泣梦哭泣者旦而田猎方其梦也不知其梦也梦之中又占其梦焉觉而后知其梦也且有大觉而后知此其大梦也而愚者自以为觉窃窃然知之君乎牧乎固哉丘也与汝皆梦也予谓汝梦亦梦也是其言也其名为吊诡万世之后而一遇大圣知其解者是旦暮遇之也郭象注务来理自应非从而事之任而直前无所避就斯独至者也无彼有谓有此无谓是以言之者孟浪闻之者听莹付当于尘垢之外合乎视听之表今瞿鹊方闻孟浪之言便以为妙道之行无异见而责司晨之功见弹而求鸮炙之实予试妄言之子试妄听之以死生为昼夜旁日月之谓也以万物为一体挟宇宙之谓也以有所贱故尊卑生滑涽纷乱莫之能正各自是于一方不若委之自尔吻合自然也故众人驰骛役役圣人芚然无知举万世而参其变可谓杂矣而与化为一常游于独积是于万岁万岁一是也积然于万物万物一然也恶知悦生恶死之非惑耶如丽姬者一生之内情变若此况死生之异恶能相知哉观寤寐之间事变情异则死生之愿不得同矣死生虽异而各得所愿以方梦而不知其梦则方死亦不知其死必有大觉而后知其大梦愚者梦中自以为寤窃窃然以所好为君上所恶为牧圉可谓固陋况复梦中占梦哉此非常之谈吊当诡异万世一遇犹旦暮然言同生死者至希也吕惠卿注圣人不知利害故无就违无不足故不喜求无非道故不缘道有谓乃所以无谓无谓乃所以有谓唯无心者足以与此瞿鹊子尝闻夫子言之以为孟浪而已则以为妙道然二者皆非夫道非言默所载故黄帝之所听莹夫子何足以知之时夜生于卵而卵非时夜鸮炙得于弹而弹非鸮炙妙道因于所闻而所闻非妙道也今之闻道者自以为悟而不知日损以至于无为皆瞿鹊之徒也道不可以言传耳听予言之而汝听之皆妄而已欲其忘言而以心契之也知日月之所以为日月而与之合其明则可旁矣知宇宙之所以为宇宙而其机在乎手则可挟矣为其吻合此以为妙道之行非特闻之而已滑涽而以相尊者固置而不取矣众人役役不见成功圣人则愚而无知芚而不散虽万岁之久参而一之则成纯矣万物尽然而以是相蕴我体备万物万物即吾体之谓也参万岁而一成纯则殇子可以寿于彭祖矣万物尽然以是相蕴则秋毫大于太山矣以丽姬观之则安知死者不悔其向之蕲生又何生之可悦死之可恶乎
　　林疑独注圣人应之于不得已何尝从事于务哉无拣择故无就违心至足故无求缘乃能默时时默而游乎尘垢之外也听主乎聪莹主乎明谓黄帝之聪明乃能不惑不蔽而丘也何足以知之如吻之合者谓之滑乱而涽者置之使各尽其极臣于君仆于臣自然之势也任其不齐而不废吾心之平等故愚芚不别参万岁之变而一成纯粹也夫人莫不悦生而生不能延莫不恶死而死不能免在生安生丽姬之在艾封也在死安死丽姬之在王所也恶知死者不悔其始之蕲生乎
　　陈祥道注圣人不以已绝物未尝忘务而不应不以物累已未尝役务而从事利之不吾益故不就害之不吾损故不违供物之求故不喜求与道为一故不缘道终日不言而未尝无言终日言而未尝有言也孟浪则不中平听莹者听而明也夫子以为孟浪则不及瞿鹊以为妙道则过矣故曰太早计居日月之下而旁日月生宇宙之中而挟宇宙非役阴阳官天地者不足以与此吻合则为之为其所可为也滑涽则置之不为所不可为也虽相与为君臣适然耳役役愚芚老子所谓众人皆有以我独顽且鄙是也参万岁则古犹今一成纯则众由一也人皆知生之乐不知生之苦皆知死之恶不知死之息是以生生死死不知悦恶之为妄况知生死乎古者谓死人为归人则生人为行人矣弱防不知归人以为迷生而不知死非迷邪生死徃反犹觉梦然知梦之悲乐不足为是则觉之悲乐岂诚然哉
　　陈碧虚注孟浪不精要貌莹玉色辩玉当以视而云听岂非惑哉黄帝道之宗师视听不以耳目若未忘言是犹听莹也夫司晨在鸡造炙湏鸮契道由心此有其本也今见末而喜者早计轻侻之徒耳旁日月者常照也挟宇宙者总揽也为其吻合从事无迹也置其滑涽忘其违就也以相尊世俗役役也圣人愚芚灰心槁形也参万岁而一成纯者通古今如旦暮合万变为混成也夫安生乐死未出阴阳之域恶得体防夫道故丽戎之女失艾封之乐得晋国之欢舍彼从此本为无着一生之内悲喜莫知生死之际安可轻议夫梦饮酒梦哭泣者情变之所致非至人所有以万世为一旦此大觉者也以死生为一条岂复有梦哉愚者于梦中自以为觉尊巳为君视人如牧斯固陋之甚也至人以生死为大觉众人以魂交为梦形开为觉颠倒诡异惑于生死是故达人发此觉梦之至言以吊趣死之诡异夫生死之系虽无防约而不可解若乃经历万世一遇大圣释此生死之防者是犹旦暮之遇也
　　王雱注儒者之所以知孔子不出乎形器之间故于道未全然所谓不知乃真知也凡有言有听不足以尽其真故皆曰妄旁日月挟宇宙此盖识者所了不可为众人道如吻之合者为之置世之滑涽使各尽其极而不以萦懐若臣于君仆于臣自然之势本无高下众人役于滑涽圣人防于无物万岁之间万物之化殽杂多矣参合其变俱为纯粹此可以心了不可以言受也次论悦生恶死证以丽姬之喻义甚切当盖谓齐物论者始于齐彼是终于一死生死生既一物安有不齐者乎夫大觉者本自无觉对未悟而言强立觉名即是不觉之觉觉与不觉俱不可着愚者之窃窃然自以为觉亦梦也直为其有是梦故吾不得不为之言梦然大觉者知觉与梦本无异也古之人不得已而有言盖为发明此处吊当于至理而诡异于众人也
　　赵虚斋注圣人不从事至尘垢之外乃长梧平时告瞿鹊者瞿鹊以为妙道而长梧以为孟浪瞿鹊未免有疑长梧又语之曰此语乃黄帝之所闻见非我所知且语未造此而遽以为妙无乃太早计乎世之养生家不知大道之所存以乾坤为门户坎离为毂轴求合吾身之造化其不可晓者置之不言而以百骸九窍六藏递为君臣是何足以相治所谓以相尊而不知有真君者存众人役役颠防于利害圣人愚芚则知而不言万物各具此理而出机入机安知死之不乐于生邪列子载周之尹氏大治产夜则梦为人仆其役夫夜则梦为国君梦中为君为牧若固有之也今吾与子问答已是梦语告子此语是梦亦是梦其名为吊诡言举世为梦幻惑而不自觉是可吊悯也万世之后一遇大圣言举世未有知之者能知其解是旦暮遇之言悟此理在顷刻间耳鬳斋口义云孟浪不着实听莹听而能明也太早计谓汝之所言方如此而早以为妙逍之行见少而自多之意旁附日月挟懐宇宙吻合至理混而为一世人滑涽以相尊者皆置之而不言臣仆皆也而自以为尊卑众人役役圣人则浑然无知合万岁而观止此一理更无间杂丽姬悔泣以破悦生恶死之大惑饮酒哭泣觉梦之间变幻若此梦中占梦之皆曲尽人情则知卫玠之问乐广之答未为深达大觉即大悟君牧贵贱之分吊诡至怪也我为此言可谓至怪而中存妙理万世之后有大圣人出知此等见解与我犹旦暮之遇也此亦后世有扬子云必知我之意
　　圣人无为任物自为故利害莫得而及非有心于避就也不喜求则方寸内虚不缘道则虚亦忘矣不言而令行无谓有谓也言而无滞迹有谓无谓也若是则何尘垢之能染哉此瞿鹊平日闻于夫子以为孟浪之言而自以为妙道之行举以求证于长梧长梧谓此言诚妙唯黄帝听之始能明了恐夫子亦未尽知之况汝践履未充徒叹羡其美是为太早计犹见卵而求时夜也予试妄言汝试妄听以为何如旁日月挟宇宙此神人之事非与日月参光天地为常未易语此傥能行前所论圣人之事则可进乎是要在审其吻合自然者为之滑涽于俗者置之从徼至妙由阶而升亦如以相尊士大夫大夫公卿等而上之圣而入于神矣众人昧此役于知见不能暂息圣人如愚不分故虽万岁之久事变之杂合而一之混然纯备无今古而忘死生也圣人不独善而已又使万物同证此道相蕴而熟成之故能与天地并生万物为一也凡人所以不能造此者悦生恶死惑其心喜怒哀乐戕其性遂于后文申言以破其惑观丽姬之先泣后悔则安知死者不悔其向之蕲生乎饮酒哭泣之无据觉梦变幻之多端梦中占梦以喻世人迷之尤者必有大觉而后知此大梦也而愚者于梦中自以为觉以君牧贵贱于其间何蔽固不通之甚举世皆梦又何分乎彼我哉是以此言达者喜其吊当迷者惊其诡异万世一遇知其解者若旦暮然重叹世人明此道者至希也窃详本章指归开人耳目正在大觉二字观者宜究心焉瞿鹊长梧制名以问答夫子指孔子亦是寓言
　　既使我与若辩矣若胜我我不若胜若果是也我果非也邪我胜若若不吾胜我果是也而果非也邪其或是也其或非也邪其俱是也其俱非也邪我与若不能相知也则人固受其黮暗吾谁使正之使同乎若者正之既与若同矣恶能正之使同乎我者正之既同乎我矣恶能正之使异乎我与若者正之既异乎我与若矣恶能正之使同乎我与若者正之既同乎我与若矣恶能正之然则我与若与人俱不能相知也而待彼也邪何谓和之以天倪曰是不是然不然是若果是也则是之异乎不是也亦无辩然若果然也则然之异乎不然也亦无辩化声之相待若其不相待和之以天倪因之以曼衍所以穷年也忘年忘义振于无竟故寓诸无竟郭象注不知而后推不见而后辩辩之而不足以自信以其与物对也辩对终日黮暗莫能正当付之自正耳同故是之异故非之皆未足信是若果是则不复有非之者非若果非则无复有是之者故是非生乎好辩而休乎天均付之两行而息乎自正待彼不足以正此则天下莫能相正任其自正而已是非然否彼我无辩故和之以自然之分不待彼以正之也是非之辩为化声化声之相待俱不足以相正故若不相待和以自然之分任其无极之化则是非之境自泯性命之致自穷忘年故同死生忘义故弥贯是非荡而为一斯至理也至理畅于无极故寄之者不得有穷也
