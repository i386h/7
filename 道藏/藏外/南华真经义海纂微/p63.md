<!-- { "loadSidebar": true } -->
　　古之人在混芒之中与一世而得澹漠焉当是时也阴阳和静神不扰四时得节万物不伤群生不夭人虽有知无所用之此之谓至一当是时也莫之为而常自然逮德下衰及燧人伏羲始为天下是故顺而不一德又下衰及神农黄帝始为天下是故安而不顺德又下衰及唐虞始为天下兴治化之流醇散朴离道以善险德以行然后去性而从于心心与心识知而不足以定天下然后附之以文益之以博文灭质博溺心然后民始惑乱无以反其性情而复其初
　　郭注任其自然故至一夫德所以下衰者由圣人不继世在上者不能无为而羡无为之迹故致也世已失一惑不可解故释而不推安其所安而已圣人能任世之自得岂能使世得圣哉故皇王之迹与世俱迁而圣人之道未始不全也善者过于适之称有善而道不全行者违性而行之行立而德不夷以心自役则性去也彼我之心竞为先识则无复任性忘知任性斯乃定也文博者心质之饰初者性命之本也
　　吕注所谓处混芒而得澹漠者即燧人羲黄至一之妙处而诸圣人者混芒澹漠之粗迹也自其妙处观之以道莅天下而使民无知无欲谓之至一亦其宜也自其粗迹观之均于为天下而其德不免于下衰而不出于至一也故为道者常绝圣弃知复归于无物而是篇论至于此者诚以夫至一之际虽燧人羲黄不得容于其间也而世之学圣人之言与其迹者不知吾身有所谓鼓万物而不与圣人同忧之处则闻此言而惊疑讶不足怪也自燧人至唐虞则治化之流淳散朴时有厚薄其应不同所谓大道废有仁义知慧出有大伪也夫道无不善有所谓善则不合矣德无所行有所谓行则不夷矣仁则善之长义所以行之也道德性而已仁义则性之发乎心也离道险德是去性而从心矣化而欲作吾将镇之以无名之朴今以心定天下之心则心与心识知而不足以定天下故附以文而灭质以博而溺心文则礼乐博则学质则性也礼乐行而天下乱求所以复初致明何可得哉
　　疑独注自人在混芒之中至此之谓至一文意屡见于前兹不复说燧人改火伏羲制文始有为天下之心虽能顺人心而不能使之为一若在混芒之世也神农伐共工黄帝战蚩尤虽志在安民然不顺于群生矣尧平章百姓舜流放四凶兴治行化自此而始故孔子断书首于唐虞也善者道之散人知可欲之善则离道以逐善行者德之迹人知可行之行则以德为险行为夷矣然后去性从心而彼心亦起彼我之心相识强生分别以知为知故不足以定天下也文胜则质防博记则心劳民始惑乱而不能复其性情矣
　　祥道注一则全于道而无所顺顺则顺于物而无所安安则无乱矣一之失然后顺顺之失然后安安之失然后乱自古之人三降而至于唐虞民始惑乱而不安无以反其性情不顺也无以复其初不一也夫道本继善实离之也行虽行德实险之也性者心之国心者性之君性未尝不静而心或使之静者未尝不淳而使之者离之善为道者存心以飬性不善为道者去性而从心则彼我之心竞为先识揽是非撄利害其去道也远矣彼间间之知恶足以定天下哉以知为不足以定天下然后附之文以饰质而适以防质益之博以迪心而适以防心是扬堁止尘纵风止焰天下几何而不惑乱乎
　　碧虚注至德之世素朴无知澹漠无欲故淳一焉燧人钻火伏羲画卦顺物情则不一矣神农耒耜黄帝干戈有所安则不顺矣尧征丹朱舜伐有苗则朴散矣为善近名离道也独行损生险德也去湛然之性师自成之心以心度心竞为前识此道之华而愚之始也是知知不足以定天下恬可以飬万物为道则质存绝学则心静弃知则反本无为则复初也鬳斋云混芒即晦藏不自露澹漠则上下不相求举世纯全于道无欠曰至一知有理可顺则纯一已离人各以理为安则有已而离于道矣有善之名则道益远有行可见则德不平去自然之性从有为之心我以有心为彼以有心应是心与心相识察也用知不足又益之以礼乐文章用心于此则犹防溺也神守其幽万物遂其性至于人有知而不用非在混芒而得澹漠能如是乎此之谓至一言上古君得真淳民心无二也逮德下衰有逆之者故以顺天下为心则离乎至一矣有挠之者故以安天下为心则忤其真性矣下至唐虞兴治化以散淳朴离道德而为善行则去性愈远以心识心用知不足附以文博是犹抱薪而止火也已之性情犹不能自得其如天下何南华论唐虞之世已离道若此盖上古淳质犹婴儿之未孩次则能言笑而有喜怒由兹已降喜怒哀乐交乎中奸诈机险形于外觊其还淳复朴不亦难乎今欲澄源而清流故以燧人伏羲例在德衰之列则其所期望者跻民于太古之上而有德无位惜哉















　　南华真经义海纂防卷四十九
　　钦定四库全书
　　南华真经义海纂防卷五十
　　宋　禇伯秀　撰
　　缮性第二
　　由是观之世丧道矣道丧世矣世与道交相防也道之人何由兴乎世世亦何由兴乎道哉道无以兴乎世世无以兴乎道虽圣人不在山林之中其德隐矣隐故不自隐古之所谓隐士者非伏其身而弗见也非闭其言而不出也非藏其知而不发也时命大谬也当时命而大行乎天下则反一无迹不当时命而大穷乎天下则深根宁极而待此存身之道也
　　郭注道以不贵故能存世然世存则贵之贵之道斯丧矣道不能使世不贵世不能不贵于道故交相丧若不贵乃交相兴也今所以不由其有情以相兴也何由而兴由无贵也莫知反一以息迹而逐迹以求一愈得迹愈失一斯大谬矣虽复起身以明之开言以出之显知以发之何由而交兴哉时命大行此澹漠之时也反任物性而物性自一故无迹时命大穷此不能澹漠之时也虽有事之世圣人未尝不澹漠深根宁极而待其自为道之所以不丧未有身存而世不兴者也
　　吕注世与道交相兴则圣人作而万物睹世与道交相丧则圣人游乎世俗而莫之知固已矣奚以自于山林间为哉反一无迹华胥之梦姑射之游是也深根宁极乎其不可防者是也龙蛇之蛰以存身亦若此而已矣观庄子此言似亦慨然于时命之不遭盖世道交丧宜在所哀也夫闻道者有遇于兴废之间则所以存身者固不可不知若庄子则所谓不与圣人同忧亦何慨然于大谬之间哉
　　疑独注居古而行今之道则道丧世也居今而行古之道则世丧道也有斯世然后可以行斯道不然则世与道交相丧而已道无由兴乎世命也世无由兴乎道时也时与命俱相戾虽圣人不在山林之中其德矣若列子居郑圃庄子居漆园是也者其德自其形长沮桀溺之徒形者也古之士非避地避言括囊其知也时命大谬安之而已当其时命而其道大行于天下圣人未尝自以为达反归于一而不以迹示人也不当其时命而其道大穷于天下圣人未尝自以为穷深固其根而安其极也孟子所谓大行不加穷居不损是已一者精义无迹然后入神根者尽性宁极然后至命百姓日用而不知反一无迹之谓也百世以俟圣人而不惑深根宁极而待之谓也
　　祥道注古之人知与恬相飬则道与世可知矣今之人世与道交相丧则知与恬可知矣世丧道则俗日薄道丧世则德日衰世无由兴乎道此天地闭贤人之时也虽圣人不在山林之中亦将矣况其下者乎古之所谓士者非伏身闭言藏知之谓也身出心而陆沉者也与夫友木石群鸟兽者固有间矣经所谓天下有道圣人成焉者功成于无为反一无迹也天下无道圣人生焉者保性命于长存而深根宁极也成焉而不以已忘物生焉而不以物害己则能视穷如通视通如穷神不驰于外精不耗于内岂非存身之道乎
　　碧虚注人存则道兴人亡则道丧世道交丧历运使然人与世末也其要在乎本若老聃守藏史南华吏漆园其德矣故不自时使之然也伯夷采子陵垂钓时命大谬也反一无迹功成不居也说版筑吕望磻溪深根宁极也
　　鬳斋云道与世交相丧则有道之人何能作兴世俗之闻见世俗之人又何由而知道哉世皆不知道则圣人虽在目前众亦不识非圣人故意自也夫士非欲伏身闭言藏知知时不可所谓无道则愚是也反一无迹功成不有也道虽可行而付物于无心在我者一而已矣根极即自本自根极止也深根犹退藏于密宁极犹曰安汝止存身以待时而已详夫世道交丧之语意甚可悲真人超出世累固未必以一已之遇不遇介懐此特为世道而言是亦悲人之悲耳究其极致又有足以解人之悲者能于言下以至理烛破则处穷如通视毁如成其得失果何如哉古之士知时命之谬而安之故德身不虽处乱世而和光同尘害莫能及今之士窜身避地名随迹彰不安所安固有行怪而召衅者矣反一无迹则明道若昧深根宁极则良贾若虚所谓随时显能龙能蛇则此身何徃而不存此道何存而不可哉文中子夭人之说盖原于此
　　古之存身者不以辩饰知不以知穷天下不以知穷德危然处其所而反其性已又何为哉道固不小行德固不小识小识伤德小行伤道故曰正已而已矣乐全之谓得志古之所谓得志者非轩冕之谓也谓其无以益其乐而已矣今之所谓得志者轩冕之谓也轩冕在身非性命也物之傥来寄也寄之其来不可圉其去不可止故不为轩冕肆志不为穷约趣俗其乐彼与此同故无忧而已矣今寄去则不乐由是观之虽乐未尝不荒也故曰丧已于物失性于俗者谓之倒置之民
　　郭注任其真知守其自得行于坦途块然大通自得其志独夷其心而无哀乐之情斯乐全也所谓得志者全其内而足去来在外物得失非我也淡然自若不觉寄之在身旷然自得不知穷之在已故无忻欢之喜也寄去则不乐者寄来则荒矣营外而亏内是为倒置也
　　吕注存身则静而已行身非徒静必应变而不害乎静可也忘言而知无不知去知而德无不备危然处其所则不待避世离德而世物无足以累之此行身之道也道不小行德不小识则不少损以趋世不少损以趋世正已之谓也乐全者无以益其乐志于道而求得之此所谓得志也道则性命轩冕物之寄耳今以其寄去而易其无以益之之乐则丧已失性是为倒置者也
　　疑独注存身有命以在天而言行身有道以在人而言不以辩饰知真知无知也不以知穷天下兼忘天下也不以知穷德自德不德也道行乎外则大德有所识则广小行所以伤道小识所以伤德正已则天下之物皆取正乎我岂小识小行所能与哉夫忧乐出于性命天下不能损益之者忧乐之全也舜以不得父母为忧虽天下之富贵不能损颜子以箪食瓢饮为乐虽天下之富贵不能益过此皆忧乐之外也乐苟不全不足谓之德志有物夺之志又失矣夫人在天地间寄也轩冕在身又寄于所寄世人执吾身而有之贵轩冕而宝之以此为得志及其寄去则不乐而不知其非吾性命所有也故君子不荣通不丑穷此所以无忧也若以所寄轩冕为乐其去为忧则向之得者其乐未必不荒丧已失性谓之倒置也宜矣
　　祥道注以知穷天下小行也以知穷德小识也道出于命德出于性人生莫不全性命道德之理而心之所之者不外乎此则所谓德志者无他乐全而已失性之人忘其不赀之身而逐夫傥来之荣以轩冕为性命之根以形骸为哀乐之府不知其所得者尘垢臭腐而所失者乃吾之所以为我也何异乎以隋侯之珠弹千仞之雀哉
