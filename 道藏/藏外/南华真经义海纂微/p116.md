<!-- { "loadSidebar": true } -->
　　孔子曰凡人心险于山川难于知天天犹有春秋冬夏旦暮之期人者厚貌深情故有貌愿而益有长若不肖有顺狷而达有坚而缦有缓而釪其就义若渴者其去义若故君子远使之而观其忠近使之而观其敬烦使之而观其能卒然问焉而观其知急与之期而观其信委之以财而观其仁告之以危而观其节醉之以酒而观其则杂之以处而观其色九征至不肖人得矣郭注险于山川至去义若言人情貌之反有如此者但难知耳未为无迹夫君子易观不肖难明然观所由察所安捜之有涂亦可知也
　　吕注愿者少立故与益反长与不肖反顺狷与达反达者质直而好义则非顺狷也坚与缦缓与焊皆相反者故察之不可以一涂也
　　疑独注山川之险有形人心之险无形天之运行有期人心变动无期考之山川之险与天之变化难明未若人心之为甚也厚貌深情言其难测自貌愿而益至有缓而焊言人之情貌相反如此亦不能无迹但为难知耳庄子之九征以迹观心而知君子小人之所存也
　　碧虚注此言山川之险可睹人心之险难测有貌谨严而情益傲者有貌长厚而情不肖者有貌顺急而情踈远者有貌坚而情防缦者有貌徐缓而情急焊者其内外相反若此不可以一涂观故君子用九征之法忠者托远而不变敬者密迩而不慢能者任繁而不败知者应变而不穷信者守约而不渝仁者临财而不欺节者周危而不易则者酣饮而不乱清者溷处而不污若不质之行事而以风鉴取人未足以尽君子小人之情实也
　　鬳斋云有貌虽愿厚而实求益利者有内抱所长而外若不肖者有柔顺狷急而反达理者有似坚刚而实缦弱者有若宽缓而实惼急者此言人之不可知若渴言其锐进若言其退以九征验人贤不肖见矣此段议论甚正借为孔子之言则知庄子非不敬孔子也
　　天有寒暑晴雨之变可以度数测也地有山川涧谷之险可以梯航济也人心方寸其变其险有不可测不可测者何耶人心操存舍亡出入无时是为难知难见者然有所丽而形见焉鉴貌察辞亦可得其六七但彼文之以深厚则此不免乎征试其心正者形于动作无非正其心邪者形于动作无非邪虽巧为矫饰终有不可得而掩者此君子小人之所以分也其要在上之人欲不逾矩平易近民则天下之心犹一心也天下之俗犹一家也何虑其难知何忧其难化哉自貌愿至若言其内外相反自远使之至杂之处试其所守之坚以九征而得贤不肖之情固善矣然而已亦劳只不若当事物之来示之以虚而徐观其眼目定动如见肺肝况又言而信之安可逃于衡鉴耶
　　正考父一命而伛再命而偻三命而俯循墙而走孰敢不轨如而夫者一命而吕鉅再命而于车上舞三命而名诸父孰恊唐许贼莫大乎德有心而心有及其有也而内视内视而败矣凶德有五中德为首何谓中德中德也者有以自好而吡其所不为者也穷有八极达有三必形有六府羙髯长大壮丽勇敢八者俱过人也因以是穷缘循偃佒困畏不若人三者俱通达知慧外通勇动多怨仁义多责达生之情者傀达于知者肖达大命者随达小命者遭
　　郭注唐谓尧许谓由言而夫与考父谁同于唐许之事有心为德非真德也真德者忽然自得而不知所以德率心为德犹之可也役心于眉之间伪已甚矣乃欲探讨幽隐以深为事则心与事俱败矣夫自是而非彼则攻之者非一故为凶首若中无自好之情恣万物之所是所是各不失天下皆思奉之矣穷谓穷于受役天下未尝穷于所短而常以所长自困缘循仗物而行偃佒不能俯执困畏怯弱此三者既不以事见任乃将接佐之故必达通外则以无崖伤其内怯而静乃厚其身耳仁义者天下皆望其爱爱有不周故多责傀然大悟解肖释防也随者泯然与化俱遭者每在节上住乃悟也
　　吕注正考父至孰恊唐许言器度大小有如此者不识不知顺帝之则毁则为贼矣德有心而心有眼知识具而败其则贼莫大于是内视则所谓贼也五官之动迷而不反莫非凶也中德为首谓德有心有心则有我自是而非彼故有以自好而吡其所不为也八者俱过人则自裕故以是穷三者不若人则自强故通达孟子论孤臣孽子操心虑患义同和慧外通则物至勇动多怨仁义多责此明世俗之所美者非美所恶者非恶要在强行者有志以遗其形而已人能于生而达之则所谓天而生者无以知为也傀然而已于知而达之者知吾之所知出于无知而未能无知肖之而已命者造物所为吾与造物为人故达大命者随之而不去知穷达在天而不在我故达小命者遭之而不辞也
　　疑独注一命士二命大夫三命卿也伛偻至循墙皆言退让之威仪命愈増而让愈加也不谓侮之吕踞直腰貌车上舞轻浮之甚呼诸父以名傲慢之极尧许以天下让而彼不能故曰孰恊唐许此言君子受命而愈恭小人受命愈不逊德有心下德也上德则无心心有眼动心也静心则无眼德有心则贼道心有眼则贼德道德防则人伪生伪生则内视思虑营营败其真性矣凶德谓眼耳鼻舌心心为中德动则四者随之中有以自好人不为己之所好则訾毁之此心之贼也八者俱过人不免为人役所以穷三者不若人然得保其身所以达人有八极三必如形有六府自然之理也知慧外通则伤其内勇动多忤则人怨之仁义则人望其爱而多责达生之情者傀傀者人之不能同于神也达命之情则同于神矣达于知者肖肖者其小道大故似不肖达大命者忘死生而无累乐天者也达小命者贫富寿夭遭则受之安之者也
　　碧虚注文子曰道有知则乱德有心则险心有眼则有心谓憎爱是非有眼谓驰逐景物内视谓明察分别去取也凶德谓眼耳鼻舌心心主于中自好自是而訾其不同己者是谓内视内视而败矣凡胜物之极者久必穷困畏不若人久必达此乘除之理知慧而务外勇动以招怨仁义所不周皆用失其宜非所以全身也故达生之情者大悟无系达于知者肖似愚拙达大命者随顺生死达小命者遇则安之何穷通之能累哉
　　鬳斋云德有心数句于学人分上最为亲切禅家谓之渗漏心又曰第二念为德而知其为德则是有心有心中又有思前后之意是又开一眼以此有眼之心而内视则千差万别不复知有浑然者矣凶德指心耳眼鼻口有以自好言已有能而訾人所不能此心不可以学道圆觉云不重久习不轻初学亦此意八极言有所恃者必至于穷三必言慊然不足有时而达缘循柔顺偃佒随起倒貌形有六府言人身中有此六个蕴蓄之地知慧勇敢仁义达生达知达命是也遭者犹有得失委命之心随则听之而无容心矣所言六府后以命字防绎为两句结之此文法也
　　正考父孔子十代祖宋大夫也此段犹是哀公与颜阖问答曼衍余意盖谓圣贤处世不以穷达累其心三命而循墙以达为惧也三命而名诸父以达而骄也皆不免宠辱惊心安足以恊唐尧许由之高致哉尧之黄屋非心由之不肯越爼出处虽殊其心一也故用以结前章之义后又论世俗自好之弊而不知穷达之由命也为德而有心则分别生而惠不广矣又役心而有见则知虑烦而内不静矣惠不广则害德内不静则害心故为贼之大内视忖度其所欲为经营布置如在目前规拟其必成而败亡继之矣释氏五种眼唯天眼肉眼在面慧法佛眼皆在心彼心眼显成德之效此心眼戒败德之原不戒乎败曷臻乎成二家之论相为表里凶德有五视听言貌思之不由乎正者心主中而为首因有以自好谓人莫我及而訾毁之此败德之始加以四凶从之何恶弗为哉人能自中德而反之复犹未远转凶为吉在人力行耳八极三必亦奇正相生循环之理犹人身府藏应阴阳之盈虚消长而不自知也知慧所以养德而用于外通于事则勇动而多怨仁义所以广惠而博济为难故不周而招达生者傀然恬解达知者消然忘知大命随而任之小命安于所遇贤人君子所以穷达皆乐而世患莫及者以此　予颐与予字难释疑当是汝肖音消义同










　　南华真经义海纂微卷一百一
　　钦定四库全书
　　南华真经义海纂微卷一百二
　　宋　褚伯秀　撰
　　杂篇列御防第四
　　人有见宋王者锡车十乘以其十乘骄穉庄子庄子曰河上有家贫恃纬萧而食者其子没于渊得千金之珠其父谓子曰取石来鍜之夫千金之珠必在九重之渊骊龙颔下子能得珠者必遭其睡也使骊龙而寤子尚奚微之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为齑粉矣或聘于庄子庄子应其使曰子不见夫牺牛乎衣以文绣食以刍菽及其牵而入于太庙虽欲为孤犊其可得乎
　　郭注取富贵者必顺乎民望若挟奇说乘天衢以撄人主之心者明君之所不受也故如有所誉必有所试于斯民不违佥曰举之以合万夫之望者此三代所以直道而行也乐生者畏牺而辞聘髑髅闻生而矉蹙死生情异各自当也
　　吕注世之冒险探尝以儌宠名幸而不寤者皆探珠之也此乃至人之所危而哀之彼用以骄穉人不亦谬乎庄子入于不死不生尝以死为南面乐则太庙牺牲非所畏也而俗方危身伤生以蹈利故其制行如此
　　疑独注纬萧易食业之至贱一旦子没渊得千金之珠必遭骊龙之睡也使骊龙而寤子之身安有哉今子得宋王之车何以异此又引太庙牺牲答聘使不以利禄累其生也
　　碧虚注业纬萧而获珠何异不田而鹑生幸遭其睡亦险矣夫夸十乘而忘齑粉之祸却聘使而慕孤犊之生其贤愚之操可见矣
　　鬳斋云骄穉者骄矜而孩视人纬萧织芦为箔得珠遇龙睡喻人之取富贵皆危道也使其君觉悟祸必不轻奚微之有残食无余也太庙牺牲一段与曳尾于涂中意同
　　纬萧一本作苇萧言采薪以给食碧虚本从之其子没渊泅戏得珠非所望也故亦不识为奇而骊龙之睡寤曾弗介意父欲取石鍜试则有心矣且谓骊龙若寤将有粉身之祸幸一生于万死渊其可复入哉此喻夺人所欲者祸必重纵瞰彼无心而得之侥幸不可再也奚微之有或疑微下逸躯字理盖不然此四字正是奇笔鬳斋说为当牺牛之喻明不待释
　　庄子将死弟子欲厚葬之庄子曰吾以天地为棺椁日月为连璧星辰为珠玑万物为赍送吾葬具岂不备耶何以加此弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也以不平平其平也不平以不征征其征也不征明者唯为之使神者征之夫明之不胜神也久矣而愚者恃其所见入于人其功外也不亦悲乎
　　郭注以一家之平平万物不若任万物之自平不因万物之自应而欲以其所见应之必不合矣夫役其所见受役多矣安能使物哉惟任神然后能至顺故无往不应也明之所及不过于形骸至顺则无远近幽深皆各自得用发于彼而功藏于物若恃其所见执其自是虽欲入人其功外也
