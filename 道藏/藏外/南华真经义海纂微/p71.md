<!-- { "loadSidebar": true } -->
　　禇氏管见云许由高隐而辞禅知生之所无以为也夫子厄陈而歌知知之所无奈何也傥不安其生而益之物有余而形不养矣不安其知而役之形不离而生亡矣生之来不能却善养以知之也其去不可止过养以伤之也世之人以为养形足以存生是知养之为养而养形果不足以存生盖不明其所以养而养非其养也生不足为以其因养而亡然有不可不为者若饥食渴饮之其为也不免以有世存焉耳故欲免为形莫如弃世有世而遗之何累之有正平谓视物如一而与世俗之生道不同故曰更生更生则近于道矣事固不足弃我能转物也生故不足遗我亦忘之也然而形全精复则本于弃事遗生由粗以至精也与天为一斯其极致欤夫世间万物皆禀阴阳之气合则为万物之体出而有也散则复还天地之始归于无也形全精复则能通化故潜天而天之地而地在人为人遇物为物也精而又精谓纯亦不已反以相天则归乎受气之初万化所不能役此由达生以造乎忘生之妙也为世为形义亦相互其文耳
　　子列子问关尹子曰至人潜行不窒蹈火不行乎万物之上而不栗请问何以至于此关尹曰是纯气之守也非知巧果敢之列居予与汝凡有貌象声色者皆物也物与物何以相远夫奚足以至于先是色而已则物之造乎不形而止乎无所化夫得是而穷之者物焉得而止焉彼将处乎不淫之度而藏乎无端之纪游乎万物之所终始壹其性养其气合其德以通乎物之所造夫若是者其天守全其神无却物奚自入焉夫醉者之坠车虽疾不死骨节与人同而犯害与人异其神全也乘亦不知也坠亦不知也死生惊惧不入乎其胸中是故物而不慑彼得全于酒而犹若是而况得全于天乎圣人藏于天故莫之能伤也复雠者不折镆干虽有忮心者不怨飘瓦是以天下平均故无攻战之乱无杀戮之刑者由此道也不人之天而天之天天者德生人者贼生不厌其天不忽于人民几乎以其真郭注其心虚故能御群实至适故无不可非物往可之物与物何以相远唯无心者独远耳同是形色之物未足以相先常游于极非物所制也止于所受之分然与造化日新终始有物之极饰则二矣不以心使气不以物离性万物皆造于自然若醉者之坠车失其所知也非自然无心也干将镆铘与雠为用然报雠者不事折之飘落之瓦虽复中人人莫之怨皆以其无心故也不虑而知天也知而后感人也天者性之动人者知之用性动者遇物而当足则忘余斯德生也知用者从感而求勌而不已斯贼生也任天性而动则人理自全民之所患伪之所生常在于知用不在于性动也
　　吕注天地之运万物之变孰非气邪诚能守乎纯气则不窒不热不危无足异也凡以至虚而已岂知巧果敢可得而与哉譬龙之为物合而成体则上极下蟠而无不至散而成章则入于无有而不可见亦以气而己凡有貌象声色皆物也物与物何以相远则奚足至乎先均是色而已先则未有物之初色则物之以有奚足以语纯气之守至虚之游乎物之造乎不形则非貌象声色故止乎无所化而不去矣夫得是而穷之者将处乎不淫之度则不皦不昧适与之当而不过也藏乎无端之纪则始终相反乎此不可得而穷也游乎万物之所终始则所谓造乎不形而止乎无所化也壹性则不二养气则不耗合其德以通乎物之所造则性修反德而与造物者同之乎不形者是守全而无却物奚事入焉夫全于酒者死生惊惧不入其胸中则藏于天而全之者宜其物莫能伤也常有司杀者杀则人之遇之犹干将飘瓦而已此天下所以均平虽伐国而无攻战之乱也开天者德生以其并忘其无知无为也人者以其德有心而心有眼也不厌其天则之而已不忽于人畏人之所畏也民而知此几乎以其真矣
　　疑独注纯者不杂守者致一不杂则静致一则专气静而有守所谓专气致柔是也岂在知巧果敢之列夫貌象声色物岂相远而世之所先者不知践神明之容特先之以喜怒之色奚足以先乎物哉凡物之所造有形乃自于无形有化乃自于无化言神明之德动静皆存得是而穷其妙理以极于无形无化物焉得而止焉礼度有法故不淫道纪有本故无端唯无终始然后能终始万物故一其性而不二养其气而不害全其德而不散也若然则通物所造而不争守其自然而不亏物之自外来者安能入于我哉此下又设三譬醉者坠车得全于酒而不能伤也镆干飘瓦以其无心而人不怨也人之天有为中之自然天之天无为中之自然老子云地法天人之天也道法自然天之天也德生者不以知治国贼生者以知治国不厌其人不以人灭天也不忽于人不以天废人也民几乎以其真言其化下也以此而已
　　碧虚注以其密行故能通不畏虎兕不避甲兵者持守不杂心无机巧也物皆形色孰为先后有形则有所化得是不形不化之道故无有穷尽物各自正矣彼谓潜行而不窒者不越法度含章藏耀游乎万物之始终归乎太空而已矣壹性养气合德三者混一与化同矣其天守全其神无却窒惴栗何事入焉醉者之物莫能伤亦犹是也圣人蕴乎天理神莫睹其迹有心有情则招折招怨矣故以之治身则和畅治国则太平不以知役知而以忘去忘忘机者德役知者贼不以有德自足不以无知为失则近乎真道矣
　　鬳斋云纯气之守守元气而不杂也貌象声色谓有形迹物皆拘于形我若有迹与物同耳何以至乎未有物之先人之不能见乎万物之终始者皆以迹自累是色而已前叙四字后只举色字文法也造物无形而止于无所化言其无变易也得此造化之理而尽其妙则去乎有物之物远矣故焉得而止焉不淫之度一定之法无端之纪无穷之理万物之所终始造化是也壹性合德与造化为一故曰通乎物之所造曰天曰神即此理之在我者内既全而无却外物奚事入焉醉者坠车镆干飘瓦之喻极精密有理人之天犹有心天之天无心也开天之天自然之德也人之天则心犹未化六根皆为贼况外物乎列子得风仙之道故其问若此答以纯气之守一语尽之盖人兽草木虚空金石有情无情不离乎气人则得气之纯仙则能守此纯气而抱神以静故其动也物莫能窒火莫能危莫能栗也夫貌象声色物有相远又奚足以相先举不离乎形色而已然则所谓先者物之不形乃物之所自形物之无化乃物之所自化则万物之终始可见矣得是理而穷之物焉得而制焉故将处乎所受之分藏乎日新之纪而游乎物之至极壹性养气与天合德通乎物之所造则超乎形色之表矣其形可忘其神无间物奚事入其舍哉次论醉者全于酒圣人藏乎天故莫之能伤也镆干飘瓦喻无心无情虽触人而人不怨况不触人乎人能若是天下均平战争杀戮何自而有故天性人知在乎所而德贼分焉学者慎诸　物焉得而止焉止字说之不通郭注云至极者非所制也当是制字声近而讹耳
　　仲尼适楚出于林中见痀偻者承蜩犹掇之也仲尼曰子巧乎有道邪曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若橛株拘吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎
　　郭注累二丸于竿头用手之停审也故其承蜩所失者锱铢之间累三而不坠所失者愈少累五而不坠停审之至乃无所复失遗彼故得此也
　　吕注知承蜩之道则所谓纯气之守者其用志不分亦若是而已
　　疑独注痀偻曲腰承蜩如拾仲尼见其巧妙疑其有道而问之答以五六月蜩鸣之时累丸至危习之精者犹能使之不坠此习承蜩之法也锱铢数之微一者数之始犹掇之者离一而入无矣橛株槁木形容其不动不以万物易蜩之翼何为而不得此岂天性所有哉用志不分乃凝于神耳
　　碧虚注蜩可以作醢故承取之初习承蜩累弹丸于竿头以验其手不摇动累二丸而不落失蜩犹锱铢至累五而不落则身如断木臂如槁枝蜩集而不疑故取之如掇也由是知一志凝神则道无不得岂特来蜩之翼而已哉
　　鬳斋云不反不侧只是凝定其心一主于蜩而不知有他此借以论神气之守而世间实有是事但以为技而不知有道寓焉乃疑于神疑当是凝后削鐻章可照
　　颜渊问仲尼曰吾尝济乎觞深之渊津人操舟若神吾问焉曰操舟可学邪曰可善游者数能若乃夫没人则未尝见舟而便操之也吾问焉而不吾告敢问何谓也仲尼曰善游者数能忘水也若乃夫没人之未尝见舟而便操之也彼视渊若陵视舟之覆犹其车却也覆却万方陈乎前而不得入其舍恶往而不暇以瓦注者巧以钩注者惮以黄金注者殙其巧一也而有所矜则重外也凡外重者内拙
　　郭注物虽有性亦须数习而后能习以成性遂若自然视渊若陵故视舟之覆于渊犹车之却退于坂覆却虽多而不以经怀以其性便故所遇皆闲暇也若所要愈重则其心愈矜欲养生全内者其唯无所矜重乎
　　吕注观操舟金注之说则形全精复者非弃世遗生至于其神无却不足以与此
　　疑独注此寓言达生者率性任真心无系累无往而不自得善游者率性操舟犹有未至若乃善没水之人未尝见舟而便操之也覆却陈乎前而不入其胸中恶往而不暇哉注者以物赌戏射也钩贵于瓦金贵于钩心无所贵故巧心有所贵则溃乱矣
　　碧虚注操舟若神善游者不惧溺也鹜没于水者则不待舟即便操之言忘水者犹存舟未尝见舟兼忘之也忧患不入于胸次内有余故也喻瓦贱器投物必审钩金重宝射器战殆是知轻水则舟可操重货则心计拙此自然之理也
　　鬳斋云善没之人视水如平地则不学而能操舟矣射而赌物曰注射者之巧本一有所顾惜则所重在外而内惑惑则虽巧者有时而拙矣
　　田之见周威公威公曰吾闻祝肾学生吾子与祝肾游亦何闻焉田之曰之操拔篲以侍门庭亦何闻于夫子威公曰田子无让寡人愿闻之之曰闻之夫子曰善养生者若牧羊然视其后者而鞭之威公曰何谓也田之曰鲁有单豹者岩居而水饮不与民共利行年七十而犹有婴儿之色不幸遇饿虎饿虎杀而食之有张毅者高门县薄无不走也行年四十而有内之病以死豹养其内而虎食其外毅养其外而病攻其内此二子者皆不鞭其后者也仲尼曰无入而藏无出而阳柴立其中央三者若得其名必极夫畏涂者十杀一人则父子兄弟相戒也必盛卒徒而后敢出焉不亦知乎人之所取畏者衽席之上饮食之间而不知为之戒者过也
　　郭注学生者务中适守一方之事至于过理者皆不及于防通之适鞭后去其不及也藏既内矣而又入之过于入也阳既外矣而又出之过于出也若槁木之无心而中适是立名极而实当者也夫涂中十杀一人便大畏之至于色欲之害动之死地而莫不冒之斯过之甚也
