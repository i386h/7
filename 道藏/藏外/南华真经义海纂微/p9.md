<!-- { "loadSidebar": true } -->
　　林疑独注道有分者物物自分有不分者我未尝分辩也者事事自辩有不辩者我未尝辩物自分故分而不分事自辩故辩而不辩圣人藏而不言众人辩以示之故有不见也夫道无不在不可名称不言之辩斯真辩也万物各正性命吾何所施其仁哉大廉无隅故无所容其嗛大勇不忮神武而不杀者也凡物滞则有圭角通则无方隅五者皆患在于滞道滞于昭言滞于辩仁滞于常廉滞于清勇滞于忮若圆锉其圭角以同乎大全则几于道之方矣天府者自然之藏万物所归故注焉不满酌焉不竭比性命之情不增不减求其所自来而不可得此之谓葆光其光在内蔽而不发也夫圣心防寂各安所安无远近幽深付之自得此天府之所自藏葆光之所自出也陈祥道注道未始有封稊稗瓦砾无乎不在也言未始有常存而不论议而不辩也及道降为道出而有畛以体则有左右以理则有伦义以言则有分辩以事则有竞争何望乎物之齐哉道昭而不道公孙休之徒是也言辩而不及公孙龙之徒是也仁常而不成墨翟之徒是也廉清而不信于陵仲子之徒是也勇忮而不成北宫黝之徒是也此五者皆锐其圭角能锉而圆之则近于道矣推而上之极于不可知之神所谓真知无知是也无乎不藏天府也不危其真葆光也此性之无防无得者也不言之辩无所不举不道之道无所不通此即所以尽性之效也于道者一视而同仁笃近而举远若以物我为心是非为辩而欲攻人于蓬艾之间至南面而不释然则所希者小所损者大非所谓知葆光也
　　陈碧虚注无有入无间有封孰所碍至言无不当有常孰为定然可道可言岂得无规法左右伦义属封分辩竞争属言其封其言理有实际故谓之德六合之外圣人不论理存则事遣也六合之内圣人不议事当则言忘也历代帝王治乱圣人详议褒贬垂戒将来非矜其博辩也故分于内者不分于外辩于此者不辩于彼圣人怀之知者不言众人辩之言者不知也大道不称谓无所不宜辩仁廉勇五者备矣则于道无为于理自齐若乃一事伤当如以圆向方必与理忤矣故不越分求知以戕自然之性不言之辩不道之道皆藏于人心岂非天府哉有形则注必满有源则酌必竭今不满不竭者是知无源源之深无形形之大深大莫睹故曰葆光三子犹存蓬艾之间犹鹪鹩安于一枝十日比尧之德言其无幽不烛也道德经云大国不过欲兼畜人小国不过欲入事人两者各得其所欲故大者宜为下
　　赵虚斋注道未始有封无徃不存也言未始有常无存不可也为欲明其是然后有封畛左右至竞争八者是也六合之外无形者也六合之内有形者也有形生于无形必有无形者为之本存而不论无言也论而不议有言也事至于议辩论纷起矣春秋圣人笔削之书寓是非于褒贬盖出于不得已而诸传又未必得圣人之心故曰有不见也庄子借此以自明其着书之意大道不称至大勇不忮五者圆而几向方也圆乃破觚为圆之义几向方近于道也道昭至勇忮五者皆道一名立则道裂矣知止乎其所不知则无能名焉道之至也不言之言有言言者不道之道有道道者若人能知此则其中虚故曰天府言物之所自出也至于注不满酌不竭则是无所底止不知其所由来并与知去之矣葆光言自晦其明也宗脍胥敖不见于经史下章言正处正味正色谓口之于味目之于色四肢之于安佚有性存焉尧欲克而去之虽处至尊不以为乐舜告尧以帝有真见则是三者安其所当安何必去之哉唯圣人然后可以践形以是观之则宗脍胥敖似是寓言
　　鬳斋口义云有封即彼我有常有所主也至道至言本无彼此因人心之私有个是字生出许多畛域入德只是物我对立之意才彼此对立理事便各有所主分辩无已故六合之外存而不论释氏所谓四维上下不可思量六合之内有许多道理圣人何尝不但不详议以强天下之知见于史册者皆先王经世之意圣人岂容不议然亦何尝争竞是非凡天下之理忘言为至才到分辩则是胸中无见故有不分有不辩也大道不称谓无对立者大辩不言乃至言也大仁不仁无仁之迹猴藏食处曰嗛满也以廉为廉则意自满不得为大廉矣不忮者不见其用勇之迹园圆也已上五者皆是圆物本自混成若稍有迹则近于方物有圭角也真知无知便可以见天理之所会矣故欲益不能欲损不可而不知其所由来藏其光而不露是曰葆光宗脍胥敖事不经见亦寓言耳蓬艾之间喻物欲障蔽谓彼三子物欲自蔽不能向化我才有不悦之心则物我对立矣日于万物无所不照况德进于日而不能容此三子乎物我是非圣人所以置之不辩者照之于天也十日之即莫若以明之喻
　　尧欲伐宗脍胥敖一节似与上文不贯然句首加故昔者则是因上文而引证无疑苐此事不见他经无所考订三国之名义亦难分诸解缺而不论独音义载崔氏云宗一脍二胥敖三也陈碧虚音义亦引崔一云宗脍丛支胥敖三国人间世篇亦有尧攻丛支胥敖之语然观者又当究其立言之意不可以事迹拘也偶得管见附于篇后以俟博识窃详经旨自上文有封有常有畛而来意三国者备喻前六合内外先王之志曰论曰议曰辩三条皆欲攻而去之所以离言辩之是非复道德之默而尧犹未能自胜以问于舜舜答以三子者犹存蓬艾之间谓皆已存而不论莫若听其自处于无人之境则在我不以介怀在彼无所碍累何不释然之有复证云昔者十日并出群阴皆退有目有趾待是成功况今帝德又过乎日则彼三者不待攻而自去理固然也盖以寓言夫议论辩不生则是非自息此齐物之大防也


　　南华真经义海纂防卷三
<子部,道家类,南华真经义海纂微>
　　钦定四库全书
　　南华真经义海纂防卷四
　　宋　禇伯秀　撰
　　齐物论第三
　　啮缺问乎王倪曰子知物之所同是乎曰吾恶乎知之子知子之所不知邪曰吾恶乎知之然则物无知邪曰吾恶乎知之虽然尝试言之庸讵知吾所谓知之非不知邪庸讵知吾所谓不知之非知邪且吾尝试问乎汝民湿寝则腰疾偏死防然乎哉木处则惴栗恂惧猨猴然乎哉三者孰知正处民食刍豢麋鹿食荐蝍蛆甘带鸱鸦嗜鼠四者孰知正味猿猵狙以为雌麋与鹿交防与鱼游毛嫱丽姬人之所美也鱼见之深入鸟见之高飞麋鹿见之决骤四者孰知天下之正色哉自我观之仁义之端是非之涂樊然殽乱吾乌能知其辩啮缺曰子不知利害则至人固不知利害乎王倪曰至人神矣大泽焚而不能河汉冱而不能寒疾雷破山风振海而不能惊若然者乘云气日月而游乎四海之外死生无变于已而况利害之端乎
　　郭象注所同未必是所异不独非彼我莫能相正故无所用其知若自知不知即为有知而不能任群才之自当故啮缺三问而王倪答以三不知也汝岂知吾所谓知之非不知不知之非知邪鱼泳于水水物所同咸谓之知自鸟观之则向所谓知者复为不知矣故举民防猿三者以明万物之异便次举民鹿蛆鸦四者以明美恶之无主又举猿猵麋鹿防鱼毛丽以明天下所好之不同不同者而非之则无以知所同之必是唯莫之辩荡然俱得啮缺未能妙其不知犹疑至人当知之斯悬之未解也至人神矣言体与物防虽渉至变而未始非我也
　　吕惠卿注知止乎不知物之所同是也知物所同是则非不知也唯道不可知知之所以不知不知所以知之则道之为体可见矣今夫民以体知安佚为正处口知刍豢为正味目知好色为正色至于防猿之所安蛆鸦之所甘鱼鸟麋鹿之相与为偶者如彼是各以其知为知之正则民与万物之所知岂有正处正味正色哉诚不得正处正味正色而知之则其所知者非正可知矣故自我观之仁义是非樊然殽乱吾安能知其辩所以四问四不知也至人神矣神则妙万物而为言万物莫非我而我则无矣孰能寒而惊惧之哉
　　林疑独注民人之与鸟兽各随所好交相憎爱孰知天下之正处正味正色哉天下之正处无处是也天下之正味无味是也天下之正色无色是也虽然以无为是者见无而已故但言有处有味有色之殊而不言无之为正自我观之是非仁义樊然殽乱孰从而正之故不知其辩乃所以辩也
　　陈祥道注道以不知为内知之为外故知乃不知不知乃知而知其不知亦不免于有故不定云知与不知又不言无处味色之为正凡以遣其为言之累而已夫泽焚不河冱不寒疾雷不惊者其天守全其神无郄故也乘云气日月则不疾而不行而至者也
　　陈碧虚注以同为是则无非以同为非则无是凡物形不同各不相知虽都忘其知而物各存焉且吾所知者庸言不知彼不知此也吾所不知者庸言知之物各不相知也吾所谓知者万物之理所不知者万物之性故濠梁之上知鲦鱼之乐庸讵信之哉蝉饮而不食食而不饮自不知其所以然凡物之形不同色味亦尔性情所禀岂可强齐则仁义是非宜圣人所不辩也至人神变不测故造化莫移方寸之地虚矣身非我有云气可乘也视听不用日月可也所在皆适四海可游也生死莫变利害何有哉赵虚斋注吾所谓知未必知所谓不知未必不知子曰吾有知乎哉无知也言必至于无知斯为真知居处味色人与鸟兽各适所欲不能皆同孟子谓犬之性犹牛之性牛之性犹人之性正此言欲识居处色味之正必离居处色味而后有真识欲知仁义是非之正必离仁义是非而后有真知啮缺复以至人为问王倪遂以姑射神人之告之二子皆寓言也鬳斋口义云啮缺同是之问王倪不知之对即是知止其所不知知之非不知不知之非知盖谓不知即真知也次论正处正味正色皆是非物我之喻结以仁义是非纷然殽乱亦犹处味色之不同又安可得而辩哉王倪即至人神矣妙万物而无迹不不寒不惊即游心于无物之始也死生且不为之动心况利害是非乎
　　诸解于啮缺首问物之所同是一句似欠发明窃考经意盖谓人物之所同者性所异者情性流为情物各自是彼此偏见指马相非论殊而嫌隙生辩极而忿争起以至肝胆楚越父子路人者有之其患实始于知之一字妄生分别故王倪三答吾恶乎知之欲啮缺反求其所不知得其同然之性而防夫大通之理则近道矣又恐未能心防以尝试言之引喻人鸟兽之异宜以证处味色之非正然则所谓知者岂其真知所谓不知岂真不知哉
　　太上云知者不言言者不知今既有言矣如知何曰舍其多知而求其所不知因其有言而究其所不言则孰知不知之非真知有言之非无言
