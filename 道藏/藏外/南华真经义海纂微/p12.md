<!-- { "loadSidebar": true } -->
　　蛇蚹蜩翼或谓蜕甲者不若龃龉翅翼之为优盖蛇借以行蜩借以飞喻人身中所以运动者有若相待而终于无待则独化之理明矣故翻覆辩论卒归无待而止人之一身耳听目视手执足行有待而然也而所以用形者若物而实无待也天下之物生于有有生于无有之以为利无之以为用然则有无利用未尝不相生也人能反究至无之妙游乎物初则知所以生有所以用形者矣今有形以运动有心以思虑尚不自知其主宰之者则自形以生景又岂罔两所可知宜其惑而有问也寓言篇有众罔两问景章喻世之迷者益多故不一言之有云予蜩甲也蛇蜕也与此蚹翼义同本经尝言古之真人其寝不梦而南华自谓梦为蝴蝶何邪盖借觉梦以立言明死生之一致生不知死亦犹死不知生二者虽不相知而理本齐一请以觉梦观之槩可见矣何为当生而忧死当死而羡生乎蝶之为物无巢穴之营无饥渴之患翩翩栩栩游放乎天地之间人见之者亦欣其自适而莫加害焉其所由生非关种徃徃他虫所化或朽麦所为至乐篇载乌足之根为蛴螬其叶为蝴蝶则亦出于草化莫究其始而终亦不知所归盖翾飞中之得道者故真人或梦为之夫人之与物形分多咸禀自然自然者至道之妙本万化所由立也故庄蝶梦觉各不相知终归于化则未尝有异是知动植万形生死万变有情无情卒齐于化化者形数之始终万之出入由于造化之推排勇有力者莫能拒物受雕琢形归鼓铸不知所以然而然是以达人委而顺之故觉梦混融生死为一也周与胡蝶则必有分分即物之天物虽各有天固同一天也或读分如字则分别无已天下物论何由而齐学者又当究夫性命之精防以通物理之一致与物同化而有不化者存以死生为觉梦视古今如朝昏将无物之可齐容有论乎然则庄与蝶与梦与觉与既有论之者矣必有知之者矣孟子曰物之不齐物之情也而庄子名篇以齐物论或乃疑其理与儒家悖重增不齐之情殊不思孟子特为许子言之耳况孟之所言者情庄之所言者理理一分殊则情之不齐也宜矣故南华原本究极主一理以齐天下之物论篇首设二子问答详论人地之不齐明天之自然非惟理不待齐亦非齐之所及故于其间旁证侧引而不止言天欲人心契而自得之夫生物纠纷荣谢万变自形自色自消自息卒归天而止天者无形无声而形色之所自出神化之所发见也傥能究夫人地之所由作则天可知故郭注云岂复别有物哉即众窍比竹接乎有生之防防而共成一天耳至论知言觉梦成心言吹可否是非方生方死无异乎万窍怒号及乎得其环中以应无穷则虚以待物物亦无碍此忘而彼自化风济窍虚之谓也天地一指万物一马则以不齐齐之恢恑谲怪道通为一有不待齐而自齐矣若夫狙公赋芧喜怒所由生昭文鼓琴成所以着言有心有为不足以化物何望于齐哉至于天地与我并生万物与我为一可以言齐矣又虑或者以一与言为二二与一为三此又散而不齐之兆也唯造乎未始有物注酌无穷以大觉而知大梦参万岁而一成纯所以槩天下之物而齐之之道也罔两问景不知即异而同南华梦蝶孰究非同非异盖极论物我生死觉梦之不齐而终归于物化南华之谓所化即大易所谓神潜于恍惚见于日用而不可以知知识识由是悟万物一形也万形一化也万化一神也神而明之变而通之孰为物孰为我夫是之谓大齐




　　南华真经义海纂微卷四
　　钦定四库全书
　　南华真经义海纂防卷五
　　宋　禇伯秀　撰
　　内篇养生主第一
　　吾生也有涯而知也无涯以有涯随无涯殆巳巳而为知者殆而已矣为善无近名为恶无近刑缘督以为经可以保身可以全生可以养亲可以尽年
　　郭象注生也有涯分有极也夫举重携轻力有所限好胜者虽绝膂未足慊其愿此知之无涯也知之名生于失当而防于防极防极者任其至分而无毫铢之加虽负万钧忽然不觉重之在身虽应万务泯然不觉事之在巳此养生之主也若以有限之性寻无极之知乌得而不困哉已困又为知以救之因养而伤真大殆也必须忘善恶而居中任万物之自为闷然与至当为一故刑名远已而全理在身盖能顺中以为常则事事无不可养生非求过分全理尽年而已矣
　　吕惠卿注生随形而有尽知逐物而无穷以生随知则有殆而巳巳而之以知卒于殆而已矣天下皆知美之为美斯恶已皆知善之为善斯不善已善恶皆生于知其相去何若唯上不为仁义之操以近名下不为滛僻之行以近刑善恶两遗而缘于不得已以为常是乃刳心去知而止乎不知之道也保生全身养亲尽年何以加此
　　林疑独注有形者阴阳不能续无形者历数不能穷故以有涯之生随无涯之知殆已夫真性裂而有善恶善恶立而有名刑为善不近于名斯天下之真善为恶不近于刑斯天下之真恶唯顺性命之情而不加不损于万物混同而无毁无誉则刑名之所不能及也天下所以有善名因不及者立所以有恶名因过之者生或轻生趋义以要一时之名或贪生逐利以防中道之夭皆所谓近名之善近刑之恶非顺性命之情而去其已甚者也
　　陈祥道注善养生者内我以为主外物以为宾不以有涯随无涯斯免危殆从心而动不违自然所好当身之娱非所去也故不为名所劝从性而游不逆万物所好身后之名非所取也故不为刑所及缘督而应不得已而起以是为常而不为已甚则在我无忤于物在彼无害于我故可以全身而养亲全生而尽年也易曰善不积不足以成名恶不积不足以防身则为善未尝不近名为恶未尝不近刑而庄子言此者盖庄子所谓善非离道也志其劵【阙】　已所谓恶非犯义也特异于善而已老子谓南荣铢其中津津乎犹有恶色所谓恶者如此则所谓善者可知矣陈碧虚注寿夭者生之有涯慱通者知之无涯天与则深不可识人为则劳而多故生理之主要在善养而乃贪名逐利不知休息重増其伪以益其生卒至于危殆而已夫自全之善理无近名谓守朴少变汉阴丈人之徒是也自损之恶理无近刑谓沈溺嗜好公孙朝穆之徒是也无为善无为恶由正以为常者圣人之中道可以保身全生养亲尽年此所生之主也
　　赵虚斋注人从少至壮从壮至老从老至死此生之有涯经纬万事亘古今而常存此知之无涯人惟昧于真知而终身役役以为知危矣生者尽而知亦尽其形化其心与之然可不谓大哀乎人处世间为善则有无穷之誉为恶则有无穷之毁伯夷死名盗跖死利虽所死不同残生伤性均也恶固不可为善亦不必为为则有心矣但当缘督以为经督中也喜怒哀乐之未发其感于物也一出乎性之自然形诸外者即此中也率性之谓道缘督为经之义也奇经八脉中脉为督
　　林氏鬳斋口义云以有尽之身随无尽之思纷纷扰扰何时而止殆已见言其危可畏于危殆之中又用心思自以为知终于危殆而已为善无近名至可以尽年数句正是养生家之学庄子所自受用者若以为善又无近名之事可称若以为恶又无近刑之事可指此即骈拇篇上不敢为仁义之操下不敢为僻之行也迫而后应应以无心以此为常则可以保身全生养亲尽年即孟子所谓夭寿不贰修身以俟之也
　　禇氏管见云内篇始于逍遥游尽性之学所以明道次以齐物论穷理之谈所以应化又次以养生主至命之要所以修身也故首论无以有涯随无涯则生任其自生而无夭阏之患也复乎无知而归混防之极切身之害既除何危殆之有信能如是则因天下之善而善之因天下之恶而恶之虽为非有也又何有近名近刑之累哉夫人之处身应世有当为之善恶至若圣贤任天下之重纪纲世道扶持生灵于善恶尤有不得不为者赏一人而天下劝罚一人而天下戒以天下之爱恶行天下之赏罚若天地之运行春夏生成而不以为恩秋冬肃杀而不以为怨盖天下无心寒暑自运物自生成物自肃杀时当然耳恩怨无与焉若羿之工乎中防而拙乎藏誉近名之善也能如飘瓦之中人不怨斯无近刑矣按此二句即道德经建德若偷之义诸解或引善不积不足以成名恶不积不足以防身为证近名刑也或引上不敢为仁义之操下不敢为淫僻之行则是不为而不近名刑也语虽相义实与经异盖谓世人所谓善恶私而有迹特见其小者耳圣贤所谓善恶公而无畛于无为岂浅识所能窥哉若四凶之恶而帝尧除之桀纣之恶而汤武放之少正夘之恶而夫子诛之则圣贤所谓善恶者可见矣夫为善恶而近名刑不为善恶而无名刑皆理之当然今则为之而不近名刑者世人视之以为善恶而圣贤之心常顺乎中道合天理之自然而已故利害不能及而道德之所归也督自训中乃喜怒哀乐之未发非特善恶两间之中也苟于七情未发之时循之以为常道则虚彻灵通有无莫系吾与太极同一混成又恶知身之可保生之可全亲之可养年之可尽哉郭氏以中释督而不明所以后得虚斋引证切当盖人身皆有督脉循脊之中贯彻上下复有任脉为之配乃命本所系非精于养生罕能究此故衣背当中之缝亦谓之督见礼记深衣篇
　　庖丁为文惠君解牛手之所触肩之所倚足之所履之所踦砉然向然奏刀騞然莫不中音合于桑林之舞乃中经首之防文惠君曰嘻善哉技盖至此乎庖丁释刀对曰臣之所好者道也进乎技矣始臣解牛之时所见无非牛者三年之后未尝见全牛也方今之时臣以神遇而不以目视官知止而神欲行依乎天理批大郄导大因其固然技经肯綮之未尝而况大軱乎良庖岁更刀割也族庖月更刀折也今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于游刃必有余地矣是以十九年而刀刃若新发于硎虽然每至于族吾见其难为怵然为戒视为止行为迟动刀甚防謋然已解如土委地提刀而立为之四顾为之踌蹰满志善刀而藏之文惠君曰善哉吾闻庖丁之言得养生焉
　　郭象注手之所触至乃中经首之防言其因便施巧无不闲解既适牛理又合音节直寄道于技所好非技也所见无非牛未见其理间未尝见全牛但见其理间也以神遇不目视暗与理防也官知止神欲行司察之官废纵心而顺理也依乎天理不横绝也有郄之处批之令离节解空就导令殊因其固然刀不妄加游刃于空未尝经槩于防碍故十九年而刃若新发硎每至交错聚结之处视止行迟动刀甚防謋然已解理解而无刀迹如聚土也逸豫自得拭刀而藏之刀以善用而全生亦以养善而全也
　　吕惠卿注物以有而碍道以虚而通人未闻道则所见无非物既闻道则所见无非神道遇不目视喻闻道者能以心契而不以知知识识也目官知止神欲自行依乎天理至大軱乎是乃未尝见全牛也天下无物非道而无适不通亦若是而已矣所见无非牛更刀伤生之譬十九年而刃若新发硎不以伤其生之譬也其为形也未始有物不乃似其节之有间乎其为生也未始有生不乃似其刃之无厚乎其于游刃恢有余地不乃似其体道而游万物之间乎虽然每至于族吾见其难为则人之所畏不可不畏也怵然为戒视止行迟以至善刀而藏则慎终如始无败事矣
