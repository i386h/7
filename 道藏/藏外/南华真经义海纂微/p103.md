<!-- { "loadSidebar": true } -->
　　宋元君夜半梦人被发窥阿门曰予自宰路之渊为清江使河伯之所渔者余且得予元君觉使人占之曰此神龟也君曰渔者有余且乎左右曰有君曰令余且防朝明日余且朝君曰渔何得对曰且之得白龟焉其圆五尺君曰献若之龟龟至君再欲杀之再欲活之心疑卜之曰杀龟以卜吉乃刳龟七十二钻而无遗防仲尼曰神龟能见梦于元君而不能避余且之网知能七十二钻而无遗防不能避刳肠之患如是则知有所困神有所不及也虽有至知万人谋之鱼不畏而畏鹈鹕去小知而大知明去善而自善矣婴儿生无石师而能言与能言者处也
　　郭注神之不足恃也如此唯静然居其所能而不营于外者为全不用其知而用众谋犹无情故得鱼小知自私大知任物去善则无所慕无所慕则不骄而自善泛然无习而自能非跂而学彼也
　　吕注有知而不得免患有神而不能避是为有所困有所不及为道者所以绝圣弃知也虽有至知万人谋之寡不胜众其情得矣鱼不畏而畏鹈鹕鹈鹕有知无知也故去小知而大知明去善而自善则治国者何以知为哉婴儿无石师而能言苟以之而与天下之民处其能使之不知乎
　　疑独注善知人之吉凶龟之知也刳而不防其灵龟之神也然而不逃余且之不免元君之阨是知有所困神有所不及矣夫圣人者聚众之善并天下之知所以谓之至知也凡无情于物然后能得物故鱼不畏网而畏鹈鹕去小知则知周万物去小善则善出天性婴儿无师而能言渐染而不觉岂用知以求之哉
　　碧虚注龟卜七十二兆八九之数故关子明易传以七十二为历法蟾蜍辟兵而不免仲夏之杀鸡鸣将旦而莫逃鼎俎之难灵于彼必昧于此是谓知有所困神有所不及也众忌多知鱼畏有心能去知人之知而养自知之明去离道之善而保自全之善则近道矣婴儿淳朴渐散与能言者处也既能言矣分别是非而利害生焉
　　鬳斋口义阿门曲侧之门名之以知则有穷时人有至知者岂能胜万人之谋鹈鹕有心害鱼非比也我有心彼亦有心能去其小知而付之自然则大知明矣去吾为善自名之意则善自归之石同硕硕大之师能教人婴儿不徒教而能言皆自然之喻宰路渊名神龟所居为清江使河伯之所则以知而见役兼由清入浊所以不免乎患犹能见梦于元君则其神灵未泯也阴物而介色白应物其圆五尺配五行也卜杀龟而吉明兆不为己私虽不利于己而能着灵于人也七十二钻而无遗防言其材美上符天候然而入莫逃刳肠不免者其神其知有时而穷皆不足恃若不为清江使而曳尾于涂中以全无知之知不神之神斯为至知至神矣又何有罟之忧哉此章与史记龟策传相但彼作渔者豫且即此人是故有至知者虑众人之谋得以胜之而不敢全恃众知谋之无异鹈鹕之于鱼非若之无心而可避也欲避患者当去自已小暗之知而取众谋以为知则大明而周物是以去已善而天下之善归之如婴儿与能言者处久而俱化不知所以然而然也








　　南华真经义海纂防卷八十八
　　钦定四库全书
　　南华真经义海纂防卷八十九
　　宋　禇伯秀　撰
　　杂篇外物第三
　　惠子谓庄子曰子言无用庄子曰知无用始可与言用矣夫天地非不广且大也人之所用容足耳然则厕足而垫之致黄泉人尚有用乎惠子曰无用庄子曰然则无用之为用也明矣庄子曰人有能游且得不游乎人而不能游且得游乎夫流遁之志决绝之行噫其非至知厚德之任与覆坠而不反火驰而不顾虽相与为君臣时也易世而无以相贱故曰至人不流行焉夫尊古而卑今学者之流也且以豨韦氏之流观今之世夫孰能不波唯至人乃能游于世而不僻顺人而不失己彼教不学承意不彼
　　郭注圣应其内当事而发已言其外以畅事情情畅则事通外明则内用相须之理然也性之所能不得不为性所不能不可强为唯莫之制则同焉皆得而不知所以得也德非至厚则莫能任其志行而信其殊能人之所好不避是非死生以之易世无以相贱所以为大齐同唯所遇而因之故能与化俱而学者尊古卑今失其原矣随时因物乃平泯也当时应务所在为正本无我我何失焉教因彼性故非学彼意自然承而用之则万物各全其我矣
　　吕注世情以有知有能者为有用无知无能者为无用而不知无用者乃为有用者自出也自道观之则世所谓知能有用者其小曷啻容足之于地耶列子云至游者不知所适至观者不知所视物物皆游物物皆观此我之所谓游我之所谓观也庄子之游亦若是而已得道者物无非道则物物皆游物物皆观虽欲不游不可得也人而不得道虽欲游之不可得也流遁之志因俗而为卑决绝之行离世而为高皆非至知厚德之任盖蔽于一曲以至覆坠火驰而不顾则虽相与为君臣亦时而已易世无以相贱其不当于道则一也有至知厚德者卑不为流遁高不为决绝唯道之从而已故至人不流行无辙迹也若尊古而卑今则以韦豨氏之流观今世浇薄其心孰能平而不波乎唯至人乃能游世而不为僻异之行外顺人而内不失已因于彼而教之非学也达其意而承之不彼也所教者彼之所有非教以所无也不能通天下之意则彼是生矣达其意而承之何彼之有此至人之所游也
　　疑独注有用之用器也无用之用道也器有极其用小道无穷其用大庄子论道其言浩博故惠子疑其无用告以知无用而始可与言用譬行地虽至广人之所用容足耳足外若无余地恐垫溺而不敢行然则无用之为用明矣逍遥游论大樗大瓠皆此意游者有行有止而自在者也人皆有自在之性有能有不能者在学与不学之间学而至于反本则能游矣虽不务外观亦无不自在此能游也不学而为物所蔽虽日务外观亦不能自在矣流者逐物而不返遁者防患而不进决者果于动绝者灭其迹皆滞于一偏以之为知则有所不知以之为德则有所不载故灵气覆坠心情火驰虽与为君臣时适然耳何贵何贱哉至人唯变所适遇则因之不留行焉以三皇已前观今之世孰不为风波之民唯至人随世而游出于天性故能顺物而不失已彼来则教之未尝有事于学承彼之意而从之不以彼为彼也内篇曰彼且为婴儿亦与之为婴儿是也
　　碧虚注人以履蹈之外为无用之地若掘之垫下至于黄泉独存容足地则不能跬步矣譬之种植必多空地斯能蕃茂则无用之为用明矣人能游学于道性自然也安得使不游乎不能游学于道亦性自然安得使之游乎世人不知分量妄役流荡遁逃之志果决卓绝之行刻意以为高亢皆非至知厚德所因任也覆坠谓不游学而废业火驰谓苦游学而进益各务所趋而不反顾在时所尚递为君臣而已何分贵贱哉唯至人出处有道各行其志而学者贵远忽近其弊已久以上古圣贤观今之世无不波荡失性者至人则随世污隆外应物而内全真彼之所教我者世道不必学也然亦承其意而不彼外之所以得全于世此之谓能游
　　鬳斋口义垫掘也若容足之外皆深渊则不可行故曰无用之用游者自乐之意有能有不能喻有达有不达流遁逐物决绝自异至知厚德修自然之人任为也覆坠防溺世故火驰奔逐利名此皆不能自反者虽时间有君臣贵贱之分身没何有唯至人所行与世无留恋以古今为一学者尊古卑今不知世变若以上古观今日则皆为波荡失性者矣游世而不僻则不以古今为是非顺人不失已外混世而内有所存彼之所教自以为是我固不学之亦顺承其意而无彼我之分此即齐物论因是之意
　　游者逍遥自适于无用之地以全已之大用唯达道之士能之能之者不得不游不能者不可强也盖谓时俗逐物而流遁者多否则又为决绝之行刻厉矫亢而不自适则视人世鼎镬防阱如至于负石自沉抱木燔死者有之何望乎逍遥游哉故皆非至知厚德者之所因任多颠覆奔驰于名利以求慰其心虽一时有君臣之分若易此一时则无以相贵贱唯道为天下贵悖道则无以取重于世也故至人听物流行而不遏与之同游乎天地之一气耳古往今来乃其常理我能转物则可反今为古岂贵耳贱目妄有尊卑分别哉且以上古观今之世孰不为波荡之人忘古今游世而不为僻异之行顺人不失已以众心为心而我心得矣是谓反今成古何尊何卑仲尼答冉求以古犹今也即此意是以人来学者因彼性而教之不强其所不能承彼意而顺之不以彼为异也如是则古今物我同游一天虽相后千万年相去千万里相处千万人无异合堂同席于漆园夫子之门而乐黄帝老聃之道也此言至人应世非唯能自游于道又能与物同游所以贯百王于一道参万世而成纯者也
　　目彻为明耳彻为聪鼻彻为颤口彻为甘心彻为知知彻为德凡道不欲壅壅则哽哽而不止则跈跈则众害生物之有知者恃息其不殷非天之罪天之穿之日夜无降人则顾塞其窦胞有重阆心有天游室无空虚则妇姑勃溪心无天游则六凿相攘大林丘山之善于人也亦神者不胜德溢乎名名溢乎暴谋稽乎誸知出乎争柴生乎守官事果乎众宜春雨日时草木怒生铫耨于是乎始修草木之倒植者过半而不知其然
　　郭注当通而塞则理有不泄而相腾践凡根生者无知亦不恃息殷当也息不由知由知然后失当失当而后不通故知恃息息不恃知然知欲之用制之曰人非不得已之符也天理有常运无情任天窦乃开阆空旷游不系勃溪争处攘逆也自然之理有寄物而通者夫名高则利深故修德者过其当禁则名美于德急而后考其谋平往则无用知柴塞也众之所宜者不一故官事立事物之生皆有由事由理发故不觉也
　　吕注人之耳目鼻口不为声色臭味所壅则为聪明为颤甘为知德壅则哽而不通不通之甚则相蹂践得失交战于胸中几何而不至于跈此阴阳之患所以作众害之所以生也凡物之有知者息存则生息去则死息之出入随子午以消长循阴阳而左右与元气交通无日不然则是天之穿而通之日夜均平未始有降人顾以声色臭味塞其窦而不使之通所以降而不殷也人能恬淡虚无则真气从之正形一视则天和将至是以胞有重阆周固生白而邪秽不能侵心有天游逍遥无为而事物不能挠室必有空虚以异乎尊卑否则姑渎而勃溪矣心必有天游以出乎尘垢否则六凿跈而相攘矣六凿即耳目鼻口心知也人诚知所谓天游则虽游乎人间世万物无足挠心其神足以胜之也奚以大林丘山为善哉上德不德故无名有名则德之溢暴之而不藏又名之溢也则谋不得不稽乎誸知不得不出乎争柴不得不生乎守此所以成实乎众宜声色臭味柴其外思虑知谋柴其内而不能相通也夫为道者之治心治之于未乱无若草木怒生而铫耨始修也
