<!-- { "loadSidebar": true } -->
　　从天地阴阳中和三法失道已来，天上多余算，蓄积不施行，何也？愿闻其意。然天之受命，上者百三十，谓之阳历闰余也。其次百二十，谓岁数除纪也。其次百岁，谓之和历物纪也。人悉当象是为年。今失三法已来，多不竟其年者。余算一岁一算，格在天上，人行失天道，无能取者。今象吾文，为善行者，天上悉且下此算以增之，或得度世，或延年矣。天地□□已来，帝王专以忧天下不平，失职为忧患也。微此，无可忧者也。天下善人，忠臣孝子，悉共忧此。但行吾文，此忧除矣。

　　天上言，阳气大兴盛，鬼物不得妄行为害，何也？夫阳盛者阴必衰，故物不得妄行为害也，谁禁之乎？阳精禁之。阳精何以禁之哉？夫阳精为神，属天，属赤，主心。心神，乃天之神也。精者，地之精也。鬼者，人之鬼也。地，母也。鬼，子也。子母法同行，并处阴道。太平气至，阳气大兴，天道严，神道明。明则天且使人俱兴用之，神道用，则以降消鬼物之道也。神道兴，与君子同行。鬼物道者，与小人同行。故君子理以公正，神亦理公正。小人理邪伪，鬼物亦理邪伪，明于同气类也。今阳道兴火，兵刃当消灭，火厌之。故兵积阴气盛，火积阳气盛，阳盛消兵，自然感召也。人生必因天气，上善者付天，中善付于人，下善付田亩。故上士学而度世，中士当理民，下士当理田野。上士当来云气，中士乘车，下士当步行。此三人各殊职，不相妨害。上士度世上天，为中和调风雨；中士属县官，当理人；下士当理财产，各有所职，不相妨矣。

　　天上诸学道之为法也，人精求道也已。小合于小道，见诸神为小得道，门户未合于中道，乃得至于大道。至于大道，乃能致于真神也。小合小道者致小神，合于中道者致中神，合于大道者致大神。大神至乃得度世长存。而至此，皆有大邪神鬼，不欲人度世，善惑人致怠，退而自言变怪，真伪相杂。当此乃能分别邪正，则度世矣。天上名上士，从生到终，无一恶意，乃为凡人所爱，五方人民县官共赐之遗之。中士乃为邻里所爱，邻里共赐之遗之。下士无有善心意，无可得赐遗，但窃取其家私赐遗。此天下人秕所为。何谓秕哉？上士纯善，心意无恶，是上阳也。中士心意半善，是其中阳也。下士心意纯无善，是下阳也，故名秕。秕不成实，内空无米，为无实信也。无信实之人为之秕人。上士得县官四方赐与其家者，言不忘本祖也。中士得四邻赐与其家，言不忘父母也。下士反窃取其家财以付傍邻里者，当象其秕，内空外实，反背其本也。皆有害天上，言背反其家，家中不和，悉由此人。夫臣外交，其国必空；家人外交，其家必空；天之咎皆从此起。夫安危起于人腹中，神灵见于远方，上下旁行，洞达亿万里，可不慎乎？

　　太平道，其文约，其国富，天之命，身之宝。近出胸心，周流天下。此文行之，国可安，家可富。
　　天地格法，善者当理恶，正者当理邪，清者当理浊。不可以恶理善，邪理正，浊理清。此反逆之，令盗贼不止，奸邪日生，乃至大乱，各从此起。帝王将任臣，必详其选举，当以天心。列宿合，乃敢任之。日者，君德也。月者，臣德也。若列宿不合，必不能致太平，奸邪生矣。

　　说天地上下中央八远邮亭所衣食止舍何等也？作道德而怀疑者，取决于此谶。今天上有官舍邮亭以候舍等，地上有官舍邮亭以候舍等，八表中央皆有之。天上官舍，舍神仙人。地上官舍，舍圣贤人。地下官舍，舍太阴善神善鬼。八表远近名山大川官舍，以舍天地间精神人仙未能上天者。云中风中以舍北极昆仑。官舍邮亭以候圣贤善神有功者。道为首，德为腹，仁为足而行之。天设官舍邮亭，得而居之。欲得天力者行道，欲得地力者行德，欲得人力者行人。此三者，无穷之路；失此三者，乱之本也；不循此三者，名逆天。故圣人苞道德行仁，过此而言，属万物之行矣。

　　请问四时之神气以助理致善除恶，何者致大神？何者致中神？何者致小神？日思月建帝气者致大神，思相气者致中神，思杀气者致小神，思月建后老气者致老物，思月建后病衰气者致邪鬼，思月建后死气者致纯鬼，思月建后破气者致破杀凶恶咎害也。生气者属天属阳属前。天道以神气生，故斗前六神皆生；后六神属地属阴。天道以死气为鬼，为物凶咎。子欲使后世常谨常信，自亲自爱，神明精气，不得去离其身，则不知老不知死矣。夫神明精气者，随意念而行，不离身形。神明常在，则不病不老，行不遇邪恶。若神明亡，病者立死，行逢凶恶，是大效也。人欲不病，宜精自守也。凡事不过自然，自然中无精神。凡事皆不成神，不过大道与天地之性，中无大精神，尚皆不成，不能自全。故天地之道，据精神自然而行。故凡事大小，皆有精神，巨者有巨精神，小者有小精神，各自保养精神，故能长存。精神减则老，精神亡则死，此自然之分也。安可强争乎？凡事安危，一在精神。故形体为家也，以气为舆马，精神为长吏，兴衰往来，主理也。若有形体而无精神，若有田宅城郭而无长吏也。夫长吏者，乃民之司命也，忠臣孝子大顺之人所宜行也。夫人之身，而不忠于上，不孝其亲，是负其身，戮其刑，亡其本也。常思善，精神集来随人也；思恶，精神亦来集人也。乃入人腹中，随趋人所思，使悁悒不能忘之矣。

　　﹝起﹞请问胞中之子，不食而取气。在腹中，自然之气。已生，呼吸阴阳之气。守道力学，反自然之气。反自然之气，心若婴儿，即生矣。随呼吸阴阳之气，即死矣。﹝止﹞
　　〔附〕太平经云：请问胎中之子，不食而气者何也？天道乃有自然之气，乃有消息之气。凡在胞中，且而得气者，是天道自然之气也；及其已生，嘘吸阴阳而气者，是消息之气也。人而守道力学，反自然之气者生也，守消息之气者死矣。故夫得真道者，乃能内气，外不气也。以是内气养其性，然后能反婴儿，复其命也。故当习内气以内养其形体。

　　〔存〕三洞珠囊卷四绝粒品引太平经第一百二十云：是故食者命有期，不食者与神谋，食气者神明达，不饮不食，与天地相卒也。
　　太平经合校卷一百三十七至一百五十三壬部不分卷
　　太平经钞壬部
　　凡人不能相拘，故自制命。为不善，天将诛之。故小人得诛于中人，中人得诛于上人，上人得诛于大人。夫小失法，自致危亡。夫神灵大小之诛亦若此。而不能拘制，天当诛之必矣。天畏道，道畏自然。夫天畏道者，天以至行也。道废不行，则天道乱毁。天道乱毁，则危亡无复法度。故自然使天地之道守，行道不懈，阴阳相传，相付相生也。道乃主生，道绝万物不生，万物不生则无世类，无可相传，万物不相生相传则败矣。何有天地乎？天地阴阳乃当相传相生。今绝灭则灭亡，故天畏道绝而危亡。道畏自然者，天道不因自然，则不可成也。故万物皆因自然乃成，非自然悉难成。如使成，皆为诈伪，成亦不可久。夫天地虽相去远阔，其制命无脱者。

　　请问：「太平气俱至，欲常以善意去奸恶，当何先哉？」「夫天地之性，半阳半阴。阳为善，主赏赐。阴为恶，恶者为刑罚，主奸伪。赏者多，罚者少。奸猾者多，赏者少，奸门开。所以然者，罚者多刑，主杀伤，犯法者皆成奸罪人，故奸门开，奸猾多也。阳者主赏赐，施与多，则德王用事。阳与德者主养主生，此自然之法也。故昼为阳为日为君为德，夜为阴为月为臣为奸。天地之性，半善半恶。故君子上善以闭奸。兴善者得善，兴恶者得恶。此由若以斗拱斗，非斗者自然走；以尺拱尺，非尺者自然落。犹方与圆不相得，规与矩不相值，纵与横不相合。故阳兴必动以类行。故火盛乃雷鸣，朱雀在其中。是以夏雷也，冬则藏。凡事各因其本，乃天道可得而明，不缘其类，圣贤何从得深知之。故从天地开辟已来，人之善恶真伪，但观其所行，以类求之，占其成功，善恶得失，贤不肖可睹矣。何须坐争之乎？」

　　请问：「从古到今，贤者明者智者辩者力者勇者，此六人皆有万倍之才，岂有善恶哉？」「此六人悉有万倍人之才能，其才能安和天地，令使凡邪恶害之属不生，帝王长无忧而寿，身能自除其疾病，各竟其天年，恩流凡人，此贤明智辩力勇，大善有益矣。而不能共和天地，使帝王无忧而寿，而身有疾病，被灾不能祓去，或夭年而死，与凡人无别，此六人无益也。但效其成功，无复问也。成功者是也，不成功者非也。效事若此，深得皇天心意，帝王为之延年命，万物悉治也。」

　　请问：「凡物一时有不生者，又有不养者。长之不成，其大过悉从何来？」「当生而不生者，天也；当养所不养者，地也。天地为万物之庐，贤人为万物工匠。帝王者象天，常欲生；后妃者象地，常欲养；大臣者象人，常欲思成。此三人并力，凡物从生到终，无有伤也。欲象平之道，为法者必当如此矣。」

　　请问：「天道助弱耶？助强耶？助寡耶？助众耶？」神人言：「天道助弱。」「何哉？」「夫弱者，道之用也；寡者，道之要也。故北极一星，而众星属，以寡而御众也，道要一而道属焉。是故国王极寡，而天下助而治，助寡之效也。父母极强，反助婴儿，是强助弱之效也。上善之人寡而弱，不善之人强而众；众则寡矣，强则弱矣。故君子求弱不求强，求寡不求众。故天道佑之。故不与人争也，而人自为争；不与人争强也，而人助为强。故不争而善胜也。」

