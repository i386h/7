<!-- { "loadSidebar": true } -->
　　〈起〉一曰神道书，二曰核事文，三曰去浮华记，〈止〉都曰大顺之道。太者，大也；大者，天也；天能覆育万物，其功最大。平者，地也，地平，然能养育万物。经者，常也；天以日月五星为经，地以岳渎山川为经。天地失常道，即万物悉受灾。帝王上法皇天，下法后地，中法经纬，星辰岳渎，育养万物。故曰大顺之道。

　　神人真人圣人贤人自占可行是与非法
　　古者神人自占是非，得与不得，其事立可观也。不但暗昧，昭然清白。神道至众，染习身神，正心意，得无藏匿。善者出，恶者伏，即自知吉凶之法，如照镜之式也。于此之时，贤明自安，时不再来，物不重应。乃得独盛，洽远方，故事见，其应见，慎无拒逆，撰以为宝器，可谓得天地之心意矣。其事时矣，事皆职矣，神道来矣，贤者谋矣，吉人到矣，邪者不来矣，清明见矣，四方悦矣，幽人隐士出矣，得天心矣，得治术矣，邪不发矣，自然达矣，真人来辅矣，天下善应矣，各以其事来矣，去愦乱矣。此应出腹中，发于胸心，乃若雷电之应证也。﹝起﹞夫瑞应反从胸中来，随念往来，须臾之间，周流天下。心中所欲，感动皇天，阴阳为移，言语至诚感天，正此也。﹝止﹞

　　〔附〕道典论卷四妙瑞篇引太平经云：「人君为善于内，风雨及时于外，故瑞应反从人胸中来。故有可欲为，皆见瑞应，何有不来者乎？夫至诚乃感皇天，阴阳为之移动，谁往为动者乎？」「身形不能往动也。动也者，冥乃心中，至诚感天也。」

　　念者能致正，亦能致邪，皆从志意生矣。使能动天地，和阴阳，合万物，入能度身，出能成名，贤不肖皆由斯生。故贤者善御，万不失一也。「人腹中有过，反面赤，何也？」「心者，五藏之主；主即王也，王主执正，有过乃白于天也。」「惊即面青，何也？」「肝者主人，人者忧也，反●肝胆为发怒，故上出青也。」诸神皆有可主，以万物相应。故令人常自谨良，而顺天地，而灾不得复起也。

　　外学多，内学少，外事日兴，内事日衰，故人多病，故多浮华。浮者，表也。华者，末也。夫天道远入邪中，不能自还。所谓〈起〉神道书者，精一不离，实守本根，与阴阳合，与神明同。核事文者，考核异同疑误不失。浮华记者，离本已远，乃居野，其文错乱，不可常用，时可记也。〈止〉守本者，治若神矣；守中者，少乱而烦矣；守末者昏矣。故贤者守本戒中，不敢从末也。夫能守之不止，方方善来者，无拒逆，撰为宝器，万世不复易也。人力自为善者可厄乎？邪辟夷狄却乎？兵革绝乎？杖策绞无声乎？四方安乎？道路通乎？人君明乎？神策：大人守之动四方，中士为之令臣良，小人为之不相伤。其辞约，其法明，占神文乎可不行。不能持乎，慎无伤以拘奸乎？

　　以自防却不祥法
　　顺用四时五行，外内思正，身散邪，却不祥，悬象而思守，行顺四时气，和合阴阳，罗网政治鬼神，令使不得妄行害人。立冬之后到立春，盛行用太阴气，微行少阳之气也。常观其意，何者病为人使，其神吏黑衣服，思之闲处四十五日，上至九十日，令人耳目聪明。立春盛德在仁，气治少阳，王气转在东方，兴木行，其气弱而仁，其神吏青衣，思之幽闲处四十五日，至九十日，令人病消。以留年行不止，令人日行仁爱。春分已前，盛行少阳之气，微行太阳之气，以助少阳，观其意无疑，深思其意，百邪服矣。立夏日盛德火，王气转在南方，太阳之气以中和治。其神吏用之得其意，口中生甘，神吏赤衣守之，百鬼去千里。夏至之日，盛德太阳之气，中和之气也，其神吏思之可愈百病。季夏六月，盛德合治，王气转在西南，回入中宫，其神吏黄衣思之，令人口中甘，每至季思之十八日。立秋日盛德在金，王气转在西方，断成万物，其神吏白衣，思之四十五日至九十日，可除病，得其意，令骨强老寿。秋分日少阴之气，微行太阴之气也，逆疾顺之。立冬之日，盛德在水，王气转在北方，其神吏黑衣。令人志达耳聪，守之四十五日至九十日，百病除。此五行四时之气，内可治身，外可治邪，故天用之清，地用之宁。天用之生，地用之藏。人用之兴，能顺时气，忠臣孝子之谓也。此名大顺天地阴阳四时五行之道。故道为仁贤出，不为愚者生矣。

　　盛身却灾法
　　年十岁，二十年神。年二十，四十年神。年三十，六十年神。年四十，八十年神。年五十，百年神。年六十，百二十年神。年七十，百年神。年八十至百二十，神尽矣。少年神加，年衰即神灭，谓五藏精神也，中内之候也。千二百二十善神为其使，进退司候，万神为其民，皆随人盛衰。此天地常理，若以神同城而善御之，静身存神，即病不加也，年寿长矣，神明佑之。故天地立身以靖，守以神，兴以道。故人能清静，抱精神，思虑不失，即凶邪不得入矣。其真神在内，使人常喜，欣欣然不欲贪财宝，辩讼争，竞功名，久久自能见神。神长二尺五寸，随五行五藏服饰。君仁者道兴，君柔者德生。中心少有邪意，远方为之乱。神气周流，疾于雷电，急还神明，以自照内，故病自愈而人自治。故人生百二十上寿，八十中寿，六十下寿，过此皆夭折。此盖神游于外，病攻其内也。思本正行，令人相亲爱。古之求寿，不失其道者。天地有常行，不可离本也；故求安而长存者，慎无忘此道本元也。故画图以示后来。陈人物生受命之时，久远以来到今，不失阴阳传类，更相生而久长，万万余世，不可阙也。一衰一盛，高下平也；盛而为君，衰即为民；盛即得道，衰即受刑。夫孝者，莫大存形，乃先人统也，扬名后世，此之谓善人谨民。天地爱之，五行功之，四时利之，百王任之，万民好之，鬼神佑之，五藏神留之。遇一得生，今且失之。离我神器，复为灰土，变化无常，复为万物矣。

　　分别形容邪自消清身行法
　　道之生人，本皆精气也，皆有神也。假相名为人，愚人不知还全其神气，故失道也。能还反其神气，即终天年，或增倍者，皆高才。或求度厄，其为之法，当作斋室，坚其门户，无人妄得入；日往自试，不精不安复出，勿强为之。如此复往，渐精熟即安。安不复欲出，口不欲语，视食饮，不欲闻人声。关炼积善，瞑目还观形容，容象若居镜中，若窥清水之影也，已为小成。无鞭策而严，无兵杖而威，万事自治。岂不神哉？谓入神之路也。守三不如守二，守二不如守一，深思此言，得道深奥矣。

　　通神度世厄法
　　天之生人，万事毕备。故十月而生，与物终始，故可度灾厄，致太平。〈起〉上士学道，辅佐帝王，当好生积功乃久长。中士学道，欲度其家。下士学道，才脱其躯〈止〉。道为贤明出，不为愚者。能用之者吉，不能用之，宁无伤无贼哉？

　　贤不肖自知法
　　上士高贤，事无大小，悉尽畏之；中士半畏之，下士全无可畏。上士所以畏之者，反取诸身，不取他人。心开意通无包容，知元气自然之根，尊天重地，日月列星、五行四时、六甲阴阳、万物蚑行动摇之属，皆不空生。鬼神精魅六合之间，表里风云雷电不空行也。此皆有神有君长，比若人有示，故畏之，不敢妄行。中士半畏之者，上不知元气自然之有术，才知今见风雨云气与生物也；尚时言天无神，不畏列星日月也，才知大火北斗。下士则不知土地山川之广大可●，才知耕田，种其所有，治其家眷术也；不知四时五行可以何履也，但知随而种树之，收其利耳；不知六甲阴阳为神，通言其无有也。夫人愚学而成贤，贤学不止成圣，圣学不止成道，道学不止成仙，仙学不止成真，真学不止成神，皆积学不止所致也。

　　利尊上延命法
　　一曰延命。夷狄自伏法万种，其类不同，俱得老寿。天地爱之，其身无咎。所以然者，名为大顺之道。道成毕身，与天地同域。古者为之，万神自得，欲知其效，瑞应自至，凶祸自伏。帝王以治，不用筋力，能知行此，夷狄自伏，行之不已成真人。故圣人之教，非须鞁揣击而成，因其自然性立教。帝王所以能安天下者，各因天下之心而安之，故得天下之心矣。是道修古文，人本生时乃名神也，乃与天地分权分体分形分神分精分气分事分业分居。故为三处。一气为天，一气为地，一气为人，余气散备万物。是故尊天重地贵人也。故三皇五帝皆立师，疑者跪问之。故国常治，虽灾厄亦可愈也。

　　王者无忧法
　　大顺之路，使王者无忧无事致太平。夫天地不大动摇，风雨不横行，百神安其居，天下无灾矣。万物各居其处，则乐无忧矣。何以致之？仁使帝王常乐，道使无愁苦也。若帝王愁苦，即天下不安。夫帝王，天下心也；群臣，股肱也；百姓，手足也。心愁则股肱妄为，手足行运不休止，百姓流荡。是其自然相使也，天亦如是也。天失道，云气乱，地失道，不能藏矣。王者与天相通。夫子乐其父，臣乐其君，地乐于天，天乐于道。然可致太平气，天气且一治，太上皇平且一下。天地和合，帝王且行吾道，何咎之有？道者，天之心，天之首。心首已行，其肢体宁得不来从之哉？

　　还神邪自消法
　　分别三气所长，还神守身。太阳天气故称神。形者，太阴主祇，包养万物，故精神藏于腹中，故地神称祇。精者，万物中和之精。故进退无常；天地阴阳之精，共生万物，此三统之历也。神者主生，精者主养，形者主成。此三者乃成一神器，三者法君臣民，故不可相无也。故心神动摇，使形不安，存之不置。利其可安即留矣，不用其可安即去矣。始学用其可，安之教之，久久自都安不去矣。阴气阳气更相摩砺，乃能相生。人气亦轮身上下，神精乘之出入。神精有气，如鱼有水，气绝神精散，水绝鱼亡。故〈起〉养生之道，安身养气，不欲数怒喜也〈止〉古者明师，教帝王皆安身，使无忧，即帝王自专矣。天喜太平气出，无不生成。天恨形罚之气出，莫不杀伤，万物莫不被其毒，故同忧也。天不守神，三光不明；地不守神，山川崩沦；人不守神，身死亡；万物不守神，即损伤。故当还之乃曰强，不还自守曰消亡也。

　　和合阴阳法
　　自天有地，自日有月，自阴有阳，自春有秋，自夏有冬，自昼有夜，自左有右，自表有里，自白有黑，自明有冥，自刚有柔，自男有女，自前有后，自上有下，自君有臣，自甲有乙，自子有丑，自五有六，自木有草，自牝有牡，自雄有雌，自山有阜。此道之根柄也。阴阳之枢机，神灵之至意也。

　　令人寿治平法
