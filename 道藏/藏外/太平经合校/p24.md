<!-- { "loadSidebar": true } -->
　　「吾所问积多，见天师言，事快而无已，其问无足时，复谨乞一两言。」「平行。」「今吾愿欲得天地阴阳人民跂行万物凡事之心意，常使其喜善无已，日游而无职无事，其身各自正，不复转相愁苦，更相过责，岂可得闻乎哉？」「子今且言，何一绝快殊异；可问者，何一好善无双也。然，若子所问，犹当顺事，各得其心，而因其材能所及，无敢反强其所不能为也。如是即各得其所欲，各得其欲，则无有相愁苦者也，即各得其心意矣，可谓游而无职事矣。〈起〉天地之间，常悉使非其能，强作其所不及，而难其所不能，时睹于其不能为，不能言，不怜而教之，反就责之，使其冤结，多忿争讼，民愁苦困穷。即仰而呼皇天，诚冤诚冤，气感动六方。故致灾变纷纷，畜积非一，不可卒除，为害甚甚，是即失天下之人心意矣。终反无成功，变怪不绝，太平之气，何从得来哉，故不能致太平也，咎正在此。」〈止〉「虽欲名之为常平，而内乱何从而得清其治哉？」「子今问之，欲深知其审乎！天地之性，〈起〉万物各自有宜。当任其所长，所能为，所不能为者，而不可强也；万物虽俱受阴阳之气，比若鱼不能无水，游于高山之上，及其有水，无有高下，皆能游往；大木不能无土，生于江海之中。是以古者圣人明王之授事也，五土各取其所宜，乃其物得好且善，而各畅茂，国家为其得富，令宗庙重味而食，天下安平，无所疾苦，恶气休止，不行为害。如人不卜相其土地而种之，则万物不得成竟其天年，皆怀冤结不解；因而夭终，独上感动皇天，万物无可收得，则国家为其贫极，食不重味，宗庙饥渴，得天下愁苦，人民更相残贼，君臣更相欺诒，外内殊辞，咎正始起于此。是者尚但万物不得其所，何况人哉？天下不能相治正，正由此也。此者，大害之根，而危亡之路也〈止〉，可不慎哉？可不深思虑之胸心乎？故古者，大圣大贤将任人，必先试其所长，何所短，而后署其职事，因而任之。其人有过，因而责之，责问其所长，不过所短。是者不感天也，反为习进此家学，因而慎之，故能得天下之心也。令后世忽事，不深思惟古圣人言，反署非其职，责所不能及，问所不能睹，盲者不睹日，喑者不能言，反各趣得其短，以为重过，因而罪之，不为欲乐相利佑，反为巧弄上下，迭相贼害，此是天下之大败也。自古者诸侯太平之君，无有奇神道也，皆因任心能所及，故能致其太平之气，而无冤结民也。祸乱之将起，皆坐任非其能，作非其事职而重责之，其刑罚虽坐之而死，犹不能理其职务也。灾变连起，不可禁止，因以为乱败，吉凶安危，正起于此。是以古者将为帝王选士，皆先问视，试其能，当与天地阴阳瑞应相应和不？不能相应和者，皆为伪行。其相应和奈何，大人得大应，小人得小应。风雨为其时节，万物为其好茂，百姓为其无言，鸟兽跂行，为其安静，是其效也。故治乐欲安国者，审其署置。夫天生万物，各有材能，又实各有所宜，犹龙升于天，鱼游于渊，此之谓也。夫治者，从天地立以来，乃万端，天变易亦其时异，要当承天地得其意，得其所欲为也。天者，以三光为书文记，则一兴一衰，以风为人君。地者，以山川阡陌为文理，山者吐气，水通经脉，衰盛动移崩合，以风异为人臣。人者，以音言语相传，书记文相推移。万物者，以衰盛而谈语，使人想而知之。人者，在阴阳之中央，为万物之师长，所能作最众多。象神而有形，变化前却，主当疏记此变异，为其主言。故一言不通，则有冤结；二言不通，辄有杜塞；三言不通，转有隔绝；四言不通，和时不应，其生物无常；五言不通，行气道战；六言不通，六方恶生；七言不通而破败；八言不通而难处为数家；九言不通，更相贼伤；十言不通，更相变革。故当力通其言也。古者无文，以何通之，文乃当起，但中止；天地者几何起，几何止，但后世不睹之耳。中古三皇，当无文而设言。下古复有天地之气，一绝一起，独神人不知老所从来，经历多故，知其分理，内当有文，后世实不睹，言其无有，何故时有文时无乎哉？天气且弊，人且愚薄不寿，不能有可刻记。故敕之以书文，令可传往来，以知古事无文，且相辩讼，不能相正，各自言是，故使有文书。此但时人愚，故为作书，天为出券文耳。」「见师言，已知之矣。愿闻今通气当云何？」「但三道通行八方之书，民吏白衣之言，勿苟留。急者以时解之，不急者随天地万物，须七月物终，八月而蕳视，九月而更次，十月而不归，三年上书而尽信诚者，求其人而任之。此人乃国家之良臣，聪明善耳目，因以视聆，不失四方候也。帝王得之，曰安而明，故当任之。」「其任之云何乎？」「必各问其能所及，使各自疏记所能为，所能分解，所能长，因其天性而任之，所治无失者也。故得天下之欢心，其治日兴太平，无有刑，无穷物，无冤民。天地中和，尽得相通也。故能致寿上皇，所以寿多者，无刑不伤，多伤者乃还伤人身。故上古者圣贤不肯好为刑也，中古半用刑，故寿半，下古多用刑，故寿独少也。刑者其恶乃干天，逆阴阳，畜积为恶气，还伤人。故上古圣贤不重用之者，乃惜其身也；中古人半愚，轻小用刑故半，贼其半；下古大愚，则自忽用刑，以为常法，故多不得寿，咎在此。读此书者，宜反复之，重之慎之，死生重事，不可妄也。夫子贤明者为父计，臣贤明者为君深计；子不贤，不肯为父深计；臣不贤明，不肯为君计。是少年者，即是其人身邪，其人邂逅吉凶者，流后生，此格法也。是故上古圣帝王将任臣者，谨选其有道有德，不好杀害伤者，非为民计也，乃自为身深计也。故得天地心意，举措如与神俱，此之谓审举得其人，而得人力之君也。如此乃感神祇，乃后天上真神爱之，因而独寿也。好用刑乃与阴气并，阴者杀，故不得大寿；天之命，略可睹可知矣，天地人所疾恶同耳。」

　　右得天地人民万物欢心国兴家安天下无争讼者
　　太平经合校卷五十五丁部之四
　　太平经卷之五十五
　　力行博学诀第八十二
　　「今大命可知与未乎？」「虽然可知矣，见明师比言，大迷惑已解，唯加不得已，愿复丁宁之。」「然，吾道可睹意矣，〈起〉得书读之，常苦其不熟，熟者自悉知之。不善思其至意，不精读之，虽得吾书，亦无益也；得而不力行，与不得何异也；见食不食，与无五谷何异；见浆不饮，渴犹不可救，此者非能愁他人也，还自害，可不详哉？故圣人力思，君子力学，昼夜不息也，犹乐欲象天，转运而不止，百川流聚，乃成江海。子慎吾言〈止〉记，吾已重诫，子其眷眷，心可睹矣。为善与众贤共之，慎无专其市。夫市少人所求不得。故人不博学，所睹不明。故令使见其真道，不得其要意，不信道，则疑不笃乎，各在此人之所以自穷者也。故当深惟思其意，以令自救辅也。」

　　右对寿命指
　　知盛衰还年寿法第八十三
　　〈起〉天之授事，各有法律。命有可属，道有可为，出或先或后，其渐豫见。比若万物始萌于子，生于卯，垂枝于午，成于酉，终于亥，虽事豫见，未可得保也。事各有可为，至光景先见，其事未对，豫开其路。天之垂象也，常居前，未尝随其后也。得其人而开通，得见佑助者是也；不开不通，行之无成功，即非其人也。以是为明证，道审而言，万不失一也。但是其人，明为其开，非其人则闭，审得其人，则可以除疾，灾异自消，夷狄自降，不须兵革，皆自消亡。万物之生，各有可为设张，得其人自行，非其人自藏。凡事不得其人，不可强行；非其有，不可强取；非其土地，不可强种，种之不生。言种不良，内不得其处，安能久长；六极八方，各有所宜，其物皆见，事事不同。〈止〉若金行在西，木行在东，各得其处则昌，失其处则消亡。故万物着于土地乃生，不能着于天，日月星历反着于天，乃能生光明。夫道如此矣，故有其人星在天，时有明，堕地反无光，即非其处也。故乱常道。有可为出不妄行，是其人则明，非其人则不可行。夫道乃深远不可测商矣，失之者败，得之者昌。欲自知盛衰，观道可着，神灵可兴也，内有寿证候之，以此万不失一也。此乃神书也，还年之期，其道至重，何可不思。故传之仁贤明，试使行之以自命。是其人应当并出，贤知并来，神书并至，奇方自出，皆令欢喜，即其人也。以此为效，不如此言，或但先见，非可得行也，当遗后来，道不妄出也。实有可之，但问其人，令使自思。道之可归，亦不可禁，亦不可使，听其可之，观其成功，道不可空。虽然，夫才不如力，力不如为而不息也。夫天下之事，皆以试败，天地神灵皆试人，故人亦象天道而相试也。得见善者，其命已善矣，其见恶者，命已疑矣。自古到今，不至诚动天，名为强求，或亦遂得之；强求不得，真非其有也，安可强取，其事以不和良，乖忤错乱。人命有三品，归道于野，付能用者。不能用者，付于京师，投于都市，慎无闭绝。后世无子，传书圣贤及与道士，无主无名，付能用者。道自有可之，不可各人可附言语。犹若大木归山，水流归海，不可禁止也，天性使然。顺之者昌，逆之者败亡。神书欲出，亦不可闭藏。得其人必自扬，不得其人暗聋盲，身则不悦，目中无光。精读此策文乐也。夫央天昌延命之期，数皆在此中也。太平之气，皆已见焉；民慈爱谨良，皆以出焉；贤圣明者，皆已悦焉；殊方奇文，皆已付焉；勉行无懈，以自辅焉；明王圣主，皆以昌焉；夷狄却除，皆以去焉。万民幸甚，皆以无言，天寿已行，不复自冤，老以命去，少者遂全。书传万世无绝，子孙相传。日以相教，名为真文，万世无易，令人吉焉。道以毕就，便成自然，有禄自到，无敢辞焉。〈起〉大人得之以平国，中士得之为良臣，小人得之以脱身。〈止〉
　　右通道意是非之策文
　　〔存〕丁部第四云：欲知吾道大效，付贤明道德之君，使其按用之，立与天地乃响应，是其大明效证验也。云笈七签卷六四辅引（案此所引，颇似经第四十八卷三合相通诀第七叶中之文）

　　太平经合校卷五十六至六十四丁部五至十三
　　阙题
