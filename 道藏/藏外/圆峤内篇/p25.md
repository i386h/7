<!-- { "loadSidebar": true } -->
　　　　世人不识一，一气生万物。若人知一趣，得一万事毕。一乃水之基，继续东方木。癸铅生辛金，白净莹如玉。二乃火之精，不失庚方父。壬水生黄金，金作中宫土。黄金朱砂父，白金水银母。壬癸水中精，识得为戊己。黑铅非真铅，内有先天水。朱砂非真汞，内有玄元火。水火能既济，不失坤方土。真母不通灵，须用正阳补。取坎复还离，万物归元祖。坤母育婴儿，乾父育妊女。姹女嫁婴儿，却配为夫妇。水火结成团，夫妇自相顾。男女却媾精，媾精生男女。无父不成母，无母不许父。父母全真形，不失真龙虎。龙虎是黄芽，黄芽是真土。真土为至药，至药不离祖。离祖不成丹，成丹真道理。牝鸡不能雏，有母缘无父。空自单卵抱，气散不成子。若要水银死，先须死其母。母死会玄元，方配朱砂父。父母媾真精，方死水银子。水银死为铅，相类坤方土。坤土育婴儿，化作水银母。水银只一味，不离南方火。乾宫有朱雀，坤宫有玄武。玄武产坤银，朱雀化黄土。禀会在中宫，方得水银死。北斗天之枢，内含中宫水。四象会中宫，南北为戊己。真精生乾坤，铅汞为父母。父母是庚辛，实禀西南数。识得庚辛精，才炼中宫土。真土产其中，方镇中央水。若人识真汞，黄金内神火。若人识真铅，白金内神水。二气结成丹，不愁水银死。水火不能识，安知乾汞理？湿土水难干，干土能制水。若知生杀机，便是还丹理。黄金是真火，白金是真水。多少炼丹人，都做迷魂鬼。己土非真硫，戊土非天癸。若将此作土，不识其中趣。水银要相生，水银须生死。要得水银死，须先死其母。先天乾坤精，便是真戊己。乾黄坤体白，黄白药无比。只用黄白精，不用黄白体。黄白精何得？只用朱砂配。朱砂死变赤，方得水银死。水银不能飞，成药在于此。神仙得此精，盗夺天与地。世人得此精，堆金成富贵。一转至九转，九九八十一。若人知此理，密密深固济。收藏不可言，方跻神仙位。得之广济人，不得空浪费。知此如轻泄，天神亦不喜。慎之复慎之，千言并万语。
　　
　　《金谷经》
　　金谷歌者，明种药之法也。大丹如黍米，先种于玉田之中，耕耘收获，即得金谷而食之。其要在铅中作，其用在水银一物耳。
　　炼丹诀，炼丹诀，仔细对君说：母炁初传子，初子性方拙。次子亦如然，混沌难分别。三子始光明，点化分刚决。一子诞一子，九子性猛烈。清净步太虚，天仙来迎接。此丹传至道，莫与非人说。丹、丹、丹，一粒遐龄千万劫。一生二，二生三，三生万物无休歇。无缘难遇此丹经，此是圣人真口诀。鼎无头，釜无耳。庚为表，辛为里。更无别药直下取，惟有水火相配对。燕雀不生凤，孤兔不乳马。若无真父母，所生都是假。种禾当用粟，无粟谷不生。炼丹须用宝，无宝丹不成。若用凡杂类，总是不成真。用铅不用铅，须向铅中作。用至用铅时，用铅还是错。若要水银死，先须死水银。水银若不死，如何死水银？生熟自相制，相制自通灵。黑赤丹砂汞结成，明知此理最幽深。不离男女生生男女，生下男女更长孙。水银一物别无物，先作肉兮后作骨。骨肉相亲化作真，从此河车任反覆。此药无炉只有鼎，一鼎化为千万鼎。金化金兮银化银，何曾别有外神灵？转制分胎三次后，却嫌宗祖是嚣尘。药即是金金是药，母能养子意偏深。妊女牢藏神室内，深闺养之自坚心。玉田金谷随时种，吾今细说甚分明。得人守之宜秘隐，不秘不隐遭天嗔。
　　
　　《无根树词》注解
　　栖云山刘悟元注
　　长乙山李涵虚解
　　
　　序
　　天台《悟真》，发明内外二药返还大事，当时浅识无知，或疑为炉火采战之书。叶文叔不明返还，又复以清净浮言附骥行世。翁葆光见而笑曰：“此不知金丹者也。”遂为注以匡正之。陆子野、陈上阳遂加发挥，《悟真》三注出而叶注遂堙。辽阳张三丰先生，天仙也。在武当时，曾作《无根树道情》二十四首，与紫阳《悟真》后先伯仲，世亦有认为采战炉火者。涵虚昭然曰：“道之不行，由于道之不明也。”每欲着解彰之，恨无同心丹友。栖云刘悟元，以宏通大辩之才，作书数十种传世。其中有《无根树注解》，涵虚取而观之，词源浩大，理境圆通。由是欣然大喜，喜其先得我心之所同然也。其中有未尽泄者，涵虚乃为补之，内外药物、返还火候、先后炉鼎，发泄无遗。自是而《无根》二解，宛然《捂真》三注也。解成，问序于予，予不敏，为记其用心如此。
　　丁未立秋日青霞洞主人同师弟何西复拜识
　　
　　自题无根树词二首
　　
　　鹧鸪天
　　道法流传有正邪，入邪背正遍天涯。飞腾罕见穿云凤，陷溺多成落井蛙。难与辨，乱纷哗，都将赤土作丹砂。要知端的通玄路，细玩无根树下花。
　　
　　卖花声
　　无根树下说真常，六道含灵共一光。会得威音前后事，本无来去貌堂堂。
　　明洪武十七年岁在甲子中和节大元遗老张三丰自记于武当天柱峰之草庐
　　
　　[刘注]“无根树”者，词之名也。凡树有根，方能生发；若无根，必不久长；人生在世，生老病死，忽在忽亡，百年岁月，石火电光，亦如树之无根也。仙翁二十四词，以“无根树”为名，叫醒世人，使其看破浮生梦幻，早修性命耳。
　　[李解]“无根树”以人身气言。人身百脉皆生于气，气生于虚无之境，故曰“无根”。丹家于虚无境内养出根荄，先天后天皆自无中生有，是无根乃有根之原也。炼后天者，须要入无求有，然后以有投无；炼先天者，又要以有入无，然后自无返有：修炼根因，如是而已。但人身之气有少、壮、老之不同，修炼之气有前、中、后之各异。二十四章合一年气候，皆劝人无根树下随时看花，此道情之尽美尽善者也。
　　
　　一
　　[刘云]叹世。[李云]劝人养幽花。
　　无根树，花正幽，贪恋荣华谁肯休？浮生事，苦海舟，荡去飘来不自由。无岸无边难泊系，常在鱼龙险处游。肯回首，是岸头，莫待风波坏了舟⑴。
　　[刘注]花者，树之精神发焕。人之身如树也，人之真灵如树之花也。凡树有根，故能生发而开花。惟人身无根，生死不常，全凭一点真灵之气运动，真灵旺则身存而生，真灵败则身亡而死。人之存亡生死，听其真灵之旺败耳，是真灵者，虽为人树之花，而实为人树之根。玉阳以此真灵谓黄芽，伯阳以此真灵谓金花，纯阳以此真灵谓灵根，紫阳以此真灵谓真金，尧夫以此真灵谓天根，仙翁以此真灵谓金精，诸家丹经又以此真灵谓先天一炁，其名多端，总形容此一物也。此物生于先天，藏于后天，位天地，统阴阳，运五行，育万物，其大无外，其小无内，放之则弥六合，卷之则退藏于密。以体而论，在儒则谓太极，在道则谓金丹，在释则谓圆觉；以用而论，在儒则谓明德、谓天地之心，在道则谓灵宝、谓黍米玄珠，在释则谓正法眼藏、涅盘妙心。人之真灵，本来圆陀陀，光灼灼，净裸裸，赤洒洒，不生不灭，不色不空，处圣不增，处凡不减，因交后天，庶民去之，君子存之，便有圣凡之分。庶民去之者，去此真灵而逐于假灵也，君子存之者，存此真灵而不逐于假灵也。因其庶民逐于假灵，于是真灵幽暗不明，顺其所欲，贪恋荣华，争名夺利，不肯休歇，认假为真，百忧感其心，万事劳其形，如苦海之舟，飘来荡去，常在鱼龙凶险之处乱游。若能猛省回头，顿超彼岸，莫待风波坏舟，丧却性命。一失人身，万劫难出矣。
　　[李解]山人在“无根树”下幽居有年矣，每欲阐发幽玄以招同类。时步山园中，见花木清幽，自饶丰致，乃悟此“幽”字为二十四章“无根树”生发之源。幽，深也，虚无之境也。天下虚无之境，皆道人花木坛场，故吾山老师题竹抱斋句云：“三径幽花香自在，四园修竹影交加”，妙哉言乎，与此同也。花不深幽，香不自在，红尘间事，日夕难安。竹影交加者，虚心与静气相依，使人气养其心，心养其气，气盛理充，心安神全，可以葆吾真，可以含吾灵。悟元以“真灵”二字为人之树花树根；其言亦当。真灵者，真知、灵知也。灵知属性为阴，真知属情为阳，性情不坏，则真灵全备，无奈为七情六欲销之耗之，则内损其性，外损其情，而真灵没矣。真灵没则有树无花，有树无根。悟元之大意如此。吾更有说者，花生于树，树生于根，根生于无，真灵之体，实从虚无里胚胎，故曰“花正幽”。虚无里胚胎者，即人先天之智慧，又为人之虚灵，无影无形，具众理而应万事，圣贤用之而有余，仙佛养之而各足，但不可与情欲相干。情欲相干，日取无中之有以为应用，将日取其有，必日丧其无，日丧其无，必日丧其根，丧其根则丧其树，丧其树则丧其花。俗云：“人老颠东，树老心空”，智慧竭矣，虚灵散矣，有何真灵乎？凡皆贪恋荣华，不肯休息，日做浮生之事，全不想百年倏忽，身死事丢，身坐苦海之舟，又不想一旦无常，性沈舟覆，无边无岸，泊系维难，一荡一游，鱼龙险处，奔奔波波，劳劳碌碌，徒伤吾之智慧，锢蔽我之虚灵，有何益哉！仙师于此悲悯殊深，乃掉慈航度之曰：世人之所以深入苦海，陷溺难出者，皆因不肯回首，不识岸头耳。若肯回首，即是岸头。岸头者，觉路也。能登觉路，则智慧复来，虚灵长在，已往之非不可谏，将来之是犹可追，神气虽衰，返还有术，切莫待风波汹涌打坏了舟，庶几乎舟存人存，可为彼岸之需、出坎之助也。
　　
　　二
　　[刘云]勉力学人。[李云]劝人栽接。
　　无根树，花正微，树老重新接嫩枝。梅寄柳，桑接梨，传与修真作样儿。自古神仙栽接法，人老原来有药医。访明师，问方儿，下手速修犹太迟⑵。
　　[刘注]人多疑年老力衰，精神有限，如树花败危，无有生发，还不得元，复不得本，而遂自暴自弃，待死而已。试观世间老树，接以嫩枝，重新发荣，如梅树寄柳树，桑树接梨树，此皆无情之物，尚能复生，何况人为万物之灵，得天地之正气，老而无有药医乎？药医之道是何道？即老而栽接之道。欲知此道，急访明师，求问真方。果得真方，下手速修犹太迟也。
