<!-- { "loadSidebar": true } -->
　　《太上黄庭外景经》
　　丹霞、青霞二元君秘本
　　圆峤山紫霞洞涵虚子注
　　
　　第一章
　　老子闲居作七言，解说身形及诸神。上有黄庭下关元，前有幽阙后命门。呼吸虚无入丹田，玉池清水灌灵根。总真童子食胎津，审能修之可长存。
　　此章乃少阳祖师开经赞也。祖师曰：老君常念玉文，尝即《内景经》删繁就简，作为七言，仍名曰《黄庭》，别之曰《外景》。内外乃前后之称，非指身中内外也。其所称说者，一身五形，及身中万神，真要典也。太上以虚无为本，上下前后之间，其中有一虚无圈子，人能守此，呼吸则能深入丹田，养他家玉池中先天至清之水，以灌我家灵根，灵根固则丹基立矣。总真童子，即胎婴也。胎婴为万神之宗，朝朝养育，服食胎息玄津，如此修之，便可长生不死。灌灵根以后天养己言，食胎津以先天养丹言。此一赞之妙义也。世传《黄庭经》，将老子闲居二句删去，下改为四言，曰“上有黄庭，下有关元，前有幽阙，后有命门，呼吸庐外，出入丹田，审能行此，可以长存。”总真童子句，诸本皆遗。不睹真函，几失庐山面目也。先余欲注《黄庭》时，忽感丹霞元君降于山斋云：“接魏夫人书，命子考注《黄庭》，并以阆苑秘本垂示一日。”有餐霞道人，得南岳弟子杨长史传本，以寄持平子，转示于余，合丹霞本参之，始识天宫秘箓，固自相同也。喜而志于注下。
　　
　　第二章
　　黄庭真人衣朱衣，关门牡钥阖两扉。幽阙使之高巍巍，丹田之中精气微。玉池清水土生肥，灵根坚固老不衰。
　　钥钥同锁钥也，其机括有牝有牡，关门之时，以牡入牝，则钥合而两扉亦阖，喻言神气交媾，如牝牡之相衔也。作壮字者谬。土生肥者，取他家玉池中至清无扰之水，日日浇培，则瘠土变为肥土，而灵根深稳，坚坚固固，至老不衰枯也。余见《内景》四章。
　　
　　第三章
　　中池有士服赤朱，田下三寸神所居。中外相距重闭之，神庐之中务修治。玄膺气管受精符，急固子精以自持。
　　中池为气海，一曰中心，内有修身之士。服赤朱衣，指心神也。田，丹田也。田下一寸为关元，二寸为中极，三寸为会阴，皆神所居之地，非独中池也。中池与田下三寸，不无中外相隔之势，而重重紧闭，则内神不出。神庐者，神室也。神室之中，务修治清净，不许外缘相侵，绵绵若存，内养神火，忽而水来相济，则有玄膺气管承受精符。精符者，以精合神，取水制火也。精在我家为子精。从此急急固济，以自扶持，则正一含华也。
　　
　　第四章
　　宅中有士常衣绛，子能见之可不病。横径长尺约其上，子能守之可无恙。嘘吸庐间以自偿，保守完坚身受庆。方寸之中谨盖藏，精神还归老复壮。使以幽阙流下竟，养子玉树令可杖。
　　首句与《内景》“宅中有真常衣丹”同。宅，灵宅也，培养成阴丹之地也。一名庐间，一名方寸。横径量之，其长不过尺许，约束乎内神之上，务使内境不出，外境不入，守之在此，嘘吸在此，保养在此，盖藏在此，精神归根在此。幽阙使之，其流冲至下而竟，竟者止也。养子玉树者，灌溉灵根，使之琳条森森，可以为杖也，喻言内丹成就，扶持衰老之义。
　　
　　第五章
　　至道不烦不旁迕，灵台中天临中野。方寸之中至阙下，玉房之中神门户。皆是公子教我者。
　　迕，逆也，又行也。至道逆行，然不同旁门逆行，左上右下者，非正轨也。必须后升前降，乃自然之大路。灵台起于中天，即真心发现处也。下临中野，注意于中央黄庭。方寸者，规中也。阙下者，脐下也。玉房即《内景》之金匮玉房，言玉房而金匮亦在其内。夫人之神栖于目，故为神之门户，经所谓“机在目”者是也。此至道之要，皆是木公之子，指教我者。公子为震帝，为长子，为龙。龙从火出，汞性灵通，道教人先明己性，能明己性，即能自己醒悟，自己醒悟，即如公子之教我也。
　　
　　第六章
　　明堂四达法海源，真人子丹当我前。三关之间精气深，子欲不死修昆仑。
　　明堂即明堂宫也。此宫在两眉间一寸之内，日月列宿，照耀光明，故曰四达。运药至此，为丹法会归之地，源头活水，从此化生，故曰法海源。子丹者，金胎也。金胎乃真人之体，以金克木，母来见子，结成真身，故曰真人子丹。由明堂而入神室，神室在明堂之前，故曰当我前。三关见《内景》注内。子欲不死修昆仑，这句乃玄中妙语，不可不知。上昆仑为修炼阳神之地，长生远死之乡，此人所共知者，而尤不止此也。有中昆仑，隐在身中为至清至空之境，气与神合，浑浑沦沦，打成一片，如入万仞虚空，身之内虽有上中下三关，到此并无三关可分，一真特露，万象皆虚，离种种边，造巍巍境。张三丰先生《道情》所谓，“无事真人里面藏，主翁端坐昆仑上”者是也。此处见先天长生阳神，无后天转劫阴神，故曰三关之间精气深，子欲不死修昆仑。诵《黄庭》者，须要在“之间”二字着眼。又有下昆仑，为修丹发火之源，皆所当知者。凡修昆仑者，须凝神于三关之间，此间有至清之精，至净之气，神入其中，深微浩渺，空空无无，心甚明白又不动念，一刹那间顿超上乘。世人见昆仑二字，即云诀在泥丸。若非吾山、保和二师频频指点，谁知致意于三关之间哉。
　　
　　第七章
　　绛宫重楼十二级，宫阙之中五采集。赤神之子中池立，下有长城玄谷邑。长生要妙房中接。
　　绛宫在重楼之下，药入绛宫，必先下肺管重楼十二阶梯。宫阙之中，指黄宫言。追二炁于黄道，合三姓于黄宫，则五炁朝元，众美毕聚，故曰五采集。赤神之子，真意是也。由心生意，故曰赤神之子。中池者，元海也。五采相集之时，真土擒真铅，真铅制真汞，定而不走，神气凝住，故曰立。中池之下有长城，金堤是也。又有玄谷，水乡是也。邑在其中，为修行人食采之地，如人间都邑，有城垣围之，濠沟绕之，乃严密处也。长生要妙，自房中得之，丹家名接命术，有如男女交媾，并非采战之事，乃神炁相胥，金木交并而已矣。
　　
　　第八章
　　弃捐淫欲专子精，寸田尺宅可治生。系乎长流心安宁，观志游神三奇灵。闲暇无事心太平。
　　首句之意，劝人戒色欲以固精也。寸田者，命门也。尺宅者，灵舍也。《内景》云，“方圆一寸命门中，”本经云，横径长尺约其上，乃养己存心之地，俗人作面门解，非也。心不安宁，由于扰扰外驰，长流不返，故须系之于内，以安其心。观志者，闭塞内观以持其志也。游神者，真人潜深渊，浮游守规中，有泳游自得之象。此时精气神，合而不分，故称为三奇灵。闲闲暇暇，无事无为，心境于斯太平焉。
　　
　　第九章
　　常存玉房神明达，时念太仓不饥渴。役使六丁神女谒，闭子精路可长活。
　　常存玉房者，刻刻存神也，闭目内守，神不外游则愈定愈慧。人知其神之神以为明达，而不知不神之神乃真明达也。时念太仓者，时时调护，薄滋味以养之也。太仓为胃，意土居之，意所在即太仓所在，不可执有形之胃也。仙家以玄关为太仓穴，长胎住息之所，《内景》云，“方圆一寸命门中，”吾山以为意所燕居之地，真通论也。意土强盛，能使胃消水谷，饮食融化，故曰不饥渴。六丁之神名之为女者，阴神也。阳神在我则能役使六丁，命其来谒。长生之道如此，总要闭子精路耳。
　　
　　第十章
　　正室之中神所居，洗心自治无敢污。历观五脏视节度，六腑修治洁如素。虚无自然道之故。
　　正室者，中央神室，不偏不倚也。洗心退藏，自勤修治，无敢垢污焉。由是而内观五脏，历历如烛照，一身节度，皆可审视也。由是而内观，六腑一一修治，洁然如素，并无浊秽也。虚无自然之道，从古如此。故，原故也。
　　
　　第十一章
　　物有自然事不烦，垂拱无为身自安。体虚无物心自闲，寂寞旷然口不言。修和独立真人宫，恬淡无欲游德园。清净香洁玉女存，修德明善道之门。
　　物有阴物阳物，分乾坤内外。看此物字以内言。凡修内物者，有自然之理，不必多事，其事本不烦也。身安则精不动，心闲则神不扰，口不言则气不散。但当端拱无为，体虚无物，寂寞旷然耳。修理太和，守中独立，此之谓真人宫。恬恬淡淡，内无欲念，游于德园，玉芽灿灿。斯时也，清净无染，香洁无尘，则玉女长存矣。玉女者，内汞之喻也。德也者，人之所得于天，虚灵不昧，以具众理而应万物者也；修之所以复其虚灵之体焉。善也者，天之所赋于人，最初一点，乃性之根而心之蒂也；明之所以见其本来之真焉。大道之门，先教人尽性，亦在乎修德明善而已矣。
　　
　　第十二章
　　作道优游身独居，扶养性命守虚无。恬淡无为何思虑，羽翼已成正扶疏。长生久视乃飞去。
　　作道，言修道也。修道之士，或在人间，或出世外，须要优游自适，守吾身而独居焉。身中有性命，一者日日扶持，时时养育。先修玉炼以明性，后修金炼以立命，其秘要只是内守虚无耳。人生天地间，多思多虑，能守虚无，则恬然淡然，无为而为，何思何虑之有。仙家以炼气为炼羽翼，神完气足，则羽翼已成。扶疏者，神气条茂也。从此内全性命，外固形躯，隐显人间，长生久视，厌居尘寰，乃脱壳飞去。
　　
　　第十三章
　　五行参差同根节，三五合契要本一。谁与共之斗日月，抱珠怀玉和子室。子能守一万事毕，子自有之持毋失。子欲不死藏金室。
　　参差者，错综互用也。五行顺序，则金水木火土相生相养。五行错综，则金木水火土相克相制。其间有木降金升，水主火宾之用，道有不可等齐者，故曰五行参差。然其一炁相成，则同根共节也。三与五合契，其数为八，分阴分阳，适当七日来复之后。溯其本则自虚无生一炁，一炁产阴阳，故曰要本一。此一炁也，养在虚无。谁与共之者，北极二曜是也。斗魁斗杓星辰动静而审时，离日坎月水火同宫而交炼，我只抱明珠，怀美玉，修和子室耳。子室即虚无也。有能守虚无一炁，待其来而擒之，则性命在我，万事皆毕矣。一之为物，子身自有，总要坚持勿失，失则死，不失则不死。子欲不死，必将此一藏之归于黄金室内，永远不离，则大丹成就矣。
　　
　　第十四章
　　出日入月是吾道，天七地二同相守。升降进退一合九，玉石珞珞是吾宝。子自有之何不守？心晓根蒂养华采，服天顺地藏精海，七日之内回相合，昆仑之性不迷惑。
