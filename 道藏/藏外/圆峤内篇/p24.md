<!-- { "loadSidebar": true } -->
　　大通者，广大圆通之义也。《经》中无形、无体、无象、无相、无为，皆大无方，通无碍也。
　　
　　真空章
　　先天而生，生而无形。后天而存，存而无体。然而无体，未尝存也。故曰：“不可思议。”
　　先天气无质，后天神无方。然神虽无方而运化却有方，故曰：“未尝存也。”“不可思议”，妙用无穷也。
　　
　　玄理章
　　静为之性，心在其中矣。动为之心，性在其中矣。心生性灭，心灭性现。如空无象，湛然圆满。
　　静为性，而心在中。一切皆忘，性定心亦定矣。动为心，而性亦在中。一灵独觉，心见性亦见矣。凡人所以不见性者，为有妄心。既有妄心，其性即隐。若无妄心，其性即见。以性体本空耳。如空无象，性体湛然。
　　
　　玄妙章
　　大道无相，故内摄于其有。真性无为，故外不生其心。如如自然，广无边际。对境忘境，不沉于六贼之魔。居尘出尘，不落于万缘之化。致静不动，致和不迁。慧照十方，虚变无为。颂曰：有法悟无法，无修解有修。包含万象体，不挂一丝头
　　无相则无有，内摄其有，则还无相之道也。无为则无心，外不生心，则返无为之性也。摄有还无则无相，收心返性则无为。无相、无为，则无边际也。由是而对境居尘，似觉有相、有为。不沉、不落，仍觉无相、无为。六贼万缘，何足挂心哉？静不动定也，和不迁安也。慧照虚变，则元神善运矣。要之，无相、无为也。
　　
　　《赤文洞古经》约解
　　操真章
　　有动之动，出于不动。有为之为，出于无为。
　　有动之动，阳气也。寂静中生来，故曰：“出于不动。”有为之为，返还也。清净中行持，故曰：“出于无为。”
　　无为则神归，神归则万物寂。不动则气泯，气泯则万物生。
　　无为则神归，神好清也。神归则物寂，清则净矣。不动则气泯，气入亥也。气泯则物生，亥又子矣。
　　神神相守，物物相资，厥本归根。
　　相守者，以无合无。相资者，以有还有。如是则后天返先天，而根本固矣。
　　默而悟之，我自识之，入乎无间。
　　默而悟者，杳冥生恍惚也。我自识者，一灵独觉也。如此则深入玄通，而无间隔矣。
　　不死不生，与天地为一。
　　操真之道得矣。
　　
　　入圣章
　　忘于目则光溢无极，忘于耳则心识常渊。两机俱忘，绝众妙之门。
　　目机静，则慧光自生。耳机静，则心地自澄。无欲观妙，正在此时。得此一妙，则空绝众妙矣。
　　纯纯全全，合乎大方。溟溟涬涬，合乎无伦。天地之大，我之所维。万物之众，我之所持。曷有穷终，以语其弊哉？
　　有物混成，先天地生。大无方体，高无等伦。天地万物，皆我维持。虽有善言者，亦不能寻究其弊，以其无尽也。世间有尽者，即有弊端可语。道无穷终，安有弊之可语哉？
　　
　　住世章
　　养其无象，象故常存。守其无体，体故全真。全真相济，可以长久。天得其真故长，地得其真故久，人得其真故寿。世人所以不能长久者，为丧其无象，散其无体，不能使九窍百骸，与真体并存，故死矣。
　　无象者，气也。无体者，神也。以神合气，丹道自成，故曰：“全真相济，可以长久。”下九句，明显易知，兹不注。
　　
　　《定观经》约解
　　紫霞涵虚子敬述
　　定观，即佛门止观之义。观即内观、外观、远观、空观也。人能定观，则神不动摇，必能内观无心，外观无形，远观无物，观空亦空矣。《道书全集》有混然子注，语意支离，未明宗旨，兹照《经》义述之。
　　天尊告左玄真人曰，
　　左读佐，辅也，助也，辅助玄功之臣也。《书》：“周公左右先王”，皆作去声。注：“左右，辅助也。”
　　夫欲修道，必先舍事。外事都绝，无与忤心，
　　外事乃不关身心之事。忤，拂逆也，拂逆生烦恼，故先舍之，而尽绝之，乃不兴烦恼之心。
　　然后安坐，内观心起。若觉一念起，须除灭，务令安静。
　　念：乃的有贪着之念。佛经云，从起心动念处下功夫，故须除之、灭之。
　　其次虽非的有贪着，浮游乱想，亦尽灭除。昼夜勤行，须臾不替。
　　的有贪着：即上节念字，如名利之类是也。浮游乱想，乃是未有贪着者，浮空而来，游思不断，杂乱无章，不关紧要之事也。替：废也。
　　惟灭动心，不灭照心。但凝空心，不凝住心。不依一法，而心常住。
　　念即动心，照即返观之心，空即无欲之心，住乃执着之心。不依一法，即万物皆空，而心常定矣。
　　然则，凡心燥竞。
　　反言以结上文。
　　其次初学，息心甚难。或息不得，暂停还失。去留交战，百体流行。久久精思，方乃调熟。勿以暂收不得，遂废千生之业。
　　息心者，佛云安心也。暂停还失者，儒云操存舍亡也。亡则去，去则牵于境。存则留，留则返诸心。心境回环，有如交战。随息来往，故曰：“百体流行。”欲得停留之法，须思调心之理。无非由暂而常，精思既久，乃能调熟。始而暂收，继而常住。千生之业，即上文常住之心也。
　　少得静已，则于行立坐卧之间，涉事之处，喧闹之所，皆作意安。有事无事，常若无心。处静、处喧，其志唯一。
　　少：稍也。已：止也。稍得静止，必须境上试过，乃见其心之动不动焉。行、立、坐、卧，处静、处喧，皆境也。作意：持立也。有无动喧四句，皆作意功夫。
　　若束心太急，急则成病。气发狂颠，是其候也。
　　心好动而收之太迫，必成暴躁之病。气即心中之气，心动则气动。狂即暴之证候，颠即躁之证候也。狂颠犹小，暴躁则甚。
　　心若不动，又须放任。宽急得所，自恒调适。制而不着，放而不动，处喧无恶，涉事无恼者，此是真定。
　　得所者，合宜也。自恒调适者，随其自自在在，安安闲闲也。不着不动，即宽急得所。无恶无恼，即自恒调适。真定：常静也。
　　不以涉事无恼，故求多事。不以处喧无恶，强求就喧。以无事为真宅，有事为应迹。若水镜之为鉴，则随物而现形。善巧方便，惟能入定。
　　故求多事，安知无恼不生恼耶？强求就喧，安知无恶不生恶耶？真宅：以静境言。应迹：以动境言。善巧方便者，随心应物，即应迹也。常应、常静，只求能入定功耳。故曰：“惟能入定”。
　　慧发迟速，则不由人。勿令定中急急求慧，急则伤性，伤则无慧。若定不求慧，而慧自生，定名真慧。慧而不用，实智若愚，益资定慧，双美无极。
　　由定生慧，随其自然。用慧不慧，不慧乃慧。定慧双修，其乐无穷。
　　若定中念起，多感众邪。妖精百魅，随心应见。所见天尊、诸仙、尊人，是其祥也。
　　祥：兆也。古人有祯祥、妖祥二解，此以妖祥言。
　　唯令定心之上，豁然无覆。定心之下，旷然无基。旧业日销，新业不造。无所挂碍，迥脱尘笼。行而久之，自然得道。
　　上无覆，下无基，一空而已矣。此定观进一层功夫，即前经“观空亦空，欲岂能生”之旨也。
　　夫得道之人，凡有七候。一者，心得定易（治也），觉诸尘漏。二者，宿疾普销，身心轻爽。三者，填补夭损，还年复命。四者，延数千岁，名曰仙人。五者，炼形为气，名曰真人。六者，炼气成神，名曰神人。七者，炼神合道，名曰至人。其余鉴力，随候益明。得至道成，慧乃圆备。
　　圆备：则七候皆历尽矣。
　　若乃久学定心，身无一候，促龄秽质，色谢方空，自云慧觉，又称成道者，求道之理，实在未然。而说颂曰：知起生于境，火发生于缘。各是真性动，承流失道源。起心欲息知，知起心更烦。了知性本空，知则众妙门。
　　此经引人修心入道，委屈周全，慈悲至矣。特为依经解义，以揭婆心。涵虚识。
　　
　　《五厨经》解
　　（《经》是五言古体句法，极为拗衍，故详述之）
　　食本子涵虚注
　　唐京肃明观尹愔真人曰：“夫存一气和泰和，则五脏充满，五神静正。五脏充满滋味足，五神静则嗜欲除。”此《经》是五脏之所取给，如求食于厨，故云《五厨》尔。
　　一气和泰和，得一道皆泰。和乃无一和，玄理同玄际。
　　一气者，先天一气也。和泰和，会合五脏中不和之气也。既合五脏之气，则得一气为道气，由是一身皆泰和之气也。一身由泰和之气，则和气充周，浑然浩然，无一和之可名也。理：性也，言性而命在。际：交也，两玄不可分。以玄交玄，则各正性命保合太和也。
　　不以意思意，亦不求无思。意而无有思，是法如是持。
　　下意字，以真意言，慧光是也。不以意思意者，二玄相交之际，慧发迟速，不由人知，勿令定中急急求慧也，然亦不求无思。却要求注意规中，忘而不忘，不忘而忘。有意无意间，一气生而慧光见，乃善行持者也。故曰：“意而无有思，是法如是持。”
　　莫以心缘心，还莫住绝缘。心在莫存心，真则守真渊。
　　莫以内照之心，外缘人欲之心，则内想不出，外想不入也。既存绝外缘之心，又莫执住绝缘之心，所谓又须放任宽急得所，自恒调适，制而不着，放而不动也。心在乎内，亦莫存一个在内之心，为法所缚。只要得其真常，静守深渊，《契》所谓“浮游守规中”是也。
　　修理志离志，积修不符离。志而不修志，己业己无知。
　　修性之功，先持其志，后离其志。持其志则用志不纷，离其志则委志虚无。若使积力修性，苦持其志，是名边见，必起住心，必与离志之道不相符合。夫维持其志而不持其志，绵绵若存，则修己之业，无庸以己见参乎其间，自自在在，安安闲闲，则清净无为矣。
　　诸食气结气，非诸久定结。气归诸本气，随取当随泄。
　　《黄庭经》曰：“人皆食谷与五味，独食太和阴阳气。”由此印之，诸凡食滋味以养气者，不过暂时融结之气，旋饱旋馁，非一气和泰和之气，长存身中久久定结也。五脏之中，各有泰和为本。至人攒合五气，立为丹鼎。鼎中一气生来，各归诸气之本。我随取之，亦随泄之。取则五气朝元，泄则百骸俱理。《易》所谓黄中通理，正位居体，美在其中，畅于四肢，发于事业，美之至也。泄：即畅发之义也。
　　
　　《明镜匣经》
　　明镜匣，发明黄白细微，有如宝镜出匣，光明清亮。其要在水银一味，其法在先死水银，其本在先炼真土。
　　太上慈悲，直将大丹要旨，形于竹帛。人能至诚格天，必有太清真人为之抉破微言，则万法皆通矣。仙律甚严，不敢妄注。谨将真经要妙，略吐于圈点之中。
