<!-- { "loadSidebar": true } -->
道门语要
 [清]黄元吉撰

道门语要目录

　　道门语要序　　　　       明炼己之功
　　探性命之原　　　　       分火药之功用
　　论精气神之实　　　　     论人及早修持
　　见性量之大　　　　       训及门语录
　　言立命之要　　　　       励及门语
　　详守中采取之义　　　　   自解妙悟
　　运小周天之法　　　　     了了子自记
　　行大周天之功　　　　     有感而作
　　重炼虚之学　　　　       夜间悟道忽笑作此以记之
　　明修炼之序　　　　       李西月

　
    道门语要序
    元吉黄裳着
    念不出总持门，心要在腔子里。自古三教圣人，诀惟此而已矣。修道清静无为，随地随时皆是。不用习静观空，自然止其所止。从来道本天然，无有动静终始。人欲无事于心，必先无心于事。善恶都莫思量，有甚人欲天理。如镜之光无镜，来则应之而已。本来妙觉圆明，何事修己克己。犹目本自光明，难夹些微芥子。天地原自至宽，何恶亦何所喜。虽云有作有为，成始成终靡底。勉强亦归自然，妙入无为之理。道门语要刊成，聊序其事如此。

    探性命之原 
    易有太极，是生两仪。太极者性也，两仪者命也。名虽有二，实则性为之主，流行于阴阳之间者也。然性本无迹，而命微有迹；性无生灭，而命有生灭；性无始终，而命有始终；性无动静，而命有动静。未有命时而性之理长悬天壤，既有命后而性之理已具人身。大哉性乎，蔑以加矣。而要非命则性无由见，是性也命也可合而不可分者也。 
    夫人自父母媾精之始，一点灵光藏于胞胎之内，先天元性化为离之阴汞，先天元命化为坎之阳铅，是谓元气。自此一水一火一升一降，神炁交而心肾具，温养久而胎婴成。由是脱离母腹，独辟乾坤。虽有形质之拘，不如先天一炁，然而不识不知、无作无为，其去天地也不远，所以形体日长，智慧日开，有不知其然而然者。 
    迨至二八期完，一斤数足，不知返还之术，致令习俗之移，往往欲心生而贪恋夫声色，侈心起而驰骋夫荣华。志一至焉，气则随之，气一动焉，而神则因之。于是内萦外扰，神驰气散，而性命不保矣。 
    学者欲还先天性命，非复后天神气不可，欲固后天神气，非复先天性命不能。试观古今来成真证圣、跨鹤登仙者，无非修性以立命而已，断未有修性不炼命，炼命不修性，各执一偏而能有成者。盖性为命根，命为性蒂，二者虽有先后之不同，而其功断不容以偏废也，胡为末学缁流，每每偏于性、偏于命，竟至终身无成而尚不知悔耶。 
    夫性为一身之主宰，命是一身之运用。若不保精裕气，徒事妙觉圆明，则身命不存，性将焉寄；若不涤虑寻真，徒事烧丹采药，则心性未见，命亦空存。况天之生人也，必先有理而后有炁，若无理不犹树木之无根，其能向荣也哉；而人之修道也，必修命以至于了性，若无命不犹灯火之无油，其能辉煌也哉。总之道原一致，功必兼修，庶几不堕于一边，而有独阳不长孤阴不生之诮也。 

    论精气神之实 
    《心印经》云：上药三品，神与炁精。是知人身之大药，即人身之大丹也。学者于此而次第炼之，庶不堕于一边矣。 
    夫论人之生也，先从虚无中一点元神而堕于胞胎之中，是谓神生炁，炁生精，于是十月怀胎，三年乳哺，合五千四八之数，而始成四大一身，此顺而生人之道也。若返老还童、成真证圣，其必炼精化炁，炼炁化神，于以还虚合道，此逆而成仙之功也。要之炼精者非徒炼交感之精，炼炁者非徒炼呼吸之炁，炼神者非徒炼思虑之神。必于色身中寻出先天真精于何而生，先天真炁自何而动，先天真神自何而存，以之炼丹不难矣，否亦幻丹而已，焉能长存不坏哉。 
    虽然，炼精者必先炼元精，而后天交感之精亦不可损；炼炁者必炼元炁，而后天呼吸之气亦不可伤；炼神者必炼元神，而后天思虑之神亦不可灭。盖先天者道之体也，后天者道之用也。人未生时则用在体中，人既生后则体藏用内。若不由用而复体，又将何以为凭藉处。况夫淫欲无度者，则身命难保矣；私欲不除者，则天理无存矣；趋蹶不常者，则神炁多惫矣。欲完先天精炁神，非保后天之精炁神不得。其实精炁神三者，虽有先后之名，实无先后之别，不过有欲无欲之分而已。学者苟能打破尘缘，看空孽网，不但身外之物视为非我固有，即身内之身亦等作幻化之躯，不甚经意，由此而炼精必成元精，由此而炼炁必成元炁，由此而炼神必成元神，以先天之大药，成先天之大丹，不诚易易事哉。(得其心而身可忘，得其神而心可忘。) 
    然而下手兴功，必先垂帘塞兑，默默观照脐下丹田一寸三分之间。继而精生药产，始用河车搬运，将丹田所积之精，运而至于周身。灌溉久之，精尽成炁，充周一身，此炼精化炁之功也。至于精尽化炁，由是而过关服食，温养大药，此炼炁化神之事也。自此已后，则为面壁之功，还虚之道。始由下田而炼，继则中田而修，终由上田而养，所谓三田返复真生涯者是。此修养之路，学道人不可不照其理，以为修养之基也。 

    见性量之大 
    凡人欲见真性，必先于静定中寻出端倪。实实知得吾心之内有一真湛寂光明不昧者，然后静而存之，动而察之，于以施之万事万物无一时或违乎至善，久之深造有得，自然昭昭灵灵，无时无处而不在焉。性者何，即太虚中虚无湛寂之妙。张子云太和所谓道者是。其体则有仁义礼智之性，其用则有恻隐羞恶辞让是非之情。其存之于内则为寂然不动之中，其发之于外则为感而遂通之和。无有偏倚，无有乖戾，而所存所发，俱见性量之宏。微而德慧智术发谋出虑之初，显而视听言动衣服饮食之末，其接人也，则有亲亲仁民之度，其处物也，则有鸟兽草木咸若之怀。总之无内无外，无动无静，能知其性之真，自无一时一物之有碍。盖性中原来包天地亘古今统人物而无有或外者，特为人私欲间之，一身之内且为胡越，何况国家天下民物焉有不隔绝者乎。是以君子之学，于事之未至也廓然而大公，及事之已来也随机而顺应，前无所迎，后无所逆，因物付物，随缘就缘。物有变而己无变，事有穷而己无穷，有如明镜当空，美者自美，恶者自恶，而己毫无容心于其际，是以心普万物而无心，情顺万物而无情，有语大天下莫能载，语小天下莫能破之量焉。 
    非然者拘于一偏之学，或务于静以为修，或逐于动以为行，如此纵有所见，亦是旋得旋失，又安能合内外平物我等动静人己而一之者哉。此圣贤存心养性之功，学者于无动无静时，寻得出有动有静之根本，于以拳拳服膺，极之造次颠沛而不违，斯心与理融，理与心浃，打成一片，了无内外人己之分。 
    虽然，其诣岂易言哉。盖尝旷观古今，阅历人情，无一不外重而内轻。朝朝为己营私，只贪声色货利，以求一身一家之安，无有知性之最重，天下无有加乎其上者。即或知之，亦皆摹仿依稀，或静处有而动处无，或一念起而一念灭，无有的的确确寻出一点真际，如孟子所谓居广居而行大道，得志与民由之，不得志独行其道，极之富贵贫贱威武有不淫不移不屈之概，如此拓开心胸，独高眼界，一任天下是非善恶贤愚，总无有入而乱我之真，此其人果安在耶。 
    惟望后学者，第一先寻得者个物事，无实亦无虚，无声亦无臭，静而存之，动而察之，随事随物而虚以待之，顺以应之，未事而不先，已事而不后，佛氏所谓过去心未来心现在心，三心永灭，人我相众生相寿者相，四相皆空，如此存其虚明广大之体，涵养深纯，于以措诸天下后世而胥宜矣。总之性无涯际，无可捉摸，若要知性之真，其静也只是一个空洞无边、惺惺不昧之象，其动也即孟子所谓今人乍见孺子将入于井皆有怵惕恻隐之心是。 
    但人莫不有性，性亦莫不有发之时，往往一发之后不复见矣。良以如心而出，无所计较，是为真性，一到转念之间，则种种利害好恶之心生，遂为汩没而不见。所以孔子云：再思可矣。末学者流于静中之养，亦尝洞见本原，浑沦无际，每于持身接物之时，不免打成两橛，不能合动静而一致，良由未明性中之度量，实有包罗宇宙而无有出吾性分之外者，若不于此而悟彻了明，鲜有能至于道也。 
    此千圣的的心传，为学人第一要着，务要由一念之仁，充而至于塞天塞地，由一事之善，积而至于亘古亘今，觉天下万古，无一事一物不在怀抱之中，如此实实见得，又何事修丹炼汞为哉！ 

言立命之要 
