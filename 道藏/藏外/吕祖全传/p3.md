<!-- { "loadSidebar": true } -->
　　刚到槐荫，其全真已先坐槐下，时申刻矣。先生笑曰：“书生何去而复来？”予以还枕对。先生云：“尚欲眠，何即见还？”予方探枕还先生，先生以枕转开，目予：“子欲此槐下一眠乎？”童在侧，不欲予眠。先生用手一指：“仆者何不少睡，以待主人？”逸童先睡。予觉神困，困就枕而睡。
　　有青衣二童呼予名曰：“来来来，吾与你一游！”予不知为何许人，细视之，如金友幼年之状，一如同席朱家郎，皆髫年之交也。予随焉，步入松林，再过柏坞，潇潇然如秋声之入落木，悄悄然如午夜之绝行人。森森竹筠，琅琅泉水，不识径道，引入重关，登上层岩，又下平途，近一司府。上坐乌纱皂服之官，两庑吏卒唤予入。其官下阶而迎，问童子曰：“何来也？”童子附耳密言，其官曰：“诺，诺。”忽令一卒，身如金刚，目如虎豹，声如豹狼，身挂青直掇，腰束红绦，头带三山帽，引予而行。
　　至一所，遇一老妪，白发娑娑，手执磁瓯，唤人饮茶。予渴欲饮，青年者止之。
　　又行，遍游爱河，桥广盈尺，高及千丈，波涛汹涌，鱼龙开吻若吞。或过者化为梁栏稳步，或过者推挤倒溺，鱼龙竟吞食之。予怆然不忍视；血湖相近爱河，腥秽之气不可着鼻。溺河者无男，或止露面，或露乳，或露腹，千百万状。或提携少儿，或搂抱赤子，红光遍体，人不可近；刀砧近于血湖，割脐剖腹，开肠剜肚，又加上槌捣砧杵之。予悲而莫视，青衣嘻嘻笑，强予视焉；吊竿近于刀砧，较之刀砧少轻，或悬手，或悬足，或手足皆悬。中以石坠舌出，目眦皆裂。又加以荆杖加鞭，号楚之声动也。其卒如戏傀儡为乐；刀山近于吊竿，尖峰峻岭，皆刀戟布列，如三春新笋密透，银光闪闪。卒人驱众犯裸身上山，犯不肯从，以黄藤大棍后打，勉强匍匐而上，肢体皆裂，血同涌泉。予哀焉，为求解，卒不为意；砧磨近于刀山，尤惨。先以罪者缚，启上盖，以罪置中，盖加，上压以巨石，罪人叫声如雷。二使牵动，一使以叉拨骨肉，如粉。带血同脓，浆漾磨下；牛犁近于砧磨，先以罪人反缚双手，一鬼拿定双足，二鬼用一大木杠于背，扛出舌，一鬼用钩帘搭定，扯出丈馀，驱一犊往来舌上数遍。其舌长二丈，广三尺，犁一时其舌如泥。未犁者置于傍，与之观看，魂服早碎矣；油镬近于牛犁，铁镬如缸。中盛油，下架柴。烧油沸，以罪者止缚双足，先以为下镬中，二手挣挫，一鬼使铁叉叉下，须臾骨肉皆消；饿鬼近于油镬，作一阱，中置罪人千计，体瘦不及一拱，喉细不过一针，头大如斗，口出烟雾，声如蚊蝇，如水中鼋鼉样，盖不知其为何孽。青衣云：“此辈好食五荤三厌，日无足意，故当此报。脱胎将为便蛆。”火焰近于饿鬼，作一坑，烈炭闪闪，剥去罪人衣服，推于炭上。罪者挣起，用铁笊笊定，烧烂肌肤，臭不可闻，百里之外不灭；黑暗近于火焰，虽日必秉火，方见你我。但闻哭泣之声，不可见也；枉死近于黑暗，其墙四堵中，皆绳缚，少手少足，没头没面，千奇百怪之形，此皆枉死者也；阿鼻近于枉死，此处最恶，虎门深锁，牛头马面百辈把守不容视。青衣言曰：“吾奉正阳帝君之命，可开一视。”牛头略开门一角少许，中间罪人奔涌跑号，哀啼叫救。予心寒即回。引至一殿，乃初见之官也。拟留予，予不留。其青衣将予一推而觉。先生与逸童辈不见。
　　日已暮，投宿无处，寻原店，亦杳然灭迹。时西峪下金轮之辙，东皋悬玉镜之台，前无孟尝之馆，后无平原之地。进退两艰，徘徊瞻顾。道傍一乔松，盘根错节，枝叶偃盖，抚而就焉。
　　但见疏星张残局之棋，明河挹川浣之练，近林绕一声之惊鹊，高岗度数点之归鸦。咿咿哑哑，渔艇归乎别浦；呜呜咽咽，牧笛返于故村。举目潇然，形影相吊。顿思父母抚吾，朝夕在侧，今流遗此地，彼此不知，泣然泪下，乃作歌曰：
　　瞻彼远山兮凝白云，悠悠乡水兮切我心。高堂白发兮倩谁人？
　　疏我定省兮飞我魂，云兮云兮，千里量我忱。
　　又念刘氏自适予，尚同处子，上事舅姑，下乏芝兰，孤帏岑寂，是予误也，亦作歌。歌曰：
　　瞻彼空谷兮有佳人，春光正媚兮绾同心。分开比翼兮，欲奋翮于青云。
　　耽彼芳年兮，镜蒙尘。悠悠远人兮，碎我神。歌兮歌兮，哀哀恐猿闻。
　　歌竟，悲伤倍加，阴云生惨，明月无色。久之，雾卷天空，朗然若昼，白鹤从南峰之巅横飞而来，形如轮，渐而其鸣如人，停于松上。俯颈窥予，如哀予，如哂予。双羽翔而集者数，下予前舞，足转翎，划然大啸，和予歌。歌曰：
　　南山兮有白云，北山兮有白云，山中悬望兮空劳神。白云聚兮天合成，白云散兮天折分。聚散分合兮由天心，凝固涣耗兮何由人？伫目兮见此云，瞑目兮即无形。人生父母兮如此云，子纵欲顾兮留之不能。
　　向予点首：“书生，书生，父母孰不愿？无常到来，他也顾不得你，你也顾不得他。”把首一摇，又和一歌。歌曰：
　　取彼焦桐兮为我琴，抚膝一调兮乐我心。朝夕好合兮，操一曲凤凰鸣。灯前月下兮，并止同行。期与偕老兮，百年长存。忽然弦断兮，寂尔无声。期欲再鼓兮，非昔之音。凤来高岗兮，鸾镜破菱。人间夫妻兮如此琴，天将夺去兮难赎以千金。
　　又向予点首：“书生，书生，人间夫妻孰不愿？一日命终，各自投奔，你不见他，他不见你，又那里寻个夫妻？快把这条绳儿割断，自寻一个长生的路去。到得那个处在，自然父母妻子不分别了。”予方欲扣其说，把翼一挺，腾空仍往南峰去了。星移月下，鸡唱扶桑，曙光已动，予心顿悟，不欲前进，功名之念成灰，家乡之思即断，飘然有物外之想，欲求全真为师。复循故道，至于槐荫少坐。
　　遇一云游道者，年几百岁，皓首庞眉，身着破袍，脚踏芒履，手执拄杖。近前为礼，与之共坐。问予：“何境而来？前面绿杨林中有一小仆，悬命高枝。”予闻，愕然失色，知为逸童也，即欲往观。道者止步云：“先生住。吾视汝骨如孤鹤，面若春花，须如新柳，眉侧黑子，山骨耸起，两珠朝海，五岳丰隆，神清气爽，必为神仙。何不从师受诀以求超脱乎？”予稽首受教。云游者笑曰：“吾行游三十馀年，不遇一真窍。汝当别求，莫误汝事。”弃之往西去，招之不来。
　　予访于绿杨林，果一童缢死柳下。盖因予眠槐下，先生既去，童呼予不醒，守予一宿，知予不活，事出无奈，哭予一场，遂将琴剑挂于林间，自随以尽。呜呼！吾未成道而先殒一童之命，予何忍。乃取土为香，望空拜，誓曰：“岩果得遇明师指出迷途，以证玄道，当先度此童。天地神祗，鉴表下衷，莫使孤魂远去，离其根本。岩若爽言，天地夺纪。”誓终，将童放下，于杨柳根边取草蒿以覆，将琴剑置童侧，取土书于琴上：“往来及住人如能埋此童者，即以琴剑酬。”号恸一场而别。
　　复至槐候全真来，二日绝音耗。日取树果充饥，饮石泉解渴，体渐狼狈，形同槁木，足不能举，目不能见，横卧槐根。蓦听樵歌隐隐。侧耳听焉若曲，击斧柯回以节韵。歌曰：
　　家住在深山野坞中，手持斤斧入林丛。要斫个千年柏，要砍个万年松。也不管他英雄好汉，也不管他食禄鼎钟。有时节看个中天明月，有时节看着半岭清风，有时节采取茯苓根白，有时节带插文吉花红。到晚来向山腰里一睡。只落得清闲自在性从从。
　　歌声渐退。予勉强追之为礼。樵夫云：“先生有何说？”予询问全真居处。樵夫云：“没有没有。此山过顶翻下，一竹林茂盛，中有个小小茅庵，一道人大腮胡髯，大眼蓬头，大肚赤着脚，我这里叫他金师傅，这个人是出家的全真。”予默思：“在家时那乞人说‘金重山中相舍’，今莫非是他？”即求樵夫引带。
　　樵夫云：“先生，你活该死！要见那个贼道？他虽出家，比在家人最凶。逢着过往经商见他财帛，也不用甚么，见一喝，那人已自惊得小鬼模样。我这山村人家，四时八节俱要请他吃酒吃食。若一次少了，便来杀人放火。见他形影儿都躲，你到要去寻他，快回去了罢休！”予一意要见，不信，只求他引。他把手一抛，担了柴儿，口唱山歌。如飞过山峦而去。歌曰：
　　我终日樵柴山陇间，懒来自共那白云眠。不管你是非颠倒，不管你机巧多般，不管你风波险恶，不管你世路多艰。我自乘个兴儿归去好，恁你侬去劳扰扰不安闲。
　　樵夫已去，吾力甚疲，坐于石上。远远望见那全真到来，近而目焉，却又不是，乃是家中来的大胡虬髯乞人，变服作全真仪容。予知为非凡，纳头便拜。真曰：“嘻嘻，书生到此良苦，何不在家？上有父母，下有妻子奴仆，昼食膏粱，夜眠纹锦，何不快活？着何来由受这等的苦楚，举目无亲，日无饮食，夜无床帐，将为虎狼口中物矣。我引汝原路回去，如何？”予再拜，誓不回归。真曰：“不归而寻那个？”“予要见金重山中师傅。”真用手一指：“来了，来了。”只见曾来家的大肚胡的乞人，亦为全真样，飘飘而来。予拜伏于地，其真用手扶起。
　　二真自相云云。其后来者大笑视予云：“你今如此后来，悔之晚矣。”予再誓如初。二人云：“既然如此，只在此候我二人。我们欲往里许之外寻一个道友，即来同你到庵。你若等不来，可过此山，望见小岗嘴上一个茅庐，问金重师傅。只在庐中坐下，我就回。”把袖一拂，弃予前往。
　　候将暮暗，不能行，栖止道左。须臾间，猛兽咆哮，绕于左右，若欲攫食。予存神默祷：“今为生死求师，身命不顾。倘兽饥馋，愿以身充兽腹。”兽踞蹲予前，目如电光，声如雷吼，久之遁矣。方瞑目，遇一熊嗅予，毛刺面额，用掌擒予臂，一掌探予胸，欲刳心状。予祷如前，熊释而遁。一夜无宁息。
　　至晓，腹中空虚，举足不动，取蕨根食而略能行。至午，见一牧童牧羊。问其山庵所去几何，云：“非十日不到——五日至顶，又五日至庵。”予不惜途遥，又行。渴极，捧泉饮，误下水蛇一小条。觉腹中绞痛。仰卧涧边，乌鸦啄目，苍鹰搏胸，蝼蚁嘬足，只一心不动，苦真难忍。开目而视牧羊者，牧羊者嘻笑于傍：“阿呆，阿呆，那里去寻金师傅？我引你下去，家中望你回来。受这等苦，明日必没性命。怎么到得那里？”
　　予不应。童子怀中取出麦饼一个与予食，予不受。童子道：“先生，你还要走十日。若不接力，性命难活，还见得师傅么？”予以言是，接而食焉，谢童子。下咽，觉神清气快，腹不痛。吐出小蛇，乃一草根也。拜童子，别而上行。
