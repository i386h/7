<!-- { "loadSidebar": true } -->
　　不及山半，日又黄昏，更无居民。遥见黑松坞中，青烟缥缈，黄犬嘹嘹，茅檐高出千层岗，柴户斜扁平深壑。予喜得宿处，往扣其扉。半饷，只见一丫环执烛而出，叱予：“我村庄中人家。主人不在，何敢无礼。径扣我扉？”予哀告求悯。环怒少息，命待。进片时，引予入。
　　朱门中启。广厦深堂，虾钩高挂，珠帘雀屏。列开锦褥，沉檀燕于宝鼎，银烛炎于金台。绣幔轻开，香风先度，青衣数辈导出一年少美人，方笄近二旬。柳眉拖绿，波眼溜青，乌云挽朝阳之髻，粉容过洛浦之娇，楚宫服态，吴国丰姿。迎予上堂。予以贵宅内室，谦让不敢近。女曰：“既来此，三生之缘，非今生定也。郎君青年，妾当妙岁，天赐其合。不然，妾居穷谷之间，与术石为邻，与鹿豕为伴，樵夫、牧子亦不多至，况郎君乎？其天赐，非人力也。”呼婢设席。予伏地辞谢，再四推阻，女瞋星目，竖柳眉，咬榴齿，呼环驱出于外，“恁此穷酸为豺狼作食！”予欣然出，女回怒，留命锁门户——盖虽欲出而不能也。
　　顷之，席备。命予礼。予居庑外不入。数辈扶进，纳予坐左，女右。前列歌童舞女百人。酒一巡，舞唱一回，笙簧鼓吹聒耳，响振陵谷。初舞《惜时光》，唱律歌。曲曰：
　　锦阁柔风，海棠弄香，彩衣舞袖偏长。一声啼鸟似笙簧，巧掷金梭在绿杨。
　　王孙辈，士女行，同游挈伴往寻芳。逢乐处，即戏场，何须身外觅仙方？
　　予隐几勿睹，但密识其音。强起，又作《八风舞》。腔如前。歌曰：
　　小沼新荷，重重似钱。熏风初入虞弦，流萤飞入画堂前。
　　一雨凉生竹簟眠，呼小婢整杯盘，漫把香醑细细添。同观赏，人月圆，那知人世有神仙？
　　三巡舞《霓裳》，腔如前。曲曰：
　　飒飒凉飚轻飞，井轴阶前，啼扰寒蛩。岩头枫叶胜花红。塞上斜征一字鸿，清思好酒满钟。
　　赤壁邀游兴更雄，行乐地，能几逢？休言彭祖状龙钟。
　　四巡舞《飞燕》，腔如前。曲曰：
　　六出琼花，长空乱飘，暖围兽炭频烧。浅斟低唱烹羊羔，笑见梅开月挂梢。
　　敲檀板，舞细腰，人间安乐是雄豪。貂裘美金束高，笑他方外伴蓬蒿。
　　女人起，举卮酒以寿。予不应而卧。强婚，予发怒佯狂。女曰：“若不从命，寸步之间可以溅血。”予笑而答云：“可以生，可以死，志不可夺。宁忍一乐而败大节？甘受白刃无辞！”遂伸颈待命。女曰：“狂生也。”知志不能屈，彼自入兰闺，置予中庭。予犹不放意，恐酣眠有污，假目而寐，终不予犯一宿。犬吠惊起，乃一草堆间耳。畴夜之景为魅哉。
　　披荆扪棘，出山溪而上。里许，见一黄犊背童子，自层峦而下。予问焉。童子告以：“金师旬日间颠风落岩而死，乌啄雀残，皮骨几尽，那里再有？”予闻言欷歔悲怆，将以自尽。犹豫间，忽思：“人有同姓，未可即以为真。必吾亲至庵所，果无其人，然后再作区处。”
　　只见童子方转过坞，又转出二三小童，亦跨黄犊，成群逐队，戏游于陇之中，吹笙笛唱歌。曲曰：
　　向山坡，跨犊游，披青蓑，箸裹头。野花笑折云峦口，见一个水鸥，听一个雨鸠，那知他人世生惨愁。思悠悠，朝朝暮暮，其图个乐忘忧。
　　唱毕，拍手相向大笑。又一个唱如腔。曲曰：
　　过层峦，步小岗，脱麻鞋，挂破裳。松阴驱犊闲来往。饮的是石浆，吹的是信腔，眠的是竿竿嫩草为床幛。细思量，无拘无束，一恁他天地自弛张。
　　唱毕，又笑。又一童唱如腔。曲曰：
　　岩前桂色巳黄，峰头菊昧已香。凉飚吹动云飞飏。雕翎喜健杨，鸢班有几行，月明似水消尘想。见潇湘一帆轻叶，风浪有几翻？
　　唱毕，四童合围，共吹竹笛，指予嘻嘻而笑，视予云：“是何痴子？家乡不顾，荒山草野茫茫乱走。是失心的癫子。”说一番，又笑一番。一童又唱。曲曰：
　　看我们在山中乐，笑他们多颠倒，把一个富贵功名闲担着，空惹得烦和恼，空惹得愁和扰。劝你好丢抛。劈破牢笼计，那时节能将生死逃。
　　四童且唱且笑且行，倏然无踪。予探望不见。挈衣往上，日已晡矣。几颠，终不可及。
　　徘徊四顾。一突岗，平石上有二村童，黄发披肩，破衣被体，一捧石子二篮，一捧石局，转于石盘之上，惶惶惊怖拱立。时月挂松头，明同白日，予盘足坐于偃柏下。
　　须臾，二叟咳叹而至，对坐石侧，举石子围棋。一叟呼黄发童子云：“童知棋乎？吾语子棋。夫棋也，乾坤肖像，阴阳克牟，旋转变化，躔度已周。运神机于渊默，生智巧于朋俦，夺盘角于四五，占边疆于斜丢；抛鹭鸶之长脚，拘龟鳖之缩头。孤军深入，防腰肋之撞卒，众兵列伍，须高垒与深沟。幻眼莫为生地，断形竟作废休。莫前行而失后，莫右倾而左流；莫贪饵以失鱼，莫因乐而忘愁。欲破劲敌，先定已谋，开关突阵，伺隙窃投。神谋使其莫测，阴智使其难搜。当为万全之筹算，戒乎小利之贪求。一着不到，满局皆休。譬人生之在世，如棋局之嬉游。张之则黑白纵横，敛之则英武藏收。百年无过一局，万事归于一谋。睹棋局而还省，劝君家早早回头。”语终，予将就而问焉。二叟拂衣长往，童亦收局随逝。
　　予方彷徨，只听得北坞出一声大哨，如风吼木，似涧滚泉，奔飞而来二大黑汉，叱咤烈于项羽，威风过于蚩尤。一擒予发，一擒予身。奈何无囊。劫者笑曰：“俺等居此剪径数年，未曾撞见此穷鬼。既无囊橐，又无衣服，空教俺走这一遭。”那略矮些的汉子道：“气他不过！”腰间取出麻绳，把予不由分说捆做肉馄饨，高吊古桧，拍手大哨，望茂林去了。予此时上天无云，下地无路，又不能遇人解救，手足疼痛，晕绝者再，乃号泣于人，口占一律。诗云：
　　只为无常觅赤松，披荆扪棘入山中。
　　几回喉渴涧泉润，镇日肠虚乏谷充。
　　鞋敝偏经尖顶石，衣破难忍扑怀风。
　　那知蹇险重重过，古桧高悬命欲终。
　　吟毕，放声大哭，哭毕又吟久焉。蓦地咳嗽之声动于盘石上，俯窥，乃棋翁也，视予笑且吟。诗曰：
　　形立枯枝体瘦尪，那堪复遇此强粱。
　　绳缠恰似蛛经网，影动浑如蝶采香。
　　要使屈身同猬蠖，故将恶胆逞豺狼。
　　飞凫未得长生术，预教先生缩地方。
　　予哀告求救，翁曰：“盗性凶恶，势不可犯，若知老子救，连老子休矣。”予再哀恳。翁乃得下予，解其缚，其股肱已深绳迹，半晌方苏。翁曰：“书生此行为何？”予述其意。翁曰：“阿呀，阿呀，差了！那个金师傅有出家之名，无出家之实，夜间淫乱妇女，日间劫掠客商。适才这二个强盗，就是他伙伴，我见他飞也这般赶来，知他念头发作，故此尾行到此。果然弄这把戏，若不是我救，你不吊死了罢休。你如今趁黑寻路回去，全了性命，却不是好？”予曰：“学生一念已坚，除非东山石烂，南海水枯，方不去寻师傅。人生少不得个死，所以到此，若是二心，天地必责。予宁死不回。”翁呵呵大笑，舍予而返。
　　予坐以待旦，复向山巅而上。日几午，见林梢烟生，鸡声喔喔。遥望白粉低墙一带，小户半间，三童汲水。予将乞食其户。只见平阶一带，中列几案数座，皆书生也。问曰：“何方朋友到此？尊兄何冠服不整，莫非遭在陈之厄，其亦遇匡人之锋乎？请少憩以茶。”乃迎予上座。予逊之。坐定。茶至，清冽香美，此味月余不入唇矣。
　　茶毕，一年少者启口向予询其故。予以故答。诸生掩口而哂，谓予曰：“兄长既曾读书，盖未知大义。孔子云：‘攻乎异端，斯害也已。从孔而异，是害己也。’传异于人，是害天下也。孟子曰：‘不孝有三，无后为大。’无父无君，是禽兽也。兄长舍所学，从异端，背亲则不孝，忘君则不忠，绝夫妇则无行，弃朋友则无信，灭少长则无序。五伦斁也，何以立天地为人类也？况自盘古至今，几人不死，几人长生？譬之花焉，有荣则有悴，譬之肘焉，有伸则有屈。乾坤且有消长，山川且有变迁，吾人特一物耳，何可超天地而独存乎？”于是诸子齐相和，劝予以留同业云：“此抵都下，不过百里，旬日将大试，指往以取青紫，顾不乐于方外哉？”予无答，即辞退。诸生苦留，知不可夺，或以巾赠，或以履赠，一无受焉。飘飘遂别，半里间回视其处，无复在矣。
　　是日陟巅尽，举目一观，见对峰腰间，果一小庵，喜动颜色。望山背下行，力倦憩竹岗之侧。有溪一条，碧流泛昆仑之源，银泉出天潢之派。菊香扑鼻，不羡南阳之美，桃花遂浪，宛同武夷之宾。清兮可以濯缨，渊兮可以纵目。予就而掬饮。
　　有渔人摇兰浆，远远而来，口唱《下山坡》，曲曰：
　　驾一叶轻轻小艇，鼓一楫飘飘浮梗，披一领小小蓑衣，向一个湾湾溪径。恁游行不定，游行不定。见沙上鸳鸯交颈。清清双双浴羽翎，嘤嘤飞鸣过柳汀。
　　唱一套，击楫数声，摇过西湾。又曲曰：
　　几两岸荷钱细叠，见数阵浪花飞雪，见几个戏水鱼儿，见几个绕塘蛱蝶。那管中天日烈。波上有清风解热，欢悦；漫摇兰棹楫，奇绝。邀游不忍歇。
　　又摇向东湾。又唱曲曰：
　　布密密芙蓉夹岸，更灼灼蓼花争放。听湘江孤雁征鸣，听村落寒砧击响。最喜的月明星朗，月明星朗。洞箫吹逐清溪浪，天香飘来时桂香。黄霞觞，醉眼在云水乡。
　　将艇摇过予所。又唱曲曰：
　　起凛凛朔风，柳絮轻，纷纷琼英铺砌。白茫茫江汉云深，冷飕飕钓竿滋味。堪叹羔羊豪气。羔羊豪气。暖阔里娇娃欢聚，思维。何如我这破衣，煞强是他那锦衣。
　　予揖而求引过溪。舟师云：“你到那边去？”予以金师傅庵回答。舟师用手一指：“循此溪塘过湾，又转上山坡，大路上去就是了。”言毕，舟师进往下流。
　　予依其指，果上大路。沿坡行里许，见一蓬头童子，身披皂裰，手执钵盂，口念弥陀下坡来。予知是庵中人，即叩首访师行止。童子云：“师傅因采药被蛇伤足。卧在庵中，命危旦夕。”予闻之，且喜且忧。分别童子，而径往庵所。倏尔无人，木叶堆于檐下，枯枝亘于行途。予皆用手扒开，十指尽裂。血污满手。
　　抵庵，柴门紧闭。扣许久不开，停片刻又扣，内方咳一声：“咄！是何山野强徒？来我草居作甚的勾当？俺乃贫穷道人，衣不遮身，食不足味，有何物来此相犯？快快别寻生意去罢！”
