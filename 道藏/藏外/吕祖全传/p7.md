<!-- { "loadSidebar": true } -->
　　师曰：“二先生已去，吾与若盍往庵乎？今日之会乐乎否？子能不以乐为乐而不以忧为忧，不以聚为聚而不以散为散，祝我而彼之，祝彼而我之，斯乐其乐而我自若，忧其忧而我自休，聚者聚而我无系，散者散而我无放，是实实而空空，空空而实实也。言言行行，子皆不可饶过去了。”
　　予受旨抵庵，与师居，事礼无二。恭心克一，严祗之忱，日新时茂。日则共师谈诀于松阴竹覆之下，夜则参玄于冥思默想之间，见本来面目之真容，破三昧七盗之妄像。万丈潭中，跳出双睛五虎，一坑火内，长起九吊金莲。圆珠盘上走，六剑匣间开。混混沌沌，露现胚胎。萌孽烦烦扰扰，澄澈浊浪浑波。不有而不不有，不空而不不空，果是作为成幻象，信然光朗乃真机。傀儡场前，枉自牵丝拽线，陶冶手里，空劳铸铁熔铜。有迹之真都是假，无形之假总成真。到此处，猛火炉中飞片雪，沸汤釜里下毫冰。舍屋时空，几度出游于六合，墙垣枉立，数番觔斗上三台。存即神，念即化，不俟搜求，无劳摩揣。
　　师知予行到功满，一日，呼谓之曰：“无者，本来已见。有者，本来当知。从故道而复归故乡去来。子向于蒲阴村遇吾之师，曾为逸童立誓。今彼堕于凶道，子当授以诀法，度其归山，速便回庵，莫为尘累，迷此前途。”当日即以拂尘、盂瓢授予。予领之拜别，乘清风直往活水村来，乃化作一乞食道者，往来于途。
　　寻访竟日，父母已殁。惟刘氏守节为尼，家宅易为道院，正同一二老尼，诵经于大士前。予径入，尼叱之曰：“此乃女庵，清净戒院。何方道者乃男子，安可则进？”予稽首受罪，上扣道众：“贫道远方山野，不知礼法，冒犯仙庵。但同为出家人，僧来看佛面。贫道外无遮体之衣，内乏充肠之食，兼以知识又少，人生路生，特求仙庵驻足，抄化衣食。旬日之间得遇善信达长，自当酬谢还山。伏望开普济之门，弘度人之德，不以山野推阻。足感仙慈。”那首座看予一看，喝知事：“取斋米一升，打发那道人去，别处寺观安身。我这里虽是个庵儿，却是人家私宅，且又尽是女流，安你男子，不为稳便。”予不受斋米，向首座打个问讯：“老师，老师，我贫道特来仙庵。若不容留驻足，我要些斋粮，那个替我煮吃？只舍我一位年少的师兄，与我做个伴儿，我便去了。若不肯舍，我只住在这里，千年不出门。”那首座听说，红了面皮，发起大怒，骂云：“这野道人好生无礼！我这里是佛家弟子，清净法门，敢在此胡言乱语！又不是失心的颠汉，出此狂言，如不即行，当以法理。”
　　予笑云：“好尼姑，好尼姑，你说出家清净，那里见得清净？南也不曾无，怎做得佛？你听我道着：
　　那阿弥陀，不是个小可的诀。造端的功夫，全要把无名灭。一点操持，心坚似铁；一点男女，心温不热。把人世上的喜怒哀乐都收灭，把尘寰中的身衣口食都乏绝。又那有是非强弱相跋陟，便任他刀锋油镬相侵也。我的慧眼禅心自不动也，这方是成佛超升的上乘诀。”
　　那首座听予唱罢，俯首片时，步下座来，望予便拜，云：“小尼肉眼不识高明，望垂指教。”予曰：“女师自何年出家？今经几载？”尼曰：“尼本士人之妻，为夫求名不回，公姑去世，父母不存，孤身守节。因同合志一二，在家修行，已经数载。”予曰：“女师可从吾出家么？”尼曰：“安有女从男子游？其迹似吝矣。尼心似石，望仙客勿以为戏，指示禅理。若必悭诲，即此请退，莫生疑义，乱我清规。”予曰：“女师，自古以来，那个成得佛去？世上女流，有福的只说嫁个丈夫，或高车驷马，衣紫腰金，居香闺绣阁之中，朝欢暮乐，金章紫诰，做夫人，享荣贵；或堆金积玉，穿珍带宝，百味奇馐，早元辰，夜元夕，称院君，呼妈妈。这般何等不快活？反不寻佳配，耽误青年，食的黄齑淡饭，穿的粗衲破衣。寂寞空门，怕听潇潇风雨；凄凉冷阁，愁闻滴滴更壶。春光娇媚，热泪看折钗斗草，暑炎天气，心钻听歌唱凉亭。秋风飒飒恨征鸿，冬雪飘飘悲被铁。受了这般苦楚，到老来又没个儿女送终。千万个出家，不曾有一个做佛。你肯还俗，我不出家，如何？如何？”
　　那尼姑听了一遍，大怒生嗔，喝知事行者出门外，把庵门关上。予思言语恼了他，怎得他超凡脱壳？不免一化，径入经堂，用拂尘一挥，香烟气绕，天花乱坠。知事急报与尼姑：“那道人已关出门外，却又在经堂中把麈一拂，香飞花坠。”尼惊异，出见云：“仙兄莫使神通以乱弟子，弟子有死无二，更无别念。望仙兄他处驻驾。”
　　予知其心真，乃云：“刘姑，你要见丈夫么？”尼云：“丈夫去久，生死不知。纵今返旋，亦决不从凡处也。倘来，当令另择佳偶，誓不再会。”予笑曰：“贫道与你丈夫同从金重师傅出家，他已得成正果，同我下山。我叫他去见你也，你看在后面来矣。”尼回头。予即见本相。尼再视予，默然若失，灵光已见，望予拜云：“夫已得道，何不度我？”予探囊中一丹，命服。即以彼锡柱指为鹤，命驾。只见半空钟师喝止，待命，鹤复为柱。予授偈云：
　　半夜天中升皎月，三冬炉内飞琼雪。醍醐足注万顷田，舍利不须凡火灭。
　　咦！三生不是望夫石，一脚蹬开朝天阙。
　　书偈毕，拂衣离庵，至祖茔，访于山神。神呈祖父妣母皆已登仙界矣，不在鬼箓。予喜，回至蒲阴村。
　　将及十余里外，抄化于村居，访其踪迹。一老叟白发潇然，扶藜倚扉，嗟叹不息，愁容可掬。予拱侍乞斋。叟曰：“师父何来？”予以抄化告。叟指前村：“师父不可往那荫茂路上去，有一奇怪，言之吓人。或如人形，或如树枝，或如虎狼，或如鬼魅，有时作妇人引诱子弟，有时作店肆邀人沽饮，有时吼叫如雷震川谷，有时跳跃如龙奋渊海。变态不常，兴妖万状，遇者粉骨，逢之碎身。大约同柳斡杨枝一般，所戕害者不下十百。如无过往之人，即掠近村男女，大小傍徨，室家惊扰。法无可禁，符无可降，谁不惧之。前者吾少子牧羊，被其罗而并食，师父可慎防焉。若遇此妖，其生休也，其身泯也，其同于羽化升也。师父奈之何？”
　　予闻之，甚自责。此乃予贻伊戚，予贻众害，道未成而先作孽，功未积而罪先成。予何责之辞！幸吾师指示予此来，尤可追其将来也。不然，害愈烈矣。予辞谢叟，望茂林而行。叟呼而止者数，予不应，径往。
　　将里许，忽然狂风大作，卷起万里沙泥，拔倒千寻树木，有倒山翻海之势，予足不能履，身不能立，知其怪作也。用麈连拂数次，风恬息焉。顷之黑雾弥漫，连天贯地，日月无光，山川莫辨，白昼浑同长夜，对面不识谁何？轰轰有声，渐逼于予。予再拂麈，贯注存神，雾敛空山，云归溟海，朗然仍明。
　　又里许，蓦地奔出一群豺狼，鼓吻张牙，向予吞食。予用手一指，喝声：“咄！休得无礼。”那一群豺狼却是数个杨柳柯枝。正看之间，一声响亮，南山崩半角，北岭破层天，响得怕人，心惊胆碎。跳出一个夜叉模样的物体，双眼如灯炬之明，一口如刀剑之横，发似蓬松乱叶，身如屈曲枯枝，五形尽露，四体不遮，手持狼牙大棍，跳跃飞腾，扑予欲食。予势不敌，连呼：“师父，师父。”盘膝坐下，凭其张手舞足，不敢近予身。贯注片时，吹气一口，彼即转身跳跃而去。予又起身。
　　行里许，只见路口横架高枝，高如丘山，无一缝可通，回向后路，荆棘榛枳填塞，夹予在中。前不能进，后不能退，心甚惶惶。急呼：“逸童，逸童，你何迷失至此，主仆之情岂顿忘也？吾此来为尔为害，特来救度，岂可反害吾也！”言毕，划然一声，半空丢下一枝柳树，将予罩定，但不敢肆害，尚有一隙灵光未昧耳。予又呼：“师父，师父。”将手一挥，其树自散。
　　又行里许，将至其缢处，古木潇潇，人烟杳绝，禽鸟无飞。较日前予经时，又大殊矣。远近望见一个道者，飘飘然有物外之形，堂堂然有得道气象，绿袍青绦。黄冠翠履，手持净帚。向予笑迎曰：“师兄何来？请至小庵一憩何如？”予心知为逸童也，随之行之一庵，绿荫庭院，幽静可爱。予坐上，彼坐侧。忽又坐下，谈外丹之术，兼有取阴补阳，损人益己之说。予唯唯。少焉起，进茗果。予啖之，不以为异。彼喜而笑，以为中其术也。不知予荫纳之葫芦中。
　　予因诱之曰：“师兄居此，木石为邻，鹿豕为友，风朝而万籁潇潇，月夕而孤形寂寂，寡闻寡见，何以开一窍之玄门？不识不知，安能致九转之丹法？幽境锁尘难观日，灵台蔽垢怎朝天？一失于爱网之中，再不出樊笼之外。做下了孽根，终当自爱；修得些好事，毕竟不亏。天堂那有恶人，地狱却无善类。九狐食人，何其暴也，而难逃渭水熊罴之歼；郁垒食鬼，何其雄也，面难免终南山进士之擒。古来积善可无灾，何见行凶能避患。为今之计，不若弃此阴凉之所，从我小道往名山胜境，投明师，拜真主，享逍遥极乐之福，去火坑苦恼之灾。缩地可以升天，长生得乎不死，以彼较此，孰为优哉。”
　　彼笑而不答，他顾而支吾者久焉。月白东岗，昏窗秉烛，心尚迷执，略无悔悟之机，反以谑言戏之。忽然起如厕。予默坐以察动静。蓦地铿然一声，如刀斧掷于空石，使予悚而栗，惕而战。勃而色变，殆莫觉其何以为也。又哨作数声，勇跃予前，青面红晴剑牙，撑出头上一枝柳叶，娑娑如发，足如柳根，手如柳干，体乃错节。盖不必肆恶行威，而其体状象貌，已破人胆矣。纵予黄粱游地狱所目击诸狱之鬼卒，其可怪可哂可惊可畏者，未有如此之态也。向予拭手拭足，张牙睁日，进而退，有敢有不敢之势。予只瞑坐不动，存先天一气，想师在左右，咳唾一声，其妖遂灭却，却坐于左右之地。月下而星沉，云湛而日出，鸦鸣破暝，犬吠惊惶，四境杳然，绝无影响。
　　拂衣望绿槐阴处而进，徘徊于山径之间，踌躇默想：“欲浩然长往，则逸童终堕孽途，负我济度之心。不践盟天之约，于修道有亏矣，岂能忍哉。若在此逗遛，而孽终隐去，不复再遇，何所寻觅乎？”正在两难犹豫中，时晷已西，移入酉刻矣。
