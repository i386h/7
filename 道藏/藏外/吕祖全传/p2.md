<!-- { "loadSidebar": true } -->
　　忽一全真身披百衲，头挽双叉，胡髯满颊，目如老龙，双耳下肩，足穿多耳麻鞋，腰缠黄绦，挂葫芦蓝袋，手持无心棕拂，嘻嘻而来至予前，睁目作怒，喝曰：“书生何不进程？天色将暮，吾久知此地日多劫徒，夜多虎狼，非安息所也。”予起而长揖，其人即坐下，与予对膝，默然若禅定。久之，予恭加，而先生定目视予曰：“子将何之？”予以应试答。先生曰：“青年学富，正宜上佐天子，下匡元元，俾吾侪得荫受其赐，是幸遇矣。然吾有一言，生当记取。”予颔首受教。先生曰：
　　风波恶，风波恶，利名场，须坚脚，前途休用错，一朝失却这根苗，万转千目摹不着。
　　归兮归兮要认真，来兮来兮如蜕壳。打开迷阵跳出去，金重山边见下落。
　　予又扣前程：“先生知否？”但摇头云：
　　前程路，前程路，万里飞腾不耽误。一身委质于王家，生生死死不自顾，古来忠尽鼎镬中。
　　英雄却是罝中兔。碑铭传世亦何补？富贵诚如蒿上露。东郊丘垅嵯峨高，其间多少垂珠儒？
　　予厌闻其说，先生云：“子何不随吾云游？多少快活！”予笑曰：“先生差矣。子饭的是粗粝之物，茹的是野山蒿，饮的是石涧泉水，穿的是粗布破衣，又没有父母妻子，又没有高堂大厦，又没有交游朋友，又没有亲戚往来，又没有跟随使唤，有何快活？”先生掩口而笑：“我说个快活你听。”须臾，袋中取出渔鼓，口唱道情。曲曰：
　　咱吃的是粗粝粮，煞胜似羔与羊。茹的是蕨与蒿，煞强似百味香。饮的是石涧泉，自不爱葡萄酿。穿的是百衲衣，自不要绮罗纹幛。居一间石壁茅檐，也赛过那充栋楼阁百丈长。
　　咱不读书几行，咱不识帝与王。那知他秦强楚弱争雄长，那知他汉国兴衰振亡。咱自与鹿鹤同嘻也，时布青云作百关。有时间驾轻舟游海洋，有时间乘小鹤闲来往，有时间化做一个凡人样，有时间化做一个物行藏，乾坤历遍无拘也，浪荡逍遥孰主张？
　　也没个阴与阳，也没个短与长。也没个乾旋坤倒分消长，也没个古往今来柔与刚。炼就咱一粒金丹也，石烂江枯性自长。
　　予以为迂谈，笑而欲别。适逸童至，促行。先生云：“子涉途何囊橐空虚？吾有一枕，收之不过盈寸，放之可几三尺，甚便旅次之用。欲乎？”予辞以乍逢，何敢虚受？先生云：“一会倾盖，古有之也。何妨？”遂探袋取出，形如折竹，止寸许，付予。予收而谢之。先生曰：“三岐之羊，墨子悲焉。今子几亡羊矣。吾引诸？”导之车行。将里馀，先生遽不见，仓皇失措，强行又里余，饥渴交作。逸童龙钟勿进。
　　遥见青旗插于茅檐，黄鸟啼于杏肆，盖吴姬馆也。欲就食，奈杖头青蚨何？谋于童，童以途间遗得之以应。予以“道不拾遗，贪泉廉士不饮，胜母孝子不过，予何忍一腹而蹈此不义耶。”童笑以为：“却衣细事，不疑非长者。且存亡危急，为此损生，失父母不孝，去君上不忠，孝忠廉节，一二、二一也。”予采言，勉强就肆。命设饭，饭无矣，命炊，肆主渍黄米将炊。予觉神思困倦，觅枕。主人辞以不备。予寝而起，起而寝，觳觫不宁。思全真所与枕可用。出而开之，三尺馀长，且软馥妥神，一枕而安。
　　径至都下，投名于平章门。翌日进试，初场题《鹦鹉词》。文曰：
　　仲二五，秉阳精，车夷现瑞，山川毓神。翠衣飘碧汉，朱鬣动祥云。来自殊域，达彼枫宸。能言觉慧，卓越羽禽。不羡岐周之凤，超然乔木迁莺。食天厨之美味，饱帝席之佳珍。出樊笼，遨游四海，恁去飞骄。
　　二试题《牡丹》律诗。文曰：
　　淑气初催黄鸟歌，锦丝帏下色偏多。
　　扬风舞态依金谷，浥露娇姿清翠柯。
　　白凝晓月舍轻粉，红点春霞罩浅罗。
　　富贵豪华皆占断，莫辞相对醉颜酡。
　　三试题《秋蟾影桂赋》。文曰：
　　时维八月，序属金柔。祝融税驾，鹑火斯流。商气薄于於渚，白帝驾乎西州；水王应乎潮汐，金声动于墟丘。银潢高泻，玉杵音悠。清光兮九野，晴色满宸楼。映澄江之贝阙，透珠箔之虾钩；生长夜之明洁，破万古之昏眸。瞻彼浩魄，顾此千秋。影婆娑以参差，或浩荡以沉浮，有蜍泥而培植，共素娥以行休。时丁丁以伐干，忽音响之下流。满阶浮动，玉宇如虬。因皎然而见，又谙然而收。香飞花吐，拟折云头。一枝高攀，鹏途恁游。入广寒之清虚，为姮娥以淹留。佩鸣珂以相逐，挹天风于九州。对本公而酬酢，衣冠冕而貂裘。
　　试终，平章录予居首，引予面君。赐以宫花绯袍，宴之杏林。及第游康衢，遇文相之女，赘予门下。予辞之再三，君传命，不敢。方乃曲从焉。
　　甫婚，铨予为豫州刺史。同文氏之任，单车而往，属迎者填道。予持刚秉正，不徇以私，锄强豪不避权幸，贵戚敛手，有一奸枭素行占夺，乃侠流也。其党十辈，横行郡中，予下车，即赉万金以馈。予叱之，毫不染。因知其为侠党，乃招告诰。
　　不日间而告连者百计。予命捕，捕勿敢。予阴寝其事。而侠时窥予隙，以物诱。予佯交焉。一日设宴宴侠，侠欣然赴，十辈皆至。酒未巡，予喝，从者起百人，擒下，皆默死。于是一郡凛凛。
　　居任五载，生二男，人都考绩称最，擢为观察使，持斧钺，有杀不请。于是专生长，美衣服，冠豸冠，丰度超出朝表，视者不敢仰，人称为铁面李公。行部至徐扬，剿擒劫盗凡万三千人，去豪吏百三十人，毁淫祠六千馀所，过处无不战股寒栗。巡察又五载，长子胤郎已九岁，次子彻郎已七岁。复命，龙颜甚悦，慰以美词，赐以金帛，不可胜数，赐宴文渊阁，随擢河内道节度使，封为荆国公，文氏荆国夫人，子封豫州刺史，有衔无职。
　　予受封及第，与文氏家宴。酒三进，不觉念及父母并刘氏，涕泗交颐，食不下咽。文氏询其由，予以实对。氏曰：“是何难也？明日谒君，当以情奏，暂请还乡省亲，即取带来都，共享荣华。吾当让刘为正。”予从其言。君上亦从予言，赐予驰驿。
　　予归故土，升堂参拜父母，视见刘氏。未及叙意，而郡邑之长与凡亲故宦识，探者冠盖相望，月馀无宁。既而祭奠茔坟，宴集诸戚，又月馀，禀请父母进都。
　　于是概家爰行，路居半月有奇，抵京至第。文氏挈二子欢迎，到中堂，亲上坐，先礼。次刘氏居上，尽侧室礼。次命二子礼祖及嫡。设宴，鼓吹盈堂，贺宾迭至。予与刘氏为亲洗尘，交欢于一堂。金章紫绶，尽人间之富贵矣。君上特召加父母为荆国公，荆国夫人，促予赴镇。予即日起马。至镇百里之外，迎者剑戟如林，旌旗如云，甲胄如电，士马如鳞。
　　居镇月许，正喜宁妥，忽边信飞至，突厥入寇。予忙整兵三万，作二队，出榆关，列为九宫玄女阵。左先锋李明，右先锋史思，哨将贾充，后阵左袁洪达，右赵壁，中军祖嗣曾，皆枭将也。奈何突厥之势，猖獗太甚。
　　李明进曰：“主帅不可轻敌。胡骑所长者三，中国所长者五。然中国之五，不足以当胡骑之三。昔太宗淤泥之厄，非三箭之勇不能雪其耻。今将军宜以计破，如介子之擒楼兰，班超之破西域，功可成也。若图侥幸拚勇力，吾恐置千钧于鸟卵，驱群羊以逐猛虎，不格明矣！将军幸思之。”予曰：“子不闻乎兵法云：知己知彼，百战百胜。不知己，不知彼，百战百败。奇者正之，正者奇之。先为不胜，以待敌之可胜。先声夺人，乃上将也。予岂必子言？”于是分左翼伏于东南一隅，士衔枚，马衔辔，令曰：“金声而隐，火声而发。李明主之。”
　　“一翼为阵，作乌龙摆尾形，首史思，尾袁洪达。击首则尾顾，击尾则则首顾，止许首尾相顾，不许胜。待胡骑拔寨，听角声一鸣退百步，二鸣再退百步，三鸣即大遇，向东南疾奔。”
　　“中军火炮三发，伏兵齐起，其退者复回，合围击之，有不如令者，斩。令下。”
　　先以疲卒一人，持书往突厥下，期丁巳日巳时交锋，乃安营之第三日也。其二日，忽后寨旗脚飘北，占应奸细探营。予私出巡之，果得于草莽间--贼人取马料，立斩，悬首于竿。
　　三日丁巳，战几一时，予如前令。胡骑果拨寨追北，入予彀中。擒其巨魁五人，斩甲一万，掳其辎重丘积，奏凯歌旋。
　　计其时日，止旬馀。申达君上，赐以千里驹、玉束衮袍、金珠一车、白金万觔、锦千匹，特进王爵，食采一方。居任五载，胤于已实任，予将辞爵归闲，使胤予赍表觐君。表曰：
　　叨恩待罪河内道节度使臣吕岩，谨以下情乞恩归养者：
　　伏以天恩广被，庶物咸熙，圣德均占，群生甄育。臣岩诚惶诚恐，稽首顿首上言。景运初开，帝王应昌期而抚世，明良协赞，德以相成。然求忠臣必于孝子之门，故事君者当尽事亲之职。魏祖不道，徐抱空贤；汉帝虽仁，王怀遗恨。下无补于臣心，上有损于君德，往者如斯，来者宜鉴。
　　兹盖伏遇皇帝陛下统天启运，翼世兴慈，教以孝，教以忠，人伦攸叙；全人亲，全人子，百行克敦。事庙极永言之诚，追王竭终身之慕，八方庆戴，九有欢腾。念臣草野微羔，蓬门介子，幼叨过庭之训，窃效孔规；壮辱阃钺之专，幸瞻舜德。汗马之劳已尽，清温之礼未行。职在委身，敢曰忠尽；恩同罔极，欲尽孝思。恳乞扩老老幼幼之弘仁，赐羔羊鸟鸟之终养。则君上之报效不蔽愚衷，而慈帏之衰景依归有自。臣无任感激之至。谨令子胤赍表以闻。
　　表上。君勿许。又任五载，改擢河阳节度使，屡有战功。擢胤代居河内道，彻为豫州刺史。予居河阳八载，父母皆亡。君上以镇边要害之所，不许居忧。
　　忽一日，边报西羌入寇，结构女真，党共八十万。予日正举父母殡，迟延一刻，兵已抵关，急命贺言应，被敌擒斩，去卒二十万。予急去时，虏已遁。朝廷差执金吾五人，扭囚予赴京，妻子勿知也。面君备陈其情。君因予功大，少有贷意。因谗臣进言，将予斩首。一刃之下，魂飞万里，举家抄戮殆尽。
　　予闻家人呼叫之声，遂觉，乃一梦也。其炊方熟。逸童呼予饭，故觉。噫吁！一炊黄粱，世事三十载，其间富贵荣华，生死哀乐，如斯而已。
　　饭毕，逸童催行。予心犹豫，思全真之言，欲一再会，又莫知居址。问店主：“汝处曾有一胡髯全真么？”店主云：“相去不远。过三叉路，槐荫转角，北上半里之地，一小庵就是。他不离左右。”予将回旧途，童不欲，予以还枕绐，遂共童复原所。
