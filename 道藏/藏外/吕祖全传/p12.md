<!-- { "loadSidebar": true } -->
　　长沙钟将之仲山，嘉定己巳自金陵罢官，归舟次巴陵南津。晡时，俄见一舟过焉。舟中一黄袄翁，风貌奇丽，凝然伫立，熟视仲山良久。仲山窥其篷中无他物，惟船头有黑瓶罐十枚，篷前两青衣童参差立。仲山意其必经渡。既而仅行二丈许即回楫，而黄袄翁已复端坐篷后矣。再熟视仲山良久，俄失船所在。仲山始以为巨商，未与之语，至是恍然惊讶，知其为异人也。翌日，往吕仙庵拜礼真像，果俨然衣黄衣，亦有两青童侍侧，而其貌则皆与昨日所见者惟肖也。仲山自恨凡目不识真仙，感叹无已。周星作《水调歌头》词，有“更似南津港，再遇吕公船”之句。次年，下世。仲山之孙尝出其祖所绘黄袄翁真迹示予，诚为清峻绝俗云。

○进谒儒门

◇谒王岳州
　　太常博士壬纶守岳州，有回道人谒，貌揭不揜骭，语音清圆。纶问世系。回曰：“世系不足问。所请教者奕棋耳。”与奕。纶素号国手，至是连负。日云暮，乃酌以酒，问：“何方人？”回书诗曰：
　　姓籍班班有姓名，蓬莱倦客吕先生。
　　凡人肉眼知多少，不及城南老树精。
　　纶惊讶间，己失之矣。庭中烟云滃然，移时不散。

◇谒石舍人
　　石舍人王休，因避署，有褴褛樵夫持斧而前。眉目秀整，议论清快。石问乡里及世系。曰：“老夫生于河南，移居于终南山，吕渭之裔也。所学者庄子、老子，此外无所为。”石问：“终山有何？”曰：
　　终南何所有？所有惟白云。
　　只可自怡悦，不堪持赠君。
　　石异之，款留二日，相谈超生离死之法。将别。曰：“吾将往岳阳。”以丹一粒遗石服之，年九十馀而如婴儿。

◇巴陵犯节
　　洞宾行巴陵市，太守出。犯节。前驱执之。太守置诸狱，令书凝日，迨晡无一辞。史趣之。洞宾曰：“须我酒醒。”吏曰：“汝不忧罪？尚以酒为解也？”言未竟，俄失之，但遗一幅纸曰：
　　暂别蓬莱海上游，偶逢太守问根由。
　　身居北斗星杓下，剑挂南宫月角头。
　　道我醉来真个醉，不知愁是怎生愁？
　　相逢何事不相认，却驾白云归去休。
　　太守惊曰：“此吕公也。”夙兴焚香谢过。一日，于水盆中见焉。亟召画史图之，与滕子京本绝类也。

○经从道观

◇游太平观
　　江州太平观道士有高志，洞宾访之，赠之诗。赠诗曰：
　　落魄薛高士，年高无白髭。
　　云中闲卧石，山里冷寻碑。
　　夸我饮大酒，嫌人说小诗。
　　不知甚么汉，一任辈流嗤。
　　末小书云。“回道人同三客访薛炼师作。”始知洞宾并寓其字。

◇游天庆观
　　宿州符离县天庆观有宁道士，少年谈老庄有奇趣。一日晨兴，有卖药道人至，即洞宾也，仪状雄伟。往来弥月，因以老庄之要旨授道士曰：“吾观禅学皆出于老庄，纵千经万卷，反复议论，要自立个门庭，源流授受，其实皆本于老庄之旨也。”临别，题二绝句于扉上，作大篆，体势飞动。曰：
　　秋景萧条叶乱飞，庭松影里坐移时。
　　云迷鹤驾何方去？仙洞朝元失我期。
　　二曰：
　　时传仙篆千年术，口诵黄庭两卷经。
　　鹤观古坛松影里，悄无人迹户长扃。
　　既去，人争刮以治疾，良已。字入木寸馀，墨迹不灭。

◇游天庆观
　　洞宾游秦州天庆观，对道流悉赴都郡醮席，独一小童在。洞宾求笔欲书壁。童辞以“观堂新修，师戒毋污壁”。乃曰：但烦贮火殿炉，欲礼三清。”既往，见殿后池水清冽，以爪画壁。书曰：
　　石池清水是吾心，刚被桃花影倒沉。
　　一到邽山宫阙内，销闲澄虑七弦琴。
　　末题云：“回后养书。”壁绝高，非手所能及。众叹异，始悟回为吕。“后养”者。先生反对。

○游戏僧寺

◇山寺化妇
　　洞宾尝游山寺，以剑化作一艳妇入寺。僧行纵观，神驰志丧。过云堂前，有一僧另趺坐，独不顾，竟出门，似若不动心者。吾以为可教。既出门，则已候于无人之地，意欲要而挑之。女色艳人，孽根难灭。此第一章道因缘也。

◇游金鹅寺
　　洞宾抵四明金鹅寺，顾方丈萧然。顷有童子出，吕问：“此何寥寥？”曰：“莫道寥寥，虚空也。”遂佳其言，题诗于壁曰：
　　方丈有门出不钥，见个山童露双脚。问伊方丈何寂寥？道是虚空也不着。
　　闻此语，何欣欣，主翁岂是寻常人？我来谒见不得见，谒心耿耿生埃尘。
　　归去也，渡浩渺，路入蓬莱山杳杳。想思一上石楼时，雪晴海阔千峰晓。

◇游庐山寺
　　庐山开元寺僧法珍，坐禅二十年，颇有戒行。一日定坐，见一道人谒，问曰：“师谓道惟坐可乎？”珍曰：“然。”道人曰：“佛戒贪嗔淫杀为甚。方其坐时，自谓无此心矣，及其遇景遇物，不能自克，则此种心纷飞莫御，道岂专在坐乎？”因与珍至云堂，见一僧方酣睡，谓珍曰：“吾偕子少坐于此，试观此僧。”良久，见睡僧顶门出一小蛇，长三寸馀，缘床足至地，遇涕唾食之，复循溺器饮而去，及出轩外，度小沟，绕花台，若驻玩状，复欲度一小沟，以水溢而返。道人当其来径，以小刃插地迎之。蛇见畏缩，寻侧径至床右足，循僧顶而入。睡僧遽惊觉，问讯道人及珍曰：“吾适一梦，与二子言之。初梦从左门出，逢斋供甚精，食之。又逢美酒，饮之。因褰裳渡门外小江，逢美女数十，恣欢之，复欲渡一小江，水骤涨，不能往，逢一贼欲见杀，走以捷径，至右门而入，遂觉。”道人与珍大笑而谓珍曰：“以床足为门，以涕唾为供，以溺为酝，以沟为江，以花木为美女，以刃为贼，人之梦寐幻妄如此！”珍曰：“为蛇者何？”道人曰：“此僧性毒多嗔，熏染变化，已成蛇相。他日瞑目，即受生于蛇中矣。可不慎哉？吾吕公也。见子精忱可以学道，故来教子。”珍遂随之而往，不知所终。

◇开元赠盒
　　袁州开元寺浴室有大井，泉水甘冽。洞宾爱之，留连旬日，因与寺僧款密。浴室僧待之尽敬，不知其为洞宾也。临行，以墨几笏赠。僧藏之亦不复省。一日李大临转漕江西部至袁，寻僧问曰：“吕先生尝赠汝金乎？”僧恍然曰：“我不认吕先生。但前有道人到此，赠我墨耳，初无金也。”出墨示大临，则墨即金矣。大临摩挲骇异，欲以他金贸易之。僧弗受，但以一笏转赠之，且问：“转运使何自知此？”李昨过零陵，见何仙姑，问吕公动履，何曰：“近吕过此，自言：‘久客宜春，与开元浴室僧相善，喜其有仙风道骨，以金遗之。’吾闻此语。故来验焉。”旬日，洞宾复来，问僧：“墨何在？”僧具以告。洞宾笑曰：“此女饶舌。”遂与僧携手出门去，不知所之。

◇大云会食
　　洞宾诡为回处士，游大云寺，尝会食月馀。谓寺僧曰：“僧馔甚精，但少面耳。”遂去。旬日，携少许面至，自炊设，数百僧皆饱足。僧请处士啜茗，举丁晋公诗曰：“花随僧箸破，云逐客瓯圆。”处士曰：“句虽佳，未尽茶之理。”乃书诗曰：
　　二藻一枪称绝品，僧家造法极功夫。
　　兔毛鸥浅香云白，虾眼汤诩细浪俱。
　　断送睡魂离几席，增添清气入肌肤。
　　幽从自落溪岩外，不肯移根入上都。
　　以丹一粒遗僧曰：“服此可不死。”遂别去。后僧亦仙去。

○市廛混迹

◇邵城酒肆
　　邵州城外，有老媪开酒肆。一日，有吕道人来索饮。偶无酒，媪以所馀浊酒一升与之。道人问价，媪曰：“每升钱二十。”道人以指点酒书二十字于门外一紫石上面去。徐视则字迹下透石底，几无馀。自是观者如海，酒肆大售。后人因其居建集仙观。

◇永康酒接
　　永康军倪某新开酒楼，有一道人至，索饮，自旦及暮，饮佳酝已及石馀。众怪，相聚以观。倪需酒金。道人瞪目不语，颓然醉倒。倪坐守之。曙鼓动，道人忽起，援笔题诗于壁曰：
　　鲸吸鳌吞数百杯，玉山谁起复谁颓？
　　醒时两袂天风冷，一朵红云海上来。
　　末书云：“三山道士阳纯作。”以土一块掷倪而走，出门仰望东北，一朵红云而来，抚掌大笑，俄不见。刮视其壁，墨彻鼓分，视土块乃良金也。自是酒楼大售，始知阳纯者为纯阳也。

◇汴京茶肆
　　后周末，汴京有石氏设茶肆。一女尚髫令，令行茶。洞宾诡为丐者，日往，据上坐求茶，衣服褴褛，血肉垢污，殆不可近。女殊无厌恶意，益取上茗待之。父母怒，笞女。女益待之，月馀无厌。洞宾谓女曰：“汝能啜我所饮茗之馀乎？”女以秽甚不可下咽，覆之地。忽闻异香，亟舐之，神气爽然。洞宾曰：“我吕先生，非丐者，惜尔不能尽食吾馀，然吾能从尔愿。欲富乎？贵乎？寿乎？”女曰：“我小家子，不识何为贵，得富且寿足矣。”洞宾去，不复来。后年亦贵显。年百三十五岁终。

◇兖州妓馆
　　兖州妓侯其姓者，为邸以舍客。洞宾诡服求授馆，蚤出暮归，归必大醉，逾月不偿一金。侯召啜茶。洞宾曰：“吾见钟离先生，谓汝可以语道。”侯不省，以酒饮之。洞宾索饮不已。侯滋不悦。洞宾伸臂示之，金钗隐然，解其一令市酒。侯利其金，曰：“饮罢寝此乎？”曰：“可也。”即登榻，鼻齁齁。至夜分，侯迫榻，洞宾以手拒之。侯亟去，迟明失洞宾所在。视其身，则手所拒处，吕字彻肌上。侯感悟曰：“此吕公也，得非宿世？一念之差，遂至于此。公其来度我乎？”即断发布裘寻洞宾，不知所终。

◇广陵妓馆
　　广陵妓黄莺，有姿色，豪客填门。一日，有吕秀才托宿。黄以其褴褛垢污拒之。秀才题二诗于屏。一曰：
　　嫫母西施共此身，可怜老少隔于春。
　　他年鹤发鸡皮媪，今日玉颜花貌人。
　　二曰：
　　花开花落两悲欢，花与人换事一般。
　　开在枝间防客折，落于地下倩谁看？
　　题毕，俄不见。

◇东都妓馆
　　有妓杨柳，东都绝色也。道人往来其家，屡输金帛，然终不与杨交接。杨一夕乘醉迫之。道人曰：“吾先天坎离配合身中，夫妇内交，圣胎已结，婴儿将生，岂复恋外色乎？内交之乐，过于外交之乐远矣。”杨疑讶其语。时宰相张天觉馆宾肃某与杨久狎，杨以告肃，而肃以告张，遽往叩之。道人大呼疾走，径趋栖云庵入堂不出。良久，排闼寻之，则已不见。惟壁上有诗曰：
　　一吸鸾笙裂太清，绿衣童子步虚声。
　　玉楼唤醒千年梦，碧桃枝上金鸡鸣。
　　后庵遭火无少遗，而题诗之壁岿然独存，亦一异也。

○庵堂赴会

◇青城鹤会
　　绍兴末，洞宾赴青城山鹤会，憩一卖饼果人家，人不知识也，颇异之。洞宾浓墨大书诗一章于门之大木上，曰：
　　但患去针心，真铜水换金。
　　鬓边无白发，騋马去难寻。
