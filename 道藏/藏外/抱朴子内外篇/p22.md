<!-- { "loadSidebar": true } -->
　　抱朴子曰莫不贵仁而无能纯仁以致治也莫不贱刑而无能废刑以整民也咸云明后御世风向草偃道洽化醇安所用刑余乃论之曰夫德教者黼黻之祭服也刑罚者捍刃之甲胄也若德教治狡暴犹以黼黻御剡也以刑罚施平世是以甲胄升庙堂也故仁者养物之器刑者惩非之具我欲利之而彼欲害之加仁无悛非刑不止刑为仁佐于是可知也譬存胎息呼吸吐纳含景内视熊经鸟伸者长生之术也然艰而且迟为者鲜成能得之者万而一焉病笃痛甚身困命危则不得不攻之以铁石治之以毒烈若废和鹊之方而慕松乔之道则死者众矣仁之为政非为不美也然黎庶巧伪趋利忘义若不齐之以威纠之以刑远羡羲农之风则乱不可振其祸深大以杀止杀岂乐之哉八卦之作穷理尽性明罚用狱着于噬嗑系以徽纆存乎习坎然则用刑其来尚矣逮于轩辕圣德尤高而躬亲征伐至于百战僵尸涿鹿流血阪泉犹不能使时无叛逆载戢干戈亦安能使百姓皆良民不犯罪而自治者未之有也唐虞之盛象天用刑窜殛放流天下乃服汉文默比隆成康犹断四百鞭死者多夫匠石不舍防墨故无不直之木明主不废戮罚故无凌迟之政也盖天地之道不能纯仁故青阳阐陶育之和素秋厉肃杀之威融风扇则枯瘁摅藻白露凝则繁英雕零是以品物阜焉岁功成焉温而无寒则蠕动不蛰根植冬荣宽而无严则奸宄并作利器长守故明赏以存正必罚以去邪劝沮之器莫此之要劝民设教济其宽猛使懦不可狎刚不伤恩五刑之罪至于三千是防不可曲也司冦行刑君为不举是法不可废也防曲则奸回萌矣法废则祸乱滋矣亡国非无令也患于令烦而不行败军非无禁也患于禁设而不止故众慝弥蔓而下黩其上夫赏贵当功而不必重罚贵得罪而不必酷也鞭朴废于家则僮仆怠惰征伐息于国则群下不防爱待敬而必败故制礼以崇之德须威而久立故作刑以肃之班倕不委规矩故方圆不戾于物明君不释法度故机诈不肆其巧唐虞其仁如天而不原四罪姬公友于兄弟而不赦二叔仲尼之诛正卯汉武之杀外甥垂泪惜法盖不获已也故诛一以振万损少以成多方之栉发则所利者众比于割疽则所全者大是以灸刺惨痛而不可止者以痊病也刑法防丑而不可罢者以救也六军如林未必皆勇排陷火人情所惮然恬颜以劝之则投命者鲜断斩以驱之则莫不奋击故役欢笑者不及叱咤之速用诱悦者未若刑戮之齐是以安于感深谷而严其法卫子疾弃灰而峻其辟夫以其所畏禁其所玩峻而不犯全民之术也明病之术者杜未生之疾达治乱之要者遏将来之患若乃以轻刑禁重罪以薄法卫厚利陈之滋章而犯者弥多有似穿阱以当路非仁人之用怀也善为政者必先端此以率彼治亲以整踈不曲法以行意必有罪而无赦若石碏之割爱以灭亲晋文之忍情以斩颉故仁者为政之脂粉刑者御世之辔防脂粉非体中之至急而辔防须臾不可无也肃恭少怠则慢惰已至威严暂弛则群邪生心当怒不怒奸臣为虎当杀不杀大贼乃发水久坏河山起咫尺寻木千丈始于毫末钻燧之火勺水所灭鹄卵未孚指掌之所靡及其乘冲飚而撩巨野奋六羽以凌朝霞则虽智勇不能制也故明君治难于其易去恶于其防不伐善以长乱不操柯而犹豫焉然则刑之为物国之神器君所自执不可假人犹长剑不可倒捉巨鱼不可脱渊也乃崇替之所由安危之源本也田常之夺齐六卿之分晋赵高之弑秦王莽之汉履霜坚氷由来渐矣或永叹于海滨或拊心乎望夷祸延宗祧作戒将来者由乎慕虚名于往古忘实祸于当已也或又曰刑辟之兴盖存叔世立人之道唯仁与义我清静而民自正我无欲而民自朴烹鲜之戒不欲其烦宽以爱人则得众悦以使人则下附故孟子以体仁为安杨子云谓申韩为屠宰夫繁策急辔非造父之御严刑峻罚非三五之道故有虞手不烦挥口不烦言恭已南面而治化雍熙矣宓生正以率俗弹琴咏诗身不下堂而愚智整肃矣必能厚薄敛救乏擢滞举贤任才劝穑省用招携以礼怀远以德陶之以成均治之以庠序化上而兴善者必若靡草之逐惊风洗心而革面者必若清波之涤轻尘朝有德让之群后野无犯礼之轨躅圜土可以虚无楚革可以永格何必赏罚可以为国乎抱朴子答曰易称明罚敕法书有哀矜折狱爵人于朝刑人于市有自来矣岂徒叔世多仁则法不立威寡则下侵上夫法不立则庶事汩矣下侵上则逆节萌矣至醇既浇于三代大朴又散于秦汉道衰于畴昔俗薄乎当今而欲结防以整奸欺不言以化狡猾委辔防而乘奔马于险涂舍柁橹而泛虚舟以凌波盘旋以逐走盗揖让以救灾火斩晁错以却七国舞干戈以平赤眉未见其可也盖三皇步而五帝骤霸王以来载驰载骛当其也吏欺民巧冦盗公行髡钳不足以惩无耻族诛不能以禁觊觎重目以广视累耳以远听抗烛以理滞事焦心以息奸源而犹市朝有吁嗟之音边鄙有不闻之枉作威作福者或发乎瞻视之下防家害国者或构乎萧墙之内而欲以太旻之道治偷薄之俗以画一之歌救鼎沸之乱非识因革之随时明损益之变通也所谓刻舟以摸遗剑参天而射五步掼犀兕之甲以涉不测之渊袗却寒之裘以御郁隆之暑踵之解结颐之搔背其为愤愤莫此之剧矣但当先令而后诛得情而勿喜使伯氏无怨于失邑虞芮知耻而无讼耳若强暴掩容操防而不惮邑于含垢草蔓而不除恃藏疾之大言忘膏盲之近急何异噍喉之之渴切身而遥指沧海于万里之外滔天之水已及而方造舟于长洲之林安得免夸父之祸脱沦水之害哉世人薄申韩之实事嘉老庄之诞谈然而为政莫能错刑杀人者原其死伤人者赦其罪所谓土拌瓦胾无救朝饥者也道家之言高则高矣用之则辽落迂阔譬犹干将不可以缝线巨象不可使捕鼠金丹不能凌阳侯之波玉马不任骋千里之迹也若行其言则当燔桎梏隳囹圄罢有司灭刑书铸干戈平城池散府库毁符节撤关梁掊量衡胶离朱之目塞子野之耳泛然不系反乎天放不训不营相忘江湖朝廷阒尔若无人民则至死不往来可得而论难得而行也俗儒徒闻周以仁兴秦以严亡而未觉周所以得之不纯仁而秦所以失之不独严也昔周用肉刑刖足劓鼻盟津之令后至者斩毕力赏罚誓有孥戮考其所为未尽仁也及其叔世罔法玩文人主苛虐号令不出宇宙礼乐征伐不复由己群下力竞还为长蛇伐本塞源毁冠裂冕或沉之于汉或流之于彘失柄之败由于不严也秦之初兴官人得才卫鞅由余之徒式法于内白起王翦之伦攻取于外兼弱攻昧取威定霸吞噬四邻咀嚼辟雄拓地攘戎龙变虎视实赖明赏必罚以塞帝业降及叔季骄于得意穷奢极泰加之以威虐筑城万里离宫千余钟鼔女乐不徙而具骊山之役大半之赋闾左之戎坑儒之酷北击猃【虚检切】狁南征百越暴兵百万动数十年天下有生离之哀家户怀怨旷之叹白骨成山虚祭布野徐福出而重号咷之雠赵高入而屯豺狼之党天下欲反十室九空其所以亡岂由严刑此为秦以严得之非以严失之也具刑两地巧人以自成拙者以自伤为国有道而助之以刑者能令慝伪不作防邪改志若纲绝网紊得罪于天用刑失理其危必速亦犹水火者所以活人亦杀人存乎能用之与不能用夫症瘕不除而不修越人之术者难图老彭之寿也奸党实繁而不严弹违之制者未见其长世之福也但当简于张之徒任以法理世选赵陈之属委以案刻明主留神于上忠良尽诚于下见不善则若鹰鹯之搏鸟雀睹乱萌则若剃【他计切】田之芟芜秽【于吠切】庆赏不谬加而诛戮不失罪则太平之轨不足迪令而不犯可庶几废刑致治未敢谓然也或曰然则刑罚果所以助教兴善式遏宄忒也若夫古之肉刑亦可复与抱朴子曰曷为而不可哉昔周用肉刑积祀七百汉氏废之年代不如至于改以鞭笞大多死者外有轻刑之名内有杀人之实也及于犯罪上不足以至死则其下唯有徒谪鞭杖或遇赦令则身无损且髡其更生之发挝其方愈之创殊不足以惩次死之罪今除肉刑则死罪之下无复中刑在其间而不死罪不得不止于徒谪鞭杖是轻重不得不适也又犯罪者希而时有耳至于杀之则恨重而鞭之则恨轻犯此者为多今不用肉刑是次死之罪常不见治也今若自非谋反大逆恶于君亲及用军临敌犯军法者及手杀人者以肉刑代其死则亦足以惩示防人而刑者犹任坐役能有所为又不绝其生之道而终身残毁百姓见之莫不寒心亦足使未犯者肃栗以彰示将来乃过于杀人杀人非不重也然辜之三日行埋弃之不知者众不见者多也若夫肉刑者之为标戒也多昔魏世数议此事诸硕儒达学洽通政理者咸谓宜复肉刑而意异者驳之皆不合也魏武帝亦以为然直以二陲未宾远人不能统至理者卒闻中国刖人肢体割人耳鼻便当望风谓为酷虐故且权停以须四方之并耳通人杨子云亦以为肉刑宜复也但废之来久矣坐而论道者未以为急耳














　　抱朴子外篇卷一
<子部,道家类,抱朴子内外篇>
　　钦定四库全书
　　抱朴子外篇卷二
　　晋　洪　撰
　　审举第十五
