<!-- { "loadSidebar": true } -->
　　黄白第十六
　　抱朴子曰神仙经黄白之方二十五卷千有余首黄者金也白者银也古人秘重其道不欲指斥故之云尔或题篇云庚辛亦金也然率多深防难知其可解分明者少许尔世人多疑此事为虚诞与不信神仙者正同也余昔从郑公受九丹及金银液经因复受黄白中经五卷郑君言曾与左君于庐江同山中试作皆成也然而齐洁禁忌之辛苦与金丹神仙药无异也俗人多讥余好攻异端谓余为趣欲通天下之不可通者余亦何为然哉余若此欲以奇事骋辞章于来世则余所着外篇及杂文二百余卷足以寄意于后代不复须此且此内篇皆直语耳无藻饰也余又知论此曹事世人莫不呼为迂阔不急未若论俗间切近之理可合众心也然余所以不能已于斯事知其不入世人之而犹论着之者诚见其效验又所承授之师非妄言者而余贫苦无财力又遭多难之运有不已之无赖兼以道路逼塞药物不可得竟不遑合作之余今告人言我晓作金银而躬自饥寒何异自不能行而卖治躄之药求人信之诚不可得然理有不如意亦不可以一概断也所以勤勤缀之于翰墨者欲令将来好奇赏真之士见余书而具论道之意耳夫变化之术何所不为盖人身本见而有之之法神本而有见之之方能为之者往往多焉水火在天而取之以诸燧铅性白也而赤之以为丹丹性赤也而白之以为铅云雨霜雪皆天地之气也而以药作之与真无异也至于飞走之属蠕动之禀形造化既有定矣及其倐忽而易旧体改更而为异物者千端万品不可胜论人之为物贵性最灵而男女易形为鹤为石为虎为猿为砂为鼋又不少焉至于高山为渊深谷为陵此亦大物之变化变化者乃天地之自然何为嫌金银之不可以异物作乎譬诸阳燧所得之火方诸所得之水与常水火岂有别哉蛇之成龙茅糁为膏亦与自生者无异也然其根源之所缘由皆自然之感致非穷理尽性者不能知其指归非原始见终者不能得其情状也狭观近识桎梏巢穴揣渊妙于不测推神化于虚诞以周孔不说坟籍不载一切谓为不然不亦陋哉又俗人以刘向作金不成便云天下果无此道是见田家或遭水旱不收便谓五谷不可播殖得也成都内史吴大文博达多知亦自说昔事道士李根见根煎铅钖以少许药如大豆者投鼎中以铁匙搅之冷即成银大文得其秘方但欲自作百日斋便为之而留连在官竟不能得恒叹息言人间不足处也又桓君山言汉黄门郎程伟好黄白术娶妻得之方家女伟常从驾出而无时衣甚忧妻曰请致两端缣缣即无故而至前伟按枕中鸿宝作金不成妻乃往视伟伟方扇炭烧筒筒中有水银妻曰吾欲试相视一事乃出其囊中药少少投之食顷发之已成银伟大惊曰道近在汝处而不早告我何也妻曰得之须有命者于是伟日夜说诱之卖田宅以供美食衣服犹不肯告伟伟乃与伴谋挝笞伏之妻辄告伟言道必当传得其人得其人道路相遇辄教之如非其人口是而心非者虽寸断支解而道犹不出也伟逼之不止妻乃发狂裸而走以泥自涂遂卒近者前庐江太守华令思高才达学洽闻之士也而事之不经者多所不信后有道士说黄白之方乃试令作之云以铁器销铅以散药投中即成银又销以他药投之乃作黄金又从此道士学彻视之方行之未百日夜卧即便见天文及四邻了了不觉复有屋舍篱障又妾名瑶华者已死乃见形与之言语如平生又祭庙闻庙神答其拜床似动有声令思乃叹曰世间乃定无所不有五经虽不载不可便以意断也然不闻方伎者卒闻此亦焉能不惊怪也又黄白术亦如合神丹皆须斋洁百日已上又当得闲解方书意合者乃可为之非浊之人及不聪明人希涉术数者所辨作也其中或有须口诀者皆宜师授又宜入于深山之中清洁之地不欲令凡俗愚人知之而刘向于宫中作之使宫人供给其事必非斋洁者又不能断绝人事使不来往也如此安可得成哉桓谭新论曰史子心见署为丞相史官架屋发吏卒及官奴婢以给之作金不成丞相自以力不足又白傅太后不复利于金也闻金成可以作延年药又甘心焉乃除之为舍之北宫中使者待遇宁有作此神方可于宫中而令凡人杂错共为之者哉俗间染缯练尚不欲使杂人见之见之即坏况黄白之变化乎凡事无巨细皆宜得要若不得其法妄作酒浆酱醋羹臛犹不成况大事乎余曾谘于郑君曰老君云不贵难得之货而至治之世皆投金于山捐玉于谷不审古人何用金银为贵而遗其方也郑君答余曰老君所云谓夫披沙剖石倾山漉渊不远万里不虑压溺以求珍玩以妨民时不知止足以饰无用反欲为道志求长生者复兼商贾不敦信让浮深越险干没逐利不吝躯命不修寡欲者耳至于真人作金自欲饵服之致神仙不以致富也故经曰金可作也世可度也银亦可饵服但不及金耳余难曰何不饵世间金银而化作之作之则非真非真可诈伪也郑君答余曰世间金银皆善然道士率皆贫故谚云无有肥仙人富道士也师徒或十人或五人亦安得金银以供之乎又不能远行采取故宜作也又化作之金乃是诸药之精胜于自然者也仙经云丹精生金此是以丹作金之说也故山中有丹砂其下多有金且夫作金成则为真物中表如一百炼不减故其方曰可以为钉明其坚劲也此则得夫自然之道也故苟能之何谓之诈乎诈者谓以曾青涂铁铁赤色如铜以鸡子白化银银黄如金皆外变而内不化也夫芝菌者自然而生而仙经有以五石五木种芝芝生取之亦与自然之芝无异俱令人长生此亦作金之也雉化为蜃雀化为蛤与自然者正同故仙经曰流珠九转父不语子化为黄白自然相使又曰朱砂为金服之升仙者上士也茹芝导引咽气长生者中士也飱食草木千岁以还者下士也又曰金银可自作自然之性也长生可学得者也玉牒记云天下悠悠皆可长生也患于犹豫故不成耳凝水银为金可中钉也铜柱经曰丹砂可为金河车可作银立则可成成则为真子得其道可以仙身黄山子曰天地有金我能作之二黄一赤立成不疑甲文曰我命在我不在天还丹成金亿万年古人岂欺我哉但患知此道者多贫而药或至贱而生远方非乱世所得也若戎盐卤咸皆贱物清平时了不直钱今时不限价直而买之无也羌里石胆千万钱求一斤亦不可得徒知其方而与不知者正同可为长叹者也有其法者则或饥寒无以合之而富贵者复不知其法也就令知之亦无一信者假令颇信之亦已自多金银岂肯费见财以市其药物恐有弃系逐飞之悔故莫肯为也又计买药之价以成所得之物尤有大利而更当斋戒辛苦故莫克为也且夫不得名师口诀诚不可轻作也夫医家之药浅露之甚而其常用效方便复秘之故方有用后宫游女僻侧之胶封君泥丸木子金商芝飞君根伏龙肝白马汗浮云滓龙子丹衣夜光骨百花醴冬邹斋之属皆近物耳而不得口诀犹不可知况于黄白之术乎今能为之者非徒以其价贵而秘之矣此道一成则可以长生长生之道道之至也故古人重之也凡方书所名药物又或与常药物同而实非者如河上姹女非妇人也陵阳子明非男子也禹余粮非米也尧浆非水也而俗人见方用龙胆虎掌鸡头鸭跖马蹄犬血鼠尾牛膝皆谓之血气之物也见用缺杯覆盆釜防大防箭天钩【钩一作】则谓之铁瓦之器也见用胡王使者倚姑新妇野文人守田公戴文浴徐长卿则谓人之姓名也近易之草或有不知秘之方孰能悉解刘向作金不成无可怪之也及得其要则复不烦圣贤大才而后作也凡人可为耳刘向岂凡人哉直坐不得口诀耳今将载其约而效之者以贻将来之同志焉当先取武都雄黄丹色如鸡冠而光明无夹石者多少任意不可令减五斤也捣之如粉以牛胆和之煮之令燥以赤土釜实一斗者先以戎盐石胆末荐釜中令厚三分乃内雄黄末令厚五分复加戎盐于上如此相似至尽又加碎炭火如枣核者令二寸以蚓蝼土及戎盐为泥泥釜外以一釜覆之皆泥令厚三寸勿泄阴干一月乃以马屎火煴之三日三夜寒发出鼓下其铜铜流如冶铜铁也乃令铸此铜以为筒筒成以盛丹砂水又以马屎火煴之三十日发炉鼓之得其金即以为筒又以盛丹砂水又以马屎火煴三十日发取捣治之取其二分生丹砂一分并粉汞者水银也立凝成黄金矣光明美色可中钉也
　　作丹砂水法
　　治丹砂一斤内生竹筒中加石胆消石各二两覆荐上下闭塞筒口以漆骨丸封之须干以内醇苦酒中埋之地中深三尺三十日成水色赤味苦也金楼先生所从青林子受作黄金法先锻锡方广六寸厚一寸二分以赤盐和灰汁令如泥以涂锡上令通厚一分累置于赤土釜中率锡十斤用赤盐四斤合封固其际以马通火煴之三十日发火视之锡中悉如灰状中有累累如豆者即黄金也内土瓯中以炭鼓之十炼之并成也率十斤锡得金二十两唯长沙桂阳豫章南海土釜可用耳彼乡土之人作土釜以炊食自多也
　　治作赤盐法
　　用寒盐一斤作寒水石一斤又作寒羽理一斤又作白一斤合内铁器中以炭火火之皆消而色赤乃出之可用也角里先生从稷丘子所授化黄金法先以水石二分内铁器中加炭火令沸乃内汞多少自在搅令相得六七沸注地上即成白银乃取丹砂水曾青水各一分雄黄水二分于防中加防火上令沸数搅之令相得复加炭火上令沸以此白银内其中多少自在可六七沸注地上凝则成上色紫磨金也
　　治作雄黄水法
　　治雄黄内生竹筒中一斤取加硝石二两覆荐上下封以漆骨丸内醇大醋【或作醇苦酒】中埋之深三尺二十日即化为水也作曾青水方及石水同法但各异筒中耳
　　小儿作黄金法
