<!-- { "loadSidebar": true } -->
　　钦定四库全书
　　抱朴子内篇卷二
　　晋　洪　撰
　　塞难第七
　　或曰皇穹至神赋命宜均何为使乔松凡人受不死之寿而周孔大圣无久视之祚哉抱朴子曰命之修短实由所值受气结胎各有星宿天道无为任物自然无亲无疎无彼无此也命属生星则其人必好仙道好仙道者求之亦必得也命属死星则其人亦不信仙道则亦不自修其事也所乐善否判于所禀移易予夺非天所能譬犹金铁之销于炉冶瓮瓦之甄于陶灶虽由之以成形而器械之利钝罂瓮之邪正适遇所遭非复炉灶之事也或人难曰良工所作皆由其手天之神明何所不为而云人生各有所值非彼昊苍所能匠成愚甚惑焉未之敢许也抱朴子答曰浑茫剖判清浊以陈或升而动或降而静彼天地犹不知所以然也万物感气并亦自然与彼天地各为一物但成有先后体有巨细耳有天地之大故觉万物之小有万物之小故觉天地之大且夫腹背虽包围五脏而五脏非腹背之所作也肌肤虽缠裹血气而血气非肌肤之所造也天地虽含囊万物而万物非天地之所为也譬犹草木之因山林以萌秀而山林非有事焉鱼鳖之托水泽以产育而水泽非有为焉俗人见天地之大也以万物之小也因曰天地为万物之父母万物为天地之子孙夫虱生于我岂我之所作故虱非我不生而我非虱之父母虱非我之子孙蠛蠓之育于酰醋芝糯之产于木石蛣之滋于污淤翠萝之秀于松枝非彼四物所创匠也万物盈乎天地之间岂有异乎斯哉天有日月寒暑人有瞻视呼吸以远况近以此推彼人不能自知其体老少痛痒之何故则天亦不能自知其体盈缩灾祥之所以人不能使耳目常聪明荣卫不辍阅则天亦不能使日月不薄蚀四时不失序由兹论之夭寿之事果不在天地仙决非所为也夫生我者父也娠我者母也犹不能令我形器必中适姿容必妍丽性理必平和智慧必高远多致我气力延我年命而或矬陋尪弱或且黑且丑或聋盲顽嚚或支离劬蹇所得非所欲也所欲非所得也况乎天地辽阔者哉父母犹复其远者也我自有身不能使之永壮而不老常健而不疾喜怒不失宜谋虑无悔吝故授气流形者父母也受而有之者我身也其余则莫有亲密乎此者也莫有制御乎此者也二者已不能有损益于我矣天地亦安得与知之乎必若人物皆天地所作则宜皆好而无恶悉成而无败众生无不遂之而项扬无春雕之悲矣然天不能使孔孟有度世之祚益知所禀之有自然非天地所剖分也圣之为德德之至也天若能以至德与之而使之所欲不全功业不建位不霸王寿不盈百此非天有为之验也圣人之死非天所杀则圣人之生非天所挺也贤不必寿愚不必夭善无近福恶无近祸生无定年死无常分盛德哲人秀而不实窦公庸夫年防二百伯牛有疾子夏丧明盗跖穷凶而白首庄蹻极恶而黄发天之无为于此明矣或曰仲尼称自古皆有死老氏言神仙之可学夫圣人之言信而有征道家所说诞而难用抱朴子曰仲尼儒者之圣也老子得道之圣也儒教近而易见故宗之者众焉道意远而难识故达之者寡焉道者万殊之源也儒者大淳之流也三皇以往道治也帝王以来儒教也谈者咸知高上世之敦朴而薄季俗之浇散何独重仲尼而轻老氏乎是玩华藻于木末而不识所生之有本也何异乎贵明珠而贱渊潭爱和璧而恶荆山不知渊潭者明珠之所自出荆山者和璧之所由生也且夫养性者道之余也经世者儒之末也所以贵儒者以其移风而易俗不惟揖让与盘旋也所以尊道者以其不言而化行匪独养生之一事也若儒道果有先后则仲尼未可专信而老氏未可孤用仲尼既敬问伯阳愿比老彭又自以知鱼鸟而不识龙喻老氏于龙盖其心服之辞非空言也与颜回所言瞻之在前忽然在后钻之弥坚仰之弥高无以异也或曰仲尼亲见老氏而不从学道何也抱朴子曰以此观之益明所禀有自然之命所尚有不易之性也仲尼知老氏妙贵异而不能挹酌清虚于本源大宗出乎无形之外入乎至道之内其所谘受止于民间之事而已安能请求仙法耶忖其用心汲汲专于教化不存乎方术也仲尼虽圣于世事而非能沈静默自守无为者也故老子戒之曰良贾深藏若虚君子盛德若愚去子之骄气与多欲态色与淫志是无益于子之身此足以知仲尼不免于俗情非学仙之人也夫恓恓惶惶务在匡时仰悲凤鸣俯叹匏沽之恐不售慷慨思执鞭亦何肯舍经世之功业而修养生之迂阔哉或曰儒道之业孰为难易抱朴子答曰儒者易中之难也道者难中之易也夫弃交防委妻子谢荣名损利禄割粲烂于其目抑铿锵于其耳恬愉静退独善守己谤来不戚誉至不喜睹贵不欲居贱不耻此道家之难也出无庆吊之望入无瞻视之责不劳神于七经不运思于律历意不为推步之苦心不为艺文之役众烦既损和气自益无为无虑不怵不惕此道家之易也所谓难中之易矣夫儒者所修皆宪章成法出处有则语默随时师则循比屋而可求书则因解注以释疑此儒者之易也钩深致远错综典坟该河洛之籍籍博百氏之云云德待积于衡巷志贞尽于事君仰驰神于垂象俯运思于风云一事不知则所为不通片言不正则褒贬不分举趾为世人之所则动唇为天下之所传此儒家之难也所谓易中之难矣笃论二者儒业多难道家约易吾已患其难矣将舍而从其易焉世之讥吾者则比肩皆是也与吾得意者则未见其人也若同志之人必存乎将来则吾亦未谓之为希矣或曰余阅见知名之高人洽闻之硕儒果以穷理尽性研核有无者多矣未有言寿之可延仙之可得者也先生明不能并日月思不能出万夫而遽谈长生之道未之敢信也抱朴子曰吾庸夫近才见浅闻寡岂敢自许以拔群独识皆胜世人乎顾曾以显而求诸乎以易而得之乎难校其小验则知其大效睹其已然则明其未试耳且夫世之不信天下之有仙者率有经俗之才当涂之伎涉览篇籍助教之书以料人理之近易辨凡猥之惑则谓众之所疑我独能断之机萌之未朕我能先觉之是我与万物之情无不尽矣幽翳防昧无不得矣我谓无仙仙必无矣自来如此其坚固也吾毎见俗儒碌碌拒之不信其事者皆病于颇有聪明而偏枯拘系以自累不肯规为在乎极暗而了不别菽麦者也夫以管窥之狭见而姑塞其聪明之所不及是何异以一防之绠汲百仞之深不觉所用之短而云井之无水也俗有闻猛风烈火之声而谓天之冬雷见游云西行而谓月之东驰人或告之而终不悟信此信己之多者也夫声者莫不信我之耳焉视形者莫不信我之目焉而或者所闻见言是而非然则我之耳目果不足信也况乎心之所度无形无声其难察尤甚于视而以己心之所得必因世间至远之事谓神仙为虚言不亦敝哉抱朴子曰妍有定矣而憎爱异情故两目不相为视焉雅郑有素矣而好恶不同故两耳不相为焉真伪有质矣而趣舍舛仵故两心不相为谋焉以丑为美者有矣以浊为清者有矣以失为得者有矣此三者乖殊昭然可知如此其易也而彼此终不可得而一焉又况乎神仙之事之妙者而欲令人皆信之未有可得之理也凡人悉使之知又何贵乎达者哉待俗人之息妄言则俟河之清未为久也吾所以不能嘿者冀夫可上可下者可引致耳其不移者古人已末如之何矣抱朴子曰至理之未易明神仙之不见信其来尚矣【缺文】马之野人古公不能释欲地之戎狄实理有所不通善言有所不行章甫不售于蛮越赤舄不用于戎夷何可强哉夫见玉而指曰石非玉之不真也待和氏而后识焉见龙而命之曰蛇非龙之不神也须蔡墨而后辨焉所以贵道者以其加之不可益而损之不可减也所以贵德者以其闻毁而不惨见誉而不悦也彼诚以天下之必无仙而我独以实有而与之诤诤之弥久而彼执之弥固是虚长此纷纭而无救于不解果当从连环之义乎
　　释滞第八
