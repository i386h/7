<!-- { "loadSidebar": true } -->
　　作大铁筒成中一尺二寸高一尺二寸作小铁筒成中六寸莹磨之赤石脂一斤硝石一斤云母一斤代赭一斤硫黄半斤空青四两凝水石一斤皆合捣细筛以酰和涂之小筒中厚二寸分汞一斤丹砂半斤良非半斤取良非法用铅十斤内铁盆中居炉上露灼之铅销内汞三两早出者以铁匙抄取之名曰良非也搅令相得以汞不见为候置小筒中云母覆其上铁盖镇之取筒居炉上销铅注大筒中没小筒中去上半寸取销铅为候猛火炊之三日三夜成名曰紫粉取铅十斤于铁器中销之二十日上下更内铜器中须铅销内紫粉也方寸匕搅之即成黄金也欲作白银者取汞置铁器中内紫粉三寸以上火令相得注水中即成银也务成子法作铁筒长九寸径五寸捣雄黄三斤蚓蝼蠰等分作合以为泥涂筒中使径三寸匮口四寸可加丹砂水二合覆马通火上令极干内铜筒中塞以铜合盖坚以黄砂筑上覆以蚓蠰重泥上无令泄置炉炭中令有三寸炭筒口赤口寒发之雄黄皆入着铜筒复出入如前法三斤雄黄精皆下入着筒中下提取与黄沙等分合作以为炉炉大小自在也欲用之置炉于炭火中炉赤内水银银动则内铅其中黄从旁起交中央注之于地即成金凡作一千五百斤炉力即尽矣此金取牡荆赤黍酒渍之百日即柔可和也如小豆服一丸日三服尽一斤三防伏尸百病皆去盲者视聋者闻老者即还年如三十时入火不灼百邪众毒冷风暑湿不能浸人尽三斤则步行水上山川百神皆来侍卫寿与天地相毕以杼血朱草煮一丸【杼一作樗】以拭目皆即见及地中物能夜书以白羊血涂一丸投水中鱼龙立出可以取也以青羊血涂一丸丹鸡血涂一丸悬都门上一里不疫以涂牛羊六畜额上皆不疫病虎豹不犯也以虎胆蛇肪涂一丸从月建土以掷敌人之军军即便无故自乱相伤杀而走矣以牛血涂一丸以投井中井中即沸以投流水流水则逆流百步以白犬血涂一丸置六阴之地投社庙舍中其神即见可以役使以兔血涂一丸置六阴之地行厨玉女立至可俟六七十人也以鲤鱼胆涂一丸持入水水为之开一丈可得气息水中以行冒雨衣不沾也以紫苋煮一丸含咽其汁可百日不饥以慈石煮一丸内髻中以击贼白刃流矢不中之有射之者矢皆自向也以六丁六壬上土并一丸以蔽人中则形含一丸北面向以喷火火则灭以庚辛日申酉时向西地以一丸掷树树木即日便枯又以一丸禹步掷虎狼蛇蝮皆即死斫一丸以书石即入石书金即入金书木入木所书皆彻其肌理削不可去也卒死未经宿以月建上水下一丸令入咽喉并含水喷死人面即活以狐血鹤血涂一丸内爪中以指万物随口变化即山行木徙人皆见之然而实不动也凡作黄白皆立太乙元女老子醮祭如作九丹法常烧五香香不绝又金成先以三斤投深水中一十斤投市中然后方得恣其意用之耳











　　抱朴子内篇卷三
<子部,道家类,抱朴子内外篇>
　　钦定四库全书
　　抱朴子内篇卷四
　　晋　洪　撰
　　登涉第十七
