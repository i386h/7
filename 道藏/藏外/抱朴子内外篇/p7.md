<!-- { "loadSidebar": true } -->
　　或问曰古之仙人者皆由学以得之将特禀异气耶抱朴子答曰是何言欤彼莫不负笈随师积其功勤蒙霜冒险栉风沐雨而躬亲洒扫契阔劳艺始见之以信行终被试以危困性笃行真心无怨贰乃得升堂以入于室或有怠厌而中止或有怨恚而造退或有诱于荣利而还修流俗之事或有败于邪说而失其淡泊之志或朝为而夕欲其成或坐修而立望其效若夫睹财色而心不战闻俗言而志不沮者万夫之中有一人为多矣故为者如牛毛获者如麟角也夫彀弓弩者效力于发箭涉大川者保全于既济井不达泉则犹不掘也一步未至则犹不往也修涂之累非移晷所臻凌霄之高非一篑之积然升峻者患于垂上而力不足为道者病于方成而志不遂千仓万箱非一耕所得千尺之木非旬日而长不测之渊起于汀滢陶朱之资必积百千若乃人退己进阴子所以穷至道也敬卒若始羡门所以致云龙也我志诚坚彼何人哉抱朴子曰俗民既不能生生而务所以杀生夫有尽之物不能给无已之耗江河之流不能盈无底之器也凡人利入少而费用多者犹不供也况无锱铢之来而有千百之往乎人无少长莫不有疾但轻重言之耳而受气各有多少多者其尽迟少者其竭速其知道者补而救之必先复故然后方求量表之益若令服食旬日则肉飞骨腾导引改朔则羽翮参差则世间无不信道之民也患乎升勺之利未坚而钟石之费相防根荄之据未极而冰霜之毒交攻不知过之在己而反云道之无益故捐丸散而罢吐纳矣故曰非长生难也闻道难也非闻道难也行之难也非行之难也终之难也良匠能与人规矩不能使人必巧也明师能授人方书不能使人必为也夫修之犹如播谷也成之犹收谷也厥田虽沃水泽虽美而为之失天时耕锄又不至登稼被垄不获不刈顷亩虽多犹无获也凡夫不徒不知益之为益也又不知损之为损也夫损易知而速焉益难知而迟焉人尚不悟其易安能识其难哉夫损之者如灯火之消脂莫之见也而忽尽矣益之者如苗禾之播殖莫之觉也而忽茂矣故治身养性务谨其细不可以小益为不平而不修不可以小损为无伤而不防凡聚小所以就大积一所以至亿也若能爱之于防成之于着则防乎知道矣或问曰古者岂有无所施行而偶自长生者乎抱朴子答曰无也或随名师积功累勤便得赐以合成之药或受秘方自行治作事不接于世言不累于俗而记着者止存其姓名而不能具知其所以得仙者故阙如也昔黄帝生而能言役使百灵可谓天授自然之体者也犹复不能端坐而得道故陟王屋而授丹经到鼎湖而飞流珠登崆峒而问广成之具茨而事大隗适东岱而奉中黄入金谷而谘滑子论道养则资素二女精推步则访山嵇力牧讲占候则询风后着休诊则受雷岐审攻战则纳五音之防穷神奸则记白泽之辞相地理则书青鸟之说救伤残则缀金冶之术故能毕该秘要穷道尽真遂乘龙以高跻与天地乎防极也然按神仙经皆云黄帝及老子奉事大乙元君以受要诀况乎不逮彼二君者安有自得仙度世者乎未之闻也或曰黄帝审仙者桥山之冢又何为乎抱朴子答曰按荆山经反龙首记皆云黄帝服神丹之后龙来迎之群臣追慕无所措思或取其几杖立庙而祭之或取其衣冠葬而守之列仙传云黄帝自择亡日七十日去七十日还葬于乔山山陵【一作后】忽崩墓空无尸但剑舄在焉此诸说虽异要于为仙也言黄帝仙者见于道书及百家之说者甚多而儒家不肯长奇怪开异涂务于礼教而神仙之事不可以训俗故云其死以杜民心耳朱巴栾巴于公有功惠于民百姓皆生为之立庙祠又古者盛德之人身去之后臣子刋其勋绩于不朽之器而今世君长迁转吏民思恋而树德颂之碑者往往有焉此亦黄帝有庙墓之也岂足以证其必死哉或人问曰彭祖八百安期三千斯寿之过人矣若果有不死之道彼何不遂仙乎岂非禀命受气自有修短而彼偶得其多理不可延故不免于雕陨哉抱朴子答曰按彭祖经云其自帝喾佐尧历夏至殷为大夫殷王遣防女从房中之术行之有效欲杀彭祖以绝其道彭祖觉焉而逃去去时年七八百余非为死也黄石【一作山】公记云彭祖去后七十余年门人于流沙之西见之非死明矣又彭祖之弟子青衣鸟公黑穴公秀眉公白兔公子离娄公太足君高丘子不肯来七八人皆历数百岁在殷而各仙去况彭祖何肯死哉又刘向所记列仙传亦言彭祖是仙人也又安期先生者卖药于海边琅琊人传世见之计已千年秦始皇请与语三日三夜其言高其防远博而有证始皇异之乃赐之金璧可值数千万安期受而置之于阜乡亭以赤玉舄一量为报留书曰复数千岁求我于蓬莱山如此是为见始皇时已千岁矣非为死也又始皇刚暴而鷔狠量是天下之不应信神仙者又不中以不然之言答对之者也至于问安期以长生之事安期答之允当始皇惺悟信世间之必有仙道既厚惠遗又甘心欲学不死之事但自无明师也而为卢敖徐福辈所欺弄故不能得耳向使安期生所言无据三日三夜之中足以穷屈则始皇必将烹煮屠戮不免鼎俎之祸其厚惠安可得乎或问曰世有服食药物行气导引不免死者何也抱朴子答曰不得金丹但服草木之药及修小术者可以延年迟死耳不得仙也或但知服草药而不知还年【悮作房中】之要术则终无久生之理也或不晓带神符行禁戒思身神守真一则止可内令疾不起风湿不犯耳若卒有恶强邪山精水毒害之则便死也或不得入山之法令山神为之作祸则妖试之猛兽伤之溪毒系之蛇蝮螫之致多死事非一条也或修道晚暮而先自损伤已深难可补复补复之益未得根据而疾随复作所以克伐之事亦何缘得长生哉或年老为道而得仙者或年少为道而不成者何哉彼虽年老而受气本多受气本多则伤浅伤浅则易救易救故得成仙也此虽年少而受气本少受气本少则伤深伤深则难救难救故不成仙也夫木槿杨栁断殖之更生倒之亦生横之亦生生之易者莫过斯木也然埋之既浅又未得久乍刻乍剥或摇或拔虽壅以膏壤浸以春泽犹不免于枯瘁者以其根荄不固不暇吐其萌芽津液不得遂结其生气也人生之为体易伤难养方之二木不及远矣而所以攻毁之者过于刻剥据乎摇拔也培之者鲜坏之者众死其宜也夫吐故纳新者因气以长气而气大衰者则难长也服食药物者因血以益血而血垂竭者则难益也夫奔驰而喘逆或欬或懑用方役体汲汲短乏者气损之候也面无光色皮肤枯腊唇焦脉白腠理萎瘁者血灭之证也二证既衰于外则灵根亦雕于中矣如此则不得上药不能救也凡为道而不成营生而得死者其人非不有气血也然身中之所以为气为血者根源已丧但余其枝流耳譬犹入水之烬火灭而烟不即息既断之木柯叶犹生二者非不有烟非不有叶而其所以为烟为叶者已先亡矣世人以觉病之日始为已病以绝气之日为身丧之候也唯恐风冷与暑湿不知风冷暑湿不能侵壮实之人也但患体虚气少者不能堪之故为所中耳何以较之设有数人年纪老壮既同服食厚薄又等具造沙漠之地并冒严寒之夜素雪堕于上冰结于下寒风摧条而宵骇欬唾凝珠于唇吻则其中将有独中冷者而不必尽病也非冷气之有偏人体有不耐者耳故俱食一物或独以结病者非此物之有偏毒也钧器齐饮而或醒或醉者非酒势之有彼此也同冒炎暑而或独以暍死者非天之有公私也齐服一药而或独昏暝烦闷者非毒烈之有爱憎也是以冲风赴林而枯柯先摧洪涛凌崖而抱隙者颓烈火燎原而燥卉前焚龙椀坠地而脆者独破由兹以观则人之无道体已素病因风寒暑湿者以发之耳苟能令正气不衰形神相卫莫能伤也凡为道者常患于晚不患于早也恃年纪之少壮体力之方刚者自役过差百病兼结命危朝露不得大药但服草木可以差于常人不能延其大限也故仙经曰养生以不伤为本此要言也神农曰百病不愈安得长生信哉斯言也或问曰所谓伤之者其非淫欲之间乎抱朴子曰亦何独斯哉然长生之要在乎还年之道上士知之可以延年除病其次不以自伐者也若年尚少壮而知还年服阴丹以补脑采玉液于长谷者不服药物亦不失三百岁也但不得仙耳而不得其术者古人方之于冰杯之盛汤羽苞之蓄火也且又才所不逮而困思之伤也力所不胜而强举之伤也悲哀憔悴伤也喜乐过差伤也汲汲所欲伤也久谈言笑伤也寝息失时伤也挽弓引弩伤也沈醉呕吐伤也饱食即卧伤也跳走喘乏伤也欢呼哭泣伤也阴阳不交伤也积伤至尽则早亡早亡非道也是以养生之方唾不及远行不疾步耳不极目不久视坐不至久卧不及疲先寒而衣先热而解不欲极饿而食食不过饱不欲极渴而饮饮不过多凡食过则结积聚饮过则成痰癖不欲甚劳甚逸不欲起晚不欲汗流不欲多睡不欲奔车走马不欲极目远望不欲多啖生冷不欲饮酒当风不欲数数沐浴不欲广志远愿不欲规造异巧冬不欲极寒夏不欲穷凉不露卧星下不眠中见肩大寒大大风大雾皆不欲冒之五味入口不欲偏多故酸多伤脾苦多伤肺辣多伤肝醎多则伤心甘多则伤肾此五行自然之理也凡言伤者亦不便觉也谓久则寿损耳是以善摄生者卧起有四时之早晚兴居有至和之常制调利筋骨有偃仰之方杜疾闲邪有吞吐之术流行荣卫有补泻之法节宣劳逸有与夺之要忍怒以全阴气抑喜以养阳气然后先将服草木以救亏缺后服金丹以定无穷长生之理尽于此矣若有欲决意任懐自谓达识知命不泥异端极情肆力不营久生者闻此言也虽风之过耳电之经目不足喻也虽身枯于流连之中气绝于纨绮之间而甘心焉亦安可告之以养生之事哉不惟不纳乃谓妖讹也而望彼信之所谓以明鉴绐蒙瞽以丝竹娱聋夫也
　　勤求第十四
