<!-- { "loadSidebar": true } -->
　　诸子，你们受了中极的三百大戒，行持密行，微细威仪，比不得前日的初真戒。这律条细微深奥，惟要在自己当心上用功夫。凡生心动念之顷，就要存诚主敬，暗自端详，省察提撕，大中正直。把这心上念头，打扫清清净净。如青天皓月，没半点云翳。如水晶琉璃，无丝毫瑕玷。如无边明镜，无一毫尘垢。如夜明珠，无一丝迷暗。圆稳稳，光灿灿的，方可以讲。这智慧光明，真空妙相，原从戒定上来。自忍辱断障，戒律精严，克己历炼，兼之法药相助，方能至此。若有持戒，鲜能持守，行修微密精严，自欺自瞒，万分不能已。何以故？嗄，诸子，行持不密，唤作有漏之因，安能证得无为之果。这个智慧光明四字，那是上乘利根。所以那下乘劣根，不能悟入，只要用志不分，凝神气穴，栽培祖气，温养先天，致虚极，守静笃，纯一不二，神藏无极，极而太极，自然智慧光生，一阳来复，方见本来面目。知鬼神之情状，通造化之枢机，谓之智；参天地之化育，并日月之代明，同四时之错行，谓之慧；普现法身，能摄法界，不出觉照之外，尽归晃郎之中，谓之光；通万物于无形，见万事于未兆，遍虚空而无迹，凌日月而无影，谓之明。若持戒不精密，则不能泰定。不能泰定，则智慧不生。智慧不生，则光明不现。《玉枢宝经》一卷，单提本性，直指人心，性谛显明，天机尽露，使众生转经悟道。怎奈迷者多，悟者少。口徒诵而心不能持，心虽诚而力不能转。可惜辜负圣心，空指法宝。我今不得不代经宣妙，指转真机，使诸子们涣然入悟。尔等各各恭敬，志心谛听。经云：“吾昔于千五劫之先，心逢此道，遂位上真；意酿此功，遂权大化。”又云：“以清静心发广大愿，以智慧力而伏诸魔。”又云：“尔诸天人，欲闻至道。至道深杳，不在其它。尔既欲闻，无闻者是。无闻无见，即是真道。闻见亦泯，惟尔而已。尔尚非有，何况于道。不闻而闻，何道可谈。”又云：“道者，以诚而入，以默而守，以柔而用。用诚似愚，用默似讷，用柔似拙。夫如是，则可与忘形，可与忘我，可与忘忘。入道者知止，守道者知谨，用道者知微。能知微则慧光生，能知谨则圣智全，能知止则泰定安。泰定安则圣智全，圣智全则慧光生，慧光生则与道为一。是名真忘。惟其忘而不忘，忘无可忘，无可忘者，即是至道。道在天地，天地不知，有情无情，惟一无二。”又云：“得悟之者，俾跻仙阼。”又云：“愚可以智，浊可以清，唯命俾之。愚昏昏，浊冥冥，亦风土禀受之移之。天地神其机，使人不知，则曰自然。使知其不知，则亦曰自然。自然之妙，虽妙于知，而所以妙，则自乎不知。然于道，则未始有愚之浊之。”又云：“所曾宣说，至士受经，皆当剸金置币，盟天以传。”诸子，这便是《玉枢经》中真玄秘密，无上不可思议，乃清静解脱上品微妙之法宝也。你们只知道终日诵经，并不曾明白经中妙旨。若你们诵奉之时，了悟经中秘妙，则为圣智全而慧光生也。所说至道深奥，不可见闻。若非天尊千五百劫之先，开清静之心，发广大之愿，要度未来一切众生，俱证妙极。再说道本虚无，无声可闻，无色可见。既无音声可闻，则当忘其耳；既无形色可见，则当忘其目。耳目既忘，则闻见亦泯可矣。故耳目有形有色，为六根之首领；闻见着相着念，实六根之源头，岂能合道！若能清静六相，扫除六识，则不听之以耳，而听之以心，不视之以目，而视之以神。便不听而闻，不视而见。无闻无见，即合道也。《赤文洞古经》有云：“忘于目则光溢无极，忘于耳则心识常渊。两机俱忘，入众妙门。视不见我，听不得闻，离种种边，名为妙道。”《南华经》云：“气止于耳，心止于符。”所以《玉枢经》云：“忘形忘我，入道之机。”又以诚而入，这诚字，即戒也。以默而守，这默字，即定也。以柔而用，这柔字，即智慧也。用诚似愚，即持戒制伏身心也。用默似讷，即是入定忘其耳目也。用柔似拙，即是智慧内藏于密也。又云：“你们欲于自己色身内闻见求之，终不可见，不可闻也。”《金刚经》云：“以色相求我，以音声求我，是人行邪道，不能见如来。”夫欲入道者，唯当受戒入定，密密修持智慧，复迷以明，即不闻不见而闻而见矣。故入道者，知止，此即持戒止念的功夫；知谨，此即是慎独精进的功夫；知微，此即是绝圣去智的功夫。止念，非戒不能；慎独，非定不能；知微，非智慧不能。诚能持戒入定修慧，即身心泰定，圣智纯全，慧光普照。慧光照透，则与道为一，乃唤作真忘。这真忘，不是静坐打顽空的真忘，乃真空也。这真空之内，中有紫金妙相，即空中不空之妙果。能不落顽空，空中不空，则妙要自然发现。唯其忘无所忘而所忘者，即至真妙道也。又有云：愚智不同，则清浊各异，虽系风土禀受不齐，皆系造化之机，神运自然，气数之理，天命已定。然而愚者自愚，智者自智，则天地何偿愚之智之。唯是能发清静心，立广大愿。愿出世以度人，必闻道而自度。自度者，皈依三宝，受戒入定，修智慧以放光明，则愚者可智，而浊者可清。若不能持戒入定，智慧不通，无光可照，则清可浊而智可愚矣。《金刚经》云：我所说法，原无定法。此之谓也。所讲智慧光明，晃朗太玄，照烛法界，岂能出《玉枢宝经》之外哉。玉枢即真机。欲转经者，先转真机，密修福慧。只恐光明藏，不能开不能见也。安能察鬼神之形状，握造化之枢机，参天地之化育，斡日月之运行，摄法界于黍米之中，定事物于未明之始，称妙道之师，进天仙之境也哉！正是：“见得光明藏，能闻至道根。若非修戒定，安得智光深。着相非真相，忘闻始可闻。闻思修入妙，自在海潮音。”
　十九、神通妙用
