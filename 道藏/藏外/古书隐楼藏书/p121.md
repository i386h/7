<!-- { "loadSidebar": true } -->
　　右第十章。此申明上章，所以返先天之旨，皆赖平时密藏正念之功。盖自丹头初结以来，神气日壮，渐可分胎，更当加意持盈藏神养气也。
　　姹女方二八，金翁正九三。
　　姹女喻我阴精所化之气，二八为成斤之数，分两已足之谓也；金翁喻我阳气所凝之神，九三为内阳已足，即如干之内卦已届三爻之象。言修丹到此，体内神气并壮，势将分胎，每因好动而不安于静，若任其矜躁，势必气反动心，谷神即难安靖，未有满而不溢者。故特以“方二八、正九三”点清火候，教人因时而惕，不骄不忧，则有美内含，自然忿欲不兴，分胎无咎。
　　洞房生瑞气，欢合产初男。
　　洞房喻我身，即密藏之一窍也；生瑞气者，即指我身中阳气勃兴，正是元命来复之凭、阳神初基之兆也；曰产初男者，谓阳神初孕，如震为长男，加于干上即为雷天大壮之象，一阳初动于外卦也。言当此体气既壮，神益退藏，猛然阳气勃兴，即与神会欢合，片晌，谷神遂化为阳神。正如初男之方产，即是元命来复，是为谷神成功，可以留神不死矣！
　　右第十一章。此指元命来复景象，以明自然分胎之道，人果读此会悟，当阳盛而将亢，正是夬卦之象，急自退藏，则上复为初。孔子所谓“知来藏往”，互夬为姤，即互剥为复，而阳神从此基生，方知用九用六之所以皆吉而无悔也。
　　昨夜西川岸，蟾光照碧涛。采来归玉室，鼎内日煎熬。
　　昨夜者，元命来复时也。西乃坎卦先天本位，坎为水，故曰西川。蟾本月彩，曰蟾光者，喻阳气发生上透之象。篇中凡言阳神初基时，必喻之以蟾，皆取其三足而阳光上透也。碧涛喻后天身象坎之卦气，坎水色本黑，得蟾光照透则水碧，故曰碧涛。玉室喻我体，缘元命既复，神气缜密，故称玉室。鼎内指神室。煎熬云者，仍取专气为烹、无妄为炼之法也。言我畴昔元命来复，由于后天坎象，身中神气充足，顿然阳气勃兴，上透天谷，与神混合变为阳神；而今体已返还先天，坤象仍复北位，坎即退位于西方；一经回溯，正如昨夜于西川岸上，得见阳光照水之蟾；我即掇来归于神室，凝炼一番，使其自相煎熬，但觉温温气象，却无煎熬形象可求也。即此化为阳神而命复矣！此乃玉符保神之道，故谷神可以不死也。
　　右第十二章。此承上章，而言元命已复，必须保合太和，乃利贞也。
　　离坎非交媾，乾坤自化生。人能明此理，一点落黄庭。
　　言昔我后天心身相合，虽名为交结，正如日月之合璧，并非交媾；此番复命之时，虽名乾坤交媾，其实只是神凝气聚，自然化生完一太极。人果能明此理，则凡丹经所云“身中一点阳，心中一点阴，谓为二物”者，不过同出而异名也。相见自然妙合，凝成一个正念，念寂归密，即落黄庭。黄庭指一窍，即密处也；黄乃中央正色，庭乃虚无空际，故名。然总不可以色相求也。
　　右第十三章。此承上各章，发明丹道终始悉本自然、二必混一之要旨。
　　丹谷生神水，黄庭有太仓。更无饥渴想，一直入仙乡。
　　丹谷即人身中绛宫之别名，黄庭已见上章。言中谷自能生气，由下谷盘旋而上与神会，遂生神水灌溉周身；故谷神亦时得气来朝，一如太仓之源源收贮，旋复发为神水充满周身。是身中自有灌溉不渴之浆，并无潋滟之象；谷神自存饱饫不馁之粮，初无积贮之形。知此，则凡世称乳哺之说可弗讲求，而我心更无饥渴之虞。饥渴尚不必虞，此外更有何想？大可安心退入，直抵仙乡。乃教人一念不生、万幻俱寝之道也。
　　右第十四章。此承上各章，教人专持正念，退密为功，更毋分心他虑，有误入仙大道。
　　意马归神室
　　一意退藏，神自不散，既归于密，即是天心。
　　心猿守洞房
　　万缘放下，心在身中，趁此无为，亦藏于密。
　　精神魂魄意，化作紫金霜。
　　精藏于肾，肾气全，则精安肾脏而人智；神藏于心，心气全，则神安心脏而人礼；魂藏于肝，肝气全，则魂安肝脏而人仁；魄藏于肺，肺气全，则魄安肺脏而人义；意藏于脾，脾气全，则意安脾脏而人信。是五脏各秉一气、各具一德有如此，若人能意诚心正，则五气皆全而各安本脏，其五德亦全，此圣门一以贯之而退藏于密之道，即是丹家攒族五行而归藏一窍之法。五气会一，可以凝结成神，神即丹也。全真之所谓丹，即孔门之所谓仁也，犹果核之有仁是也。曰紫者，以金丹初由水火合成，水黑火赤，相间成紫，故关尹子望见老子之气为紫气。此不曰丹而曰霜者，恐人泥字误作颗粒之见，积想成幻，身中必成气痞之症，大是误事，故以零露所结之霜为喻。以明迹之可见，抟之不得，乃是虚空粉碎之象，形容金丹于无相中生实相之妙，故曰紫金霜也。○读此二章，益足征人之修养与天地同功。何则？天垂象以覆物者也，天惟养其无象，故象益高明，常覆万物于无穷；地凝体以载物者也，地惟养其无体，故体益博厚，常载万物而无泄；人寓形以成物者也，人能养其无形，则形益悠久，范围天地之化而不过，曲成万物而不遗，可以长生久视、智周万类、泽流永世，参天两地中立为三。故白子有言曰：“人若不为形所累，眼前即是大罗天。”又曰：“忘形以养气，忘气以养神，忘神以养虚，忘虚以合道。”即此忘之一字，便是无物也。“本来无一物，何处惹尘埃？”更何必拘拘于何者为精、何者为神、何者为魂、为魄、为意？总归于养其无形之一诀，一任气化之自然流行，以尽我自性之至诚无息焉尔。
　　右第十五章。此承上各章，发明金丹无质，教人下手用功只是诚一不贰，养其无形，以合乎无象无体，则正气自流行于天地，元神自集藏于一身，皆得之自然清静之妙。李泥丸所谓“三一音符”，张子所谓“会得坎离基，三界归一身”也。通篇自首章至此，为一总结。其下九章，发明关窍温养成丹，并以申说各上章之意。
　　一孔三关窍，三关要路头。忽然轻运动，神水自周流。
　　一孔即指七窍归根之一窍也。三关以炼精化气为下关，炼气化神为中关，炼神化虚为上关，乃上品炼丹之道。有以身后之尾闾、夹脊、玉枕为下中上三关，复以身前鹊桥、绛宫、关元为上中下三关。我宗亦取其说，以为立基时疏通督任、销其宿疾积垢，以便后来真气得以畅行无滞之功用，然亦只以涤虑忘情以疏之，并不更有作为也。此言三关，却不必拘其说也。窍者，即指此一孔也，言此真体中一孔之窍，乃是积精累气凝神之转关要路，只须致虚守静，养到无形，忽然得见铅汞应令齐发，是精已化而为气，自然运动上朝于谷，即为五气朝元。其时神感气交，气即化神，神凝气聚，遂化而为神水充遍周身，即是神水入华池。仍任其周流运动，一息无停，自然而然，非识可识，而吾之神总安于如如不动中也，故曰三华聚顶。○吾于是悟得精之化气、气之化神、神之化虚合道，只凭我心与息两相忘于无形无物之中。其法始而相依，渐而蛰藏，从此相依于无，相依遂并蛰藏于无可蛰藏之际，是为相忘；湛然常寂，即是化虚，到得寂无所寂，即是炼虚合道也。吾师太虚翁尝谓“天仙之学，精气神三者转关于一窍之中，仍如子在胞胎未解料量，母怀胎娠亦弗矜持，母子相忘而相安；一如水晶盘中之珠，转漉漉地、活泼泼地，自然圆陀陀、光烁烁，初无渣核存滞于中。非如别品丹法，限定几时炼精化气，几时炼气化神，几时炼神化虚。究因未识此一孔转关之诀窍，是以讲不到如此亲切真实功夫，只将小法闲言、名象程限支吾演说，教人误弄是非。”是吾宗心传，上品丹法也。盖吾宗心传，必以藏神混化为天仙功夫者，故考究家珍，件件指明实据；令人修炼，教他先觅主人，事事恳恳勤勤，处处朴朴实实；然后下手炼丹，则伏虎降龙、陶魂制魄，自是易事；回向一孔诀窍，直造三关源头，更复不难。故得以三百日功夫，成就金液大还丹也。凡我同人，幸毋歧惑，误认脾边一穴，存思气升气降，谓气腾腾、谓精滴滴、谓神灵灵、谓虚空空，如此拔本塞源，益滋流弊；如饥食盐，反加得渴，永无锻精成神之日，那得炼虚合道之时，徒然兀坐，暴气劳神，不知立丹基于顷刻，运造化于一身，甚可惜也。
　　右第十六章。此章指出一孔转关密窍，并特发明气精混炼成神之旨，全是清静宥密、养其无形之功效也。
　　制魄非心制
　　言养其无形，则识神死而谷神活；谷神活，故情忘，情忘则魄灭矣！夫固有先手心者能制之，心非能制魄者也。
　　拘魂岂意拘
　　言形既能忘，则七窍并而一窍明；一窍明，故性现，性现则魂藏矣！夫惟有持此意者能拘之，意岂能拘魂也哉？
　　惟留神与气
　　魂藏故神全，魄灭故气充。
　　片晌结玄珠
　　神气交感，自然凝结。玄者象其幽渊，珠者象其光洁，故曰玄珠。
　　右第十七章。此承上章，申明养其无形，则气自充足而神自安藏也。
　　口诀无多子，修丹在片时。
　　此言修丹口诀，即上章“惟留神与气”二句，语意只用在无多子三字，片晌之时。然而神气之如何并留，片晌之如何凝结，自有简易之诀；即石子原序中所谓“不过半句”是也。学者功夫纯熟，由定生慧，自然领悟，夺取先机，所谓得来全不费功夫也。
　　温温行火候，十月产婴儿。
　　漫守药炉看火候，但安神息任天然。气专念寂，自无差失。养之三百日，自然灵动如婴儿之脱胎而产，有见龙在田之象，乃喻辞也。
　　右第十八章。此承上两章，以起下六章之意。上两章言采取交结，此章点出口诀两字，并教以用诀之际，火侯务要温温。其下六章，详言沐浴，以及分胎温养丹成也。
　　夫妇初欢合，年深意转浓。洞房生瑞气，无日不春风。
　　夫妇喻心身，洞房喻一窍，春风喻温温也。言此身心，初以精气凝结成神，已觉欢合无间；及经烹炼沐浴，日积月累，其好合之意较初转浓；于中时时交会，自有真气熏蒸以为沐浴，其气体温和如坐春风之中。读者慎勿以辞害意可也。紫贤薛子有歌曰：“夫真夫，妇真妇，坎男离女交感时，虚空无尘天地露。”此形容一窍中光明景象也，其可稍存尘见乎？
