<!-- { "loadSidebar": true } -->
　　广大圆满无阂者，言此性光，本来广大圆满，一无阻阂也。阂，碍也，不作碍与碍，而作阂者，即此一字，其义意可谓精且微矣。盖作碍，则因有疑而阻，是不行之阻也，非奉持者之所有也。以已知奉，则不必作有疑之阻虑矣，故标题不作碍而作阂。若作碍，则有未得谓得之妄，以阻其所进之阻，其阻虽一，而一阻于疑，一阻于妄，皆非天定之障，乃人自作之孽也。阂字之障，从门从亥，乃天生之障，譬如大海当前，非舟莫渡，乃处世之阻也，天限之也。人身之中，百关万窍，偶为痰塞，气不通流，则有病生，而修持因阻，亦天限也。惟此大悲心大陀罗尼光到，则度则通，故作天限之阂，不作人限之碍与碍也，故下即曰大悲心大陀罗尼也。其曰无阂者，别物有质，故有阂。此性虚灵，故遍彼虚空，满彼恒河沙世，而无处无物，坚如金，秽如粪，恶毒如蛇蝎虎狼，无知如草木土石，而此光无不洞入，无不周满，一无片刻得阂而或缺者，故曰广大圆满无阂也。此之谓性天，人人具足，个个圆成者也。曰大悲心者，圆通无住之谓也，故大士一号圆通自在菩萨。世人此句，作慈悲悲字解，乃大谬也，当作大圆通心解，此承上无阂义也。曰大陀罗尼者，指证上文性光真体发现，有如此之广大圆满无阂大悲光明然也。大，大也。陀罗尼，言滚圆弥遍，如太阳然，一颗宝珠也。上天天语，呼日曰尼，西方梵语同。犹言即此奇大滚圆的太阳也。是指证性光之真体，坐观时所现如此，非言性光即日也，此即慧月慧日之名。天心，佛心义也。神妙章句者，言其发露于世，结成神化妙玄之章之句，有散而万殊、卷而一本之义。故下即醒之曰陀罗尼也。犹言原是这个圆滚的太阳样，圆陀陀，光烁烁，广大圆满，无阂无住心焉耳。有指点口气。会得此意，持大悲咒，则已度、人度、物度、鬼度不难。按：此咒本属有音无文，圣圣口传，不留文字。而原其有文之始，已在中国。中古圣师，自西东来，虽属据音手录，而圣师已会通夫华言而出诸口，故不必以梵语莫通，自障心识，原可以意会得解之者。第其义意渊深，有‘仁者见之谓之仁，智者见之谓之智’之妙，未可自是所见，而必强夫人人咸附我见，余今所注释，然亦不过备一解释焉而已也。
　　南无喝啰怛那哆啰夜口耶
　　南无者，心无杂念也，莫作曩谟会。喝啰怛那者，犹言威光赫奕，着一颗夜明珠然也。喝作赫字会。啰，助语词，犹言着也、然也解。怛，音塔，不夜之珠名也，喻佛性也。按此怛字，乃通篇之主脑，翻来覆去，无非发明此字。那，音拿，指点歇时带出之音，有言已了而神犹注之义，一名歇语词。哆啰夜口耶者，犹言大定着黑漆漆地方也。哆，大定貌。口耶，同耶，疑词也。口耶者，黑漆漆貌，有拟象意，盖喻不见不闻之地义。按此句是通篇主脑，而怛字又为此句之主也。
　　南无阿口梨口耶
　　南无，旧解悞，向准佛，尔雅作圣师友会。言是流传法语，乃我圣师友也，谓即尚友古人之义，有‘人不法古则道不明’义。然不若竟准南无本音本义会，以无口傍故耳。阿口梨应作代日珠解。《白国志》载迦叶佛说法鸡足南麓龙树山故事，周懿王时，西方有国日常没，日耀时许尔，民苦其暗。尔时，迦叶应运旨，往彼说法，阿口梨龙王化一士人，混进听讲，七昼夜国常明，龙主听至佛以无住而生其心，合掌而逝，遗珠于宝髻中。迦释佛取以置之山树之巅，以代日月。民感其德，名其国曰阿口梨。龙王以此舍珠功德，升证无上果。已而，迦释佛以将涅盘，为众说法于土山，龙女感之，亦来听法，听至法尚应舍，何况非法，顿悟性空，舍身化树，树开五色华，香千由旬，以供迦释佛。佛名其树曰龙树，颂曰优钵罗。龙女以是功德，升证龙树王菩萨，位在阿口梨尊者之下。可信舍身功德，不及率心度迷也。据此，南无前解，不若作心心无念也。口耶，疑词。谓岂神龙阿口梨舍其心珠以代日珠悬耶，何光明之广大圆满无阂无住耶，是赞首句怛字义也。
　　婆卢羯帝烁钵啰口耶
　　婆卢，梵语，华言摩利天。羯帝，华言日月争光，有如羊斗然，合璧之义也。烁者，如电光之掣然。钵，口圆而体明有光，故曰烁钵啰口耶。言日月合璧，其光耀有如两钵相掣相放然，盖亦形容首句怛字义也。口耶者，疑词，犹言岂如是耶义。
　　菩提萨哆婆耶
　　菩提，梵语，华言正觉。萨，情也。哆，大定也。婆，布周也，广也。言岂正觉者，法性光布于情缘大定时耶，何所放现若是之周遍耶。
　　摩诃萨哆婆口耶
　　摩诃萨，梵语，华言大觉。哆婆，解见上。犹言岂彼大觉者，功入大定，而普布放其大定智光耶，是亦赞夫首句怛字也。
　　摩诃迦卢尼迦口耶
　　此句总承上文以启下文也。摩诃，大而无算之谓。迦，能仁之名。卢者，真炁充足之貌，法体是也。尼者，光明莫测之貌，太阳是也，喻佛心也。言其岂有大而无算之仁德真炁，充遍虚空，有脱越圆融，无住无相之趣之规，现有圆陀陀、光烁烁，普施仁照如日之心，悬于太虚间耶。以为惟佛出世，乃能现此之义也。总以形容怛字之义，以启人景仰遵修之意。
　　唵
　　唵，旧解作一切天龙八部人非人等合掌恭敬之谓，其解是也。一说作叹美词解，言不图有此种种光明，不觉同声叹美之义，二说皆妙。
　　萨皤啰罚曳
　　此示人修省得功之义，承上唵字义来。言汝等徒知恭敬叹美，如何能悟？贵能于动念处觉察，不惮迁改，翻然自新其新，而严以责改，不自放逸。若临严师然，则旧染去而光明现焉之义也。萨，情也，觉也。皤，番黑返白貌，日新之谓。罚，自治之严义。曳，出也，性光始现之义。
　　数怛那怛写
　　此示人修心则心明义。数，音索，屡也，实时习之义。怛，佛性。写，泻也。言知数治其心，即是佛性，所以人人可以作佛，今昔典谟，此泻自佛性中来也。
　　南无悉吉利埵伊蒙阿利口耶
　　南无，往训也，即上怛写之典谟也。悉，尽义。吉，吉祥。利，利济。言此典谟，能悉其吉利，则吉利焉。埵，护生之具，城属也。伊，三目天神，言明察也。蒙，昧也。阿，无也。利，利益也。言当悉其防护有如埵然，悉其明察有如伊然，而心存吉祥利济，惧或邻私，有如防寇然，护生然，埵焉伊焉，一若昧焉，则何益之有焉，故曰蒙阿利口耶。是戒人当存普济心，莫作自了汉义。一解蒙乃养义；阿乃不见不闻之地；利口耶，有无利不利之念。皆蒙字中作用义，是即南无悉吉利义。所谓吉也吉，不吉也吉；利也利，不利也利。故曰悉吉利。其埵也，伊也，正以抚蒙以养正于不见不闻之地，亦不计其教养有益与无益也，此解最妙。
　　婆卢吉帝室佛啰愣陀婆
　　婆卢者，法体广大，如一娑婆世界然义。言其真炁敷布，广大周遍有如此，是承上普济愿来者。吉帝室佛啰楞陀婆，犹言养成娑婆世界大一个法卢，作为大吉祥帝居宫室,奉佛以居然，而栏以慧光，亦如娑婆世界之广大周遍焉。是示人以广大真炁，护持我佛性，尤仗慧光以照义也，故曰卢吉帝室佛啰楞陀婆。楞，栏属，设以格内外者，以比智慧光也。陀者，圆陀陀、光烁烁是也。婆者，举世之谓，喻—身也，是示人戒行必当精严之意。
　　南无那罗谨墀
　　南无，往训也。那，何也。罗，敷示之意。谨，谨小慎微也，虑失德也，戒行一亏，前工枉费也。墀，丹墀，墀有九级，以喻九成也。言彼往训何谓也？示一谨字，以为后天学者升堂入室之阶梯，如丹墀之于殿下升有九级然，谨一步，则升一步之义也，故曰南无那罗谨墀。此句承上义而以谨字该之也，此即儒门慎独之意焉。
　　酰哩摩诃皤哆沙咩
　　酰，醋属，味酸而性敛，有去旧生新之功用。哩者，利也，利涉之利也。摩诃，大也。犹言能如酰之去旧生新，敛放一切，其涉利最大也。皤者，反黑成白之义也。哆，定也。沙，众也。咩，羊呜之声也，其声有如小儿之呼母然，喻人之哀呜求救也。言能革故鼎新，则有反黑成白之功效，而能定夫众生之哀鸣求度也，故曰酰哩摩诃皤哆沙咩。一解哆者，定而不进貌。是指行有所阻，诸凡不济，故有如羊呜然也，此说亦可互参。盖度须自度，为君师者，但能喻令众生，名自去旧更新，使自反本还元，而定其如羊之呜然。是承上文，言己之不敢稍懈，而谨其心志行为者，所以护我佛性也。若惟独善，则违本性，便不成佛，佛训如此。我既能谨所谨，迁悔之益必多，渐可修至黑返纯白，我之佛性自得大定，不如众生之徒知呜救也矣。按此说，乃贴修养一边说。
　　萨婆阿他豆轮朋
　　萨婆者，犹言觉彼举世也，盖有自觉觉世之义。阿他，犹言无托也，他托，西方音通。盖阿者，无也，犹言无他靠也。豆、头古通，首字之义也，犹言第一也。轮，轮而出之乐土也。朋，同类也。盖以娑婆为一身，物我有不二者，矧夫鳏寡孤独，乃我兄弟之颠连而无告者也，焉得不首提而轮出之哉，此承上文沙咩之义也。
　　阿逝孕
　　阿者，无也。逝者，去也。言彼无去一流，较之无告者等也。法惟有如母之孕子然，收而抚育之，此心乃安，是之谓佛性中当然之念之行也。一作飞腾夜叉解，考即诃利母之子有名孕者。诃利母一产五百子，其乳哺时，以手洒乳，五百子同刻鼓腹，其乳哺之神便如此，堪取为乳众法，事见《大藏辑要》。世人误认作观音奉之，比比也。
　　萨婆萨哆那，摩婆萨哆那，摩婆伽
　　萨婆萨哆那者，上萨字作觉察义解，下萨字作情状义解，婆作娑婆世界义解。犹言觉彼世情，情状既觉，而世情乃定，如何而可，故曰哆那。哆者，定而不变貌。那者，如何而可也，问词也。摩婆萨哆那者，犹言揣摹之，乃能世情咸觉，而知其能定之道，在于何政乃可义也。摩者，揣摹之义。萨者，觉也，知也。哆那者，定法不一，究行何政而可之义也，亦问词也。摩婆伽者，犹言揣摩举世，惟以得上而授之守之，一善政也，答词也。伽者，上也，恒产也。此即儒门既庶矣，又何加焉，曰富之义也。
　　摩罚特豆
　　摩者，砥砺之义。罚者，责善之严。特，一也，‘识得一万事毕’之义。豆者，头也，犹言第一也。此承上义而益之以教，教莫善于互相砥砺，则责善严，同归一义，不令歧趋，此为第—。盖即儒门既富矣，又何加焉，曰教之义也。
　　怛侄他
