<!-- { "loadSidebar": true } -->
栖云山悟元子修真辩难参证
序
　　羲皇道渺，厥旨幽深，火记六百篇，沦作趋避尘事而设。东汉魏伯阳真人出，准易精义，着为参同契，徐从事等，从而笺注之，黄老丹学乃彰。汉晋以来，得其粗而遗其精，流为采取旁术，祸延至今。栖云山悟元子，姓刘名一明，以儒入道，博览群书数十年，穷理尽性，由参悟透入三易，着书一十三函，而易居其四。道德经会要一函，参悟直指一函，西游原旨四函，指南针一函，会心集一函，指南三书共一函，知其名，未见其书。今春正月，新安鲍生，名兰浦，字淦亭，号昆峰，派名阳用，从事玄学久矣，孔君昭璞授之书，交采抽添结圆之旨，行承亦有日。以余曾遇至人，折节事余，几六年也。至日，乃以悟元子着修真辩难全编，印证于余。始得反复探讨。书为湖北长春观主崔名教淳律师，募梓悟元子全书之一，上下共二卷，上有崔序，序言是书前编，言简义该，意在学者先识正途，不致惑于淫辞邪说，误入旁门外道，以害性命大事，是故言愈浅近，则道愈显明，虽略读书粗识字义者，亦可寻踪而入，由浅及深，最为初学切要之书。崔知论及此，故能发愿首刻是书，续为尽刻所着，乃为圆愿。崔之护道传宗，此功此德，倍于悟元子矣。不有崔刻，何由广布！他日得是书而因入正宗者，留则度师，而崔乃引进者矣。不知顶礼而罔阅是书，必妄人也。要知是书得成，乃由读破万卷而来者，则其所着三易等书，不有数十年苦学，断难发泄者也。然即是书而论，惟于玄关一窍，致开功诀未备，则于虚空大交大媾，从何入手？所谓坤方不死之人，从何会面乎？如是则全部无用矣！余感作者刻者一片婆心，千古一遇奇缘，余既有所闻，淦亭请问甚殷，不敢自秘，爰为采择师传，谨述补于问答则中义泄未备下，似注非注，似批非批，上以求印于悟元子，下以请证于得读是书者。书垂成，恍惚感至悟元长者，为易一答，谕非原本，易自从学某手，余述云云，均沐印证，可易是书为某子修真辩难参证，语毕遂隐。灯光黯然，乃坐梦耳。既觉香气犹存，而非兰非麝，爰立注于原答之下，不敢为真，亦不敢为幻，三才本一气，万古本同心，余即悟元子，悟元子即余，又何异焉！书成，爰并识诸序，以告鲍生，鲍生阅是书，慎毋勿如昔揣，是书乃吾宗之至宝，当如东汉魏氏书读之。若得三易注略各种，幸即示我。道光九年春二月吴兴后学金盖山人闵一得谨序。
原序
　　金城唐介亭先生来武昌，见示璞素老人所着《道德会要》诸书，并留存观中，以为有志修真者法。中有前后辩难一书，衲反复熟读，悦其前辩，言简义该，意在学者先识正途，不致惑于淫辞邪说，误入外道旁门，以害性命大事，是故言愈浅近，则道愈显明，虽略读书粗识字义者，亦可寻踪而入，由浅及深，最为初学切要之书。慈悲之德，不其大欤。然踪其所着各书，卷帙浩繁，重刊不易，明经秦瑶圃先生，乃雅意捐资，以广流传。是则为塔合尖，广种功果，实衲之私心而虔祝者。书目并载于后，谨为条其厓略，弁诸卷首。嘉庆十六年三月长春观道衲崔教淳璞然子序。
悟元子自序
　　易曰：一阴一阳之谓道。又曰：穷理尽性以至于命。夫理即道也，道即理也。阴阳之道即性命之道。此理此道，位天地而育万物，其大无外，其小无内，先天而天弗违，后天而奉天时，最幽最深，至精至细。知之者，成圣成仙成佛；迷之者，为人为物为鬼。然不得师诀，千譬百喻，以有形无，以实形虚。或露枝条，或泄根底，甚难穷究。加之后世旁门曲径，穿凿圣道，紊乱仙经，各说其说，各是其是，认真经书之喻言，埋没古人之本意。或流而为闺丹，或误而为炉火，或执其色身，或着于空寂。邪说谣辞，流行宇内。即有一二志士，满眼针刺，两耳梆铃，聪明无施，主意不定。一入网中，终身难出，此予辩难之所由作也。辩何难？辩其似是而非、似真而假之难。辩其古人托言隐语、指象画形之难。其中天道圣功、性命源流、药火是非，无不一一分晰。书成之后，又恐头绪涣散，语句冗繁，阅者不能会通一贯，故外着二十六条，名曰《修真后辩》，撮其大要，分出题目。言浅意显，文简理明。去譬喻而就实义，削枝条而拔根蒂，庶乎同道者见之，一目了然。于阴阳性命之理，可以极深研几，深造自得而无难矣。吁！予岂好辩哉？予不得已也。时嘉庆三年岁次戊午三月三日，栖云山素朴散人悟元子刘一明自序于自在窝中。
悟元子自着后序
　　庄子谓大道不称，大辩不言。盖以道本无名，有何可称？道本无形，有何可言？称且不可，言且不可，更何可辩？然世有称道者，有言道者。一自有称，则是非混杂，而道不真矣；一自有言，则邪正相争，而道有假矣。称道不真，言道有假，不是称道，反是谤道；不是言道，反是埋道。谤道埋道，塞修真之门，阻行道之路，为害最大，此予不得不强辩，以破其称之不真；不得不细辩，以辟其言之有假。辩不真之称，则不可称之道，学者可不难于渐悟；辩有假之言，则不可言之道，学者可不难于默会。难悟者能使自悟，难会者能使自会，此前后辩难之存心也。虽然，既辩矣，谓之无言可乎？既有言矣，谓之无称可乎？既有称矣，既有言矣，犹辩不真之称、有假之言，可乎？人亦称矣，我亦称矣；人亦言矣，我亦言矣；焉知人之称者真乎，我之称者不真乎？焉知我之称者真乎，人之称者不真乎？焉知人之言者假乎，我之言者不假乎？焉知我之言者假乎，人之言者不假乎？谁真谁不真，谁假谁不假，是在不称道、不言道者，见而自知之，吾乌乎辩？悟元子再序。
栖云山悟元子修真辩难前编参证
桐城刘一明先生着金盖后学闵一得参证
　　大清乾隆壬寅中秋之夜，月朗星稀。悟元默坐栖云峰顶，神入恍惚杳冥之乡，形归虚无寂寥之境。
　　〔即境通玄，门开山见，从而深入，何等活泼！个中正子、活子跃如昭如矣！学者莫作序事文看过〕
　　众弟子侍侧，候至中宵，一弟子启而问曰：“师不动摇，无声无臭，其悟道乎？其坐忘乎？”三问而三不答。
　　〔非序事，乃假点此刻玄用耳！师是师，不作悟元子会，当作众弟子侍侧会，则得此则师字义矣！其旨脑在不动摇，无声臭，故能由悟入忘。而中宵之一，乃启而问，问有着落。子字非虚文，子动而口现于门下矣！故必三问而三不答，答在其中矣！是明明一幅阳动寂采，无上玄况图象也。二千五百人曰师。师无动摇，师无声臭，有一以视之。一者谁？子中之悟元子。要知一子之启，启自门内者也。厥口有三：曰天曰地曰人。三而一则得，一而三则失，故此三问三不答。答字大有玄义。不归于一，则答失所归，乌乎可？吾故曰：三问而三不答，答在其中。学者审之〕
　　弟子复请曰：“师不发一言，毋乃朽木不可雕，粪土之墙不可污，不足与语乎？”悟元熟视良久，从容而告曰：“此非尔所知也。”
　　〔此则是假问答从明妙义，以后亦然者，毋庸言外探讨。此则玄意，盖示门下当自静省，故熟视良久，而仍告以‘非尔所知’云〕
　　弟子问曰：“敢问其故？”悟元曰：“吾将以天地为逆旅，以日月为过客，以万物为游丝，以世事为梦幻，以人情为寇雠，以富贵为浮云，以形骸为桎梏，以四大为枯木，以六根为孔窍，以身心为灰土，何动何摇？何声何臭？”
　　〔是仅答其所以能无动摇，所以致无声臭焉耳！其实即是学启玄关初步功法。悟元子极欲点破，无如世众正在沉溺，急切棒喝，无从下手。故姑以放下身心入门，而逗有借假修真妙用，乃在于以六根为孔窍也。盖言看达一切，心志斯一。我于斯时，即从六贼孔窍，透入希夷神域耳！无如学者不悟何？是乃举世通病，法惟导之使由而已〕
　　弟子曰：“如师所言，一无所有乎？”悟元曰：“安得无有？”弟子曰：“所有者何？”悟元曰：“惟知有道耳！”弟子曰：“然则道无为乎？”悟元曰：“安得无为？道有体有用，有进有退，有逆有顺，有急有缓，有止有足，有始有终，有先有后，有爻铢，有层次，有变化，有等等大作大用，安得无为？”弟子曰：“弟子入道多年，阅尽丹经，参访多人，毫无一知。望师慈悲，稍开茅塞。”悟元曰：“道为天地所秘，鬼神所忌，非可立谈。若非斋戒，不得妄听。”弟子拜退：一、四大不着而身斋。二、诸虑俱息而意斋。三、回光反照而眼斋。四、声音不入而耳斋。五、香臭不到而鼻斋。六、是非不动而舌斋。六斋已毕，复进而请曰：“弟子斋矣！敢问其道。”悟元曰：“未也，尚有一斋未完，如何敢问？”弟子曰：“六斋之外还有何斋？祈师指明。”悟元曰：“尚有心境一斋，此一境，其秽污更甚六根。六根为外贼，有时而来，有时而去。心境为内贼，此境有识神居之，为万劫轮回之种子，此境不斋，六斋无益。”弟子大惊而退。
　　〔莫谓六斋无益，第此六斋，皆属有心。斋至于心，出诸自然，亦得谓之克斋矣！此六斋也，一一出诸自然，则可名心斋也矣〕
　　于是扫净万缘，离种种边，应无所住而生其心，片刻之间，如冻冰解散，毫无滓质。复诚敬跪前，位而问曰：“蒙师慈悲，已斋无斋，无斋可斋；斋之不斋，不斋而斋；不斋谁斋，谁斋其斋；斋者不斋，不斋是斋；知斋非斋，斋无可斋；若欲真斋，斋不见斋；斋既无斋，何用强斋？”悟元子曰：“尔知斋矣！尔已斋矣！可与问道，可与闻道。”
　　〔功到此际，道体全现，一点即悟。若令从此体认，而仍有无不立，人法双忘，造至无所无边，自入无量化域，身机心机，自与造化合一。更令散斋七七，不失此况。待到时至，随机应点，自已身证自然，而六通具足，何先天之或昧，而胎有不结不圆乎？如是开导，大可顿超无上知德。惜仅允以知斋已斋，可以问道闻道，不为当下点破，又不为加鞭策进，或即座前面试，相机棒喝，自必一了百当，乃竟坐失此机，惜哉！盖此种高弟，能自勉，能精进，其去生知，仅隔一线耳，余惜未之遇。余若遇之，余必乘机踏入，是乘其锐，巧以接引，必奏奇功者也。纵或有阻，而玄关一窍，必自大开而常开；采取、结养、脱化等等，乃可随问随点；总以无住无所，觉而勿着为用焉耳！悟元先生岂不识此？盖亦设此问答，以明至道，未必有此高弟得遇焉！有则未必如此失机者也〕
