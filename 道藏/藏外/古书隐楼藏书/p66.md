<!-- { "loadSidebar": true } -->
　　十月养胎之功既毕，则气足神全，婴儿现相，既出其胞，便可移神而换鼎。长春邱祖以为即由中宫，直升上黄；上黄曰泥丸，又曰天谷，人身至清之境也。按此婴儿，全是先天凝结，并非凡精凡气凡神，隐现随心，金铁能透，毫无透迹得体，曰胎曰婴，喻义而已。薛祖故云：“《太上心传》存若婴儿者，言须养若婴儿，乃是假实证虚之慈旨。然而端阳有言：‘法身已凝，神更宜定。’故有天谷之移居，非第取其清，乃法自然。世昧其旨，故有出入隐现。学者仍自寂定，正位居体，不为魂魄眩惑，而中外清明。”萧紫虚云：“移神天谷，正以炼性。方其三华聚顶、五气会元、直有一刻万几之扰，而能端拱无为者，慧以镇之，乃有机到自寂之验。然而学鲜保安者，每为丹家述有阳神现形之神说以扰之尔。”薛祖故曰：“大道无形，有何形相？大道无名，有何灵圣？种种名号，无上神说，无非即此明彼，是即假幻成真妙用。而其致极之神功，全在移神天谷时炼之。无如此种交旨，世失其传久矣！后学得之，慎毋视性学理论，与命无干。不知紫磨金身，即是虚无一炁之所凝现尔，故能欲隐而立释、欲现而立彰。”薛祖又曰：“个中玄义，有能体会于大动大静间者，乃可心领，莫杂拟议，凛之慎之。”
泥丸养慧
　　泥丸为一身之天谷，犹斗之有北极、世之有天镇，天之有玉清天也。学既神移天谷，别无功法，一杂作为，立堕幻妄，先哲言之详矣！法惟冥心而寂定者。盖以人尚寓形在世，真我未化、真神未全，未能如星斗之归其有极，更未能如诸天之三境同清，且犹与天镇未能合一也。天镇无我，我尚有我。天上镇星为大块真金所结，块而非块，故能一顺天心、随生随化。我人学炼金丹，全凭我之真我法身、真神凝结。既得大造精一点化，上栖天谷，决应法镇以顺天也。镇能普照三才，我亦普照三才。第我只照一身之三才，苟不内外消忘、自在无我，何能贯彻三界、随地顺天、动静如一、聚散不贰？此固非无神慧者所可冀及，亦断非专恃神慧者所能永保也。薛祖故曰：“纯阳有云‘法天象地’，谈何容易？不假虚极静笃，万难居尘出尘。然而得致之者，端在入尘磨炼，所谓静以养慧、动以炼慧也。”杏林注曰：“但恐识不破、撇不下，故须加炼。”愚按炼法，止不外一诚字。诚者，非自成己而已也，所以成物也。是故诚于静者神自明，诚于动者性自澈。性澈而神自大定，天下无撇不下之凡情；神明而性自圆通，天下无识不破之物理。此真物格知致而意以诚，其心之正、身之修，有不期然而然，如响斯应者，乃为养慧、炼慧之真秘妙诀。其中不可以知知，不可以识识，并不可以神神，惟安定我不神之所以神，即造自诚而明之本性也。有命也，君子不徒为性也，是即炼神之功用。进造还虚，基在是矣！
炼神还虚
　　前乃定能生慧，核即静极而动，有虚而不屈、动而愈出之妙。得大知慧、具大神通，但使常动而不还，则慧何能保，而神何能不疲？祖师故又有炼神还虚之诀。其诀即于群动之中，独抱静观自得之趣。存此身世，至广至大，个中气机，隐现无常，皆我一体。观彼凡夫，身处其中，渺如一栗，与世浮沉。我则独体真常，物来顺应，既不忤物，亦不废物。凡夫七情八识之隐隐现现，无非梵炁之弥罗。我独擅我浩浩元精，融化得虚空粉碎。第觉物我一贯，咸乘六气而周流；凡圣同天，更无形神之分别。寄平地成天之符命于帝主，而我不宰其权；任存神过化之应感于气机，而我不期其效。一如日月之容光必照，而日月无容心，斯能亘古今而常明，历万劫而不敝。曰炼曰还，如是而已。谓曰炼还，仍假法也。善还虚者，一如得鱼而忘筌焉，可也。
炼虚合道
　　前曰还虚，已到物我无间地位，尚有物我之见存焉。此见不除，克己未尽，必须百尺竿头，更进一步。祖师尚有炼虚合道一诀，得之方能与道合真。盖以此世此身，终属幻影，可见可闻，若不破此虚空，仍存此实彼虚、此虚彼实之邪见。此见不除，终难保无薄蚀之患，一遇世缘忤犯，复堕扰镶尘寰。憧憧往来，朋从尔思，何能绝念忘情哉？法惟真幻两忘，一任自然，乃自合道。谓曰炼者，只有“打破虚空”一句，登时道合自然。夫此道也，譬如阎浮之通衢大路，万物并由之，所谓“周道如砥，其直如矢”，只患目不明、足不健、志不专，何患造诣之不抵其极哉？无如世失其道，而中无只眼，兼被邪师盲贩妄指蹊径、妄予柱仗，甚有南辕而北辙者。太上悯之，复生衡阳李公，述此金丹节次功夫，而又为道贩窃真杂伪、欺世营私。殊不知此道之在人心，不分三教，不问何宗，大家有不可磨灭之良知良能，直贯乎太上之心传。衡阳系出南宗，得叨嗣北宗，同属吕祖门下，师本一家，言岂有异？遭觏此书，惜其真赝错杂，为之补缀成编，宛如一室寤言，同声相应；即拟惠诸后学，以副同气之相求。惟愿后之学者，得此心传，毫无假名托喻之疑，又无劳神苦形之迹。一心静定，直见本来；一念不生，轮回便息；尘沙恶业，随念消除；等与群生，同清静果。何等直捷，何等快活，更何所惮而不肯直下承当耶？功造其极，自能全受全归，黄帝失珠得珠，曾子启手启足，皆了此炼虚一着完成之候也。三教门人，当共可以恍然喻矣！
与道合真
　　功至炼虚合道，更无功力可施，衡其学力，以际圣人知命耳！顺之等级，惟期于语默动静之间，冶炼纯熟，则事不勉而中念，念不思而得，从容中道，自世人观之，但见语即成爻、默则成象，动与天俱、静与天游。自然八百功圆、三千行满，如仲尼之从心所欲、尧舜之从欲以治、孟子所谓天民、释氏所谓大乘金仙、吾宗所谓上品天仙。用行于世，而国治天下平；动而世为天下道，行而世为天下法，言而世为天下则；远之则有望，近之则不厌。神证太虚，则无不持载、无不覆帱；并育万物而不害，周流六虚而不宰；与天地同其阖辟循环，不与天地同其缺陷休戚。吾师所谓“羲皇齐驱、元始比肩”，其实与羲皇元始浑化于无垠矣！原本此篇题名待诏飞升，云于此际，必须积功累行，以待天诏下降、鸾鹤来迎、飞升冲举等语，是渺小见解，仍为中下二品丹成之效，未足以证上品丹法，故并改之，学者幸毋疑焉可也。
古法养生十三则阐微
　　一曰：两手握固，闭目冥心。
　　人身一心耳！而其名有三：心之本位曰人心，其神脑注曰天心，其神腹注曰地心。其用有三：天心生精，地心生气，人心生血。欲收人心，必须握固。握固者何？以两手大指尖，各掐两手亥子纹间，而以四指包握大指成拳形是也。盖心乃至灵之物，但一着想，即住想处。况心具阴阳，其理奇而耦者，本位之心也。稽其寄宫，乃在两手之心，一经掐夫亥子纹而握固之，则我之人心得住于本位矣。心居本位，则一身之气咸自相拱护，不劳招聚而自相聚于绛阙上下四傍也。凡夫后天之气，其质润而温，凡其聚处，如云如雾。然于本位，则其如云如雾之物，必先化而为液，下滴点心，便化为血。其间时候，谅非顷刻而化而成，是以握固之后，便应冥心。冥心须久，久则方妙，于是知养生家之所以必握固、必冥心也。我言行是功，必须功夫长久些者，一以心静不易，而欲令其安然而冥，则尤非易；一以心冥而安，斯为真冥，而一身之气来朝。其朝绛阙也，谅非一朝便能化液，苟非聚之久而周，则如云如雾之效不现。且必吾心冥而安也，则其所聚之气亦始和之极，然后得有变化之机呈焉。此一定之理，奈何有马到成功之想乎？闻之师云，世人中宫痰饮之多酿成痼疾者，无他，每于食后脾倦，或瞪目呆定，或闭目冥定，其在绛宫上下四傍之气亦随而拥护之，亦有如云如雾光景；但不到化液而起，或即到化液之后，彼不知内养之诀，而徒知便安一层，则所滴之液，不点入心而傍落于中脘左右，则成痰，久久积多则成痰饮症。世之修养家亦多此停饮之症者，无他，于冥心一功上不加功，略行香寸许、或半寸许即行他功，其灵液未化血而中止之故耳！我深悉此病，故每劝人于此一步功上，着实加功。今故不惮烦而疏说如右，见者幸勿视为常谈而忽诸！噫！行得液滴化血之后，不接行调心之诀，则又将酿骇人病出矣。其说则剖陈于后云。
　　二曰：舌抵上腭，一意调心。
　　夫人一身皆心也，虚处者心之体，实处者心之用。此之体用，乃贴粗浅一边说，其妙义乃气血焉，以一心之所主者，故曰一身惟心云。古先哲教人修养，而于闭目冥心后，继以舌抵上腭、一意调心者，旨何在乎？舌为心之苗，舌抵上腭，则心之神便随而上注。盖神为气帅，气为血将，如是一作用，则我神已上居夫干元，其中已具有存想泥丸一段妙用在其间矣。此不过略一存想我泥丸，或者有明晃晃气象，我则即用此明晃晃一光，遍将我身前前后后通体一罩，继即从事下句加功。其所谓加功者，不过先调息，看我气息随此光，自顶自口、自心自腹，次则继以虚其头、虚其心腹，是即存虚妙诀，妙诀之妙，在于存其虚意，而步步自里达外焉。谓之调者，有不虚处，以意虚之；有不通处，以意通之；有欲达外而若有墙壁紧向里迫然者，我则以意一散一松，则其中气象自能疏畅焉；或若有物兜住我气机如被网锁然，我则以意一放一松一脱，其诀在放心于无何有之乡而已。此又在行之者之能心领神会焉。此之谓调，此之谓一意调也。闻之师曰，世多染吐络血与夫赤浊肠红赤带者，其病类由如上所云。饮食困倦后，得养血化妙矣！无如所化未行于络，未藏于肝，未统于脾，蹶然而兴起酬应焉！其血横行而无归，积而外发，遂成等等症，不胜骇人。世之养生，初行功时，无不见效，已而忽得等等之症而中止者比比，此非别有故，盖于调心一功不加畅行耳。我亦深悉其弊，故不惮烦而详论之如右。
　　三曰：神游水府，双擦腰肾。
