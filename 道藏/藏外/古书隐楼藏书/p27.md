<!-- { "loadSidebar": true } -->
　　问曰：“亦有六根全而不得命理，仅了其性者，彼岂不知有命理乎？”答曰：“命理，乃九还七返金液大还丹之道，万劫一传。若非真正丈夫，抱金刚之志，负圣贤之姿者不能得。而真师亦不敢传，即强欲传之，暗中鬼神阻挡。盖以其人非载道之物，传之匪人，泄天机也。若性理守中抱一之道，即中下之流，德行之土，不妨度引以全角。盖以性理，乃自有之天机，无窃取造化之说，不大关系。然非其人，不得妄传。大抵学人上智者少，中下者多。故祖师以性理度中人，以命理度上智，因人而立教耳！亦有传授之师，仅知其性，而不知其命者。亦有学人仅得其性理，而不知其命理者，不可一概而论。
　　问曰：“金丹大道，万劫一传，不几绝于世乎？”答曰：“所谓万劫一传者，是至尊至贵，不敢轻传之意。故古人成道以后，不得其人，数百年在世混迹，必得其人而后去。如正阳得纯阳，纯阳得海蟾、重阳，皆数百年始得其人。古人谨慎如此，其不得妄传可知矣！紫阳三传匪人，三遭天谴，此又不得妄传之证也。”
　　〔钟吕两祖了性了命后，以未得传人，因而留形在世。吾宗知其驻世之由。禅宗不知，乃有“恋尸鬼”之讥。可见君子之所为，众人固不识也。此可补于留形辩后，得再识〕
　　问曰：“金丹大道，只付上智，中下之人必不可得乎？”答曰：“亦有得者，在人学之如何耳！果其脚踏实地，为一大事，自卑登高，由浅及深，愈久愈力，苦尽甜来。真人一见，必喜接引。若本来自已根行浅薄，又无大志，如何能闻金丹大道乎？”
　　问曰：“学道亦有法乎？”答曰：“修行成败，全在学上定高低。一处不到一处迷，一事不知一事难。虽赖明师传授，还要自已会悟。未闻道之先，要象个为性命之人。为性命者，酒色财气，一无所累，贪嗔痴爱，一概抛却；除道之外，别无所计，真心实意，亲近有道之土，如敬天地神明，毫无欺心；再加苦志立德，努力积行，不到明理之后，势不休歇，虽终身不能明道，亦不懊悔。如此居心，圣贤暗中接引，真师亦自喜欢指点。今人不实心学道，即遇明人，亦不肯低头；即低头，三朝两日，即便要道；稍不如意，以为无缘，即便远去。生平又不积德立行，专在衣食上留心，世事上打闹；争强好胜，贪嗔痴爱，无一不备；偶得旁门小事，如获珍宝，自满自足；即有高人在前，亦自负有道，不肯就正；欺心如此，尚欲得真道乎？若是至人，一出头来，便异于人，又有志又会学，又老实又聪明，不肯空过岁月，自误前程。故道光明心见性之后，自知还有那边事，又必访求明人，卒得杏林之传，以成大道。吕祖三次还丹未成，后得崔公《入药镜》而大丹始就。彼二公者，皆虚心而有受益之效。后之学者心高气傲，予圣自雄，不肯着实为性命，专弄虚头，犹欲妄想神仙，不是求福，反是折福，何其愚也。”
　　〔按：答述吕祖以崔公《入药镜》而还丹始就。玄乎？玄乎？可与知者道，难与俗人言。若作公案看过，熟读其书，不会其题，鲜不沈水入火，自取灭亡也；知其题而昧却虚心，与夫高傲自雄，仍必当面错过，而有宝山空回之叹。其病乃在不肯着实为性命，专弄虚头耳！虚头者，我道身无极中一之头，乃是三才八公之一。悬于须弥峰顶，顶下之物，人知取以入药，安于镜后，炼归镜前；斯不犯着，又不落空，吞则服之，乃谓之得，乃谓之成。此是吕祖炼得崔公《入药镜》而丹始成之公案。余忆我师太虚翁曾发玄论，谓有如此玄义，然曾又有玄谓：玄关洞开，世财空乏，此宝得来，不有以配，则亦必有沈水入火之虞云云。余故采补斯答之后，以证悟元子答，非无口授。后答云云，殆有未敢显泄焉耳〕
　　问曰：“目祖三次还丹未成，岂所得之不真乎？”答曰：“吕祖之道，得于正阳真人，千真万真，不真如何能还？特已还而仍失耳！夫修金丹之道，采药须知老嫩，炼药须知止足，结丹须知凶吉，温养须知抽添，脱丹须知时节；更有药之真假，数之多寡，用之逆顺。有等等难能之事，倘差毫发，失之千里。吕祖还丹三次未成，必火候细微，有见不到处，故当面错过，得而复失。所以学人学道；须要彻始彻终，通微达妙，一无所疑，方可下手，临炉无差耳！”
　　〔按述等等，以吕祖之圣．必能通微达妙，安有火候细微之失？其必前示功法，特少崔公入药之镜。以镜个中，先天不之凝聚于中，后天不因以化，是亦名为专弄虚头。不有真阴以济，而真水真火不会，其物不化，安得为我而聚存哉！吕祖之失以此。既得其书，顾名知义，用以炼之，且以结焉。吕祖盖以清净入手者，自得崔公《入药镜》，用以弄虚，虚自全归，仍不失夫清净宗旨，玄乎？玄矣！书名之妙乃如此，悟元子知之，而未敢为从学者述，第于此答而逗以“一无所疑”四字，为知音从学者道焉！大道之不轻泄又如此〕
　　问曰：“始终通彻，下手修为，即可成道乎？”答曰：“大匠诲人，能与人规矩，不能使人巧。师所授者，不过指其真药真火，大关大窍。至于用之巧妙，行之急缓，成之迟速，在学者力量大小，志气锐弱，性根利钝耳！故大道作为之法，有上中下三法，在人量力而行之。”
　　问曰：“三法为何法？”答曰：“上等法乃自在法。中等法乃权度法。下等法乃攻磨法。自在法者，顿悟圆通，一了百当；净裸裸，赤洒洒，圆陀陀，光灼灼，行住坐卧不离这个；如明镜止水，无物不照，无物能瞒；从容中道，安而行之，天人合发也。权度法者，后天中返先天，顺道中行逆道；以真化假，借假全真；随机应变，因事制宜，利而行之，内外相寄也。攻磨法者，秉性鲁钝，识见不大；必须心地下功，全抛世事；苦其心志，劳其筋骨，饿其体肤，千磨百炼，择善固执；苦人之所不能苦，受人之所不能受；人一能之己百之，人十能之己千之；从一切艰难苦恼处狠力作造，忽的露出本来面目，从此直下实落功夫；与上中之法同一揆辙，此勉强而行之，以己求人也。三法，皆古来仙真口口相传之秘诀，教人量力而行；不能行上法者，行中法；不能行中法者，行下法，总以了性了命为归结。出此三法，再无他法矣！”
　　〔按此答，太上复生，不易其言也。然皆以炼心功夫入手，而保命在其中。即此一答，先生之功大矣哉！性学至此，其命学必等上中。从此晋参崔公《入药镜》，一炼必得，而况中而上者乎？余等只宜从事下法者也。噫！学者要知根器如邱祖，尚从下法入手，况根器不及邱祖万万乎？闻之先师太虚翁。翁谓邱祖太乙临凡者，而受大难七十二，小难无其数，跌死、冻死、饿死，不在小难之中；凝然顺受，卒中金阙选仙，升证天相，为万世师。五祖籍封帝君，旁及刘祖，亦加帝号。吾辈何人，敢以下法为苦乎哉？先师又谓邱祖道成应阙，悲恸不能起。吕祖奏曰：‘邱某自以太乙临凡，尚受折磨乃尔，世人根器浅薄，不胜其磨，则道统难有继承，是以恸。’玉帝慨然慰曰：‘世人有尔三分，证果与尔等。上界天仙，不期稽首，若崩厥角。’祖乃谢恩而退。有此公案载在《道藏》，此后学之大幸，然不可执以自慰者。先师语及此，先师能不以自慰，其垂戒后学也深矣！余故录以自警云〕
　　问曰：“闻之仙有五等，皆此一道乎？”答曰：“不是一道。炼九还七返金液大丹，了命了性，成金刚不坏之体，千百亿化身，隐显不测者，天仙之道，即万劫一传之道。从后天中返先天，还无返本，归根复命，凝神聚气，留形住世，长生不死者，地仙之道也。受三甲符篆，炼上清三洞妙法，飞云走雾，避三灾八难，来去无碍者，列仙之道，南宫护身之道也。修真空之性，极往知来，出阴神而尸解，不落恶趣者，鬼仙之道，即以道全角之道也。降伏身心，保养精气，住世而无苦恼者，入仙之道，乃培植后天之道也。此五等仙，惟地仙再进一步，行无为之道，即可到天仙之位。其余皆有劫数，欲证天仙，尚有许多层次隔碍，无金丹之道点化，万难有成。”
　　〔闻之先师太虚翁曰：“修行人，能得太极交生之物为圣胎，谓之天仙；得自地天生之物为圣胎，谓之地仙；得自虚空真阴真阳之元作圣胎，谓之神仙；得自生龙活虎空虚交生之物为胎者，谓之人仙。更知加迎太极之一，以点化之，是谓水仙，变化莫测，稍亚天仙，非仅不坏已也〕
　　问曰：“成圣成仙成佛，皆曰成道。何以曰金丹，又何以曰九还七返金液大还丹？不曰道而曰丹，何也？”答曰：“道者，先天浑然一气，太极之谓也。丹者，圆满无亏，活活泼泼，以象太极。丹即道，道即丹，其名有二，其理则一。金之为物，亘古今而不坏，与天地而并久，取其至坚也。九者，金之成数；七者，火之成成数，皆属于阳。返还者，复于纯阳无阴之地也。道本无为，而法有作。因其无为，阴阳变幻，不能无亏缺。圣人用法修持，金火煅炼，既能使亏者复圆，又能使圆者永久不亏；还其太极，还其无极，而至于无声无臭，寂寥之境也。天地有坏，这个不坏，故曰九还七返金液大还丹。曰丹者，是因经火煅炼而名之也。”
　　问曰：“修此大丹，动处好修，静处好修乎？”答曰：“道通寤寐，道达幽明，动静不拘。至于大修行人，活活泼泼，外圆内方，何妨在市居朝？”
　　问曰：“在市居朝，未免有人情世事，何能一心修道？”答曰：“在市居朝，正好奋大用，发大机处，乃上等作法。盖金丹在人类中而有，在市朝中而求。古人通都大邑，依有力者为之，正在此耳！”
　　问曰：“道在虚空，又在人类中、市朝中，何也？”答曰：“惟其在虚空，所以百姓日用而不知。如其知之，行住坐卧，俱是道也。人类中正好修持，市朝中最好作为。岂静处安身，万法皆空，始为道平？”
　　〔处市居朝，大修行人，隐有大作用。但处市为德，而居朝为行；德无行不德，德而有行，道乃成也。悟元子言之，而此中另有道用在，未必有如余昔所闻。盖余所闻：德乃无上大德，行乃无极大行；不费一钱，不劳丝力，立而行之；杂处俦人广众之中，绝无同异。人故无得而拟议者，自朝至暮，中惟处市不处，如入虚寂；不朝居朝，如包六合；有时而德行相济，随愿并成；有时而专修一德，德足乃修其行；有时而专修一行，行就乃完其愿。古哲行之，个中妙行，不外《三尼医世》，而神事黄帝《阴符》、文昌《阴骘》。究其入手要诀，出自《清静妙经》。人不得而知，己惟尽心以行。此余之闻于鸡足真人者，谓其律宗世修之常道云〕
