<!-- { "loadSidebar": true } -->
　　尔时，阿难踊跃欢喜，礼佛合掌白言：“世尊，今此法门当名何等，我等今者云何受持？”佛告阿难：“此名妙月长者所问，亦名能感一切财位，亦名愈疾，亦名来灭罪，亦名能除一切危惧，亦名诸佛同所称杨，亦名诸佛神力加被，亦名持世陀罗尼经。汝当奉持，勿令忘失，利益安乐一切有情。”尔时，薄伽梵说此经已，无量声闻，及诸菩萨，并诸天人阿素洛等一切大众，闻佛所说，皆大欢喜，信受奉行。
　　　　三皈而退
　　自皈依佛当愿众生体解大道发无上心
　　自皈依法当愿众生深入经藏智慧如海
　　自皈依僧当愿众生统理大众一切无碍
　　　　和南
　　圣众
　　凡持是经咒，例应结坛，供养丰洁，威仪闲雅，心气和平，音韵调泰，不高不下，不散不结，字字韵韵，流自性天。尤宜置夫应验得未等等，思议于绝无无中，斯能佛凡混一，世身、身世溶成一片，乃证世身、身世大陀罗尼。方合持若勿持，不持而持。久久凝而复化我身，顶先天心王，核即西方佛顶尊胜王如来，斯成强名不二。果然按入手，总从闲雅和平调泰，于有作无作中得也。我师启述，授世玄义乃如此。真仙谨识。
行持持世陀罗尼经法规则小序
闵真仙述
　　原世建立坛场一切规则，盖为祈求现证者设。若夫缁素，平时行持，凭诚足矣。《楞严经》云：“设有众生于散乱心，非三摩地，心忆口持，是金刚王，常随从彼诸善男子，何况定发菩提心者。”又云：“纵不作坛，又不入道场，亦不行道，功德无有异也。乃至诵读书写此咒，身上带持，若安住处庄宅园馆，如有积业，犹汤消雪，不久皆得悟无生忍。”要而论之，必须三密相应，所谓口诵神咒，心想梵字，手结印相，谓之三坛。然非初学所能，我师野怛婆阇一准《三尼医世功法》，纂成便料以授余，盖以佛说世字，乃合世身身世者，义与医世宗旨无二无别，道宗所谓“心即天也，身即地也，念即人也”。诚以人次天地之中，而又以地天无心寄心于人，故以身世论之，主夫世者是人，以身世而论之，主夫身者是神。以有是义，往哲纯阳翁创有卵守功诀，世身身世混而承生承化，承凝承判而承循，专以无无亦无为宗，而功法乃惟假虚涵实，即实返虚，置夫有无真幻于无住无所，是由觉而不着，深造忘忘亦释为究竟，所谓功法惟自靖念，造返纯一。一者何？念念流返性天，故能韵皆天籁，则自韵触立化，而世鲜克受承者，盖群执夫持诵之无间，而又不会夫七昼七夜之玄义，自谓质非原材而身非童身，真元早破，一七昼夜，那能无间，望洋而叹。职此之由，世之知识，谓惟生知而天授者能之，师谓世识自小生世，故与世隔，而惮发悲悯，岂知五口小人，因证佛果，学何所畏，而弗事弗述乎？真仙领而心藏，四十余年矣，研师启述，揆诸道典释典，无不一鼻出气，惟未遇心受心授者，难望弗谤。然所会曰授但诚授，所谓尽心尽性而已。故籍笔以述题曰《行持规则》，世受与否，惟听之门人。闵真仙追述于舜湖菊隐居。时维道光十四年，岁次甲午冬至后一日。
行持规则（共四条）
结坛
　　凡结坛，用平屋三间，或一大间，四无陈设，中安圆棹，棹中供木制小浮屠一座，或六面、或八面，面面刻主佛一尊，每尊前各供香花灯水米，在洁不在丰。棹外面面安小方半棹,核即用供灯香，半棹外设蒲芦绵等制蓝色垫，离棹尺许，以便礼拜。地而铺盖棱毡，以便即毡趺坐。坛屋乾坤二地，开设便门，其正门开在离位，圆棹棹围制如盖式，而有平顶，即作棹毡用。其色纯紫半棹，棹圆纯用大红。
服色
　　增益用金黄，敬爱用大红，消灾用白色，延生用青色，降伏用黑色。行凡戒子，袍加偏衫，凡庶只用道袍或衣冠俱可。
持法
　　持者，时也。持而实时，惟谁能摄？得谁以持？惟佛乃得。故持而时者，岂仅用玄而已哉。即斯经示，语出佛口，善落事之法，惟寓神于密，始能感无不应、应无不感者，一拳打破体圆用句神耳。学欲事之，须先识夫一七昼夜，造至时无暂阙，厥体乃圆。已则忘夫一七昼夜，造至时无暂阙，已到忘无所忘，则自用无不神，是为持是陀罗尼法。
颂法
　　按斯经示诵山持下，其旨玄而用故神。学须会悟而事，诵非喉舌、亦非金刚、且非瑜珈，而自三摩地者直是。持若不持，五脏六腑、三尸九虫，但闻音韵之悠扬，莫识海潮蜂和之谓何。却自音韵触存，触无不化，存无不神，有若若承若授。然斯经佛示诵义如是，学须体悟，我师故常谓凡持陀罗尼，总以音得海潮声，泛泛洋洋，无起无灭，且要数忘其数，乃为诵得三昧，次则得如万蜂朝衙声，是皆出于形忘情泯，时中自然流露之玄韵，故能应验淳粹，莫可拟议也。尽以人身物物皆阴，而阳惟声耳。太乙有云：“阳中之阳乃是无声之声”，是指音韵言也。故又言：“发难体测乃为先天先机”，太素是也。在道即是真意，核即内典“不念而念、念而非念”者是。
源流
　　伽陀正宗，启自先天薄伽梵，应运付授勇精进如来，如来以是咒力，获证现在世释迦文佛，佛又应运付授妙月长者。长者深信受持，广为他说，利乐度诸有情，是为正宗二代。遗有记云：汝递承传，启有素宗，副事正法。核即西竺心宗，承自铁牛圣僧，圣僧授诸妙梵菩萨，是经是咒，流布震旦，谓自三藏玄奘者奉诏翻译其文耳，运至元代，我师野怛婆阇，承由月支入滇，休于难足，溯为素宗百叶宗师留守待承，直至乾隆壬子秋，小子入侍，梦想不到，得受素宗心学，始明三教傅本一贯，法天象地，不外身心，而所行运，还之返之，一秉自然，若少杂作，便堕旁门。原其入手，以至成圆，不外念净焉耳。师为伽陀副事竺宗前派百叶，小子僭承，得名真仙，乃为竺宗后派，一叶千钧，丝发危何如之，惟愿薄伽梵佛，护念宗祖，妙月长者，承衍鸿德，悲愍百叶图哆宗师，承启大愿俯垂，覆护东土信心，幸甚！幸甚！爰为谨述源流如左。真仙拜撰。
续派
　　真守初元一，咸安性命圆。德隆存虚寂，恒信道根源。西成由东作，启后便承先。显密绵宗种，悟不在言诠。
　　计共四十字，我师野怛婆阇续衍于滇南鸡足山，时为乾隆壬子仲秋。真仙心袭有年，兹因舜湖周守性未识规则，又昧续启图哆者，爰为重述颠末云。
释义
　　何曰伽陀，是犹华言一切无碍也。何曰陀罗尼，是犹华言无上心韵也。何曰野怛婆阇，是犹华言求道士也。何曰薄伽梵，是犹华言德薄天地者，超也、越也、凌也之义。
度师野怛婆阇传
　　师号野怛婆阇，西域月支人。元初入鸡足，休于优钵罗舍。精研密部薄伽梵教外别传，妙月宗祖，百叶孙群，称鸡足道者。顺治间至京师观光演钵，昆阳王祖契其德，赠姓曰黄，命名守中。成师久守鸡足之志，迭授我宗三戒。师时已通华言，退与管天仙、张蓬头、王金婴、王袖虎、李赤脚、云大辫、李蓬头、王大脚辈，互相砥砺。乾隆壬子夏，余始诣谒，遂止宿焉。越三月朔，辞返五华，路遇总制富公使，返自鸡足，报师于望日逝。迟至九秋，蜀吏某来云：仲秋望日，遇师于峨嵋鹿洞，眠食谈论，无异平时。师状貌视等五旬，两目常垂，偶一开视，晃同电掣，洞烛脏腑，能令人默。常月余一食，食惟橡实斗许，不言饱。声发如钟，复如雷，故于诵持陀罗尼有若金铁声，而韵从海起，泛泛洋洋，无起无灭，宛若潮来。人数数学之不得，师盖由养而致，夫岂易盲习哉。至夫内蕴之富，造诣之玄，惜侍未久，莫能测其究竟。然已喜出望外者，教外别传，因承习受，广为宣说，小子之幸，是亦震旦信心之大幸也夫。受业门人闵真仙谨撰。
参考
　　《楞严疏纂》云：翻译经咒，例有四则。一，音字俱翻，诸经文是也；二，音字俱不翻，西来梵荚是也；三翻音不翻字，卐字是也；四，翻字不翻音语，咒语也。又有五种不翻。一，秘密诸咒是也；二，多舍薄伽六义；三，本无如阎浮树；四，顺古阿耨菩提；五，生善般若尊重。
　　《正脉》云：显教如授方显说，密咒如授药密治，义开三力。一理法力，以一字含无边妙理，如元亨利贞。二威德力。三宝神圣名德力。大如王臣，声执三宝，语力真言咒，愿超凡入圣，如诏敕继极。
　　长水云：自古不翻，略有五意。一、诸佛密语，余圣难通；二、诸佛密印，如王印信；三、总持法门，婆伽六义；四、鬼神王名，呼敕守护；五、不思议力，赦罪受职。
　　孤山云：诸经密咒，例皆不翻，自古人师，多有异说，天台会之，不出四悉。一云咒者，鬼神王名，称其王号部落，敬主不敢为非，此世间欢喜益也。二云咒者，如军中密号相应，无所呵间，不相应即执治，是人生善益也。三云咒者，密默遮恶，余无识者。如贱人奔他国，诈称王子。妻以公主，多嗔难事。人来剖明，假一偈言，默然自歇，即对治，破恶益也。四云咒者，诸佛密语，惟圣能知，如王索仙陀婆，一名四实盬水器，马也。群下莫晓，惟智臣知。咒纸一语，徧有诸力。病愈，罪灭生善，合道入理，第一义，咒真四益，亦如是也。
　　函溪云：初曰鬼神王名，如毗舍遮鸠盘荼揭啰诃等，又婆伽婆帝，甚皆访佛菩萨名，此使闻感其恩，又跋阁啰、高揭啰制婆等，皆金刚密迹号，此使闻畏其威，皆欢喜益也。又或于军中密令，或如密默遮恶，或是诸佛密语，无非欲令闻持诵者，欢喜生善、灭恶入理而已，故显密说义利一也。
　　长水亦云：跢侄他前诸句咒语，俱是皈命诸菩萨、众贤圣等及叙咒愿加被，离诸饿鬼病等诸难，至唵字下方说咒心，然此节是秘密首楞严也，自古不翻。《补遗》云：圣地密语，凡岂能解。纵翻华言，义亦莫晓。例如与语名物，物实不异，后人莫知，其犹如大武柔毛，以召牛羊，清涤清酌，以召水浆，而庸俗者不了此为何语。显密之谈亦若此也。
　　上叙诸解秘密，不翻。今家释云：考诸古德，亦有翻音，晋竺法护《正法华》中陀罗尼咒，翻字又翻音也。《持心梵天所问经》中，咒句字音亦并翻也。又五不翻：薄伽翻，圣尊阎浮翻，胜金刚阿耨菩提翻，无上觉般若翻，智慧昔密不翻。今何能知，至于秘密诸咒，金刚智三藏略出念诵中翻译咒语，不空上师仁王般若理趣释，宋三藏求那译神咒四十八，名贤首国师解般若咒，西土龙树菩萨持小明藏中释准提咒，及诸密语守护国主，陀罗尼经，大悲空智一字等经，佛与菩萨亲口赞释字种咒语，涅盘般若。《华严经》中，佛与迦叶、善现众艺知识，解释四十二字母义，则知诸部秘密真言，亦依密藏可翻解也。
