<!-- { "loadSidebar": true } -->
意马归神室，心猿守洞房。精神魂魄意，化作紫金霜。一孔三关窍，三关要路头。忽然轻运动，神水自周流。
制魄非心制，拘魂岂意拘。惟留神与气，片晌结玄珠。口诀无多子，修丹在片时。温温行火候，十月产婴儿。
夫妇初欢合，年深意转浓。洞房生瑞气，无日不春风。骤雨纸蝴蝶，金炉玉牡丹。三更红口赫，六月素霜寒。
海底飞金火，山巅运土泉。片时交媾就，玉鼎起青烟。凿破玄元窍，冲开混沌关。但知烹水火，一任虎龙蟠。
娑碣水中火，昆仑山上波。谁能知运用，大意要黄婆。药取先天炁，火寻太乙精。能知药取火，定里见丹成。
元气如何服，真精不用移。真精与元气，此是大丹基。儒家明性理，释氏打顽空。不识神仙术，金丹顷刻功。
偃月炉中汞，朱砂鼎内铅。龟蛇真一气，所产在先天。朔望寻弦晦，抽添象缺圆。不知真造化，何物是真铅。
气是形中命，心为性内神。能知神气穴，即是得仙人。木髓烹金鼎，泉流注玉炉。谁将三百日，漫漫着功夫。
玉鼎烹铅液，金炉养汞精。九还为九转，温养象周星。玉液滋神室，金胎结气枢。只寻身内药，不用检丹书。
火枣原无核，交梨岂有渣。终朝行火候，神水灌金花。炼气徒施力，存神任用功。岂知丹诀妙，镇日玩真空。
欲炼先天气，先干活水银。圣胎如结就，破顶见雷鸣。气产非关肾，神居不在心。气神难捉摸，化作一团金。
一窍名玄牝，中藏气与神。有谁知此窍，更莫外寻真。脾胃非神室，膀胱乃肾余。劝君休执泥，此不是丹梯。
内景诗千首，中黄酒一尊。逍遥无物累，身外有乾坤。乌兔相煎煮，龟蛇自绕缠。化成丹一粒，温养作胎仙。
万物生皆死，元神死复生。以神归气穴，丹道自然成。神气归根处，身心复命时。这般真孔窍，料得少人知。
身里有玄牝，心中无垢尘。不知谁解识，一窍内含真。离坎真龙虎，乾坤正马牛。人人皆具足，因甚不知修。
魂魄为心主，精神以意包。如如行火候，默默运初爻。心下肾上处，肝西肺左中。非肠非胃腑，一气自流通。
妙用非关意，真机不用时。谁能知此窍，且莫任无为。有物非无物，无为合有为。化权归手内，乌兔结金脂。
虎啸西山上，龙吟北海东。捉来须野战，寄在艮坤宫。复姤司明晦，屯蒙直晓昏。丹炉凝白雪，无处觅猿心。
黑汞生黄叶，红铅绽紫花。更须行火候，鼎里结丹砂。木液须防兔，金精更忌鸡。抽添当沐浴，正是月圆时。
万籁风初起，千山月正圆。急须行正令，便可运周天。药材分老嫩，火候用抽添。一粒丹光起，寒蟾射玉檐。
蚌腹珠曾剖，鸡窠卵易寻。无中生有物，神气自相侵。神气非子母，身心岂夫妇。但要合天机，谁识结丹处。
丹头初结处，药物已凝时。龙虎交相战，东君总不知。旁门并小法，异术及闲言。金液还丹诀，浑无第二门。
贵贱并高下，夫妻与弟兄。修仙如有分，皆可看丹经。屋破修容易，药枯生不难。但知归复法，金宝积如山。
魂魄成三性，精神会五行。就中分四象，攒簇结胎精。定志求铅汞，灰心觅土金。方知真一窍，谁识此幽深。
造化无根蒂，阴阳有本源。这些真妙处，父子不相传。留汞居金鼎，将铅入玉池。主宾无左右，只要识婴儿。
黄婆双乳美，丁老片心慈。温养无他术，无中养就儿。绎阈翔青凤，丹田养玉蟾。壶中天不夜，白雪落纤纤。
琴瑟合谐后，箕裘了当时。不须行火候，又恐损婴儿。长男才入兑，少女便归干。巽宫并土位，关锁自周天。
弦后弦前处，月圆月缺时。抽添象刑德，沐浴按盈亏。老汞三斤白，真铅一点红。夺他天地髓，交媾片时中。
火候通玄处，古今谁肯传。未曾知采取，且莫问周天。云散海棠月，春深杨柳风。阿谁知此意，举目问虚空。
人间无物累，天上有仙阶。已解乘云了，相将白鹤来。心田无草秽，性地绝尘飞。夜静月明处，一声春鸟啼。
白金烹六卦，黑锡过兰关。半夜三更里，金乌入广寒。丹熟无龙虎，火终体汞铅。脱胎已神化，更作玉清仙。
塞断黄泉路，冲开紫府门。如何海赡子，化鹤出泥丸。江海归何处，山岩属甚人。金丹成熟后，总是屋中珍。
吕承钟口诀，葛授郑心传。总没闲言语，都来只汞铅。汞铅归一鼎，日月要同炉。进火须防忌，教君结玉酥。
采药并交结，进火与沐浴。及至脱胎时，九九阳数足。
还源篇后序
　　夫炼金丹之士，须知冬至不在子时，沐浴亦非卯酉，汞铅二物，皆非涕唾精津气血液也。七返者返本，九还者还源，金精木液遇土则交，龙虎马牛总皆无相。先师《悟真篇》所谓“金丹之要在乎神水华池”者，即铅汞也。人能知铅之出处，则知汞之所产；既知铅与汞，则知神水华池；既知神水华池，则可以炼金丹。金丹之功成于片时，不可执九载三年之日程，不可泥年月日时而运用。钟离所谓“四大一身皆属阴”也，如是则不可就身中而求，特寻身中一点阳精可也。然此阳精在乎一窍，常人不可得而猜度也。只此一窍，则是玄牝之门，正所谓神水华池也。知此则可以采取，然后交结，其次烹炼，至于沐浴，以及分胎，更须温养。丹成可不辨川源、知斤两、识时日者耶！泰自得师以来，知此身不可死，知此丹必可成，今既大事入手，以此诏诸未来学仙者云。杏林石泰得之又序。
还源篇阐微序
　　得归山四十余年矣，前二十年方自拳拳于内省之功，于先师遗传大道，未敢以笔墨阐述，诚恐有背正旨也！迨嘉庆午，入圜三载，学养稍纯，渐通经咒微旨，旋至河上，与诸同人问答琐言，曾录于册，嗣是远近好道者，或持其师说，或据其所习之本，过访于得。闲尝就地辨正其讹，皆为门下士后先付梓，大都因人因地，以阐发其心思，辟除其悠谬而已。惟天仙心传一宗，乃得脱去丹家窠臼，将自己已效验功诀编成一册，冀可启迪学人。无如学者罕从实地着脚，不向密处藏神，或兴望洋之叹，或假画饼充饥。即或得其似，仍复失其真，可胜感慨！前年复就衡阳李公所着丹书，悉心改订，以定丹法功夫之节次，俾知循序渐进，自有为以造无为，然尚拘于原本成说，未将入手功诀详明，心尚未慊。今年乙未夏，携从孙阳林，同来金陵主秩山瞿观察家，晨夕讲论身心性命之学，因不揣僭妄，以宿所耳于先师者，参解石子《还源篇》，阐述人生之源，历循节次，归复还返，以变化气质为入手功夫，以复命复性合元为究竟之道。开讲即标出正念为主持，到底以养其无形为了当。其中步骤精详，窃于石子简易之功诀，少有发明。阳林笔之于册，爰题其签曰：《还源篇阐微》，阐其絜静精微之教也。因为摘其丹法次第口诀，亦只取清静铅汞四字。于未得手时，本清静以为体，守铅汞而为用；及下手处，聚铅汞为药材，致清静为火候；既得手后，主清静以拳拳，宾铅汞而穆穆；到了手后，以清静心为宏大愿，休铅汞气而升鸿钧；如是而已。夫道家之所谓清静铅汞者，即孔子之所谓絜静精微也。因复就是编谓之解曰：一统七窍谓之清，七窍归一谓之静，身中气生谓之铅，心中精来谓之汞，无私无为谓之体，知来藏往谓之用，见时采合谓之药材，退而冶炼谓之火候，明其正令谓之主，养其无形谓之宾，性光大定谓之心，真空无碍谓之气。此学道之极功，先师之能事，皆尽其在我者而已。自始彻终，更无别巧，神而明之，存乎其人矣！即以弁夫卷端，并加批点，以证同志。道光乙未端午，龙门正宗第十一代闵一得小艮氏敬题于金陵之涵虚室。
还源篇阐微
北宗龙门第十一代闵一得口授　门人闵阳林述、蔡阳倪订
　　《还源篇》八十一章，宋杏林石真人所着也。杏林出紫阳张真人门下，为南宗第二祖，悯人读书求道不知自体自悟，故作此篇三复申明，教人返本还源之道。还源之法，必先坚持正念，就伦常日用中，处处惩忿窒欲，真实无妄，礼以行之，是为炼己。潜致力夫涤虑忘情，以疏通督任三关，遂由慎独而退藏于密，是为筑基。自然身中还出一点真阳正气，心中泻出一点真阴至精，相与浑融，凝结成丹，是为丹头。从此心自存诚、气自周行，久则藏心于心而不见、藏气于气而不测，静虚动直、气爽神清，是为完体。第觉三际圆通，万缘澄澈，六根清静，方寸虚明，如是期月不违，药物亦源源而至，始终以清静自然为运用，可以还源返本，与道合真，是为全真。金丹之要，如是而已，然大要先知夫身中一窍，然后可以入手。一窍者，神明之牖、性命之宗也。逐于末则分注乎七窍，还其本则归并为一窍。惟常能以心集身者，则知穷理以尽性，常能以身藏心者，则能尽性以致命。盖心身为性命所凭依，性命是身心之根蒂，精气乃身心所发用，心身为神气所集藏。故能以心集身中之气者，则神还天谷，可以穷理而尽性；能以身藏心中之神者，则气返绛宫，可以尽性而致命。惟理穷，故欲净；惟性尽，故情忘。欲净情忘，中无他扰，我惟基命宥密，自觉一窍豁然，是为开关。见得此中虚而不屈、动而愈出，随机运变，一任自然，则是《尚书》所谓“道心惟微，惟精惟一，允执厥中”。《道德经》所谓“谷神不死，是谓玄牝，玄牝之门，是谓天地根”者，此也。既归其根，即复乎命，复命即还丹矣！人可不因流知源，以先还生身受气之初乎？还我初，则谷神可不死；慎厥初以保厥终，则金丹可必成。得囊蒙先师太虚翁慈示此篇，并指点夫上品铅汞之旨，潜神默会，未敢妄参，赖师一言点化，顿自悟彻。还源之法，见得此篇次序，自采取交结烹炼沐浴，以及分胎温养丹成脱化，种种口诀，无非反复申明返本还源之道，尽精微以致广大。人能准此修持，可以入圣贤之堂奥，可以登仙佛之阶梯。今因缘已至，敬礼师意，依文阐发其微。爰命从孙阳林笔述如左。
　　铅汞成真体，阴阳结太元。
