<!-- { "loadSidebar": true } -->
　　〔谨按斯辩，揆之师传，悟元子之见，揣自书中未经真师证印者。其病根，凭书体窍，志在灼见真知，中毒已深。个中三尸，乘间布幻，故有高阔阖开色声等等幻景。自学自昧，妄以取证诸书；自信真灼，可以下手，不知已入棘夷绿瓮罗刹逊洞矣！当时若遇真师一喝，令置此心于先天之先，寂而又寂，惟存一觉，则不落于枯灭。遇有有有无无，无际无所，真真幻幻，隐现于中，吾则以气机处之，则所现所隐，自各还返，吾则总以审得湛寂玄景为真为正，凭他时时新，局局变，吾只寂视寂体，不造混穆而仍湛如者。不可出定，则凡所谓生之采之，烹之炼之，或结或圆，或温或养，造成造脱造化，一一体之自然，而略加维持，毋任偏胜。此惟从念中无念一诀入手，是为玄关开后作用。方其未启之际，总惟置此身心于先天之先，由勉至安，自得开现，不劳追求。古哲所谓追求者，乃是追返先天之谓，并无拟议于其间也。平时一着拟议，临行必有幻景厉现。悟元子中病，正在平时阅书体拟所致。故其自述一节，学者不可率从。要知曰关曰窍者，不过说有此步，并无关窍具也。所谓关也者，有阻之之义。窍也者，得通得容之义耳！学者知于先天之先立脚，而又深造自然，目前玄况，即是窍中玄况，何劳追求乎哉？先师太虚翁论如此，蓬头张真人、泥丸李真人、鸡足黄真人、赤脚李真人，立论印证皆如此，谓此玄关，开无方所，景无定景。若使开有方所，景有定景，亦不得名玄关矣！盖此玄关，前包亿亿万年，后包亿亿万年。个中玄理玄境，微尘之细，无有或遗；触而应现，捷如影响。得入与否，即在机触之际；或后或前，均不得入也。故古哲修持要诀，端自虚极静笃上，定审动静之启机。若或妄感，关亦妄应，大有关系存焉！机可妄动乎哉？古哲以此关窍，无理不备，无境不具者。学人己克不净，净不造至自然，玄关真境，自难幸入者也。余述至此，慨然叹曰：惜吾悟元子，昔未闻也，是有大关系，入道成道之能否，全看此窍之是否，余敢不为补述乎？此则述竣，悠然而寐，不知所之。始而星月横空，既见远山如画，邮亭枕流。登而睇之，平波万顷，月印湖心，一舟泼剌而来。问：渡否？三问不答。若会其意，释履而登。舟子曰：可矣！既登，乃巨舰也。波浪大作，舟巨不至覆。浪平，已抵岸。斯时，已置此身于无何有之乡，是故浪作不之惊，波平不之喜。舟子颇然之。于是相登岸而履未曾释。余不自异，舟子亦大然之，且曰：若然，子固知事玄关者也。语毕，岸非岸，乃一净居也。后有峭壁，下有一池。有童自外入曰：有客。出迎乃吾悟元先生，科头蓝褐，率侣四五，两黄冠，三长老，随一白衣，由竹径登坡。见余即拜，礼甚恭。余答拜。及起，一无闻见而醒，漏已三下矣！是乃应感之妙义，但不知舟子之为谁，爰识此以参云〕
天罡消息
　　《参同》云：循斗而摇光兮，执衡定元纪。三丰云：运转魁罡斡斗标，煅炼一炉真日月，扫尽三干六百条。修真之道，须要知得斗罡消息，方能逆施造化，扭转乾坤，规弄阴阳，而不为阴阳所规弄也。天罡者，乃北斗第七星，一名破军，一名摇光，一名标星；系北极之权臣，执生杀之衡，握造化之柄，运五行，推四时，生万物，为列宿之领袖，运气之枢纽。其任最重，其功最大。人得天地之正气而生，亦具此天罡之气，主宰生死，掌握性命，其功与天上之斗罡无异。知此者生，昧此者死，但此罡星有先天后天之分，不可不知。后天之罡星，日行十二经络，融通一身血脉。炼罡气者，以人罡合天罡，内外一气，以避百邪。究之顾外失内，虚而不实，未益于彼，先伤于我。至于先天之罡星，与本来主人，相亲相爱，君臣一心，并行不悖。乃至元阳一破，先天入于后天，背主求荣，结连外寇；始而护我性命，既而伤我性命，犹虎奔而寓于西，绝不相颐矣！何则？罡星所坐者凶，所指者吉。因其不指于我，而指于他；指于他，则生气在他，杀气在我；杀之不已，则我之性命倾矣！大修行人，求他家不死之方者，正以求取罡星所指之生气耳！取气之法，总不离乎罡星。罡星坐我家，则生气在他家；罡星坐他家，则生气在我家；是必移罡星坐于他家，方能有造。移罡之法，亦无难处，只要将他脚跟一扭，即便翻身回顾，归家认祖。这个天机不着于声色，不落于空寂；不是自己有，不是身外求，现现成成，明明朗朗。世人遇而不识，每每当面错过。所谓‘破军前一位，誓愿不传人’者此也。不传人者，非真不传，恐传之匪人，鬼神不容耳！不容者，以其此事，为天下希有之事，得之者，生死自主，性命自由，天地不能役，阴阳不能拘；非大忠大孝者承当不起，非大贤大德者载负不得。君子得之固穷，小人得之轻命，而非一切旁门外道所可揣摸其一二。噫！悟之者立跻圣位，迷之者永劫沈沦。金虾蟇，玉老鸦，认得真的是作家。其如人多不识罡星何哉？
　　〔按此一论，学者当诚奉作宝则，乃是天神深秘之道。悟元子慈泄乃尔，余为学者佩感无涯。知而诚行，三尸自灭。余闻四十有九年矣！欲泄未之敢者，恐遭谴耳！昔吕祖还丹三成而三失者，为未得此一诀。及得崔公《入药镜》，复又证诸钟祖，始敢用天罡密受。律宗以世守，是为《太上心传》。得此一诀，古哲暗合而已。举世学人，但知返照，岂知即是扭转罡星一诀乎哉？所谓‘民可使由，不可使知’也。今而后，学者得有指南矣！岂仅还丹可结，己可藉以克尽。先师太虚翁曰：玄学步步无魔，全仗扭转天罡一诀。得而体之，乃即回光之返照云。先生泄之，余故窃为学者庆幸焉〕
生杀刑德
　　《阴符经》云：天发杀机，移星易宿。地发杀机，龙蛇起陆。人发杀机，天地反复。《道德经》云：兵者，不祥之器，非君子之器，不得已而用之。然则杀虽伤生，而亦能卫生，刑虽伤德，而亦能成德，只在神而明之，存乎其人耳！夫人自有生以后，秉气质之性，受父母精血之气，加之识神历劫之尘，生平积习之污，一身上下尽皆阴气盘旋，只有一点阳气秘在形山，隐而不现。古人所谓‘四大一身皆属阴，不知何物是阳精’者是也。但一身虽阴，若未交后天，犹是先天用事，不能为害。大智者，于此防危虑险，固济真阳，不为后天阴气所侵，则直超彼岸，而刑杀之法，无所用之。所谓法以除弊，无弊则法莫施，此刑杀之所不用也。至于先天潜藏，后天用事，阴气俱发，通身是病；有已发者，有未发者；有历劫生根者，有现劫生根者；有出于天者，有出于人者；古怪百般，魔障万样。使无抑阴扶阳之法、化邪归正之术，则阴气日长日盛，必至消尽其阳，倾丧性命，是刑杀之所必用也。刑德生杀，四者相需。盖刑所以成德，德所以用刑；杀所以卫生，生所以救杀。倘只刑而不德，杀而不生，则刑杀过刻，必至和气有伤；倘只德而否刑，生而无杀，则生德无威，必至客邪潜入。是生杀两用，刑德并行，斯无意外之患，不测之忧。夫刑杀者，所以化阴气；生德者，所以保阳气；阳气盛而阴气自退，阴气消而阳气自固。生杀刑德，岂小补云哉？修行人若明得刑德枢纽，知得生杀运用，则刑之德之，生之杀之；刑中有德，杀中有生；用刑以保德，用杀以扶生；逆来顺去，缓急进退，无可无不可矣！
　　〔刑德生杀，采取烹炼温养所必凭以致功者，斯论已详，而于如何得知得行尚奉述及。盖有致知致得之诀存焉！其诀惟何？操持照顾四法而已。四法谨备，机兆必觉，不为气化混蒙，则刑德生杀得当，而丹道乃圆。是命学之大关键，然非性学淳者，鲜不棘手〕
上德下德
　　古经云：上德无为，而无以为。下德为之，而有以为。又云：上德者以道全其形，下德者以术延其命。是皆言上德下德，身分有别，而作运亦不同。盖上德者，体全德备，干阳未伤之人。未伤者，是未伤先天之阳，非是未破后天之身。当干阳具足之时，纯粹至精，浑然一气，五行攒簇，四象和合，宝物佳珍，件件俱全。若无保守之法，则必阳极生阴，圆极即亏。知之者，急求明师口诀，不待阴生，即用以道全角之法，运天然真火，炼尽一身阴气；用六而不为六所用，以成后天之功；阴尽阳纯，长生不死矣！若夫下德者，自阳极阴生之后，先天已散，五行各分，四象不和，诸般宝物皆失。若以无为之道修之，犹如鼎中无种子，水火煮空铛，济的甚事？是必窃阴阳，夺造化，后天中返先天，则当年故物，方能无而复有，去而又来，还我一个完完全全家当也。还其原物，命基已固；别立鼎炉，行无为之道；温养圣胎，十月气足，脱出法身，与上德者同归一途矣！后人不知何为上德，何为下德，乃直曰精漏者为下德，精全者为上德，何其谬甚？夫交感之精，系后有之物，浊中之浊，岂可以此为凭证乎？至于十六岁破身之说，乃言“二八一斤，阳极生阴，阴生后而精生”，是就阴阳定论，不就岁数定论。如就岁数定论，世有十六岁而精通者，亦有未至十六而精通者，尤有过十六岁而精通者，此又何说？可知上德下德，不在后天上讲究，而在先天中分别。先天全则为上德，先天亏则为下德，方是定论。更有不明大道之流，乃曰‘命为重，性为轻’，或曰‘性为重，命为轻’，皆非也。夫性命必须双修，功夫还要两段。上德者，不待修命而即修性，性了而命亦了。下德者，必先修命而后修性，了命又必了性。了命者有为，了性者无为。有为无为之道，为上德下德者下手而设。若到大道完成，不但有为用不着，即无为亦用不着。至于向上一着，别有妙用，又不在有无之列。若学者不知上德下德之说，而即求有为无为之旨，岂能知真有为真无为乎？不知真有为真无为，不但性不能全，命亦不能保。性命之所以然处，全在上德下德处分别出来也。学者可不深究乎？
