<!-- { "loadSidebar": true } -->
　　凡人神生于精，精生于气，五气融充，发为营卫，补益阴阳，化为精髓。然或体流则精泄，若人不知保惜道体，则精流而髓从，渐渐耗竭矣。凡今世人，无不下手于既破之后，则其下手也，必先立基。其立基也，必自调心始。心调气和，则可冀造真息。真息也者，盖即南华之踵息，泥丸谓为胎息之由。而籍意引，未造自然。一成胎息，则直与天地合德，而中无容心处。呼则随呼，吸则随吸，一如橐钥。吸吸呼呼，循环不息，是谓真息。真息既调，意到即现，阖开自如，不假意念，只须依法开接。上下鹊桥，微以胸膈撑开，将心中之气，降下少腹，存于坤宫中极。谓之虚心实腹。两手将肾茎并阴囊，兜捧使热，若举更妙，令我之阳气发露，则天地之阳气方应，得招摄而入我身中也。切不可着意于彼，拨动欲念，欲火一炽，原阳乱动，反被天地消受我身阳气而去矣。故尔只要心息相依而已。泥丸氏曰：学于此际，用意存养，且须听降禁升，迨到丹田火炽，两肾汤煎，约经九息，乃以意引，穿闾后透，自得五龙捧圣之验，然有破脊烧关撒壁入脑声势，切戒惊惶，而忽洞府瞥启，得有闻所未闻，见所未见，尤戒眷恋。寂守久之，但觉下降得有甘露霈洒，咽不胜咽，由重楼达降阙，加得凉趣袭心，安泰难状，迟忽坠下，变若汤倾，而觉遍体冲和，功造此后，人道尽矣，续事仙道，可无躐等之弊。仙道维何？乃于阳生之际，法用天目，照于阴蹻，但随真息阖辟，微微吸动阴蹻，随息起伏，行造若亡，自觉尾闾之前，启有灵窍，现觉窍内飕飕然，如磁吸针，天地之真气，入于阴蹻，升从脊前心后夹缝中，直达泥丸，学须存留，约至三五息，听下华池，降由重楼，下阙下丹田，两地均须存留，约有三五息，又至阴蹻，吸接后息所入之气，而须大存九息，始听上升。此后行持，一听自然。盖已得寓升降于阖辟之中也。泥丸氏曰：如是行持，不计遍数，造至循环无端，迨到二气相停，惟觉遍身融畅，然其初得，或有四肢若山石，而身若木墩者，乃我身中伏阴之气，见此阳气攻击欲去，故有此沉重幽爽之状。片晌阴尽，清快难名，向后每一行持，火足身轻，神悦美好之景，日进日增，元阳渐茂，元气冲和，化身中阴垢而为元和之精，化心中凡焰而为真一之气。髓固精凝，永无渗漏妄泄之患，基址坚实，丹家外户具矣。是云身不动也。然身不动之义，不但精固，即涕汗津液七般俱无，即见可欲而不动。且经所谓精足不思淫，皆主身不动而言也。
　　〔闵小艮曰：丹家理气，原有三道，曰赤曰黑曰黄。赤乃任脉，道在前，心气所由之路，心色赤，故曰赤道，而赤性炎上，法必制之使降，则心凉而肾暖。黑乃督脉，道在后，肾气所由之路，肾色黑，故曰黑道，而黑性润下，法必制之使升，则髓运而神安。原斯二道，精气所由出，人物类以生存者，法故标曰人道，丹家医家详述如此。黄乃黄中，道介赤黑中缝，位在脊前心后，而德统二气，为阖辟中主，境则极虚而寂，故所经驻，只容先天，凡夫仙胎之结之圆皆在斯境，虽有三田之别，实则一贯，法故标曰仙道。然为先哲宝秘，故尔丹书充栋，鲜敢备述，周秦迄明，法皆口授，而受必三更盟授。先师太虚翁曰：授而笔之书者，始自蓬头尹氏，我师泥丸神人也，然亦不过略示端倪者，盖以心性未明，后凡体踞，而质禀好奇且躁，兼之世多外道，总以闻见开导，此与道体显背，何论其它。得今肃读是篇，抹煞赤黑，迳述黄中，天机仍未直泄，得何敢隐，不为补述，辜负神人，爰为补述成章，见者谅之〕
炼己须用真铅金水铸剑采先天
　　己者土也，土者意也，即至诚无妄真意是也。心属火，妄想情欲，皆属后天，炽灼奔驰，难以遏灭，必得先天水中真金元阳真精一点，方能绝其凡焰，变成真意，丹家所谓黄中黄庭，而又谓之金鼎神室，故能有方无方，无体而体者。按前筑基之始，己备炼己，而有相须妙用，但前以汞投铅，炼铅产金，在人身为炼形，资养真精，至此节方是以铅投汞，水火既济，在人身为炼精化气，而成金丹神室也。秘诀在阳举之时，即活子时，急宜采取，然活子时，亦有先天后天之不同，悟真所谓两般作用是也。若见可欲，有触动念起者，乃后天人心，从欲念至者也。此时只用追摄法，上下关按定，安体静心，垂帘下照阴蹻，转尾上升，鼓动橐钥，迳透虚空，则其念自灭，其欲自熄。此虽阳气，内带欲火，倘住泥丸，而无点化之法，则后来积聚数满，必致喷顶坐化。救法，须用天目，自绕泥丸，用意左旋三十六转，右旋二十四转，少停，则此阳气，亦自化为寒泉，而下入绛宫，并即散归脉络矣。静坐片时，亦得小补。若乃先天活子时，或半夜子时，或丑寅时，静极生阳，身中凡阳真气，应天地之阳气而发，不由情念气触而生，乃天心真一元阳之气也。然此时，有经有度，不得太过不及，不及，则火未极而金不现，若采之，乃火也，则药销铄而无用。太过，则金化水而成质，若采之，乃水也，秽浊而害事。故经曰：铅遇癸生须急采，金逢望远不堪尝。须以识金水平分，冬至子半，天心无改，万物未生之际，其阳坚极，阴蹻与尾闾，有虫蚁蠕动之状，乃其候也，急用手诀，缓提谷道，并提小便，鼓动橐钥，则吾身之真气，遂引天地之阳气，从尾闾飕飕而入，随橐钥巽风升上泥丸，定观不动，则斯阴阳二气，化为玉露，下洒绛宫，此液一点，凡焰全消，而元气出现，与之相交，入于黄中，结成一块死朱，称之为己也。然经曰：分明一味水中金，则知丹家始终，只此一物一事。按前止言橐钥，至此炼铅金生真精，言产铅金中之水，用以制火为土也。而功夫尚属操持，故称炼己，炼己以后，则真土已就，乃采天地之气，化土生金，而成干阳金液之丹。此药所以有浅深，而各以境殊也。
得药方施烹炼抽添火候不忒方为陆地神仙
　　烹者阳烹，炼者阴炼。得药必在活子，乃身中一阳来复之时，二候所得之大药也。自下手筑基炼己，俱有采药之功，此又重出发明者，前之采药，为修鼎炉，今之采炼，用成还丹也。必俟夜半清静之子，天机自动，外阳举时，谓之天人合发，未可便采，还须用意助之，谓之进阳火，直至龟眼圆睁，龙身直竖，正是火候。只用意目，普照下田，意乃真意，目则天目也，嗣必田现黍珠，内外二气，觉相引从，从微至着，自觉真气愈吸愈来，关窍之间，如蚁蠕动，胸腹颈背，真光隐现，此是真金气满，天癸正生之时也，急须采之。乃用武火，提小便，摄谷道，掀少腹，开橐钥。少顷，便觉此药自化真气，随即用意后导，自必飕飕升透，乃是由督达脑，抵镇而止，镇乃人镇，顶骨是也，此骨成自落地以后，一身生炁升成之物，上应天镇，天镇也者，五星之中星，大地精华升结之星。辰位天罡之主，光照则生，光注则化。照乃普照，注则入注。造化赖以生成，至人假以结蜕者，今则假以会罡合任而前降，乃由天目，分经池柱，下停绛阙。池则上池，人口是也，柱乃鼻柱，山根是也。法于抵镇，即脑迎星，星乃天镇。迎以化凡而返先。至要要用，故必数之九息，非有留恋而然，盖俟元阳气化甘露，分随罡镇，霈下池阙，此一露也，清凉香美，玄用无穷，而其霈随罡镇，更有玄义。泥丸氏曰：有形之露，随罡点阙，无形之露，随镇归黄。故凡露由鹊桥下停绛阙者，概借口咽，乃得经楼抵关，而有阴阳清浊之别。至人于此，乃以阴浊存化血液，流行脉络，以其清阳融落中黄，与我元气交接，随同真意，即于中宫，左上右下，自小至大，顺运三十六转，又于右胯，右上左下，自大至小，逆旋二十四转，止于中宫之中，谓之卯酉周天。静坐片时，或起或睡，任意施事，不必追寻落在何处，住于何地，惟觉融化于虚静不着之中，亦为神息胞胎真气之实际，方其得药升降，定觉周身畅美，切忌贪着，一或染着，立变凡后，为祸非细。法于事后，只守真息，浮游规中，不得外求，如此日采日炼，至于爻满铢盈，三田充足，两肾汤暖，气海火炽，玉液浮空，大药将生，即须入圜，候结产婴，以臻天仙大道。谨秘谨秘！
再求大药证金仙火候修持九转
