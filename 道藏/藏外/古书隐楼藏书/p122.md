<!-- { "loadSidebar": true } -->
　　右第十九章。此承上章，而言烹炼之久，自有天然真气沐浴，仍以温温为准，似无异乎烹炼功用。殊不知得药交结于中，初时行火，致之缜密，谓之烹炼；后来真气时时上朝，充乎遍体，取其温润，谓之沐浴。故言烹炼是火候之所致，言沐浴乃药力之自然，白子所以“以作止为进退”也。烹炼是作，沐浴是止；作为进火，有用用中无用也；止为退火，依前于无功功里施功也。不可不知。
　　骤雨纸蝴蝶，金炉玉牡丹。三更红口赫，六月素霜寒。
　　首句喻其险，次句喻其危，三更喻其冷，六月喻其热；红日所以退冷，素霜所以销暑。言丹道当壮长之时，每每好动而不安于静，然火候又当无为无作之际。神果凝然静定，念中无念，功夫纯粹，原无可虑。如其平素炼己未纯，到此无为，势必动念，则神遂外驰，其险有如纸蝴蝶之遇骤雨，身中冷落如夜三更，须得红日之赫以暄之，则神归天谷，即时冷退而返温。倘念头躁动，则神遂躁烈，其危有如玉牡丹之入金炉，心头烦热如夏六月，须得素霜之寒以销之，则气返绛宫，自然躁退而还润。总要念中无念，动直静专，常令温润为度。然而三更何以得日，六月何以得霜，到此而求补救之法，其何能淑？夫岂知三更者时正子也，六月者日在午也。言冷必喻以三更，言热必喻以六月，显因其妄动作警戒之危言，隐示以乘时可斡旋之良会，人能悟此胎元之所在，即可下手调停。如未得决，请读下章。
　　右第二十章。此承上章，言止火沐浴之时，全凭神定气行，方能盛大，以致分胎。万一念动气散，即致危险，故白子必“以断续不专为堤防”也，于此可悟。平素炼己功深者，必无此患。有志修丹者，可不先自干惕乎！
　　海底飞金火，山巅运土泉。片时交媾就，玉鼎起青烟。
　　海底喻尾闾，山巅喻顶际。金火命火也，土泉性水也，交媾就喻密里调和得其平也，玉鼎喻此一孔密窍也，起青烟者温和乍转之象也。此承上章，言三更何以得日？须将正令一注，从我海底尾闾飞起坎中纯阳干金之火，以达于巅而还干，即如红日之赫而遍体冲和。六月何以得霜？即由我山巅运下离中纯阴坤土之泉，以归于海而返坤，有如素霜之寒而遍体温润。言虽剪作两句，其实只是一贯；自下而上以还干谓之飞金火，即由上而下返坤谓之运土泉，别部丹书所讲进火退符之说即此也。如是斡旋，只须片晌，自得遍体温和，正如鼎已起烟，不必再求夫气。然此究非出于自然，乃不得已而一用之，以为补救。否则，命宝不宜轻弄，张子戒之详矣。总之，吾人性命之学，全在防意如城，故文王演坤之六三，系以“含章可贞”之辞也。
　　右第二十一章。此承上章，发明补救之法。○愚按：上文第十九章，为自然沐浴之正；此二章，教以补救差失之方，白子所以有运用抽添之说也。
　　凿破玄元窍，冲开混沌关。
　　玄元窍者，即指一孔之玄象也。凿破云者，即指七窍归根之一窍，到此豁然顿开，遂尔洞见本来真一，根乎万象之先，贯透色身内外，至虚至无，至妙至玄，但觉杳杳冥冥非尺寸之所可量，浩浩荡荡非涯岸之所可拘，其大无外、其小无内，大包天地、细入毫芒，上无复色、下无复渊，一物圆成，千古显露，是乃一统七窍、玄关大开之时也。混沌关者，言此时气已旺盛，阳神独处天谷之中，得气来朝，亦复浑浑噩噩，如在混沌关头，块如一卵。冲开云者，言到此地位，药力已足，火力已全，至大至刚，不容潜伏，我之谷神已自得见玄元，真窍顿自冲开；遂尔黄中通理，正位居体，其气即贯乎天地，其神即统乎法身；第觉雷轰电掣，撼动乾坤；旋即百脉耸然，三关透彻，遍体纯阳，身如火热；此真景象，非譬喻也。上句是销释从前、涤虑洗心、搏六日一之苦况，到此即一以归根。下句遂直指金丹大道，即一以统七，以直养而无害。老子所谓“归根曰静，静曰复命”，到此而元命方为全复矣！总之，在后天为身心，功夫须由动以归静，以还我先天；及还到先天为性命，功夫自然静极而动，有或跃在渊之象。荀非夙夜基命宥密者，曷克臻此？
　　但知烹水火，一任虎龙蟠。
　　烹水火即是温养，说在下章。虎本喻身，今喻气，龙本喻心，今喻神。言到此地位，玄窍已破，不必伏处色身潜修，然元性未复，正如干交外卦九四爻象，孔子所谓“上下无常，进退无恒”，言上不能参天，下不能两地，进未能合道，退未足保身，正凝而未定之时，止可括囊内守，温养圣功。如山下初出之泉为蒙，君子以果行育德，养其定以为水也；如山下初发之火为贲，君子以明庶政而无敢折狱，养其慧以为火也。以如是为烹调，必从事以有终而弗敢告成也。故我述《天仙心传》之圆诀而曰“三才卵守，黄是福田，我处其中，混化坤干”，是仍以神气混凝于诚一不贰之中，性命包藏于虚无自然之窍，任龙虎之相蟠，待风云之际会，方可以冀夫丹成也。（林谨记，吾师尝语人曰：欲求金丹至要，请体《周易》之乾坤，则道备矣。林尝读坤之上六与干之上九，而悟采取之道；读干之初九以参坤之初六，而知凝结之道；读九二以参六二，而知烹炼之道；读九三以参六三，而知沐浴之道；读九四以参六四，而见分胎即须温养之道；读六五以参九五，而得丹成之道；复读上六上九以参用九用六，遂得了悟生死脱化之道。故周公系辞，使人玩其占，孔子翼以彖象文言，以阐其微妙，正可观象知变、玩辞知占也欤！附述读《易》之义如此）
　　右第二十二章。此承上章，言沐浴既足，有自然分胎之道，即白子所谓“以移神为换鼎”是也。其实分无可分、移无可移者，不过知见扩而天人不隔，神气充而物我无间，但须温养纯熟，乃见丹成。然而温养之功，有难于克期告成者，此在其人平时慎独之纯否，以证其迟速耳！
　　娑碣水中火，昆仑山上波。谁能知运用，大意要黄婆。
　　婆碣水中指海底，昆仑山上指山巅。此二句似与二十一章首次两句相同，但前以飞运二字为色身内补救之法，取其即至此时神已正位凝命、气已内外透彻，但知天下有娑碣之海水，吾之慧命藏其中；有昆仑之山头，吾之定性宅乎此。无有东西远近，亦无水火升降，一任浩然之正气自为流行，万物并育以为温养之圣功。其运用较未开关时大不相同，只要一个大意笃信谨守，勿任飞扬浮躁使体常舒泰，和光同尘，自可望元性之来复也。紫贤薛子有歌曰：“水真水，火真火，依前应候运周天，调和炼尽长生宝。”此可以知运用矣！
　　右第二十三章。此承上章，切指温养持盈之道。
　　药取先天炁，火寻太乙精。能知药取火，定里见丹成。
　　药指精神魂魄意五者之气，五气一贯而朝元，结成太素氤氲之元神，体中乃有纯阳之气，是为先天气。火指精气神三品之华，三华齐化而聚顶，内凝太乙含真之气，心中乃得有纯阴之精，是为太乙精。我同门瞿君谓：“《春秋合城图》，北极五星在紫微宫，紫微天帝室，太乙之精也。其位与天乙近而稍南，正当人之巅顶，故能应感直注人心。”其理确有可据，是即人之初生，阴阳结太元之所由来也。愚又核之第十七章，称此际所得者谓为天地髓。天地即太极也，则太乙之本于太极，即鹤臞子所述“杳杳冥冥，太极流精”是也。然太极不可见，故以其主乎天之太乙以况之。是紫微宫太乙之精，即太极所流之精也明矣！其谓之天地髓也亦宜。然此且不必具论。总之，人与天气本来贯通。修养到此，常以五者朝元之真气，凝合三华聚顶之元神，绵绵若存，灰心冥冥，自然得我元性来复。即是寻取太乙之精以为火，采取先天之气以为药，火以炼药，定里丹成，白子所谓“可以无心会，不可有心求”者也。故紫贤薛子有歌曰：“药非物，火非候，分明只是一点阳，炼作万劫无穷寿。”我但于清静无象中，密以守之，自然有火锻炼成神，是为“定里见丹成”也。若以知求，则如庄子所谓“黄帝失玄珠，使知求之而不得”也矣！
　　右第二十四章。此总承上二十三章，发明自采取以迄丹成，不出乾坤易简之道，皆易知简能之法。但得正念，清静自然，纯一不贰，三百日功夫，此后尽可逍遥物外，游戏人间，去来无碍，道合自然矣！○愚按：自首章至此二十四章，所言丹道业已完备，惟于点化、采取、交结、烹炼、沐浴，以及分胎、温养之处，不能不假譬喻以立言，又不得不作分别以明辨。诚恐后人执其文以泥夫象，以为有形有为而不能顿悟；即或悟得其确，尚恐以为二者并用，着意于往复升降之烦而不知其一贯；即知一贯，犹恐其炼到谷神之后，尚有身内身外之见而不悟。夫真体原兼色法为一身，本自内外透彻也。故下文复申明二十四章，以发明上文之正旨。其文虽间有借物取譬之句，然其处处辟除疑窦，章章阐发真诠，唱叹余音，意在言外。其味深长，当熟玩之。
　　元气如何服，真精不用移。真精与元气，此是大丹基。
　　言我身中所产之气，乃无形之元气，不比食物有形，可讲如何服法；我心中所产之精，乃无质之真精，不比外物坚重，是以不用移得。但能知药取火，则知药即是火，火即是药，真精与元气，一而二、二而一者也。其足为大丹基也明矣！
　　右第二十五章。此总承上二十四章，申明丹基止此精气二物合而为一，并不更须外求者也。
　　儒家明性理，释氏打顽空。不识神仙术，金丹顷刻功。
　　此言当时圣道佛法均鲜得传之人。故儒家有但明性理未究元命为性之根，释氏有徒打顽空不探元性即命之本，故不识神仙一贯之道。所谓以火炼药而成丹，只是以神驭气而成道，即是穷理尽性以致命也。噫！儒家先圣着有周易、中庸，释氏世尊说有金刚、圆觉，第各取而参之，则知神仙金丹之术乃仁术也，可以功基顷刻，造化一身，先儒所谓通乎一而万事毕者，方知亘古之天下无二道，三教之圣人无两心也。
　　右第二十六章。此承上文，叹世人不知合精气以为丹，慨然广发婆心，棒喝三教门人，冀其探三圣之心传，行道同术，普度天下人也。
　　偃月炉中汞，朱砂鼎内铅。龟蛇真一气，所产在先天。
