<!-- { "loadSidebar": true } -->
　　此承上章而言。默默运初爻是运转此阳气也，然究如何运法、运归何处，尚未道破，恐人因疑生妄则误事非细，故复将一身中通之处指明。却又不言一窍，而谓只在心下肾上、肝西肺左之中，又非肠胃六腑，似乎在脾矣！而上文三十八章又云“脾胃非神室”，则是身中有物之实处，皆非正气归复之乡。只是此中虚无密处，等于太极，大包六合之空中，一气自会流通，并无积滞，亦无运转之劳，一任气以养神，频来频复，积久能成遍体之阳神，人更可以恍然于一窍之说也。
　　右第四十六章。此特发明人能虚心气自流通之正道，以辟除寻孔觅窍之疑团也。
　　妙用非关意，真机不用时。谁能知此窍，且莫任无为。
　　窍，诀窍也，密，蒂也，不必作孔穴解矣！言此结丹之道，固责成于吾之真意本清静以为体，至于精来合气，气即炼精以成神，此际妙用，只由精气二物妙合而凝，非关矜心作意。即如阳气发生，第二章虽有采取要知时之说，然其所谓时者，只是宥密中妙觉之真机，并不用钟鸣漏滴之时刻。如此先事退藏之密窍，果然谁能知得？则当此交结之际，正是有用用中无用；未交以前，只在无功功里施功，此吾之正念所当为于无为者。不到分胎温养时候，且莫竟任无为而落于漭荡，自失机宜焉。
　　右第四十七章。此承各上章，发明真机之至，不可任其无为，失机走险。所以吾人正念务要刻刻操持，静以存养正之功，动必加省察之力，庶无失误。万一有失，深恐诸弊丛生，丹倾命险，前功尽弃，再炼需时。昔者南宗五祖白子，以未悟《悟真篇》旨，尝三炼而三倾，夫固天纵之资不致生弊耳！（阳林向年功夫，但知洗心，未晓持念而退藏于密。譬如逐贼，竟将自家主人一并逐去。以致静不能专，动无以直，遇事犹豫，是此心半为魂魄所主，而精神亦不能以意包。及至辛卯年冬，感蒙我师耳边一句，不啻醍醐灌顶、甘露洒心，当即迎主归家，渐觉静虚动直，果然日用功夫颇觉省力，遇事顺应亦不烦难。然犹未悟先机，此心终难常应常静，刻自以逾闲为堤防。迄又三年，蒙师指授此篇，令自斋心退听。及至斋无可斋，妙来半个字，顿觉一齐开。师固深造之于道，欲阳林自得之也。苛非其时，固尝听而不闻者。谨附述困学功夫如此）
　　有物非无物，无为合有为。化权归手内，乌兔结金脂。
　　乌兔指日月，以喻天地之性情。金脂者，喻专气致柔之象，如金在镕，其柔如脂。即白子所谓“天地日月软如绵”、陈泥丸所谓“软如绵团硬如铁”是也。言精气为物，是有非无，当其汞见铅生而相凝，铅得汞并而直透，皆属有为之法。然有为之二物，若任其留连转顾，彼将下流而未肯上达，为斯不善矣！但由我无为而治之正念，摄合二物之有为，先自退藏，则心无畔援，而同归于密，则为斯善矣！此造化之微权，已归于我主持者之手，前后三大交关自然合法，遂可与造物者游而柄其终始。吾之性情既正，则天地之性情亦正矣，子思子所以传述中和之道，纯阳子所以有医世赞化之说也。
　　右第四十八章。此特发明正念常存之功用，其盛大有如此，以总结上文四十七章之意。其下十五章，教人炼取谷神之法；自六十四章至七十章，教人炼就阳神之道；自七十一章至七十八章，教人炼合元神脱化还源。义镇法简，有志进修者，更当简炼以为揣摩，久而纯熟，自能入妙也。
　　虎啸西山上，龙吟北海东。捉来须野战，寄在艮坤宫。
　　虎本喻身之属阴，今曰虎啸，借喻阴精之将足。龙本喻心之属阳，兹曰龙吟，借喻阳气之方生。西山之上，乃先天艮位，渐至纯阴之象。北海之东，乃先天震位，一阳初生之象。野战者，白子以谓“制伏身心”是也。师曰：“后天方位，戌亥之交，其中有干，是阳为阴包，故坤之上六有龙战于野之象。”所以汉儒以干为野，全真先辈以戌亥之交谓之野。孔子文言曰：“阴凝于阳必战，故曰野战。”艮坤宫，即四象之太阴。艮为宫阙，坤为阖户，有闭户深藏之象。教人此际，耳目口三宝，闭塞勿使通，是揣摩密藏之妙，即是烹炼之法。言人当偃息之间，夜气方生，正是真阴将足之际，心坎之上已翕聚一点阴精在内，俄而醒觉即是阴极阳生，坤体之下自有一点阳气发动，阴精便自凝阳交战。尔时正念觉着，急自退藏密窍，便是制伏身心，自然精气混一，盎背上冲，正位凝命，旋即发为神水，遍布周身。吾仍凝定片晌，即是寄在太阴之宫，仍是退藏于密之道。曰捉曰寄，皆不过于事后追想二物初合之景象，由我静定之力量浑如捉而寄藏者。当夫行炼之时，断不可稍自计较也。○《易经》坤卦文言曰：“阴疑于阳必战，为其嫌于无阳也。”二句古本作“阴凝于阳必战，为其兼于阳也”。疑作凝，嫌作兼，无无字。全真汉唐以来诸前辈皆承其旧，兹故仍之，以解上品丹道自然凝结之实据也。
　　右第四十九章。此言及时持念先藏，以制伏身心为采取交结烹炼之妙法。说时迟，结时快，全在得之清静。觉即退藏，凝定片时，即是捉来寄着。其所谓艮坤宫者，亦即指此凝定之时，非有溟阴之处也。断断不可着迹寻求，有违刀圭正旨。
　　复姤司明晦，屯蒙直晓昏。丹炉凝白雪，无处觅猿心。
　　复为阴极阳生之卦，以喻人身静极而动、阳气初生之际。姤为阳盛阴生之卦，以喻人心动极而静、阴精自生之时。屯卦震下坎上，震动坎险，取象人身阳气初动即有阴精凝入，正是险难当前，速藏正念，退听此气破险直上，方能通透。蒙卦坎下艮上，坎险艮止，取象人心见气方生即欲兼并，此乃危险之时，急冥其心，先自退藏，勿夺此气，方是养正之道。明晦昏晓，言其动，如天时之由夜而明为晓；动而复静，由天时之自昼而晦为昏，皆任气自流行之象。曰司曰直者，言正气自能司直，即静专动直之谓。吾惟收摄身心勿任摇荡，即张子所谓“饶他为主我为宾”。以他指气，以我指心，则丹炉自然凝成，白雪遍布周身，更无杂念相乘。即欲洗心，亦无从觅其起灭之迹矣。白雪即神水，其义已见第五章。猿心即未得诀时，一切穿凿之见并一切妄想杂念也。
　　右第五十章。此承上章，申明采取交结之法。
　　黑汞生黄叶，红铅绽紫花。更须行火候，鼎里结丹砂。
　　心精已顺从身气而上透，故喻为黑汞；身气已吸取阴精而成神，故曰红铅。曰生黄叶者，言黑汞已含阳气同归于纯阴坤土之内，凝定片时，已得土气滋培，故生黄叶，即黄芽初放之嫩叶也。瞿君以谓“叶秉阴质得阳气以发荣，以喻阴凝于阳而有结丹之朕兆”是也。绽紫花者，谓红铅亦赖黑汞，同息片时，已得火气熏蒸，故绽紫花，水火之间色为紫，瞿君以谓“紫花者，果实之胞也，以喻水得火济而有结丹之初基”是也。此际若遂肆意外驰，则神气仍散，何能永定以成谷神？急须放下身心，坚藏正念，含光默默，以为烹炼之火候。如婴儿之专气致柔，勿忘勿助，观其自在，则心气充足，有如鼎里凝结之丹砂。其德性坚凝而气质之性亦定，方可谓是谷神，然未能保其不死也。
　　右第五十一章。此承上章，申明交结烹炼之法。
　　木液须防兔
　　木本喻性，心由性生，故曰木液。兔于地支属卯，其时卦气得雷天大壮，阳旺过中之卦。取象人修到此，心已正大，一见小人，如恶恶臭，忿随性生，火发于木，必反克性，故须防之。若待忿已生而后惩，则性已乱而谷神危矣！故君子非礼勿履，所以定性也。性定，则大者壮矣！防之以去理障。
　　金精更忌鸡
　　金以喻情，身因情生，故曰金精。鸡于地支属酉，其时卦气得风地观，阴长过中之卦。取象人修到此，身已茁壮，一遇物触，如好好色，欲动情胜，水泄金枯，遂难制情，当更忌之。若待欲既动而后窒，则情已牵而谷神险矣！故君子观我生，所以遏欲而忘情也。情忘，则观自在矣！忌之以绝情魔。
　　抽添当沐浴，正是月圆时。
　　如此防忌以为抽添，身中自有真气流行，熏蒸沐浴，从此以进。即如泽天夬卦，务取法其卦德，神以驭气，顺以应健，使我性情和悦，神气充畅，正如月之将圆气候。然切戒夫自诩自满，暴气劳神，仍当退藏深密，效法乎君子之施禄及下，而不自居其德，则心广体胖方保满而不溢矣！
　　右第五十二章。此承上三章，教人沐浴之法。
　　万籁风初起，千山月正圆。急须行正令，便可运周天。
　　万籁喻周身之孔窍，千山喻遍体之经络。言人之身心性情冶炼到此，则神完气充，周身关窍爽透，遍体经络清彻。正如初起之风旁吹万籁，乍圆之月正照千山，已交泽天夬卦气候，将到纯阳干卦地位，是元命将复之时，识神将化之际。若不严密内守，则此身已万窍齐开，三尸九虫正窃窥伺，有隙可乘，遂肆侵夺，挟我谷神透身出奔，不知其散而为飞、为潜、为动、为植、为胎、为卵、为湿、为化，惟其生平嗜好之所近以投之，正念亦随而迷遁，人即不死亦呆矣！此知进而不知退者之所以有悔也。故于此时，急须申明正令，防忌加严，密密绵绵，操持照顾，守括囊之箴，凛跃渊之象，致虚守静，以俟元命之来复，则识神自化，便可广运周天也。
　　右第五十三章。此承上章，教人持密之道。
　　药材分老嫩，火候用抽添。一粒丹光起，寒蟾射玉檐。
