<!-- { "loadSidebar": true } -->
大觉曰：佛即事开讲曰说，即境庇护曰持，巨持三界，细持一身，内典统名曰世，其旨玄矣。陀罗尼，梵语。先师野怛婆阇，西域月人支人，曾语际莲曰：斯世如来广大无阂圆满无上心法，即三字解之圆净无阂，曰陀赅括无隐，曰罗威慧无际，曰尼体此持世经文。三字奥妙，已可推测也。个中作用，已泄八九。汝知道以身体，行以心宣，内外感应，堪步妙月后尘。所欠往昔苦行不及耳。内典经属显部，体诸身，故咒属密部，行凭心志，故非有秘奥匿其中。先师之言如此。先师元时由月支进中国，驻鸡足山。顺治十三年受道戒于国师昆阳王先生，至乾隆壬子岁示寂。其论皆见道之言也。窃按：经也者，圣凡共由之径耳，不诚莫诵，诚非斋沐之谓，能如妙月长者之素行，不斋亦斋矣。然未有遵奉佛行而身不斋戒者，所贵能存普心而志愿归一，更置功验于不问，庶几近焉。寂体师训，谓当道以身体，行以心宣，论极玄而义极切者，盖三界与吾身同一真一所生，而各有一真一自存。以三才统言之，两大真一全寄于人，以身而言乃寄于心。故若即心以宣，个中感应，不出个中，口诵心维，应感自速。盖三界一大心境耳，通之者意也，意非心音乎哉。显部示人持诵，此即密部极玄秘诀也，人特自小其心与身耳。今按妙月长者于授受之际，合掌恭敬右绕世尊百千匝已，顶礼佛足欢喜而去。佛即告阿难，谓彼长者诸库藏中今悉盈满，乃属长者能发宏愿，广为他说，利益安乐有情，更知求佛护念所致。按其行止，盖已即身而事者矣。际莲窃更有会焉。先师太虚翁曰：西教《持世陀罗尼经》，薄伽梵应时、应地、应人而出西域，如是见闻，录载今之乌鲁斯（按乌斯国即今俄啰嘶）。即古憍饷弥国，往昔有居士名号妙月，感致薄伽梵帝亲降维持，故改今名，盖志幸也。中夏得传，尚自唐贞观。始正值李唐极盛之世，玄奘法师得闻而译，第藏内府，未闻广为宣传，有负如来慈旨者，盖仅视为致盈仓库耳。其时正值富庶，故以为事非急务，不为广宣，先师尝惋惜之，际莲忆及，乃为之注，且寿诸梓以公同志诚持云。
如是我闻
谨按自此句至白佛言,皆属尊者阿难忆记之言,如是两字为全经总冒,又为往古事实。阿难融会而述之,故曰如是。我，阿难之自称。曰闻，则赅所见矣。内典起句皆用之。
一时薄伽梵
按曰一时者，谓非时时得见得闻之意。盖自过去世历至现在世，才见才闻之时，已踰十二万年之久，志有无尽善幸之义，故曰一时。薄，凌义也，伽，三界也，梵，炁也。是言释迦如来之德之得，乃已超凌三界梵炁之上，始自乘时开化之义。
在憍饷弥国
在，一时所到处也。憍，虚奢侈饰之谓。饷，粮饷度用也。弥，大不检收之义。梵音弥糜通，糜费粮饷之谓。国，国土也，言佛所临之国，风俗虚奢侈饰，故其度用糜耗，几无底止也。如来悯之，为降其国，盖怀挽救之念焉。
建磔迦林
迦，香木，樟桂之属，枝桠盘曲而扶苏，叶冬不凋者。磔，石纹碎裂而有底面，堪以取迭，筑障注水者也。如来即其林建筑休止，国人所弃之地也。
与大苾刍众五百人
苾刍，梵语，华言有德。比邱能甘草衣木食，将证菩萨果者，故曰大苾刍。三人曰众，兹曰众五百人，则有一千五百比邱，将证大善知识者也。记者记之，故曰众五百人。
俱菩萨摩诃萨
言佛与此大苾刍及众五百人，皆是菩萨摩诃萨也。菩萨摩诃萨皆梵语，华言正等正觉菩萨是也，大而无比。善知识乃为摩诃萨，是言现在从处，众等之功行，得有如此地位者，盖志胜会也。
过
过，过去世也。记者，记此从佛之众，现世证造（去声），乃尔必具大夙根，盖欲追溯前世因也，下文所述者是也。
俱胝数
俱，犹言皆也。行大苦行（去声），日胝数（入声），言非一世一行（去声）也。按胝乃脚，不离地面起数（去声），重（平声）其劳可见，而无非以救济为身任者也。
及诸天人阿素洛等无量大众
及，与也，同也。天人者，贵显、上人、王子、王孙、公卿之属是也。阿素洛由贫而致极富，为世掌财之人，没证五路财神之属是也。曰等无量者，言其贵富之福，均等无量者也。溯此佛众具有此因，咸集于此，成此大胜道场。会众原佛会众，夙因乃尔。
前后围绕
是记录道场初结之规模，跄跄济济，有仪可象，足振佛威，遂有下文之胜因启，而佛法乃宏矣。
时彼国中有一长者
时，此时。彼国，憍饷弥国也。长者，居士慈善之称，非必以其年老也。曰有一者足征，不可多得之义。
名为妙月
即其自命之名，长者之胸怀可见矣。
容范温华
俨然一菩萨矣。
志愿闲远
直是大善知识。
男女僮仆，其数众多
此足征长者原是彼国巨室也。则其食指浩繁可想见矣。即此家境，而能容范温华，志愿闲远，不亦难乎！惟能闲远，故能温华，其学问盖已超凡矣。
于佛法僧，深生敬信
得致闲远二句之力，俗子见地更增一层不自在矣。
来诣佛所
诣，至也。所者，磔迦林也。
顶礼佛足
五体投地曰顶礼。佛足，佛前也。西礼有捧足之仪，所以叩安请诲，，乃卑幼见尊长必有之礼，长者以君父师礼见也。
绕百千匝，
礼毕而绕者，不以现在佛奉，盖以如来奉之，谓意绕身绕皆可。据鄙见，竟属身绕，盖纯以神会，亦不自知其所以然。佛与佛众亦自浑穆若不觉，不觉而觉，才为佛会，可以意会，不可言传。记者以如是见，即以如是述焉。是故读经全贵意会而神领也。夫下句亦当作如是领会，并无瞩目以注，瞠目而立，而又不妨瞠目瞩目，学者体此，神领则得矣。长者之得佛，应不在后之问答，而在此绕与下句者也。
却住一面
住，住绕也。绕，周见。佛如是绕住百千匝，如红孩儿参参见佛之义。
合掌恭敬
住住若此，非谓百千匝后放尔也。
而白佛言
至此方真见佛矣。向之百千而住，住住所见乃见佛仪，未见佛顶圆相，至此始见，乃可对佛而白矣。
世尊
此一称，不从凡口出，不从凡心出，乃从长者真一中吐出。凡人听之，一如常音，如来听之，直透佛心，所谓感也。
欲闻如来应正等觉，少所疑事
如来乃指过去世。佛不是释迦如来。按佛为西方圣人之称，是现在世之圣人，而已上升者乃称如来。盖与虚灵之性不二，无有生灭、存亡、去来等等。《金刚经》云：如来者，无所从来，亦无所去，故名如来。应，指感应者而言也。正等觉，犹言正等正觉，则其所感于如来，如来因感而应，微妙莫测，不能无□□□□也。少所疑事，言少有所疑之事，犹云不敢多问，卑逊语气也。盖以所感而应，其事甚确，而非常理所得测者，长者疑其中别有奥妙，不可显传，故叩之如此。喂下辞句，是恐佛不容问，故先以欲问情殷自陈乃尔，是正长者信疑交战之真情也。惟愿大悲垂愍听许
不曰大慈而曰大悲，长者可谓知所问矣，盖以三教所事，无非心法，与心不二者，谓之慈，于心未惬者谓之悲，长者以昔所闻，实非虚妄，内问之心，犹有未安，似宜另有功法，致与心合者，故以大悲二字透恳慈示云。
尔时世尊哀愍彼，故以慈软音告言
此二句记者之言。窃按世众罔知自护，世尊哀悯久矣，复经长者百千匝饶，定静乃请，其情切矣。世尊满腔慈悲，感长者之诚，乃有此应，是亦心法之出于自然者，旧解谓恐阻抑，故以慈软音出之，是出有意，犹浅之乎，测如来者晋味下文可见矣。
长者
体佛以此两字称之，悯固十分，敬而重之，亦有十分，纯自个中流出者也。
恣汝意问，吾当为汝方便，分别令汝心（喜）
此所谓慈感慈应，慈之用大矣哉。恺切慈祥，天神敬仰，于此见矣。
时彼长者欢喜踊跃，稽首作礼，合掌请言
窃按：长者之欢喜踊跃，为世之心居多，非专为己也。
世尊，云何善男子、善女人、诸贫贱者可得富贵，诸有疾者可令病愈，诸有罪者可令罪灭，诸危惧者可令安乐？
按此四者，乃属善男善女，似有夙因于其间，但挽回非一，而于富贵曰可得，于疾于罪于危惧，皆可令愈令灭令安乐，佛无诳语，盖其闲自有妙因得以转移，或更别有妙道感通造化者，是皆不可不问之隐情，长者故有此切问焉。
尔时，世尊知而故问
曰知故问者，以佛六通具足，应（平声）无不知，意必藏有玄义，际莲以为是道极玄，待申乃传，盖非适然感应，即可密授，然当揭其诚，悃悃达天，应三界佥闻而后宣之，具有移星易宿，反复造化之道，天地鬼神承运而已。斯权斯柄，惟真一操之，不有毗卢遮那如来为之主事，终不济者。世尊意中，以此大事因缘，十二万年乃得一传，不可草率，自此传后，其事其道，当载大藏，何可心心默喻，不集三界天龙神鬼，人非人等，悉同证盟乎。然不有章奏符箓于其间，自此日后当以磔迦林为坛，而即设人神舍斡旋造化，总之不出佛说。其时世尊盖为万世说法，有不申不行之义，故有此问。际莲曾以斯见白之先师，先师欣然起为摩顶者三，事在乾隆壬子之秋，先师手识于鸡足山龙树山房。是经之后忽忽三十七年矣，戊子秋，因注是经，忆录于此句之下，盖识忽不循事之罪云。
长者，何缘作如是说
体味长者两字，而出自佛口，中含玄义，盖示无长者之心之行，不能有此宏愿，何缘两字更含警觉义，世尊得授斯道于过去世，薄伽梵缘印证长者，现在发愿因缘，开后长者所请方便缘。际莲不觉爽然若失，恍悟何缘两字直是当头棒喝也。证果高下于此定矣。
时彼长者重白佛言
按长者不复恭敬改容而但重白，是未悟世尊含有极大慈望，不白旧省，此又记者深为心惜，故如是直书之。余于上文知而故问句，省得玄机也。先师曰：如是如是。故自此重白，呈露我等二字，佛固知之，而必使彼自揭之者，将以祛其自利之见有也。
世尊，我等在家，多诸眷属，资财乏少，难可周济，又多疹疾，罪累危惧，故请世尊开示方便
窃按长者所言，阅历如此。闻有方便法济，下文所言，未之得闻，故请开示。先师曰：长者之心慈矣，愿亦宏矣，情亦切矣，能含曰我等，而曰三千大千，如是无量无数，实可哀悯。愿为无量恒河沙世众生哀请云云，则宏愿直等世尊矣。惜长者愿犹未及也。
令贫贱者得大财位，周给亲属，广修惠施，饶益一切，仓库无尽。令有病者四大康和，勤修善业，身心无倦，令有罪者速得除灭，身坏命终，身于善趣，令危惧者身心安乐，亲近供养佛法僧宝，速证无上正等菩提。
按四令字似权在我，盖必有道法在焉者。长者未闻，故愿开示。
尔时，世尊告彼长者
世尊愿普告善男子，而特于长者发其端，故向长者言之。
善男子
