<!-- { "loadSidebar": true } -->
　　〔太虚氏曰：炳尝闻诸夫子，神者心神，守而不飞者，恋精而守也。精一涸，则神飞矣，精者肾精，精之不泥者，得神以御耳！盖此泥精，尚非元精，乃是液类，血且未成者是也。真神一离，斯精乃泥凝矣。《易》曰：一阴一阳之谓道。偈曰：半斤八两始成真。又曰：孤阴不生，独阳不长，乾坤坎离、震巽兑艮、地天日月、性命男女，一阴一阳，循环终始，谓之常道。修或一乘，感或一偏，便成弊政。又曰：大凡人之初修，惟在一身中求配合，而第有先后之分。先者曰真，后者曰假。原夫假育于真，真亦名假，假返于真，便亦名元。采或失时，或着色相，便落旁径，即成凡幻，大足为患，然犹有救。其最烈者，莫如孤修功足之候，感入杳冥，而念或一偏，则格致亦偏，虽求中止，事不及矣。女则神飞，男则精泥，可不慎哉！噫，要知《崔公入药镜》‘是性命，非神气’，曰神曰精者，犹如黄叶止儿啼也。不识真金，焉辩黄叶？钟祖有言：四大一身皆属阴，不知何物是阳精，有缘遭遇明师指，得道神仙只事身。又云：有无交入为丹本，隐显相扶是水金，莫执此身云是道，独修一物是孤阴。合之师示，盖有所谓真种子者在欤！然不外于此身求者，其旨玄矣。〕
　　第七则
　　泥丸氏曰：然。《道德经》云：有物混成，先天地生，寂兮寥兮，独立而不改，周行而不殆，可以为天下母，吾不知其名，强名曰道。又云：恍兮惚兮，其中有物，杳兮冥兮，其中有精，其精甚真，其中有信。盖此一物，闭在形山，古人有言，不在身中求，不在身外采，恍恍又惚惚，似在虚无杳冥之间，而不外乎玄关一窍。此一窍也，其大无外，其小无内，思之不得，运之不开。法惟身等虚无、万缘放下、空忘其空、寂忘其寂者，神自入彀、炁自内出。气体絪缊、无头无尾者，是此物之发现，身外身之始兆也。此窍不开，纵能断龙神化，尚是黄叶之幻有幻无也，何得谓之结胎，何得谓之入门？前则所示，尚是黄叶，非真金也。
　　〔太虚氏曰：按摩虽妄，弃之则气机不通；注想亦诬，废之则炁精不足。踵而上之，修至有物无物，而师意犹未许为究竟者，以犹是这边事耳！虽然，这边事尽，那边易通；那边未通，机隔重山。其通也，以念引之，油然沛然，四邻自至。故虽隔山隔湖，而气机之通，有如觌面。其法惟何？闻之师云：放光以引之，摄心以俟之。若彼升我降，彼退我归，会而已矣，无益也。法惟于不寂中，寂然不动，虚而善受。气机一到，觉有谐畅之趣，仍自寂然不动，以意包摄之，深藏内炼，由坤达艮，乘槎入汉，觉有金光电掣，凉气弥空，如云如烟，绕身内外。于斯时也，戒杂人意，或慕或疑，念起立撇之，觉有一种气机，油然充塞于中，无有内外，无有边际，倏忽之间，变态叠现，难以计算，莫之能绘，莫之能说。然亦有寂无光耀、黑漆成夜者。是皆谓之玄影，又名彼岸圆像。实则彼我圆图，谓之华严楞严法华三境，三山十洲玄景。其实彼我化工之气机，彼岸非彼岸也。而彼岸得证，又不外此。师云：某尝质诸清净元君，元君曰，如是如是。又曰，男功何独不然。〕
　　第八则
　　泥丸氏曰：偈有之：翻来覆去乾坤事，二炁交精合艮金。又曰：鹰拿燕雀，鹘打寒鸦。细中之细，妙中之妙，而不外夫知白守黑、知雄守雌，又岂外夫存无守有也哉！
　　〔太虚氏曰：《道德》《南华》非女子所能日诵，《清净》一经，读之宜熟。内则宜崇，外惟《坤宁》《贞一》二经欤！盖性不彻者命难存，戒不严者功不笃也。味师引偈，其义隐奥，讵易测核，虽沐揭示上上法，凡女何知，依然洋望，天下比比也。盖含全部火记于中，熟读《黄帝阴符》，参看《龙虎》《参同》《悟真》，乃可与言是则也。炳为略示端倪，曰：翻来自覆去，其事有循环。识得一中一，参参一在前。都来只二炁，精交影万端。身无一乃现，能包彼大千。大千影灿灿，灿灿是彼元。不为元引去，元始即吾元。元元不一一，一一一无全。寂然不撒手，功夫岂等闲。雀燕由渠燕，鸦寒亦听寒。不饥时不到，时到任吾餐。是为妙中妙，玄中更有玄。白知故守黑，浑望得大全。间渠何得尔，极无极具焉。师之精义盖如此，虽然，有无自相生，取舍须循一也。色身不化，百事无成者。〕
　　第九则
　　泥丸氏曰：善哉，汝说也。语有诸：欲事超凡、先净凡思，继空三界；而不愆内则，不媚鬼神，孝敬慈祥，无违夫子；柔顺利贞，不违坤道；动则循理，静则释如；寓道妙于执箕执帚，悟火候于执爨执炊。诗曰：委委佗佗，如山如河。之子不淑，云如之何。其垂戒也，为何如哉！
　　〔太虚氏曰：师此一则，其旨微矣。盖夫世之皈道皈释者，鲜循内则，罕识性宗，能柔顺以事师长，每嫉狠以悖伦常，其弟其师，不齿于名教，抑将自投于铁围阿鼻也，不亦哀哉。一得曰：我师太虚翁无上大道，得传于师祖泥丸氏者，十有八九，更于此书见矣。按此个中心传，岂仅女宗之宝筏？男宗枕秘于中逗透者，不一而足。原本盖由辗转传写，颇多讹舛，谨订正而厘定之。惜有《男宗双修宝筏》，为长山袁氏携去。待访之，应未失也。盖男宗书中，亦逗女宗宝秘，而其誊本，乃亦大有脱简，若得而订正之，合刻之，斯成完璧，两书得以会参矣，渡世之功不小也。识此以告得男宗书之君子云，毁去善书，必遭冥罚，见诸经典，可不戒哉。金盖山人闵一得谨跋。时维道光十年岁次庚寅孟秋望日。〕
行持佛说持世陀罗尼经法全部(附参考)
西竺心宗弟百代图哆律师衍　弟百有一代真仙纂　弟百有二代守性梓
　　靖身真言
　　唵引口蓝
　　靖心真言
　　唵引嚒呢钵纳（二合）铭吽（音吼）
　　靖意真言
　　唵引悉怛哆钵怛啰
　　启请
南无常住十方佛　　南无常住十方法　　南无常住十方僧　　南无释迦牟尼佛　　南无佛顶首楞严　　南天观世音菩萨　南无金刚藏菩萨　南无广宣寿寿妙月尊者　南无西承东衍图哆尊者
开经偈
　　妙湛总持不动尊，首楞严王身世有。能消亿劫颠倒想，不历僧祗证法身。薄伽梵帝亲口宣，经曰持世陀罗尼。世人受持广宣说，弹指愿圆除遗逸。今世洞明无上道，于无无中无生灭。是即世证陀罗尼，烁迦罗心无动转。伏望世尊默护愿，身世治宁不二一。
　　佛说持世陀罗尼经
　　如是我闻，一时，薄伽梵在憍饷弥国（是昔磔迦岛，即今之俄罗斯国，西域志载之未甚详悉，是经御序所载甚为详悉），建磔迦林与大苾刍众五百人俱。菩萨摩诃萨过俱胝数，及诸天人，阿素洛等无量大众前后围绕。时彼国中有一长者，名为妙月。容范温华，志愿闲远。男女僮仆，其数众多。于佛法僧，深生敬信。来诣佛所，顶礼佛足。百千匝，却住一面。合掌恭敬而白佛言：“世尊，欲闻如来应正等觉，少所疑事，惟愿大悲垂悯听许。”尔时世尊哀愍彼，故以慈輀音告言长者：“恣汝意问，吾当为汝方便，分别令汝心喜。”时彼长者欢喜踊跃，稽首作礼合掌请言：“世尊，云何善男子，善女人，诸贫贱者可得富贵，诸有疾者可令病愈，诸有罪者可令罪灭，诸危惧者可令安乐。”尔时，世尊知而故问长者：“何缘作如是说？”时彼长者重白佛言：“世尊，我等在家，多诸眷属，资财乏少，难可周济，又多疹疾，罪累危惧。故请世尊开示方便，令贫贱者得大财位，周给亲属，广修惠施，饶益一切仓库无尽，令有病者四大康和，勤修善业，身心无倦，令有罪者速得除灭，生坏命终，生于善趣，令危惧者身心安乐，亲近供养佛法僧宝，速证无上正等菩提。”尔时，世尊告彼长者：“善男子，我于过去无数劫前，遇佛世尊，名持金刚海音如来，应正等觉，明行圆满，善逝世闲，解无上丈夫，调御士天人师佛薄伽梵，为欲利乐诸有情，故说陀罗尼，名曰持世，我时闻已，欢喜踊跃，受持诵读，广为他说，利益安乐，无量有情，由是因缘，福慧增长，速证无上正等菩提，为诸天人说微妙法，今为汝说此陀罗尼，汝天人等，皆应谛听，闻已受持，广为他说，此咒神力不可思议，今诸有情，皆获利乐。陀罗尼曰:“苏鲁闭，跋达逻筏底，普揭丽，额折丽，额折钵丽。温伽折尼，嗢鞞达尼，萨写罚底，驮娜罚底，达那罚底，室利沫底，钵拉婆罚底。窨沫丽，毗沫丽，鲁卢苏缕，波毗沫丽，额捺捺悉谛，毗呾悉谛，毗湿缚系始，犭央矩丽，茫矩丽。毗毗谜，杜杜谜，呾呾丽，呾洛呾洛，罚折丽，罚折丽，羯齿来羯齿来，罚栗杀尼，呢涩波达尼，罚折洛达洛。娑揭洛，呢惧衫，呾他揭耽，额奴飒沫洛。呾他揭多，萨点飒沫洛，达磨萨点飒沫洛，僧伽萨点飒沫洛，呾咤呾咤，谱洛谱洛，谱刺谱耶。跋洛跋洛尼，苏普揭丽，扇多沫底，普揭罗罚底，苏跋达洛罚底，阿揭车，阿揭车，三沫阎，阿奴飒沫洛莎诃，阿罚刺南，额奴飒沫洛莎诃，钵刺婆几（音殊），额奴飒沫洛莎诃，绖栗砧，额奴飒沫洛莎诃。毗折阎，额奴飒沫洛莎诃，萨缚萨埵，毗捺阎，额奴飒沫洛莎诃”。此陀罗尼具大神力。若有善男子、善女人至心受持，广为他说，诸恶神鬼天龙药叉人非人等，皆不能害，诸利乐事昼夜增长。若能至诚供养三宝，念诵如是陀罗尼经，七昼夜时无暂阙，诸天龙神皆生欢喜，自来冥雨所须财谷。饥馑疫疠皆悉消除，所有罪障无不殄灭，一切危惧并得安宁，福慧渐增，所求如意，速证无上正等菩提。”尔时，佛告妙月长者：“汝应信受此陀罗尼，忆念诵持，广为他说，所求利乐，无不谐遂。”时彼长者闻佛所说，欢喜踊跃，而白佛言：“我能受持，广为他说，利益安乐无量有情，惟愿世尊慈悲护念。”世尊告白：“如是，如是。”时彼长者合掌恭敬，右绕世尊百千匝已，顶礼佛足，欢喜而去。尔时，世尊告阿难曰：“妙月长者，诸库藏中种种财谷，今悉盈满。”阿难欢喜白佛言：“何因缘故，妙月长者诸库藏中歘然盈满？”佛告阿难：“妙月长者，闻我所说大陀罗尼，深信欢喜，受持读诵，愿为无量有情宣说，由斯福力，库藏皆满。汝等亦应受持读诵，广为他说此陀罗尼，令此三千大千世界诸有情类，皆得利乐。我观世间天魔梵等，无能毁越此陀罗尼文句，正真不能坏，故诸薄福者，不可得闻，所以者何？如是章句，三世诸佛同所称扬，以不可思议神力加被，今闻持者皆获利乐。”尊者阿难深心欢喜，以妙伽他而赞颂曰：“诸佛不思议，所说法亦尔，能正奉行者，果报亦复然。一切智法王，灭生老病死。已到胜彼岸，稽首大觉尊。”
