<!-- { "loadSidebar": true } -->
　　一得曰：显于外者为文，通于中者为理。圣哲皆明晓通达之。称天文星辰也，地理山川也，虽明于象纬堪舆，是天地之迹，非天地之道也者。时者，赅天人而言。天有定时，人身有活时，其递嬗隐现皆有厘然之文、秩然之理，施功不可错也。时之用大矣哉！物者，对我之称，谓人也。迹象之见于下者，蔚为人文。神气之发于上者，各有条理，感合不相紊也，物之用溥矣哉！言志于道者，莫不远求于天地。时物者，人之所忽，而不知大道即在时物之中。气机之流行天地者，推算而符目之所见；消息之感通于时物者，默体而符目之所不见也，此阴符之旨也。直解之理如此。按此节是示两家各正性命之大旨，具有双管齐下妙理。拆愚言愚者，指女人之心而言。《左传》：女，阳物也，其性专静。当以用心入手，故宜以自身天地文理融会贯通，时感合虚空所生之真一，以为圣胎。我则以无心为用者，故但于时物文理充足，机现时，极虚极寂，机自来合，以真意包之，乃成圣胎。盖禺本无心，其机易感；我本中实，非虚莫纳。其理如此。阴符正旨，禺我各处一方，各有气机外透而气机各不离其体，乃有若现勿现之玄，三才一元充满六合，彼我克修，各自达于虚无之境，三才三宝，以无为舍者。无与无遇，相合无分。而此中各具阴阳，空中媾结，变化出焉。若欲形容其妙，罄南山之竹不能尽之。虚无更加寂静，则万化之相交必畅，而所生必充。及至不失其时，虚受其物，则互有所得，彼我个中各各积玉成山，铺金成地。此正上篇天发杀机一节之作用，而基筑于此节者。圣人统男女而普度之，故又有下节功法所以别开生面也。其诀至玄，而功用却极平近。然古今人阅是经而鲜克领悟者，以无口授故耳。一得窃体师意，已将玄旨和盘托出，见者幸共勉旃。
　　人以愚虞圣，我以不愚虞圣。人以奇期圣，我以不奇期圣。沈水入火，自取灭亡。
　　范氏曰：愚者，不识不知情懵懵然之谓。是指其人要如愚之说也。虞者，恐人知觉我之所为，又以口喻我中宫之说也。圣者，不类常道，故云以愚虞圣。我明宇宙在手，万化生身，坎离之交，金木之并，圣功之生，神明之出，自然无为之道，故云不愚虞圣。此“愚虞圣”三字之秘旨也。
　　一得曰：范氏解经悖谬之由总缘认经为男子而设，继又泥于拆字，不得口传，一凭私智，且更认元为一，故费尽心思，适堕旁门。不如据文直解，厥义自明。虞，度也。圣，通明也。愚，谓定静如愚，实不愚也。奇，谓作用神异。圣道自然，不在奇也。矫强作用，则自取灭亡矣。此节语意，正以起下文“自然”二字。看去似浅近，而玄旨甚深。盖黄帝之时，言道不言丹。延至后世有种种说法，然不过身心两字尽之。按此节是从上节透入，别开生面，乃涵万于一之妙用，彼我并成之大道。然非造作而出。故此下节点出“自然”二字。言以静字为入手，而以至静至虚得用奇器为真功，造至粉碎虚空为了当。经尚秘之，未尽泄也。此节玄义，须从吕祖印传口诀以解之。若曰上节言入手之则，时物文理息息静参，则日月小大之中有神明之用。此节功法并将日月小大、时物文理等等作用，一脚踢翻。是乃涵三为一，戴高履厚，并作一身；动植生灵，皆为道侣。性分中包罗圆足，悬若弹丸。然方其进火、退符之时，身踞丸巅以看火候，是乃扩修鄞鄂之作用。已而火候既足，身乃透入丸中，以凝以养，所以休息元神，亦以静镇鄞鄂。斯时，耳目无闻见，外象愚矣，而不知大智若愚所以入圣也；天地有反复，内象奇矣，而不知交泰非奇所以作圣也。盖上节作用，是指三才散布之真元，乃为扩修我之一鄞鄂，只是我真一之辅翼，与我先天真一尚无关涉，是即释氏身积舍利等等耳。末节奇器，乃是真一之别名，用乃大焉，是皆自然之至理。于末节点明，不合自然，则堕落旁门。入火沉水矣。圣经之旨如此。
　　自然之道静，故天地万物生。天地之道浸，故阴阳胜。阴阳相摧，而变化顺矣。
　　范氏曰：自然之道静者，乃先天太极浑然之体，静极而动，化生天地，而大仪两仪互为相交，又化生万物，此明先天应时自然之化育也。第此阴阳天地之道炁机流动，循还不息，渐沁渐溃，至于数足时动，阴阳相胜而发，我则相推相荡，使变化顺，人物以遂其生者，此明后天炁机奉时之现象也。而奉天时是知天人合发之时，时动食时之时，日月小大之时，此种种时，正火候之宗源也。
　　一得曰：浸，相入相灌之谓。阴中有阳，阳中有阴，故曰阴阳胜。范氏此节所解，甚合道妙。然须知有物而施功等，无物及至无物而仍如有物。倒倒颠颠，个中玄义，可以意会，不可言传。而总以虚极静笃为宗。虚极则无障，不为后天所碍，且能以道陶镕，使之还虚。虚而后能静，静则中清，机临必觉，不致蒙昧，措施合宜，可无违时之弊。此一时也，其机之现，有先天，有后天，有宜迎，有宜舍。当进进火；当退退符。虽属自然，须凭意运。而运有抑抑扬扬，宜柔宜刚，宜缓宜急，宜透宜藏。变化从此生，圣功从此出者。
　　先师太虚翁曰：圣人传药不传火，非不传也，火候因时而起，相机而行，依样画葫芦，无是理耳。上乘丹法以心传，中乘丹法须以口授，下乘丹法必以书授，其法繁琐也。阴符一经，文属云篆，篆方丈余，轩辕黄帝得自崆峒天坛。以帝之圣，尚赖问答乃明。世所奉本，盖属黄帝手授之文，虽落文字，而玄旨在乎心传。息心体之，是经最上上乘已于是节首句道破。老子又云乎：人法地，地法天，无法道，道法自然。此节首句，黄帝已揭出宗旨。是示人直从父母未生、天地未有、造化无朕中立脚。知从自然会入，则自滴滴归源，头头合道。又曰：上节既将日月小大，时物文理，包一切，扫一切。而此节阴阳变化中却藏有知时之义，大宜领会。上节之旨戒在拘迹，此书之旨戒在忽机。我师泥丸氏谓宜口授者，盖指此等精义耳。
　　一得谨按：此节“摧”字，今古本皆作“推”。从易经“刚柔相推”句，则此“摧”字应作“推”字。太微律院云隐律师有国师王昆阳高士密付法物。盖自邱祖以来，历代真人所传衣钵卷册如意经杖等等，中有《崆峒问答》一书，上有宋太宗御题御玺，系称陈希夷珍本，并有重阳王祖亲笔传戒偈存焉，是为宋元以前之古本，乃作“摧”字。则此本“摧”字，必有所本，非笔误也。按《易经》“龙战于野，其血玄黄”有相摧之义。一得故仍从范本作“摧”字。上篇知之修之句，他本均作修炼，惟律院吕本作修之，文法较古。盖范氏所得之本，必自律宗来者，故全经篇段节句悉从范本，不从他本分章标题，见者审之。
　　是故圣人知自然之道不可违，因而制之。至静之道，律历所不能契。爰有奇器，是生万物，八卦甲子，神机鬼藏，阴阳相胜之术，昭昭乎进乎象矣。
　　范氏曰：自然之道，胎息三部之功也。而胎息之功，非世俗所谓注意丹田，强拉河车之为。乃先为天地之交，后行坎离之济，末运归中之妙。是学在母腹之形状，使任督开通，升降流行，以资生化者。莫不用十口之反文，以得阳炁之下走，所以有“是故”之称也。前之成圣登真，莫不由此，故立一无为不动之功，至当不易之法。而此非律历之数计可能符契。于是有奇器之用。而此奇器实为道之源，炁之本，万化之基，阴符之祖。圣人藉以为下手施功之地机；于此器立可而杀盗；于此器立可而盗不神之神神；于此器立可而获效；周流八卦、甲子、水金，莫不由此器立可而逆旋；天人合发，神迎鬼藏，莫不凭此器立可之功能也。此器即阴阳相胜之术。一进用之，必得口口刀圭之阳，故有昭昭之象。而此器言于末章，是又示人用此奇器于末时也。第此奇器，人以玄牝、炉鼎、丹田、太极等等指认，皆非正。即《参同契》所称“圆三五，寸一分，口四八，两寸唇，长尺二，厚薄均”等句之谓为奇器之形。此中器字，有口对口，窍对窍之秘。进字又用此奇器之处也。功至用奇器未有不得其一而万事毕矣。嗟乎，圣经当前，妙诀存心，造化现成，何甘自弃，而不知急务耶，勉之勉之。
　　一得曰：此解器字，与上下经文不贯，非正解也。其引《参同契》而曰奇器之形，是溺于注家邪说，更不可从。惟云阳道人以河图洛书注圆三五等句，最为精确。若以河图洛书注器字，庶乎近道矣。形而上者谓之道，形而下者谓之器。器者，道之象也。按此“器”字，当作道字看，可作量字理会。凡器有形质，而此器无形质；凡器有大小，而此器无大小；凡器有内外，而此器无内外；凡器有尽藏，而此器无尽藏。故曰：奇器。以其范围天地，曲成万物，是以名之曰“器”。实天地之所由生，万物之所从出也。故曰：是生万物。以其用言之，则曰器。以其体言之，则曰道，自然之道也。自然之道静，律历能测，后天之动，而不能契先天之静。八卦甲子，皆动中之数。主宰乎八卦甲子之中者，此至静之奇器，有神机鬼藏之用存焉。其在先天，无迹可名；其在人身，则曰玄窍，亦无迹可见。是物我同得于先天者，万物立命之基，即万物归根之地。万化所由生，圣功所由作。本此器以修身，则百骸理。本此器以治人，则万化安。圣人知天地有自然之道，制器不能契也。爱有自然之奇器，是万物所由生者，因而本此器以制阴阳之衍状，探本于生于万物之原，而后万化生乎身。内则施之于一身，外则施之于天下，皆有神机鬼藏之妙用。神者，阳气之伸，故言机。鬼者，阴气之返，故言藏。阴阳相胜，而适得其平，则万物生，斯器无象而昭昭有象矣，此观天道执天行之极功也。范氏以私智诬大道，得吾说而存之，邪说庶几其息乎？
金丹四百字自序注
北宗龙门宗裔闵一得注
