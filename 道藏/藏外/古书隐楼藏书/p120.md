<!-- { "loadSidebar": true } -->
　　右第四章。此承上章，发明二物既得交结，则性情已正，其为物不贰，故丹头立矣！
　　白雪飞琼苑，黄芽发玉园。
　　白雪云者，身属坎，坎中一阳是干金，故色白；身中铅生，由于金气之洋溢，得汞一交化为神水，明净清澈，故有雪象。琼苑，喻身也。黄芽云者，心属离，离中一阴是坤土，故色黄；心中汞生，由于木液之充盈，遇铅而凝即入华池，融和滋长，故有芽生。玉园，亦喻此身。曰飞曰发者，言铅得汞交而上透，势将飞布漫天，汞得铅凝而下行，势将发荣满地也。紫贤薛子曰：“无白雪，无黄芽，白雪乃是神室水，黄芽便是气枢花。”此可以证矣！然不可以有心求也。
　　但能如偃月，何处炼红铅。
　　如偃月者，即本来玄窍之变象。言我身中未得药时，清净内守，七窍已归一窍，此中虚灵洞敞，圆浑如卵，盖其静也翕焉；及至药产，我之正令一到，窍即仰如承盂以受药，盖其将动也，亦将辟焉。尔时若从旁观之，则象如偃月，迨既受药而冥合，仍如卵守矣。盖念头一动而即静，玄窍亦将辟而仍翕焉。若感乎情而心动，则窍遂辟为七而药即散矣。故以但能如偃月为受药之验，然亦只言其意象如是，盖有不期然而然者，初无形质可睹也。曰红铅者，张子以谓“真铅生于坎，其用在离宫，以黑而变红”是也，然亦初无色相也。曰何处炼者，盖神无方体，戒人勿着相于有为也，孟子所谓“必有事焉而勿正”是也。要之丹头既立，则药物时时发生，我但能明正令，自无外诱相乘；此中亦时时自能承受，久而气足神充，谷神自然充实焉。夫修炼之士，当初苦不知窍，及会得窍，紧防断窍。先事退藏，要矣，清静自然，妙矣！○人能先事退藏，则临事不失机，而后起之念不能扰。知乎此，则心可得而正矣！
　　右第五章。此承上章，言丹头既立，则药物时刻发生，愈采无穷，总不可转念料量，则此中自能承受，断勿稍假作为以助长。即张子所谓“一粒复一粒，从微而至着”。亦不过言其积累之盛大，并无法象可拟也。
　　药材开混沌，火候炼鸿蒙。
　　药材者，采取时之称也；火候者，烹炼时之号也；皆指此精气也。曰“开混饨、炼鸿蒙”者，言此精气，只于清静际，七窍归一，如混沌中之无兆，自然开辟出来；即以清静意，不分内外，如鸿蒙时之无象，自然混炼成功。谓药才出于混沌，火即炼如鸿蒙，发明上文正令、偃月等义，教人只可以无心会，不可以劳心为也。
　　十月胎仙化，方知九转功。
　　化者，即白子所谓“打破虚空为了当”，即下文脱胎神化之谓也。九转，即九还。九乃金之成数，指身中阳气之来复，非谓九个转回也。言药材于无中生有，即须如大造之混炼鸿蒙，更不及料量夫气象何如；乃至三百日胎圆，方知我初结丹时，采掇身中先天阳气之功也。
　　右第六章。此言得丹烹炼，不可拘求形迹，将来自知其效。《契》云“不以察求”是也。
　　龙正藏珠处，鸡方抱卵时。谁知铅汞合，正可饮刀圭。
藏珠抱卵，以喻窍妙内景。言人既知归并于一窍，即得处密之法，但当如龙之养珠、如鸡之抱卵，神注不移而已。谁字妙有实义，吾师太虚翁注《九天心印忏文》谓曰：“非我非他，莫可称呼而强谓之‘谁’也。”篇中谁字凡十一见，均可依此体会。曰“谁知铅汞合”者，只是藏神于密，守其清静，不辨何者为他为主，何者为我为宾，亦不管二物之合与否，乃真妙合无间也。刀圭指戊己二土，数皆属五，其初本位原同在中央，生后寄宫分在坎离。坎中之阳即戊土之英，离中之阴即己土之萃，古人称为“坎离刀圭之旨”，先儒称之为“二五之精”。刀字一丿系成戊字初笔，一系己字初笔，以两初笔合成为刀，以两土字合成为圭，蕴有精义，以明坎戊离已，一见相得，尔时尚无间隔之物，遂交合于中央，故曰刀圭。教人只用初意，乃是正令，即先贤所谓无极之真、二五之精、妙合而凝者也。老子《常清静经》所云“无形无情无名，强名之曰道”，即吾师注解“谁”字之实义，乃时而会元之道可用者也。
　　初后念即着相，虽正已落后天，瞬即转为思虑，二土遂为木性金情所间隔。气是坎中戊，遂通达于呼吸，而水府不能保其源；精系离中己，遂渗落于膀胱，而神室不能安其宅。是水精火神又不能相济，则四象俱不复为我用，何能合铅汞而凝结胎仙？故修炼之士，必须以能饮刀圭为合铅汞之正法。曰“正可饮”者，盖言铅汞初生之际，即我天心静中初动发为正令，即当二物已凝正可烹炼之时也。其不曰用而曰饮者，寓有饮水饮汤、冷暖自觉。我意觉处自会烹调，以明正令妙用，用中有正觉存焉，仍只以清静绵密为功而已。于此可知片晌功夫，已连烹炼在内。盖交结于念头动处，只在刹那；烹炼自密自退藏，须经片晌；方能坚定交结，得自天然，烹炼方为凝结。故未交以前，祗在无功功里施功，端坐习定以为采取；及至药生，即于有用用中无用，凝然大定无思无为便是烹炼。此乃妙中之妙，岂易言传？然已言之，不胜冗沓矣。读者约而精之，神而明之，则存乎其人焉。
　　右第七章。此承上章，发明烹炼之道，只要绵绵若存，白子所谓“以断续不专为堤防”是也。
　　沐浴资坤水，吹嘘赖巽风。
　　言到此地位，如或藏念不密则火散，体内便觉冷落。但即自明正令，则神返中而气自回，自有真气熏蒸遍体以为沐浴，此中即温。曰“资坤水”者，以我体质已化先天，北方正位已非后天坎象，故称此天然沐浴之气为坤水。倘竟念起纷扰则火杂，体中便觉烦热，但即回顾正念以息躁妄，内仍静专，自有真息悠悠吹嘘，遍体清凉，此中自和。曰“赖巽风”者，以我坤体既复先天，则西南之乡原是巽宫鼻象，故称此自然吹嘘之息曰巽风。是即调匀冷暖之妙剂，是神返而气自回，仍不必求诸气分也。白子以操持照顾为行火，以真气熏蒸为沐浴，以息念为养火，其法精矣！
　　婴儿无一事，独处太微宫。
　　婴儿，指我心中阴精已兼阳气凝成之神，即还居于天谷本宫，名曰谷神。前辈喻之为婴儿，言此时神力尚微，还须吾之正念常自操持照顾者，故以喻之。太微宫，在天上为太微垣，有帝坐居中，在人为头上九宫之中宫，即泥丸宫，谷神处以养真之所。我师常言婴儿即真人，要在虚闲无用处，闲闲独自养元神。其旨精矣！是即自性光也。言人身中，只此是真养，到真身透露，即是妙道真人也。
　　右第八章。此承上章，言当烹炼之后，即须沐浴，如遇冷暖不调，总由神驰于外、念扰于中，急须自治其咎。照顾婴儿，独处上谷，清静无为，任气自然周流，即是调和之剂，不必反惊吾神。若惊其神，即着于物，仍流浪于生死矣！○前章至此，发明丹基、采取、交结、烹炼、沐浴之道，备矣。然其大旨，惟以持念为采，念藏为取，神静斯交，妄灭故结，专气为烹，无妄为炼。盖妄灭则正念长存，正念藏则妄自不起，法正简而不烦。其下七章仍承此章，发明温养、分胎、冶炼之道，只是一味清静，全无作为，在人心领神会身体力行耳！专气二字出于《道德经》，言要如婴儿之饶气，自为主行，此心不加调度也。
　　紫府寻离女，朱陵配坎男。黄婆媒合处，太极自涵三。
　　紫府喻我身，朱陵喻我心，黄婆喻我意。愚按：后天身象北方坎卦，坎属水，色本黑，欲返先天坤卦，须寻南方离中之阴以纳之；离属火，其色赤，赤黑间色为紫，故曰“紫府寻离女”，女即离中之阴也，谓以后天坎身返还先天坤身也。后天心象南方离卦，欲返先天干卦，须求北方坎中之阳以配之；朱陵南岳洞名，以喻心之宅，故曰“朱陵配坎男”，男即坎中之阳也，谓以后天离心还成先天干心也。黄者土之色，婆者姥之称，黄婆云者，即吾之正念也。言当时炼此后天心身，先向身中寻得心里之阴精，以配身中之阳气，阳气得阴精兼行直透，阴精即赖阳气凝炼以成神，神遂还于本宫天谷，全赖我之正念，先自退藏媒合之密，故得涵身心意三家为一太极，成此谷神。谷神之生，精气所凝，正念惟一，明其正令，遂自浑合乎其中，亦不以为功，故曰“太极自涵三”也。
　　右第九章。此承上章，发明身心所以返还，只赖我先诚意密合为一窍耳！下章遂反复以申明之。
　　干马驭金户
　　金以喻情，言朱陵既配坎男而成干，即可以刚健之道以驭情，故神自藏于密，常栖天谷以养性，然谁致之？
　　坤牛入木宫
　　木以喻性，言紫府既得离女以成坤，即可以柔顺之德以率性，故气自充乎虚，常朝泥丸以养命，谁实使之？
　　阿谁将姹女，嫁去与金翁。
　　女本离中之阴精，入于坎中而成坤，因其自离返坤而为气，有女归于宅之象，故曰姹女。金本坎中之阳气，入于离中而成干，因其自坎还干而化神，有少年老成之象，故曰金翁。嫁去云者，谓阴精之出离入坎，即以坤而配干，以喻心即宅身、身即藏心，有女从夫之象。言阴精之出离适坎，则阳气之出坎入离不待言矣！当时若非吾之正令克明其德、知来藏往，气何能养形而致之柔顺、精何能成神而致之刚健耶？而今即以柔顺之形配刚健之神，妙合而凝为太极之冥冥，性情各得其正，伊谁之力哉！○愚按：金户指兑卦，兑为干金阙户之象，干马驭金户者，象泽天夬卦，阳气已盛之时也；本宫指艮卦，艮因坤土驾木为宫之象，坤牛入木宫者，象山地剥卦，阴精已盛之时也；姹女指剥上原有一阴，返宅成坤也，金翁指夬象也。“阿谁将姹女，嫁去与金翁”者，即丹家所谓“半斤须配八两”之说。盖以四阳卦内八阳爻为半斤，以四阴卦内八阴爻为八两，配合为八卦，以为一斤满足之喻也。言人当此阴阳并壮之候，若非平素主敬存诚，炼就笃信谨守之正念，谁能收心卷藏于密，使剥上一阳自然配入夬上而成干，即以夬上一阴返于剥上而成坤？则体完全坤之柔顺以养气，神还纯干之刚健以驭形，从此资始资生，重行姤复，运化无疆。是并下章洞房瑞气之义一并解明，似更直接。惟是上品丹道，前辈立言皆含易理，不言卦爻，只据实地指示，以便雅俗共晓。如遇宿学之士，正不妨观象玩辞，直通玄解；如遇未学之人，惟恐语涉经义，反障心目。是以体注此篇，亦宜切指人身具有之物，核实言之，庶冀众见众知，不须求象探索，并以仰体吾师普度之慈愿耳！此章只因“金户、木宫”两象，正注未及指明，恐留遗义，漏入旁门，是以仍取夬、剥二象，指实阐发，以明互变即成姤复，可以祛盈溢之灾而免亢阳之悔也，幸共思之。
