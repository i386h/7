<!-- { "loadSidebar": true } -->
　　金液大还丹之道，通篇已三复详明，犹恐世人读之知而不好，好而不乐。推其原故，只是眷恋尘情，发不出一个正念炼己筑基。故复特发此章，言到金丹成熟之后，即与太虚同体，世间江海山岩都来抛撇，总是家珍。言江山，则凡细于江山者概之矣。教人尽管放下万缘，坚持一念，自然修真有路，进道无魔，必可成功，还将度世，否则无常一到，万般将不去，惟有业随身。那时虽悔何追乎！
　　右第七十八章。此为激发人之正念而作，故言丹成之后与天为体，山河大地总是家珍。古人所谓“皇皇八荒，皆在我闼”，岂虚言哉！
　　吕承钟口诀，葛授郑心传。总没闲言语，都来只汞铅。
　　吕即道祖纯阳帝君，钟谓正阳帝君钟离翁也。葛指老葛仙翁字孝仙，即太极左公仙翁也。郑谓思远郑真人。自古来修仙得道高真不可胜计，如吕葛两仙翁，人莫不知，无不敬信，而其所传口诀皆无别说，都来只是汞铅而已，教人不必旁信他说、身外求道也。
　　右第七十九章。言此还源丹法，确是古圣的传、易简至道，不似别品异术，其法烦难也。
　　汞铅归一鼎，日月要同炉。进火须防忌，教君结玉酥。
　　此言丹道总诀，汞铅要归于一，性情务使和同。其间烹炼、沐浴、进火、退火之际，大要防忿忌欲，抽添适中；必须夙夜宥密，则物我两忘，六根清静，方寸澄澈，自然凝结成丹。曰玉酥者，言能如是藏神养气，自然于温润缜密之中，兼细腻融和之妙。始终三大交关，皆能如是温养，自不费力，其成甚速也。
　　右第八十章。此明丹道之总诀。
　　采药并交结，进火与沐浴。及至脱胎时，九九阳数足。
　　此章总结全篇，点明炼丹功夫具有次序条目，教人循序进修，及至数足纯阳，自然脱胎神化，飞升成道。读者慎勿辜负此篇恺切教人以返本还源之至意焉。
　　右第八十一章。点明丹诀次序，遂以总结通篇八十章之意。○按此篇大段功诀，始于有为，终于无为。有为之功，只是正位凝命，养我浩然；无为之诀，只是自强不息，养其无形。吾师尝语人曰：“人必端直其体、空洞其心，真一其念，则得诀炼丹自是容易。即不修炼，亦足却病延年，老而强健。”是真入手之总持正诀也。门下颇有遵行者，果然耄耋矍炼，胜于壮年。盖能端直其体，则身无跛倚之容，其五官四肢百骸悉归整饬而外物难干也；空洞其心，则气机充畅，其通体脉络筋骨皆无积滞而气得返乎虚也；真一其念，则遇事率真，中无犹豫，而心中阴精随时兼凝于正气，结而成神，神遂得还其实也。是身心意三家常会于一，谷神长养于不知不觉之中，身其康强乃自然之功效。何必另求小法以为养命之方哉！予故谓还源之法，必先坚持正念。正念诚则体自端直而心自空洞，心既空洞则药生而火必正，断无金木间隔之患，亦无水火不济之虞，惟神与气妙合而凝。此中即有根蒂，然后养其无形，驯致乎无象无体，而金液大还矣！金为天一所自出之金，液乃天一将生水之液。大还者，即以此二五之精妙合而凝为太极，以还我无极之先天也。金液既凝，加以沐浴温养之功，日积月累，从微至着，以成可大可久之德业，此身有不成金刚不坏之法身者乎！源本如是也，还源固如是还也。言下可以恍然于凝精成神之道也。夫所谓丹者，丹字正与身字相似。只要将身字修削三笔，使其上不飞，下不漏，中不二，腔里只藏一丶，即丹字也。此丶即吾之正令也，正令存于心而未发谓之正念，及发其心之音，将以为言，而后谓之意也。诚其意者，即实此一点于未发之先，而藏之于密也。发为正令，为正念真意皆用之端也。其未发则性也，即神是也。神无方体，无限量，是以成谷神，成阳神，成元神，皆本此一点丹心之充实，发为光辉，大而化之而已。人更可恍然于丹之为道矣。是编之名“阐微”者，又窃取《中庸》‘莫显乎微’之义。能知微之显，可与入德矣。爰复剖名义以为同学取证焉。
　　安炉之法，看初三四纤月，其舒养之意最为合式，妙难言喻，故云“炼药须寻偃月炉”也（炉底用力，紧靠下腭，中四边仰）。炉底要舒展，虚虚靠着廉泉，炉边虚近下齿会厌处（即喉咙口），作下垂之状，其势粘近喉节，似乎婴儿吮乳一般，则气息容易下注。向使炉底一空，则天地春生夏长秋收冬藏循环不已之气，从玄牝（即鼻孔）而入灌丹田，而通督任，不仅男子以卵缩为验，女子以乳缩（摩乳之法大谬）为验，并且其气自能至踵，觉足心涌泉穴间有似蚁行之状。有此光景，可谓炉成丹熟。此身一出母胎，渐渐忘却来时根本之路，度一年则督任之路雍塞一年，若再感风寒暑湿之邪，更令脏腑闭塞而死。是以《素问天真论》首提“知道者，气脉常通”至“圣人传天气以通神明”等句，惜其言略而不详。然修道一法，轩辕岐伯尚且推重如此，而今之人欲将督任之路疏凿一通，谈何容易？必须子午二时面南趺坐，努力闭气如不息者，一气竭力注下闭息，至再至三，极至一十、二十、三十之数，总有疏通之日。最宜冬月行之，乘天气藏阳之候行此猛法，则气藏而不伤。若从容行之，必待期年而始通矣！
翠虚吟
南宗四祖陈泥丸真人着
　　〔此篇凡一百三十六韵，乃四祖传授五祖白紫清真人者。其中历指旁门异术之不可行，小法闲言之不济事。阐明金液大还丹诀，语精法备，善读者与《还源篇》注合参之，学之甚易，炼必可成，足以醒世破迷。兹并蒙师逐节推详，指示利弊，附列于后。北宗龙门第十二代闵阳林谨识。〕
　　嘉定壬申八月秋，翠虚道人在罗浮。眼前万事去如水，天地何异一浮沤。吾将脱影归玉阙，遂以金丹火候诀，说与琼山白玉蟾，使伊深识造化骨。
　　〔此言已将脱化飞升，必须传道，既得传人，乃有此吟也。〕
　　道光禅师薛紫贤，付我归根复命篇。指示铅汞两个字，所谓真的玄中玄。辛苦都来只十月，渐渐采取渐凝结。而今通身是白血，已觉四肢无寒热。
　　〔此述从前自己参访多人，幸遇真师指示铅汞下手用功，今已得效，遂尔现身说法也。〕
　　后来依旧去参人，勘破多少野狐精。个个不知真一处，都是旁门不是真。恐君虚度此青春，从头—一为君陈。若非金液还丹诀，不必空自劳精神。
　　〔言得道之后，复去参人，广见世间多少旁门，因教学者必先审知真一之处，自能辟除一切邪径。下文遂将各种空劳精神之术，逐一指明。〕
　　有如迷者学采战，心心只向房中恋。谓之阴丹御女方，手按尾闾吸气咽。夺人真气补我身，执着三峰信邪见。产门唤作生身处，九浅一深行几遍。轩后彭祖老容成，黄谷寿光赵飞燕。他家别有通宵路，酒肆淫房戏历练。莫言花里遇神仙，却把金篦换瓦片。树根已朽叶徒青，气海波翻死如箭。
　　〔此为采生迷死之邪术，明有王法，幽有鬼神，行之无不遭殛，断不可为者。〕
　　其它有若诸旁门，尚自可结安乐缘。有如服气为中黄，有如守顶为混元。有如运气为先天，有如咽液为灵泉。或者脾边认一穴，执定谓之呼吸根。或者口鼻为玄牝，纳清吐浊为返还。或者默朝高上帝，心目上视守泥九。与彼存思气升降，以此谓之夹脊关。与彼闭息吞津唾，谓之玉液金液丹。与彼存神守脐下，与彼作念想眉间。又如运心思夹脊，又如合口拄舌端。耸肩缩头偃脊背，唤作直入玉京山。口为华池舌为龙，唤作神水流潺潺。此普旁门安乐法，拟作天仙岂不难。
　　〔以上诸法俱末审知真一正诀，故皆谓之旁门，无益身心性命，但自误弄其形神，不致遭殛，故曰尚自可结安乐缘。然已空劳精神，决非仙道，行之积久，或且致病，是亦不可为也。〕
　　八十放九咽其一，聚气归脐谓胎息。手持念珠数呼吸，冰壶土圭测时刻。或依灵宝毕法行，直勒尾闾咽精液。或参西山会真记，终日无言面对壁。时人虽是学坐禅，何曾月照寒潭碧。时人虽是学抱元，何曾如玉之在石。或言大道本无为，枯木灰心孤默默。或言已自显现成，试问幻身何处得。更有劳形采日月，谓之天魂与地魄。更有终宵服七曜，谓之造化真血脉。更有肘后飞金精，气自腾腾水滴滴。更有太乙含真气，心自冥冥肾寂寂。有般循环运流珠，有般静定想朱橘。如斯皆是养命方，即非无质生灵质。
　　〔此等小法岂能养得命住？谓之养命方者，时人之说也，间或行之得诀，谨守躯壳而已。或属搬精弄气，或是劳形驰神，或为枯木死灰，皆于真一诀窍不通，执而不化，徒然废事失业，行之一不得当，亦复致病，是亦不可为也。〕
　　道要无中养就儿，个中自有真端的。都缘简易妙天机，散在丹书不肯泄。
　　〔言须得妙悟之人及时而授，苟非其人，道不虚行也。〕
　　可怜愚夫自执迷，迷迷相指尽胡为。个般诡怪颠狂辈，坐中摇动颤多时。屈伸偃仰千万状，啼哭叫唤如儿嬉。盖缘方寸失主人，精虚气散神狂飞。一队妄人相唱哄，以此诳俗诱愚痴。不知与道合其真，与鬼合邪徒妄为。一才心动意随动，跳跃颤掉运神机。或曰此是神气来，或曰龙虎争战时，或曰河车千万匝，或曰水火相奔驰。看看摇摆五脏气，一旦脑泻精神羸。当年圣祖留丹诀，无中生有作丹基。何曾有此鬼怪状，尽是下士徒阐提。
　　〔此乃妄人所传，断不可听也。〕
　　我闻前代诸圣师，无为之中无不为。尽于无相生实相，不假作想并行持。
　　〔个中真一为真端的，如月照潭，如玉在石，无质生质，无为之为。是以十二活时辰中，只须半个活子，乃无为中之有为。丹道采取交结烹炼都在其中，余只静虚动直，显密相因，沐浴如是，温养亦如是，无为而无不为。仍向伦常日用，以静虚动直为火候，敬以直内，义以方外，活活泼泼，养其无形。自然于无相中生就实相，是为完体，独露真常，有何作想并行持耶？下文遂实指其弊。〕
　　别有些儿奇又奇，心肾原来非坎离。肝心脾肺肾肠胆，只是空屋旧藩篱。涕唾精津气血液，只可接助为阶梯。精神魂魄心意气，观之似是而实非。何须内观及鉴形，或听灵响视泓池。吞霞饮露服元气，功效不验精神疲。
　　〔此言作想行持之误，亲以扫清上文所说各种法弊。〕
