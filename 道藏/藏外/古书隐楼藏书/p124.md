<!-- { "loadSidebar": true } -->
　　一团金者，不自分别其五气三华内外动定色法等见，只是以清静心养其无形。《太乙救苦经》云“天气归一身，皆成自然神。自然有别体，本在空洞中。空洞迹非迹，遍体皆虚空。第一委气立，第二顺气生。第三成万法，第四生光明”是也。此承上章，而言生身时初委于身中之气，原由寄宫虚谷而还于应谷，非干于肾；阴精所化之神，只因寄宫应谷顺气周旋而返于天谷，不在于心，然此犹是色身内捉摸之处，并未显现法身。兹兼色法混化，以为温养功夫。要知神本无方，而气本无体，故藏于密者谓之神，充乎虚者谓之气。气神交感，只在空洞洞中，无迹可迹，第觉恍惚里相逢，即于杳冥中有变。若欲寻时，断难捉摸，但于静虚动直之间，一闪火焰飞播虚空，直是一团金光遍体透澈。用之则真神显现，舍之即藏于如如不动中矣！此真景象，非譬喻也。
　　右第三十六章。此承上章，通下五章，皆以发明温养之正法。
　　一窍名玄牝，中藏气与神。有谁知此窍，更莫外寻真。
　　此章发明生身受气之初，所成一孔之窍，前辈名为玄牝者，只由我能清静，七窍归根，中有精气还返，凝炼成神，窍能藏之，故名玄牝。然大要只因尔时恰好一个贞正念头动处，得以片晌凝结者。故白子则“以念头动处为玄牝”也。师云：“气产于幽渊而成神，故曰玄，即离中之真阴，实心中之阴精得气一凝而完我之天性也；气赖神翕受而化为神水，故曰牝，即坎中之真阳，实身中之阳气与气交并而完我本命也。气精混合于一窍，即名玄牝，人谁知之？如有能知此窍之所以名玄牝者，则是只此一念，实此外即非真，何须更向外求哉！”紫贤薛子有歌曰：“真玄牝，真玄牝，玄牝都来共一窍，不在口鼻并心肾。”是为此章发明。纯阳子则曰：“穷取生身受气初，莫怪天机都泄尽。”语更明显矣！
　　右第三十七章。此言一窍之所以名为玄牝也。
　　脾胃非神室，膀胱乃肾余。劝君休执泥，此不是丹梯。
　　言脾胃乃贮谷气之所，并非神室，不可闭阻，致难运化；膀胱只是肾余，收贮水浊，不可误认阳精，泛入河车。丹道阶梯，全不在此，休得执泥也。
　　右第三十八章。此因上章，戒以外寻，恐人内觅，故复言。此教人只管养其无形，乃真正阶梯也。
　　内景诗千首，中黄酒一尊。逍遥无物累，身外有乾坤。
　　内景者，色身内之景象也。中黄者，天倪中之黄庭也。身外有乾坤者，乃一统七窍之光明，顿然破顶之后，得见色身内外透有一个金光全体，是我先天乾坤浩气结成，其大无外，其小无内，贯我色身亦在其中，故指乾坤合成之体为身外身也。言此时身内之景不可捉摸，天中之黄又不可进火，正好即景吟咏以陶天地之性情，借酒和中以畅阴阳之神气。陶情不厌精详，故诗则千首而无碍，养气不宜过纵，故酒则一尊而毋多。则是神气仍逍遥于法体之中。虽此色身作九万里之飞、六月之息，一任翱翔，皆不出乎法界之外，更无物欲可累其神。此内外交养之道，张子所谓“内通外亦须通”是也。
右第三十九章。此因上两章，即将内外扫除点清，此时正须内外交养，只要陶情淑性，正是养我浩然，则凡礼仪三百、威仪三千，皆圣人所以陶镕乎天地之中和，俾各得性情之正要。皆本诸无声之乐、无体之礼，从容中道，上下与天地同流，夫岂尚有外物能累其神哉！
　　乌兔相煎煮，龟蛇自绕缠。化成丹一粒，温养作胎仙。
　　乌本日魂，以喻此时之性；兔乃月魄，以喻此时之情。相煎煮者，谓性以摄情、情即率性，有水火既济之象。龟善伏藏以喻神，蛇善盘旋以喻气。自绕缠者，谓神驭夫气，气自养神，有阴阳蟠旋之状。此因上章，教人陶情淑性，可以饮酒赋诗，尚恐学人拘泥于身心内外之见，故复教人以尽管忘形，则性情借陶铸为煎煮，气神即动定为绕缠，自然混化成丹一粒，其大无外，其小无内，智周万物，神化无方，浑太极而常存。陈泥丸所谓“捉乌免为药材，把太虚为炉鼎”，正是复性合元之道。紫贤薛子有歌曰：“乌无形，兔无影，乌免只是日月精，乌兔交时天地永。”又歌曰：“龟无象，蛇无迹，龟蛇只是阴阳形，二气交会混为一。”皆以喻夫性情神气。其为道也屡迁，必须混化圆成，养其一点丹心，随机运变，动静咸宜，合内外以为体，不可着于一偏而寻求也。
　　右第四十章。此承上章，发明此时阴阳神气变动不居，亦无内外之分。举凡明为礼乐，幽为鬼神，总归于我之情陶性淑以温养其化机，驯致乎无声无臭而丹成矣！
　　万物生皆死，元神死复生。以神归气穴，丹道自然成。
　　神既元神，气乃无极元阳之真气。言人能如是善养，似可长生不死、快活逍遥，何必更望丹成，成仙作祖？盖观盈天地间万物有生皆有死，即我阳神元命从前亦曾死去者，今虽得诀来复而生，此后终难保其不复死去，如此温养，终非究竟了当之局。此际自须更进一层，必俟温养圆成，方可得手。何则？盖吾之神气，自开关窍以来，一味直养无害，已塞天地而贯三清。只候我完太极于虚无自然之中，再发起一点先天无极元阳真气，我即凝定如初，即是神归气穴，一任掀地翻天，固结不解。如是片晌功夫，阳神已得元气贯注，遂尔现形，可以飞升变化，可以寂定安居。论其体质，则耳闻九天，目视万里，不食不馁，饮酒不醉，口能干汞，腹可蒸饼；论其应用，则身有光明，万神朝礼，可以役使雷霆，开晴降雨，鬼妖见而丧魄，精怪遇而亡形。仍自对影无心，如如不动，包罗万象，温养元神，自然与天地合德，日月合明，是为合元。元神成就，待时脱化，与道合真，斯乃《道德经》所谓“功成事遂，百姓皆谓我自然”。夫岂知我彻始彻终功夫，却不外乎养其无形则神归气穴之一诀，非真正聪明睿智神武而不杀者，其孰能与于斯？此为金液炼形之法，故阳神得以现形也。
　　右第四十一章。此通上五章，皆以发明温养成丹。究竟不假作为，只等元神真性来复，凭我阳神静定，克壮其猷而已矣！○此下七章，皆为破疑而作，并非另有功夫，阅者当自知之。
　　神气归根处，身心复命时。这般真孔窍，料得少人知。
　　神气已见上章。根，天地根也，即我之元性也。命，元命也。言到此地位，方是归根复命之时，犹恐世人不知归复者之为何物，故特点清神气心身四字，不复借物取譬，以明神气归根之处，即是身心复命之时，皆性之德也，合内外之道也。故时措之宜也，非由外烁我也。教人不必另寻孔窍，即此七窍归根之一窍，一窍复返其真空，便是真孔窍也。白子所谓“以返本还源为真空”，其实只是人能虚心，道自归之。老子所谓“天地悉皆归”，孔子所谓“天下归仁焉”，夫岂别有孔窍之可见也哉！
　　右第四十二章。此特发明归复之窍，令人释然。故白子“以归根复命为丹成”是也。
　　身里有玄牝，心中无垢尘。不知谁解识，一窍内含真。
　　言未得诀时，身里未有玄牝，故须向心中力洗垢尘。及至洗涤功深，一得真诀，但得正令一至，登时铅汞齐来，不待心思计虑，即自退藏于密。从此神居天谷，气返绛宫，是为玄牝。而今身里既有玄牝，则神自肫肫，气自渊渊，心中绝无垢尘，更无事乎洗涤。如此空空荡荡境界，真是浩浩其天，不知者谁能解识？只因我神与气已并成一个正念，混藏于一窍之中，涵养天真，更无外扰，此心亦自成一片灵台，垢尘无从着迹也。此教人以不必逃世避欲，而居尘自可出尘。总之，易简功夫，可久可大。白子所谓“勤而不遇，必遇至人”，一得真诀则好恶胥捐，而事物到前权衡悉当，此中有主，万物自不能役我也。
　　右第四十三章，特笔发明得诀成丹则妄念自灭，教人不必畏难而苟安，其言恳切极矣！
　　离坎真龙虎，乾坤正马牛。人人皆具足，因甚不知修。
　　离喻后天心，心有阴精而无制，故如龙之猖狂。坎喻后天身，身有阳气而无归，故如虎之狰恶。兹以离坎谓为真龙虎，尚须擒伏者也。干喻先天心，孔子《说卦》象之为“良马”。坤喻先天身，《说卦》象之为“子母牛”。兹以乾坤谓为“正马牛”，是皆驯良者也。人之修丹，原不过炼去后天身心之顽劣，化完先天性命之驯良。人人具有身心，人人秉有天彝，因甚而不知修？是皆未得真诀，不知先藏其神于一窍之中，以致魂魄不安于肝肺，皆越俎而代庖，作恶作好以逞其喜怒，日流污下而不知返还，良可叹也。下章遂明言陶铸魂魄之法。
　　右第四十四章。此承各上章，言人人皆具仙材，勉人进修之意。
　　魂魄为心主，精神以意包。如如行火候，默默运初爻。
　　意者心之所发，即我之念头动处也。以意包者，念兹在兹，包藏于密之义也。如如云者，才得动念便如印圈契约，即自退藏之象也。默默云者，如机务之宜，主帅独谋诸帏幄，不使旁参外议，以况人之团练精神以复命，只此一意主持于密，不许魂魄为主之义也。初爻者，即念头初动处也。言丹道以精神魂魄意为药材，而魂魄本藏于肝肺，井非心主。心中原自有正神泰然安居，以静镇百骸，且莫不从令。有时发而为意，即是正念之初动，笃信谨守足以团聚夫精气，故魂魄亦伏藏于正位，俾我居仁由义养其德力，却足滋长我精神。只因生身以后，心接于物而不克凝静，神遂流而为气，气亦流而为精，以致气实神虚心中无主，无以坐镇夫官骸；魂魄亦不安居于本脏，反欲播弄夫精神而为心之主。夫魂木离肝而居心，则火发而性受克；魄金离肺而居心，则被铄而情以流；以致魂失其仁而返逞夫忿，魄违乎义而遂肆其欲；从此忿懥恐惧、好恶忧患憧扰于中而猝难惩窒，实由于神不守舍而魂魄得攘其权以为心主也。故修炼之士，知魂魄之不可以为心主也，必先团练夫精神，坚持夫正念。正念凝而心肾自交，精神即包藏于意中而不散，魂魄亦恋精神而同归于意中，是即攒簇齐全，正念即权为心主。念兹在兹，如如不动以行清静自然之火，俄觉一阳来复，默默运起周天，魂魄自不能妄参识见，阳气更无所摇荡，迳自上冲与神交会，正念亦混合而成神，丹头于是乎结矣。此为采取交结之要诀，与下文六十章参看，益足征正念之不可不先立也。
　　右第四十五章。此承上章，悯世人之不知，而示以陶魂铸魄、凝聚精神之正诀。
　　心下肾上处，肝西肺左中。非肠非胃腑，一气自流通。
