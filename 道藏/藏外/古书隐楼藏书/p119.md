<!-- { "loadSidebar": true } -->
　　师曰：铅指身，汞指心，时而会元，是为上品丹道。愚按：人于未生受气之初，先成一窍，内含精气神，三者混而为一，絪缊于中，日滋夜长；及至十月胎足，力地一声，元窍顿开，通乎七窍，遂有呼吸。身中遂有三谷：上有天谷泥丸，藏神之府；中有应谷绛官，藏气之府；下有虚谷关元，以为后来藏精之府。其时，元精已遍播于周身实处而运行，元气已归集于中谷绛宫而为命所凭，元神遂上浮于上谷泥丸而为性所托。俄而元气动而生阳，始流注于下谷关元而为精，故下谷又名为气海。然其精尚是元精，仍随气转，常自周流于身，每到静极之际，七窍仍并成一窍，身中即腾起一点真阳之气，上朝元神，丹道名之为真铅，故师指身为铅。元神静而生阴，亦布注于中谷绛宫而为气，故中谷又名为神室。然其气尚是元气，仍与神凝，常生液以养心，每遇阳动之际，一窍将发为七窍，心中先泻出一点真阴之精，来会阳气，丹道名之为真汞，故师指心为汞。铅气得汞精以周流，则形体长成，故曰“铅汞成真体”；阴精兼阳气以上达，则元神凝结，故曰“阴阳结太元”。其实铅指身中气，汞指心中精，即先天阳神阴精之落于后天者，象坎离中藏有先天乾坤也。阴指海中气，阳指室内神，乃后天铅气汞精之还于先天者，象后天离坎之复为乾坤也。只此颠倒坎离，以后还先，神遂藏于心而象干，气遂依乎身而象坤。坤资生，故称体；干资始，故称元。曰真体者，以明体尚未漏，犹是真一之体也；曰太元者，以明元尚未漓，犹秉太极之元也；皆生身时自成自结初无待乎作为者也。此章开宗明义，特指明本源，示人以精气凝成之身为元命所凭，神气凝结之心为元性所托。身心既得，性命完全，精气日滋，药火俱备，只须人自返还真一而已。
　　但知行二八，便可炼金丹。
　　言人得此身心性命，神既凭于心而属干，气既依乎身而属坤，果能常清常静，七窍长归为一窍，犹是一个成形之太极；性命未尝渗失，浑似一丸有质金丹。只须还虚合道，遂合真元，何须用意修炼，有复性复命之烦？只因生身之后，七窍已窍窍通灵，不能常归于一窍，以致混沌破而为知，知复转而成识。从此心感于物而有好有恶，身接于物而有喜有怒。心中之精既为外物所引诱，不受元性之主持，常逐于外而不养其心，元性因无所托而遂汩，前所取象乎干之元神，兹即中虚而为离矣！身中之气既为阴精所动摇，亦不顺元命以周行，常漏于外而不充其身，元命亦因不足凭而日促，前所取象乎坤之元气，兹又中实而为坎矣！夫元神本实也，因常逐于气而日见其虚；元气本虚也，因常流为精故返象为实。卒之虚者益虚，实者又复失其实，乃有老病死苦之厄。此非其本其源之不善，本逐于末、源故为流之弊也。夫神失其实，故心遂变象为离；气失其虚，故身亦变象为坎。则是后天坎身中一点之阳，即先天之元气，于卦德象水中之火，故曰阳气；后天离心中一点之阴，即先天之元神，于卦德集火中之水，故曰阴精。所谓二八者，以卦中象数言之。坎水为已成之水，数居地六，水中之火乃初生之火，数居地二，六与二皆属地，为在地之一八，即我先天之元气从吾身中出者也，喻之为铅；离火为已成之火，数居天七，火中之水乃初生之水，数居天一，七与一皆属天，为在天之一八，即我先天之元神从吾心中出者也，喻之为汞。故凡言药言火者，必须谓之二八，不可以他数言也。曰“行二八”者，即师所云“时而会元”之道，只以清静自然为运用也。今知其流末之弊而欲返还乎本源，若不肯惩忿窒欲，则断断无从下手。若欲已窒而忿已惩，将此二八会合行之，则神即火也，气即药也。采时谓之药，犹是后天阴精阳气也；炼时谓之火，即属先天，神为阳而气又属阴也。但知神以御气，便是火以炼药，可以成金液大还丹也。夫所谓炼者，寓有防危虑险之意，亦只以清静自然为运用也。盖吾身中阳气，今从寄宫虚谷初还，苟不得神以凝之，则此气正防其散漫；吾心中阴精，今由寄宫应谷初返，倘不兼气以行之，则此精尚虑其汩没。夫惟常情静以立道之体，斯得真铅汞以为道之用。及得铅汞二物会元，结成一个正念，登时退藏，凝然大定，念中无念，则是片晌间便可凝结，还我生身受气之初矣！孔子曰“精气为物”，即指此铅汞凝成之真体乎？老子曰“有物浑成”，即指此阴阳凝结之太元乎？紫阳张子曰“会得坎离基，三界归一身”，即指此行二八以炼金丹之枢要乎？是知铅汞即阴阳也，阴阳会一即太元也，太元即真体也。真体太元，即吾先天之一而二者；时而会之，即二而一之矣。夫已可以恍然悟矣！
　　右第一章。此通篇之纲领，揭出身心、性命、神气、药火皆备于有生之初，是以不惮烦言，将人生本源明白注述，以便学人身悟。以后八十章，悉属此篇注脚矣！其下七章，系将采取、交结、烹炼之法，逐一发明。其第九章至十五章，教人下手用功之诀。其第十六章至二十四章，发明关窍，详论烹炼、沐浴、防危、虑险，以及分胎、温养、成丹之道。其第二十五章至四十八章，重标正旨，阐发真机，令人读之疑窦齐销。自四十九章至七十八章，分明教以后天精气还返先天神气而成谷神，遂由谷神炼出阳神，即从阳神炼还元神，乃以元神还返乎无极之真而成真人，是为与道合真。金丹了当，直泄先圣穷理尽性以致于命之旨，谆谆嘱咐，步骤精详。末后三章，复引证于古圣心传，并丁宁夫神气、身心、性命二必合一，遂以总结通篇之意。学者果然炼己功深，专其气，壹其神，端秉灵然独存之正念，对着此篇，自然得见法甚简易，可以即时坐进于道也。
　　汞是青龙髓
心中阴精，本自性根罅出。兹谓是青龙髓者，丹家以青龙喻魂，在先天卦位属离居东，故张子以谓“东魂之木”。夫先天之魂尚藏于干中而不动，至后天而干巳中虚为离，离卦居南属火，张子即以为“南神之火”。是魂藏于肝，虽仍位于东，其卦已变为震动之象而好忿，其用即凭于心而为神，心为神之舍。今我心中泻出之阴精，原由先天木气而为汞，上章喻为火中水，其实即木之液也。故曰青龙髓，谓须烹调者也。
铅为白虎脂
　　身中阳气，原从命蒂抽来。今谓为白虎脂者，丹家以白虎喻魄，在先天卦位属坎居西，张子以谓“西魄之金”。夫先天之魄尚伏于坤中而未显，至后天而坤已中实为坎。坎卦居北属水，张子即以为“北精之水”。是魄藏于肺，虽仍位于西，其卦已变为兑悦之象而善柔，其用即依于身而为精，身乃精所凝。今我身中腾起之阳气，原本先天金气而为铅，上章喻为水中火，其实乃金之液也。故曰白虎脂，谓须冶炼者也。
　　掇来归鼎内，采取要知时。
　　此言精气二物发生之际，正当采取之时。法惟任意掇来厮配，归于鼎内，则坎即中虚而返坤，离即中实而还干。精气归鼎而混凝，则乾坤亦遂混合而还太极，是即谓之丹头，张子谓之真种子是也。归，藏也，鼎者，乃易道之正传。丹家之口号并无形象之可睹，在吾一身六合之正中。昔人所谓‘中间有个真金鼎’，然亦无地位可拘也，《易》曰“鼎君子以正位凝命”是也。时，指癸生之时，即活子之半也。如尚未悟，且以端坐习定为功，到得静极而动，便是癸生之时，急将正念退藏于密，以为采取，转念即非，是断不可求于他也。○总之，坎中阳气为真铅，离中阴精为真汞；坎离能产铅汞者也，铅汞产自身心者也；身心之用乃精气也，精气之体即性命也。坎抽其阳即还乎坤，离实其虚即还乎干。二物既并，气为元气，精即化神，神气交感，坎离即返为坤干；及其妙合而凝，乾坤遂混成一太极。从此阴阳动静互为其根，固结而不可解，匀和而不可辨，纯一而不可已矣！如是以为采取之法，岂非至简至易者乎？
　　右第二章。此承上章，发明铅汞之由来，采药归鼎之妙诀。
　　姹女骑铅虎，金翁跨汞龙。
　　姹女即真汞，金翁即真铅。其名义详注第十章。虎以喻身，龙以喻心，张子曰“心之猖狂如龙，身之狰恶如虎”是也。曰骑曰跨者，取两相驾驭之象也。言二药既采入鼎，自然以阴精驾夫阳气，即以阳气驭夫阴精，成一浑沌无分之象。然此际性情稍欠静逸，则神复外驰，所结之丹头即散，须俟后来铅汞重新结取，故下文以明正令为切嘱。
　　甲庚明正令，炼取一炉红。
　　甲属木以喻性，庚属金以喻情。正令者，无倚无偏之令。令字系念字之头，方成一今字，而心尚未现，急下一直而　令字，谓机初发于今，急自直于内以为令。孔子所谓“直其正也”，故曰正令，白子所谓“念头动处为玄牝”，《坤二文言》所云“君子敬以直内”是也。我同门秩山瞿君，以谓念字去心乃藏其心之义，谓念头初动，即须直下承当为气之帅，则心自退藏而无妄矣。发明正诀甚为显着。石子本拆字诀，传出正令两字，以明夫天人危微之交关，乃直泄古来先正心传，别部丹经均未宣泄者也！明正令者，要先明之于平素，到此但一申明，百体自然从令矣！言当此精气初交之际，务须性静情逸，方保和而不流。法惟仗我平素主敬存诚之力，及今心尚未动，急明直养之道，先藏于密，自然念中无念。精凝气以成神，情归性而大定，则结为丹头，不虞渗失。孟子所谓“以直养而无害也”。一炉红者，丹家所谓“一炉火焰煅虚空”，即是烹炼之道，孟子所谓“充实而有光辉”是也。
　　右第三章。此承上章，发明得药交结全在性情，得正则神不出位而气自流行也。
　　蛇魄擒龙髓，龟魂制虎精。
　　蛇以喻情，情每感于善柔而生喜，乃魄之所为，故曰蛇魄。龙髓者，喻心里之阴精。龟以喻性，性每触于震动而生怒，乃魂之所为，故曰龟魂。虎精者，喻身中之阳气。此承上章而言。吾之正令既明，则情已忘而归于性初，故猖狂之心龙就擒而精已不摇；性已定而断灭情根，故狰恶之身虎受制而气已不滞。曰擒曰制，亦行其所无事而巳矣。所谓“虎已伏、龙已降，猕猴不复窥六窗”，其在斯乎？
　　华池神水内，一朵玉脂生。
　　张子曰：以铅见汞名曰华地，以汞入铅名曰神水。愚按张子之意：以铅喻身，譬之曰池，以见汞而气华也，故名华池；以汞喻心，谓之曰水，以入铅而精神也，故名神水；汞铅融洽，即喻为神水入华池也，其实只是神返身中气自回耳！言铅汞既经凝结，自然情忘性定，神之入气，如水归池内。有一个主人常惺惺然，如花已苞浆成朵，欣欣向荣；又如玉已凝液成脂，密密结实之象，乃譬喻也。
