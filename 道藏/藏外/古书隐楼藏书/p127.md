<!-- { "loadSidebar": true } -->
　　无名天地之始，造化以之为根蒂；有名万物之母，阴阳以之为本源。固矣！然此玄玄妙窍，但可以心领，未易言传，姑先就造化阴阳名义言之。夫造化者，天独操之权以生死人物，天然有为之道也；阴阳者，人与天地万物并根乎无极元始之一气，不生不灭，虚无自然中无为之道也。无中生有为之造，即有还无谓之化，以生灭言也；动极而静则为阴，静极复动即为阳，以通复言也。生灭属形质，通复属精神。夫人与物之形质皆由于精神之所凝，则人得阴精阳气于厥初而生神，即为有生之根蒂，何以此章特言无为根蒂耶？只因世人不知归复所本乎父母以天然精气构成此身，一届脱胎断脐即不啻根断蒂落。虽所得于大造之精神有多寡之不同为寿命之定数，贤者延之稍长，不肖者促之即短，智者愚者不延不促，而顺之囿之则尽数以终，迟早总归于消化，仍入于大造之炉中，故人物皆难逃乎气数。人之生年月日谓之命造，死年月日谓之化命，《劝善文》中有延寿长命，促寿短命，以及算尽则死之说，总谓有形必灭、有造必化，故曰“造化无根蒂”也。若夫人身中之阴精阳气，虽亦根于天之所赋，然天地亦本此阴阳以成象成体，天地不过能忘象忘体，不以气质累其神，故遂资此阴阳造生夫人物。人为万物之最灵，知崇礼卑、效天法地、虚心实腹、养其无形，其中二气之运行，即无极元始之一气一样盈虚消长，如鱼在水，刻刻贯通。不过不知归复者，如分水之一勺，如得土之一撮，玩弄不久，勺破撮散而水归大海、士委大地矣。能自归复者，则原自通乎本源，即此一勺水保之而忘其勺之用，则无时不逢其源，即此一撮土安之而克自敦乎仁，即无时不培其基，恒久而不已，则聚水成湖、累土成山，浸假而充湖之量以为海，遂涵虚而混太清，凝聚而扩山之广以为地，遂厚重而载华岳，皆此勺水撮土之本来面目也。人之积精累气以成神，凝虚养浩以成道，乃属本源内应得之事。老子所谓“谷神不死”，即与天地同根于玄牝之门矣！故曰“阴阳有本源”也。然此乃中品说法也。若夫上品丹法，自有一着先机、直捷孔道，可以一触而顿证之玄关，自然妙见妙知，直体夫《道德》首章，而知人之神与天地同一造化，即同一元始妙无为根蒂。人之气与万物均秉阴阳，即均秉灵宝妙有为本源，更不比聚众积士之烦难，只本一念至诚、不贰不息，即是功无间断，返还甚速也。故但就造化言阴阳，则阴阳已落于后天，在人为色身，寿命不延不促，守死善道，即大人之“后天而奉天时”也。是以颜子不为夭，非言其有造必化色身也，指夫能“常无以观其妙”者言也；盗跖不为寿，乃言其有造必化之色身也，为夫不知“常无以观其妙”者言也。如统乎阴阳论造化，则造化悉本乎先天，在人为法身，慧命果能复其本、还其源，则真常应物、真常得性，即大人之“先天而天不违”也。是以众生之轮回于六道，转轮圣王之不得为如来，因其以法身殉阴阳之好恶，未能“常有以观其徼”也；文帝之一十七世身，老子之八十一化，是以法身循乎阴阳之动静，斯能“常有以观其徼”也。故曰：“色身凭造化，由天不由己”，以己无根蒂可凭也；“法身贯阴阳，由我不由天”，以我有本源可贯也。天亦佑之，吉无不利者也。然而天下之物生于有，有生于无；无固为有之本源，有即为无之根蒂。是则有无即动静也，动静即阴阳也；阴阳即造化也，造化即有无也。吾更不辨何有何无、何阴何阳、何造何化，但就我之一动一静，互为其根，无恶无好，遵王之道。即色身以长养法身，则聚处为形，散处为气；本法身以稳固色易，静则为金丹，动即为霹雳。何生何死？何存何亡？孟子所谓“夭寿不贰，修身以俟之，所以立命也”，何尝有生死之分耶？又曰：“万物皆备于我矣！反身而诚，乐莫在焉”，何尝有存亡之别耶？夫亦可以恍然于常应常静者之自在矣！夫气犹水也，神犹土也。气，命所凭也；神，性所托也。智者乐水以养气，行其所无事而不凿，即以养其慧也；仁者乐山以凝神，安土敦乎仁而不迁，即以养其定也。吾姑穷致此性命兼修之理，先心以藏神，安神以息念，忘念以养形，忘形以养气，忘气以养神，忘神以养虚。是得颜子之坐忘，即尽我性以致乎命，更能忘虚以合道，则天亦纵之将圣，自然元命复而元性还。性命完全，毋意毋必毋固毋我，遂并合乎先天元始之一气，即是与道合真，贯古今而常存，参天地而不贰，动则为太极之永贞，流行而无滞；静则为无极之真一，得主而有常。夫即有常，则无常者皆归掌握；无滞，则有滞者亦会贯通。先儒周子所谓“五行一阴阳也，阴阳一太极也，太极本无极也”。无极固无，太极即有也，造化之根、阴阳之本固在是也，而岂甘被阴阳束缚在五行之中，空自贪生怕死、较有论无？要当直采其根本，会得其枢要，超出乎造化之窠臼，方可名为得道之士矣！这些真正妙处，色法生死交关，若不自体自悟，穷理尽性，皈神真师幕下，大家正念当空，无声无臭，印证一番，从而自定自立、自返自还、自归自复、自成自证、自解自脱，虽父子之至恩有不能相传者也。吾龙门七祖昆阳王子所以说到“了悟生死”之后而曰：“认得真，连夜走，觅个拄儿无一有；空空荡荡独修行，不渴不饥天地寿。”二十二章注内所述“用六”之“利永贞”，而“用九”之“见群龙无首吉”也，如是如是。
　　右第六十三章。此承上四章，姑就中品阐法，戒之以造化之无根蒂，董之以阴阳之有本源，显现穷理尽性之端倪，教人自己体认，了悟生死，直臻妙有妙无之圣境，以返本还源，惬与上品丹法修证无异，乃知孔子所谓“原始及终，故知死生之说”，即此之谓也。得此真妙可与权矣。此为通篇眼目点睛特笔，并以发明上文第四十九章至五十四章炼成谷神之总诀，以起下文各章之意。○《周易系辞传》“原始及终”，及字见汉儒注本：“言人能原始以及终，故知生死之说也。”语意极亮，今从之。
　　留汞居金鼎，将铅入玉池。主宾无左右，只要识婴儿。
　　汞指神，铅指气。金鼎指人身中，上有天谷，即婴儿时藏神之府也。玉池指人身中，中有应谷，即婴儿时藏气之府也。婴儿指元命即复，谷神初化之阳神也。此承上文五十四章元命来复之际而言。此神已由应谷寄宫养到充足，乘气腾转周天，移归本位泥丸宫中，遂留居于天谷，是为谷神。石子谓是分胎，白子谓之移神换鼎，故曰“留汞居金鼎”。而气亦自复其本位，入于应谷绛宫，故曰“将铅入玉池”，此不假作为，自然转移。张子《悟真篇》云：“用将须分左右军，饶他为主我为宾。”此章特为剖晰其旨，教人饶气为主而神为宾，并无左右之分，与道合一而归于不死不生。惟神安藏于密，不于分外造作以求生，是以气亦浩然，权且留神以不死。此惟婴儿为能如是纯气之守也，故曰“主宾无左右，只要识婴儿”。教人此际得此阳神，正与婴儿初生无异，只要如婴儿纯气以守纯阳之体，则阳神自壮长矣！
　　右第六十四章。统上九章，皆以发明穷理尽性之微旨，以致元命来复之由，及命复时自然之功用。下章遂言温养之道。
　　黄婆双乳美，丁老片心慈。温养无他术，无中养就儿。
　　丁老指心，言命复时已如上章功诀，安顿停当即无所事。只要其人不自执以为有，仍自养其无相之神，主清静以拳拳，宾铅汞而穆穆，则气自流行滋养神室。如姆哺儿，任其吸饮，心亦慈祥，顺气所行，常常顾复，故得遍体温润，养就婴儿自然长大，更无他术也。无中者，中不自有之意。《金刚经》所谓“若以色见我，以音声求我”，皆非也，必用观自在之法，只是忘形忘气以养其不神之神而已矣！
　　右第六十五章。此承上章，发明温养时之火候，只是忘形一诀为长养谷神之道。
　　绎阙翔青凤，丹田养玉蟾。壶中天不夜，白雪落纤纤。
　　绛阙，指身中应谷绛宫，翔青凤者，指此时之气方从本位绛宫新出，如青凤之翱翔。《阴符经》云“禽之制在气”，故以凤喻气。《释名》云“青，生也”，故以青凤喻初生之气。丹田乃上丹田，即指天谷泥丸宫。玉蟾即指谷中之阳神，以此时已经温养，不似初阳之寒，而温如玉矣。白雪指气周旋到于上谷，与神一交遂为神水，其气清澈明净而弥满有如白雪也。言此时阳神已渐壮长不可妄动，尽自安养其不神；一任气自流行，如青凤之翱翔而上来到泥丸，滋养此神；神气一交即为神水，便如白雪纤纤落下，充满周身；但觉遍体清和明静，浑如不夜之天也。
　　右第六十六章。此言温养时任气自流行之象，如是真正养命方法，较诸《翠虚吟》内所指各种小法养命者为何如哉？心清目明，谅能自辨也。
　　琴瑟合谐后，箕裘了当时。不须行火候，又恐损婴儿。
　　言此时温养元神，不比从前冶炼谷神火候。盖此时谷神已与命气配合，正如琴瑟已谐之后，任气周旋。阳神已壮，即是箕裘了当之时，更无情识好恶之牵缠。若再用心火调度，劳神暴气，则气不充乎虚，神亦难完夫实，何时得就？阳神为损不小，故教人尽管放下身心，安神静谧，任气流行，自然充实，断不可究其火候也。
　　右第六十七章。此言温养，不可助长。盖前则尽性以致命，此时又当安命以率性，方克还乎本源也。
　　长男才入兑，少女便归干。巽宫并土位，关锁自周天。
　　长男指震，象阳初生。少女指兑，象阳已壮。入兑归干，乃依先天卦位爻象而言，指阳方初生，一阳为震，递长至两爻即为兑，兑为少女，再长至三爻即为纯阳干象。曰才入，曰便归，以明阳神长成甚速也。巽宫指人身鼻窍。土位指形体，曰并者，即前四十九章所谓艮坤宫也。盖一阴为巽，两阴即为艮，三阴即为坤，为土位也。言人自性定命复以来，阳神初如震卦一阳，藏于天谷任气流行，体即壮长如兑二阳，旋即充满便是纯干，神遂正位居体；而气亦遂如巽宫一阴初息，旋即寂如艮止，静如坤藏，美在其中而畅于四肢，美之至矣！是神以能凝而愈壮，气亦能寂而愈充，理有固然，应无偏胜之患。然而胞胎内一分血气究未尽除，此时若不戒严深藏宥密，复恐好动而不安于静。其行止坐卧之间，鼻息自听有声，形体驰骤劳顿，则气返动心，神常外驰，便为透关漏气，将来成就道果亦偏而不圆，因其气胜神也。故必要真息悠悠，形体申申，容色夭夭，顺六气以周流，随周天之运度，气机自然关锁于内，无偏胜流失之弊，方为善养浩然也。
