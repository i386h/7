<!-- { "loadSidebar": true } -->
　　太虚翁曰：我辈修持，固贵一合天时，而前详言活午者，以此活午不明，则真阴坐失，纵得从事活子，苟无真阴以涵，功足化神，其飞可必。凡夫丹书所言清凉金玉等等，寄在活子功后，故标曰真阴二字，此乃言炼阳得阴，而中藏却炼阴得阳一诀，非遗而不令行也，惟已令行而不与言耳！至夫十二时诀，古哲却秘之，余今直泄者，诚以真道久晦，学者每仅循迹而行，昧此程途定景，行无把握，如盲无明仗，不无中惑而退弃，又知汝缘广厚，更能舍己，此诀不授，虚此法会而真道失传。倘得有大根大器者遇汝，得闻十二时诀，进叩活岁活月活日活时，循而精行一过，后因事故间断，日后加功，亦知下手功步，以及了手景象，行无或疑，则自前行无阻，进事前闻活岁活月活日活时，了了心目，岂非快事乎！第斯活义，固不得于有为，而又每失于无为，惟能会夫“有用用中无用、无为功里施功”两句意义者，万无或失，而所得必真。汝曷不证诸丹经‘外肾无念而举为阳生’，又曰‘是乃活子’，于此可悟外肾无念而大举，已值身中活正午，此而方事夫取，则所得已非真阳，窃欲藉以养生则可，欲藉成道，不其难乎？此因学者昧夫内机初动初现、继动继现情景，阳复之初不加培养，俟到正午而采之，故究其所以致误，乃昧夫古哲缩字诀，而仍泥夫定子，故误而不悟，纵能按说加功，已致中误也。其胆怯而复泥见者，竟且置而勿取，以为过时之阳不可采，岂知尚是望正之月，置而勿采，是又误而再误矣。吁！要知津津泄夫活午者，诚以活午乃修道之大关键，若不了悉其情，则十遇而十误。我按前辈精修，每得于活子，计其所失，莫不失于活午者，何哉？性功未足，性为情移（按非仅于灵境现时失也，学者恒失于杂念骤起。盖坐至杂念云起，即是身中之活午到验，弃而勿坐，与坐而勿制制而勿定，皆为失守）。方到正午之际，万路齐开，无奇不现，无巧不彰，命之有者，咸呈勿隐。大凡命功足者，所现必愈精妙（古哲有自知之明者，行功至午，半垂其帘，有目若无目，一凭神会以调气机，归以清和，炁得藏处而止）。非仅得声得色，上而天宫，琼楼霞馆，中凡玉女金童、琪花瑶草，莫可数述；即现中下，亦必名山胜地，或献女乐，或供仙馔；最下灵境，亦自超尘，人物之美、铺陈之精，大足令人顾惑。偶一情系，便滞勿超，迟其升证，如恋兜率，次则神滞泥丸，脱胎无望；更或舍为魔踞，而神遭啖，是皆昧却活午功诀所致也。太虚又曰：功到真幻无常，虽已未正，苟能督率气志，而加功凝定，半晌之间，运返正午，现有黄金世界，照耀心目，是即李少君日昃再中之功，药物最足，乃以意收，自化真炁；仍以意凝，收入祖窍，乃谓得药，南宗列祖，宗此大成者，淮南王、魏伯阳，葛许二真，加行包提等诀，拔宅飞升。我师泥丸翁，行而勿用，吾亦身试，得有六天震动之验。师止勿终习，汝宜宝秘，待时授之人。若夫功见坍墙败屋，种种衰象，乃是学者阳衰阴损之验，法惟念念祟真、行行合度，加以存守命门，兼事虚心，致乎实腹，切戒忧恶念生，此亦古哲功从活午入手之口诀。
　　翁又曰：我辈用功，须法古圣仙佛，必于动处炼性、静处炼命；毋若世之学者，但于趺坐时方加功法。若辈其然，故十人十不就；古哲不然，故百炼百成。我愿学者，先从身等虚空入手，以天地虚空作法身，以此色身作天心之神室，以此肉心作天心之宰，一无好恶取舍趋避等等识念，一无所系，绝无游思；惟存一空空洞洞、无明无暗，所谓浩浩荡荡、不偏不倚；端直其体、空洞其心、真实其念，方不负此良会。而功至活子，不失培养，功至活午，收包得诀焉。呜呼！此身不向今生度，更向何生度此身？
　　古哲有言曰：前关闭，降心炁，功从夏秋功乃济。又曰：后关通，一半功，缩艮开干是正功。要知气不后升，皆因泥精塞络及窍之故，法惟神注坤腹，炁归命门。火旺则炁暖，泥精遇暖则融如水，络窍不为滞塞，厥气自能后透。原夫气行循络，络塞则气滞。要知塞络之物，即昔气御以行之精。然则气之不升，精中淤故；精之中淤，气不暖故；气之不暖，命门衰故；命门火衰，神失守故。盖精得行以气，气之得暖以神。神旺则气暖，神衰则气凉，气凉则精凝不化，中变成痰，充塞经络，而孔窍咸塞。其流弊，非惟大道难行，性命亦难暂保。法惟坤腹极热以挽之。要知精之为物，旺气御之，如云乘燥风，升则成霞，降则如露；衰气御之，如雾乘湿风，升成滞云，降化尤雨。况此阴精下注，逗留膀胱，偶经相火一烘，油然外泄，此又滞下之大弊；若经气御，散至百络，一干风火，变作痈疽，或成瘫痪，更或积久化火，便成骨蒸，世之劳瘵等证，皆此物以酿成者。古哲忧之，此所以谕有培火之说也。培火之说，惟有意存坤腹，炁归命门。命门之火，视之不见，体之则有。神火之根，命门火旺，饮食之精便可化气，更得意注坤腹，燥者培真土，润者泽百骸滋气机以涵雷阳，真火之用大矣哉！我辈平时饮食日化，向昧培火一说，百络之间，或鲜被累，膀胱一地，此物尤多，阴不化阳，其流弊必致如上说也，可不知所加注乎？气不后升，其去斯祸不远矣。且气不后升，升必自前，气若前透，其祸更大（小则肝气发，大则脚气冲）。而病发必春，春发犹可，夏发乃烈。盖此泥精成痰，先塞中宫，阻气下注；间有随炁下流，而命门火衰，降物凝塞于下；而尾闾穴壅，则其夹脊顶枕必咸壅塞，是已任督咸闭，祸岂能测？欲预救挽，法兼勒缩艮功，汇集臣民以助以培，命门真火乃旺，用以烘灸中下，阴精日自镕销，真炁势大，用以破关通络；如是一七二七，行至七七不间，则其前滞后滞之物化，而任督通，不惟病愈已也。若但求通，不事培助，往昔淤泥仍留络窍，不过瞬暂或安，究其所致，志在苟安，实因阳衰气弱、振率觉难耳！积习难挽，乃至于此，可慨也夫！我侪志士，可切戒之。
　　若夫气机既通，阴精既化、宿疾既除，人可从事修炼三则。第其中尚有功诀，盖凡子至巳，功宜翘臀俯躬、直项缩艮二十四息；引提至干、存神泥丸一有六息；平直其体、坠腹而坐一有六息，共行三十六息，如是循行六时。若自午至亥，功宜抚腹直腰、仰项虚心一十六息；存神坤腹一有四息；如前平直、息息归脐一有四息，共行二十四息，如是循行六时。先哲有言曰：自子至巳，宜进阳火，阳旺则升，阳升则机灵；自午至亥，宜退阴符，阴镕则降，降则滞活。又曰：首为干鼎，心乃神室，腹曰坤炉。心乃藏炁之府，腹为性命交宫，生药之地；心宜虚，腹宜实，心不虚则念杂炁乱，宿积不化下，酿成痰饮；腹不实则炁虚气滞，液精不镕化，酿成精漏。学者念之。
　　何以端直其体？要知任督二脉，体不端直则气机塞，体一端直则气机无阻，百络通利，关系非细。但初行此诀，气不易降，每有气翻逆涌，或觉身前身后胀滞发酸，皆因络有淤泥，尚滞未销，经炁透冲，现此不舒，正是通兆。急须加行翘臀等诀以逼督，虚心实腹以逼任，任督大通，前患自平。任督既通，除午子两时循行取采大法外，须于得药之后，循行翘臀虚心等功，加行平直功法，以炼以养，三年有成。
　　何以空洞其心？心不空洞，气神随念散注，理失其端治无其绪，厥功难行。心一空洞，炁统于一，纵有淤滞，炁到立化，厥功易效。且犹有妙用寓焉。若或从事通任一功，其既，必行坠腹澄神一诀。此功失备，有坎阳陷阴之象，易落昏沈。备是诀者，气静神清，于斯之际，且必得有一灵独露之功。其若从事通督者，其既，必行存干涤髓一诀，此功失备，升已杂浊，每有脑胀目赤，因动躁念，引起雷阳，致召雷震神飞之险。备斯一诀，万无等等患，纵或但犯胀眩，略加虚松退透等诀，患自立失。此句妙用，可胜述哉！
