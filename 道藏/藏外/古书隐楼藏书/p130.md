<!-- { "loadSidebar": true } -->
　　演说清虚弄炉火，索人投状赍金宝。敢将蛙井藐沧溟，元始天尊即是我。虚收衔号伪神通，指划鬼神说因果。今朝明朝又奏名，内丹外丹无不可。欺贤罔圣味三光，自视福德皆懡忄罗。招摇徒弟步市廛，醉酒饱肉成群伙。大道原来绝名相，真仙本自无花草。教他戒誓立辛勤，争如汝自辛勤好。一人迷昧犹自可，迷以信迷迷到老。此辈一盲引众盲，共入迷途受忧恼。忽朝福尽业报来，获罪于天无所祷。三元九府录其愆，追魂击魄受冥拷。
　　〔此言托名丹客法家者，终必自殃也。〕
　　举世人人喜学仙，几人日月去参玄。各自妄诞自相尚，不务真实为真诠。
　　〔此指托名讲道以为世俗道贩者，自已不务真实，其说都无实据也。〕
　　古人好话切须记，功夫纯熟语通仙。言语不通非眷属，功夫不到不方圆。
　　〔此言求道之士，必先坚持正念，涤虑忘情，功夫纯熟，方能听受师言，登时领悟，藏之于中，头头是道。若粗心负气之徒，虽遇真师口诀，亦复听而不闻，即或闻之，亦如方凿圆枘，格格不相入也。〕
　　我昔功夫行一年，六脉已息气归根。有一婴儿在丹田，与我形貌亦如然。翻思尘世学道者，三年九载空迁延。依前云水游四海，冷眼看有谁堪传。炷香问道仍下风，勘辨邪正知愚贤。归来作此翠虚吟，犹如杲日丽青天。
　　〔此就现身说法，直指金丹大道，并无年月迁延，故特勘明邪正，以告后人。下文即将真诀明传。〕
　　扫除末学小伎术，分别火候采药物。只取一味水中金，收拾虚无造化窟。捉将百脉尽归源，脉住气停丹始结。初时枯木依寒岩，二兽相逢如电掣。中央正位产玄珠，浪静风平雷雨歇。片时之间见丹头，软似绵团硬如铁。此是南方赤凤血，采之须要知时节。一般才得万般全，复命归根真孔穴。内中自有真壶天，风物光明月皎洁。龙吟虎啸铅汞交，灼见黄芽并白雪。每当天地交合时，夺取阴阳造化机。卯酉甲庚须沐浴，弦望晦朔要防危。随口随时则斤两，抽添运用在怡怡。十二时中只一时，九还七返这些儿。温养切须当固济，巽风常向坎中吹。行坐寝食总如如，惟恐火冷丹力迟。一年周天除卯酉，九转功夫月用九。至于十月玉霜飞，圣胎圆就风雷吼。一载胎生一个儿，子生孙兮孙又枝。千百亿化最妙处，岂可容易教人知？忘形死心绝尔汝，存亡动静分宾主。朝昏药物有浮沉，水火爻符宜检举。真气熏蒸无寒暑，纯阳流溢无生死。有一子母分胎处，妙在尾箕斗牛女。
　　〔此指还丹自采取、交结烹炼、沐浴，以至分胎之道。曰扫除，曰只取，曰收拾，曰捉将，曰夺取，一步紧一步，真正口诀上极好替身字义。然不可拘文牵义，合参《还源篇》，自知其法不二也。〕
　　若欲延年救老残，断除淫欲行旁门。果欲留形永住世，除非运火炼神丹。神丹之功三百日，七解七蜕成大还。聚则成形散则气，天上人间总一般。宁可求师安乐法，不可邪淫采精血。古云天地悉皆归，须学无为清静诀。缚住青山万顷云，捞取碧潭一轮月。玄关一窍少人知，此是刀圭甚奇绝。
　　〔此承上节而言，分胎之际，即是复命开关，已得阳神根基。若遂住手，但冀老而康健，则行上文第五节中诸旁门安乐之法，亦可却病。若留形住世，必须混炼金液还丹，温养三百日功夫，可以迸出阳神，故称为神丹。七为少阳之数，曰解曰蜕者，言当阳神解蜕，方是合取元神，乃为金液大还。下文遂言混炼神丹之道。〕
　　夜来撞见吕秀才，有一丹诀尤奇哉！却把太虚为炉鼎，括捉乌兔为药材。山河大地发猛火，于中万象生云雷。昔时混沌今品物，一时交结成圣胎。也无金木相间隔，也无龙虎分南北。不问子母及雌雄，不问夫妻共黑白。何人名曰大还丹，太上老君吞不得。老君留与清闲客，服了飞升登太极。更将一盏鸿蒙酒，饵此刀圭壮颜色。
　　〔此言开关已后，混炼阳神，合就元神，只要把捉得定，片晌金液大还，自有猛火烹炼成丹。法诀显露，与《还源篇》合参，自知其妙。〕
　　任从沧海变桑田，我道壶中未一年。悬知汝心如铁坚，所以口口密相传。妙处都无半句子，神仙法度真自然。速须下手结胎仙，朗吟归去蓬莱天。
　　〔此篇吟成一百三十余韵，犹云口口密相传，妙处无半句，以明真传正决，不消半句，却非语言文字所能传授。人能坚持正念，炼得心坚如铁，以自然为法度，下手结成胎仙，便可开关混炼成真。全要自体自悟，得而行之，方知其法简易，并非高速难行之事也。
　　又按此篇一十八节。首三节开明道脉正传，须辨邪正。四五六三节历指邪术旁门之不可行。第七节指出真机简易，散在丹书。第八至第十二五节，复言小法闲言之不足信受。其第十三节教人先自磨洗，功夫纯熟方能心受心传。第十四节指明丹道甚易，不必畏难。其第十五节将知药采取以后，至玄关将开以前，所炼玉液还丹之法，切实言之，尚是色身上功夫，所谓外药了命是也。其第十七节乃言开关以后炼取金液还丹之道，须兼法色混炼成功，所谓内药了性是也。中间第十六节故将开关作一顿笔，以明分胎以后，正当上下无常、进退无恒之际，听人志向之所在，以是色法生死之交关。至第十八节乃将的传口诀不到半句，特笔透露，令人先将身心克治明净，果然心坚如铁，到得功难措手，一遇师传，即合神仙法度矣！总之，学人欲看丹经，须明丹品。凡其书以精血髓气液为药材，用闲咽搐磨存思升降为火候运用者，下品也。以肝心脾肺肾为药材，按年月日时抱元守一为火候运用者，中品也。如石子《还源篇》，取精神魂魄意为药材，以行止坐卧清静自然为火候运用者，上品也。上品简易而易成，中品要妙而可成，下品烦难而难成。五祖白真人具述师言，详着《修仙辩惑论》一篇，仰见四祖渡人心切，夙抱点化天下神仙之宏愿，早发露于此篇矣！有志希仙者，当不厌百回读也。〕


