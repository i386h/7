<!-- { "loadSidebar": true } -->
　　问曰：“何为道？”答曰：“道者，先天生物之祖气；视之不见，听之不闻，搏之不得，包罗天地，生育万物，其大无外，其小无内。在儒则名曰太极，在道则名曰金丹，在释则名曰圆觉，本无名字，强名曰道；拟之则非，议之则失；无形无象，不色不空，不有有无；若着色空有无之象，则非道矣！”
　　〔按所答，道之本体，和盘托出，则此金丹大道，学者知所从事矣！其旨脑在一无着，觉而勿着，便是矣〕
　　问曰：“道既无形无象，是浑然一气，何以《易》曰一阴一阳之谓道？”答曰：“一阴一阳之谓道，是就道之用言；无形无象，是就道之体言。太极未分之时，道包阴阳；太极既分以后，阴阳生道。若无阴阳，道气不见。惟阴阳迭运其中，道气长存，历万劫而不坏。在先天则为道，在后天则为阴阳。道者，阴阳之根本。阴阳者，道之发挥。所谓太极分阴阳，阴阳合而成太极，一而二，二而一也。”
　　问曰：“太极分阴阳，是即两个阴阳矣！何以古人又言两重天地、四个阴阳乎？”答曰：“两重天地，先天后天也。四个阴阳，先天后天阴阳也。先天阴阳以气言，后天阴阳以质言。先天阴阳，太极中所含之阴阳；后天阴阳，太极中生出之阴阳。金丹大道，取其气而不取其质，于后天返先天，故曰先天大道。”
　　问曰：“先天后天阴阳各有分界，何以又云后天中返先天乎？”答曰：“先天一破，生出后天阴阳；而后天阴阳，一动一静，其中又生先天。至人于此后天中，采取所生一点先天之气，逆而运之，返本还元，复全太极之体，故曰还丹。”
　　问曰：“阴阳既分先天后天矣，何以又有内阴阳、外阴阳之说乎？”答曰：“内阴阳，即后天之阴阳，生于形体。外阴阳，即先天之阴阳，出于虚空。形体阴阳，顺行之阴阳，天地所生者也。虚空阴阳，逆运之阴阳，生乎天地者也。所谓内外者，以用言耳！”
　　问曰：“阴阳既有内外，五行亦有内外否？”答曰：“五行从阴阳中出，阴阳有内外，五行安得无内外？如十天干、十二地支，五行皆二。以天干而论：丙为阳火，丁为阴火；甲为阳木，乙为阴木；庚为阳金，辛为阴金；壬为阳水，癸为阴水；戊为阳土，己为阴土。以地支而论：亥水为阳，子水为阴；寅木为阳，卯木为阴；巳火为阳，午火为阴；申金为阳，酉金为阴；辰戌二土为阳，丑未二土为阴。阳为外，属于先天；阴为内，属于后天。此先后天之所分，内外药之所别也。”
　　问曰：“内药了性，外药了命，乃是修持性命，各有时节矣。《易》曰‘先天而天勿违，后天而奉天时’，则是逆施顺运，两不相关矣！何以《入药镜》云‘先天气，后天气，得之者，常似醉’也？”答曰：“祖师慈悲，分明说了，尔自不悟。夫内药了性，即‘后天而奉天时’；外药了命，即‘先天而天勿违’者。用逆道，先发制人，所以夺造化而结丹。奉时者，用顺道，天然火候，所以融五行而脱丹。前后两段功夫，故曰‘性命双修’；内外一齐修持，故曰‘逆顺并用’。”
　　问曰：“性属阴，命属阳，是太极所分之阴阳乎？”答曰：“此有分别。性有气质之性，有天赋之性。命有分定之命，有道气之命。气质之性，分定之命，后天有形之性命。天赋之性，道气之命，先天无形之性命。修后天性命者，顺造化；修先天性命者，逆其造化。大修行人，借后天而返先天，修先天而化后天，混而为一，性命凝结，是谓丹成。性命者，阴阳之体；阴阳者，性命之用；但有真假之分，先后之别，惟在辩的详细，认的分明耳！”
　　问曰：“性命必赖阴阳而后凝结，则是有阴不可无阳，有阳不可无阴，何以又有‘群阴剥尽丹成熟’之说？到底用阴乎？不用阴乎？”答曰：“所用者，真阴真阳；不用者，假阴假阳；真阴真阳为先天，假阴假阳为后天；先天成道，后天败道。”
　　问曰：“何为真阴真阳？何为假阴假阳？”答曰：“阳中之阴为真阴，阴中之阳为真阳，此所用之阴阳，古经所谓‘阴阳得类’者是也。亢阳无阴为假阳，孤阴无阳为假阴，此不用之阴阳，古经所谓‘孤阴寡阳’者是也。”
　　〔惜此节所泄“类”字，未为透顶泄出。盖此精义，先圣所秘，故仅引丹经曾泄者欤！然此义泄不彻透，后之学者，仍在荆棘中也。余故于《阴符经玄解正义》中述示焉！无如唱和绝少知音。噫！丹经所谓‘同类易施功，非种难为巧’，此两句诀法备矣！’味此“类”字，知在先天中讨同类。大地生人，龙虎无量，其中合星合潮者，亦自有无量数可接可取，第以见不见为可否焉！此道惟吾北宗得之。其谓种者，义更精矣！不知彻用种义，适合水火空煮之讥。见此批者，幸勿草草看过。然此采法，岂仅不宽衣不解带哉！鄞鄂宽广，百里之内，不面不期，如磁吸铁，而迩若同座也。惟玄关窍开者，行乃不妄，亦不幻也〕
　　问曰：“阴阳交感，天地自然之道，何以有孤寡？”答曰：“吾亦曾言矣！阴阳交感，即是真阴阳，不交，即是假阴阳，其真假，在交与不交上分别耳！”
　　问曰：“阴阳既有交感之道，则道出自然，何待修持？”答曰：“后天阴阳，有时而交，有时而不交。圣人先天学问，顺中逆运，使长交而不散，所以人能胜天而不为阴阳所拘。”
　　〔谨按是答，当循马丹阳还原秘旨功法，不入歧途，谓须深耕以置种，浸灌无亏，所以待时也。已而人机齐应，是为天人合发，乃可假幻以勾玄。个中反复，鬼神莫之测。不假混沌片时，得不圆成，不置身心局外，必有‘飞走’等虞。钟祖处之泰如，吕祖得而三失。诀惟‘清和’两字，以济以调，乃得四季长春，人定胜天也。其即所谓先天学问欤？盖以节节事事而先于天，乃得时至不落于后，切勿胡思杂测，致入歧途，而悟元子述既及此，不为和盘托出。余恐后学，仍在荆棘中求生计，故为述而补之〕
　　问曰：“阴阳之交，在内乎？在外乎？”答曰：“然。后天阴阳在内，先天阴阳在外。在内出于自然，在外出于作为。”
　　〔若论后天之交，全在逆施，而答曰‘自然’；先天之交，全在无为，而答曰‘有作’。是犹贴两色身之内外言欤？抑贴两幻法身气感之内外言欤？以贴两幻论：阳幻藏有先天阴，阴幻藏有先天阳。若从先天，则当逆施，故曰‘有作’；若从后天，则入顺行，故曰‘自然’。如是之答，谓之泛答，似非悟元子之本旨。应从幻法气感而言，方有精义。盖按丹法：有形有象者，曰后曰内；无声无臭者，曰先曰外。当其两幻相值，神凝气结，出之自然；郁而外透，达于虚际，亦出自然；已而太极应感，沛然元注，充乎两幻，个中玄况，笔难罄述。吕祖三还三失，正此时至焉！必须步步合作，乃得泰定。是乃悟元子所述有作之宗旨，学者慎勿泛泛体之〕
　　问曰：“在外阴阳，必不关乎我身，或谓在天地，或谓在彼家，是否？”答曰：“愚人不明在外之义，或吐纳天地云霞等气，或采取妇女红铅梅子浊血，弃正入邪，做孽百端。殊不知外者,包罗天地，不属于我之谓。有生之初，原是我家之物，因先天一破，假者用事，真者退位，日远日疎，与我无涉，所以为外。这个秘密，不遇真师，难以识认。”
　　〔按：所辟是也。然以秘密之物，端从同类中求之，曰内曰外，乃从现前而言，其实是一物，何有阴阳内外哉！行从先天立脚，天地日月云霞红铅梅子等等，质皆是假，气皆是气，气岂类外气哉！古哲缕示。皆有妙用，第非初学所能，更非执着者可得。惟能步步不离先天，从头寻讨先天之先。玄关八达，触着撞着，无不先天，如一亮纱大罗罗帐，物物珍珍，洞明洞见。只须具得千手千眼，随意检收。向所失物，全在此中。然不得遇真师，嘱开玄窍于前，具此千手千眼法身于后，从何识得？悟元子秘之不泄，余故述以补之〕
　　问曰：“先天之物与我疏远，则必一身纯阴，不得执此身而修。何以《易》有‘不远复以修身’之说？”答曰：“大道不离此身，亦不执此身。在外求之，非我同类，便是入于邪道；在我求之，一已纯阴，便是着于后天，是特有法在，能使无者而复有，去者而仍来，所以谓还元返本”。
　　〔按此答云云，已详前批；前批云云，正是此答特有之法。学者可详味之，诚行无不验也。究此特有之法，还自斋心一诀入手。此诀习透，然后循行马祖所授口诀，加一恒字可也〕
　　问曰：“既不在身内，又不在身外，先天之物，果在何处？”答曰：“在玄关一窍。夫所谓玄关者，乃四大不着之处，非有非无，非色非空，非内非外；又曰玄牝门、曰生杀舍、曰阴阳窍、曰生死关、曰混沌穴、曰龙虎坛、曰龟蛇窍、曰恍惚乡、曰杳冥地、曰出纳户、曰戊己门，等等异名，总谓玄关窍。在身非心肝脾肺肾，非眼耳鼻舌身意，非三百六十骨节，非八万四千毛孔。古来仙真不肯分明说破，所以诸多旁门，妄猜私议，皆于一身色象中求之，大错大错。吾今与你指出：要知此窍，在于六很不着之地，五行不到之处；恍兮惚兮，其中有窍；杳兮冥兮，其内有门，自开自阖；呼之则应，敲之则灵；明明朗朗，现现成成；迷之则远隔千里，悟之则近在当前。噫！神而明之，存乎其人，非下数十年穷理功夫，不能见此。”
