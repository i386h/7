<!-- { "loadSidebar": true } -->
　　问曰：“真火本无候，大药不计斤。若得真诀，一直修持，如何得差？”答曰：“真火本无候，是不刻时中分子午也；大药不计斤，是功夫不到不方圆也。不刻时中分子午，进之退之，随机应变，而非有时节可定。功夫不到不方圆，采之炼之，养气全神，而非有斤两可限。特以金丹大道，至细至微，有吉凶止足老嫩急缓之层次，不得不谨慎也。”
　　问曰：“吉凶止足老嫩急缓之旨，可得闻乎？”答曰：“复其先天为吉，顺其后天为凶。药已成熟为足，火功到处宜止。药气方生为嫩，药气已过为老。药未得而宜急，药已得而宜缓。知得此者，丹可还，胎可结，逆顺运用，无不如意。”
　　问曰：“先天之道，逆道也，何以言顺？”答曰：“所以盗先天之气，返其阳也。顺者，所以成后天之功，退其阴也。返阳通阴，先天而天勿违，后天而奉天时。”
　　问曰：“先天之气，亦天地所生，何以天不我违乎？”答曰：“气虽是天地所生，至人能安身于天地之先，待其一生，而即采之，使天地不我觉。故《易剥卦》上爻曰：‘硕果不食。’盖留其一阳，止而不进，将为返还之本，所以谓先天之学也。”
　　问曰：“剥者，以阴而剥阳，何能由剥返阳乎？”答曰：“剥者，天地顺行之造化，留一阳而不进。圣人逆运之造化，由剥而复，后天中返先天，用六而不为六所用。盖欲借阴以救阳耳！其盗机也，天下莫能知，莫能见。”
　　问曰：“道在天地之间，光明正大，何以云盗？”答曰：“天与人以气数，不过暂为借贷耳！借久必讨。于是天地乘人不觉，暗盗其气，盗尽则死。至人善知造化者也，不待气尽，而乘天地之不觉，反盗天地之气，延年益寿。若不盗而明取，已为天地所觉；纵能逆而制之，幸而得之，已失真而获假。所以谓见之不可用，用之不可见；惟其先乎天，则天地在我术中，无不为我所用矣！”
　　〔先生此答，虽非杜撰，然非正论，尚泥世间所解盗字耳！若从《三皇析字玄解》，其义颇精。盗也者，物次于皿之义也。次，藏也，犹国之库藏，家之仓箱。在天则无极，在身则玄窍。至人匿其名，故谓曰盗。循是说以解盗字，似为稳便。至如天地之与人气，气无声色，出之自然。人死气归，气自归元，地天收之，亦出自然。取讨且无存意者，而谓“天亦乘人不觉而取之”，句有语病，是不脱子书家措词习气。况以道论，三才不但一家，直是一气，无出无入，何取何与？曰得曰失，人之拟议则然也。至人视之，三才一我，六合一心，物物件件，统藏无极；自无得失去取，收精遗粗，并无内库外库之隔也。第所藏有所，而主藏有司。取与亦然，有如取金于库，取画于堂，取马于厩，取衣于箱，取具于舍，取粟于仓，取食于厨，取薪于场。而各有所司者在，欲取欲与，如志而已，无庸颐指而气使也。如是而还返先天，又何难焉？于此可悟夫欲仁仁至之意旨。无如学者，不知自尽其心耳！何吝何悭，何夺何讨之有？而曰“地天不觉”，似也，乃谓“在其术中”，的是大语病。盖以还返造化之大道，而以术字该之，不脱子书家法。况夫“觉”字，乃修养等等功法至要之旨，修至大成，不过圆觉而已。当人置身于先天之先，寂俟机兆而收之者，正以机气初形，乃为黄芽而有用，非乘地天不觉而行其窃攘。当人染欲元飞，造物收于无极，乃造物之爱道，亦是叶落归根之义。人知还返，求自复之，现现成成，犹是饥食渴饮于父母之前，无庸计取者也。义理如是，一杂子书家法，堂皇经义，变成权诈。失之毫厘，谬之千里，措词可不慎乎〕
　　问曰：“人秉天地阴阳五行之气而生，则我为天地间之一物耳！何以能胜于天？而天在我术中乎？”答曰：“圣人之所以能胜于天者，以其有包罗天地之道也。包罗天地，在天地之外逆运，故能我命由我而不由天也。”
　　〔此说固有本，而其“所以能胜”之义，尚未彻底透示，乃是权说。学者要知三才之出，出自太极。两大与人，同秉一道。而两大以无心为体，我人以有心为用。原夫造化以无心寄之两大，而以有心寄于人者，以我人处其中耳！故凡造化之挽回，世运之升降，天地总其成而已也。盖此升降，乃顺气化。世有盛衰，运失其道。运道之权，权在乎人，不在两大。人能法道，道法自然者，人能静体气机之来，不及者补之，有过者损之。凡夫刚柔强懦温凉燥润滞放，等等机来，总以致得中和无有偏胜，则生杀当而进退宜。以之理运则运亨，以之理丹则丹结，斯不负道付人掌之职。天地赖以位，万物赖以育；以有是理，故人亦得称才，而与两大并列为三。学人知有此理，则心心体道，不稍杂私，一如先哲，不小其身，不负其心。以此有心，造物付以治世而有之，非为一己而有也，乃是太极所有，而出藏于我也，故有谓“人为天地心”。世运之盛衰，人实使之，天地不与也。人有此职，是以一夫不获，若挞之于市朝，儒宗述之；渡尽众生，佛道任之；盖以实有是职是任也。先生所答，乃属后天权变说法，非经论也，不可以不辨。况人在六合，渺如沧海粒粟，以秉有是心，受有是职，古哲任之，不略推逊者，实见此心即天地元气中之元一；其大无外，其小无内；在道曰道心，在佛曰佛心，在儒曰天心，原非指夫肉团之心也，肉团之心能生血而已。至夫人定胜天之天，是后天非先天，谓道逆行者，非逆其道，乃逆返归元。按即《左传》‘逆女’之逆也，乃以术字贴道用，恐误后人，故为之辩云〕
　　问曰：“人力胜天之道，可得闻乎？”答曰：“道者，先天虚无之一气，为生天生地生物之本。圣功在虚无中着脚，故能天不我违。试观世人，有命犯孤寡夭折穷困者，或行一大德，立一大行，孤寡者反多子孙，夭折者反而长寿，穷困者反而富贵。德足胜天如是，道之胜天，亦何足怪？”
　　〔所答是也。然于人能胜天一道，究未剖示。何不将虚空立脚之圣功明白示之？夫此一气，生自太极，本无出入，何有来去？皆因人感而应。气无存心者，致运盛衰，感有偏胜耳！气不任其咎也。至人知之，立身于无，审心于虚。世人心感不可测，而天气之应，自必动现于虚际者。至人乃于机兆兆时，或生或杀，必有端倪，静审必得；乃为挽回于兆初，当迎当遏，绝不费力。世未之知，而我道冥全。是犹人寂省心，念起必觉；乃于兆际，或听或否，皆听自主，何待念行始为拂遏哉？盖以身乃气也，念动则气应，其捷如响。推之天人，应感之速，亦如是者。应感而回，是之为胜。有何大作大用存焉哉？先生未之示，故为补述之〕
　　问曰：“修道亦积德否？”答曰：“如何不积德？道之不可无德，犹阳之不可无阴。德者，为人之事。道者，为己之事。学道之人，若不先积德，鬼神所恶，常有内魔蔽窍，不能深入。修道之土，若不先种德，天地不喜，动有外魔阻挡，不能前进。不论学道修道，以立德为先，逢凶化吉，遇险而安，决定成道。盖道有尽而德无尽。古来仙真，成道以后，犹在尘世积功累行，必待三千功满，八百行完，方受天诏。《悟真》云：若非修行积阴德，动有群魔作障缘。德岂不可修乎？”
　　〔所答是也。能事《吕祖三尼医世说述》，遵其三尼医世功诀，大可即身医世，不费一钱，不劳丝力，乃有位育天地实验者。溯为律宗秘宝，今已梓行寿世。有志大道者，可无《悟真》所云之忧，大得身世并益云。而先生未之述及，想亦未之闻耳〕
　　问曰：“真修行人一贫如洗，衣食皆十方而来，何有银钱以积德乎？”答曰：“积德不必定用银钱，无银钱之德，比用银钱之德更大。出家人方便二字为最要之着。如苦己利人；言语老实；不诓十方；施药舍茶；修桥补路；引人作善。稍有益于人者为之，稍有损人者不为，俱是积德立行。如是行去，人缘已结，天缘有望，不但利人，而且利已。”
　　〔所答大是。上德下德者，皆先持行，如是三年，宿业可赎，然后从事医世，大功可得也〕
　　问曰：“专一积德，无妨于修道之功乎？”答曰：“如何能妨？外面积德，内而修道；以德佐道，以道全德；道德并行，内外同济；圣贤脚踏实地之事业。而非若中下二乘，空空无为，执心为道之虚学也。”
　　〔窃按医世大道，乃是即身以医世也，大是圣人脚踏实地大学问，是至道，非法力也。究其效验，实实落落，身安而世治者。但须开得玄关，方可下手。盖其所事，不外性命，而有德功并臻之验，是丹道之无上上乘。有志大道者请事可也。其中作用，以头为天，以绛阙为都会，以坤腹为闾阎。诀中至诀：意迎无极真气，降注腹心，透脊达背，以得心清气恬，遍体充和为宗旨，不计岁月，日行三次，功验不之问。盖以此宗乃无上大乘心学，按即中庸大道。而以事清则迎干，事和则迎坤，以此二气，致之中和者也。是为寓德于道之实学云〕
　　问曰：“儒家存心养性，道家修心炼性，释家明心见性，三教圣人皆以心性立教。今云‘心不是道’，实有所不解。”答曰：“道是道，心性是心性，而非言心性是道也。夫所谓存心养性者，将欲行其道也。修心炼性者，恐有害其道也。明心见性者，乃欲全其道也。是用心性修其道，而非修心性即是道。况云存养修炼闻见，则非空空无为矣！果其一空其心为道，则心即是道。修心即可长生，养心即可不死，又何必寻师访友求问真诀乎？”
　　问曰：“心既不是道，得毋任其心之出入乎？”答曰：“心为生生死死之根蒂，乃害道之物。修行人下手，先将此物斩草除根，方能一往直前，不被他挡路。圣人云：‘人心惟危，道心惟微。’心之害人甚矣哉！”
　　〔按即心死神方活义，是指识心，下文所示，皆是道心〕
　　　问曰：“道心独非心乎？”答曰：“道心者，天地之心，是心非心，空空洞洞，无一理不具，无一物能着，乃五行精一之神，曰真阳、曰真铅、曰真种、曰黑虎、曰金公、曰真精、曰神明、曰水中金、曰坎中阳、曰他家不死方、曰九三郎君、曰灵明童子，等等异名，总而言之，曰道心。此心无形无象，无声无臭，世人罕得而遇；即或一遇，而不认真，当面放去。圣人以法追摄，从虚空中，结就九还七返，超凡入圣。在儒则为中庸之道，在释则为一乘之道，在道则为金丹之道。后之缁黄，不知圣人一脉大道，妄言释道之理异于儒，何其愚甚！”
