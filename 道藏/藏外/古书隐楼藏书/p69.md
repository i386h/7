<!-- { "loadSidebar": true } -->
　　沈应曰：打破虚空便无物。瞿曰：然，翻身忘我见天真，可知不有有中我。沈乃续曰：才是金刚不坏身。
　　沈又唱曰：大道本无我，观空即住空。瞿乃应曰：有无都不立，真在有无中。
　　沈曰：不得也无失，相将顺运行。瞿乃应曰：此是真消息，知音有几人。
　　蓬头唱曰：至道几亡矣，瓦缶似雷鸣。太虚应曰：只有方便法，动静听天心。
　　沈又唱曰：云开日自现，日现云消亡。蓬头应曰：也须心内讼，消息本无常。
　　瞿又言曰：只如医世运，运蹇且由人。太虚应曰：会得此宗旨，余将先活神。
　　蓬头续曰：神乃身心主，身心即地天。太虚圆曰：造物无意必，故人秉世权。
　　右洞音，共十一节。真人瞿蓬头、沈太虚，两相宣说于大涤洞天，余心领袭之，初谓皆我心音尔。嘉庆元年，奉天李蓬头到金盖，相见情甚洽。余心忆洞音，李真即跃然曰：太音声希，神室不靖，不闻唱应者。题须即境以名之，方合道旨，爰名大涤洞音。今又三十七年矣，遥承空谷之传声，爰记命题而笔述，学者其深体之。闵一得谨识。
自警篇（共十有九章）
鸢飞戾天，鱼跃于渊，天然机炁，发自福田，不劳俯仰，自然而然，至诚无息，大道凝焉。
我身即地，我心即天，念即物我，我物一焉，混而化之，密密绵绵，无时或昧，无刻或粘。
谈何容易，念绝神清，念何能绝，勿逐勿听，假虚假寂，由勉致淳，淳造忘如，诚恒乃能。
我毋再忽，身存能承，一旦物化，要能不能，我年已迈，一息仅存，趁此一息，秉命承行。
普天普地，同志少人，我毋痴待，要行立行，未归大造，神尚造神，何可观望，羲鞭无情。
妙月长者，磔伽凡夫，敬信佛法，文佛感孚，事载内典，典岂欺吾，足征足信，我可如他。
矧斯至道，功惟维吾，致中致正，致庸致和，如心使指，如水归涡，谨持毋懈，慎独无他。
向寐何熟，迫始醒欤，已则如此，世何足识，不材固尔，责何敢辞。
世又笑曰，斯传果真，从学必众，子何独闻，世况蹇久，何不早承。
不材默然，答无可答，神忽大言，可说难说，向待道成，错会计得。
纯阳泥丸，往哲伺然，生年月日，悟后乃宣，斯则天机，泄何敢全。
运到庚辰，神母懿旨，持世承颁，泄罚律恕，太虚承之，乃敢诰世。
斯旨何指，学成纯（音整）纯（音绳），中无意必，更藉人更，行必乃尔，人须成人。
中和靖念，不为人侵，维之持之，身靖世宁，苟学未极，适足乱心。
某故迟迟，是慎非轻，今惟自勉，不敢勉人，世各自问，毋贰尔心。
同志悟之，中各自省，虚寂恒诚，或昧立醒，亦即医世，身世不梗。
男尚中正，女尚幽贞，从而涵育，尽此报身，得沐佛应，磔迦乌能。
应固乃尔，不应亦承，行我本分，不行非人，愿我同志，只如如行。
世佥曰诺，子且力持，禀有厚薄，征验自殊，行藏显晦，一付如如。
　　右篇十有九章，题曰自警，以束心传全部也。时为道光甲午仲春之望，地曰瑶坛，宫曰赞化，堂曰葆元，中奉吕邱白黄沈真，乃属累行积功之所，肇于忍庵春帆兰坡镜轩南崖心乡，成于晴波兰云直乡。镜唐稼堂补愚春泉懋唐希唐莳香云伯等。若而同学意在谨承金盖宗坛而设也，余则以为行属有为，人存则存，人亡则亡者。乃为宣示吕祖医世圣功，直泻心传，主在率淑人心。乃为医运之抽薪，顺作修身之宝筏，总名《天仙心传》，三册而二种。所以申明身世行功一致之义。而身运适蹇，镜轩懋唐得而梓之。余遂续纂自警一十九章以为殿，岂非及时之胜会乎。跋此数行以志幸。金盖山人定梵氏闵一得谨纂并跋。
天　仙　心　传
太虚翁口授　后学闵一得小艮氏述注
内　篇
　　师曰混化
　　师乃泥丸李祖也。谨按混化，乃即吕祖三尼医世功诀。法造身等虚无，迎罡下照，纯行三才卵守，中无他念杂入而已。太虚氏曰：此是无上上乘丹诀，然可心领，不可言传者。我师泥丸氏，述授余曰：是真太上心传，而入手务先止念，或预存运，继事存思，尤要明夫宗旨。宗旨惟何，知还知返而已。盖还乃还元，返乃返本也。苟昧道本至虚，体本至无，则还失其还，返失其返，此而还返，不犹南辕而北辙乎。宗旨一明，始可从事有为不为有为棘手，而头头合道矣。其诀，在知假法也。假法惟何，或由假虚以涵实，或由假实以煅虚。是两法门，皆属假幻成真之法。要皆引入究竟，执一以持，皆名执着。执着之者，不明道德。世之丹书，皆本黄老，莫非致中宝筏，而各宗其宗，不识叶参，适足贻误，动有毫厘千里之差。我宗溯自秦汉，直承单传，始自关尹，吕祖承之，宗旨复振，既而中晦，我师泥丸氏承之，炳得窃袭（炳乃太虚派名），自惭德薄，第谨识授。学者得之，务望参诸道籍，证诸佛经，不立有无，一循道体，而事兼存导，尤必造至自然，庶几不负所示云尔。
　　天仙功夫
　　仙有五等，按即天仙水仙地仙神仙鬼仙也。等虽有五，事之成者，统号真人，谓惟真人克事斯尔。然人禀习殊异，则修养功作，万难一致，此仙有五等之由。后学述之，各述所事终始，以承以授。世存丹籍，大率类此，不有心传，茫无入手。白祖琼管先生悯之，乃着修仙辩惑论以授世。无如世乏上智，而自问卑下，每置斯论而罔参。我师泥丸氏体之，谓可直承吕祖三尼医世功诀入手，则便身世两利，毋劳续事功圆一宗者。究其功法，不外混化。故立标曰：天仙功夫。谓非水仙地仙所得与行也。
　　万缘放下
　　缘者何，情尘情根是也。不由内蕴，即由外触，必须放下，天心乃现，此是入手第一步。修性始此，修命亦始此。个中妙义，行者自悟，无劳赘述者。第其放下，功法不一，择其至精而无流弊者言之。泥丸氏曰：缘起立除，一法也。缘起成猬，中如焚灸，聚而坡放，一法也。缘起膜视，听缘自缘，一法也。三法之中，末后一着，乃为仙着。斯则如云点虚，虚自无染，故无损益者。后学从事，但自顾密而已。太虚氏曰：然。师故不曰扫除，而曰放下也。盖缘乃意成，意乃心发，心泯意自化，而缘自脱根，不劳作为者也。学者体之。
　　身自寂虚
　　身，身中。自，自然。气静曰寂，念无曰虚。如是则身等虚无，而容光必照。按此一句，乃混化入手第一步秘诀，而功从存思入。存思惟何，初则即外以证内，次则即内以证外，再次内外如如，无可分别。泥丸氏曰：此等功验，不从眼得，得乃真。第非初学所能，故如即外证内一法，是乃从眼入意之法。次之即内证外者，乃是从意入眼之法。再次如如，乃是无意无眼之验。学者造此，乃可从事迎罡，而行不虚行，行久无间，乃造真心常存而若虚，真炁常充而若无。此种玄况，不存而现，不思而得，乃合自然。行功到此，谈何容易哉。而诀惟念中无念焉尔。
　　爰引天罡，晋照常持
　　是承上句功验。再加引罡假法，以造真虚真无玄境，而其晋照，自有方所（晋乃晋卦，进义也）。泥丸氏曰：晋而下照，乃自顶盖，前下眉心，复由眉心，照注山根。尤须先以真意，直由顶门，透迎上天镇星，自能引到天罡，下合身罡，聚存山根，汇照阙盆。加行虚极静笃，自能深透玄窍。觉已透窍，加造自然，坚持无念一诀，自得胎息真验。然非常持不能得也。要知此一功法，终始赖之。行到化凡成圣，无遗毫发未化地位，乃可歇手。
　　于天于渊，无间刻时
天，天灵盖骨是也。渊，乃脚底，涌泉是也。按天镇星，位在中天，高过日月星辰，为大地精华上升所结，实为斗口天罡之主。又为五星之中星，焕明五方，而不改其常度。下有北辰（即天枢也），主宰森罗万象，在人身为囟门盖骨。此骨乃人身生炁所结，成于落地之后者，上通天上镇星。故欲引天罡，须迎镇星。镇星既接，天罡自注。从此晋照，昼夜长存，犹如品瓶，仰承日下，内外通明，上下透彻，而后后天化尽矣。
按此一步，正属还元要诀。诀曰归黄，乃是呼吸气停，炁由闾前透达，直由下中中道，抵至顶骨，而若无升无降者，先天炁清，无质可体故耳。先哲循之，谓惟行于一念无杂之时，则所升降，尽属先天，故无流弊，而验自极神。苟或虚寂，未造自然，法惟升则听升，而于降际，毋忘注海一诀也。太虚口授乃尔，是为初学妄事归黄，必犯后凡随升而设。傥并昧此，受祸非细云。
　　圆虚圆寂，圆清圆和
　　功法崇普遍，必须圆而无缺，造非无丝毫凡后中杂乃妙。太虚氏曰：虚寂是体，清和是验。功用造圆，自无流弊。迥非初学由搬运而通，存思而遍者也。既通既遍，仍自纯行无念，自然返还，法皆谓之混化，故必以清静自然为运用。苟或不尔，必有闹黄闯黄之弊。
　　何内何外，何有何无，生生化化，一付如如
　　按曰如如，则更深造自然矣。太虚氏曰：内乃色身以内，脏腑等等是也。外即色身而言，皮肉筋骨等等是也。而泥丸氏乃谓内则色身，外则法身，是则吕祖三尼医世功诀。准此行持，乃犹法制神仙肉，以天地作锅灶，以鄞鄂作瓦罐，以泡影色身作肉，加以定慧作维持。其法甚简甚易，但闭六门，毋使漏炁而已，此即行夫胎息焉。余今所示，盖以学人身心末靖，关窍末通，须从身色上，加行搬运，继以存思，迨到关窍全通，存思无妄，然后遵师玄示，刻时无间，则无自欺之弊。学者体之，慎毋躐等云。
　　还返妙用，如斯如斯
　　还，乃还元。返，乃还本。太虚氏曰：要知道本至虚，体本至无。学昧斯义，往往还失其还，返失其返也。按曰妙用，盖有假虚涵实，假实煅虚等等作用于其间者。后学审之，慎毋滞虚滞实也。故曰如斯如斯云。
　　成身内身，是名真吾
　　按即丹书之真人。而功法，较诸丹书，简甚易甚者。切忌或作或撤，与夫散漫昏沉焉。其法，盖以太虚为炉鼎，而以色法两身作药物。一以定慧二义为水火，更以无间为火候。火候功足，真吾乃现，不劳破顶升遐，而隐现随心，并无方所远近，惟觉动静焉尔。
　　尊之曰宰，亲之曰儿
　　丹书所示，尽属假法。不会其义，受误非细也。
　　温养沐浴，乳哺尔疏
　　太虚氏曰：温养沐浴乳哺等等，虽有成说，备载丹书。然有活法，一如禹疏九河，随势顺导，凭我玄况而心维之，自然从心不騟，以期致中致和而已。
　　功纯行粹，还我太初
　　功乃内功，行乃内行。按曰还我，就我所故有而还之也。太初者，先天之初，无极之根，真一是也。
