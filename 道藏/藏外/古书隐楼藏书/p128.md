<!-- { "loadSidebar": true } -->
　　右第六十八章。此言温养壮盛之际，不假作为，只须制节谨度以保满而不溢也。
　　弦后弦前处，月圆月缺时。抽添象刑德，沐浴按盈亏。
　　弦后弦前喻气象之消息，月圆月缺指气质之盈亏。刚治为刑，柔服为德。言当此神旺气足之时，浩气之流行已自充塞乎天地，固不可任其动荡，亦不可稍有抑制，只须因盈而抽、因虚而添，仍用刚克柔克之道，使此正气常自冲和以为沐浴，则体常舒泰广大宽平，以待先天元阳遘复还元可也。○总之，气体愈旺，则神愈退藏，勿使神为气役，则阳神自得圆足也。
　　右第六十九章。此言持盈之时，务使神清气静，勿使神气二者有过不及之弊。
　　老汞三斤白，真铅一点红。夺他天地髓，交媾片时中。
　　老汞者，合全体之精气神而成者也。三斤者，即指此三品分两皆足之谓也。白者，纯完本色不染之谓也。真铅，乃我太极中有先天一点无极元阳真气，即我之元性也。真铅无形无色，而此曰一点者，以见是一非二，是点非滴。曰红者，张子所谓“以黑而变红”是也。夫人之秉彝本乎天性，性赋自天而降衷于人为心，心于五色为赤。而此时所复之性乃天地之元性，本无极所赋于太极以为心者。故太清至真上帝所居之境为大赤天宫，而先辈每以本来元性唤作金丹，尊此来复之元性，谓之曰先天太极道德真人。《中庸》所谓“尊德性”，即尊此元性也，非气质之性也。兹不曰赤而曰红者，以前所得之铅已因水火之间色而成紫，此时身中三品已完太素贞白，再得此大赤之真铅交合混凝赤白相间而成红也。天地髓即指此真铅也。言到此神与气精皆已充足，毫无污染，堪为老汞，只须温养功足，待得真铅一点而成红，即为金液还丹。惟时体内阳神只以静密为事，一任天气流行，到得周圆具足，气亦寂然不动。白子所谓“冥心凝神，致虚守静，则虚室生白”，信乎自然！遂觉体镇如山，巍巍高大，俄而一点真铅渊然透起，焕乎赤明之天，是乃天地之髓，即我元性来复之凭。饶他掀地翻天，迳冲混饨；我神亦遂浑噩，不识不知，如睡方酣。片刻之后，顿觉神清气爽，身如火热，心如冰释。若论进修，此时还须混炼；若论其效，则性光普照，洞彻幽微，耳闻九天，目视万里，遍体纯阳，金筋玉骨，是乃阳神现形，可以出入自然。以言乎长生之道，于兹毕矣！但恐阳有阴对，尚存六合虚空之见，不能无往来隐现之分，何能与造物者游而柄其终始？则非将吾昔时混沌、今时品物，一并交结混炼以成金液大还丹，势有所不能已者矣！
　　右第七十章。此言阳神已成，正元神初合之时也。○此章内一“夺”字，正与《阴符经》所云“盗机”相同。《左传》云：“《军志》曰，先人有夺人之心。”彼言兵贵神速，须乘人之心机未动，先夺其要害耳！兹言修已之学，要在神武，先乘己之心机未动，夺取阴阳之枢要而已。天地髓即阴阳之枢要也。
　　火候通玄处，古今谁肯传。未曾知采取，且莫问周天。
　　玄，天也。言此元性已复，阳神已成，体内无火候可行，火候只在通天之处。自古及今，谁肯明传？只缘世无能还性命之人，亦无寻谁之慧力，则金液大还丹之药尚未知采取，此际之周天火候且莫问及可也。
　　右第七十一章。此承上章夺字之义，逗见火候端倪。
　　云散海棠月，春深杨柳风。阿谁知此意，举目问虚空。
　　愚按此时已得太极中元性以为体，火候只是忘虚合道，一着神气都付相忘之中。故此章首句言云散而月到海棠，似喻神已大净大明，无声无臭；次句言春深而风吹杨柳，似喻气已至和至畅，无影无踪。学者切诸身心，完其体段，则首句是形容喜怒哀乐未发之谓中，次句是形容发而皆中乎节之谓和；象其功用，则首句是模拟三达德为我所良知，即为人人所同得，次句是模拟五达道为我所良能，即为人人所共由。然以云周天火候之窍妙，尚未见入手精一之旨。且下文又何以云“目问虚空”？此须其人自体自悟，通一毕万，但能自得夫本心之良。然则动即孚乎人性之同然，静即合夫天命之本然，常涵养其浑然，斯触处而洞然，方知我神与气已早自混化于心目之间，并复泯迹于虚空之际。何则？气之动静随乎神，神固为气之先也；神之飞潜由乎心，心更为神之先也；心之先机在乎目，则目实心之先也。《阴符经》云：“心生于物，死于物，机在目”，是知目为心之先机，实为神气之先务。故目逃者，则心遁而气阻神丧；目明内视者，则心清而神凝气浩；目问虚空者，则心游于物之初而无所住，神气亦湛然常寂。养到寂无所寂，方知十方三界不外一心，往古来今无非一我；昔本不生，今亦不灭，昔原不减，今亦无增。此意如如，阿谁知得？曾以此义叩师于太虚之安居，师正持无字观音之经，遂言曰：“首句是令人见月之指，不可认指为月；次句如角风之旗，不可认旗为风。盖当雷雨满形之后，肇开光风霁月之场。首句一散字，犹云‘但得置身天际坐，莫须回首白云低’，神也性之命也，而何可执喻为神也？次句一深字，犹云‘等闲识得东风面，万紫千红总是春’，气也命之性也，而何可偏喻为气也？余师泥丸尝留道偈，有曰：‘杨柳也当明月舞，海棠亦为好风娇。’又云：‘漫空云散家家月，大地春来处处花。’正是澹荡天光，无边明镜，互相容受，莫可端倪。子但坚贞处密、定慧等观，斯自诚而明，则明无或昧，于以尽天命之性，而性命合元，尚何有虚空之可忘？而观自然以合道，即与道合真，永保真空无碍之休焉。”遂稽首而称颂曰：“我在太虚中，空明无一物。自在即天真，清风吹浩月。”如是大乘正宗虚无妙道，若非向日积持念诚恒之力，会得半句先机，由我师虚空藏印证确实，纵使走遍天涯，阿谁能知此意耶？○《易屯卦彖辞》“雷雨之动满盈”，盈字，汉儒注本作“形”字，盖指屯卦二三四爻为一坤象也。全真先辈俱从形字解，今仍之。
　　右第七十二章。此承上二章，指示通玄之火候，即是合元之先机。合参泥丸《翠虚吟》吕秀才一诀，更知妙体妙用，广大精微，见得太虚真境，有如是之妙不可言者。
　　人间无物累，天上有仙阶。已解乘云了，相将白鹤来。
　　言到此得诀直接了当，则已矿尽金纯，烟销火灭，包含万象，不挂一丝，人间物累无干，天上仙阶有分。然未敢乘云以自达，必谨俟鹤至以冲霄。教人总不以出入隐显为能，自可造变化飞升之道耳！
　　右第七十三章。此承上章，火候已明，遂造丹成之境。
　　心田无草秽，性地绝尘飞。夜静月明处，一声春鸟啼。
　　夜静月明处，指无极太极互相隐现之象，以喻静极初动，正阳神合元之时。一声春鸟啼，指无极中有一点真机发动之象。言既处密、定慧等观，心性自然明净，但自和光同尘，有道而不见其道，有德而不见其德，与世间愚夫愚妇一般面目、一样举动。随缘度人，多方利物，即或垂手入廛、入净出垢，无所不可。功圆行满，自得无极中发一真机，即我先天二五之精，便是天一所自出之金，先儒周子谓为“无极之真”、陈泥丸谓之“一盏鸿蒙酒”是也。饵之便可脱却阴阳，不受五行之束缚矣！
　　右第七十四章。此言温养元神之道。
　　白金烹六卦，黑锡过三关。半夜三更里，金乌入广寒。
　　白金，喻元神已纯一不二，正如金液乍还之象。六卦，震兑干巽艮坤，六气循环周行不息，为一太极之象。曰烹者，至虚不宰之谓也。黑锡即铅也，喻阳神既得元神内守，体已至柔至顺，正如铅锡待点之象。三关谓混炼元精元气元神，三品递化还虚之道，言到此三铅俱就也。半夜三更里，指无极元始真机将动之时，即上章之夜静月明处也。金乌，亦取三足之义，在天为日魂，此以借喻元始真机，即上章之春鸟也。上章但得声闻，此处乃是缘觉。广寒以象太极。言到温养时足，元性已含六气以周流至虚不宰，元命已历三关而诣极无道可行，尔时无极中自然发一真机，即我妙无元始一气来复，混合元神，是为金液大还；遂尔真元迸出，方为妙道真人。其实金乌即指我元性静极而复动也，广寒即指我元命因性之动而顺与合符，一如日月之合璧，斯为性命合一。即吾师所谓时而合元之道，并非另有一个真机外至者也，亦非心思计虑所能掇合者也。真实虚无自然之妙道也，故得之而成真，称为妙道真人，可以经世，可以遁世。如狮子之迷踪，狮子不足以拟其迹；如神龙之变化，神龙亦不足以比其灵。渊乎妙哉，至矣神矣！文王所以系干之“用九”而“见群龙无首”之吉也。是谓炼虚合道，性命会元，浑太极而常存。然初得天地之元宗，尚须与道合真，方保永无堕落也。
　　右第七十五章。此言元神合道之时也。
　　丹熟无龙虎，火终体汞铅。脱胎已神化，更作玉清仙。
　　丹指真人之体，火指真人之心，玉清乃元始妙无上帝之圣境。此承上章，言炼虚合道，尚未与道合真。必也连此之真体，不复存心身定慧之见；并此真心，不复有阴阳神气之分。惟尽至诚之道，笃无息之恭；无意以藏神，更不必假虚以含实；无必以养心，更不必烹卦以息机；无固以安身，更不必透关以炼形；无我以应物，更不必持念以付事。十方三界，不出一堂；往古来今，无非一我。缘觉声闻，冰销雪亮，潜现飞跃，运用随机。以清静心而宏大愿，休铅汞气而界洪钧，真妄悉销，有无不设，方是与道合真，可以脱胎神化，平升玉清，永作大罗仙子，流传后世，称为一代圣师。乃为金液大还丹告成之日也。
　　右第七十六章。此言丹成脱化，与道合真。
　　塞断黄泉路，冲开紫府门。如何海蟾子，化鹤出泥丸。
　　紫府乃东华青童木公道君，即全真大教主，东华紫府辅元立极，少阳帝君选仙之所。言必须丹成脱化，与道合真，方是塞断黄泉之路，永不复走，迳登道祖之门，听候选仙，上则荣膺天爵，下为一代宗师。上文以寒蟾喻谷神之成，以玉蟾喻阳神之壮，兹以海蟾喻元神已得无极中真机点化，遂尔透出泥丸如鹤冲举。以鹤喻真人，言修炼之士如蟾化鹤，非指南宗启教之海蟾刘公也。
　　右第七十七章。此言脱胎神化，上朝道祖，乃证果成真也。
　　江海归何处，山岩属甚人。金丹成熟后，总是屋中珍。
