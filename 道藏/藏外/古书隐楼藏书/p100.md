<!-- { "loadSidebar": true } -->
汝等，指在会诸弟子。受持读诵，指自身也。广为他说，指度世也。盖言一身诵读即是广为他说也。诵读广说即为受持，非此陀罗尼外别有诵读广说也。三千，人世也。大千，身世也。三千大千，统名世界，言无分别，同一有情之类也。世尊以此三千大千，无一得出陀罗尼外也。能诵读此，诸有情类皆得利乐也。盖此陀罗尼，大无不包，细无不入，故得有情皆度也。
我观世闲天魔梵等，无能毁越此陀罗尼文句，正真不能坏，故诸薄福者，不可得闻
我观，世尊自说历观也。世闲，盖说无量劫前过去世，迄今现在三千大千世界中也。其闲天魔梵等，无能毁越。毁，毁灭也。越，越出乎此陀罗尼也。观此陀罗尼文句，正真如来之心音，故不可得而毁越败坏也。世之无根薄福之众庶，岂但不得诵读受持，陀罗尼名且不得闻也。闻犹不闻也。
所以者何？如是章句，三世诸佛同所称扬，以不思议神力加被，今闻持者，皆获利乐
所以者，亦是世尊自问之辞。言彼薄福者无根不可得闻者，盖有故也。如是章句，三世诸佛同所称扬。三世，过去未来现在也。诸佛，诸大觉圣天人师佛薄伽梵也。称，称颂。扬，扬宣。曰同所者，犹言皆是也。不思议，盖言尊奉，出之自然也，故其神力之大不可思议也。加被，加护也。令，使也。闻持，闻得持陀罗尼者。利，利益。乐，安乐。言无困窘疹疾祸患危惧也，以有诸佛皆以神力加被故也。先师曰：个中之旨玄矣哉。外身而求堕入外道，弃世而修乃证世果。即身即世，即世即身，打成一片，才得合佛宗旨。其所说诸天龙神、恶鬼药叉、人非人等，果在外，不在外耶？能悟此可以事斯经矣。一拳打破世身命也。陀罗尼，性也，身世可见，条理井然，毁成炳然。斯陀罗尼者，视之不见，听之不闻，身世失此，大块小块而已。学者要知陀罗尼妙义，在音不在文也。如来出示，令人因事求文，因文求音，因音悟性，则知大道在己。寂而体之，世身果二乎哉，性命果分乎哉。知此则知持世经，则完儒宗尽性两字，造（去声）到致命悠悠然撒手。西教神矣哉。非世尊不能说，非阿难不能纂，非玄奘法师不能译也。西教大全藏中，世身两度，不离命，不出性，自此可以进参《圆觉》《华严》矣。
尊者阿难深心欢喜，以妙伽他（音拖）而赞颂曰
妙伽他，香饼名也。一曰返魂香，一曰水安息。参以沈檀速栙，末和成饼者是，烧之能令死者复生，更能定魄完元，西域保宝香也。阿难以之盖□之也。是有大大慈悲意，是欲令人藉透斯经经义，入心沦髓也。是示受持斯经第一步入手功法也。是假香以彻一身及六合也。盖有昨日死今日生义。先师之论如此。
诸佛不思议，所说法亦尔，能正奉行者，果报亦复然
按此四句，赞经力也。
一切智法王，灭生老病死。已到胜彼岸，稽首大觉尊
按此四句，颂经验也。
尔时，阿难踊跃欢喜，礼佛合掌白言：世尊，今此法门当名何等，今者云何受持
阿难体斯经旨，而应用不一，须立名目以奉以持以遣。无量世承之体之，以为上中下一定名目。阿难之见远愿宏，跃然现矣。
佛告阿难：此名妙月长者所问
即事以名授受持行，应感有征，故以是名冠其首。
亦名能感一切财位
虽是专贴困厄，而致疾致罪致危，由于境迫而成者，十居其九，感得财位一，护诸厄之解有机矣。此立名之玄义也。
亦名愈疾，亦名来灭罪，亦名能除一切危惧
分明所事则按名行持，专而不杂，应感得验而速。玄理本应（平声）如是也。
亦名诸佛同所称杨，亦名神力加被
明非私智，其来有自，乃承佛念佛愿而达，是犹道经之名本行（去声）本愿义。
亦名持世陀罗尼经
谨按：此贴大善知识，具佛宏愿，普为三千大千世界持行者，所用以申以饬天龙地祗人非人等者也。为一身为一家为一地者，以上文诸名奉持，不得以此名奉持，盖先师之论如此。又曰：用持乃统三才，而存运不出一身，方合佛说，而得验神速。某尝亲历，如是如是云。
汝当奉持，勿令忘失，利益安乐一切有情
先师曰：是全经归速之慈旨，性于此尽，命于此圆，藏有至显至微无上玄义。世尊故有此嘱，西教以不住功德为正宗，此经似住功德一边。世尊恐世认为累行一门，不悟是为尽性致命之学，故呼阿难以告之。
时薄伽梵说此经已，无量声闻，及诸天人阿素洛等一切大众，闻佛所说，皆大欢喜，信受奉行
薄伽梵，解见上。阿素洛，同见上注。先师曰：经言天龙等，皆贴人身气分上说，言世以明身耳。盖缘身气世气一气也，人性佛性一性也，同属陀罗尼，故可即身以持世，舍性而持，便落外道，不可不悟者也。际莲体此，大可与《三尼医世》一书并参，儒教道教不外乎此训。以注是经，按经旨教养兼济，能觉悟其性，而后能利益安乐，真言中娓娓言之，正医世之大道，医世即持世也。
密迹金刚神咒注
吴兴发僧际莲氏闵苕敷注释
　　谨按：释藏载此神咒，盛行于李唐之际，其经有二卷。述载文佛释迦牟尼世尊当涅盘后，螺髻梵王不来吊唁，乃复肆令部下，摄彼佛国优婆夷、比邱尼邪淫无度，灭坏佛教。佛国震恐，阿难等十大弟子，遣诸罗汉、无量力士、亿亿咒师，前往责诘，无一生还，咸被梵王布秽触净故。佛国等众向佛悲号，世尊感之，化一力士，三头六臂，现告四众优婆塞、优婆夷、比邱、比邱尼，及诸尊者阿难、迦叶等曰：“我能降伏。”腾身虚空，金光弥布，日月光隐，移时旋返。梵王悔悟，亲送前往诸罗汉、众力士、咒师及诸优婆夷、比邱尼等。赍彼宝香，无上珍宝，带彼眷属，俯伏佛前，哀求赦罪，密迹力士乃为摩顶受戒，令彼回国。复为佛众说此经咒，流为密部第—妙法，名曰‘密迹金刚神咒’。人能持诵，力士誓愿赴护，悉如彼愿。以其出自佛心，故曰‘密迹’，以能被秽，故又曰‘秽迹神咒’云。
　　唵佛咶啒口聿
　　唵作瓮字，音出之，叹美之词也。佛，音鼻。咶，音豁。啒，音啯，口聿，音鲁。此句犹言佛说过也，言佛曾向佛众说过也。
　　摩诃钵啰
　　此句是指前往责诘之诸罗汉也。摩诃，梵语，华言大也。钵，音卜。啰，音拉。言性明如钵然也。钵似碗而口微小，金所铸者，其光灿然，以喻明性之体也。言诸罗汉，皆有大慧性光，如钵然者。啰，助语词，犹言然也、如也之义。
　　很那嘚
　　此句是指无量力士也。很狠音同，义亦通。那，音奴。嘚，音许。犹言前往之无量力士，皆极有法力者，我所深许之也。盖很即狠，勇义也。那者，那也。嘚，即许字义。
　　吻汁吻
　　吻，音汶，乃口吻之吻，咒义也。汁者，精之义也。重言吻者，言口口不绝声也，是指亿亿咒师也。
　　酰摩尼
　　酰者，有革故鼎新之慈念。摩，责善之谓。言所以前往之意，原不过令彼梵王有迁改之心，故慈而相摩责也。尼，太阳也。言愿破暗开明如太阳也。此诸罗汉力士诸咒师之慈念如此也。
　　微咭微
　　微，音尾，读作委音者。咭，音接，犹言尾接尾也。此言前往之人之众，有尾接尾不断而往也。
　　摩那栖
　　摩，作莫字义读。那，作奈字音义读。栖者，止也，其也，犹言莫奈其止栖也。尔时，螺髻梵王遍布恶秽，以触佛教，故有法力神通，莫能自安，焉能令彼悔悟，故曰摩那栖。
　　唵
　　唵，音安，悲叹声。盖叹梵王之无道，而悲佛众之被蔑污也。
　　斫急那
　　斫着音义通。那，音拿，犹言着急之至也。言诸佛众，死者死，污者污，思彼梵王一无悔悟，则祸临佛土，几无底止矣，故曰斫急那。斫字本义，以斤以石相伐之谓也。急，紧急也。那者，无如何也之义。是世尊感十大弟子等号哭时之言也。
　　乌深暮啒口聿
　　乌，乌鸟，其色黑。深，深入其境也。暮者，无日之谓。言彼梵王，若是污蔑，是无日之世界也。此句乃世尊自说往彼降伏之意。犹言如彼乌鸟飞去，深入此无日之天，而行我啒律咶啒口聿之正大光明辟秽神咒也。此句啒口聿，与首句啒口聿两字义异，首句啒口聿，言说过落也。此句啒口聿，言咒声也。一解乌作我字义会，深作升字义会，暮作望字义会，啒口聿亦作持咒之声解。盖以乌我深升暮望音通，则犹言我感佛众之悲呜，故升腾霄汉间，望彼梵王都会处，念动此神咒，啒口聿然一声，则死者活，污者净之效。下文故接曰‘吽吽吽’，犹言好好好也。
　　吽吽吽
　　吽，音吼，旧作心光解，不如从好字义会之。盖吽好西方音通。故吽吽吽者，犹言好好好也。言将佛咒一念，则恶秽释化净物，而向所被触死者，释使复生，神通咸复如昔，不觉见而自庆。曰好好好，盖自庆之词，若从旧解亦妙。盖此句承上，言我佛往彼，大念神咒，迭放心光，照彼无日之世，则诸秽咸净，而向之被触而死者，咸得复生，有如下文所言者，二解可并存之。
　　泮泮泮
　　此句承上，言我佛将咒一持，将心一照，凡彼境之恶秽，一一咸净，我之佛众，被诸秽触而致失法失生者，—一咸苏如昔焉。咒之神力如此，心光之妙用如此义也。泮者，释也，涣也，生也，言涣化夫恶秽，而生释我触萎者也。三言之者，有次第化涣生释之义也。
　　泮泮娑诃
　　此句承上，言得涣化释生其速也。娑河者，甚速之义。
大悲神咒注
吴兴发僧际莲氏闵苕敷注释
　　广大圆满无阂大悲心大陀罗尼神妙章句陀罗尼曰
