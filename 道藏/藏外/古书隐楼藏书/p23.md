<!-- { "loadSidebar": true } -->
　　问曰：“九年面壁之功，行必九年静坐乎？”答曰：“非也。所谓九年者，即九还之义。面壁者，不是坐定，特用志不分，乃凝于神，而期无一毫滓质之物，如壁立万仞于前，一无所见，万法归空之义。乃静养婴儿胎化一着，非旁门静坐止念，面壁存神，以九年为九转也。”
　　〔按此行功于还结圆养之后，似属稳当，不知极费大功，而不中废者，古有几人哉！不如太上心宗，彻性即以彻命为尤妙。诀中至诀：彻一凝一，积少成多，乃合丹书“一粒复一粒”之义。先师太虚翁曰：“譬如深耕布种，以至收获垅舂，粜易钱银，未为精妙。必须以白易黄，以黄易珠，袭藏内库，如是变易，外库一空，斯无诲盗之祸，是乃以粗易精之妙用。”是即自有返无，由假返真之至诀。日日如此，月月岁岁如此，乃正合日计月计之义。无如鲜克知遵，积不知化，以致精粗并贮，藏不胜藏；外而诲盗，内而红腐；钱化青蚨，银化雀蛤；是皆不识返还先天妙义耳！古之至人，步步还虚，造至自然，乃合良贾之深藏；行止得自便，犹以百万资财，易至握不成握，故能腰缠十万贯，骑鹤上扬州；欲脱立脱，欲化立化；是已造夫虚空粉碎地位，何劳面壁九年哉〕
　　问曰：“婴儿，即婴儿姹女之婴儿乎？”答曰：“此有分别。婴儿姹女之婴儿，乃坎中之阳，后天中所藏先天之气。圣胎之婴儿，是先天之气，自虚无中来与真汞配合而成象者，所谓阳神者是也。”
　　问曰：“阳神阴神，功用之异，可得闻乎？”答曰：“阴神乃后天之识神，《阴符经》所谓‘神而神’者是也。阳神乃先天之元神，《阴符经》谓‘不神而神’者是也。神而神，顺其生死；生则存，死则去，为万劫轮回之孽根。不神而神，逆其造化，从虚空中结就，生死不碍，超然独坐，乃生仙成佛之真种。大修行人，修其先天，化其后天，消尽历劫轮回孽根，露出先天金刚不坏之神；与天地同久，日月争光。若夫中下二乘，不知先天，只在一己下功夫，静守识神，稍开狂慧，自为得道。岂知四大归空之后，阴灵无依，只得别寻房屋安身，所谓‘无量劫来生死本，痴人唤作本来人’也。”
　　〔谨按佛乘，原不以识神为心神，后代禅学不明佛旨，乃以昭昭灵灵为心，认识为真，夫岂达摩即心即佛之旨哉！《唱道真言》专以炼心为主者，盖以心即是道，而心为识神占居，故须加功炼死其识，识死，道心乃见。识心是轮回种子，道心乃金刚不坏之神。寂体《金刚》《圆觉》《华严》《楞严》，何尝以识为真哉！炼心失旨，是乃释氏后学。岂知释氏后学，并非炼心，乃是顺识而守识，故堕入妄，是犯《楞严》纯情则堕。堕入顺识，大非《唱道真言》所说之炼心。心而曰炼者，乃死其识，心乃活焉！心无识占，心亦何待炼而后明哉！学者须具只眼看书，则头头合旨矣！悟元子所示中下二乘之学，是顺识守识之学，非灭识死识之学。细体味之，言下本自分明。学者读而不辨，则必误谓《唱道真言》不足循行矣！余故识此数言，预为后学棒喝云。盖以顺识守识，乃中下二乘，灭识死识，为无上上乘。同一心学，乃有圣魔之别，学者省之〕
　　问曰：“元神识神之来因如何？”答曰：“元神，乃二五之精，生于混沌鸿蒙之中；非色非空，无形无象，乃天地阴阳之气结聚而成者。即人受生之始，父母精血交合杳冥之中，有一点造化氤氲之气，入乎胎胞；始而无形生形，无象生象，五官百骸，四肢五脏，不期然而然。父母亦莫知其所以然。胎中即具先天灵气，元神已藏于其中，此元神之来因也。识神者，即后天之阴神，历万劫而不坏，在轮回而不息。当婴儿出胞时，方入其窍，与元神相合，混而为一，此识神之来因也。”
　　问曰：“识神既与元神相合，修识神即是修元神。何以又说修识神为一己之阴乎？”答曰：“此有说也。当人生之初，识神原与元神相合。及至二八，纯阳之体一破，分而为二。先天气散，后天气发，识神用事，元神遁藏，久而纯是识神当权，元神灭迹。其不死能生者谁乎？若执一己而修，不过修此识神，纵能极往知来，奈何屋坏移居，终落空亡耳！”
　　问曰：“先天一散，后天用事。知其先天在于何处，而乃可复乎？”答曰：“先天虽为后天所蔽，而先天犹未尽泯于后天。古仙云‘一毫阳气不尽不死’，就于一毫不死之处下手，从无守有，何难返本还元也。”
　　问曰：“后天为有形有象之物，何以云无？先天为无形无象之物，何以云有？”答曰：“后天有形有象，乃阴浊之物，有其假而无其真，所以云无。先天无形无象，乃纯粹之精，有其真无其假，所以云有。丹道取坎填离，即以有而填无也。”
　　问曰：“先天无形无象，如何能取坎填离乎？”答曰：“气虽无形，而其理实具，特患人不知耳！果其知之，以实形虚，以有形无。天地里黄芽生长，遍满乾坤；金花开绽，以法追摄，渐采渐炼。只等水净金生，因其时而复之，何难之有？”
　　〔学者不从真假上考问，乃从取义上更问，故于真假，发挥未透。盖取坎填离，原即是返本还元之真义，学者不知推问，乃以取字上着脚，便又在用上讨消息。若知从坎离上究有无，以证真假，则有大门得入，大路可行。厥体不究而究用法，故以后俱在用上推寻矣！遂致先天面目，依旧不明。先天面目不明，玄关一窍从何勘入？玄关不开，个中大交大姤断难承当。元从何处返？真从何处还乎？水净金生，固有时候；真假根源，尚自茫然；真假面目从何识认哉？今古丹法难明，病在舍本究未耳！我道《道藏》，载有《先天道德经》，全部皆明道体者，无人知取究参。斯经文义渊深，幸有息斋李先生为之注解，余拟从而体注之，几人知体味焉！得而伏揣，后先了然，真假得辩。余拟取作分金炉用之。惜余学浅才疏，而年又垂迈，驻世神仙，无缘重遇。真师沈太虚存时，惜书未之遇。有疑莫问，有难莫辩，渴欲即注以体以参，窃有未敢云〕
　　问曰：“丹道有火候，有功运，何以云不难？”答曰：“不难者，一时之得药。所难者，火候之细微。故《悟真》云：纵识朱砂与黑铅，不知火候也如闲。大都全藉修持力，毫发差殊不作丹。果火候不差，功夫细微，亦不难也。”
　　〔火候细微，到时有玄况。能识中和义，毫发自不差。苟昧先天立脚一诀，往往当面错过。大道根源不明，药生不知，纵识火候，徒事功运而已。余窍有心慨，故语及此〕
　　问曰：“既云一时得药，则火候功夫无用，何以又言功夫细微？”答曰：“所谓一时者，乃得药之效。所谓火候者，乃修持之功。还丹最易，炼己最难。圣人攒年至月，攒月至日，攒日至时；于此一时之中，运动神功，采药归壶，结三百日之胎于霎时中，最为易事。然炼己不勤，火候不谨，则铅至而汞失迎，坎来而离不受，彼到而我不待，必至当面错过，得而复失。”
　　〔要知炼己即是炼心，功法无过《唱道真言》。《唱道真言》所以得为丹经指南针者，以有此炼己精义耳！熟揣是书，参以参悟，天仙之道备矣！先师太虚翁遗训如此〕
　　问曰：“如何知彼来而我待？”答曰：“不知如何能待？太上云：恍兮惚兮，其中有物；杳兮冥兮，其中有精；其精甚真，其中有信。此物非凡物，乃药物；此精非浊精，乃真精；此真非凡真，乃天真；此信非常信，乃实信；此信一来，虎啸风生，龙吟云起。大修行人于此，驱龙就虎，以虎会龙，收于黄庭土釜，结而成丹。这个天机，悟之者近在咫尺；迷之者远隔千里。”
　　〔按此恍惚杳冥，风生云起，皆为个中之玄况。然而玄关不开，玄况不现；炼己功亏，窍开不之觉。苟不置我身心于先天之先，已亦不知炼也。欲置身心于先天之先，先自六斋始。六斋斋竣，再事斋心。于此斋心之际，功造自然。无动静，无方所，乃造乎自然玄况真境。而立关开，如亮纱幔虚空，孔孔常开，寂仍如昔，纱幔亦化。眼前已即个中，绝无出入，何有内外？功造此际，乃有种种玄况，叠现无隐。我只以不有有，不无无，但自省内，内亦如外。而惟凝虚凝寂，是即所谓玄用之用，万无错失于其间者。先师太虚翁玄论如此，足以为是答补，爰故录之〕
　　问曰：“黄庭土釜，即是中宫黄庭穴乎？”答曰：“此乃攒簇五行，和合四象，无形无象之真土，而非身内有形有象之黄庭可比。特丹道所言，黄庭不落于有无，不逐于方所。以采药而论，则谓黄婆；以炼药而论，则谓土釜；以结胎而论，则谓黄庭。黄婆者，调和阴阳者也。土釜者，烹炼铅汞者也。黄庭者，静养谷神者也。若以后天黄庭穴为真，如何和阴阳，炼铅汞，养谷神乎？陆子野云：‘真土无位，真意无形。’即黄庭土釜之谓欤？”
　　问曰：“其土既无位，真意既无形，凝结圣胎亦无位乎？”答曰：“无位，是就采药之时言之。若结胎之时，则阴阳相合，土在其中。黄中通理，正位居体，混然一气。丹元有象，虽无位，而实有位；但有位，非一切着空执相之位；仍是无形，不过有动静之分耳！”
　　问曰：“土本静，而今云动，得毋涉于假乎？”答曰：“此非寻常动静之土，乃先天真土之动静。动者属阳，为外黄婆；静者属阴，为内黄婆。外黄婆，所以通两家之和好，故无位而动；内黄婆，所以传一时之过送，故有位而静。动者，所以采药。静者，所以炼药。不动，而先天之气，如何招摄得来？不静，而先天之气，如何凝结成胎？此内外之别，动静之分也。”
　　问曰：“土之用，有内外。四象之用，亦有内外否？”答曰：“四象加土，即五行。外五行，所以采先天而了命。内五行，所以成后天而了性。内外俱了，性命双修之道也。”
　　问曰：“性属内，命属外，然则一身无命乎？”答曰：“天以阴阳五行化生万物。气以成形，而理亦具。气即命，理即性。气不离理，理不离气：即性不离命，命不离性，焉得有性无命？”
　　问曰：“人身既有命，则修一身，即全其命，何必再求他家？”答曰：“命属先天，性属后天。人自先天之气失散，于命有亏。若执一己而修，则所修者空性；若执一身而修，则所修者浊物。纵能保的现在之气而不失，焉能摄得已失之气而复还？必用他家不死之方者，所以招摄其已失之气数耳！”
