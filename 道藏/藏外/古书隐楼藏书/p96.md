<!-- { "loadSidebar": true } -->
　　梵语南无，此翻皈命，佛陀翻觉者，具自觉、觉他、满觉三义也。法者，以可轨可持为义，即三藏十二部类。僧翻和合众，有二义一理，和谓同证择灭无为二字，和谓戒和同修，见和同解，利和同均，身和同住，口和无诤，意和同悦，梵语劫波，此云时分（以上自《楞严疏纂》摘录以存参）
　　图哆云：咒语南无，初翻皈命，继翻曩谟，而宋三藏又翻性空，是初翻义。继乃翻音，而宋仍译义也。然考南无，大可即字即音以会，核即性心虚无之义，古德所谓彻通梵语，不外乎心。盖以言乃心声，故但从字，审有无口旁会之是也。
　　又云：《楞严疏纂》：此节可作南无两字批注。
　　《楞严疏纂》云：梵语阿僧祗，此云无数，凡言三历阿僧祗，乃指历劫修行种因，所以示非易成，而修贵恒诚之义也。楞严偈示‘销我亿劫颠倒想，不历僧祗护法身’者，乃言见性者一见便明，明即了了，故自不须三历，且自刹那闲成也（此节录自我师摘释之文，兹故录以存参）
　　《楞严疏纂》云：楞严咒，唵字以后才是心咒，并依唐循州怀袖法师翻译注释，出大藏深字函上，明古世元翻下显译成多益略，列有二十四。一知佛号称，则常见佛身；二知本三宝仗凭，威德加持；三知金刚将，邪魔尽来归降；四知鬼神王部党，回护无殃；五知佛咒，五部第一尊胜；六知顶咒，念时诸佛灌顶；七神咒灵通，感应难思；八明咒生大智慧光明；九知咒王，一切咒中总王；十知咒心，诵即见性明心；十一咒印印信，富贵无达；十二咒诀变化，万物莫测；十三咒愿因果，随愿圆成；十四咒诅相要，祸福无差；十五咒祝祈祷，佛天如响；十六咒法发开，如辩无碍；十七知本四藏，文字根本；十八知字母显密，圣贤从生；十九字义，含摄无边理趣；二十字种，原为诸佛智种；二十一智梵音，佛天最先传出；二十二知总持一切，法义总该；二十三知真言如所，如说不欺；二十四知密语，军令圣旨无泄。前四局五会，后二十通咒心，此则统示前后咒，益若翻末后咒心，法益有六。一一字含多法义；二华梵音字圆通；三表显三藏三十心；四示该三贤地等妙；五回归三十七圣；六经纬一切字母，密部间真言梵字。何有如是不思议神用，益相答，是诸佛心体故，法性如是故，一字具多法义故，菩萨行愿故，不思议神力加持故，此由翻译，令得多益，如是下复诚劝行人毋得妄谈。
　　又陀罗尼门《诸部要目》云：瑜伽会说五部。一佛部毗卢为主；二金刚部阿閦为主；三宝部宝生为主；四莲花部弥陀为主；五羯磨部成就为主。五秘密修行念诵义云，五部即五密瑜伽法门，谓息灾增益降伏钩召敬爱法也。今属佛部增益出世法门。《苏悉地经》云，扇底迦息灾法，补瑟征迦增益法，阿毗遮噜迦降伏法。此三部，各有三等真言。一圣者说诸佛菩萨缘觉声闻，名为圣者真言；二诸天说从净居天乃至三十二天，是为诸天真言；三地居天说八部神王，名为地居天真言。今当佛圣增益部也。《会义》云：密部有三，一佛部，二菩萨部，三鬼神部。各论上中下三品成就增益，名上品法，禳灾摄召名中品法，降伏名下品法。上法又三，谓行仪、观法、严禁三品法也，通以无上菩提道心为主，若无师传则名盗法，若违行仪则招恶报，若犯严禁，辄以功效向他人说，则招奇祸，并出佛不思议四悉益。
　　《妙臂菩萨所问经》云：行人若欲持诵，述得悉地义利成就者，所有仪法不得纤毫缺犯，使诸魔障而得其便，是故行人当心持诵，长时无闲，使观想真言字种，一一精熟，事事相应，方成瑜伽无作妙行。又持诵者不得心缘异境，与人杂语，诵若闲断，悉地不成。又持诵不依仪法，或不持戒，或不清净，非惟法不成就，亦当招损。彼部主明王皆佛菩萨，终不瞑害。所有侍从、天龙、猛毒、鬼神，见其过故，便即损害。
　　《金刚顶瑜伽念诵经》云：凡修瑜伽教者，须具智慧，明了三昧及真言，法住菩萨戒，发菩提心，如是功德，许入念头。
　　《菩萨善戒经》云：受持神咒，五不得。一食肉，二饮酒，三五辛，四淫事，五在不净家饮食。具此五戒，能大利益众生，能治恶神毒病。
　　《法苑》云：道俗持诵无功效者，自无至诚，谤言无征，或文字讹着，或音韵不典，或饮酒啖肉，或杂食荤辛或触手污秽，或浪谈俗语，或衣服不净，或处所不严，八种法戒，致令鬼神得便反受其殃，若欲行持，每须澡浴，口尝含香，志诚殷重，普为六趣，发心匪懈，如是至意定验不疑。
　　《显密圆通》云：《金刚顶苏悉地准提经》等，皆说行者用功持诵，或梦见诸佛菩萨、圣僧天将，或梦见自身，触空乘马渡江，种种香光及诸异相，若得如是应念，则须策发三业，加功讽念，不得宣说咒中境界，衒卖与人，惟同道者，不为名利，敬赞方得说之。
　　《大悲经》云：若人紧切念时，或逢种种魔障，忽然怕怖，身心不安，或多瞑，或多睡，舌难持诵，或见诸异相，或于咒疑心，或多分别想，或无明着，有若对治者，应观梵书口蓝字（　）或观哑字（　），彼谐境想自然灭，当知因缘法本空也。《五会真言》虽依古德翻释，后来宏传法者临咒，默随意，不必局定，应讲不讲，孔子云：可与言而不与之言，失人；不可与言而与之言，失言；智者不失人，亦不失言。故孟子有五种教，有五不答，《楞严经》中亦四种说。密部不翻，为推伏诸魔，外也。前所开明三教义，皆为法中紧要，特于咒首预表出之。图哆曰：只在虚寂恒诚，能遵无失，无不神验，万无获戾也。
　　《五会真言注》曰：所以有五会者，《显密圆通》云，藏经神咒不出五部。一佛部，谓诸佛咒，二莲华部，谓诸菩萨咒，三金刚部，谓诸金刚王咒，四宝部，谓诸天咒，五羯磨部，诸鬼神咒。前坛室中五佛表五部主，又五佛即：佛部观音，莲华，菩萨部，金刚藏，金刚明王部，释梵宝生，诸天部，频那夜迦，羯磨鬼神部。此之五会，诸五部咒悉总持也。又香花钵镜，每十六者，亦《金刚顶瑜伽经》中说受十六大供养也。
　　《一会真言注》曰：瑜伽中有四种念诵。一音声念诵，出声念也；二金刚念诵，合口默念；三三摩提念，心念者是；四真实义念，如字修行。又或开五。一出入息诵，想咒字，义随出入，息息出字，出息人字入字，字朗然，如贯明珠，前后无闲；二瑜伽持诵，想心月轮内外分明，咒字次第从前右旋，周布轮缘，终而复始；三金刚持诵，口中微微默转；四微声持诵，字字分明称念，但令自耳闻之；五高声持诵，令他闻之，灭恶生善，详金刚顶五字准提等经。如意宝中经，妙住菩萨问，持此总持玉章句，何因不见三世诸佛？佛言以住业故，疑未断故，有为心故，无方便心故，若能心无疑惑，决定专注，是名真实持者。又妙臂菩萨问持诵真言，不能成果，为法力无能耶？所作非时耶？种性非性耶？真言缺利耶？修持轻慢耶？供养不具耶？金刚手菩萨答，修真言行求成就者，应当离诸烦恼，起于深信发菩提心，重佛法众（众即僧也），远十恶业，离邪见网，行十善法，入大曼挐依阿阇黎，决志勇进，忏悔宿障，助伴同行，供养虔洁，真言无讹，今不如法，岂应验耶？下云，纵经饮酒啖辛，种种不净，破衣无坛，佛天不将为过，此皆如来随机说法，令得四悉益也。不可疑执，自成其失，名为毗卢真法会，谓如十二法门，密言皆一毗卢真心法身所流演也（怀师标云大毗卢法会）
跋
　　谨按是经，佛曰持世，盖犹我宗之医世，乃有身治世宁之义。其义创自薄伽梵，为世宣说持世陀罗尼文，佛释迦承受，妙月长者四众宗之，广为宣说，流传震旦，始自我国贞观闲也。持行功法，至简极易，非薄福得闻。然无智愚能具信心，受持极验，何以故？太乙有言：心即天也，身即地也，念即人也。如是体之，三才一身也，原人一身，自心以上曰天，自心以下曰人曰物，自腹以下曰地曰海，而心能包身，身能容念，故身亦名世，世身身世，不二不一，盖谓主夫世者惟人，主夫身者乃念，而念承夫心，心承夫天，身承夫地，地天无心寄心于人，故人得为造化主，人自小视身心耳。我师野怛婆阇曰：汝祖泥丸李翁亦谓往昔薄伽梵悯世溺情，故为宣说持世陀罗尼，不外靖身靖心靖念而已。诚以身即世也，世即身也，学知靖念则心自清，而身自修，世有不治乎哉？我师又曰，道祖纯阳翁不更有言乎，匹妇衔冤，三年不雨，可悟劫厄频仍，造物无心，不过因物付物焉耳。噫，身同心同，能如妙月信承，更广宣说，世自承化，凡诸有情咸得利乐，人非人等咸皆欢喜，无启毁越，咸悉如意，直在刹那间者，以此陀罗尼流自薄伽梵心，音韵微妙，有感斯应，我师玄论如此。道光甲午冬至日嗣宗弟子闵真仙拜跋于舜湖菊隐居。
佛说持世陀罗尼经注
三藏法师玄奘译　发僧际莲注
