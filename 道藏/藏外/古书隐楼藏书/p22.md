<!-- { "loadSidebar": true } -->
　　〔按答所示，乃贴虎龙姤交之内侣，故曰同心合意之人。然非泥水，尚属气神德合作用。而所得乃是一粒复一粒之天宝。宝而非宝，不二圣姑所述止啼之物，是黄叶，非真金也。悟元先生想未亲历，故以古哲得致虚空，感降天宝视之，乃有婴儿成象一语。后学须细体会。若果侣属置种之侣，不宽衣，不解带，一龙一虎，均以清净气神，会透虚空，即于虚空净境，相吞相啖。我于其下，但廓鄞鄂，空虚以俟，得有种龙种虎神交生物，自必下投吾谷。我但加倍寂虚，自与吾汞溶合。惟戒内起杂念，必无他变。功竣之后，觉吾此中顿倍安泰焉！倘沐天缘，竟于种交之际，感降上天圣父圣母，精交虚际，必有天宝，如月如日，合壁虚悬。我于其时，鄞鄂旷廓，兼吾真阴，积如玄圃，渊深无际，则可以意上迎，自得天宝，如针投芥，亦无他变。倘我此中鄞鄂未具，真阴无多，只可窃叨遗荫，身如背曝日中而已。若或不量，妄意上迎，必有火炎昆岗，玉石俱焚之变。虽有知音侣伴，同成灰烬也矣！古哲所谓天宝，乃是此宝。所谓世财，乃是鄞鄂与真阴也。盖此天宝，烈过火球，已无真阴以配。我身民相随之，色身立成灰烬者，此无救法也。若如先生所得之宝，虽属生龙活虎交生之物，致而来归，亦须自问。倘吾性学未彻，命学未备，亦有非常之险，乃须知音侣伴，默相调护，可致安泰。盖当宝归北海，大忌南照火炎，此火即是欲火。实以其时，必有非常逸趣。我非童真，即或童真，知识早开，必有所闻，世风如是，真已非真，一旦身得逸趣，难免溜堕情海，此为至险，不可不预防严。先生亦曾计及，故前有一不小心之戒。学者值此，急须摄此身心于无何有之乡，且须定情于脊前心后，是之谓循艮背，然犹有复然之虞。此须知音外护，从中谨醒，三人咸共遵行，亦以击磬为号。古哲遗有则律，律载：法提涌泉黑煞，升会海底命玄，逆自海北极处，从后升腾，经背达脑，汇聚虚际，即从虚际，往前下注，自觉火降，由面下膺，必有巽风内鼓。旋见大地玄黄，已复天清地宁，乃可寂守玄窍，行夫干卦初爻，四六呼吸而止，是之谓助调。盖即于侣伴身中，行其内运，升而外注我身者，又必假用法磬，所以致四成一耳！至若世所妄构，此种圣侣，贵为帝王，富有天下，而德若四配，功若伊周，不有宿因，杳不一遇也。至人悯之，乃有深耕置种，假幻钩玄之妙用。非好异也，以此圣侣，纯是天缘，否则得道难矣！古哲得遇，有几人哉。悟元先生泄而未备，备而未详，故为补述焉〕
　　问曰：“修行人首戒悭吝财物。既曰‘要世间财，又曰悭吝神仙不肯来，到底用财不用财乎？”答曰：“用而不用。夫财者，人之所爱。以财为用，易取人之欢心，易买天之真宝，而天人无不在其术中矣！倘无财而欲得真宝，是强取强求。不但天不我从，而人亦不我顺。便是少行悭吝，神仙怎得而来？此世财之所以必用也。然财易足败人德行，伤人性命。一惜其财，则我为财所愚，无不听其财之使用。故必德先财后，以德为本，以财为末，此世财之所以不用也。然此世财，有世间之善财，有世间之凡财，不可不辨。”
　　问曰：“财足取人欢心，财足买天真宝，此说不近于闺丹炉火事乎？”答曰：“人乃坤方之人，非世间之女子。宝乃天上之宝，非世间之金石。坤方之人，乃不死之人，即世财所招之神仙也。天上之宝，乃中有一宝之物，即世间所寻之真宝也。倘以女子金石猜之，便是毁谤圣道，初世为人之辈。”
　　问曰：“所用世财之说，其即法财乎？”答曰：“财是财，法是法，是两件，非一事，乃法财两用之说。法者，修持煅炼之作用。财者，诚心祈求之礼物。有法无财，则悬虚不实，而他家之真宝不露。有财无法，则火候有差，而我家之器皿不当。法也，财也，两者缺一不可，故曰法财，乃法中有财，财中有法，非世间金银钱财之说也。”
　　问曰：“财既非金银之财，何以抱朴子闻道二十年，家无积聚，不得为之？上阳子谓‘贫者患无财，有财患无侣’，张三丰谓‘金花朵朵鲜，无钱难修炼’，此又何意？”答曰：“此中机秘，非师罔知，不得冒猜。夫修真之道有二：一系上德，以道全角之事；一系下德，以术延命之事。上德者，纯阳未破，以道全角，不用财而行无为之功，即可了性。性了，而命亦了矣！下德者，先天已失，如贫者无财，必借他家之财，以术延命，而行有为之道，方能了命。命了，而性始可修矣！抱朴子闻道二十年，是闻得以道全角之事。家无积聚，不得为者，是无法财之积，不得以术延命，非以无金银之财而不得为。果系必用金银之财，抱朴子系贵宦之家，何以无积聚？又如马丹阳，半州之富，何以弃家人铁查穷居？刘海蟾何以弃相位而游江湖？罗状元何以弃富贵而受贫澹？古圣先贤比比皆然，岂有弃自己现在之银钱，而又寻他人难遇之财物乎？可知别有道理，而非世间凡财也。”
　　〔财如是，人可知矣！以半州之富，卿相之位，何求不得？至如秦皇汉武，五千四十八之鼎，九千九万又何难有？《阿房宫赋》不云乎，“粉白黛绿，有不得见者三十六年”，此可悟矣！欲修斯道，玄关不开，真元不复，而鄞鄂日倾，流珠四散，无一而可。要知玄关一窍，外包三才，内充四大，本无内外，无处无所，乃是一气，何有通闭？特为外物自堵自塞。能置身心于先天之先，三才与我，本是一物。个中真元，原无得失，所失种种，犹如内库珍藏，移于外库。我但靖我内库，物物件件，取归如寄。所谓上德下德，均据现在而言。人知自悟，但自靖我内库，步步不离还返。行我炼精返气、炼气返神、炼神返虚、炼虚返道，造至道返自然，则我内库已成无上法藏，三世三才，返成一粒黍珠，有何上德下德可分也哉？那有了性了命之别乎？是乃太上心宗还返之诀。悟元先生未之泄。余故述而补之。原夫先生所谓世，世即吾身也；所谓财，财即吾身之财，所谓精气神者是。其所谓善，善即先天；其所谓凡，凡即后天；先天成道，后天败道，故不可以不辨。先生泄而不悉，盖惧玄谴耳！然余以为大道之晦，究缘先哲运心不普。世谓紫阳张祖，三传匪人，三遭天谴。余谓三谴之由，由于寓隐，致使邪淫引为证盟，则所垂书，大足误世。翠虚陈祖见及此，故有不普之讥。琼管先生张祖象赞，亦有微辞，是盖讥其寓隐。诚以天地乐人奉道者，着书寿世以度有缘，是犹天授，翠虚有言曰：“我将度尽世人。”又曰：“天其不天乎？若然，泄泻道奥，又何忌哉？”爰为补述于此〕
　　问曰：“既非世财，则外护之说，亦是荒唐。何以杏林付道于道光，嘱之曰‘汝急往通邑大都，依巨富大力者为之’？”答曰：“世财有真假，外护岂无内外乎？内之外护，乃是金公，所以成法身。外之外护，即世之外护，所以保幻身。此身未离凡世，犹有灾患。外护，乃护持我性命，助我道成者。通邑大都，修世间法也。盖以此道，易起人谤。通邑大都，混俗和光，所以使人不识，而得以潜修密炼。慧能隐于四会猎人之中。道光复俗，以了大事，均是此意。”
　　〔薛祖之隐通都大邑而依巨富有力者，石祖使之，又曰：为之者，盖已以《太上心传》密授也。盖通都大邑，乃是大丹材库。巨富而有力家，所蓄更精而近。祖于其中，廓其鄞鄂，洞其玄关，朝迎夕迎，不惟法身日固，天宝必自惠来。假名混俗，乃是一时之权宜。其究易服改装，岂以时尚崇道而然哉？内既事玄，自应道服，所谓“行尧之言，服尧之服”焉耳！谓其避谤，尚是俗情，似非祖意；谓与六祖同辙是也，然其情势，似非一辙。六祖禅学，已造无住无所，不必定隐人海。且值同衣嫉妒，依猎起居，足为幻护。且其三更授受，乃是无遮，依猎居处，足以护法。法乃法身，幻乃幻体。假幻钩玄，亦是大事。有此两义，隐故乃尔。薛祖之隐人海，只为迎得才一而然，此外无须如此。我师鸡足真仙曾言之，得故述补以备并参云〕
　　问曰：“修道乃光明正大之事，何以易起人谤？”答曰：“此道也，异于世道者。世道以名利恩爱为重，修道以名利恩爱为轻；世道以聪明伶俐为真，修道认聪明伶俐为假。为富不仁，为仁不富，二者相反。所以神仙之道，世人之所不乐为；不以为愚，必以为邪。大修行人，外圆内方，混俗和光，正为此耳！”
　　问曰：“修道者，原欲绝俗离尘，万缘俱寂。今曰混俗和光，得不染于尘俗乎？”答曰：“空寂无为，乃得丹以后之事。若未得丹，而即无为，则造化何由夺？生死何由了？混俗和光，正为夺造化，了生死耳！虽曰在俗，而实脱俗；虽曰在尘，而实出尘。到的大丹凝结以后，不待空寂而自空寂，方可绝俗脱尘。不应世事，行九年面壁之功，以期超脱也。”
　　〔谨按：此答末句，先生于太上心宗，尚未彻底洞悉也。否则即于上答中，洞泄所以和光，所以混俗，则此修真奥妙，得寻得入。举世学人，自不仍泥陈法，致不必从面壁，岂非大般若船乎？无如先生泄不洞悉何？盖虽遗有深耕置种大法，无如力不能行，势不可办。如吾薛祖者，元既破，真既失，法惟权隐于通都大邑，洞开玄窍，放光引至世散元一，收修鄞鄂；再依巨富有力之家，虔行格至上天天宝，结我圣婴，了此大事。如是以后，单亦不孤而双非徒双，何愁温养乳哺，脱化粉碎等等后事乎哉？此诀不泄，大道不明。纵或胎结胎脱，不行九年面壁，万难粉碎虚空者，以其所结之丹，真中有假耳！其病在求速效，而未得其真信无无之一。《唱道真言》谓为遗此苦功于这婴儿做了，堂堂大路不走，偏在羊肠鸟道中做生活。做得功成，仍是凡夫身分，多此九年教养，而终不如圣婴一辈。太上心宗，大道丹法，进一步淘洗一步。所谓淘洗者，步步命学，返至自然。究其功效，乃以弥沦玄况，炼成存似黍珠，古哲功法本如是也。譬田一亩，米只石许，而干有十挑，加去壳糠，又有石许。学者要知剔拣稍粗，田米何可作食？情势盖如是也。是以古哲于此一道，必自炼心入手，乃能步步返元，造至虚无可虚，寂无可寂，先天乃现。如是虚寂，造至自然，玄关乃开。关开，始能左右逢源，天宝始从此得。如是结圆，故能聚则成形，散则成气，无须加行面壁也矣〕
