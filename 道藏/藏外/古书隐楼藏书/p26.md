<!-- { "loadSidebar": true } -->
　　问曰：“金丹一乘之道，即中庸之道，何以孔子罕言命乎？”答曰：“罕言者，未尝不言，不过不轻言耳！盖命理幽深，其中有夺造化转生死之机，言之起人惊疑。然《大学》《中庸》俱身心性命之学，其中有大露天机处，特人不自识耳！至于赞易十传，无非穷理尽性至命之学。后世不明大理，各争教门，彼此毁谤。彼乌知道义之门，即众妙之门，亦即不二之门乎？”
　　问曰：“孔子既言命矣！何以不并传火候？”答曰：“明卦爻，即是传火候。其吉凶悔吝之理，即抽添进退之实功。其中天机大露，在人自会之耳！”
　　问曰：“颜子在圣门，居德行之首，闻一知十，于夫子之道，不违如愚，亦足以发，夫子深嘉。宜其能了命，何以短命而死乎？”答曰：“了命不了命，在道理上分别，不在幻形上讲究。未了道，虽生如死。能了道，虽死如生。盖所死者幻形，而不死者道。颜子得孔子之道，居人不堪其忧，而乐在其中；得—善则拳拳服膺而弗失之，是已得先天真一之气，归根复命，不为阴阳所拘，到得圣人地位。自不爱此幻形，可以死的矣！观于匡人之厄，对孔子曰：‘子在，回何敢死？’亦足以见生死由己不由天。至于孔子‘不幸短命死’之说，是借颜子而勉众门人之意。果其短命而死，岂有明道而短命者乎？岂有使不短命之人而学短命者乎？言下分明，何得错误？”
　　问曰：“道成之后，寿与天齐，何以颜子三十二岁即死乎？”答曰：“成道以后，身外有身，是云真身，又云阳神。阳神乃金刚不坏之真身。道至阳神出现，回视幻身，如一堆粪土，何足恋之？圣贤暂存幻身者，不过为修真身耳！其身既存，幻身无用，不弃何为？”
　　问曰：“孔子七十余岁而寿终，岂成道犹不如颜子之速乎？”答曰：“孔子以救世为心，将欲行道于天下，以斯道觉斯民。至西狩获麟，已知道不能行，又不忍大道绝世，故删《诗》《书》，定《礼》《乐》，赞《周易》，修《春秋》，以开后世之聋聩，聊以尽救世之愿。至于心愿已了，辞世而去。颜子道成，已有孔子前而救世矣！自无用力处，故不妨脱化而早去。”
　　〔生死得以自由，孔颜皆能而不为，见之经书，先生岂不见及？盖必有为而言也。若从正论，畏匡一节，孔子信天，颜子亦信天，故能不惧不死；短命一节，乃正孔颜之顺命不敢逆天以自由，故死，故恸。若谓师在不敢死，父在可以死乎？是正颜子之不逆命，非关幻法之有无也。三教宗旨，学重立命，而正所以安命，故皆夭寿不贰，修身以俟之。先生自必见及此，而兹答乃尔者，盖必有所为也。况已于上答中示曰：“幻有死生，而道无死生。”后学可以会悟矣！无如世之修道学道者，各有私念而修而学耳！余复何言？盖世之忻慕，全在下文所叩，全是贪生好奇两大病。得吾先生后答，吾恐闻而退席者，不仅五千也，悲夫〕
　　问曰：“幻身不能成道，何以世传黄帝鼎湖跨龙升天，许真君拔宅飞升乎？”答曰：“实有此事，但不是这样说。金丹大道，是取坎填离，依坤归干。道成之后，群阴剥尽，变为干体，打破虚空，为大罗天仙。是所谓跨龙上天，而非言肉身乘龙而去也。至于拔宅飞升之说，乃一子成道，九祖升天之意。亦有大功大行，玉帝敕封，思及全家，移居于天民极乐之国，受其天禄；或移家于洞天福地，避其烦恼。世人不知，以为飞升成仙而去。抑思神仙乃修炼而成，彼无修无证，如何得仙？于此可知拔宅飞升之说。更有一等愚人，直以为房屋宅室一并拨去。试问神仙皆在虚空之境，房屋土木重浊之物，虚空如何载的？况神仙包罗天地，何物不可得，而犹爱此尘世之土木乎？噫！幻身且弃，何恋土木？何不三思？”
　　〔余曾以是事叩之太虚翁。翁曰：“此道千真万真，皆非虚妄，究其得到白日飞升，乃从假幻以炼真。始而化赤成白，既而化白成气，继则化气成炁，加炼归虚合道，以致自然，无非还返先天。然非今日那、明日此，乃是一时辰内功法，日计、月计、岁计乃成。方其道成遇举之际，纯是先天气凝之身，所服衣履，悉属气化，是故日中行立而无影。吾尝三遇泥丸翁以叩之。答曰：‘汝犹昧夫还返之非妄。’余凝思间，蒙为一手取余巾，一手擎戴帽，嘱余俯察，惟见巾影，巾外一无有。余方惊异，复蒙以帽戴于余头，而以巾自戴，亦惟察见余巾，而余头影无帽。乃笑曰:‘汝可悟矣！然功从实朴朴地下手，乃能还虚。微沙未化，微沙影在焉!’余因述叩拔宅一义，答曰：‘是有两门，一法一道，法幻道真也。吾考古今拔宅升举者，七十余所。而由道升者，惟黄帝、桓玄与贞白也。他若伯阳、淮南、旌阳辈，皆假法以显道，实则避地海岛，加修还虚等等。道成与否，未可知也。是乃肉身偕宅而去者。若夫黄帝、桓玄、贞白，乃是肉身冲举，余则皆蜕壳，共有八百余位。然非三官保举，玉诏诏升，不能幸举者也。而谓升尽幻法乎？可谓仙非凡证乎！’”我师所述如此，兹为补述，盖以证夫册籍所载，无一而非真也。我师又曰：“拔宅圣功，功从卵守始。卵守功诀：以天地为法身，大气盘旋，下包地局，上包云际，由远缩近，行功不怠。一旦气罡合，造至罡气护身，风云不能侵，厥效见矣！渐至门启，蛇兽不能入，功更进矣！习炼不止，待时移居，亦自不难。然三千年内，惟伯阳魏祖、远游许祖两仙能之。而吾泥丸李老师，以为道非切已，余故未之敢习。”又曰：“拔宅之举，古哲出于不得已而为之者，淮南旌阳盖已然矣！淮南三族遐举，八公之力也。旌阳以黄白积功，门下从行。因干天谴，拟以法度，乃以炭化歌伎试之。八百有零之众，克守三戒者，惟玉真、隐真等十人。故而长屿超迁，七百九十零一不得度，乃有《龙沙谶文》遗世。戒律宜守，前车可鉴焉。”我师述之，盖非无意也，爰并附识于此〕
　　问曰：“幻身既无用，何以修行人，或有死后临葬，棺中失尸，或棺中有竹杖，或棺中有衣履，岂非并幻身而带去乎？”答曰：“此不可一既而论。或有道成以后，脱离幻身，而法身显化于一方，积功累行，数十年间，功完行满，上朝玉帝，不露天机，示死而去。人不知妙用，见其棺中无物，便以为肉身成仙。亦有道未成而避患，或用幻化之术，以拄杖衣履代身，其身远遁，示其无迹者，亦非肉身成道也。太上云：‘吾所以有大患者，为吾有身；及吾无身，吾有何患？’所以脱幻身者，去其患耳！”
　　问曰：“亦有留形住世而不脱幻身者，何也？”答曰：“此亦不可一概而论。有道已成，功行不足，而留形立功者；有了命未了性，不能脱幻身，而留形住世者。若性命俱了，功行完足就恋幻身，不肯舍去，此名恋家鬼，神仙之所不乐为也。”
　　〔按恋家鬼，必是不明性学之顽仙。不惟性未了，而其命非天命之命，乃凭识神以固幻身一流。谓之了性命，是世论乃尔。否或志成无上乘，非恋形，乃炼形，致无微沙幻形，乃为全受全归者。古哲有之，则不得以恋家鬼目之矣！此不可以不辩也〕
　　问曰：“了命不了性，犹为幻身所累，何不了性而超脱乎？”答曰：“看当日所得乎师者何如耳！果其始终通彻，了命之后又了性，脱幻身而出法身，自不容已。或有仅知命理，而不知性理，只可为陆地神仙，长生不死，虽要脱幻身而不能脱。倘自知还有向上事，访师问诀，明得末后一着，从有为而入无为，不为幻身所累。身外有身，形神俱妙，与道合真矣！”
　　问曰：“无为之道，乃上德全角之事，何以下德延命者，亦行无为之道乎？”答曰：“上德者，本原未亏，灵窟未闭，若得真诀，一了百当，直超彼岸。故行无为之道，而有为之事即在其中，性了而命亦全矣！下德者，先天已亏，百病俱发；纵得师诀，不得直下纯一；必须由渐而顿，由勉而安，到得了命之后，与上德者同归一辙，始可以无为矣！非言上德者只行无为之事，下德者只行有为之事也。至于道之极处，有无俱不立，天地悉归空，不独有为用不着，即无为亦用不着。其所言有为无为，悉是就修行下手处而论。不但上德、下德者下手有分别，即男女修行，下手处亦各不同。”
　　问曰：“男女下手处，分别如何？”答曰：“男子下手之着，以炼气为要。女子下手之着，以炼形为要。炼气者，伏其气也。伏气务期其气回。气回则虚极静笃，归根复命，而白虎降。炼形者，隐其形也。隐形务期其灭形。形灭则四大入空，剥烂肢体，而赤脉斩。男子白虎降，则变为童体，而后天之精自不泄漏，可以结丹，可以延年。女子赤脉斩，则变为男体，而阴浊之血，自不下行，可以出死，可以入生。故男子修炼曰：太阳炼气，女子修炼曰：太阴炼形。”
　　问曰：“女子炼形不伏气乎？”答曰：“女子性阴，其气易伏，而赤脉最能害道，其所重者在此，故下手则在着重处用力。赤脉一斩，气自驯顺。非若男子性阳，其气难伏，譬如优气三年，女子一年可伏。果是女中丈夫，得师口诀，行太阴炼形法，三五年间，即可成道，其法更比男子省力。但女中丈夫最不易得。不易得者，女子刚烈须过于男子百倍之力者，方能济事。若与男子等力者，万万不能。”
　　问曰：“大道不分男女，何以男女有分别？”答曰：“其道则同，其用则异。盖以秉性不同，而形骸有别。故同一性命之道，而行持作用，大有不同也。”
　　问曰：“赤脉如何斩？”答曰：“赤脉，本身后天之阴气所化，阴气动而浊血流。欲化其血，先煅其气。气化而血返于上，入于乳房，以赤变白，周流一身，自无欲火炎燥之患。欲火消而真火出，从此稳稳当当，平平顺顺，保命全角，自不难耳！”
　　问曰：“金丹成就，吞而服之，女转成男，老变为童，此事有否？”答曰：“此言其理，非言其形。女子成道以后，剥尽群阴，变为纯阳之体，与男子成道相同，故曰女转成男。老者成道以后，复还先天，成其纯阳之体，与童子圆满相同，故曰：老变为童。非言其变幻像也。”
　　问曰：“道既不关乎幻像，何以六根不全者，不授道？”答曰：“六根不全者，名为废疾之人，乃无用之人。道为天地所贵，窃阴阳，夺造化，是大圣人之事。彼废疾之人，安能作此惊天动地之事？”不能作者，非不欲作，乃形有所限，气有所塞。若付大道，必将有用之宝，置于无用之地，决遭天谴，故不敢授。果六根不全，而行大功大行者，则指以性理小乘，使其修来去之路可也。至于金丹大道，决不敢授。此中秘密，惟闻大道者，自知之耳！”
