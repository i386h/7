<!-- { "loadSidebar": true } -->
　　问曰：“行住坐卧，俱是道，何以又有炼睡之一事？”答曰：“炼睡是初学之事。凡人睡卧，神入阴窟，气散四肢；梦寐颠倒，罟镬陷阱，无不投之。日所积者，不如夜所耗。故必打炼睡魔，使心神居室，清气上升，浊气下降，庶得行道无阻。古仙云：‘睡了一时，死了一时。睡了一日，死了一日。日日有功，无睡千日，便了事也。’又云：‘一年不睡，下丹结；二年不睡，中丹结；三年不睡，上丹结。’此为的言，若虚室生白，神明常照，虽寐犹寤，不妨去睡。《参同契》云：‘寝寐神相抱，觉寤候存亡。’此不为睡害事也。不到此地，不可睡。前辈蜀地国清寺张翁湟中，睡仙张翁，俱是初而炼睡，后而长睡，此炼睡之证也。”
　　问曰：“上丹中丹下丹，丹有三乎？”答曰：“总是一丹。分而言之：下丹者，炼精化气。中丹者，炼气化神。上丹者，炼神还虚。三丹之名，就层次而言。到的还虚地步，精气神混而为一气，是为金液大还丹也。经书三田、三关之说，是此意。”
　　〔按丹法，并非今日炼精，明日炼气，后日炼神也，一刻之中具此三法者也。即如一部丹书，从头至尾，层次虽多，亦非今日行一层，明日行二层，皆在一刻之中，经行勿缺者也，故能得无偏胜之虞，然而大非关限未通者能如是。盖关有前三后三，通关，所以理任督也。前三，所以理任脉。后三，所以理督脉。任通乃可理督。其理如此，然情实不然，还宜即吸即呼以理之。按吸，吸自海底阴跷穴。自穴逆吸，透尾经脊，踰枕达巅，入于天谷。巅即昆仑，人头是也。天谷即人脑之中，乃上田也。即自脑中下降，自鼻至上唇，乃与任合，会于华池。池乃舌底，故人中为华池，是乃理督之成法。呼则起自华池，顺经重楼，重楼即人喉管，从此顺降绛阙，绛阙即膺，即胸堂。从此达中黄，即中田。从此达腹，驻于脐后深处，处曰气海，即是下田。从此达阴跷穴。穴在粪门之前，卵囊之后，乃任督交聚处，是为理任之成法。盖皆以意导气，由想合道，乃初学通关必用之成法。吕祖曰：“三三通，一半功，神而通之闭巽风。”巽风即鼻息。心静致极，息微若闭，导成胎息之法。道至胎息，乃是三三通后之神功，盖非别有神功也。学者初事通关，且循吸呼意导入手。关限已通，三田不芜，功加虚极静笃，则此胎息亦泯，乃为真息息。息者，止也。功造真息亦息，百脉亦停，六腑五脏，成安咸泰，一点先天乃从此步收得者也。学人要知曰停曰息者，乃言精细之极，不觉其起其止耳！乃正此气周行一身。全部丹书细微层次，统于此一刻中，周行无缺。丹书所谓夺尽造化之大作用，切莫轻视。如是日行岁事而无间，天仙且必成，况其亚次乎哉？其诀不外二化、一还与二合也。今且节节步步，返而又返，日计不足，月计有余。《易》曰‘不远复’，又曰‘不恒其德，或承之羞’，活活泼泼，存乎其人。学者念诸〕
　　问曰：“精气神，后天乎？先天乎？”答曰：“是先天。《心印经》云：‘上药三品，神与气精；恍恍惚惚，杳杳冥冥；视之不见，听之不闻；从无守有，顷刻而成。’岂可以后天有形之物视之？故大修行人，炼先天元精，而交感之精，自不泄漏；炼先天元气，而呼吸之气自然调合；炼先天之神，而思虚之神自然定静。先天成，后天化。学者努力修持，方能有验。否则后天且不保，而况先天乎？”
　　〔先生此答，圣人复起，不易其言也。盖此从无守有，是还返之要诀。是以无为万物之母耳！按此句，似将经文“存”字改了“从”字。然存则自然，而从则着意。初学必由从而能存者，故不必定从经文，仍改存字，此正先生有意而改，并非误笔也〕
　　问曰：“既云顷刻而成，又云炼精化气，炼气化神，炼神还虚，何也？”答曰：“顷刻而成，是得药之效也。炼精炼气炼神，是渐修之功，火候之妙。”
　　问曰：“三品大药，皆属先天，金丹即此三药而成乎？”答曰：“三药虽属先天，然无形无象，犹属于阴，不能结圣胎。须得虚无先天真一之气点化，方能无形生形，无质生质，而三药变为纯阳矣！”
　　问曰：“无形生形，无质生质，则圣胎有象乎？”答曰：“是法相，不是色相。法相是相非相。盖一气从虚无中结就，又名阳神。此神聚则成形，散则成气；入水不溺，入火不焚；虎兕不能伤，刀刃不能加；出入无碍，非若色相大患之身也。”
　　问曰：“有出阴神者，何也？”答曰：“即玉液还丹，了真如之性者。真如性了，用志不分，乃凝于神；久之静极神出，顷刻千里，极往知来，但鬼仙耳！无影无形。若欲有形，还要改头换面，来世参访高明，修金丹大道而能之。故大修行人，了得玉液还丹，即修金液大丹，期归于纯阳无阴之地而后已也。”
　　〔闻之先师太虚翁曰：“鬼仙道成，而未脱色身者，知有无上大乘，而进求金液大丹，尚有捷法：但须虚寂身心，埵（音朵）其知觉，塞其闻见，绝其思虑，一如婴儿未孩之时，专志诚迎无极真一，则此金液大丹，自必旋得。而宛如梦觉一般，拨发自然真火，不武不文，载炼载养；一旦阴化纯阳，天仙可学。然须预置有无存亡于勿问，遇惊勿惊，遇喜勿喜，湛寂之外，概以梦幻泡影视之，庶得真一常存，后天得因而化。因者，依也，依此无极所降真一也。原此降一，乃属金液之母，能化身阴。身阴乃是吾身之三宝，在身曰先天，在极曰后天，尚是阴物，法惟依一乃化者也。然功至此，身中识力，必觉大减，勿因怠惰。始若不支，渐复其初，已而渐入泰安，四肢加旺，神色光润，两目有光。如是加迎天罡，返照我身真一，则自身一日生。诚持不间，岂仅一元全复，而世财充满。他日缘到，大还丹降，万无沈水入火之虞也。”又曰：“鬼仙成道，不加等等功法，一旦劫临，四大非我有，无舍得安，不欲迁移，另开生面，何可得哉？”先师遗论有此一则，谨为录附此答之后，以补悟元子所未及，学者参证可也〕
　　问曰：“世之投胎夺舍，移居旧住，即此阴神乎？”答曰：“不是真如之阴神，即是元神。以不能了命为阴耳！至于投胎夺舍之流，乃专弄识神，守轮回种子，与大道绝不相关，故出此入彼，生死不息。其异于常人者，不过能择住处，不入异类耳！至于明心见性，入定出神，彼安能之？”
　　问曰：“了性未了命，来世生来迷否？”答曰：“有迷者，有不迷者。不迷者，生来自知性理，又求大丹之事，完成大道。迷者，失其故路，必须明人指点，方能会悟前因。如明时状元罗真人，若非乃翁提点，亦几乎忘之矣！虽迷而犹有宿根在，故一提即醒。若无宿根，虽提不醒。不但能了性者如是，即有志之士，终身学道，未遇明师，死后转生，亦带宿根。一出头来，自知有此一件大事，仍在道中研磨，千方百计，一心好道修行，不爱荣华富贵者，皆是有宿根之人。若无宿根，纵彼孤寡贫穷，艰难百端，甘于困死，而不爱入此道也。”
　　问曰：“修性者欲完大道，总要再来人世。修命者与天同寿，必不来矣？”答曰：“亦有来者。以术延命之道，非真实大丈夫不能得，非天纵之上智不能行。虽能得之，还要祖上积德深厚，自己功行重大，有无数天缘结聚，方能无阻无挡，顺顺序序，了此大事。倘祖上无德，自已宿根不深，虽能勇往直前；或限于事之未就，而数已尽；或阻于功之方用，而魔障早来；往往有法无财，有道无力，抱道而亡者甚多。然虽未成道，而来去分明，与凡人大不相同。亦有半功而亡，亦有未半而亡。半功而亡者，再世必系生知。未半而亡者，再世亦必志道。故学道者，须要知的自己有宿根，不可自暴自弃，而一失人身，万劫难也。”
　　问曰：“生知者，可以不求师而自即能修持乎？”答曰：“虽是行知，还有迷处，不遇高明者指点，亦不成道。若遇指点，顿悟圆通，一了百当，下手修为，无有不成道者。吾曾遇生知者有二：一系江苏顾公，一系陇西汪公。顾公以宦途所迷，汪公以利途所迷。虽知而不以性命为重，此其所以迷也。如二公者，必定祖上无大德，自己缺功行，所以牵缠不断，跳不出罗网，来生又不知何如，可不惜哉！后学者，可不及早积德乎？”
　　问曰：“弟子亦有宿根乎？”答曰：“尔无宿根，焉能闻大道之名？焉能闻大道之说？有宿根，无宿根，尔亦不知。吾有数语，尔自知之。”即说偈曰：“前生尔姓袁，今生尔姓路。姓袁名成德，姓路名我固。此是前后因，仔细认脚步。言下甚分明，早悟须早悟。”弟子言下大悟，即跪而献歌曰：“悟得前身与后身，他人是我我他人。打开混沌入灵窟，看见原来一点真。一点之真如露电，无头无尾又无面。拄天拄地难思量，恍惚杳冥中有变。幸蒙恩师暗点破，才识这个古董货。眼前就有真面目，何劳别处立功课？”师徒问答之间，不觉东方发白，大地生光，众弟子各去伺事，悟元子亦独步于洗心亭矣！
栖云山悟元子修真辩难后编参证
桐城刘一明先生着金盖后学闵一得参证
先天精气神
　　紫清翁云：其精不是交感精，乃是玉皇口中涎。其气即非呼吸气，乃知却是太素烟。其神即非思虑神，可与元始相比肩。是即所谓元精、元气、元神也。精气神而曰元，是本来之物。人未有此身，先有此物，既有此物，而后无形生形，无质生质，乃从父母未交之时而来者。方交之时，父精未施，母血未包，情合意投，其中杳冥有物，隔碍潜通，混而为一，氤氲不散。既而精泄血受，精血相融，包此一点真，变化成形，已有精气神寓于形内。虽名为三，其实是一。一者，混元之义；三者，分灵之谓。一是体，三是用。盖混元之体，纯一不杂为精，融通血脉为气，虚灵活动为神。三而一，一而三。所谓上药三品者，用也；所谓具足圆成者，体也。不得言三，亦不得言一。学人多不知三而是一，一而是三；或抱元守一，而落于着空；或炼药三品，而失于执相。执空执相，皆非还元妙理。还元者，即还元精、元气、元神也。若欲修道，先要知此三物在混元中潜藏。离乎混元，便非先天精气神本体；失却本体，不是元物。《心印经》曰：上药三品，神与气精；恍恍惚惚，杳杳冥冥；视之不见，听之不闻；从无守有，顷刻而成。曰恍惚，曰杳冥，曰有无，则为无形之物可知。惟此元精，如珠如露，纯粹不杂，滋润百骸；元气如烟如雾，贯穿百脉；元神至灵至圣，主宰万事。知之，可以延年益寿，长生不老。学者若能识得此三药，则修道有望。
