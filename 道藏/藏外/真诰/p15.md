<!-- { "loadSidebar": true } -->
　　太上真人撰所施行秘要。（长史写本有题如此。此犹是众真授说经中所可修用。还童反白诸要事。令长史施行之耳。非成事一卷经也）
　　太素丹景经曰。一面之上。常欲得两手摩拭之使热。高下随形。皆使极匝。令人面有光泽。
　　皱班不生。行之五年。色如少女。所谓山川通气。常盈不没。
　　先当摩切两掌令热。然后以拭两目。毕又顺手摩发。〔而〕（谓应作如字）理栉之状。两臂亦更互以手摩之。使发不白。脉不浮外。
　　右一条出丹景经中卷。（此经未出世。是下真品目）
　　大洞真经精景案摩篇曰。卧起当平正坐。
　　先叉两手。乃度以掩项后。因仰面视上。举项使项与两手争。为之三四止。使人精和血通。
　　风气不入。能久行之。不死不病。毕又屈动身体。申手四极。反张侧掣。宣摇百关。为之各三。
　　此当口诀。（此运动应有次第法用。故须口诀益。亦熊经鸟伸之术也）卧起。
　　先以手巾若厚帛。拭项中四面及耳后。使圆匝热温温然也。顺发摩项。若理栉之无数也。
　　良久。摩两手以治面目。久行之。使人目明。而邪气不干。形体不垢〔｛肉疑｝〕（此应作腻字）生秽也。都毕。
　　乃咽液二十过。以导内液。
　　右一条出大洞精景经上卷。（亦未出世。非三品目）
　　消魔上灵经曰。若体中不宁。当反舌塞喉。漱漏咽液亦无数。须臾不宁之痾自即除也。当时亦当觉体中宽软也。
　　右一条出消魔上灵叙中。（亦未出世。非三品目。应是智惠七卷中事）
　　右前三条不显谁之所授。
　　消魔经上篇曰。耳欲得数按抑其左右。亦令无数。令人聪彻。所谓营治城郭。名书皇籍。又曰。鼻亦欲得按其左右。唯令数。令人平。所谓灌溉中岳。名书帝｛竹录｝。
　　右此二条法。方丈台昭灵李夫人出用。（此云消魔上篇。亦应同是前限）
　　太上｛竹录｝渟发华经上案摩法。常以生气时。咽液二七过。毕。按体所痛处。向王而祝曰。左玄右玄。三神合真。左黄右黄。六华相当。风气恶疫。伏匿四方。玉液流泽。上下宣通。内遣水火。
　　外辟不祥。长生飞仙。身常体强。毕又咽液二七过。常如此则无疾。又当急按所痛处二十一过。
　　右一条沧浪云林宫右英王夫人所出。（〈录〉［｛竹录｝］渟经亦未出世。非三品目）
　　丹字紫书三五顺行经曰。坐常欲闭目内视。
　　存见五藏肠胃。久行之。自得分明了了也。（此经中真品目）石景赤字经曰。常能以手掩口鼻。临目微。久许时手中生液。追以摩面目。常行之。
　　使人体香。（此经非三品目）
　　紫度炎光内视中方曰。常欲闭目而卧。安身微气。使如卧状。令傍人不觉也。乃内视。远听四方。令我耳目注万里之外。久行之。亦自见万里之外事。精心为之。乃见百万里之外事也。又耳中亦恒闻金玉之音。丝竹之声。此妙法也。四方者总其言耳。当先起一方。而内注视听。初为之。实无彷佛。久久诚自入妙。（此经下真品目）
　　太上天关三经曰。常欲以手按目近鼻之两眦。闭为之。通辄止。吐而复始。恒行之。眼能洞观。（此经下真品目。云天关三〈图〉。疑阙图字）
　　右四条玄师所敕用。（玄师即南真夫人。此四经并未出世）
　　清灵真人说宝神经。（长史写本亦题如此。此指是前一事之目耳。其后并众真杂说。标题有前后之异。犹是真诰之例。今人皆别呼宝神经。宝神经岂得下教耶。此唯是一片钞耳）
　　夫注心道真。玄想灵人。冥冥者亦具监其意也。若外难未披。假咏兼存。实复未能回西榆之年。还发玄童矣。苟耽玄笃也。志之懃也。纵令牙雕面皱。顶生素华者。我道能变之为婴。
　　在须臾之间耳。但问志之何如尔。老少之学无所在也。吾往即其人也。（说此诸事。皆是令告长史也）
　　求道要先令目清耳聪。为事主也。且耳目是寻真之梯级。综灵之门户。得失系之而立。存亡须之而｛辩力｝也。今钞径相示。可施用也。（此谓宝神经中要径之事。故云钞径）
　　道曰。常以手按两眉后小穴中三九过。又以手心及指摩两目权上。以手旋耳。行三十过。
　　摩唯令数。无时节也。毕辄以手逆乘额上三九过。从眉中始。上行入发际。中口傍。咽液多少无数也。如此常行。目自清明。一年可夜书。
　　亦可于人中密为之。勿语其状。
　　眉后小穴中为上元六合之府。主化生眼晖。
　　和莹精光。长珠彻童。保鍊目神。是真人坐起之上道。一名曰真人常居内经。真谚曰。子欲夜书。当修常居矣。真人所以能旁观四达。使八霞照朗者。寔常居之数明也。
　　目下权上是决明保室。归婴至道。以手旋耳行者。采明映之术也。旋于是理开血散。皱兆不生。目华玄照。和精神盈矣。夫人之将老。鲜不先始于耳目也。又老形之兆。亦发始于目际之左右也。以手乘额上。内存赤子。日月双明。上元欢喜。三九始眉。数毕乃止。此谓手朝三元固脑坚发之道也。头四面以两手乘之。
　　顺发就结。唯令多也。于是头血流散。风湿不凝。
　　都毕。以手按目四眦二九过。觉令见光分明。
　　是检眼神之道。久为之。得见百灵。（凡修行此道及卷中诸杂事。并甚有节度。悉以别撰在登真隐诀中。今不可备皆注释）
　　懃而行之。使手不离面乃佳。以成真人。犹不废也。欲行此道。皆盟金为誓。金之多少。在人尽诚而设耳。不徒尔。苟行而已。真官曰。欲闻起居。金为盟书。谓非其人而不传授也。此道出太上宝神经中。此经初不下传于世也。当来为真人者。时有得者。反白之要事尽于此。
　　（盟信既定无科。谓受此宜用金镮二双）
　　紫微夫人喻书如左。（紫微是承裴君说宝神经毕。仍复更接论宝神事如此。则裴所说亦同此夕）
　　夜卧觉。常更叩齿九通。咽液九过。毕。以手按鼻之边左右上下数十过。微咒曰。太上四明。
　　九门发精。耳目玄彻。通真达灵。天中玄台。流调平。骄女云仪。眼童英明。华聪晃朗。百度眇清。保和上元。徘徊九城。五藏植根。耳目自生。天台郁素。柱梁不倾。七魄澡鍊。三魂安宁。
　　赤子携景。辄与我并。有敢掩我耳目。太上当摧以流铃。万凶消灭。所愿必成。日月守门。心藏五星。真皇所祝。群响敬听。
　　卧觉。辄按祝如此。勿失一卧也。真道虽成。如我辈故常行之也。但不复卧。自坐为之耳。此太上宝神经中祝辞上道也。令人耳目聪明。
　　强识豁朗。鼻中调平。不垂津洟。四响八彻。面有童颜。制魂录魄。却辟千魔。七孔分流。色如素华。真人起居之妙道也。所以名起居者。常行之故也。毕又咽液九过。摩拭面目。令少热以为常。毎欲数也。兴宁三年岁在乙丑。六月二十三日夜。喻书此。其夕先共道诸人。多有耳目不聪明者。欲启乞此法。即夜有降者。即仍见喻也。（此杨君自记也。长史年出六十。耳目欲损。故〈故〉［有］谘请。杨不欲指斥。托云诸人耳）
　　又告云。道士耳重者。行黄赤失节度也。不可不慎。（此盖指戒长史也）
　　右一条清灵言。
　　栉头理发。欲得多过。通流血气。散风湿也。数易栉。更番用之也。亦可不须解发也。
　　右一条紫微夫人言。
　　太极绿经曰。理发欲向王地。既栉发之始而微祝曰。
　　泥丸玄华。保精长存。左为隐月。右为日根。六合清鍊。百神受恩。祝毕。咽液三过。能常行之。
　　发不落而日生。
　　常数易栉。栉之取多而不使痛。亦可令侍者栉取多也。于是血液不滞。发根常坚。
　　右一条安九华所告令施用。（此二条皆驻白止落之事。
　　亦是令答示长史也）
　　紫微夫人喻曰。披华盖之侧。延和天真。入山涧之谷。填天山之源。则虚灵可见。万鬼灭身。
　　所谓仰和天真。俯按山源也。（华盖一名华庭也）
　　天真是两眉之间。眉之角也。山源是鼻下人中之本侧。在鼻下小入谷中也。华庭在两眉之下。是彻视之津梁。天真是引灵之上房。旦中暮恒咽液三九过。急以手三九阴按之以为常。令致灵彻视。杜遏万邪之道也。一日三过行耳。（紫微夫人言。人有卒病垂死者。世中凡医。唯知针人中。不知针山源谷中。
　　此太谬也。本注从此注起。是杨接长史书也）按而祝曰。开通天庭。
　　使我长生。彻视万里。魂魄返婴。灭鬼却魔。来致千灵。上升太上。与日合并。得补真人。列象玄名。楚庄公时。（此即春秋时楚庄王也）市长宋来子恒洒扫一市。久时有一乞食公。入市经日乞。恒歌曰。天庭发双华。山源彰阴邪。清晨按天马。
　　来诣太真家。真人无那隐。又以灭百魔。恒歌此乞食。
　　一市人无解歌者。独来子忽悟疑是仙人。然故未解其歌耳。乃遂师此乞食公。弃官追逐。
　　积十三年。此公遂授以中仙之道。来子今在中岳。
　　乞食公者西岳真人冯延寿也。周宣王时史官也。手为天马。鼻下为山源。
　　六月二十七日夜。喻书此。（杨接书讫此）
　　云林王夫人曰。仙真之道。以耳目为主。淫色则目暗。广忧则耳闭。此二病从中来而外奔也。非复有他矣。今令人聪明益易耳。但不为之者。行之难。欲得上通彻映。旁观鬼神。当洗心绝念。放弃流淫。所谓严其始矣。夜卧。先急闭目。东向。以手大指后掌。各左右按拭目就耳门。使两掌俱交会于项中三九过。存目中当有紫青绛三色气出目前。此是内按三素云。以灌合童子也。阴祝曰。眼童三云。两目真君。英明注精。开通清神。太玄云仪。灵骄翩翩。
　　保利双阙。启彻九门。百节应响。朝液泥丸。身升玉宫。列为上真。凡四十八字。祝毕。咽液五十过。毕乃开目以为常。坐起可行之。不必夜也。要以生时。一年许。耳目便精明。久为之。
　　彻视千里。罗映神灵。听于绝响者也。此亦真仙之高道。不但明目开耳而已。
　　夫欲学道者。皆当不欲令人知见所闻。毎事尽尔。太上宫中歌曰。手把八云气。英明守二童。太真握明镜。鉴合日月锋。云仪拂高阙。开括泥丸宫。万响入百关。骄女坐玄房。愈行愈鲜盛。英灵自尔通。
　　此歌正言耳目之经也。我沧浪方丈仙人。常宝而为也。此道出太上四明玉经中。传行以青金为誓。然后乃施行耳。（右此并是右英夫人受。令告长史也。
　　又用盟信。兼有青帛。令亦宜依准立格。乃得受传耳。谓青可二十尺。金镮二双。此四明玉经三品元目也）闭拜静。百鬼畏惮。功曹可见与语。
　　谓久行之耳。
　　七月二日。南岳夫人喻。
　　烧香时。勿反顾。忤真。致邪应也。
