<!-- { "loadSidebar": true } -->
　　罗振玉曰：景福本、敦煌庚本无「夫两者」三字，御注本、敦煌辛本「大者」句首均有「故」字。
　　谦之案：邢玄、磻溪、楼正、彭、范、赵、高均无「此」字，有「故」字。范作「故大国者宜为下」。又此章武内敦本与罗卷辛本同，与庚本异。
　　【音韵】此章江氏韵读无韵，诸家并同。陈柱：四「国」字韵，两「人」字韵。
　　右景龙碑本不分章，八十二字，敦煌辛本八十字，河上、王本八十二字，傅本八十九字，范本九十一字。河上本题「谦德第六十一」，王本题「六十一章」，范本题「大国者天下之下流章第六十一」。
　　　　六十二章
道者，万物之奥。
　　谦之案：罗卷、范本同上。彭、傅本下有「也」字，后汉书冯衍传注引亦有「也」字。「奥」字，说文：「○，宛也，室之西南隅。」夏竦古文四声韵卷四出「奥」、「懊」、「墺」、「隩」四字，下三字均引古老子，惟「奥」字下无，疑古本「奥」字有偏旁。书尧典「厥民隩」，司马迁作「其民燠」，马融曰：「隩，暖也。」孙星衍疏曰：「史公『隩』作『燠』者，老子释文：『奥，暖也。』」「隩」「奥」通字，「燠」义同暖，是奥有暖义。但亦有藏义，广雅释诂：「奥，藏也。」河上注：「奥，藏也。道为万物之藏，无所不容也。」
　　彭耜释文曰：「『奥』，李乌报切。言道体无外而万物资给于奥中。」隋书经籍志曰「道者，盖为万物之奥」，即本此。合此二义，则道为万物之奥，即为万物之温暖处也。高亨说：「○，藏谷也，从，奉米内穴中。」此则非是。案字鉴曰：「奥，于到切，深也，从从采。音辨从，音拱，今作大，俗。中从米粟字，误。」
善，人之宝；不善，人之所不保。
　　严可均曰：「不善，人之所不保」，各本作「所保」。
　　罗振玉曰：敦煌辛本「所」下有「不」字。
　　武内义雄曰：敦、景、遂三本作「所不保」，「不」字恐衍。
　　谦之案：严遵亦作「所不保」，赵志坚同，但「保」作「宝」。尹文子大道篇引「不善人之所宝」，傅、范本有「所」字，无「不」字。今案此文当以「善」「不善」断句，道既含有万物庇荫之义，则「善」「不善」均在奥中。惟人则不能无所选择，善为人之宝，故「宝而持之」，持之犹固执之也。「不善，人之所不保」，以不善则为人所不附，庄子列御寇篇「人将保汝矣」，司马云：「保，附也。」不保犹言人将不亲附之也。
美言可以市尊，行可以加人。
　　谦之案：傅本作「美言可以于市，尊言可以加于人」，范同，惟「言」作「行」，注云：「『于市』上疑脱一字。」盖此文传写多误，傅、范本亦然。淮南子人间训、道应训引并作「美言可以市尊，美行可以加人」，可据改正。
　　俞樾曰：按淮南子道应训、人间训引此文，是今本脱一「美」字是也。惟人间训引「君子曰」，王念孙云：「『君子』本作『老子』，此浅学人改之也。」今老子作「美言可以市，尊行可以加人」，无下「美」字，而以「市」字绝句，「尊」字下属为句。道应篇引老子亦有下「美」字，则所见本异也。
　　谦之案：此文以「美言」与「美行」对文，又「尊」「人」二字，尊，文部，人，真部，此文、真通韵，宜从淮南。
人之不善，何弃之有？
　　罗振玉曰：敦煌辛本「何」作「奚」。「弃」，景龙本、敦煌庚本均作「弃」。
　　谦之案：遂州、顾欢、赵志坚本均作「奚」，顾本成疏：「奚，何也。」意林诸本引并作「何」。美言美行既见重于人，则不善者可以善者为师，而进至于善，故曰「何弃之有」。
故立天子，置三公，虽有拱○以先驷马，不如坐进此道。
　　武内义雄曰：「拱璧」，敦本作「供之璧」，「之」字恐衍。又「驷马」作「四马」。
　　谦之案：左传襄十九年正义引老子曰：「虽有拱抱之璧以先驷马。」「拱抱之璧」即王注所云「拱抱宝璧」也。易顺鼎非之，谓：「左传襄三十一年『叔仲带窃其拱璧』，杜注：『拱璧，公大璧。』玉篇：『珙，大璧也。』『拱璧』即『珙璧』。」今案：范本正作「珙璧」。
古之所以贵此道者何？不曰求以得，有罪以勉，故为天下贵。
　　严可均曰：「不日求以得」，河上、王弼「求」字在「以」字下，高翿「日」作「曰」。「有罪以勉」，诸本作「以免邪」，高翿作「不免邪」。
　　罗振玉曰：敦煌庚本无「何」字，辛、壬本有之。景龙、御注、敦煌庚、辛本均作「求以得」，王本、景福本作「以求得」。庚本「得」下有「之」字。又景龙本、敦煌辛本均无「也」字。
　　毕沅曰：河上公作「日」，王弼作「不曰以求得」。
　　陈碧虚曰：古本作「不曰求以得」，严君平本作「不求而自得」。
　　谦之案：譣碑文，「日」亦作「曰」，严校误。罗卷、傅、范、彭、王羲之、赵孟俯均作「曰」，御注、磻溪、景福、楼正、室町、柰卷、顾欢作「日」，作「日」讹。
　　俞樾曰：唐景龙碑及傅奕本并作「求以得」，正与「有罪以免」相对成文，当从之。「古之所以贵此道者何」九字为句，乃设为问辞以晓人也。「不曰求以得，有罪以免邪」，言人能修道则所求者可以得，有罪者可以免也。「不曰」字「邪」字相应，犹言岂不以此邪，谦不敢质言也。下云「故为天下贵」，则自问还自答也。河上公本「不曰」误作「不日」，因曲为之说曰「不日日远行求索，近待于身」，失其义矣。
　　谦之又案：此文「贵」字有二义。说文：「贵，物不贱也。」此可训上一「贵」字。老子「不贵难得之货」，王注「隆之称也」是也。下一「贵」字，从声训为归。初学记引说文：「汝、颖言『贵』声如『归』。」又释名释言语：「贵，归也，物所归仰也。汝、颖言贵声如『归往』之归也。」此言「为天下贵」，即为天下所归往也。旧解作「尊贵」之贵，非。
　　【音韵】此章江氏韵读：奥、宝、保韵（幽部，奥，胡叟反，宝音○）。邓廷桢同。奚侗、陈柱、高本汉增尊、人为韵。奚曰：「各本捝下『美』字，而断『美言可以市』为句，『尊行可以加人』为句，大谬。兹从淮南道应训、人间训引订正，二句盖偶语亦韵语也。」又劳健曰：「『坐进此道』，案『道』字与上文『有』字、『马』字韵。」谦之案：马，古音姥。尊、人为文、真通韵。『尊』，广韵误入霰韵，谓读若镇。
　　右景龙碑本不分章，八十字，敦煌本八十一字，河、王本八十字，傅本八十五字，范本八十三字。河上题「为道第六十二」，王本题「六十二章」，范本题「道者万物之奥章第六十二」。
　　　　六十三章
为无为，事无事，味无味。
　　谦之案：成玄英庄子逍遥游篇疏、后汉书荀爽传引首二句并同，文子道原篇引首二句同，第三句作「知不知也」，疑「味」字乃「知」字倒植而误。知无知，即七十一章「知不知上」之旨。
大小多少，报怨以德。
　　姚鼐曰：「大小多少」下有脱字，不可强解。
　　谦之案：「大小多少」，即下文「天下难事必作于易，大事必作于细」之说，谊非不可解。六十四章「九层之台，起于累土；千里之行，起于足下」，亦即本此。此谓大由于小，多出于少。韩非曰：「有形之类，大必起于小；行久之物，族必起于少。」
　　又案刘向新序杂事四引「报怨以德」句。论语宪问篇：「或曰：『以德报怨何如？』子曰：『何以报德？以直报怨，以德报德。』」康有为孔子改制考曰：「以德报怨，其学出于老子。」
○难于易，为大于细。
　　严可均曰：各本「于」下皆有「其」字。
　　罗振玉曰：景龙本、敦煌辛本均无「其」字。
　　谦之案：韩非喻老及难三篇，又续汉书五行志引马融集，并有「其」字，傅、范本「于其」上并有「乎」字，遂州、严遵、顾欢、强本成疏、荣注及意林引并无「其」字。
天下难事，必作于易；天下大事，必作于细。
　　武内义雄曰：敦、遂二本「细」作「小」。
　　罗振玉曰：敦煌辛本无「天下」二字。
　　谦之案：据贞松堂藏西陲秘籍丛残校敦煌壬本有「天下」二字，遂州本无。又彭、赵、傅、范及韩非喻老篇于「难事」、「大事」上，均有「之」字。严本二句「难事作于易，大事作于细」，高翿「细」均作「○」。
是以圣人终不为大，故能成其大。
　　武内义雄曰：敦、遂二本无此二句。
　　谦之案：敦煌壬本有此二句。
　　奚侗曰：二句乃三十四章文，复出于此。
夫轻诺必寡信，多易必多难，是以圣人犹难之，故终无难。
　　严可均曰：「故终无难」，王弼作「无难矣」。
　　魏稼孙曰：「犹难」，御注「犹」作「由」。
　　罗振玉曰：景龙、御注、景福及敦煌庚、辛、壬诸本均无「矣」字。
　　谦之案：严遵本无「夫」字，二「必」上均有「者」字，与傅、范同。遂州、磻溪、楼正、严、顾、河上、柰卷、王羲之、高翿亦均无「矣」字，同此石。
　　【音韵】此章江氏韵读无韵。奚侗：为、味韵，易、细、易、细、大、大韵。案为、味实际非韵。
　　右景龙碑本七十六字，敦煌本七十一字，河上本七十八字，王本七十九字，傅本八十五字，范本八十四字。河上题「恩始第六十三」，王本题「六十三章」，范本题「为无为章第六十三」。
　　　　六十四章
其安易持，其未兆易谋，其脆易破，其微易散。
　　严可均曰：「其脆易破」，河上作「其脆」，王弼作「易泮」。
　　罗振玉曰：「易泮」，景龙、御注、景福、敦煌庚、辛、壬诸本均作「破」。
　　武内义雄曰：敦、遂二本「脆」作「毳」。
