<!-- { "loadSidebar": true } -->
　　谦之案：碑本「昔之得一者」止「有生于无」句为一章。严遵本与上章相连，同此石。又宋赵志坚疏义「反」作「返」。又案「反」，复也，此易义也。易复彖曰：「反复其道，七日来复，天行也，复其见天地之心乎！」杂卦传曰：「复，反也。」干彖传曰：「终日干干，反复道也。」泰彖曰：「无平不陂，无往不复。」反即复也。故老子曰：「万物并作，吾以观其复。夫物云云，各复归其根，归根曰静，静曰复命。」又曰「复归于婴儿」，「复归于无极」，「复归于朴」，此复之即返而归之也。「大曰逝，逝曰远，远曰反」，此待其远而后反也。反自是动，不动则无所谓反，故曰：「反者道之动。」反自是逆，逆而后顺，故曰：「玄德深矣远矣，与物反矣，然后乃至大顺。」又「弱者道之用」，盖得易之坤者也，干藏于坤，故曰弱。易曰「潜龙勿用」，而老言无用之用，是道之用。
天下万物生于有，有生于无。
　　严可均曰：「天下万物」，河上、王弼作「万物」，御注作「之物」。
　　谦之案：广明、景福、御览六百十九引并作「万物」，同此石。邢玄、磻溪、楼正、室町、傅、范、高、赵并作「之物」，同御注。敦煌、严遵本作「天地之物」。又景福、范本「无」作「无」。马叙伦曰：「弼注曰：『天下之物，皆有以为生。』是王亦作『之物』。今作『万物』者，后人据河上本改也。」谦之案：首章「无名，天地始，有名，万物母」，以「无名」与「有名」对，「天地」与「万物」对，「始」与「母」对。此章亦言「有」「无」，则「天下万物」，当作「天地万物」，于义为优。
　　【音韵】此章江氏韵读、姚文田、奚侗无韵。邓廷桢、陈柱、高本汉：动、用韵，是也。案孔广森诗声类（四）阳声四东、锺、江合为一部，并收「动」「用」二字，引老子曰：「反者道之动，弱者道之用。」
　　右景龙碑本二十一字，敦煌本、河、王、傅、范本同。河上题「去用第四十」，王本题「四十章」，范本题「反者道之动章第四十」。
　　　　四十一章
上士闻道，勤而行之；
　　严可均曰：「勤而行之」，御注无「之」字，傅奕作「而勤行之」。
　　谦之案：法京敦乙本作「懃能行」，罗卷同此石，与武内本异。范本作「懃」，注云「古本」。案夏竦古文四声韵卷一引古老子作「懃」。
中士闻道，若存若亡；下士闻道，大之。
　　谦之案：「」，各本作「笑」，遂州本作「」，御注作「○」。傅、范本作「而大笑之」。
　　俞樾曰：按王氏念孙读书杂志曰：「『大笑之』，本作『大而笑之』，犹言迂而笑之也。牟子引老子，正作『大而笑之』。抱朴子微旨篇亦云：『大而笑之，其来久矣。』是牟、葛所见本皆作『大而笑之』。」今按王说是也。「下士闻道，大而笑之」，与上文「上士闻道，勤而行之」，两句相对。傅奕本作：「上士闻道，而勤行之；下士闻道，而大笑之。」盖误移两「而」字于句首，然下句之有「而」字，则尚可籍以考见也。「而勤行之」，是「勤而行之」之误。然则「而大笑之」，是「大而笑之」之误，可以隅反矣。
　　高亨曰：「亡」读为「忘」，二字古通用。诗假乐「不愆不忘」，说苑建本篇引「忘」作「亡」。荀子劝学篇「怠慢忘身」，大戴礼劝学篇「忘」作「亡」。吕氏春秋权勋篇「是忘荆国之社稷而不恤吾众也」，韩非子十过篇、淮南子人间篇并「忘」作「亡」。皆其证。诗绿衣「心之忧矣，曷维其亡」，郑笺「亡之言忘也」，亦其例也。周易略例：「存言者，非得象者也；存象者，非得意者也。忘言者，乃得象者也；忘象者，乃得意者也。」「存」「忘」对举，与此文同。
不不足以为道。
　　罗振玉曰：敦煌本「笑」下有「之」字。
故建言有之：
　　严可均曰：御注无「故」字。
　　谦之案：邢玄、景福、庆阳、磻溪、楼正、高翿、室町本与御注同。武内敦乙本「建言」下有「是以」二字，顾欢本同。
　　罗振玉曰：敦煌本作「是以建言有之曰」。
　　谦之案：傅、范本亦有「曰」字。范应元曰：「王弼、孙登、阮咸同古本，河上公本无『曰』字。」奚侗曰：「建言」，当是古载籍名。高亨曰：「建言」，殆老子所称书名也。庄子人间世篇引法言，鹖冠子天权篇引逸言，鬼谷子谋篇引阴言，汉书艺文志有谰言（班自注「不知作者」），可证名书曰言，古人之通例也。
明道若昧，进道若退，夷道若类，
　　严可均曰：「若类」，御注、王弼作「若颣」。
　　谦之案：「进道若退」，御注「退」作「○」，傅奕、彭耜、林希逸、赵孟俯此句在「夷道若类」句下。「类」字，释文、河上、敦煌、景福、柰卷、顾欢并同，傅、范本作「颣」。范曰：「『颣』，古本音耒，丝节也，河上公作『类』。今从古本。」今案：「颣」、「类」古通用。广雅释言：「颣，节也。」通俗文：「多节曰颣。」「夷道若颣」，简文注：「疵也。」淮南泛论「明月之珠，不能无颣」，注：「颣，盘若丝之结颣也。」假借为「戾」。左传昭十六「刑之颇颣」，服注：「不平也。」不平与平对立，故曰「夷道若颣」。夷，平也，「颣」则引申为不平之义。
上德若谷，大白若辱，
　　武内义雄曰：敦、遂二本「谷」作「俗」。
　　罗振玉曰：「大白若辱」，此句敦煌本在「上德若谷」之前。
　　谦之案：罗卷敦戊本「谷」不作「俗」，与法京敦乙本异。成玄英曰：「『谷』本亦作「俗」字者，言亦能忘德，不异嚣俗也。」马叙伦曰：「各本作『谷』，『俗』之省也。言高上之德，反如流俗，即和光同尘之义。」又「大白」，道藏王本「大」作「太」。
　　又「辱」字，傅、范本作「○」。范曰：『○』音辱，黑垢也。古本如此，河上本作『辱』。」毕沅曰：「『○」，河上公、王弼并作『辱』。作『○』者，所谓『以白造缁』是矣。说文解字无『○』字。」谦之案：玉篇：「○，垢黑也。」当为「辱」之古文。广雅释诂三：「辱，污也，又恶也。」仪礼士昏礼「今吾子辱」，注：「以白造缁曰辱。」素问气交变大论：「黑气乃辱。」辱有黑义，与白对立，故曰「大白若辱」。易顺鼎曰：按「辱」者，仪礼士昏礼注云「以白造缁曰辱」，即此「辱」字之义。……盖以白造缁，除去污辱之迹，故曰辱也。此老子本义，幸有诗传、礼注可以互证。
广德若不足，
　　谦之案：庄子寓言篇：「老子曰：『而睢睢盱盱，而谁与居？大白若辱，盛德若不足。』」末二句与此章同。又史记老子本传老子教孔子语：「良贾深藏若虚，君子盛德，容貌若愚。」疑「广德」为「盛德」之讹。马叙伦谓此文当从庄子，作「盛」是故书，是也。严遵本作「盛德」，当从之。又罗卷「若不足」作「若濡」，与诸本异。
建德若偷，
　　狩野直喜曰：河上公本之与王弼本，经文原不相同，后世辅嗣义行，而河上注渐微，遂据王本妄改经文，以致两者混而无别，幸有旧钞足以正刊本之误。……第四十一「建德若偷，质真若渝」，此本（谦之案：指柰卷）「若偷」作「若揄」。案王弼注：「偷，匹也。建德者因物自然，不立不施，故若偷匹。」河上注：「建设道德之人，若可偷引使空虚也。」「偷引」，此本亦作「揄引」。盖王弼本作「偷」，其训为匹；河上本作「揄」，其训为引。说文手部：「揄，引也。」韩非子饰邪篇：「庞援揄兵而南。」汉书礼乐志「神之揄」，颜师古云：「揄，引也。」是其证也。可见两家经文不同，训释亦殊，后人无识，妄改「揄」为「偷」，以从王本，注亦改为「偷」，而河上公义更不可问矣。又曰：案唐景龙刻石作「建德若偷」，……则河上公本为王本所乱，自唐时已然。
　　谦之案：河上本为王本所乱，是也。惟此句，敦煌本无，河上公、王弼作「偷」，与此石同。广明本、傅本作「偷」，高翿本作「输」，柰卷、室町本作「揄」。范应元曰：「『输』，傅奕云『古本作输』，引『广韵云：「输，愚也。」河上公作揄，乃草字，变车为手。』傅奕云：『手字之误，动经数代，况「辱」字少「黑」字乎？』傅奕当时必有所据。王弼作『偷』，董遇作『摇』，今从古本。」案范说有误，傅奕此句作「偷」，下句作「输」，范本作「输」，乃误引傅奕。案作「偷」是也。说文：「偷，巧黠也，从女，俞声。字亦作偷。」朱骏声曰：「偷假为愉，汉书食货志：『民偷甘食好衣。』路温舒传『偷为一切』，注：『苟且也。』礼记表记：『安肆曰偷。』左文十七传『齐君之语偷』，注：『苟且。』又东京赋『剿民以偷乐』，注：『犹侥幸也。』又后汉张衡传『虽遨游以偷乐兮』，注：『怀安也。』尔雅释言：『佻，偷也。』又荀子修身『偷儒转脱』，非十二子『偷儒而罔』，注：『当为输，苟避于事也。』又为揄。」由上知「偷」、「偷」、「揄」、「输」古可通用，「偷」字是故书。
　　俞樾曰：按河上公注曰：「建设道德之人，若可偷引，使空虚也。」王弼注曰：「偷，匹也。建德者因物自然，不立不施，故若偷匹。」然偷匹之义，于古无征，义亦难晓。……今按「建」当读为「健」。释名释言语曰：「健，建也，能有所建为也。」是「建」、「健」音同，而义亦得通。「健德者偷」，言刚健之德，反若偷惰也。正与上句「广德若不足」一律。
质真若渝，
　　谦之案：傅奕本作「质直若输」，柰卷「真」亦作「直」。「渝」、「输」古字通。毕沅曰：「河上公、王弼作『渝』，古字通，如春秋『渝平』为『输平』是也。」案「输」假为「愉」，有苟且怀安之意，又为「渝」。「质真」之「真」，为「」之讹。「质若渝」，盖谓质朴之人，行动迟缓，驽弱有若输愚者也。
　　刘师培曰：案上文言「广德若不足，建德若偷」，此与并文，疑「真」亦作「德」，盖「德」字正文作「」，与「真」相似也。「质德」与「广德」「建德」一律，「广德」为广大之德，与「不足」相反；「建德」为刚健之德，与「偷」相反（用俞说）；「质德」为质朴之德，与「渝」相反；三德乃并文也。
大方无隅，大器晚成，大音希声，大象无形。道隐无名。
　　谦之案：法京敦乙本「无」作「无」，罗卷均作「无」。
　　易顺鼎曰：「大方无隅」，道德指归论作「大方不矩」。
　　顾广圻曰：「大音希声」，傅本「希」作「稀」，按同字也。
　　王先慎曰：傅本「音」作「言」，与各本全异。
