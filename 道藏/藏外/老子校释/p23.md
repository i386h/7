<!-- { "loadSidebar": true } -->
　　宋翔凤曰：老子着书以明黄帝自然之治，即礼运篇所谓「大道之行」，故先道德而后仁义。孔子定六经，明禹、汤、文、武、周公之道，即礼运所谓「大道既隐，天下为家」，故中明仁义礼知，以救斯世。故黄、老之学与孔子之传，相为表者也。又曰：「夫礼者忠信之薄而乱之首也」，按此言世风之日漓也，道德仁义递降，而以礼为治民。三千三百皆所以约束整齐其民，由忠信之既薄，而礼为治国之首。乱，治也。老子言礼，故孔子问礼。
　　谦之案：宋说辨矣，然未明学术源流，以「乱」训「治」。证之经文六十四章「治之于未乱」，则「治」「乱」对文，此处不应独训「治」。老子盖知礼而反礼者也，故曰：「处其厚，不处其薄。」
前识者，道之华，而愚之始。
　　谦之案：韩非解老作「前识者，道之华也，而愚之首也」。「前识」二字，严遵本作「前职」，注：「预设然也。」据注知「职」为误字。「愚之始」，傅本「始」作「首」，王弼注「道之华而愚之首」，是王本当亦作「首」。范、柰卷作「始」。又礼记曲礼正义引云：「礼者忠信之薄，道德之华，争愚之始。」
　　易顺鼎曰：按所引「道」下有「德」字，「愚」上有「争」字。窃谓「愚」当作「遇」，即书盘庚「暂遇奸宄」之「遇」，又即淮南「偶○智故」之「偶」。吕氏春秋勿躬篇「幽诡愚险之言」，王氏经义述闻以为「愚」即「遇」。「愚」、「遇」古字通用，知此书亦然矣。愚之始，即邪伪之始也。
是以大丈夫处其厚不处其薄，居其实不居其华。故去彼取此。
　　严可均曰：河上作「处其厚不居其薄，处其实不居其华」。王弼亦然。
　　谦之案：诸河上本有异同。一河上本下两句并作「居」，室町本、傅、范本四句皆作「处」，孙盛老子疑问反训引同。范应元曰：「韩非、严遵同古本。一本下两句『处』作『居』。」毕沅曰：「王符潜夫论作『不居其薄』，与王弼本同。朱穆崇厚论引上二句作『处』，下二句作『居』。」又「故去彼取此」，严本无「故」字，淮南道应训引此句同此石。
　　【音韵】此章江氏韵读无韵。奚侗：首、始韵，薄、华韵。
　李赓芸曰：按薄与华韵，首与始韵。古读华如敷。公羊哀四年「蒲社灾」，谷梁、左氏皆作「亳社」。礼记郊特牲「薄社北牖」，释文云：「本又作亳。」是「蒲」即「亳」之证也。邓廷桢曰：薄、华为韵。华古音读若荂，鱼、虞部字。薄从溥声，则鱼、虞部之入声也。
　　右景龙碑一百二十九字，敦煌本，河、王本同，傅本一百三十一字，范本一百三十三字。河上题「论德第三十八」，王本题「三十八章」，范本题「上德不德章第三十八」。
　　　　三十九章
昔之得一者：天得一以清，地得一以宁，
　　谦之案：「宁」字，绩语堂碑录因避清帝讳改为「宁」，今据原碑文改正，下同。
神得一以灵，谷得一以盈，万物得一以生，
　　严可均曰：「万物」，各本作「万物」。
　　罗振玉曰：敦煌戊本无此句。
　　谦之案：景福本、范本「万」亦作「万」。又陈碧虚曰：「严君平本无『万物得之以生』，并下文『万物无以生将恐灭』十四字。」
侯王得一以为天下正。
　　严可均曰：「天下正」，御注、王弼作「下贞」。
　　范应元曰：贞，正也。王弼、郭云同古本。一本「贞」作「正」，亦后人避讳也。河上本作「侯王」。
　　谦之案：傅、范本、柰卷作「王侯」，群书治要、孙盛老子疑问反讯、晋书裴楷传、书钞一四九引并作「贞」，严遵、河上、顾欢、景福、楼正、庆阳、磻溪、室町及玉篇「一」字下引均作「正」，遂州本作「政」。中都四子本此句作「以天下为正」。
　　王念孙曰：河上本「贞」作「正」，注云：「为天下平正。」念孙案：尔雅曰：「正，长也。」吕氏春秋君守篇「可以为天下正」，高注曰：「正，主也。」「为天下正」，犹洪范言「为天下主」耳。下文「天无以清」，「地无以宁」，即承上文「天得一以清，地得一以宁」言之。又云「侯王无以贵高」，「贵高」二字正承「为天下正」言之，是「正」为君长之义，非平正之义也。王弼本「正」作「贞」，借字耳。
　　东条一堂曰：「为天下贞」，按「贞」一本作「正」，与注乖。下同。贞观政要刑法第三十一引亦作「正」。
　　彭耜曰：「诸本贞作正，避庙讳。」
　　易顺鼎曰：「贞」或作「正」，古字通用。王氏读书杂志谓此「贞」为借字，似未尽然。易「贞胜者也」，韩注引老子曰：「王侯得一以为天下贞。」王弼周易略例：「制天下之动者，贞夫一者也。」邢注引老子亦作「贞」。文选王元长曲水诗序注引亦作「贞」。是「贞」为本字。
　　劳健曰：「侯王得一以为天下贞」，「贞」字景龙、景福作「正」，开元、傅、范与诸王本皆作「贞」。范注：「贞，正也。一本作正，后人避讳也。」按道藏御注、御疏本原作「正」，疏云：「本或作贞字，贞即正也。」开元石刻乃改从「贞」，范云「后人避讳」，非也。又此章凡「侯王」字，傅、范亦作「王侯」，非也。诸唐本、诸王本、河上本皆作「侯王」，与「贞」字自谐句中韵。
　　谦之案：作「贞」是也。易系辞曰：「天下之动，贞夫一者也。」又曰：「言致其一也。」老子此章言「侯王得一以为天下贞」下，傅、范及释文下有「其致之一也」，与易义均合。又柰卷及大阪图书馆旧钞本，均作「天下贞」，狩野直喜谓：「河上公本亦有作『贞』者，盖自宋刻避帝讳改『贞』作『正』。」今证之以景龙碑文，知「贞」「正」二字古通用，而避讳之说亦非。
天无以清，将恐裂；地无以宁，将恐发；
　　谦之案：碑文与罗卷此均作「无」，不作「无」，为变例。武内法京敦乙本作「无」。又庄子至乐篇：「天无为以之清，地无为以之宁。」语意本此。
　　刘师培曰：「发」读为「废」。说文：「废，屋顿也。」淮南子览冥训「四极废」，高注：「废，顿也。」左传定三年「废于炉炭」，杜注：「废，坠也。」顿坠之义，与倾圮同。恐发者，犹言将崩圮也，即地倾之义。「发」为「废」字之省形。
　　蒋锡昌曰：刘说是。庄子列御寇「先生既来，曾不发药乎」，释文：「发，司马本作废。」列子黄帝篇引作「废」。又缮性「非藏其智而不发也」，御览逸民部引作「废」。左传哀十一年疏引竹书纪年云：「梁惠王废逢忌之薮以赐民。」汉书地理志引作「发」。均其证也。「发」「废」双声，故可通用。此言天无以清将恐裂，地无以宁将恐废也。
神无以灵，将恐歇；谷无以盈，将恐竭；
　　毕沅曰：「竭」，河上公、王弼并作「歇」，案应作「竭」。
　　谦之案：河上公、王弼并作「竭」，上句作「歇」，毕误校。「歇」，说文：「息也。一曰气越泄也。」广雅释诂二：「歇，泄也。」七发：「精神越泄，百病咸生。」「竭」借为「渴」，「渴，尽也，从水，曼声。」尔雅释诂：「涸，渴也。」经传多以「竭」为之，是竭有涸尽之义。周语「伊、洛竭而夏亡」，注：「涸也。」淮南说林：「渊泉不能竭。」本经：「竭泽而渔。」河上注此：「言谷当有盈缩虚实，不可但欲盈满无已时，将恐枯竭不为谷。」「竭」与「渴」同义，不必改字。
万物无以生，将恐灭；
　　罗振玉曰：敦煌本无此句。
侯王无以贵高，将恐蹶。
　　武内义雄曰：景、遂、敦三本「侯王」与上文合，下又同。景、遂二本「贵高」，敦本无「高」字，然下文「贵高」并称，有「高」字是。
　　罗振玉曰：敦煌本「贞」下有「而」字。
　　谦之案：此句疑有误文。诸河、王本、顾欢本、磻溪、景福、楼正、室町、柰卷句同此。范本作「王侯无以为贞，将恐溪」，高翿作「侯王无以贞而贵高，将恐蹶」，傅奕作「王侯无以为贞而贵高，将恐溪」，彭耜，赵孟俯同傅本，惟「王侯」作「侯王」。严遵同彭本，惟「无以为贞」作「无以为正」。皆川愿老子绎解又与严遵同。
　　刘师培曰：案上文「天无以清」，「地无以宁」，「神无以灵」，「谷无以盈」，「万物无以生」，均承上「以清」、「以宁」、「以盈」、「以生」言，惟此句「无以贵高」与上「以为天下贞」不相应，疑「贵」即「贞」字之讹。「贵」、「贞」形近，后人据此节王注有「清不足贵」诸文，遂改「贞」为「贵」，又疑「贵高」并文，与下「贵高」二语相应，遂于「贵」下增「高」字，实则「贵」当作「贞」，「高」乃衍文也。
　　易顺鼎曰：当作「侯王无以贞，将恐蹶」，「贞」误为「贵」。后人见下文「贵以贱为本，高以下为基」二句，以为承上文而言，妄于「贵」下又加「高」字，遂致踵讹袭谬，而义理不可通矣。
　　谦之案：「将恐溪」，诸王本「溪」作「蹶」。说文：「蹶，僵也，从足，厥声。一曰跳也，亦读若。」广韵：「蹶，失脚也，僵也，亦作溪。」广雅释诂三：「溪，败也。」吕览慎行「小人之行，不溪于山」，注：「溪踬颠顿也。」荀子成相「国乃溪」，注：「颠覆也。」「侯王无以贞，将恐溪」，言侯王无以为贞，将恐颠覆失其位也。治要引作「溪」，夏竦古文四声韵卷五引古老子亦作「溪」。
故贵以贱为本，高以下为基。
　　严可均曰：「高以下为基」，御注脱「为」字，河上「高」下有「必」字。
　　宇惠曰：齐策「贵以」「高以」上并有「虽」字。
　　谦之案：景福、室町、柰卷、顾欢诸本及淮南道应训、群书治要、意林引二「以」上均有「必」字。淮南原道训：「是故贵者必以贱为号，而高者必以下为基。」语亦本此。
是以侯王自谓孤、寡、不毂，
　　严可均曰：「不毂」，王弼作「不谷」。河上云：「不毂，喻不能如车毂为众辐所凑。」四十二章「不毂」亦然。
　　谦之案：「侯王」，傅、范作「王侯」，文选雪赋注引作「王公」。「自谓」，景福本「谓」作「曰」，彭耜、范应元、赵孟俯、室町、柰卷及治要引作「称」。
　　易顺鼎曰：按「自谓」当作「自称」。四十二章云：「人之所恶，唯孤、寡、不谷，而王公以为称。」则此亦必作「称」也。淮南高注正作「称」，文选邱希范与陈伯之书注引此作「王侯自称孤、寡、不谷」，皆其证。
