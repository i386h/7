<!-- { "loadSidebar": true } -->
　　李翘曰：吕氏春秋乐成篇首曰「大智不形，大器晚成，大音希声」，不引老子。
夫唯道，善贷且善。
　　严可均曰：「善贷且善」，各本作「且成」。
　　罗振玉曰：敦煌本「贷」作「始」。
　　谦之案：譣罗卷敦煌乙本「无名」下缺，此云「贷」作「始」，乃据老子义本。傅本、诸王本、室町本作「善贷且成」，范本作「善货且善成」，云：「严遵、王弼同古本，河上公作『善贷且成』、今从古本。」今按怡兰堂严本亦作「善贷且成」，与范所见不同，盖与王本同脱一「善」字，碑本句末脱一「成」字，宜从范本增入。「成」与成、声、形、名为韵。「贷」与庄子应帝王篇述老聃语「化贷万物而民弗恃」之「贷」意旨相同。「道隐无名」，亦即庄子「有莫举名，使物自喜」之意，所谓功成不名，立乎不测，而游于无有者也。
　　于省吾曰：景龙本作「夫唯道，善贷且善」，当脱「成」字。敦煌「贷」作「始」，乃声之转。周语「纯明则终」，注：「终，成也。」又「故高明令终」，注：「终犹成也。」书皋陶谟「箫韶九成」，郑注：「成犹终也。」是成、终互训，义同。然则「善始且成」，即善始且终也。六十四章「慎终如始」，亦「终」「始」对文。
　　【音韵】此章江氏韵读：行、亡韵（阳部），笑、道韵（幽、宵通韵，道协音盗）。昧、退、类韵（脂部，昧音寐，退，吐位反）。谷、辱、足、偷、渝、隅韵（侯部，渝，喻蓲反，隅，俄蓲反）。成、声、形、名、成韵（耕部）。
　谦之案：笑，宵部，道，幽部，幽、宵通韵。惟道音盗，似误。「道」，徒皓切。古，徒苟切。「道」，首声，九章与守、咎韵，十四章与有韵，四十七章与牖、少韵，此其例证。又谷、辱、足、偷、渝、隅一韵，姚文田、邓廷桢分谷、辱、足一韵（六屋入声），偷、渝、隅一韵（十三侯平声）。又「建德若偷」之「偷」字，高本汉本一作「偷」，一作「输」，皆韵。
　顾炎武曰：「行」，古音杭，引老子：「上士闻道，勤而行之；中士闻道，若存若亡。」「故弱之胜强，柔之胜刚，天下莫不知，莫能行。」（唐韵正卷五十二庚）又曰：四句二韵，而语助「之」字，一有一无，在他诗亦有可证者。老子曰「上士闻道，勤而行之，中士闻道，若存若亡」，行与亡为韵。又唐韵正卷十七，十三末：「昧」，今考古书「昧」字，有读去声者，有读入声者。去声则莫佩反。老子「明道若昧，夷道若类，进道若退」。又卷六十九侯：「偷」，古音俞。老子「建德若偷，质直若渝，大方无隅」。
　邓廷桢曰：偷、渝、隅为韵。「渝」，古音读若羭。诗羔裘「舍命不渝」，与「侯」为韵。「隅」，古音盖读若耦之平声。诗绸缪「三星在隅」，与「逅」为韵。偷、渝、隅古音皆侯部字。又曰：俞、禺二字今音与鱼、虞同，而古音皆在侯部，其从俞声、禺声之字，并当入侯。……老子：「上德若谷，大白若辱，广德若不足，建德若偷，质直若渝，大方若隅。」谷、辱、足皆侯部之入声，偷、渝皆侯部之平声，而隅与之为韵，则从禺声之字皆隅之类，不但如唐韵厚部所收之偶、耦、藕等字矣。
　　右景龙碑本九十五字，敦煌本、河本、王本同，傅本九十七字，范本九十八字。河上本题「同异第四十一」，王本题「四十一章」，范本题「上士闻道章第四十一」。
　　　　四十二章
道生一，一生二，二生三，三生万物。
　　谦之案：淮南子天文训：「道日规，始于一。」王念孙曰：「『日规』二字与上下文义不相属，此因上文『故曰规生矩杀』而误衍也。宋书律书作『道始于一』，无『日规』二字。」今案王说是也。淮南义本老子此章，故下文曰：「一而不生，故分而为阴阳，阴阳合和万物生。故曰一生二，二生三，三生万物。」又庄子天地篇「泰初有无无，有无名，一之所起，有一而未形」，语本老子一章「无名，天地始」与本章「道生一」之旨。又黄帝内经太素卷十九知针石篇杨上善注曰：「从道生一，谓之朴也；一分为二，谓天地也；从二生三，谓阴阳和气也；从三以生万物，分为九野、四时、日月乃至万物。」语亦出此。
　　又案：道生一，一者气也。庄子知北游篇曰：「通天下一气耳，圣人故贵一。」李道纯曰：「道生一，虚无生一气；一生二，一气判阴阳。」赵志坚曰：「一，元气，道之始也，古昔天地万物同得一气而有生。」大田晴轩曰：「一二三，古今解者纷纭不一。案淮南天文训：『规生矩杀，衡长权藏，绳居中央，为四时根。道日规，始于一，一而不生，故分而为阴阳，阴阳合和而万物生。故曰道生一，一生二，二生三，三生万物。』此以一为一气，二为阴阳，三为阴阳交通之和也，此说极妥贴。」又曰：「案道，理也；一，一气也；庄周所谓『一之所起，有一而未形』，是也。二，阴阳也；三，形气质之始也。第十四章曰：『此三者不可致诘，故混而为一。』盖此三也。意谓道生一气，一气分为阴阳，气化流行于天地之间，形气质具，而后万物生焉，故曰『三生万物』。」
万物负阴而抱阳，冲气以为和。
　　谦之案：淮南精神训引「万物背阴而抱阳，冲气以为和」，高诱注：「万物以背为阴，以腹为阳。」又汉书高帝纪注引作「向阴而负阳」。又列子天瑞篇：「冲和气者为人。」太素卷十九知针石篇杨上善注曰：「万物负阴抱阳，冲气以为和，万物尽从三气而生，故人之形不离阴阳也。」语皆本此。「抱」，傅本作「袌」；「冲」，范应元、高翿作「盅」；「气」，张嗣成作「」。
人之所恶，唯孤、寡、不毂，而王公以为称。
　　严可均曰：「不毂」，御注、王弼作「不谷」。
　　魏稼孙曰：「而王公以为称」，御注「王公」字倒。
　　罗振玉曰：敦煌己本「为称」作「自名」。
　　谦之案：傅本作「王侯以自称也」，范本作「王侯以自谓也」。范曰：「严遵同古本，河上公作『而王公以为称』，今从古本。」按今怡兰堂与道藏二严本均作「而王公以名称」，与范所见不同。劳健曰：「『王公以为称』，诸唐本河上本皆如此。此作『王公』，乃与『称』字谐韵，亦如第三十二章『侯』『守』字，第三十九章『王』『贞』、『王』『称』字，当从诸唐本。」案从唐本是也，公、称为韵非。
故物或损之而益，或益之而损。
　　严可均曰：「或益之而损」，御注无「或」字。
　　罗振玉曰：御注本、敦煌本无「或」字。
　　谦之案：磻溪、楼正、顾欢、彭耜、高翿亦无下「或」字，严遵本无下「或」字及首三字。
人之所教，我亦教之：
　　罗振玉曰：御注本、敦煌本均作「亦我义教之」。
　　谦之案：邢玄、磻溪、楼正、彭耜、赵、高与敦本同。室町本作「人之所教，我亦教人」。孙盛老子疑问反讯引「亦」下有「以」字。傅本「人之所教我，亦我之所教人」，范本「亦」上有「而」字。范云：「王弼、严遵同古本，河上公作『人之所教，亦我义教之』。」案严本今作「人之所教，亦我教之」，与范所见不同。诸王本、广明本同此石。
强梁者不得其死，吾将以为教父。
　　谦之案：敦煌本「强」作「强」，「教父」作「学父」，傅、范本同。
　　范应元曰：音辩云：「古本作『学父』，河上公作『教父』。」按尚书「惟学半」，古本并作「学」字，则「学」宜音「」，亦教也，义同。父，始也。今并从古本。
　　马叙伦曰：范、罗卷及弘明集六释慧通驳顾道士夷夏论引并作「学父」。成疏曰：「将为学道之先，父亦本也。」是成亦作「学父」。成疏引顾欢曰：「其学之本父也。」则顾本作「」，「学」为「」省。说文曰：「，觉悟也。」各本作「教父」。
　　谦之案：「教父」即学父，犹今言师传。方言六：「凡尊老，南楚谓之父。」「将」字与庄子德充符「丘将以为师」之「将」义合。
　　【音韵】此章江氏韵读无韵。
　　右景龙碑七十三字，敦煌本、河、王本同，傅本七十九字，范本八十字。河上本题「道化第四十二」，王本题「四十二章」，范本题「道生一章第四十二」。
　　　　四十三章
天下之至柔，驰骋天下之至坚。
　　罗振玉曰：敦煌本无「骋」字。
　　彭耜曰：叶梦得无「骋」字，达真子「坚」作「刚」。
　　谦之案：诸河、王本及傅本同此石。范本作「天下之至柔，驰骋于天下之至坚」，并云：「淮南子有『于』字，与古本合。」案淮南子原道、道应二篇今本引此均无「于」字，与范所见不同。又御览木部一亦引「坚」作「刚」。
无有入于无闻。
　　严可均曰：御注、河上、王弼无「于」字，傅奕、淮南子作「出于无有，入于无间」。
　　魏稼孙曰：「无有入于无闻」，「闻」疑碑误。「闻」释「间」，严误。
　　焦竑曰：古本淮南子并作「出于无有，入于无间」。
　　范应元曰：间，隙也。傅奕、严遵同古本。案今严本作「无有入于无间」。
　　刘师培曰：案淮南原道训引作「出于无有，入于无间」，此老子古本也。王本亦有「出于」二字。王弼上文注云：「气无所不入，水无所不出于经。」注文「无所不出于经」，当作「无所不经」，与上「无所不入」对立。「出于」二字必「无有」上之正文。盖王本亦作「出于无有，入于无间」，而「出于」二字误入注文也。傅奕本与淮南同。
　　刘文典曰：今本老子河上公章句「偏用第四十三」作「天下之至柔，驰骋天下之至坚，无有入无间」，「无有」上敚「出」字，可据淮南子引文增。道应篇引作「出于无有，入于无间」，疑后人改之也。老子注：「无有，谓道也。道无形质，故能出入无间。」是所见本尚未敚「出」字。
　　王道曰：无间，无隙也。寻丈之水，能浮万斛之舟；六尺之辔，能驭千里之马。至柔驰骋至刚者，此类是也。天地之气，本无形也，而能贯乎金石；日月之光，本无质也，而能透乎蔀屋。无有入于无间者，此类是也。
是以知无为有益。
　　严可均曰：御注作「是以知无为之有益益」，河上、王弼有「之」字，不重「益」字。魏稼孙曰：严举御注「之」字「益」字，失校御注「是」上「吾」字。
　　罗振玉曰：景龙本、敦煌本均无「吾」字、「之」字。
　　谦之案：诸河、王本均作「吾是以知无为之有益」，景福、室町、范本同，「无」作「无」。顾欢作「吾是以知无为有益」，彭耜作「是以知无为之有益也。」
不言之教，无为之益，天下希及之。
