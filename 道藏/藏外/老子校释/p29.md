<!-- { "loadSidebar": true } -->
　　谦之案：傅、范本二「日」上并有「者」字。范曰：「傅奕、严遵与古本有『者』字。」按今怡兰堂校刊严本无。「为学日益」与二十章「绝学无忧」，皆指学礼而言。庄子知北游篇：「礼者，道之华而乱之首也，故曰：『为道者日损。』」又后汉书六十六范升传，升奏议引：『颜渊曰：『博我以文，约我以礼。』孔子可谓知教，颜可谓善学矣。」下引老子曰：「学道日损。」以「学道」二字连，知有误文，惟以博文约礼为「学」，则为「学」之古义。
损之又损之，以至于无为。
　　严可均曰：「又损之」，河上、王弼无「之」字。
　　谦之案：敦煌、御注、景福、庆阳、磻溪、室町、高、顾、傅、范本及庄子知北游、治要、意林、文选东京赋注引均有「之」字。罗卷无「于」字，脱第一「损」字。严本无「以」字。
无为无不为。
　　严可均曰：「无不为」，各本「无」上有「而」字。
　　罗振玉曰：景龙本、敦煌本均无「而」字。
　　谦之案：严本脱首「无为」二字，「不」作「以」。遂州本第二「无」下有「所」字，顾本第二「为」下有「也」字，赵孟俯本有「矣」字。傅、范本「无为」下有「则」字。范曰：「『则』字，陈韶、王弼同古本。」又淮南道应训引作「漠然无为，而无不为也」，下释之曰：「所谓无为者，不先物为也；所谓无不为者，因物之所为。」
取天下常以无事，
　　谦之案：高翿、赵孟俯、彭耜上有「故」字，范本上有「将」字，严遵、傅奕上有「将欲」二字。范本「取」下有「于」字，严、傅、彭有「者」字。又文子自然篇「无为故能取百川，不求故能得，不行故能至，是以取天下而无事」，即释此章。
　　俞樾曰：按「常」乃「当」字之误。河上公注曰：「取，治也。治天下常当以无事。」疑河上原注作「治天下当以无事」，后人因经文讹作「常」，因于注文增入「常」字耳。
及其有事，不足以取天下。
　　谦之案：傅本「不」上有「又」字。诸王本五十七章注曰：「上章云：『其取天下者常以无事，及其有事，又不足以取天下也。』」道藏宋张太守汇刻四家注无「又」字，校云：「傅奕本第四十一章经文作『又不足以取天下矣』。」
　　【音韵】此章江氏韵读无韵，诸家并同。按此章益、为、为韵，益、为皆支部。又损、损，事、事，句各自谐。
　　右景龙碑本四十字，敦煌本、河、王本同，傅本四十八字，范本四十六字。河上题「忘知第四十八」，王本题「四十八章」，范本题「为学日益章第四十八」。
　　　　四十九章
圣人无心，以百姓心为心。
　　谦之案：各本「无」下均有「常」字，敦煌本、顾欢本无。又北堂书钞七引「姓」下无「心」字，御览四百一引「姓」下有「之」字。案此言圣人不师心自用，唯以百姓之心为心而已。
善者吾善之，不善者吾亦善之，得善。信者吾信之，不信者吾亦信之，得信。
　　严可均曰：「得善信者」，各本作「德善」，下句亦然。御注脱「信」字。
　　罗振玉曰：「德」字，景龙本、敦煌本均作「得」。
　　谦之案：严、傅、遂州本及顾本引节解，强本成疏及荣注引经文，亦均作「得」。严、傅本「得善矣」，节解与御览七六引同。柰卷、室町、顾、范、彭、赵本作「德善矣，德信矣」。治要引无「得善」与「得信」字。李道纯曰：「『德善』『德信』下，或加『矣』字者，非。」
圣人在天下，怵怵；为天下，浑其心。
　　严可均曰：「怵怵」，御注作「惵惵」，河上作「惔惔」，王弼作「歙歙」。简文云：「河上作『怵』。」高翿作「喋喋」。
　　罗振玉曰：案景龙、景福二本作「怵怵」，御注本、敦煌本作「惵惵」。「浑」，敦煌本作「混」。
　　毕沅曰：河上公作「怵怵」，王弼作「歙歙」，苏灵芝书明皇注本作「惵惵」。陆德明曰：「一本作『惵惵』，河上本作『淡淡』。简文云：『河上本作怵怵。』」今案河上公作「怵怵」，与简文所见之本同。古无「惵」字，作「怵怵」，「歙」、「怵」声义相近。
　　谦之案：室町、柰卷、顾欢作「怵怵」，同此石。傅、范本作「歙歙」，同王弼。庆阳、磻溪、楼正、彭、赵作「惵惵」，同御注。河上注：「圣人在天下怵怵，常恐怖富贵，不敢骄奢。」是河上本作「怵怵」，简文云「河本作怵」，是也。唐本「怵」多作「惵」，盖本严注。严君平曰：「惵惵若恢恢，言虚心以包万方也。」
　　彭耜释文曰：「歙歙固无义，惵惵亦无理。愚意惵惵当作○○，危惧貌。盖字之讹也。」谦之案：玉篇：「惵，徒烦切，恐惧也。」「怵，耻律切，惧也。」又说文：「怵，恐也。」广雅释诂二：「怵，惧也。」释训：「怵惕，恐惧也。」礼记祭统：「心怵而奉之以礼。」孟子：「皆有怵惕恻隐之心。」是「惵惵」与「怵怵」均为恐惧之貌，义通。又案「浑其心」，遂州、景福、御注、庆阳、磻溪、楼正、柰卷、室町、河上、顾、高、赵并同此石。严遵、彭耜无「其」字，傅本作「浑浑焉」，范本作「浑心焉」。范云：「严遵，王弼同古本。」案浑其心，即浑浑沌沌之意。吕览大乐篇：「浑浑沌沌。」文选江赋注：「浑浑沌沌，鸡卵未分也。」左传文十八「谓之浑敦」，注：「不开通之貌。」
　　刘师培曰：案此文「圣人在天下」句，「歙歙为」句，「在」疑「任」字之讹。「歙歙为」者，与二十章「沌沌兮」一律，乃形容「任天下」之词也。文选东京赋李注引老子曰：「圣人在天下，惵惵焉。」「惵惵」即「歙歙」异文，「焉」与「为」同。足证古本「歙歙为」句，「为」与「焉」同。
　　谦之案：刘说非也。各本均作「在」，不作「任」，此全句当为：「圣人在天下，怵怵；为天下，浑浑。」「在天下」与「为天下」对，「怵怵」与「浑浑」对，「浑其心」三字乃「浑浑」注文窜入。傅本「圣人之在天下，歙歙焉；为天下，浑浑焉」，「之」字、「焉」字皆增字，但「浑浑」二字与「怵怵」相对则无疑也。
百姓皆注其耳目，圣人皆孩之。
　　罗振玉曰：「百姓皆注其耳目」，王本今本脱此句，景龙、御注、敦煌本均有之。
　　纪昀曰：案「孩」，释文云：「王弼作咳。」据注文仍宜作「孩。」
　　武内义雄曰：敦、遂二本「孩」作「○」。释文：「咳，本或作孩」。
　　谦之案：今傅、范本作「咳」，严遵本作「骇」。范曰：「咳，何来切，小儿笑貌。旧本、释文并作咳。」
　　俞樾曰：按「为天下，浑其心」下，河上本有「百姓皆注其耳目」七字，王弼本当亦有之，故注云：「如此则言者言其所知，行者行其所能，百姓各皆注其耳目焉，吾皆孩之而已。」是可证其有此句也。注有「各用聪明」四字，在「为天下，浑其心」句下，正解「百姓皆注其耳目」之谊，而经文夺此句，当据河上公本补之。
　　谦之案：据补之是也。诸王本误脱此句，道藏王本有之。又「注」犹聚也，周礼兽人及○田疏：「注犹聚也。」注其耳目，即聚其耳目。顾本成疏「河上作『注』，诸本作『浮』，浮者染滞也，颠倒之徒，迷没世境，纵恣耳目，滞着声色，既而漂浪长流，愆非自积」云云，案「浮」乃妄人以意改字，以求合于佛说，老子无此。
　　高亨曰：按「孩」借为「阂」。说文：「阂，外闭也。」汉书律历志「阂藏万物」，颜注引晋灼曰：「外闭曰阂。」圣人皆孩之者，言圣人皆闭百姓之耳目也。上文云「歙歙为天下浑其心」，即谓使天下人心胥浑浑噩噩而无识无知也。此文云「百姓皆注其耳目，圣人皆阂之」，即谓闭塞百姓耳目之聪明，使无闻无见也。此老子之愚民政策耳。「孩」、「咳」一字，因其为借字，故亦作「骇」作「咳」。晏子外篇第八：「颈尾咳于天地乎！」孙星衍曰：「咳与阂同。」亦以「咳」为「阂」。
　　【音韵】此章江氏韵读无韵。陈柱：二「心」字韵，三「善」字韵，三「信」字韵。
　　右景龙碑本六十三字，敦煌本六十二字，河上、王本六十四字，傅本六十八字，范本六十九字。河上本题「任德第四十九」，王本题「四十九章」，范本题「圣人无常心章第四十九」。
　　　　五十章
出生入死。生之徒十有三，死之徒十有三，
　　罗振玉曰：敦煌本「十」作「什」，下同。
　　马叙伦曰：说文无「涂」「途」二字，盖「徒」即「涂」「途」本字也。庄子至乐篇「食于道徒」，即道涂也。此「徒」字盖如字读。
　　谦之案：「出生入死」，吕氏春秋情欲篇高注引与此同。庄子：「万物皆出于机，皆入于机。」又「其出不忻，其入不拒」，又「有乎出，有乎入，入出而无见其形」，皆出生入死之说。
人之生，动之死地，十有三。
　　严可均曰：王弼、高翿「地」下有「亦」字。
　　罗振玉曰：景龙、御注、景福、敦煌四本均无「亦」字，景福本「动」下有「皆」字。
　　毕沅曰：傅本「而民之生生而动，动皆之死地，亦十有三」，河上公、王弼作「人之生，动之死地，亦十有三」，谷神子作「而民生动之死地，十有三」。案韩非子与奕同。
　　谦之案：严本、遂州本、柰卷均无「亦」字，柰卷、室町有「皆」字。范应元本作「民之生生而动之死地，亦十有三」，并云：「韩非、严遵同古本。」
　　易顺鼎曰：王本及韩非似皆有误。文选鲍照代君子有所思行注引老子云：「人之生生之厚，动皆之死地，十有三。」所引似为可据。盖以「人之生生之厚」六字共为一句。老子意谓人求生太厚，遂动之死地。故下文又申明之曰：「夫何故？以其生生之厚。」夫生，十有三；死，十有三；其数本各居半，至于求生过厚，而死之数遂多于生矣。若作「人之生，生而动」，语近于不可解。观王注亦云：「而民生生之厚，更之无生之地焉。」是「动之死地」之上有「生生之厚」四字之证。
　　高延第曰：「生之徒」，谓得天厚者，可以久生；「死之徒」，谓得天薄者，中道而夭；「动而之死」者，谓得天本厚，可以久生，而不自保持，自蹈死地。盖天地之大，人物之蕃，生死纷纭，总不出此三者。「生生之厚」，谓富贵之人厚自奉养，服食药饵以求长生，适自蹈于死地，此即动而之死者之一端。缘世人但知戕贼为伤生，而以厚自奉养者为能养生，不知其取死同也，故申言之。夫天下之人以十分为率，夭死者居其三，自蹈于死者居其三，幸而得遂其生死之常者，仅居十之三耳。吁！此正命之人所由少与！
