<!-- { "loadSidebar": true } -->
　　谦之案：诸河、王本「归之」作「归焉而」，共十五字。傅、范本作「故常无欲，可名于小矣（范本『于』作『为』），万物归之而不知主」，共十七字。敦煌本、遂州本、顾欢本无「常无欲」三字，余各本与河、王本略同。英伦、敦煌二本「焉」作「之」。「而」字，御注本、敦煌本无。此三句严可均失校。
　　又案：此三句必非老子本文。「常无欲，可名于小」，当为首章「常无，欲观其妙」之古注。法言孝至篇李轨注曰：「道至微妙，故曰小也。」在此则为赘语。敦、遂本无「常无欲」三字，亦其证也。「可名于小」一句，与「可名于大」相偶，但审校文义，爱养万物，可名为大，为小义不可通。「万物归焉而不为主」，与上文「爱养万物不为主」，实为重句，可删。以此疑有古注语杂入。证以景龙碑无此三句，其可信，胜他本多矣。
　　严可均曰：河上作「为大」，大典作「于大矣」，又有「是以圣人能成其大也」。
　　谦之案：「于」「为」古音相近，「于大」即「为大」也。「大」即二十五章「强为之名曰大」之「大」。傅本作「可名于大矣」，范本作「可名为大矣」，义同。
是以圣人终不为大，故能成其大。
　　严可均曰：「终不为大」，河上句末有「也」字，王弼作「以其终不为大」，大典作「以其不自大」。
　　罗振玉曰：河上、景龙、敦煌、御注、景福、英伦诸本均作「是以圣人终不为大」。
　　谦之案：王羲之本「大」下「故」上，有「也以其不自大」六字，傅本同王弼，范本作「是以圣人以其终不自为大」，引「严遵、王弼同古本」。
　　【音韵】此章江氏韵读：右、辞韵（之部，右音异，辞，去声），居、主韵（侯、鱼通韵，居，上声，主协音诸）。谦之案：居，鱼部，主，侯部，此侯、鱼通韵。「居」本作「有」，陈柱：右、辞、有、主韵，大、大、大韵。高本汉、武内义雄：右、辞、有韵。又案「道汜」本又作「泛」，范应元「汜音泛」，非也。汜当音纪，此章汜、右、辞、有、主为韵，楚辞天问汜、晦、里韵之例。
　江有诰曰：「辞」，似兹切。按古有去声，当之、志二部并收。任成篇「万物恃之而生而不辞」，与右协（唐韵四声正）。
　　右景龙碑本四十四字，敦煌本五十五字，河上本六十二字，王本六十一字，傅本七十三字，范本六十九字。河上本题「任成第三十四」，王本题「三十四章」，范本题「大道汜汜兮章第三十四」。
　　　　三十五章
执大象，天下往。
　　谦之案：傅、范本「象」下有「者」字。御注「象」作「○」。案「象」借为「像」，易系辞：「见乃谓之象。」「大象」即大像也。成玄英疏「大象，犹大道之法象」，是也。
往而不害，安平太。
　　严可均曰：「平太」，御注、大典作「平泰」。
　　谦之案：傅、范本、遂州本、邢玄、庆阳、磻溪、楼正均作「泰」，诸河、王本作「太」，道藏王本作「大」，「泰」、「太」古通。依旧说：安，静也。释名释言语：「安，晏也。」晏晏然和乐无动惧也。平者安之至，泰者平之至，「安平太」为并列语。王引之经传释词持异议，谓：「『安』犹于是也，乃也，则也。老子曰：『往而不害，安平太。』言往而不害，乃得平泰也。」
乐与饵，过客止。道出言，淡无味，
　　严可均曰：「道出言」，御注、河上、王弼作「道之出口」，傅奕作「道之出言」。下「视」、「听」、「用」三句各本皆有「之」字。「淡无味」，各本「淡」下有「乎其」二字。
　　罗振玉曰：敦煌本「口」作「言」，「淡」作「惔」，无「乎其」二字。
　　谦之案：王羲之本、范本亦「口」作「言」。范曰：「『出言』，王弼同古本。」是王本亦作「出言」。东条一堂曰：「道之出口」，古本、碑本「口」并作「言」。弘按此注及二十三章注，俱作「出言」。释文出「尺类反」。合而稽之，王本经文本作「出言」明矣。其作「口」者，盖缺上画也。何晏景福殿赋注引亦作「出言」。
　　陶鸿庆曰：傅奕本「出口」作「出言」。据王注言：「道之出言，淡然无味。」而二十三章「希言自然」，亦云：「下章言道之出言，淡兮其无味也。」似所见本与傅奕同也。岂「言」字阙坏为「口」欤？
视不足见，听不足闻，用不可既。
　　严可均曰：「用不可既」，御注、河上作「用之不可既」，王弼作「用之不足既」。
　　魏稼孙曰：「视之不见」，御注「不」上有「之」字，下句同。「用不可既」，按御注脱「既」字。
　　罗振玉曰：景龙本、敦煌本均无「之」字。
　　谦之案：景福、磻溪、楼正、室町与傅、范、赵孟俯、高翿诸本均有「之」字。又永乐大典王本作「用之不足既」，他王本「足」亦作「可」，傅、范、遂州、室町、中都四子亦作「可」，同此石。又案说文：「既，小食也，从皂，旡声。」玉篇皂部：「既，居毅切，小食也，又已也。」罗运贤曰：「『用之不足既』，案说文：『既，小食也。』上文谓乐饵可以止过客，而道则异是。乐可听，饵可视可食，而道则不可视听食也。故云：『视之不足见，听之不足闻，用之不足既。』旧注训『既』为尽，昧于古训，故不能岂切也。」（此亦古义之仅存也）杨树达曰：「乐与饵，谓喜与人饮食。乐音洛，非谓音乐。」
　　【音韵】此章江氏韵读：象、往韵（阳部），害、太韵（祭部，害，胡列反，太，他列反），饵、止韵（之部），味、见、既韵（脂、元合韵）。谦之案：味、既，脂部，见，元部，此脂、元合韵。邓廷桢、奚侗：味、既韵。
　江有诰曰：「饵」，仍吏切，按古有上声，当与止部并收。老子仁德篇「乐与饵」，与止协。
　　右景龙碑本三十七字，敦煌本同，河上、王本四十三字，傅、范本四十四字。河上本题「仁德第三十五」，王本题「三十五章」，范本题「执大象章第三十五」。
　　　　三十六章
将欲翕之，必故张之；
　　严可均曰：「翕之」，河上作「之」，王弼作「○之」，简文作「歙之」，又作「给」。「必故」，各本作「必固」，下三句皆然。
　　谦之案：作「翕」是也。傅、范皆作「翕」。范曰：「翕，敛也，合也，聚也。王弼同古本。」是王本亦作「翕」，今本作「歙」。释文出「将欲○」，知释文所见王本作「○」。敦煌、景福、室町三本作「」。
　　毕沅曰：古无「」「○」二字。说文解字云：「歙，缩鼻也。」歙有缩义，故与「张」为对，顾欢因之，亦得闭塞之义矣。「翕」古文字，少通用。
　　武内义雄曰：按天文钞河上本及景龙碑作「翕」，范应元所见王弼本亦作「翕」，韩非喻老引亦同。似王、河两本均作「翕」，后人改王本为「○」或「歙」，而改河上本为「」。
将欲弱之，必故强之；将欲癈之，必固兴之；将欲夺之，必固与之。是谓微明。
　　魏稼孙曰：「故张」「故强」「固兴」「固与」，上二句作「故」，下二句作「固」。严云「『必故』，各本作『必固』，下三句皆然」，误。
　　吴云曰：河上公本「将欲弱之」作「使非弱之」。
　　谦之案：吴校亦误，河上本作「将使弱之」。又范本、彭耜本「将欲夺之」作「将欲取之」。
　　马叙伦曰：韩非喻老篇引无「废之」两句。「夺」，范及韩非喻老篇引并作「取」，说林上篇引周书亦作「取」。各本及后汉书桓谭传引「将欲夺之」四句，同此。
　　蒋锡昌曰：史记管晏列传云：「故曰：知与之为取，政之宝也。」索隐：「老子曰：『将欲取之，必固与之。』」看史记用「故曰」云云，疑「与之为取」即本之老子「将欲取之，必固与之」而来。是史记与索隐并作「取」也。譣义亦以作「取」为是，当据韩非改正。
　　劳健曰：「兴」当作「举」，协下句「必固与之」。「将欲夺之」，范与韩非作「将欲取之」。范注：「取，一作夺，非古也。」按「翕弱」「张强」「废夺」「举与」皆两句相间成韵，当作「夺」无疑。东条一堂曰：按魏策，任章曰：「周书曰：『将欲败之，必姑辅之；将欲取之，必姑与之。』」注：王应麟曰：「周书云云者，岂苏秦所谓周书阴符者欤？老氏之言出于此。」朱子曰：「老子为柱下史，故见此书。」按韩非子说林所引周书，与国策同。
　　谦之案：吕氏春秋行论篇曰：「诗曰：『将欲毁之，必重累之；将欲踣之，必高举之。』」亦与此词异谊同，疑亦为老子所出。又案「是谓微明」，高延第曰：「首八句即祸福盛衰倚伏之几，天地自然之运，似幽实明。『微明』谓微而显也。」
柔胜刚，弱胜强。
　　严可均曰：大典与此同。御注、河上、王弼作「柔弱胜刚强」，傅奕作「柔之胜刚，弱之胜强」。谦之案：王羲之本、彭耜本、范本与傅本同。七十八章碑本作「弱胜强，柔胜刚」，文与此倒置。王本作「弱之胜强，柔之胜刚」，傅本作「柔之胜刚，弱之胜强」，均分二句。李道纯曰：「『柔弱胜刚强』分二句，非。」
鱼不可脱于渊，
　　谦之案：傅、范本「脱」作「侻」。毕沅曰：「河上公、王弼并作『脱』。古无『侻』字，作『脱』者是。庄子、说苑作『脱』。」
　　蒋锡昌曰：后汉书隗嚣公孙述列传曰：「要之，鱼不可脱于渊。」所引同此。惟注云：「老子曰：『鱼不可脱于泉。』脱，失也，失泉则涸矣。」又翟酺传注引「渊」亦作「泉」。是古本「渊」或作「泉」也。
　　谦之案：作「泉」非也。此章渊、人为韵，宜作「渊」。「泉」字乃唐人避高祖讳，改「渊」为「泉」。韩非喻老篇「故曰『鱼不可脱于深渊』」，王先慎曰：「深字衍。唐避渊改深，后人回改，兼改深字耳。」今案：唐人避讳，多改「渊」为「深」，则亦可改「渊」为「泉」也，唯「渊」字是故书。
国有利器，不可示人。
　　严可均曰：「国有」，各本作「国之」。「可示」，各本作「可以示」。
