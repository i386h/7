<!-- { "loadSidebar": true } -->
　　又案：管子内业篇：「精，气之极也；精也者，气之精者也。凡人之生也，天出其精。」与此章「精」之意义相合。「精」为古代之素朴唯物思想，说详冯友兰先秦道家所谓道之物质性一文。又庄子德充符篇「夫道有情有信，无为无形，可传而不可受，可得而不可见」，「情」亦当为「精」，「有情有信」即此云「其中有精，其中有信」也。
自古及今，其名不去，
　　吴云曰：傅本作「自今及古」，王弼同此石。
　　范应元曰：「自今及古」，严遵、王弼同古本。
　　马叙伦曰：各本作「自古及今」，非是。古、去、甫韵。范谓「王弼同古本」，则今弼注中两作「自古及今」，盖后人依别本改经文，并及弼注矣。
　　蒋锡昌曰：按道德真经集注（唐明皇、河上公、王弼、王雱注）引王弼曰：「故曰『自今及古，其名不去』也。」正与范见王本合，足证今本已为后人所改，马说是也。
以阅众甫。吾何以知众甫之然？以此。
　　武内义雄曰：敦、景、遂三本「众」作「终」，众、终古音通。
　　谦之案：景龙本作「众」不作「终」，此误校。馆本亦作「终」。案作「终」非。「阅」字古文训「总」，大田晴轩引列子仲尼篇：「阅弟子四十人同行。」淮南原道训：「万物之总，皆阅一孔；百事之根，皆出一门。」俶真训：「夫天之所覆，地之所载，六合所包，阴阳所呴，雨露所濡，道德所扶，此皆生一父母而阅一和也。」高诱注：「阅，总也。」惟大田谓「众甫」即「众父」，引庄子天地篇论啮缺曰：「有族有祖，可以为众父，而不可以为众父父。」谓古文「甫」与「父」通。其说与俞樾同，而实甚牵强。案经典「甫」皆训「大」，甫之孳乳字，经典均有「大」义。若荀子荣辱篇「薄」注「广大貌」；韩诗外传常武「『敷』，大也」；说文「『博』，大通也」；诗北山「溥」，毛传「大也」；诗车攻「圃」，毛传「博也」；说文「『酺』，王德布大饮酒也」；又「『誧』，大言也」（见戴宗祥释甫）。由此可见众甫即众大，域中有四大，「以阅众甫」者，即以总四大也。
　　严可均曰：「之然」，御注、今河上作「之然哉」，王弼作「之状哉」。释文：「河上一本直云『吾何状也』。」
　　吴云曰：「吾何以知」，傅本作「奚以知」。
　　范应元曰：「奚」字古本。
　　【音韵】此章江氏韵读：容，从韵（东部）。物，惚韵（脂部，惚，呼橘反）。恍，象韵（阳部）。忽，物韵（脂部）。冥，精韵（耕部）。真，信韵（真部，信，平声）。去，甫韵（鱼部）。姚文田、邓廷桢、奚侗同。
　高本汉「自古及今」作「自今及古」，以古、去、甫为韵。
　又冥、精、真、信两句相协。魏建功谓此四句当注意其相协之可能性，正如「名」之与「门」协，「盈」之与「尘」协（古音系研究）。
　　右景龙碑本六十一字，敦煌本同，河、王、傅、范本七十一字。河上题「虚心第二十一」，王本题「二十一章」，范本题「孔德之容章第二十一」。
　　　　二十二章
曲则全，枉则正；
　　严可均曰：「枉则正」，傅奕与此同，诸本作「则直」。
　　谦之案：遂州本、馆本、范应元本均作「正」。范曰：「『正』字，王弼同古本，一作『直』。」武内义雄曰：「景、遂二本『直』作『正』，与淮南子道应训所引合。」今案道应训引上二句作「直」，武内误校。又案「曲则全」即庄子天下篇所述「老聃之道，人皆求福，己独曲全」也。书洪范「木曰曲直」，此亦以木为喻。曲者，庄子逍遥游所谓「卷曲而不中规矩」，人间世所谓「拳曲而不可以为栋梁」也。盖「直木先伐，甘井先竭」，「吾行却曲，无伤我足」，此即「曲则全」之义。「枉则正」，「枉」，说文「邪曲也，从木，○声」，广雅释诂一「○，诎也」，即诘诎之义，实为屈。「正」，诸本作「直」，「枉」、「直」对文，枉则直者，大直若屈也。论语：「举直错诸枉。」淮南本经训：「矫枉以为直。」碑文作「正」，正亦直也。鬼谷子磨篇：「正者直也。」广雅释诂一：「直，正也。」易文言传：「直其正也。」直、正可互训。
洼则盈，弊则新；
　　严可均曰：「弊则新」，释文作「蔽」，傅奕、今王弼作「敝」。
　　谦之案：道藏王本作「弊」，御注本、馆本、遂州本、河上本、诸石本均作「弊」，御览一百五十九引亦作「弊」。又「洼」字，道藏河上本作「窊」，「洼」、「窊」字同，皆洿下低陷之义。「窊」为「洼」之古文。说文：「窊，污邪下也。」广雅释诂：「窊，下也。」夏竦古文四声韵卷二引古老子作「窊○」。彭耜释文：「洼，李乌瓜切，也。地洼则水满，喻谦德常盈。」
少则得，多则或。是以圣人抱一为天下式。
　　严可均曰：「或」，各本作「惑」。
　　谦之案：遂州本、馆本同此石。又慎子外篇引「老子曰」七句，惟无「是以」二字，与傅奕同。「得」即三十九章所云「得一」。「或」当读如惑，有或此或彼之意，与得一义相对。
不自见，故明；不自是，故彰；囗自伐，故有功；不自矜，故长。
　　谦之案：碑本「彰」字残缺不明，下「不」字泐，当据他本补之。又遂州本、馆本「不自见，故明」，在「不自是，故彰」句下；唐李约本「不自伐，故有功」，在「不自矜，故长」句下。
　　又案庄子山木篇：「吾闻之大成之人曰：『自伐者无功，功成者坠，名成者亏。』孰能去功与名，而还与众人？」此即老子九章「功遂、身退，天之道」，与此章「不自伐，故有功」之说。
夫惟不争，故天下莫能与之争。
　　严可均曰：河上无「能」字。
　　谦之案：淮南原道训「以其无争于万物也，故莫敢与之争」，即本此章而言。王念孙云：「『莫敢』，本作『莫能』，此后人依文子道原篇改之也。唯不与万物争，故莫能与之争，所谓柔弱胜刚强也。若云『莫敢』，则非其旨矣。下文曰：『功大○坚，莫能与之争。』老子曰：『夫唯不争，故天下莫能与之争。』又曰：『以其不争，故天下莫能与之争。』皆其证也。」魏征群书治要引此句，正作「莫能与之争」。
古之所谓「曲则全」，岂虚语？故成全而归之。
　　严可均曰：「岂虚语」，各本作「岂虚语哉」。「故成全」，各本作「诚全」，无「故」字。魏稼孙曰：御注「全」下有「者」字，下句作「岂虚言哉」。严举「哉」字，失校「者」字、「言」字。谦之案：遂州本与此石同。「成」当作「诚」。夏竦古文四声韵卷二引古老子出「成」字作○，又出「诚」字作○。经文「成」字共十七见，「诚」字只此一见。又「曲则全」为古语，孙子九地篇「善为道者，以曲而全」，即其明证。庄子天下篇论老子曰「人皆求福，己独曲全，曰『苟免于咎』」，即出此章。
　　【音韵】此章江氏韵读：盈、新韵（真、耕通韵，此二句本在「枉则直」之下，今据韵移在此）。直、得、惑、式韵（之部，惑，呼逼反），明、彰、功、长韵（阳、东通韵，功协音光），争、争韵（耕部）。谦之案：盈，耕部，新，真部，此真、耕通韵。明、彰、长，阳部，功，东部，此阳、东通韵。「直」字，景、遂本、馆本作「正」，正，耕部。奚侗以全、正、盈、新为韵，云：「以全、新韵正、盈，乃音变，如九辩清、人、新、年、生、怜、声、鸣、征、成相韵之例。」高本汉同奚，惟以正、盈为句中韵。又得、惑为韵，一、式为韵，明、彰、功、长、争、争为一韵。诸说纷纭，惟江氏移经文就韵，似有未安。此章实两韵隔协，全、盈、新为一韵，直、得、惑、式为一韵。又陈柱以哉、之为韵。案哉、之同属之部。姚鼐以「古之所谓曲则全者，岂虚言哉，诚全而归之」，与下章「希言自然」为一节。谓：「言、全、然为韵。『犹兮其贵言，功成事遂，百姓皆曰我自然』，即此句之解。」
　　右景龙碑本七十七字，馆本七十四字，河上、王、傅、范本七十八字。河上题「益谦第二十二」，王本题「二十二章」，范本题「曲则全章第二十二」。
　　　　二十三章
希言自然。飘风不终朝，骤雨囗终日。
　　谦之案：「雨」下「不」字泐，当据他本补之。「希」，诸本并同，傅本作「稀」。「终」，傅、范并作「崇」。「飘风」上，王、傅、范本有「故」字。
　　罗振玉曰：景龙、广明、景福、英伦诸本均无「故」字。又馆本「骤」作「○」，范本作「暴」。
　　马叙伦曰：「崇」「终」古通假，书君奭「其终出于不祥」，马本「终」作「崇」，是其证。又曰：「骤」，馆卷作「趋」者，「趋」「骤」古亦通假。
熟为此？天地。天地上不能久，而况于人？
　　严可均曰：河上、王弼「此」字下有「者」字。「上不」，各本作「尚不」，「于人」，各本句末有「乎」字。
　　谦之案：馆本、遂州本无「乎」字。左传昭公二十八年正义引「天地尚不能常，况人乎」，又牟子理惑论引「天地尚不得长久，而况人乎」，均有「乎」字。
故从事而道者，道德之；同于德者，德德之；同于失者，道失之。
　　严可均曰：古「得」「德」字通，「德之」即「得之」也。河上作：「故从事于道者，道者同于道，德者同于德，失者同于失。同于道者，道亦乐得之；同于德者，德亦乐得之；同于失者，失亦乐得之。」御注、王弼无三「乐」字，余与河上同。
　　俞樾曰：按王本下「道者」二字，衍文也。本作「从事于道者，同于道」，其下「德者」、「失者」蒙上「从事」之文而省，犹云「从事于道者，同于道；从事于德者，同于德；从事于失者，同于失也」。淮南子道应篇引老子曰：「从事于道者，同于道。」可证古本不迭「道者」二字。王弼注曰：「故从事于道者，……故曰同于道。」是王所据本正作「故从事于道者，同于道」。
　　纪昀曰：永乐大典无「乐」字，下二句同。
　　易顺鼎曰：王冰四气调神大论篇注引此并无「乐」字。
　　罗振玉曰：御注、英伦二本无「乐」字。
　　谦之案：傅、范本亦无「乐」字。二「德之」，「德」字当作「得」。「德」、「得」虽古通，而此当作「得」。遂州本、馆本均作「道得之」，「德得之」，傅、范本亦作「得」，盖此「得」与下「失」字相对成文。又首句「从事而道者」，各本「而」均作「于」，义同。
信不足，有不信。
　　严可均曰：河上、王弼作「信不足焉，有不信焉」。
　　罗振玉曰：景龙、英伦二本无二「焉」字，景福本无下「焉」字。
