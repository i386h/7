<!-- { "loadSidebar": true } -->
　　谦之案：邢玄、庆阳、磻溪、楼正均作「与」。二「愈」字，邢玄作「逾」，范作「俞」。「俞」古字，作「逾」误。碑本五章「愈」亦作「俞」。又「圣人不积」，严、彭、傅、赵、高并作「无积」，范作「无积」，河上公、王弼作「不积」。作「无积」是也。战国策魏策一引老子曰「圣人无积，尽以为人己愈有，既以与人己愈多」，「不积」亦作「无积」。「既以与人」句，庄子田子方篇引同。「既以为人」句，「既」字可据魏策改为「尽」字，与「既」字为对文。又「积」有藏义，楚语「无一日之积」，注：「积，储也。」庄子天道「运而无所积」，释文：「谓积滞不通。」天下篇称老聃「以有积为不足……无藏也故有余」，无积即无藏也。
天之道，利而不害。圣人之道，为而不争。
　　罗振玉曰：敦煌辛本无下「之」字。
　　谦之案：赵本作「人之道」，无「圣」字。「人」与「天」对，文胜，然非老子本谊。
　　【音韵】此章江氏韵读无韵，诸家并同。惟高本汉以信、善为韵，武内义雄以积、有、多为韵，皆误。此章实以信信、善善、知知各首尾为韵。又知、积、多韵，知、积，支部，多，歌部，此歌、支通韵。
　　右景龙碑本五十七字，敦煌本、河、王、傅、范本同，河上题「显质第八十一」，王本题「八十一章」，范本题「信言不美章第八十一」。



附录

老子韵例
　　昔孔广森作诗声分例，其言曰：「今之诗主乎文，古诗主歌。歌有疾徐之节，清浊之和，或长言之，咏叹之，累数句而无以韵为；或系音促节，至于句有韵，字有韵，而莫厌其多。」余以为道德五千言，古之哲学诗也。既曰诗，即必可以歌，可以诵；其疾徐之节，清浊之和，虽不必尽同于三百篇，而或韵或否，则固有合于诗之例焉为无疑。然在宋代吴棫韵补，已叹「老子道德经，周柱下史老聃所作，多韵语，今往往失其读」，然则发凡起例，其可少乎？作老子韵例。
　　（其一）世异音殊，一代自有一代之音，古韵不可合于唐，唐韵不可合于今，阎百诗所谓「古今之音系乎时」者，岂不然哉！五千言以今音读之，觉其扞格不合，而以古音绳之，则合者多，而不合者或出于传写之讹。昔邓廷桢钩稽五千言之用韵，与易、诗合，如「辩德」章富、志、久为一韵，久韵富、志，既与诗同，下句又韵寿，乃与易同。实则五千言与诗或异或同，与易则几无不同。且以楚人书楚语，作楚音，是又为骚韵开其端也。试举其与易同者：
　　（一）五章：「多言数穷，不如守中。」穷、中为韵。易需彖传穷、中、功韵。蹇彖传中、穷、功、邦韵。困彖传中、穷韵。井彖传穷、中、功、凶韵。渐彖传功、邦、中、穷韵。涣彖传穷、同、中、功韵。节彖传中、穷通韵。既济彖传中、穷韵。坤象传中、穷、终韵。随象传凶、功、中、穷韵。大壮象传穷、中韵。节象传中、穷韵。巽象传中、穷、中、功、中、穷、凶韵。
　　（二）二十四章：「企者不久，跨者不行，自见者不明，自是者不彰，自伐者无功，自矜者不长。」行、明、彰、功、长韵。又七十八章：「弱之胜强，柔之胜刚，天下莫不知，莫能行。」强、刚、行韵。易大有彖传明、行、亨韵。谦彖传亨、明、行韵。噬嗑彖传亨、明、章、行韵。复彖传亨、行、行、长韵。遁彖传亨、行、长韵。晋彖传上、明、行韵。暌彖传上、行、明、行、刚韵。益彖传疆、光、庆、行、疆、方、行韵。姤彖传刚、长、章、行韵。鼎彖传明、行、刚、亨韵。艮彖传行、明韵。旅彖传亨、刚、明韵。巽彖传行、刚韵。屯彖传明、光、长韵。讼象传长、明韵。履象传明、行、当、刚、行、当、庆韵。否象传当、行、当、长韵。同人象传刚、行韵。豫象传当、行、刚、亡、长韵。噬嗑象传行、刚、当、光、当、明韵。暌象传当、刚、行、庆、亡韵。夬象传当、明、光、长韵。震象传刚、当、光、行、丧韵。归妹象传常、当、行、良、行、筐韵。丰象传当、明、行、庆、翔、藏韵。系辞下传「君子知微知彰」三句彰、刚、望韵。干文言藏、明、行韵。坤文言刚、方、常、光、行韵。说卦传阳、刚、亨韵。杂卦传刚、行韵。
　　（三）二章：生、成、形、倾韵。十五章：清、生、盈、盈、成韵。二十五章：成、生韵。三十九章：清、宁、灵、盈、生、贞韵。易干彖传元、天、形、成、天、命、贞、宁韵。屯彖传生、贞、盈、宁韵。系辞下传「日往则月来」九句生、成、生韵。序卦传盈、生韵。
　　（四）二十六章：「鱼不可脱于渊，国之利器不可以示人。」渊、人韵。六十章：「其鬼不神，非其鬼不神，其神不伤人。」神、人韵。易干九二、九四、九五田、人、渊、天、人韵。丰彖传人、神韵。干文言人、神韵。
　　（五）四十四章：「知止不殆，可以长久。」止、久韵。十六章：道、久、殆韵。易临彖传道、久韵。离象传咎、道、久韵。杂卦传久、止韵。
　　（六）六十八章：武、怒、与、下韵。六十四章：土、下韵。易困象传下、与韵。井彖传下、舍、与韵。恒彖传下、与韵。咸象传下、与、女韵。剥彖传下、与、下韵。随彖传与、下韵。离彖传土、下韵。
　　（七）五十九章：啬、服、德、克、极、国韵。八十章：食、服韵。易谦象传牧、得、服、则、服、得、国韵。同人象传克、则、直、克、得韵。节象传塞、极韵。干文言传：革、德、极、则韵。
　　（八）九章：之、已、之、保、守、咎、道韵。易复彖传咎、道、复韵。小畜初九、随九四道、咎韵。干彖传道、咎、久、造、久、首韵。同人象传、暌象传、节象传、既济象传咎、道韵。夬象传咎、道、咎韵。渐象传咎、饱、丑、道、保韵。
　　次举其与骚韵同者，如五章穷、中韵。楚辞云中君降、中、穷、○韵；涉江中、穷韵。八章治、能、时、尤韵。楚辞惜往日时、疑、治、之、否、欺、思、之、尤、之韵。四十四章止、殆、久韵。楚辞天问止、殆韵；招魂止、里、久韵。十章离、儿、疵、知、雌、知韵。楚辞少司命离、知韵。七章先、存韵。楚辞远游存先、门韵；大招存、先韵。十七章言、然韵。楚辞惜诵言、然韵。二十五章、六十五章远、反韵，楚辞离骚、国殇、哀郢同。二章生、成、形、倾韵。楚辞天问营、成、倾韵。三十七章静、定韵，楚辞大招同。三十七章、五十七章为、化韵，楚辞天问、思美人同。六十八章武、怒、与、下韵。楚辞离骚武、怒韵。六十四章土、下韵。楚辞以下、与、女、所、舞、予等字为韵。二章居（处）、去韵。楚辞悲回风处、虑、曙、去韵。九章保、守、咎、道韵。楚辞惜诵保、道韵。二十四章行、明、彰、长、行韵。楚辞天问长、彰韵。二十二章明、彰、长韵。楚辞怀沙章、明韵。五十九章啬、服、德、克、极、国韵。楚辞离骚极、服韵；天问、哀郢极、得韵；橘颂服、国韵。六十五章贼、福、式、德韵。楚辞招魂食、得、极、贼韵。十五章客、释韵。楚辞哀郢跖、客、薄、释韵。
　　由上所述，五千言与易韵同，与骚韵亦同。知声音之道，与时转移，而如易如骚，以时考之，皆与老子相去不远。五千言者盖与易经同为中国古代之二大哲学诗，老子为楚人，故又与楚声合。尚论世次，屈在老后。经文中「兮」字数见，与骚韵殆无二致，五千言其楚声之元祖乎！
　　（其二）老子古韵之研究，宋吴棫已开其端，清顾炎武、江慎修以后，其卓然成家者，以江晋三之老子韵读，姚文田之古音谐，邓廷桢之双砚斋笔记为最着。邓书惟于虞、侯二部之界限，分隶诸部之入声，有所发明；而于古韵之综合研究，未遑及焉。江晋三以廿一部谐声表，姚文田以古韵廿八部，于五千言之中，句求字索，使韵理日明，虽不无遗漏之处，而乖舛则甚少。尤以江氏韵读，其分部与王念孙古韵谱同，学者取资焉。今试排比之如下（表中数目字为老子章次）：

