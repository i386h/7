<!-- { "loadSidebar": true } -->
　　谦之案：严本亦作「辙」。「彻」、「辙」古虽通用，但此宜作「彻」。俞樾曰：「按古字『彻』与『辙』通。二十七章『善行无辙迹』，释文作『彻』，引梁注曰：『彻应车边，今作彳者，古字少也。』然则此文『彻』字，亦与彼同矣。『有德司契，无德司辙』，言有德之君但执左契、合符信而已，无德之君则皇皇然司察其辙迹也。河上公解『善行无辙迹』曰：『善行道者求之于身，不下堂，不出门，故无辙迹。』此即可说『无德司彻』之义。」谦之案：俞说非也。「彻」当训为剥。「车」边之「辙」，于义难通。大田晴轩曰：「『彻』字，诸家或为通，或为明，或为彻法之彻，要皆不悟此一章之言为何所指，故纷纭谬说，如一哄之市耳。按彻，剥取也。豳风鸱鸮曰『彻彼桑土，绸缪牖户』，毛传：『彻，剥也。』小雅十月之交曰『彻我墙屋，田卒污莱』是也。有德但以合人心为主，故不取于民，无德不以民情之向背为意，故唯浚而剥之为务。」一说「彻」疑当为「杀」。高亨曰：「篆文『彻』作『○』，说文『杀』古文作『○』，形相近。老子此字作『○』，后人不识，误以为『彻』也。七十四章曰：『常有司杀者杀，夫代司杀者杀，是谓代大匠斲。』此云『司杀』，其义正同。有德之君仁而多施，故曰司契；无德之君暴而多刑，故曰司杀。司契者，善人，天之所福；司杀者，不善人，天之所祸。故下文云『天道无亲，常与善人』，以戒人君勿司杀而司契也。古韵契在泰部，彻在脂部，契、彻是为通谐。杀亦在泰部，契、杀是谓同韵。」
天道无亲，常与善人。
　　谦之案：此二句为古语，见说苑敬慎篇引黄帝金人铭，又后汉书袁绍传注引作太公金匮语。又郎顗传顗引易曰：「天道无亲，常与善人。」
　　【音韵】此章江氏韵读：怨、怨、善韵（元部），契、彻韵（祭部，契音挈），亲、人韵（真部）。姚文田、奚侗同。武内义雄、陈柱：怨、怨、善、人韵。案怨、怨、善，元部，人，真部，此元、真通韵。
　顾炎武唐韵正卷十七十七薛：「辙」，去声则直例反。老子「有德司契，无德司辙」，一本作「彻」。
　李赓芸炳烛编卷三曰：老子「任契」章：「有德司契，无德司彻。」按契、彻韵也。契当读入声，如挈。广韵「契」在十六屑，「彻」在十七薛，屑、薛通也。
　江有诰唐韵四声正二十八狝：「善」，常演切。按古有平声，当与仙部并收。老子信契篇「安可以为善」，与怨（音冤）协。
　　右景龙碑本分章不明（「无德司彻」句下空一格，似分章），四十字，敦煌本、河、王本同，傅、范本四十一字。河上本题「任契第七十九」。王本题「七十九章」，范本题「和大怨章第七十九」。
　　　　八十章
小国寡人，使有什伯之器而不用，
　　严可均曰：「小国寡人」，各本作「寡民」。「什伯之器」，河上「伯」下有「人」字。
　　罗振玉曰：「小国寡民」，景龙本「民」作「人」。「使有什伯之器」，敦煌辛本作「使民有什伯之器」，庚本作「使人有仟伯人之器」。
　　谦之案：「小国寡人」，遂州本同。柰卷「寡」作「寮」。下句严、彭、傅、范、赵「使」下有「民」字，景福、柰卷、王羲之「伯」下有「人」字，顾下有「民」字，傅、范「用」下有「也」字。李道纯曰：「『使有什伯之器而不用』，或云『令器』，或云『不用』，皆非也。」俞樾曰：按「什伯之器」，乃兵器也。后汉书宣秉传注曰：「军法，五人为伍，二五为什，则共其器物，故通谓生生之具为什物。」然则什伯之器犹言什物矣。其兼言伯者，古军法以百人为佰。周书武顺篇：「五五二十五曰元卒，四卒成卫曰伯。」是其证也。什伯皆士卒部曲之名。礼记祭义篇曰：「军旅什伍。」彼言「什伍」，此言「什伯」，所称有大小，而无异义。徐锴说文系传于人部「伯」下引「老子曰『有什伯之器』，每什伯共享器，谓兵革之属」，得其解矣。「使有什伯之器而不用，使民重死而不远徙」，两句一律。下文云「虽有舟舆，无所乘之，虽有甲兵，无所陈之」，「舟舆」句蒙「重死而不远徙」而言，「甲兵」句蒙「什伯之器不用」而言，文义甚明。河上公本「什伯」下误衍「人」字，遂以「使有什伯」四字为句，失之矣。
　　奚侗曰：史记五帝纪「作什器于寿邱」，索隐曰：「什器，什，数也。盖人家常用之器非一，故以十为数，犹今言什物也。」此云「什伯」，累言之耳。国小民寡，生事简约，故虽有什伯之器，亦无所用之也。各本多无「民」字，兹从傅奕本增。河上本作「使有什伯人之器而不用」，而断「使有什伯」为句，谊不可通。盖古本「民」或作「人」，因误到「什伯」之下，河上遂强为句读耳。谦之案：二说皆可通。文子符言篇曰：「天下虽大，好用兵者亡；国家虽安，好战者危。故小国寡民，虽有什伯之器而勿用。」是以什伯之器为兵器也。汉书「诏天下吏舍无得置什器」，颜师古注：「五人为伍，十人为什，则共器物。」是以什伯之器为什物，为十人百人所共之器也。一说：什伯人之器，则材堪什夫、伯夫之长者也。此说苏辙唱之，大田晴轩和之，引「列子说符篇伯乐称九方皋曰：『是乃所以千万臣而无数者也。』吕氏春秋至忠篇：『子培贤者也，又为王百倍之臣。』孟子『或相倍蓰，或相什伯，或相千万』（滕文公上），以物言也；『或相倍蓰而无算者』（告子上），以人言也。然则什伯千万亦皆可以人言也。『器』，利器，器长之器，什伯之器，为特异之材明矣。」谦之案：此说较迂曲，并存可也。
使人重死而不远徙。虽有舟舆，无所乘之；虽有甲兵，无所陈之。使民复结绳而用之。
　　严可均曰：「使人重死」，河上、王弼作「使民」。
　　罗振玉曰：「使民」，景龙本、敦煌庚本「民」作「人」。「而不远徙」，庚本无「而」字，「虽有」作「其」，下「虽」字无。
　　谦之案：「使人」句，遂州本亦作「人」。「使民」句，御注、邢玄、景福、庆阳、磻溪、楼正、高翿、柰卷、河上、敦煌庚本、顾、彭、傅、范、赵皆作「民」，同此石。毕沅曰：「『民』，王弼作『人』。改『民』为『人』，皆唐本也。」又「陈」字，遂州本作「阵」。案玉篇：「阵，直镇切，师旅也，本作陈。」是「陈」、「阵」古通。
　　「舆」，释文：「河上曰车。」御注、王弼作「舆」，遂州、宋河上，柰卷作「舆」，赵作「车」。案作「舆」是也。「舆」即「舆」之古文。夏竦古文四声韵卷四引古老子作「舆」。
甘其食，美其服，安其居，乐其俗，邻国相望，鸡狗之声相闻，民至老死，不相往来。
　　严可均曰：「鸡犬之声」，御注、高翿作「鸡狗之音」，王弼作「鸡犬之声」。
　　罗振玉曰：景龙、景福、广明、敦煌庚、辛诸本均作「狗」，敦煌庚本无「死」字，辛本作「使民至老」。
　　谦之案：傅、范本「甘其食」上有「至治之极民各」六字。又傅、范、彭「居」作「俗」，「俗」作「业」，「民」上有「使」字。严本「安其居」在「乐其俗」句下，河上、顾无「死」字，傅、彭「相」下有「与」字。治要引「美其服」作「美其衣」。又「邻」字，广明、罗卷、顾同此。案说文：「五家为邻，从邑，声。」古作○。九经字样云：「作『邻』者讹，宜作『邻』。」
　　又案庄子胠箧篇论「至德之世」，马蹄篇言「民有常性，织而衣，耕而食」，语意皆本此。胠箧所引九句，惟「安其居，乐其俗」二句倒置。又淮南齐俗训：「是故邻国相望，鸡狗之音相闻，而足迹不接诸侯之境，车轨不结千里之外者，皆得其所。」论衡说日篇：「古者质朴，邻国接境，鸡犬之声相闻，终身不相往来。」皆本老子此章。又史记货殖传亦有「至治之极」四字，碑本虽无此句，可据傅、范本与庄子、史记所引补之。
　　【音韵】此章江氏韵读无韵。姚文田、邓廷桢同。高本汉本作「至治之极，民各甘其食，美其服，安其俗，乐其业」，极、食、服、俗、业韵，「俗」字实际非韵。又「邻国相望」至「老死不相往来」，高本汉改「往来」为「来往」，以协「望」字，大误。
　　右景龙碑七十五字，敦煌本七十三字，河上、王本七十五字，傅、范本八十五字。河上本题「独立第八十」，王本题「八十章」，范本题「小国寡民章第八十」。
　　　　八十一章
信言不美，美言不信。善者不辩，辩者不善。知者不博，博者不知。
　　罗振玉曰：敦煌辛本「知」作「智」。
　　武内义雄曰：「善者不辩」二句，敦、遂二本在「知者不博」二句之后。
　　谦之案：严、顾二句与敦、遂本同。傅、范「善者不辩」二句「者」并作「言」。
　　俞樾曰：按此当作「信者不美，美者不信」，与下文「善者不辩，辩者不善；知者不博，博者不知」文法一律。河上公于「信者不美」注云：「信者，如其实。不美者，朴且质也。」是可证古本正作「信者不美」，无「言」字也。
　　陶鸿庆曰：案俞氏据河上注，知经文两「言」字皆当作「者」，与下文一律者也。今按王注云：「实在质也，本在朴也。」但释「信」与「美」之义，而不及「言」，以其所见本亦作「者」也。
　　谦之案：俞、陶之说非也。文心雕龙情采篇曰：「老子疾伪，故称『美言不信』。」是刘勰所见老子本作「言」字。河上于此句注云：「滋美之言者，孳孳华词。不信者，饰伪多空虚也。」又成玄英开题序诀义疏题此章为「信言」章。疏云：「信，实也。美，浮艳也。言上德之人……所说言教，实而不华，……浮艳之言，……既乖至理，所以不信。故庄云『犬不以善吠为良，人不以善言为贤』也。」可证河上本与碑本同。王注六十二章「美言可以市」句云：「美言之，则可以夺货之贾，故曰『美言可以市』也。」此章注：「实在质也，本在朴也。」义亦正同。虽未及「言」，而言在其中，何由证其所见本必作「者」乎？又「善者不辩」二句，焦竑考异曰：「古本作『善言不辩，辩言不善』。」又庄子齐物论「大辩不言」，语亦同此。知北游篇「不知深矣，知之浅矣」，与「知者不博」二句语意亦似。
圣人不积，既以为人己愈有，既以与人己愈多。
　　严可均曰：「既以为人」，御注作「与人」。
　　罗振玉曰：御注、景福二本「为」作「与」。
