<!-- { "loadSidebar": true } -->
　　俞樾曰：案唐景龙碑无「可以」二字，是也。王注曰：「知止所以不殆也。」盖加「所以」二字以足句，而写者误入正文，故今河上作「知之所以不殆」。此作「可以」者，又「所以」之误矣。
　　谦之案：道藏王本作「所以」。聚珍板殿本作「可以」，「可以」为「所以」之误，俞说是也。
譬道在天下，犹川谷与江海。
　　严可均曰：河上、王弼「道」下有「之」字。「与江海」，御注、河上作「之与江海」，王弼作「之于江海」。
　　罗振玉曰：「之于」，御注、景福、英伦三本作「之与」，景龙、敦煌二本均作「与」。
　　易顺鼎曰：王注云：「犹川谷之与江海也。」是本文「于江海」当作「与江海」。牟子引此云：「譬道于天下，犹川谷与江海。」字正作「与」。
　　蒋锡昌曰：道藏王弼本「于」作「与」，当据改正。二字古本通用，见经义述闻及经传释词。
　　【音韵】此章江氏韵读：名、臣、宾、均、名韵（耕、真通韵），有、止、殆、海韵（之部）。奚侗：臣、宾、均韵，有、止、止、殆、海韵。
　谦之案：臣、宾，真部，名，耕部，均真、耕兼收，此为耕部通真部之证。离骚亦「名」「均」为韵，奚侗未及此。武内义雄本「止」作「之」，云：「『无名』『有名』之两『名』字韵，其间『朴虽小』以下三十五字，臣、宾韵，之字为别韵，疑错简，参照『名亦既有』以下三句，有、之、殆韵。」武内殆亦未知耕、真通韵也。
　王念孙曰：「止」与「有」为韵，「有」，古读若以，见诗及楚辞（读书杂志卷三之四）。
　　右景龙碑本不分章，六十四字，敦煌本六十五字，河上本七十字，王弼、傅、范本七十一字。河上题「圣德第三十二」，王本题「三十二章」，范本题「道常无名章第三十二」。
　　　　三十三章
知人者智，自知者明。
　　谦之案：傅、范本首句起，每句末并有「也」字。范应元曰：「古本每句下有『也』字，文意雍容，世本并无『也』字，至『不失其所者久』，若无『也』字，则文意不足，今依古本。」案：范说非也。老子古本有详略各本不同，此盖由南北朝以来，河北与江南各地风俗言语之影响不同。颜氏家训书证篇所云：「也、是、语、已、及助字之辞，文籍备有之矣，河北经传悉略此字。」「又有俗学闻经传中时须『也』字，辄以意改之。」今诸本中南本详而北本略，详者如傅、范本，如此章每句下有「也」字，略者如景龙、遂州、敦煌诸本，字数与五千言古本相近，而详者实以意改之，不可不辨。
　　又案韩非子喻老篇「自见之谓明」，王先慎曰：「『自见』，老子作『自知』。道经『自知』即承『知人者智也』而言，无作『见』之本。此『见』字即系上两『见』而误，非韩非所见本有不同也，当依老子作『知』。」
　　谦之案：三国志诸葛亮传裴注，并周易集解「震」下虞翻引此句，均作「自知者明」，作「知」字是。「自见之谓明」，与经文二十四章「自见者不明」，谊相反。
胜人有力，自胜者强。
　　魏稼孙曰：「胜人有力」，御注「人」下有「者」字。
　　罗振玉曰：敦煌本「强」作「强」，下「强行」同。
　　谦之案：河、王、傅、范本「人」下均有「者」字，周易集解「坤」下虞翻引此句亦有「者」字。又韩非子喻老「自胜者强」作「自胜之谓强」。吕氏春秋先己篇：「故欲胜人者，必先自胜；欲知人者，必先自知。」又自知篇：「存亡安危，勿求于外，务在自知……败莫大于不自知。」盖皆出于老子而变其文。
知足者富，强行有志。
　　严可均曰：「强行有志」，各本「行」下有「者」字。
　　罗振玉曰：景龙本、敦煌本均无「者」字。
　　谦之案：群书治要卷三十四引「行者」下有「则」字，室町本「行」下有「者」字。
不失其所者久，死而不亡者寿。
　　谦之案：夫物各有所，「飞龙乘云，腾蛇游雾，云罢雾霁，而龙蛇与螾蚁同矣」（韩非子难势引慎子），此言失其所也。不失其所者，如易艮彖云：「艮，止也。时止则止，时行则行，动静不失其时，其道光明。」「艮其止，止其所也。」又墨经说上：「止以久也。」皆此旨。
　　易顺鼎曰：意林「亡」作「妄」。死而不妄，谓得正而毙者也。河上本虽亦作「亡」，而注云：「目不妄视，耳不妄听，口不妄言，则无怨恶于天下，故长寿。」是亦读「亡」为「妄」矣。
　　谦之案：室町旧钞本、中都四子本「亡」均作「妄」。意林卷一、群书治要卷三十引道德经「死而不妄者寿」，并引河上公注，知河上所见古本亦作「妄」。「亡」「妄」古通用。
　　【音韵】此章江氏韵读：明、强韵（阳部），富、志韵（之部），久、寿韵（之、幽通韵，久协音九）。谦之案：久，之部，寿，幽部，此之、幽通韵。姚文田、奚侗同。邓廷桢：富、志、久韵。高本汉、陈柱：富、志、久、寿为一韵。
　邓廷桢曰：「富」、「志」、「久」为韵。「富」，古音读若备。说文：「富，备也。」诗凡五见，易凡三见，皆与之、咍部字为韵。「久」，古音读若几，诗凡三见，易凡二见，皆与之、咍部为韵。「久」下文「死而不亡者寿」，「久」字既上与「富」、「志」为韵，又下就「寿」字为韵，盖东周以后音之渐转有如此者。又曰：「久」字古读若己。诗旄丘二章与「以」韵，六月卒章与「喜」「祉」「友」「鲤」「矣」韵，蓼莪三章与「耻」「恃」韵。从「久」声之字，则木瓜之「琼」「玖」与「李」韵，丘中有麻之「佩」「玖」与「李」「子」韵，采薇之「孔」「疚」与「来」韵，杕杜之「孔」「玖」与「来」韵，大东之「心疚」与「来」韵，召旻之「维今之疚」与「富」「时」「兹」韵，是「久」声之在之、咍部，凿然无异。而易韵唯既济象传「久」与「惫」「疑」「时」「来」韵，杂卦传「恒久也」与「节止也」韵。此外则临彖传与「道」韵，干象传与「道」「咎」「造」「首」韵，大过象传与「丑」「咎」韵，离象传与「咎」「道」韵，皆与今韵同。盖声音之道，与时转移，当孔子赞易时，音已小变，故与诗或同或异。老子「不殆可以长久」，「久」韵「殆」。「有国之母，可以长久」，「久」韵「母」。与诗韵同。「知足者富，强行有志，不失其所者久，死而不亡者寿」，「久」韵「富」「志」，既与诗同，下文相涉成文，又韵「寿」，乃与易同。是当时自有此音，未可执一说以概之。说文「玖」字下云：「诗曰：『贻我佩玖。』读若芑。或曰：若人句脊之句。」读若芑，古音也；读若句，又一音也。句虽在侯部，而尤、侯音近，或其理与？
　　右景龙碑本三十八字，敦煌本三十六字，河上、王本三十八字，傅、范本四十六字。河上本题「辩德第三十三」，王本题「三十三章」，范本题「知人者知章第三十三」。
　　　　三十四章
大道汜，其可左右。
　　严可均曰：「道汜」，御注作「道泛」，河上作「道汜兮」。
　　罗振玉曰：释文：「本又作泛，周、张并同。」景龙、御注、敦煌三本均无「兮」字。
　　谦之案：「汜」字碑文不明，本作「泛」，或作「汜」。道藏王本作「泛」，注亦作「泛」；道藏张太守汇刻四家注引王注作「泛」。
　　傅本作「泛泛兮」，范本作「汜汜兮」。作「汜」与右、辞、有、主合韵；作「泛」义亦可通。
　　马叙伦曰：「泛」、「泛」二字古通假。礼记王制「泛与众共之」，释文「泛，本亦作泛」，其例证也。说文：「泛，滥也。」「泛，浮貌。」二义不同，作「泛」是。
万物恃之以生而不辞，
　　严可均曰：「以生」，河上作「而生」。
　　罗振玉曰：景龙、御注、敦煌、英伦诸本「而」均作「以」。
　　谦之案：刘孝标辨命注引亦作「以生」，大典本、傅、范本同。
　　易顺鼎曰：文选辨命注引作「万物得之以生而不辞」，又引王注云：「万物皆得道而生。」则今本「恃」乃「得」之误。
成功不名有。
　　严可均曰：「成功」，各本作「功成」。「不名有」，傅奕、大典作「而不居」。
　　谦之案：广明本「成」下有「而」字，景福同。室町本作「功成而不名有」，赵孟俯、王羲之本作「功成不居」。
　　易顺鼎曰：辨命论注引「功成而不有，爱养万物而不为主」，按下又连引王注，则所引为王本无疑矣。
　　今王本「功成不名有」当为「功成而不有」，「名」字衍。
爱养万物不为主，
　　严可均曰：「爱养」，王弼作「衣养」，大典作「衣被」。「不为主」，各本「不」上有「而」字，下句亦然。
　　吴云曰：「爱养」，傅本作「衣被」，王弼作「衣养」，毕云「衣，爱声近」，是也。
　　罗振玉曰：河上、景龙、御注、英伦、广明、景福诸本作「爱养」，敦煌本作「衣被」。又景龙、敦煌、广明三本均无「而」字。
　　谦之案：「爱养」，王羲之、范本作「衣被」，遂州本作「依养」，义均可通。朱骏声曰：「『爱』假借为『○』。说文：『○，蔽不见也，从竹，爱声。』楚辞九歌：『余处幽篁兮终不见天。』竹善蔽，故从竹。诗静女『爱而不见』，以『爱』为之。诗烝民『爱莫助之』，传：『隐也。』又『衣』，说文：『所以蔽体者也。』假借为『爱』。老子：『衣养万物而不为主。』」范应元曰：「『衣被』，王弼、马诞同古本。衣被犹覆盖也。」案韩康伯易注：「衣被万物，故显诸仁。」成玄英老子疏：「衣被万物，陶铸生灵。」说文：「衣，依也。」释名：「人所依以芘寒者也。」衣被，衣养，依养，与爱养同义，而爱养义尤胜。李道纯曰：「或以爱养为衣被者，非。」
　　俞樾曰：按河上公本作「爱养」，此作「衣养」者，古字通也。盖「衣」字古音与「隐」同，故白虎通衣裳篇曰：「衣者隐也。」以声为例也。而「爱」古音亦与「隐」同，故诗烝民篇毛传训「爱」为「隐」。孝经训引刘炫曰：「爱者，隐惜而结于内。」不直训「惜」而必训「隐惜」者，亦以声为训也。两字之音本同，故「爱养」可为「衣养」。傅奕本作「衣被」，则由后人不通古音，不达古义，率臆妄改耳。
可名于大。
　　魏稼孙曰：「不为主，可名于大」，御注「主」下「可」上有「常无欲，可名于小，万物归之不为主」十四字。
