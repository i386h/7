<!-- { "loadSidebar": true } -->
　　谦之案：遂州本、馆本、王羲之本亦无二「焉」字，傅本、室町本无下「焉」字。无下「焉」者是也，说见王念孙读书杂志余编上。又此二句已见第十七章，疑为错简重出。
　　【音韵】此章江氏韵读无韵。陈柱：三「德」、「之」字韵。高本汉：言、然韵。谦之案：言、然皆在元部。又天、地二字，迭句为韵；六「同」字，句首隔句为韵；「信」「信」二字，首尾为韵。此为老子书中所用自由押韵式。
　　右景龙碑本五十八字，馆本同，河上本八十七字，王本八十八字，傅本九十二字，范本八十三字。河上本题「虚无第二十三」，王本题「二十三章」，范本题「希言自然章第二十三」。
　　　　二十四章
企者不久，
　　严可均曰：御注、河上作「跂者不立」，王弼作「企者不立」。
　　罗振玉曰：「企」，释文：「河上作『豉』。」案「豉」殆「跂」字之讹。御注、广明二本亦作「跂」。广明本此上有「喘者不久」句。
　　吴云二百兰亭斋金石记校广明本云：诸本皆无「喘者不久」四字。
　　魏稼孙曰：此幢存字无几，中惟「喘者不文」句（谦之案「文」字为「久」字之误），为今世所传板本及他石刻所无。
　　谦之案：馆本、遂州本全句正作「喘者不久」。「喘」，说文云：「疾息也。」又「企」与「跂」古通用。庄子秋水篇「掇而不跂」，释文：「跂，一作企。」庚桑楚「人见其跂」，古钞卷子本作「企」。又文选江赋李善注：「企与跂同。」是河上本作「跂」，即「企」也。汉书高帝纪颜注曰：「企谓举足而竦身。」玉篇：「跂，○豉切。有跂踵国，其人行，脚跟不着地。」字林：「企，举踵也。」二字义亦同。
○者不行，
　　严可均曰：「○者」，各本作「○者」。按当是「○者」。
　　魏稼孙曰：「○者」，「○」原刻偏右，疑是「○」字失刻左半。严作「○」，谓当是「○」，甚误。
　　谦之案：「○」与「跨」同。玉篇部出「○」字：口化、口瓦二切，跨步也，与跨同。」说文「跨，渡也」，段玉裁曰：「谓大其两股间，以有所越也。」又室町本上二句作「跂者不立，跂者不行」，「跂」字重，有误。
自见不明，自是不彰，自伐无功，自矜不长。
　　严可均曰：河上、王弼「自见」下有「者」字，下四句皆然。
　　魏稼孙曰：御注「见」下有「者」字，下三句无。
　　谦之案：文选奏弹王源文注引无二「者」字。又馆本、遂州本「自伐」作「自饶」。
其在道，曰余食赘行，
　　严可均曰：「其在道」，王弼作「其在道也」，御注、河上作「其于道也」。
　　谦之案：「赘」字，馆本、遂州本作「啜」，非。方言十二：「啜，馈也。」字林：「啜，以酒沃也，祭也。」「啜行」无义，盖音近而误。
　　王道曰：「行」当作「形」。「赘形」，形之附赘者，骈拇之类。
　　易顺鼎曰：「行」疑通作「形」，「赘形」即王注所云「赘」。赘可言形，不可言行也。列子汤问篇「太形、王屋二山」，张湛注：「形当作行。」是古书「行」「形」固有通用者。
　　庄锡昌曰：按唐李约道德真经新注：「如食之残，如形之剩肉也。」宋林希逸道德真经口义曰：「食之余弃，形之赘疣，人必恶之。」宋陈景元道德真经藏室纂微篇：「犹弃余之食，适使人恶；附赘之形，适使人丑。」是三书皆以「行」为「形」。
　　谦之案：「行」读作「形」，是也。庄子骈拇篇：「附赘县疣，出乎形哉？而侈于性。」「赘」，广雅云：「疣也。」释名云「横生一肉，属着体也。一云瘤结也。」「县」字，一切经音义二十、文选陈孔彰为袁绍檄豫州文注并引作「悬」。附赘悬疣出乎形，故曰赘形。「赘行」当读作「赘形」，古字通。
　　高亨曰：余疑「行」当作「衣」，古文「衣」作○，「行」作○，形近而讹。法言问道篇「智用不用，益不益则不赘亏矣」，司马光注：「有余曰赘，不足曰亏。」是赘亦余也。余食、赘衣犹言余食、余衣。食有余则饥者恶之，衣有余则寒者恶之，故曰「物或恶之」，此今谚所谓「一家饱暖千家怨」也。
　　谦之案：高说甚辨，但改字解经，难以使人致信，且以「赘衣」连文，非即余衣义。广韵霁部「赘」下云：「赘衣，官名也。」其不可与「余食」对文也甚明。
物或有恶之，故有道不处。
　　严可均曰：「物或有恶之」，各本无「有」字。「故有道不处」，御注、王弼「道」下有「者」字，河上有「者」字，句末有「也」字。
　　谦之案：「或」下「有」字，各本无。馆本、遂州本「有」下无「或」字。广雅释诂一：「或，有也。」知「或」、「有」古通，其中必有一字衍，疑此「有」字乃「丑」字一音之转。夏竦古文四声韵卷五引古老子有「丑」字，作○。又案司马光注：「是皆外竞而内亡者也。如弃余之食，适使人恶；附赘之形，适使人丑。」「丑」「恶」对。疑司马所见本正作「物或丑恶之」为句。
　　【音韵】此章江氏韵读：行、明、彰、功、长、行韵（阳、东通韵，功协音光），恶、处韵（鱼部，处，去声）。姚文田同，邓廷桢未及「功」字。案行、明、彰、长，阳部，功，东部，此阳、东通韵。
　　右景龙碑本四十二字，馆本注云「卅一字」，按卅乃○之误。河上本、傅本四十八字，王、范本四十七字。河上题「苦恩第二十四」，王本题「二十四章」，范本题「跂者不立章第二十四」。
　　　　二十五章
有物混成，先天地生。寂漠！
　　严可均曰：王弼作「○寞」，河上、今王弼作「寂兮寥兮」，锺会作「飂」。
　　范应元曰：「○」，古「寂」字。「寞」字，王弼与古本同，河上本作「寥」。
　　毕沅曰：说文解字无「寥寞」字。「寥」应作「○」，「寞」应作「○」。陆德明「○，本亦作寂」，「寂」亦俗字。
　　谦之案：陆氏音义及焦氏考异引王本作「○兮寞兮」，与傅、范本同。而今本「寞」作「寥」，与景福本同。又碑本无二「兮」字。本成疏引经文云「寂寥」，知成所见本亦无二「兮」字。
独立不改，
　　严可均曰：御注、河上「立」下有「而」字。罗振玉曰：御注、景福、英伦三本有「而」字。
　　谦之案：邢玄、庆阳、楼正、高翿、赵孟俯、傅、范各本亦均有「而」字。
周行不殆，
　　严可均曰：各本「行」下有「而」字。
　　谦之案：邢玄、顾欢无「而」字。
　　罗运贤曰：案「殆」「佁」同声通用。司马相如传「佁儗」，张揖训为「不前」，不前，凝止之意也。故「不殆」犹不止，与周行义相成。管子法法篇「旁行而不疑」，俞樾读「疑」为「碍」，正与此文同趣。
可以为天下母。
　　谦之案：遂州本无「以」字，范本「下」作「地」。范应元曰：「『天地』字，古本如此，一作『天下母』，宜从古本。」
　　马叙伦曰：范说是也。上谓「先天地生」，则此自当作「为天地母」。成疏曰「间化阴阳，安立天地」，则成亦作「天地」。
吾不知其名，字之曰道，吾强为之名曰囗。
　　谦之案：碑本「吾强为之名曰」字下，有「大」字，漫漶不明，当据他本补之。又此句各本无下「吾」字，疑衍。范本「字」上有「故强」二字，傅「强」作「强」。范应元曰：「王弼同古本，河上本无『』字，今从古本。」
　　刘师培曰：按韩非子解老篇「圣人观其玄虚，用其周行，强字之曰道」，则「字」上当有「强」字，与下「强为之名曰大」一律，今本脱。
　　易顺鼎曰：按周易集解卷十七引干宝曰：「老子曰：『吾不知其名，强字之曰道。』」「字」上有「强」字，与牟子引同。
　　庄锡昌曰：范谓「王弼同古本」，则范见王本「字」上有「强」字。庄子则阳郭注「而强字之曰道」，是郭本亦有「强」字。以理而推，大既强名，则道亦强字，「字」上有「强」字者是也。
□□逝，逝曰远，远曰返。
　　谦之案：碑本「逝」字上有「大曰」二字，缺泐不明，当据他本补之。
　　严可均曰：「远曰返」，河上、王弼作「反」。吴云曰：傅本、易州本「反」并作「返」。
　　谦之案：磻溪、楼正、顾欢、赵孟俯亦作「返」，同此石。返者，夫物云云，各归其根也。盖形容道体，大不足以尽之，故名之曰「逝」。广雅释诂：「逝，行也。」论语「逝者如斯夫」，皇疏：「往去之辞也。」逝又不足以尽之，故又名曰「远」。说文：「远，辽也。」尔雅释诂：「远，遐也。」国语注：「谓非耳目所及也。」然有往必有反，故又曰「返」也。返，说文：「还也。」广雅释诂二：「返，归也。」返则周流不息矣。
道大，天大，地大，王大。
　　严可均曰：「道大」，各本「道」上有「故」字。「王大」，各本「王」下有「亦」字。
　　谦之案：傅本无「故」字，遂州本无「亦」字，馆本无「故」字「亦」字。又傅、范本「王」作「人」。
　　范应元曰：「人」字，傅奕同古本，河上公本作「王」。观河上公之意，以为王者人中之尊，固有尊君之义，然按后文「人法地」，则古本文义相贯。况人为万物之最灵，与天地并立而为三才，身任斯道，则人实亦大矣。
　　陈柱曰：说文大部「大」下云：「天大，地大，人亦大焉，象人形。」是许君所见作「人亦大」也。段玉裁注云：「老子『道大，天大，地大，人亦大』。……『人法地，地法天，天法道』。」则段氏本疑亦作「人亦大」也。不然，应申言今本作「王亦大」矣。今据正。人为万物之灵，为天演中最进化之物，故曰「人亦大」。
域中有四大，而王处一。
　　严可均曰：「而王处一」，河上、王弼作「而王居其一焉」。
　　谦之案：范本「王」作「人」。傅本作「而王处其一尊」，「尊」字殆「焉」字形似而误。广弘明集法琳对傅奕废佛僧事，引下句作「而道居其一」。又「处」字，馆本、傅本均作「处」，范本作「居」，作「处」是也。
　　蒋锡昌曰：「按王注『处人主之大也』，是王本『居』作『处』。淮南道应训引亦作『处』。」
人法地，地法天，天法道，道法自然。
　　谦之案：「人法地」，傅本「人」字未改，寇才质本作「王法地」，「王」字乃尊君者妄改经文，其说由来已久。但顾本成疏「人，王也」，说虽迂曲，尚可证老子本作「人」，不作「王」也。
