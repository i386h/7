<!-- { "loadSidebar": true } -->
　　谦之案：十有三之说，自韩非子、河上公、碧虚子、叶梦得以四肢九窍为十三，已涉附会。乃又有以十恶三业为十三者，如杜广成；以五行生死之数为十三者，如范应元。其说皆穿凿不足信。苏辙谓生死之道九，而不生不死之道一，老子之言其九，不言其一，使人自得之。似深得老子之旨，而实以佛解老。焦竑因之而有读老子至「出生入死」章，大悟游戏死生之说。吁！亦诬矣！
夫何故？以其生生之厚。
　　马叙伦曰：范「故」作「哉」，柰卷及文选有所思行注引「故」下有「哉」字。范曰：「夫何哉」，韩非与古本同。
　　谦之案：景福本、傅、范本、室町本「厚」下有「也」字。罗振玉曰：「景龙本『厚』下有『也』字。」盖误校。蒋锡昌沿其误而不知。
盖闻善摄生者，陆行不遇○○，入军不被甲兵。
　　谦之案：「○○」乃『兕虎』之别构。「兕虎」当为「虎兕」。王弼注「虎兕无所措其爪角」，淮南诠言训「虎无所措其爪，兕无所措其角」，皆「虎」在「兕」前，知古本当亦「虎兕」连文无疑。又敦煌本「甲」作「钾」，乃「甲」之别构。「遇」，严本作「避」，「被」，河上本、赵本亦作「避」。
　　俞樾曰：按「被」，河上公本作「避」。据韩非子解老篇云「入山不恃备以救害，故曰『入军不备甲兵』」，则「甲兵」以在己者言，自当以作「被」为长。
　　刘师培曰：按韩非子解老篇云：「圣人之游世也，无害人之心，则必无人害，无人害，则不备人，故曰『陆行不遇兕虎』。入山不恃备以救害，故曰『入军不备甲兵』。」（顾千里识误曰：「入山当为入世。」）老子古本「被」当作「备」，言不恃甲兵之备也。「备」「被」音近，后人改「备」为「被」，非古本矣。俞说非。
　　谦之案：作「被」是也。韩非解老本亦作「被」。卢文弨曰：「张凌本作被。」顾广圻曰：「藏本作被，备、被义同。」王先慎曰：「广雅释诂：『备，具也。』史记绛侯世家集解引张揖注：『被，具也。』故本书作『备』，王弼本作『被』，『甲兵』以在己者言，明作「备」作「被」二字并通。河上本作『避』，声之误。」
○无所投其角，
　　谦之案：兕，兽名，犀之雌者。尔雅云：「形似野牛，一角，重千斤。」淮南子地形训「南方之美者，有梁山之犀象焉」，高诱注：「梁山在会稽。长沙湘南有犀角象牙，皆物之珍也。」山海经云：「兕出湘水之南，苍黑色。」老子楚人，故以兕为喻。「无所投其角」，敦、遂本「投」作「驻」。顾本成疏：「诸本言驻，驻，立也。」是成所见本作「驻」。淮南诠言训引「虎无所措其爪，兕无所措其角」二句均作「措」。
　　蒋锡昌曰：「驻」，盖与「注」通。庄子达生「以瓦注者巧」，释文引李注：「注，击也。」「驻」「注」均为「投」之假。说文：「投，擿也。」「兕无所投其角」，言善摄生者，既不为兕所遇，故兕亦无所擿其角也。
　　谦之案：蒋说是也。盐铁论世务篇引作「兕无用其角」，用亦注也。老子「百姓皆注其耳目」，注：「用也。」
○无所揩其爪，兵无所容其刃。
　　严可均曰：「揩其爪」，御注、河上、王弼作「措」，释文作「错」。
　　武内义雄曰：敦、遂二本「措」作「错」，释文本同。
　　谦之案：罗卷「爪」作「○」，误。碑本「措」作「揩」，亦误。「揩」乃「措」之误字。韩非解老、释文、遂州本、范本均作「错」，景福、磻溪、室町、柰卷、傅奕均作「措」，「措」「错」古通。「措」，安也，无所措其抓，即无所安其抓也。「爪」，罗卷作「○」，乃「抓」之形似。夏竦古文四声韵卷四有「抓」字，引古老子作○。
夫何故？以其无死地。
　　刘师培曰：案韩非子解老篇云：「体天地之道，故曰：『无死地焉。』」则此文「也」字系「地」字之讹。王以「何地之有」相释，则王本亦作「地」。今河上本作「地」，王本作「也」，盖传写之讹也。
　　谦之案：诸王本皆作「地」，不作「也」，刘所据为误本。诸王本惟浙局据华亭张氏原本作「死也」，「死也」无义。诸石本、诸写本均同此石，惟遂州本「何」作「其」。范本「故」作「哉」。傅本、柰卷「故」下有「也」字，严本、室町本有「哉」字。韩非解老与王羲之本、傅本「地」下有「焉」字，此则以意增字，助长语势，无关宏旨。
　　高延第曰：此章为处乱世者指示兕虎、兵刃皆凶暴不祥，喻世路之崎岖，人情之险诈。读庄子养生主、人间世二篇足尽此章之旨，非真谓饥虎可尾也。葛洪之徒不达此义，创为符咒厌胜，云可入山伏怪，谬妄甚矣。
　　【音韵】此章江氏韵读无韵。陈柱：三「三」字韵。谦之案：三，古音读若森。诗摽有梅「其实三兮，求我庶士，迨其今兮」，谐今韵。又厚、角为韵。方以智通雅曰：「角，古音禄，诗以协屋，东方朔以协足，仲长统以协俗。」今案「禄」与「厚」「足」「屋」，王念孙谱均入侯部，是角与厚同部为韵。
　　右景龙碑本七十九字，敦煌本同，河上公世德堂本同（宋刊本七十七字，有误脱）。王本八十字，傅本八十七字，范本八十三字。河上本题「贵生第五十」，王本题「五十章」，范本题「出生入死章第五十」。
　　　　五十一章
道生之，德畜之，物形之，势成之。是以万物莫不尊道而贵德。
　　严可均曰：「是以万物」，御注作「是以圣人」。
　　魏稼孙曰：「德畜之」，御注无「德」字。
　　罗振玉曰：敦煌本无「莫不」二字，景福本无「而」字。
　　武内义雄曰：敦本「势」作「热」，恐误。
　　谦之案：遂州本作「熟成之」，「熟」字亦误。「畜之」，广明作「蓄之」，「贵德」，顾欢作「首德」。又严本无「莫不」二字，后汉书冯衍传引无「是以」二字。
　　大田晴轩曰：道者理也，德者一气也。生之，谓始之也；畜之，谓赋之以气也。然细寻老、庄之书，一气之外，更无所谓道者，道者亦唯此一气。故庄周以道为天地之强阳气（知北游），「强阳」，运动不息之意（本郭象，「强阳」二字又见寓言篇）。后儒所谓活泼泼地，盖谓此也。「物形之，势成之」，「形」，定形，谓物物而与之定形也。庄周曰：「物生成理谓之形。」是也。「势成之」，谓因其自然之势而成之也。
道之尊，德之贵，夫莫之命而常自然。
　　罗振玉曰：「道之尊，德之贵」，敦煌本作「道尊、德贵」。「之命」，御注本、敦煌本均作「爵」。严可均曰：「夫莫之命」，御注、傅奕作「之爵」。
　　谦之案：遂州、严遵、顾欢亦作「爵」。又道藏宋张太守汇刻四家注此节附注校语云：「明皇、王弼二本『命』并作『爵』。」各王注本均误录作弼注，殿本亦如此。纪昀曰：「案此句，疑『命』字下原校语误作弼注。」案纪说是也。道藏张刻所见王弼本作「爵」，与严遵、傅奕古本并同，敦煌本亦作「爵」，作「爵」谊亦可通。
故道生之，德畜之，长之育之，成之熟之，养之覆之。
　　严可均曰：「成之熟之」，王弼作「亭之毒之」。
　　罗振玉曰：景龙、御注、敦煌、景福四本均作「成之熟之」。又「德畜之」，罗卷脱此三字，武内敦本无「德」字。
　　谦之案：御注、庆阳、磻溪、楼正、顾、彭、赵、高、范均无「德」字，范「畜」作「蓄」。「成之熟之」，庆阳、楼正、磻溪、赵、顾、彭、高、柰卷、室町、河上、王羲之同此石。「养之覆之」，傅、范与文选辨命论李注作「盖之覆之」。「成之熟之」，傅、范作「亭之毒之」。范曰：「『亭毒』，王弼、李奇同古本。傅奕引史记云：『亭，凝结也。』广雅云：『毒，安也。』」毕沅曰：「说文解字：『毒，厚也。』释名：『亭，停也。』据之，是亭、成、毒、孰声义皆相近。」
生而不有，为而不恃，长而不宰，是谓玄德。
　　奚侗曰：四句已见第十章，此复出。
　　谦之案：罗卷「恃」误作「怅」，严本「谓」作「为」。又唐李约本无「长而不宰」句。
　　【音韵】此章江氏韵读：畜、育、熟、覆韵（幽部），有、恃、宰韵（之部）。武内义雄、陈柱：有、恃、宰、德韵。邓廷桢曰：「有、恃、宰皆之、咍部字，德则之、咍部之入声也。」姚文田：生、形、成韵（十青平声），畜、育、毒、覆韵（七匊入声）。盖「成之熟之」一作「亭之毒之」，熟、毒韵同。列子黄帝篇：「与汝游者，莫汝告也；彼所小言，尽人毒也；莫觉莫悟，何相孰也！」告、毒、孰为韵，即其例证。又高本汉以生、畜、长、育相间为韵。
　顾炎武唐韵正卷十四：「熟」，殊六切，去声则殊溜反。老子：「故道生之畜之，长之育之，成之熟之，养之覆之。」又「育」，余六切，去声则音柚。老子见上。
　　右景龙碑本七十二字，敦煌本注六十八字（实六十六字），河、王、傅本七十二字，范本七十一字。河上本题「养德第五十一」，王本题「五十一章」，范本题「道生之章第五十一」。
　　　　五十二章
天下有始，以为天下母。
　　谦之案：傅奕本作「可以为天下母」，诸本无「可」字，惟道藏王本此句下注：「善始之，则善养畜之矣，故天下有始，则可以为天下母矣。」道藏宋张太守汇刻四家注与藏本同，殿本误脱此二十二字。案注文「可以为天下母」，与傅奕本同。
既知其母，又知其子。
　　严可均曰：「又知其子」，河上作「复知」，王弼、高翿作「以知」。
　　谦之案：「既知其母」，道藏王本同，诸王本、敦、遂本、王羲之本、傅、范本「知」作「得」，景福、广明、河上、柰卷、室町、顾欢及文选思玄赋注引同此石。「又知其子」，室町「又」下有「以」字，敦、遂二本作「以知」，柰卷作「复知」。李道纯曰：「『既得其母，以知其子』，或云『既知其母，复知其子』，二句皆非。」
既知□子，复守其母。没身不殆。
　　谦之案：「知」下「其」字已泐，当据他本补之。「复守其母」，景福本作「复知其母」，盖涉上二「知」字而误。又李道纯本「守」作「归」，邢玄、柰卷、傅、范本「没」作「殁」。又此章所云，即二十五章所谓「周行而不殆」之旨。「周行而不殆，可以为天下母」，即此章「天下有始，以为天下母」也。「既知其母，又知其子，既知其子，复守其母」，子母相承不绝，即不殆之义。不殆犹不止，说详二十五章。
塞其兑，闭其门。终身不勤。
　　罗振玉曰：「兑」，释文：「河上本作『锐』。」景褔本亦作「锐」，下同。
