<!-- { "loadSidebar": true } -->
善以道胜敌者，附近以仁，来远以德，不与敌争，而敌自服也。
善用人者为之下。
善用人自辅佐者，常为人执谦下也。
是谓不争之德，
谓上为之下也。是乃不与人争之道德也。
是谓用人之力，
能身为人下，是谓用人臣之力也。
是谓配天古之极。
能行此者，德配天也。是乃古之极要道也。

玄用第六十九
用兵有言：
陈用兵之道。老子疾时用兵，故托己设其义也。
吾不敢为主而为客，
主，先也。不敢先举兵。客者，和而不倡。用兵当承天而后动。
不敢进寸而退尺。
侵人境界，利人财宝，为进；闭门守城，为退。
是谓行无行，
彼遂不止，为天下贼，虽行诛之，不成行列也。
攘无臂，
虽欲大怒，若无臂可攘也。
扔无敌，
虽欲仍引之，若无敌可仍也。
执无兵。
虽欲执持之，若无兵刃可持用也。何者？伤彼之民罹罪于天，遭不道之君，愍忍丧之痛也。
祸莫大于轻敌。
夫祸乱之害，莫大于欺轻敌家，侵取不休，轻战贪财也。
轻敌，几丧吾宝。
几，近也。宝，身也。欺轻敌者，近丧身也。
故抗兵相加，
两敌战也。
哀者胜矣。
哀者慈仁，士卒不远于死。

知难第七十章
吾言甚易知，甚易行。
老子言：吾所言省而易知，约而易行。
天下莫能知，莫能行。
人恶柔弱，好刚强也。
言有宗，事有君。
我所言有宗祖根本，事有君臣上下，世人不知者，非我之无德，心与我之反也。
夫唯无知，是以不我知。
夫唯世人之无知者，是我德之暗，不见于外，穷微极妙，故无知也。
知我者希，则我者贵。
希，少也。唯达道者乃能知我，故为贵也。
是以圣人被褐怀玉。
被褐者薄外，怀玉者厚内，匿宝藏德，不以示人也。

知病第七十一
知不知上，
知道言不知，是乃德之上。，
不知知病。
不知道言知，是乃德之病。
夫唯病病，是以不病。
夫唯能病苦众人有强知之病，是以不自病也。
圣人不病，以其病病，是以不病。
圣人无此强知之病者，以其常苦众人有此病，以此非人，故不自病。
夫圣人怀通达之知，托于不知者，欲使天下质朴忠正，各守纯性。小人不知道意，而妄行强知之事以自显着，内伤精神，减寿消年也。

爱己第七十二
民不畏威，则大威至。
威，害也。人不畏小害则大害至。大害者，谓死亡也。畏之者当爱精神，承天顺地也。
无狎其所居，
谓心居神，当宽柔，不当急狭也。
无厌其所生，
人所以生者，以有精神。托空虚，喜清静，饮食不节，忽道念色，邪僻满腹，为伐本厌神也。
夫唯不厌，是以不厌。
夫唯独不厌精神之人，洗心濯垢，恬泊无欲，则精神居之不厌也。
是以圣人自知，不自见，
自知己之得失，不自显见德美于外，藏之于内。
自爱不自贵。
自爱其身以保精气，不自贵高荣名于世。
故去彼取此。
去彼自见、自贵，取此自知、自爱。

任为第七十三
勇于敢则杀，
勇敢有为，则杀其身。
勇于不敢则活。
勇于不敢有为，则活其身。
此两者，
谓敢与不敢也。
或利或害，
活身为利，杀身为害。
天之所恶。
恶有为也。
孰知其故？
谁能知天意之故而不犯﹖
是以圣人犹难之。
言圣人之明德犹难于勇敢，况无圣人之德而欲行之乎﹖
天之道，不争而善胜，
天不与人争贵贱，而人自畏之。
不言而善应，
天不言，万物自动以应时。
不召而自来，
天不呼召，万物皆负阴而向阳。
繟然而善谋。
繟，宽也。天道虽宽博，善谋虑人事，修善行恶，各蒙其报也。
天网恢恢，疏而不失。
天所网罗恢恢甚大，虽疏远，司察人善恶，无有所失。

制惑第七十四
民不畏死，
治国者刑罚酷深，民不聊生，故不畏死也。治身者嗜欲伤神，贪财杀身，民不知畏之也。
奈何以死惧之？
人君不宽刑罚，教民去情欲，奈何设刑法以死惧之﹖
若使民常畏死，
当除己之所残克，教民去利欲也。
而为奇者，吾得执而杀之。孰敢？
以道教化而民不从，反为奇巧，乃应王法执而杀之，谁敢有犯者﹖老子疾时王不先道德化之，而先刑罚也。
常有司杀者。
司杀者，谓天居高临下，司察人过。天网恢恢，疏而不失也。
夫代司杀者，是谓代大匠斲。
天道至明，司杀有常，犹春生夏长，秋收冬藏，斗杓运移，以节度行之。人君欲代杀之，是犹拙夫代大匠斲木，劳而无功也。
夫代大匠斲者，希有不伤手矣。
人君行刑罚，犹拙夫代大匠斲，则方圆不得其理，还自伤。代天杀者，失纪纲，不得其纪纲,还受其殃也。

贪损第七十五
民之饥，以其上食税之多，是以饥。
人民所以饥寒者，以其君上税食下太多，民皆化上为贪，叛道违德，故饥。
民之难治，以其上之有为，是以难治。
民之不可治者，以其君上多欲，好有为也。是以其民化上有为，情伪难治。
民之轻死，以其上求生之厚，
人民所以侵犯死者，以其求生活之道太厚，贪利以自危。
是以轻死。
以求生太厚之故，轻入死地也。
夫为无以生为者，是贤于贵生。
夫唯独无以生为务者，爵禄不干于意，财利不入于身，天子不得臣，诸侯不得使，则贤于贵生也。

戒强第七十六
人之生也柔弱，
人生含和气，抱精神。故柔弱也。
其死也坚强。
人死和气竭，精神亡，故坚强也。
万物草木之生也柔脆，
和气存也。
其死也枯槁。
和气去也。
故坚强者死之徒，柔弱者生之徒。
以上二事观之，知坚强者死，柔弱者生也。
是以兵强则不胜，
强大之兵轻战乐杀，毒流怨结，众弱为一强，故不胜。
木强则共。
本强大则枝叶共生其上。
强大处下，柔弱处上。
兴物造功，大木处下，小物处上。天道抑强扶弱,自然之效。

天道第七十七
天之道，其犹张弓与！
天道暗昧，举物类以为喻也。
高者抑之，下者举之，有余者损之，不足者补之。
言张弓和调之，如是乃可用耳，夫抑高举下，损强益弱，天之道也。
天之道，损有余而补不足。
天道损有余而益谦，常以中和为上。
人之道则不然，损不足以奉有余。
人道则与天道反，世俗之人损贫以奉富，夺弱以益强也。
孰能有余以奉天下？唯有道者。
言谁能居有余之位，自省爵禄以奉天下不足者乎﹖唯有道之君能行也。
是以圣人为而不恃，
圣人为德施，不恃其报也。
功成而不处，
功成事就，不处其位。
其不欲见贤。
不欲使人知己之贤，匿功不居荣，畏天损有余也。

任信第七十八
天下莫柔弱于水，
圆中则圆，方中则方，壅之则止，决之则行。
而攻坚强者莫之能胜，
水能怀山襄陵，磨铁消铜，莫能胜水而成功也。
以其无以易之。
夫攻坚强者，无以易于水。
弱之胜强，
水能灭火，阴能消阳。
柔之胜刚，
舌柔齿刚，齿先舌亡。
天下莫不知，
知柔弱者久长，刚强者折伤。
莫能行。
耻谦卑，好强梁。
是以圣人云：
谓下事也。
受国之垢，是谓社稷主；
人君能受国之垢浊者，若江海不逆小流，则能长保其社稷，为一国之君主也。
受国不祥，是为天下王。
人君能引过自与，代民受不祥之殃，则可以王天下。
正言若反。
此乃正直之言，世人不知，以为反言。

任契第七十九
和大怨，
杀人者死，伤人者刑，以相和报。
必有余怨，
任刑者失人情，必有余怨及于良人也。
安可以为善？
言一人，则先天心，安可以和怨为善﹖
是以圣人执左契而不责于人。
古者圣人执左契，合符信也。无文书法律，刻契合符以为信也。但刻契为信，不责人以他事也。
有德司契，
有德之君，司察契信而已。
无德司彻。
无德之君，背其契信，司人所失。
天道无亲，常与善人。
天道无有亲疏，唯与善人，则与司契同也。

独立第八十
小国寡民，
圣人虽治大国，犹以为小，俭约不奢泰。民虽众，犹若寡少，不敢劳之也。
使有什伯之器而不用，
使民各有部曲什伯，贵贱不相犯也。器谓农人之器。而不用，不征召夺民良时也。
使民重死而不远徙。
君能为民兴利除害，各得其所，则民重死而贪生也。政令不烦则民安其业，故不远迁徙离其常处也。
虽有舟舆，无所乘之；
清静无为，不作烦华，不好出入游娱也。
虽有甲兵，无所陈之。
无怨恶于天下。
使民复结绳而用之，
去文反质，信无欺也。
甘其食，
甘其蔬食，不渔食百姓也。
美其服，
美其恶衣，不贵五色。
安其居，
安其茅茨，不好文饰之屋。
乐其俗。
乐其质朴之俗，不转移也。
邻国相望，鸡犬之声相闻，
相去近也。
民至老死不相往来。
其无情欲。

显质第八十一
信言不美，
信者，如其实也。不美者，朴且质也。
美言不信。
美言者，滋美之华辞。不信者，饰伪多空虚也。
善者不辩，
善者，以道修身也。不彩文也。
辩者不善。
辩者，谓巧言也。不善者，舌致患也。山有玉，掘其山；水有珠，浊其渊；辩口多言，亡其身。
知者不博，
知者，谓知道之士。不博者，守一元也。
博者不知。
博者，多见闻也。不知者，失要真也。
圣人不积，
圣人积德不积财，有德以教愚，有财以与贫也。
既以为人己愈有，
既以为人施设德化，己愈有德。
既以与人己愈多。
既以财贿布施与人，而财益多，如日月之光，无有尽时。
天之道，利而不害；
天生万物，爱育之，令长大，无所伤害也。
圣人之道，为而不争。
圣人法天所施为，化成事就，不与下争功名，故能全其圣功也。


