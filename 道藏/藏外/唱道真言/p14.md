<!-- { "loadSidebar": true } -->
　　噫！贯三子此一举，乃恻然出乎隐中，其于三千八百之功过半矣，审尔！则莫之为者，岂非天不秘道，而是经应出为苦海作津梁哉？岂非贯三子宿有仙缘，故天不假手他人，必俟贤者而传之哉？又岂非天悯余掖教情殷，不肯独劳我以心神，阴相余以疾成厥功哉？寤言以思，是经之得固奇，而是经之梓也，又更奇矣！有念即契，无感不通，人自负道，道亦何负于人乎？堂堂一条大路，朗朗一坐法门，近在己身，不离己心；在近求远，在易求难，自罹陷阱，反以为贤，知一往而不回心之钝根，厥疾弗疗矣！ 

　　吾之此刻，愿吾辈尚德羽流，受病未深，匪石可转，介于可凡可圣之间者，有缘得遇此经，早舍鱼目而摸衣中之珠，尽洗情欲而戒欺求慊，于以内全性命，外积功勋，则青华上帝冥冥之感应，诚有如经中所云者，余有所试矣！ 

　　吉水金牛洞全真弟子归一万清和谨序  
 
 
 　 
　 　 　 
