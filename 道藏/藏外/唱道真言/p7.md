<!-- { "loadSidebar": true } -->
　　丹者，太初以来一点真元，至于今日始见得着，捉得定，认得清，故谓之丹。譬如取土作丸，要把砂石尽数淘清，方可和合上来，作个丸子。炼丹者须把七情六欲亦细细淘尽，无一些渣滓，则一点真元如秋月扬辉，然后再以升降之功，作和合之方，而一粒金丹，团团圆圆，在我中黄太乙之宫，见得清，认得清，永远不消失矣。上药三品，神与气精。神者，气之母，精之祖也。子无不从其母，孙无不顾其祖。故炼丹者凝神，而气精自随之。大药虽有三名，其实一也。采阳之时，意也。交会之顷，意也。送入黄庭用意封固，意也。至于十月火候，刻刻内观，时时反照，无他，神而已矣。后天之意谓之意，先天之意谓之神。神之所在，气即从之，由气依神而生，亦依神而息也。故结胎之时，静则阳生，静则神安，神安则元精吐华而气生焉，气之所以依神而生也。十月之火，内观观于此，反照照于此，吾之元神，全注于此，故五行于此朝元，胎息于此运转，气之所以依神而息也。以其全用一神，故出胎之后，谓之阳神。神之为用大矣哉！ 

　　丹以气为母，以神为父，精为子。何以气为母？丹者，一气之所结。采阳，气也；火候，气也；犹母之生子，形骸脏腑，皆母氏精血为之。何以神为父？气为神之所生。神不能独用，而藉气以为用。气虽虚而有形，神则虚而无物。炼丹之士，先凝神入气中，而后结为灵胎，犹父之不能孕子，必传精于母腹，而后阴阳和合，诞生婴儿也。何以精为子？精者养丹之物，犹龙之与水。龙虽能飞腾变化，然失水则神不能御形，与蝘蜒无异。神胎虽结，无真精涵养，则枯而无用，取子能养老之义，故以为子。是以真修之士，必要三全，由三全以至于三圆，方许修道，指望成仙。世俗之人，辄以交媾之精为阴精、结丹全不藉此、虽浪费亦无害，不知精无阴阳，无欲则身内之精皆阳精，有欲则身内之精皆阴精；阳精无形，阴精有质，一欲与不欲之分也。 

　　经曰： " 上药三品，神与气精。 " 凡人不知有精气神，虽识而不能用。故圣人教之曰：这个精气神，是修丹之上药，不在外边，总在汝身内。若上等根器之人，既知有道，勤修密印。混混沌沌，鸿鸿蒙蒙，何神何气何精？以为神耶，而气与精在焉。以为气耶，而神与精在焉。以为精耶，而神与气在焉。如糖和蜜，似粉入面。在五行未兆之先，当三才未判之际，此为丹祖，太极是也。于此用一点灵机，静中作用，结为黍珠，以太乙祖气烹之，十月之后，出为阳神。夫阳神二字，不可专在人身上偏看。生出天来，也是这个阳神。生出地来，也是这个阳神。生出日月星斗，胎卵湿化，飞潜动植，也都是这一个阳神。阳神何以能生得许多？曰：太极者，阳神也。阳神者，太极也。以为阳神，则不能生阳神。以为太极，则无所不生。此至理也。不然，神仙变化莫测，难道他有无穷本事？要知非神仙为之，太极为之也。 

　　丹本无形，未尝无物；分合无端，变化莫测；可分之而贯通于周身，可合之而静藏于一窍；一变而成象，再化而为虚；鬼神莫喻其机，天地莫穷其妙。 " 神无方而易无体 " ，其神丹之谓乎？是故丹有先天之丹，后天之丹。先天之丹，太极无二，生出人来，必是圣人，由太极之气清和淳厚，洪蒙既兆，灵秀集焉。故太古之世，多产神奇之圣，开物成务，制礼作乐，丹亦如是。后天之丹，浊气而浮，洪蒙既散，灵秀亦衰，故中古之人，每逊太古，求其刚健中正之德，盖亦罕矣。先天之丹，其义云何？以太初无形之物，结而为丹，而以太乙祖气烹之，是则所谓先天之丹也。道莫大于太极，而丹象之。何以故？丹不可以名物器数求。清虚洞玄，洪蒙一气，道之体也。 

　　或问曰：丹之为物，何为而象太极？吾应之曰：丹之象太极，太极便是丹。一粒黍珠，造出世界。从太古以至于今，阳神日日变化，时时变化，刻刻变化，而生于其中者，习焉不觉，由焉不知。呜呼，觉之知之者谁乎？冥慧之士，穷究其理，便知丹之为丹矣。以为无为耶，则天地何以判？以为有为耶，则天地何以混沌而复还于太极？此中殆有神焉。夫人之身，自心以上谓之乾，自脐以下谓之坤。天气不下施，地气不上接，其卦为否，《易》曰： " 天地不交，而万物不通也。男女不交，其志不同也。 " 故有道之士，以离中之火补坎中之阴，以坎中之水育离中之阳，其卦为泰，《易》曰： " 天地交而万物通也，男女交而其志同也。 " 虽然，其道安在？莫若恬其心而为之。苟恬其心则神安，神安则精气和，神安而精气和，以至于分之不可分，则丹本立矣。然丹本虽立，尚是无定之体，于是用吾无中之有，炼成有中之无，于打成一片之中，取其尤精者，和合而为无；金精木液战斗一番，鼓九阊之璈而弹八风之瑟，日月出于脐下，风云起于腋间，圆陀陀，赤洒洒，仍是一个清虚洞玄、洪蒙一气之太极也。此中有天地焉，有日月焉；飞潜动植、胎卵湿化，无一物不备；灵机一到，万簌齐鸣，一元显象，不可言尽。老子曰： " 玄之又玄，众妙之门。 " 

　　丹以无为为之而丹灵，以有为为之而丹未必灵。此何以故？丹也者，天地自然之道也。天地之道，有阴必有阳，有水必有火，有阖必有辟，有升必有降。道之所以为道也，一身之内，有阴阳焉，有水火焉，有阖辟焉，有升降焉，此事非强而为，莫之为而为也。物各从其类，使之各得其所从，而万物生焉。此旷劫不易之道，吾乌从而易之？不能易之，则顺之而已矣。世间凡夫，以炼丹为夺造化之权，泄天地之秘，不知我何所容心于其间！顺其道而已矣。子患采阳之无据，夫阳生有候，顺其候而已矣。子患火候之不准，夫火之发也有时，其息也有时，子顺其时而已矣。子患真汞之不生，夫心为五脏之中气，中气上升，然后诸脏之气从而上升，中气下降，然后诸脏之气从而下降，孟子曰： " 志，气之帅也。气，体之充也。 " 子立其帅，顺其命而已矣。夫炼精还气，炼气还神，炼神还虚，事事从逆，独是丹家作用，又要心心从顺，念念从顺。逆炼而顺以成之，此炼丹无上之要诀也。 

　　太极生天地以来，凡物之有形有象、有质有性者，日滋月长。天地苦于生生之不已，而又不能不生；万物戴天地之恩，沐天地之泽，而不知天地之苦于生也。天地之元化，泄而不止，流而不还，天地且罢矣。以既罢之天地，而求其所生之物与道同无尽，是犹执不胜匹雏之子，而望其穿杨之技，有是理乎？然则有志之士，一心发愤学道，将如之何？曰：使我之阴阳反于混沌之初，则可以炼丹矣；始之以无为，终之以无思，则天清宁于上，地安其位于下；然后阴阳浑合以成珠，收罗于玄玄一窍之中，颠之倒之，恍焉惚焉，一炉造化，万斛神光。当此之时，天地罢而我不劳，天地散而我不分，天地方苦于生生之不已，而我安于息息之有余，天地经累千万亿而混沌，我则时辟时阖，随分随翕，且生且息，或万或一，究其至也，同于太虚，岂天地之所得而比哉？ 

　　丹也者，何所本为之丹？以无所本为本。何以言之？曰：丹者，天地万物之本也。何以为天地万物之本？曰：丹者，道也，道者虚无之体也。虚无不可立名，故圣人强以道名之。虚生一，一生万，万还一，一还虚。虚何以能生一？曰：此化机，不可言尽。虽然，大略可得而言之：虚者无形无象，何以生出有形有象的来？要之，太虚所生之一，原是无形无象的。既无形无象，与太虚同体，何以名之曰一？曰：虚即是一。太虚之体，无有间断，无有夹杂，浑然至纯而粹精，故谓之曰太虚生一。曰：一生万，其义云何？曰：万亦是虚。要知太虚不是板然之体，以其无间断夹杂，故曰打成一片。然即此太虚之中，得其气者成形，得其理者成性，可分可合，可大可小，可方可圆，可动可静，故又曰虚空粉碎。虽然太虚究无形象，何以能成此有形有象之物乎？曰：此非太虚为之，而在乎太虚之中者为之也。使太虚有意生万物，则太虚有尽时矣。是故炼丹之士，一粒黍珠与太虚同体，然后此中化化生生，太虚无为而万物自遂，太虚无心而万物自滋。呜呼！至矣哉，蔑以加矣！吾何以赞之！赠之以一圈。虽然，一圈有界限，不足拟此道之妙，仍赠之以虚。虽然，虚者散漫无涯之谓，恐后之炼丹者疑焉，吾有以赠之，赠之以一圈，圈复赠之以虚。 

　　凡炼丹者，以无为君，以有为臣，以水火为佐，以意为使。何谓以无为君？上药三品，件件皆无，七尺之躯，空如一粒水晶珠子，不着一物，那时精气神，方得打成一片，清空浩荡，浑浑不分，而丹本立矣。何谓以有为臣？一无之中，万有具焉。以言无精，其实有精；以言无气，其实有气；以言无神，其实有神；如太古之世，民风熙熙，无在非德泽之洋溢，不可执一名一象以求之，而礼乐政刑灿然具足。何谓以水火为佐？水火，药物也。水在下而升之使上，火在上而降之使下，犹王者政治均平，无内重外轻、内轻外重之患；玉烛调和，金瓯丰满，黍大之珠，万物备而四气周，八风平而三才具。工夫至此，十有六七矣。何谓以意为使？水之所以升，火之所以降，谁为为之？意为之也。意之先无意，意之后无意，只得中间单单一个真意，而采阳结胎、脱体出神俱藉之，而炼丹之法尽矣。 

　　丹者，先天之物，非后天之物也。如其后天，则是世间一种好奇之人造作出来，为旁门外道。丹也者，道也。上古圣人，千言万语，只教人惟道自务。苟明于自然之道，则明于自然之丹矣。夫太极之生天地也，阳升于上而为天，阴降于下而为地。故炼丹者，当知未有天地之先，如何是个太极？太极者，清虚无为之体也。未有形声气数之时，有灵之至而神之极者，太极是也。太极何为乎生天地？曰：太极原未尝生天地，而天地得其灵气，苍然者为天，块然者为地，而太极何尝生天地哉！太极为天地所以生，则天地生而太极死矣。人心，一太极也，丹之祖也。修玄之士，以我心一点灵气凝于丹宫，神气相依，遂成形象，久之，变化无方，可与太极同无始终。何也？非物也。既成形象而非物，则其为物果何物乎？天之上，地之下，未尝有是物也。以其非物，可名之曰道。以其非物而终有形象，可名之曰丹。虽然，必如是，直谓之太极。太极者，道所从出也。 

