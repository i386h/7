<!-- { "loadSidebar": true } -->
　　八章言前却违黄老者黄帝老君二大圣至此详明三圣人之立言垂训其尊崇前圣后圣之意回视后之末学总无所知妄诞相高开口谤毁者其罪当何如哉经曰若夫至圣不过伏羲伏羲亦作庖牺亦作伏戏孔子翼曰古者庖羲氏之王天下也仰则观象于天俯则取法于地观鸟兽之文与地之宜近取诸身远取诸物于是始画八卦以通神明之德以万物之情文王结体演爻辞示西南得朋云妙何谓十翼以辅之易之书也伏羲画卦文王繇辞周公爻辞共为二篇曰正经仲尼于正经之后翼以十篇曰上彖下彖大象小象系辞上系词下文言说卦上中下十篇是为十翼本释易乃不曰释而曰翼者以辅易之道也圣人上祖下法经自为经翼之为翼欲使后之学者知圣人不敢先于前圣亦不紊乱正经自商瞿至于费孟梁丘费之言曰彖辞所以解经乃分二翼于各卦之下费之易行圣经乱矣费直不明圣人不先不紊之意若圣经可紊则仲尼蚤分而释之矣费至郑康成郑主费也郑之言曰文言传者所以释乾坤二卦乃移于乾坤二卦之后至于王弼王弼主费郑弼之言曰象所以释爻乃移于各爻辞之后各添象曰彖曰字数百年间已三紊乱既乱正经又失翼费直作俑郑王和之今之易非周易乃王弼之易也先贤欲复周易之翼多矣只如宋李焘晁说之欧阳修诸公皆尝校定周易以为古易焘曰周易十二篇始紊于费郑大乱于王弼乃复校定名曰古易板于州学晁说之再定古易正经二篇十翼十篇已亡说卦二篇欧阳修曰秦火易之正经以卜筮存是则十翼之书散在人间汉文帝广求文字十翼所存惟彖象系辞文言尔后至汉宣帝时河上女子掘冢得易全书上之内说卦中下二篇污坏不可复识如是则十翼果亡二翼后人以序卦杂卦足十翼者非也其辞肤浅后之儒者惟相附和独程氏有卓然之见其遗书曰序卦非易之蕴此不合道后横渠以大匠一斧辩之更非是惟程氏知亡二篇也朱震曰独干一卦是周易之本文弼不敢紊朱熹曰周易上下两篇经则伏羲之画文王周公之辞并孔子所作之十篇凡十二篇中间颇为诸儒所乱今悉整而正之定注为经二卷傅十卷以复孔氏之旧自熹到今已二百年竟不复旧者其有以夫易非十翼则易之道何以明言辞何以通变动何以识制器何以象为道而不通言辞则不得情性之感为道而不知变动则不得金水之化为道而不工制器则不得鼎炉之用为道而不达吉凶则不得逆顺之理翼曰易有圣人之道四焉者是也是以君子将有为也将有行也问焉而以言其受命也如响无有远近幽深遂知来物夫幽深乃恍惚杳冥之谓君子有为有行必于恍惚杳冥之中而遂知来物非天下之至精其孰能与于此仙翁谓十翼以辅之斯言尽矣圣人之用功沾均后世但恐学者无大福德无大智慧不足承当千般蔽阻无由见闻三圣迭兴制作推度万世师法伏惟至道天生圣哲奚有自悟必资师授纵负聪明谋虑忖度如有所障若有仁贤研心究竟忽得师防心胸豁然犹如室中褰去帷帐分明洞达一似瞑目上登高台何所不见人不求师奚自觉悟倘有所师先以参同契一书辩之若句句能明章章洞晓方是真正苟有一句懡防含糊便难信受若除此书谓别有途可成道者此大诳人何以故此书文王周公孔子祖述伏羲者也故仙翁曰夫子庶圣雄万世之下孰能超乎孔子也哉且黄帝阴符三百老子道德五千符合不差惟明此道是以老祖天师葛许浮丘诸仙皆从此入又如紫阳悟真篇缘督子金丹难问等书皆祖参同也防之佛典道经俱契于此若有人曰某师谁氏又复师谁其说如流问其防同多所不晓此皆地狱种子反谓至道不在文书诳妄盲引孰知此书防勘真实方可下手况乎火记六百时节爻符密言妙语从首至尾郑重而说人不孰思求其源流以颐幽明共居之故此书为贤者谈曷肯轻述果若结舌道恶乎尽露竹帛又泄天符犹豫增叹息者犹乃兽名此兽多性疑居山闻有声则豫上树下上非一故不能自决者名之曰犹豫仙翁自说趦趄涉川畏邻自增咨叹俛仰再三缀撰斯文也然陶冶后来有露法度其口诀未可悉陈但述纲纪略见枝条耳
　　金丹刀圭章第十四
　　以金为堤防水入乃优游金计有十五水数亦如之临炉定铢两五分水有余二者以为真金重如本初其三遂不入火二与之俱三物相含受变化状若神下有太阳气伏蒸须臾间先液而后凝号曰黄舆焉岁月将欲讫毁惟伤寿年形体如灰土状若明窗尘捣治并合之持入赤色门固塞其际防务令致完坚炎火张于下昼夜声正勤始文使可修终意武乃陈候视加谨慎审察调寒温周旋十二节节尽更须亲气索命将绝休死亡魄魂色转更为紫赫然成还丹粉提以一丸刀圭最为神
　　仙翁铺叙到此方言入室临炉下手结丹以入鼎也上根者当明是书取有次第而不泛参同一书此章大有肯綮非此一章之详后人如何下手修丹之流未遇师防不知是书而且奥观至此章浑如嚼蜡无入头处只得猜为五金八石煅炼之事到底无功反怨圣师谩语诚为可怜今略泄露永释后疑以金为堤防者大修行人参炼九还金丹须明此金乃西方兑中之金也先办真心求彼兑金立置坛墠常加谨防堤防固济以待此金之生水也所生之水尤当推度而明辨之要知此水是先天之水是后天之水若是后天则水溷浊不可以炼还丹若是先天之水又待其水之清而用之也诗曰泾清渭浊盖泾水清而渭水浊也修丹者待其泾水之清优游防闲不可挠动是云水入乃优游此水之清中有真金周兴嗣曰金生丽水清之至也且要知其斤两轻重而后用之盖此兑金必约十五两重者借近一斤之准则是云金计有十五两金重到十五两则能生丽水矣何谓水数亦如之非言水亦十五两要水与金相称如十五两之金必能生多少之水故曰如之所以仙翁叮咛临炉方定其铢两若十五两之金已生到五分之水则水过余而不可用是云五分水有余若兑金初生水到二分时乃真可用是云二者以为真即此二分之水必约十五两之金是云金重如本初若水已到三分者亦不堪用是云其三遂不入若金水之数及时相等急以二分之火而合之是云火二与之俱金水火既以相合则火受金复得水制结成还丹乃能变化而状若神矣下手临炉之工莫此为要是以圣人年中取月而置金月中测日而听潮日中择时而应爻时中定火而行符何谓行符古圣先贤以炼金丹为一大件事也推度时节立攒簇法以一年七十二候簇于一日以三百六十爻攒于一月以三十六符计一昼夜分表十二时中是一时有六候比之求丹止用二候之久一时有一爻比之求丹不要半爻之顷一时有三符比之求丹止用一符之速所谓单符单决者此也所以黄帝言阴符者此也故曰人知其神而神不知不神之所以神者此也修丹仙子于此一符之顷蹙三千六百之正逆纳胎中当斯之时夺天地之造化日月之精华地轴形心天关在手交龙虎两之捣金水一体之真蛇盘结于丹炉乌兔防行于黄道黑白交映刚柔迭兴玉炉储祥紫华映日荧惑守于西极朱雀炎于空中促水运金催火入鼎伏蒸以太阳之结号黄舆之丹也夫初炼金水之时堤防以岁月而计至于合丹之际止用一符之工夫久则毁性而伤丹一则伤寿年矣是云岁月将欲讫毁性伤寿年修丹一事本为延寿登真若差一发反伤寿矣故仙翁诲后学必要慎密明窗尘者比丹之至微也捣治者阴阳之交炼也持入者保而持之而收入也赤色门乃干之户丹从干之户而归神室固塞者闭息也际防者九窍也皆要坚完而无所失炎火张于下昼夜声正勤者盖阳丹之初到其中有信乍得离中之火昼夜周流一身百节万神悉皆听命正宜勤勤内守使声寂而意和匀而脉住丹始凝结始文使可修者炼丹之始用文火而修之其首尾则皆武火首用武火以炼已终用武火以温养故鼎器歌曰首尾武中间文是也候视加谨慎者不可自取疎慢泥丸有云工夫不到不方圆是也审察调寒温者勿为人物所瞒紫阳翁曰调停火候托阴阳是也周旋以十二节终而复始直待汞抽铅铅将尽汞亦干七魄已死魂亦变是索命将绝休死亡魂魄也景象至此其色转为紫金赫赤之还丹也粉提以一丸刀圭最为神者其小如一提之粉其小如一丸之药黍大曰丸其轻如刀圭之七言至微也而其神妙有不可述也此章备言下手之功然细防防必师口传孰能依文而成事哉先贤朱文公欲闻至道不得师酷好此书迨衰病中答侍郎公书曰参同之书本不为明易乃姑借此纳甲之法以寓其行持进退之候文公该博如此为无师指想为纳甲之法恶知此书直欲明周易之道故曰周易参同契况丹道行持进退之候并不用纳甲之法也又书云道间不挟他书遂得遂得熟玩参同粗能晓其文义盖向来虽屡看率以无味弃去今乃始识头绪然未得其作料孔穴夫言密防不可思议文公屡以无味弃去盲师却要猜量又云异时毎欲学之不得其无下手处则圣贤非师慧同孔孟奚自防今人自满自足妄猜妄为若视前贤其罪多矣使熹得师指授大明圣人易道必不固执为卜筮之书也
　　水火情性章第十五
　　推演五行数较约而不繁举水以激火奄然灭光明日月相薄蚀常在朔望间水盛坎侵阳火衰离昼昏阴阳相饮食交感道自然名者以定情字者以性言金来归性初乃得称还丹吾不敢虚说仿效圣人文古记题龙虎黄帝美金华淮南炼秋石玉阳加黄芽贤者能持行不肖毋与俱古今道由一对谈吐所谋学者加勉力留念深思惟至要言甚露昭昭不我欺
