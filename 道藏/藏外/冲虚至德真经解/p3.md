<!-- { "loadSidebar": true } -->
　　【少而勤行以名誉导其前也长而竞时以利欲汨于外也不羡名故不勤行不狥财故不竞时内无名利之狥外无妻子之累既佚于老将之于息知既死之暂往谓求生之为惑此林之所乐也子贡方且悦生而恶死安足以得此人之心哉虽然林以死期将至为乐亦未为道也得道者泊然无心于生死其于死生废而任之而已奚忧乐于其间哉孔子以谓得之而不尽者其不在兹乎又其以营营而求生为惑亦其所得也谓今之死为愈于昔之生亦其所未尽也所谓林者野外谓之林以言违物离人处乎广莫之乡而圣人之道者也是所以以死为乐得之而不尽也】
　　子贡倦于学告仲尼曰愿有所息仲尼曰生无所息子贡曰然则赐息无所乎仲尼曰有焉尔
　　【子贡居言语之科者也闻夫子语林之可与言者于是始悟贤于辩之为非将求为道之日损故告于仲尼愿有所息也殊不知有生之委运于大化其序为不可紊方其劳我以生安得有夫息虽然为子贡者亦易悟矣一闻孔子之言则知君子之息小人之伏也故孔子许之曰赐汝知之矣】
　　望其圹睾如也如也坟如也鬲如也则知所息矣【睾如如坟如鬲如则以言圹之所象不同以人之贵贱异等也同之于息而已】
　　子贡曰大哉死乎君子息焉小人伏焉仲尼曰赐汝知之矣人胥知生之乐未知生之苦知老之惫未知老之佚知死之恶未知死之息也晏子曰善哉古之有死也仁者息焉不仁者伏焉
　　【息犹气之息一徃而一来伏犹胜物而伏之其动止有制之者矣君子之息虽化而不亡小人之伏昩然而趋化君子者仁之成名小人反是故晏子亦曰仁者息焉不仁者伏焉老氏之宝以慈为先超死生之域者莫先于能仁而博爱是以言君子之仁】
　　死也者德之徼也古者谓死人为归人夫言死人为归人则生人为行人矣行而不知归失家者也一人失家一世非之天下失家莫知非焉
　　【人生世间如物逆旅要必有所归宿古无以易此也世之贪生失理者众而蚤悟其理者希众寡相倾行非为是终莫之觉列子言此亦不以一人而非一世也直欲齐死生于一贯尔】
　　有人去乡土离六亲废家业游于四方而不归者何人哉世必谓之为狂荡之人矣又有人钟贤世【钟贤世宜言重形生】矜巧能修名誉夸张于世而不知己者亦何人哉世必以为智谋之士此二者胥失者也而世与一不与一唯圣人知所与知所去
　　【狂荡之人则以去乡土而废其家业智谋之士则以修名誉而夸张于世彼其所为狂荡也则俗谓之小人彼其所狥智谋也则俗谓之君子殊不知狂荡之去乡离亲特废其家业而智谋之残生损性乃离其宅又乌取君子小人于其间哉庄子谓臧谷之挟防读书博塞以游为均于亡羊即此所谓二者之胥失也列子继此言贵虚之道以虚静为得其居取与为失其所则圣人之所与所去可知也已】
　　或谓子列子曰子奚贵虚列子曰虚者无贵也子列子曰非其名也莫如静莫如虚静也虚也得其居矣取也与也失其所矣事之破防而后有舞仁义者弗能复也【虚静者万物之本也虚故足以受群实静故足以应群动虚静在我则万变虽起而吾心常寂万态虽殊而吾心常彻此应物之本也故曰莫如静莫如虚虚而能容静而常寂周旋变故不出宅是为得其居也有所取则不虚矣有所与则不静矣取与交战耳目外狥火驰而不反斯失其所矣所即其居之所也与老君所谓不失其所者乆之所同意既失其所方且鼔舞仁义于物之凋残亏防之后是殆智谋之士所以夸张于世者尔彼则自伤其矣又焉能使人复其初乎】
　　粥熊曰运转亡已天地密移畴觉之哉故物损于彼者盈于此成于此者亏于彼损盈成亏随世随死徃来相接间不可省畴觉之哉凡一气不顿进一形不顿亏亦不觉其成不觉其亏亦如人自世至老貌色智态亡日不异皮肤爪发随世随落非婴孩时有停而不易也间不可觉俟至后知
　　【物与化为体体随化而迁百年之间大化有四复于其中时变岁迁日改月化虽一息之顷呿吟前后新故不同譬彼风之击水前波非后波灯之在缸前焰非后焰俯仰之间已形万变昧者移于造化但睹夫已形之陈迹而不知大化之密运于物之成而乐其成不知亏之之理已寓矣于事之亏而睹其亏不知成之之理已进矣扬子于经言月阙其博不知开明于西盖言造化之密移成亏之迭进也求之于身百年之役颜色智态皮肤爪发无日不异亦已明甚柰何其不自悟耶此庄子藏舟于壑之义也子在川上曰逝者如斯夫盖明此也】
　　杞国有人忧天地崩坠身亡所寄废寝食者又有忧彼之所忧者因往晓之曰天积尔亡处亡若屈伸呼吸终日在天中行止柰何忧崩坠乎其人曰天果积炁日月星宿不当坠耶晓之者曰日月星宿亦积中之有光耀者只使坠亦不能有所中伤其人曰柰地坏何晓者曰地积块尔充塞四虚亡处亡块若步跐蹈终日在地上行止柰何忧其坏其人舍然大喜晓之者亦舍然大喜长庐子闻而之曰虹蜺也云雾也风雨也四时也此积之成乎天者也山岳也河海也金石也火木也此积形之成乎地者也知积也知积块也奚谓不坏夫天地空中之一细物有中之最巨者难终难穷此固然矣难测难识此固然矣忧其坏者诚为大远言其不坏者亦为未是天地不得不坏则防归于坏遇其坏时奚为不忧哉子列子闻而曰言天地坏者亦谬言天地不坏者亦谬坏与不坏吾所不能知也虽然彼一也此一也故生不知死死不知生来不知去去不知来坏与不坏吾何容心哉
　　【号物之数谓之万人处一焉此其比万物也不似毫末之在于马体乎则人之一身寄于天地之间微亦甚矣又况天穹隆而位乎上经为日月纬为星辰而万物覆焉地磅礴而位乎下结为山岳融为江河而万物载焉天之长地之久有非人之所能俄而测度者杞国之人乃有忧其身之无所寄而至于废寝食者岂天地之大不足以容其身哉亦其人无以自容尔曷亦不思自有天地至于今也更死更生不可胜纪奚独至汝而忧之哉其忧之者固悲人之自防者也而忧彼之所忧者则又悲夫悲人之悲者既已忧之矣而又以物理之鄙近者更相喻晓而舍然大喜噫天长地久何多寡于斯人而斯人奚以妄心而忧喜于其间哉长庐子闻而之亦似是矣其言天地为空中之一细物有中之最巨理无以易矣且曰遇其坏时奚为不忧哉是得之而不尽者也盖成理所在无徃不一或彼或此终无有二以二致一无有别一明夫一之不二则生死去来各不相知寓形宇内饮天和食地德泰然终其身而已矣奚用知其坏与不坏哉此长庐子所以又见于子列子也】
　　舜问乎烝【庄子作丞】曰道可得而有乎曰汝身非汝有也汝何得有夫道舜曰吾身非吾有孰有之哉曰是天地之委形也生非汝有是天地之委和也性命非汝有是天地之委顺也孙子非汝有是天地之委蜕也故行不知所往处不知所持食不知所以天地强阳气也又胡可得而有
　　【道之与我异名同实即道即我无有差殊有无二境虚实相形如可得而有亦可得而无矣道不离我安得复有夫道道可得而有是道与我为二也舜之问乎丞盖将以道擅而有之于吾身也吾之一身天地强阳气之所积尔暂聚复散曾非我有安可以有道哉究观吾之一身天命而为性有性斯有生有生斯有身性命出于天地之委顺有生出于天地之委和是身出于天地之委形至于孙子抑远矣是天地之委蜕尔故或行或处或味常因于彼而我曾不知是以欲知其身顾若影则知之矣身之于我犹影之于形也彼强阳则我与之强阳强阳者又胡可得而有老君谓吾有大患为吾有身盖将反于未生无身而同于道也舜古之大圣人也而乃问道乎丞者盖舜不得已而临莅天下尧之后明德所自而始既已离于道矣故其托言如此丞即以道佐人主者】
　　齐之国氏大富宋之向氏大贫自宋之齐请其术国氏告之曰吾善为盗始吾为盗也一年而给二年而足三年大壤自此以往施及州闾向氏大喜喻其为盗之言而不喻其为盗之道遂逾垣凿室手目所及亡不探也未及时以赃获罪没其先居之财向氏以国氏之谬已也徃而怨之国氏曰若为盗若何向氏言其状国氏曰嘻若失为盗之道至此乎今将告若矣吾闻天有时地有利吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鳖亡非盗也夫禾稼土木禽兽鱼鳖皆天之所生岂吾之所有然吾盗天而亡殃夫金玉珍宝谷帛财货人之所聚岂天之所与若盗之而获罪孰怨哉向氏大惑以为国氏之重罔已也过东郭先生问焉东郭先生曰若一身庸非盗乎盗阴阳之和以成若生载若形况外物而非盗哉诚然天地万物不相离也仞而有之皆惑也国氏之盗公道也故亡殃若之盗私心也故得罪有公私者亦盗也亡公私者亦盗也公公私私天地之德知天地之德者孰为盗孰为不盗
　　【黄帝书曰天地万物之盗万物人之盗人万物之盗三盗既宜三才既安盖天施地生役万物之力以更相变化万物之生资人力以成其生育人之生资万物以为飬天地无全功圣人无全能万物无全用即其所不全而假于外岂非其盗故凡非其有而取之者皆盗也奚必手目所及无不探而后为盗哉然而天地之生化也无穷万物之生于天地也无极人以私意力取而仞有者有限国氏之盗天地公道也故可以大壤而施及州闾向氏盗人之聚敛私心也彼既以私心而聚敛之矣汝又从而利之宜其获罪并与其先居之财而没之也虽然以有公与私为盗则无公与私宜非盗矣盖一犯人之形而身非我有安徃而非盗哉虽无心于公私柰何其不能逃于形体也且盗一也公道之盗既已异乎私心而免人道之患矣无公私之为盗虽未能忘形体亦异夫公道者之贵生爱身也若夫天地之德则不有心于为公也任万物之自公不有心于无私也任万物之自私语至于此则万物之盗于人人之盗于万物不乃为天地大盗积者乎天地生化万物始终于此故天瑞至此而终焉尝试论之一兔适于野百人逐之而人弗非也暨乎一童子得之虽有壮者力抗百夫拱手而不敢取何则名分定也悠悠之生以多骈旁枝之心自私于天地之间若彼逐兔之流画为分守其有得之于适然者真以为己有也莫之得者亦以为真彼之所有也由是贪多务得封殖名利终身欣玩唯恐人之已窥庸讵知吾身之亦盗哉噫天地之生万物非天地之道也以夫其生无方其化无穷使人盗之家富而无殃况天地之道浑沦广博苟能得之则其富可胜道哉】
　　【天瑞解六经皆载道而之后世者也寓精神之妙于形名度】
