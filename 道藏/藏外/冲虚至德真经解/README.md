<!-- { "loadSidebar": true } -->
　　钦定四库全书　　　　　子部十四
　　冲虚至德真经解　　　　道家
　　提要
　　【臣】等谨案冲虚至德真经解八卷宋江遹撰遹自署杭州州学内舍生始末未详是书乃所注列子据旧刻标题盖经进之本其称冲虚至德真经者案唐书艺文志天宝元年诏号庄子为南华真经列子为冲虚真经文子为通元真经亢仓子为洞灵真经故也老庄二子自王弼郭象作注以后着录者不下百数十家列子则隋唐二志着录者惟张湛所注八卷陆德明作经典释文有老庄而无列子陈振孙书录解题载当涂丞殷敬顺补作释文二卷今亦不传宋史艺文志亦仅增政和御注八卷今并未见焦竑国史经籍志所载卢重元孙鹗注及冲虚至德真经四解其存佚益不可据今行于世者张湛以外惟林希逸口义及遹此书而已此书焦竑称二十卷与今本不符然今本首尾完具不似缺佚竑所着录大抵抄史志书目舛漏相仍伪妄百出所记卷数不足凭也张湛注防趣简远不尚繁词遹此注则全仿郭象注庄之体摆落训诂自抒会心领要标新往往得言外之防其间如周穆王篇注云穆王亦丹台之旧侣也谪降人间尘俗之气尚未深染故能安栖圣境此虽下乘之所居岂胎生肉人所能到哉殆似杜光庭林灵素辈之语未免自其书又如杨朱篇谓列子以御防为名盖以闲先圣之道为己任汤问篇解魏黑卵邱邴章来丹之名曰黑者阴之色卵者阴之魏者高显之所魏黑卵老阴之象也邴者明之盛章者文之成邱者中高之地丘邴章老阳之象也丹含阳来丹则少阳之方浸而长者也云云亦未免于附会穿凿然大致文词都雅思致元远足以雁行郭象平揖张湛林希逸书不足以婴其意也乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　冲虚至德真经解卷一
　　宋　江遹　撰
　　天瑞
　　子列子居郑圃四十年人无识者
　　【子列子古之善为士者也微妙通其藏深矣不可测究故居郑圃四十年人无识者圃泽多贤居四十年而无有识者然后有以见其藏用之深易所谓退藏于密】
　　国君卿大夫视之犹众庶也
　　【德足以君国道足以养人者宜劳于求贤也智足以率众者宜哲足以知人也国君卿大夫视之犹众庶此所以为深不可识】
　　国不足将嫁于卫
　　【国不足年饥也世之学列子者以其能御风而行妄意其不食五谷而以吸风饮露为事殊不知一渉乎人间世则人道之患均所不免故其书首言此将俾后之学者务求其道而不行怪以骇俗也说符亦曰子列子穷容貌有饥色】
　　弟子曰先生徃无反期弟子敢有所谒先生将何以教先生不闻壶丘子林之言乎
　　【以虚容为体以中庸为道兼覆万物者壶丘子林也此所以为子列子之师】
　　子列子曰壶子何言哉虽然夫子尝语伯昏瞀人吾侧闻之试以告女
　　【列子之师壶子相视而莫逆于心若伯昏瞀人者年齿长而聪明衰故壶子不得已而语之列子得侧闻之也庄子曰知而不言所以之天列子之于壶子如此又曰知而言之所以之人壶子所以语伯昏瞀人以此】
　　其言曰有生不生有化不化不生者能生生不化者能化化生者不能不生化者不能不化
　　【天之神地之圣之所以为圣物之所以为物一言而尽其道者生化而已故天瑞之训首明此焉夫形体区别迁谢不停此为有生有化太易未兆真常不变此为不生不化囿于有生日趋于化安能生生役于有化终归于尽安能化化生者受化彼无生者奚有于化化者终灭彼不化者初无起灭纭纭之生皆其真心之所显示是为能生生扰扰之变皆其妙心之所发起是为能化化既已有生则不能不生既已有化则不能不化虽天地之大日月之明一囿于生化之域则若有机缄而不能自已或运转而不能自止时变岁迁终古不息而况于万物乎生者不能不生则生生者亦不能不生生化者不能不化则化化者亦不能不化化生生化化莫穷其端且生且化不知其纪是天地之所以含万物而无穷道之所以含天地而无极也虽然所谓不生不化初不可名因有形无强为之名是以生化者之外非更有不生不化者也即生化而不生不化之妙寓乎其中矣故其言曰有生不生有化不化以言有生者实未尝生有化者实未尝化而其所以为生化亦不在外亦不在我自生自化而已观其首言有生不生有化不化既已尽其道矣不得已明夫生生化化之理终必归之自生自化也若夫寓生化之境而顺其生化即生化之中而不制于生化则万物之生皆吾心之真体万物之化皆吾心之妙用此圣人之所以为圣而子列子垂训之防也】
　　故常生常化常生常化者无时不生无时不化
　　【所谓常生常化者通古今万物而为言造化之至理也即一物以观既化而生又化而死以气之暂聚者为生则不得为常生以形之迁灭者为化则不得为常化盖造化之于万物方生则其化固不停已死而其化犹自若化固有常生亦无间如俾一物在造化之中其生其化容秋毫之间则生化之理或几乎熄矣尝谓物之生死犹日之昼夜日出为昼日没为夜昼安可以言生夜安可以言防此所谓无时不生无时不化也老君道经首章言常道常名常无常有语道而不至于常不足以为众妙之门也】
　　阴阳尔四时尔
　　【阴阳播而为四时凡属乎有生之域者随其陶运而不能自已然而道散而为阴阳其生化特寓于有形者尔常生常化之妙不即是而见之也其曰阴阳四时尔云者盖小之也】
　　不生者疑独不化者徃复其际不可终疑独其道不可穷
　　【唯独也故能偶而应而为群动之所属是万物之所属而一化之所待也然道不偶物物自偶道老君所谓似万物之宗此之所谓疑独也徃复即所谓无端之纪也其际不可终其道不可穷是所以常生常化】
　　黄帝书曰谷神不死是谓牝牝之门是谓天地根绵绵若存用之不勤
　　【谷虚而能应应而不藏人之生冲气运乎一身而出入于鼻口有谷之象所谓谷神者谷之神也以言得一以灵妙而不可测也谷神不死长生乆视之道也谓之不死者含生之皆命于造化役于阴阳其生也不得不生其死也不得不死唯人为万物之灵虽与万物均命于造化而有生及其既生则有造化之所不能死者盖吾与天地分一气而治自守本根故我命在我不属天地能常存其谷神则其息以踵冲和徧躯有修身千二百岁而形未尝衰者是虽有生而入于不死不生而与道同乆矣故其言谷神不谓之生而谓之不死也者天之色牝者地之飞曰雄雌走曰牝牡牝则至阴而能生生者也形而上者阴先于阳是以托言于此物之生生者为牝谷神之生生不穷是为牝盖谷神之妙用之于身则生身施之于人则生人能常存其神则其为生岂有穷防其要妙若此非牝曷足以命之门以出入徃来为言谷神之在我出入徃来间不容发能常生而不死则一体之盈虚消息不制于造化而造化在我矣天地之所以能长且久者本于此道尔故曰牝之门是谓天地根绵绵若存则谷神之体也用之不勤则存神之道也绵绵以言弱而不绝也一息徃来乎一身之内可谓弱矣能常生而不死是为不绝夫唯绵绵是以若存而非有非无也用之不勤则孟子所谓以直养而无害其为气也不可废而不用其用之亦不可以勤不用则是宋人之不耘苖也用之而勤则是宋人之揠苖也唯用之不勤而后能充塞乎天地之间而谷神不死也道授云太素传者浩然虚映景中之道言也老君所谓谷神是也谷神若是所以灭生死之根而常生不死也】
　　故生物者不生化物者不化自生自化自形自色自智自力自消自息谓之生化形色智力消息者非也【谷神不死而言此者能存其谷神则即吾身之生化而有不生不化之妙无待于生生化化是为自生自化由一身之自生自化则知物物皆自生自化矣尝原生化之道一本于自然谓之生生化化是二生化矣以为自生自化若无所缘矣犹堕言说盖生化之道离于言说无有称谓谓之生化离道已远必于谓之生化亦知其非然后为至且万物之变不可胜穷等为生化尔别而言之则有形色智力消息之异将明道之赡足万物而于小不遗故言其别如此】
　　子列子曰昔者圣人因阴阳以统天地
　　【语万物之生化必本于阴阳要阴阳之推迁则囿于天地究天地之造化则统于圣人盖天地虽大未离乎有形则不能无待以统圣人虽一化之所待也其于天地亦不能无所因以统其统之也又不能不因阴阳之宜也且天地之道初无所待亦不可统矣唯天地之化必因于阴阳而不能无所待圣人斯得因其所因而统之矣能因阴阳而不拂万物自然之宜万物各得由其道而各正性命矣夫万物听命于造化者也得圣人而后各正性命则造化唯圣人之从非能统天地而何统言举此而彼从之也近取诸身首足象天地呼吸犹阴阳以直飬而无害则一身之气浩然充塞乎天地之间莫或飬之则气焉妄作而反动其心飬之而不以直则为益生之不祥故统一身者必本于我之直飬统天地者必在于圣人之因阴阳也由是天地之造化虽不变于古今圣人在上则能俾阴阳常调日月常明而致安平泰之俗也姑射之神人使物不疵疠而年谷熟黄帝欲取天地之精以佐五谷岂他道哉因阴阳而已噫人之生也莫不比形于天地受气于阴阳虽圣人亦无以异于人也阴阳役我者也而圣人能因之天地生我者也而圣人能统之则谓圣人糠秕足以陶铸尧舜信不疑矣】
　　夫有形者生于无形则天地安从生故曰有太易有太初有太始有太素
　　【昭昭生于冥冥有伦生于无形万物皆天地之化生也天地虽能生万物犹未离于有形也既已有形则不能无自而生如亦有生则知其安所从生哉莫知其所自生则谓有形生于无形亦不信矣盖天地为有中之最巨而难终难穷者也不可谓其无所从生也莫能睹其所自生也能即我之一身而穷其生生之理则天地与我并生尔又奚为而不可知哉虽然太初之无不可以言论也所可言者有而未形者尔故自有太易而下明其序焉所谓太易太初太始太素果何物哉亦以夫道之自无生有者因其生出之序拟诸形容而强为之名尔】
　　太易者未见气也太初者气之始也太始者形之始也太素者质之始也气形质具而未相离故曰浑沦浑沦者言万物相浑沦而未相离也视之不见听之不闻循之不得故曰易也易无形畔
　　【太者大之甚言也形名而降不足以拟其大故以太名之易者变通不穷之谓也故于其未见气则名之太易万物同乎太初而后各有初有初矣而未形故以气之始为太初万物成象于天而成形于地始之为字从女从台胎而女可知也胎者形之始也故以形之始者为太始至于素则在色为未受采虽可名以素而色未着焉故谓之太素而以质之始者名之气形质之始虽具而其序可拟其道犹未判也为天为地为圣为物同乎素朴而未离是为浑沦也形形而无有安可视而循声声而无闻安可听而知虽然气形质之始既具则其去太易也远矣然犹浑沦而未离于易故虽不可名之太易犹曰易也】
　　易变而为一一变而为七七变而为九九变者究也乃复变而为一
