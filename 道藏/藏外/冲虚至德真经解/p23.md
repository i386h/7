<!-- { "loadSidebar": true } -->
　　鲁施氏有二子其一好学其一好兵好学者以术干齐侯齐侯纳之以为诸公子之傅好兵者之楚以法干楚王王悦之以为军正禄富其家爵荣其亲施氏之邻人孟氏同有二子所业亦同而窘于贫羡施氏之有因从请进趣之方二子以实告孟氏孟氏之一子之秦以术干秦王秦王曰当今诸侯力争所务兵食而已若用仁义治吾国是灭亡之道遂宫而放之其一子之卫以法干卫侯卫侯曰吾弱国也而摄乎大国之间大国吾事之小国吾抚之是求安之道若赖兵权灭亡可待矣若全而归之适于他国为吾之患不轻矣遂刖之而还诸鲁既反孟氏之父子叩胸而让施氏施氏曰凡得时者昌失时者亡子道与吾同而功与吾异失时者也非行之谬也且天下理无常是事无常非先日所用今或弃之今之所弃后或用之此用与不用无定是非也投隙抵时应事无方属乎智智苟不足使若博如孔丘术如吕尚焉往而不穷哉孟氏父子舍然无愠容曰吾知之矣则勿重言【齐之国氏宋之向氏其贫富之不同者向氏不喻国氏之道也北宫子西门子其造事之穷达不同者德命之厚薄或异也若鲁之施氏孟氏所业既同则非若国氏向氏之不同道也亦非若北宫子西门子德命之厚薄也齐因太公之俗继以管晏之治卫封自康叔武公嗣修其政故卫多君子而齐卫之国所务者仁义而已楚居蛮夷武王尝欲以敝甲观中国之政庄王观兵于洛郊而问周鼎秦自孝公以下食六国秦楚之王所务者兵食而已施氏以孟氏之所以事卫之术而事楚干秦之法而干齐故无适而不利孟氏亦以干卫之术而之秦适秦之法而干卫则亦与施氏同功矣奈何易置其术耶故施氏以为其无适时之智孟氏亦释然无愠容矣仁义为治之德盛故其得罪也大兵权强国之术浅故罪止于刖耳虽然投隙抵时应事无方者属乎智天下之事固有智之所无奈何者则二氏之穷达是亦有命而已而列子称其言者盖符之论不离于形名之稽度如以物之穷达一切委之于命则学者将趋于聚块积尘之无为而非道矣故于此特不废适时之智】
　　晋文公出防欲伐卫公子锄仰天而公问何曰臣邻之人有送其妻适私家者道见桑妇悦而与言然顾视其妻亦有招之者矣臣窃此也公寤其言乃止引师而还未至而有伐其北鄙者矣
　　【人之心见不殊远也我之所欲人亦欲焉我之所知人亦知焉将骋己之志而不顾人之情是亦惑矣】
　　晋国苦盗有郄雍者能视盗之貌察其眉睫之间而得其情晋侯使视盗千百无遗一焉晋侯大喜告赵文子曰吾得一人而一国盗为尽矣奚用多为文子曰吾君恃伺察而得盗盗不尽矣且郄雍必不得其死焉俄而群盗谋曰吾所穷者郄雍也遂共盗而残之晋侯闻而大骇立召文子而告之曰果如子言郄雍死矣然取盗何方文子曰周谚有言察见渊鱼者不祥智料匿者有殃且君欲无盗莫若举贤而任之使敎明于上化行于下民有耻心则何盗之为于是用随防知政而群盗奔秦焉
　　【恃伺察者得盗于既盗之后明敎化者禁盗于未萌之先既为盗矣仁将焉在故郄雍之视盗则不得其死焉化己行矣民斯知耻故用随防知政则群盗奔焉夫使群盗去而奔秦犹治水者之以邻国为壑也以道治天下则其民居不知所为行不知所之同乎无欲是谓素朴羡志不存夫孰为盗晋国方恃伺察故即其失而救之使之知政耳不遹而语诸道也】
　　孔子自卫反鲁息驾乎河梁而观焉有悬水三十仞圜流九十里鱼鳖弗能游鼋鼍弗能居有一丈夫方将厉之孔子使人并涯止之曰此悬水三十仞圜流九十里鱼鳖弗能游鼋鼍弗能居也意者难可以济乎丈夫不以错意遂度而出孔子问之曰巧乎有道术乎所以能入而出者何也丈夫对曰始吾之入也先以忠信及吾之出也又从以忠信忠信错吾躯于波流而吾不敢用私所以能入而复出者以此也孔子谓弟子曰二三子识之水且犹可以忠信诚身亲之而况人乎
　　【忠则从水之道而不私信则安于水而不疑若是则其出入于水也不知所以然而然矣此所以能入而复出也黄帝篇尝言此以为顺性命之理而然也此以为忠信错其躯于波流者盖忠信即性命之理也前篇明帝道之自然故云性命此篇明理之符验故云忠信孔子尝语子张谓忠信虽蛮貊之行矣其言主忠信者不一矣故于此亦俾二三子识之也】
　　白公问孔子曰人可与微言乎孔子不应白公问曰若以石投水何如孔子曰吴之善没者能取之曰若以水投水何如孔子曰淄渑之合易牙尝而知之白公曰人故不可与微言乎孔子曰何为不可唯知言之谓者乎夫知言之谓者不以言言也争鱼者濡逐兽者趋非乐之也故至言去言至为无为夫浅知之所争者末矣白公不得已遂死于浴室
　　【音之所不能该则识无与焉可言则可知矣我以有知而能言彼以有言而可知盖形声既见虽若淄渑之合疑难辩矣易牙能尝而知之故白公方问微言于孔子孔子既已知其意之所存而不应矣言之不可隐也如此然而无心于言者虽言而无言有心于言者欲微而益彰是以言非不可微也欲微则不微矣故有言则有为有为则有争我以怨徃彼以害来犹争鱼逐兽之濡走其势不得不然也若夫知言之谓者不以言言也无言则无为矣视彼浅知之争直若蛮触耳不亦末乎白公虽闻孔子之言其终死于浴室者岂非以父之雠故不得已欤】
　　赵襄子使新穉穆子攻翟胜之取左人中人使遽人来谒之襄子方食而有忧色左右曰一朝而两城下此人之所喜也今君有忧色何也襄子曰夫江河之大也不过三日飘风暴雨不终朝日中不须臾今赵氏之德行无所施于积一朝而两城下亡其及我哉孔子闻之曰赵氏其昌乎夫忧者所以为昌也喜者所以为亡也胜非其难者也持之其难者也贤主以此持胜故其福及后世齐楚吴越皆尝胜矣然卒取亡焉不达乎持胜也唯有道之主为能持胜孔子之劲能拓国门之关而不肯以力闻墨子为守攻公输般服而不肯以兵知故善持胜者以强为弱
　　【以我强攻彼弱以我众敌彼寡以我无衅攻彼有罪此万全之道也盈极必亏成极必坏盛极必衰此必至之理也故胜之非难持之为难语其胜则齐楚吴越皆尝胜矣语其持非凫鹥之君则不足以为能焉何则胜者以强持者以弱抗兵相加虽以强胜非以强故强盖有至柔之道运其强耳胜敌城下必以弱保非弱能保强亦以至柔之道积而刚耳故老子曰人之生也柔弱其死也坚强草木之生也柔弱其死也枯槁兵强则不胜木强则折唯有道者达夫天地消息盈虚之理虽甚劲而不肯以力闻虽能服物而不肯以兵知以柔弱谦下为表而常处于不争之地故天下莫能与之争非特莫之争也又将乐推而不厌矣持胜之道孰大于是此孔子所以知赵氏之昌也】
　　宋人有好行仁义者三世不懈家无故黑牛生白犊以问孔子孔子曰此吉祥也以荐上帝居一年其父无故而盲其牛又复生白犊其父又复令其子问孔子其子曰前问之而失明又何问乎父曰圣人之言先迕后合其事未防姑复问之其子又复问孔子孔子曰吉祥也复敎以祭其子归致命其父曰行孔子之言也居一年其子又无故而盲其后楚攻宋围其城民易子而食之析骸而炊之丁壮者皆乘城而战死者太半此人以父子有疾皆免及围解而疾俱复
　　【黑牛生白犊理之常也唯其无故而生则天其或者必有所示矣夫牛者祭天地之牲也则其无故而生是所以为吉事之祥也牛水畜也黑者水之色白者金之色金生水黑而生白则反其所自生而其生无穷矣此行仁义不懈者所以恃此而免楚围之战死也且黑幽而白显是亦始失明而终复之类也圣人之言皆穷理尽性之说也故无徃而不合其或迕者非不合也特其事之未防耳后之读圣人之书未达圣人之旨安可遽而施之于事而求近效哉尝试论之家无故黑牛生白犊者至于再又孔子以为祥而敎之荐上帝其发祥且异则冝有介福之佑矣乃止于父子免于乘城之役者盖自道观之祸福之异别于小智故其至也亦视时而为轻重方周之衰六国之务兵权而己虽孔子之生当是时也几不免陈蔡之阨则宋人之免扵战而死者自非行仁义不懈扵三世而有感动天地未易以得此也】
　　宋有兰子者以技干宋元宋元召而使见其技以防枝长倍其身属其胫并趋并驰弄七剑迭而跃之五剑常在空中元君大惊立赐金帛又有兰子又能燕戏者闻之复以干元君元君大怒曰昔有异技千寡人者技无庸适值寡人有欢心故赐金帛彼必闻此而拟进复望吾赏拘而戮之经月乃放
　　【技之妙非不同而赏罚或异外物不可必也故君子务求其在我者而已】
　　穆公谓伯乐曰子之年长矣子姓有可使求马者乎伯乐对曰良马可形容筋骨相也天下之马者若灭若没若亡若失若此者绝尘弭臣之子皆下才也可告于良马不可告以天下之马也臣有所与共担缠薪菜者有九方皋比其于马非臣之下也请见之穆公见之使行求马三月而反报曰已得之矣在沙丘穆公曰何马也对曰牝而黄使人徃取之牡而骊穆公不说召伯乐而谓之曰败矣子所使求马者色物牝牡尚弗能知又何马之能知也伯乐喟然太息曰一至于此乎是乃其所以千万臣而无数者也若皋之所观天机也得其精而忘其粗在其内而忘其外见其所见不见其所不见视其所视而遗其所不视若皋之相者乃有贵乎马者也马至果天下之马也
　　【相马技之末者也虽以伯乐之妙不能告之于其子其子亦不能受之于伯乐何则可传者不出乎规矩钩防可相者不出于形容筋骨至于天下之马则若灭而隐于存亡之际若没而处乎恍惚之间超轶绝尘不知其所自非遗其物色观其天机内得于中心外合于马体则国马可求而天下马不可得矣故九方皋之求马牡而骊而以为牝而黄夫九方皋岂不能知色物牝牡哉牡而以为牝为其所用者牡所守者雌也骊而以为黄为其所骊者黑所存者中也此所谓见人所不见视人所不视乃有贵乎马者也是以穆公闻其言以为败矣伯乐则惟是而知其千万臣而无数马至果天下之马也盖九方皋之于马默得于不言之妙伯乐之于九方皋莫逆于无声之中非九方皋不足以得马非伯乐不足以知九方皋夫沙丘之马未尝无也而伯乐九方皋不世出虽有天下马不得与良马同骖而龊龊与驽骀并驰于辕下者或不免矣噫天下马难于知也如此又况于天下之士防乎方外而不可知者乎徐无见魏武侯告之以相马此武侯所以大悦而也】
　　楚庄王问詹何曰治国柰何何对曰臣明于治身而不明于治国也楚庄王曰寡人得奉宗庙社稷愿学所以守之何对曰臣未尝闻身治而国乱者也又未尝闻身乱而国治者故本在身不敢对以末楚王曰善【黄帝问广成子曰吾欲取天地之精以佐五谷以飬人民吾又欲官阴阳以遂群生广成子以谓而佞人之心剪剪者又奚足以语至道至于复性邀之而问治身奈何而可以长乆广成子则善其问而语之以至道盖得其本则末不足虑矣故庄王问治国于詹何而詹何对以治身也】
　　狐丘丈人谓孙叔敖曰人有三怨子知之乎孙叔敖曰何谓也对曰爵高者人妬之官大者主恶之禄厚者怨逮之孙叔敖曰吾爵益高吾志益下吾官益大吾心益小吾禄益厚吾施益博以是免于三怨可乎
