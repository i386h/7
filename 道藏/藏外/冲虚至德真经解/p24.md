<!-- { "loadSidebar": true } -->
　　【爵高者人妬之为其轧己也官大者主恶之为其逼己也禄厚者怨逮之为其多藏也爵高而志下则人莫见其高官大而心小则主不嫌其大禄厚而施博则人不厌其多此其为远怨之道也】
　　孙叔敖疾将死戒其子曰王亟封我矣吾不受也为我死王则封汝汝必无受利地楚越之间有寝丘者此地不利而名甚恶楚人而越人机可长有者唯此也孙叔敖死王果以美地封其子子辞而不受请寝丘与之至今不失
　　【处众人之所恶则不争夫唯不争故无尤过故可以长乆夫孙叔敖爵禄足以荣身而远于怨利泽及于子孙而能长有岂他道哉亦于富贵之中审盈虚消息之理使高不至于危满不至于溢耳此所谓虽富贵不以养伤身者也若夫颜阖之真恶富贵则又进此矣】
　　牛缺者上地之大儒也下之邯郸遇盗于耦沙之中尽取其衣装车牛步而去视之欢然无忧之色盗追而问其故曰君子不以所养害其所养盗曰嘻贤矣夫既而相谓曰以彼之贤徃见赵君便以我为必困我不如杀之乃相与追而杀之燕人闻之聚族相戒曰遇盗莫如上地之牛缺也皆受敎俄而其弟适秦至关下果遇盗忆其兄之戒因与盗力争既而不如又追而以卑辞请物盗怒曰吾活汝矣而追吾不已迹将着焉既为盗矣仁将焉在遂杀之又傍害其党四五人焉
　　【牛缺以真能无吝而被害燕人之弟又以忆其兄之戒假有所惜而受祸虽曰安危之变出于莫之为而为要二人之为是皆已甚而致然耳何则牛缺之遇盗欢然无忧吝之色亦足矣及追而问其故则又曰君子不以所养害其所飬则在我之迹着矣忆其戒者力争而不如亦可以已矣又追而以卑辞请物则在彼之迹着矣彼我之迹着则盗虑其反害于己也此二人之所以见杀扵盗也然而彼之迹显则其为害也远故所害者牛缺而已盗之迹显则其为害也近故有傍害其党四五人焉】
　　虞氏者梁之富人也家充殷盛钱帛无量财货无訾登高楼临大路设乐陈酒击博楼上侠客相随而行楼上博者射明琼张中反两防鱼而飞鸢适坠其腐防而中之侠客相与言曰虞氏富乐之日久矣而常有轻易人之志吾不侵犯之而乃辱我以腐防而此不报无以立慬于天下请与若等戮力一志率徒属必灭其家为等伦皆许诺至期日之夜聚众积兵以攻虞氏大灭其家
　　【满盈之道天之所亏地之所变神之所害人道之所恶唯圣人睹万物之变迁故去甚而无益生去奢而无侈性去泰而无逾分防乎劵内而已虞氏之富既以不仁而敛怨矣而又登高楼以要神之所瞰临大路以犯众人之所恶设乐陈酒从事击博恣其逸荡安可长也故虽未尝有陵物之心而祸败之致乃出扵飞鸢适坠其腐鼠夫飞鸢之得腐鼠忍弃而坠之衢路之人不一矣乃适中其侠客岂非其骄奢为神人之所共恶默有俾之坠而中者将启侠者之怒邪】
　　东方有人焉曰爰旌目将有适也而饿于道狐父之盗曰丘见而下壶餐以餔之爰旌目三餔而后能视曰子何为者也曰我狐父之人丘也爰旌目曰嘻汝非盗胡为而餐我吾义不食子之食也两手据地而欧之不出喀喀然遂伏而死狐父之人则盗矣而食非盗也以人之盗因谓食为盗而不敢食是失名实者也
　　【方其未能视则就而餔及其既餔之而能视则因以妄见谓盗之食为盗至于陨其身而不顾由是知心目之知见其于利己也少而害己也多矣谓之爰旌目则以目能旌别也庄子曰贼莫大乎德有心而心有眼老子曰圣人为腹不为目岂以此欤】
　　柱厉叔事莒敖公自为不知己去居海上夏日则食菱芰冬日则食橡栗莒敖公有难柱厉叔辞其友而徃死之其友曰子自以为不知己故去今徃死之是知与不知无辩也柱厉叔曰不然自以为不知故去今死是果不知我也吾将死之以丑后世之人主不知其臣者也凡知则死之不知则弗死此直道而行者也柱厉叔可谓怼以忘其身者也
　　【柱厉叔以有知而忘其身者也人之有知生于妄见以身为我贵而爱之以蕲不死由是虑物之为己害也其于万物欲无不毕知而后已既已有知知见内惑怨怼积中至于忘身而不悟是其始也将以知而爱身其终也乃以知而反害其身矣则知之不若不知也明矣君子之于死有轻若鸿毛有重若泰山若杀身以成仁则以其轻也怼以防身何益哉故圣人之所尚者在乎知不知而其所病者在乎不知知也】
　　杨朱曰利出者实及怨徃者害来发于此而应于外者唯请是故贤者慎所出
　　【观爰旌目柱厉叔则怨徃者害来可知矣而谓贤者为之乎】
　　杨子之邻人亡羊既率其党又请杨子之竖追之杨子曰嘻亡一羊何追者之众邻人曰多歧路既反问获羊乎曰亡之矣曰奚亡之曰歧路之中又有歧焉吾不知所之所以反也杨子戚然变容不言者移时不者竟日门人怪之请曰羊贱畜又非夫子之有而损言者何哉杨子不答门人不获所命弟子孟孙阳出以告心都子心都子他日与孟孙阳偕入而问曰昔有昆弟三人游齐鲁之间同师而学进仁义之道而归其父曰仁义之道若何伯曰仁义使我爱身而后名仲曰仁义使我杀身以成名叔曰仁义使我身名并全彼三术相反而同出于儒孰是孰非邪杨子曰人有滨河而居者习于水勇于泅操舟鬻渡利供百口裹粮就学者成徒而溺死者几半本学泅不学溺而利害如此若以为孰是孰非心都子嘿然而出孟孙阳让之曰何吾子问之迂夫子答之僻吾惑愈甚心都子曰大道以多歧亡羊学者以多方丧生学非本不同非本不一而末异若是唯归同反一为亡得防子长先生之门习先生之道而不达先生之况也哀哉
　　【易曰天下何思何虑天下同归而殊涂一致而百虑天下何思何虑盖思以有归也殊涂同归则何思虑以有致也百虑一致则何虑譬犹之燕者北辕适越者南路审燕越之定位信道而不已虽有多歧亦不足惑矣唯其学者见道不审信道不笃要浅功而求近效舍人道之美而好径自以妄见而为差殊述其同归一致而惑于殊涂百虑如亡羊者终不知所之而反耳此杨子之所以惑亡羊而损言也羊之辰未土之正位其属则脾而意之府也亡羊则害于守意者也故杨子感之庄子谓藏谷均于亡羊亦此意也心都子则能存心而守意者也故知以学仁义者同师而异术为问而扬子则以学泅而半溺为答也孟孙阳则虽居物之先趋于动出而支离于道矣与庄子所谓孟子反者异也是以谓心都子之问为迂杨子之答为僻也其以学泅为喻者盖学道者期于越生死流济斯民于无难之地而已而学者以多方防生不几于学泅而溺乎虽然溺死者非水之咎丧生者非道之失以鬻渡为利则不免于溺矣以多方求道则不免于防生矣从水之道而不为私则奚有于溺哉遵道之夷而不好径亦奚有于丧哉此则杨子之志也】
　　杨朱之弟曰布衣素衣而出天雨解素衣衣缁衣而反其狗不知迎而吠之杨布怒将扑之杨朱曰子无扑矣子亦犹是也向者使汝狗白而往黑而来岂能无怪哉
　　【缁素之衣一易而狗莫之知则人将扑之外物迁变已莫之悟从而喜怒之者不一矣咎将谁扑哉唯循大变无所湮者为足以语此】
　　杨朱曰行善不以为名而名从之名不与利期而利归之利不与争期而争及之故君子必慎为善
　　【始于为善而终及于争则所谓善者果善果不善耶故君子必慎为善所谓慎为善者非以善为不可为也亦不为近名为善而已苟无近名则天下莫能与之争矣】
　　昔人言有知不死之道者燕君使人受之不防而言者死燕君甚怒其使者将加诛焉幸臣谏曰人所忧者莫急乎死已所重者莫过乎生彼自丧其生安能令君不死也乃不诛有齐子亦欲学其道闻言者之死乃抚膺而恨富子闻而之曰夫所欲学不死其人已死而犹恨之是不知所以为学胡子曰富子言非也凡人有术不能行者有矣能行而无其术者亦有矣卫人有善数者临死以决喻其子志其言而不能行也他人问之以其父所言告之问者用其言而行其术与其父无差焉若然死者奚为不能言生术哉
　　【庄子曰使道而可献则人莫不献之于其君故燕之君不能使之不死者献其道又曰使道而可以与人则人莫不与其子孙故卫之善数者以决喻其子其子志其言而不能行也然而道可传而不可受唯可传故能行者不可无其术唯不可受故或有其术而不能行列子之着书亦此也以夫道之不可告不可以与人也故不得已而寓之扵书将使觉者用其言行其术而与其道无差耳】
　　邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君之欲放之故竞而捕之死者众矣君如欲生之不若禁民勿捕捕而放之恩过不相补矣简子曰然
　　【阴符经曰恩生于害害生于恩以仁为空适以害物天地之于万物圣人之于百姓辅之以自然而无爱利之心一视以刍狗者盖此道也】
　　齐田氏祖于庭食客千人中坐有献鱼雁者田氏视之乃叹曰天之于民厚矣殖五谷生鱼鸟以为之用众客和之如响鲍氏之子年十二预于次进曰不如君言天地万物与我并生也无贵贱徒以小大智力而相制迭相食非相为而生之人取可食者而食之岂天本为人生之且蚊蚋噆肤虎狼食肉非天本为蚊蚋生人虎狼生肉者哉
　　【庄子曰万物与我为一故禽兽之智有自然与人同者徒以状而见踈耳岂相为而生之哉太古神圣之人其于异防聚而训受之同于人民以其心智与人不殊远也后世始以大小智力相制迭相食矣如以人之食肉谓为人而生物则蚊蚋之噆肤亦为物而生人矣田氏食客千人曾不如鲍氏之弱子为早有知也即是有以知道之所在无间于少长若鲍氏之子可谓千人之遇矣】
　　齐有贫者常乞于城市城市患其亟也众莫之与遂适田氏之廐从马医作役而假食郭中人戏之曰从马医而食不以辱乎乞儿曰天下之辱莫过于乞乞犹不辱岂辱马医哉
　　【役马医之辱愈于乞而假食矣然齐之贫者初不以乞之辱而易志也徒以众莫之与故不得已耳唯其安于贫如此故虽有戏之以荣辱不足以动其心矣又况于真能辩荣辱之境者其视得防利害如何哉】
　　宋人有游于道得人遗契者归而藏之密数其齿告邻人曰吾富可待矣
　　【遗契不足以致富犹陈言之不足以得道也此桓公之读书轮人所以释椎凿而上问以谓古人之糟粕也】
　　人有枯梧树者其邻父言枯梧之树不祥其邻人遽而伐之邻人父因请以为薪其人乃不悦曰邻人之父徒欲为薪而敎吾伐之也与我邻若此其险岂可哉【邻父言枯梧之不祥不必以欲为薪而言也因请以为薪则践可疑之涂矣其人遂以为险特不知果邻父之险耶亦其人自险要之险不险在我而已】
　　人有亡鈇者意其邻之子视其行步窃鈇也颜色窃鈇也言语窃鈇也动作态度无为而不窃鈇也俄而抇其谷而得其鈇他日复见其邻人之子动作态度无似窃鈇者
　　【邻之子常自若也亡鈇者猜虑内藏则见其无为而不窃鈇也猜虑一释则见其无似窃鈇者由是观之万物分错皆自吾心为之耳学者苟能诚其意犹亡鈇者则无徃而不在于道矣物奚自而入焉】
　　白公胜虑乱罢朝而立倒杖防錣上贯颐血流至地而弗知也郑人闻之曰颐之忘将何不忘哉意之所属着其行足踬株埳头抵植木而不自知也
