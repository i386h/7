<!-- { "loadSidebar": true } -->
三丰祖师全集

序
　　古来一隐一见，而不失其正道者，其惟至人乎？能隐而不能见，则闲冷之意深，于世无益也；能见而不能隐，则消磨之日甚，于己无成也，虽然，出而霖雨，入而烟霞，岂遂枯寂无为乎？抑非也？上真隐世复度世；见人不附人，是又隐见之神奇者耳。我三丰祖师，具知几之明，存正谊之理。其为儒道也，身可进亦可退；其为仙道也，身能飞亦能潜。进退飞潜之间，即犹龙之大道也。锡龄风尘俗吏，未省根源，幼读儒书，只期用世。今倦矣，将长往云山，与安期、羡门游矣。曩者官剑南，擢水北，宦潮迭起，尘海忧劳，幸遇我祖师，名言提警。招龄至前而语之曰：『方今圣人在上，下有贤宰辅、名公卿相与佐治，子无忘蓬山共处时也。』退而思之，始大觉焉。夫当此昌期，讵甘瓠落？但念九州岛驰驱如龄等辈者，得之不多，失之不少，何苦长罹世网也。因将我祖师丹经二卷。诗文若干篇，夙夜寻求，以图解脱。暇则梦寐间、山水间、鸾鹤间，复蒙祖师面示。谓其道始于太上，而祖于希夷，隐则隐，见则见，有隐中之见，有见中之隐，斯无隐之非见，无见之非隐，总不趋谒君公、高谈金石，而为方术者流也。龄乃记祖师显迹三十余则藏之，其伭机妙旨，有所亲得者，存其文而略存口诀，恐其即于漏泄也；他日龄凌风万里，跨鹤三山，此书又付何人哉？
　　雍正元年小阳之月诰授通议大夫河南全省河道副使梦九汪锡龄稽首熏沐谨撰
　　序
　　有明之初，仙人辈出，南昌周颠仙、临川张景华、协律郎冷启敬，是皆默观景运，翊赞奇勋者；然其嬉笑神奇，震动天子，方士即沿此欺人也。张三丰先生跨辽东鹤，摄蓟北云，以文学才识受知廉平章，奏补县令，旋复致仕归家，从赤松子游。至正间，先生已浩然有得矣。道光初，余归自浙，于今秉铎嘉阳，每当课土之暇，辄爱养生之书。常于李子斋头，得故剑南观察汪梦九先生所藏《三丰全集》，然后知文章出处，清矫不群，是亦嫏嬛中秘典也。李生以其书历年既久，腐不堪披，亟欲梓而存之，并搜名山碑版、道院抄存者，以补其阙，由是郁郁然成一家言也。昔宋太宗谓诸臣曰：『华山陈抟，独善其身，不干势利，可谓方外士矣。』三丰其能绍希夷之风者欤？
　　赐进士出身翰林院庶吉士知浙江青田县事嘉定府教授董承熙撰
　　叙
　　尝读《吕祖全书》，自全唐诗律及历朝遗迹、厘然备载，所以振元风而诏后学也。张三丰先生道德崇高，元微莫测，文章浩翰，利济无方，与吕祖无异者也，其书曾刊于前明永乐时，久而版坏，然其散见于他书者，亦不少矣。夫吕祖之书，成于涵三。岂先生之书，竟听其散佚乎？或者时之未至也。
　　国初汪公梦九观察剑南时，先生显化于署中。其辑兵爱民诸善政，得之先生者为多。梦九藏旧本，拾遗文将付梓，并欲与巡抚奏请立祠，均未果，盖其时亦将至矣。长乙山人、遁园居士，忘名利者也。得先生书于梦九六世孙名昙者之家，十存七八。因采诸书以补之，寿诸梨枣，以成梦九欲遂之志焉。虽斋居弦诵，未徧历武当，宝鸡诸名胜，搜罗真迹，纤悉弗遗，然观集中本末终始，郁郁大成，实与《吕祖全书》相伯仲，即有遗佚，无妨续补也。前明之访先生也，侧席旁求，十余年而不得。先生独以隐世济世，维气运于人所不知之地，纤尘不染，高不可攀，高真上圣，莫过于此，明君且以『通微显化』封之，《明史》竟以方伎末流例之，误矣。读此集者，见先生于文字中，复见先生于文字外，已飘飘乎欲仙也，会心人自领之耳。
　　赐进士出身内阁中书改保宁府教授致仕西来李迦秀谨叙
　　叙
　　程子谓却病延年则有，白日飞升则无。欧阳公谓养生之术则有，神仙之事则无。余以为却病、养生，即仙道也。《黄庭经》云：『仙人道士非有神，积精累气以成真。』诚平允之论哉！今夫谷，虚境也；神，灵觉也。虚灵不昧则成儒，谷神不死则成道，仙何异焉？三丰先生在元、明鼎革间，独全性命于乱世，不求闻达于诸侯，深造以道，欲其自得。默念州县劳人币书招我，皆所以蔽虚灵而损谷神也，屏之弃之，避之藏之。真所谓世有神仙，彼必深潜崖壑，惟畏人知者，先生之节贞矣。风雪可眠，非徒却病；须眉不老，何但养生！光之有日月之明，大之有沧海之水，又安知不有脱壳生翰、白日飞升、成仙于青霄之外者哉？雍正初，汪公梦九观察剑南，先生以法身显化其署，即谓五百年犹在人间可也。公知神仙之道信而有征，于是以先生文章出处，辑为成书，盖欲与却病延年者大其观也。卓庵刘君得汪书而补纪之，刊版传世。后之颂其诗、读其书者，应知仙道之不虚也夫。
　　道光甲辰七夕长乙山人涵虚生叙
　　张三丰先生全集卷一
　　汉嘉长乙山人李西月重编　　张道渊子深氏敬书
　　阆中朱道生晚成子敬刊
　　侄　瑛春城
　　　朱瓒素园仝校字
　　男　璜蟠溪
　　　　明天顺皇帝敕封诰命
　　　　奉天承运皇帝制曰：朕惟仙风道骨，得天地之真元，秘典灵文，集阴阳之正气。顾长生久视之术，成超凡入圣之功。旷世一逢，奇踪罕见。尔真人张三丰，芳姿颖异，雅志孤高。得仙箓之秘诀，饵金鼎之灵膏。去来倏忽，实得造化之机；隐显微芒，吻合乾坤之妙。兹特赠尔为通微显化真人，锡之诰命，以示褒崇。尚期指教，式惠来英。
　　　　宝诰一
　　元朝名士，天师后昆。鹤骨珊珊，龙髯拂拂。非百里之小才，得一官而勇退。出辽东而访道，入终南而遇师。笠穿衲敝，寒暑不侵；果熟丹成，纵横自在。托歌词而谈道，响彻云霄；藉尘垢而隐真，人称邋遢。玉枢宣诏，金殿飞身。玄妙无方，隐显莫测。大忠大孝大慈大悲南极会上群仙领袖玄玄演正武当继武真君。
　　　　宝诰二
　　始青一炁，教阐十方。积功勋于大明，度众生于廛市。遇火龙而细参至道，入武当而调养谷神。混俗和光，经纬五载；入山面壁，考验九年。大廷朝驾显飞升，名山古洞留仙迹。方方开化，处处设坛。演金科流传万世，证金丹度尽后学。大悲大愿大慈大仁至灵至圣至公至明群真一元始祖广慈普度真君通微显化天尊。
　　　　宝诰三
　　中山旧令，上清律仙。广三千之功行，证十二之圆通。擅神灵变化之奇，精符篆龙蛇之体。道高德重，炼人元而兼统地元；和光同尘，潜玩世而即行度世。寻有德之人，人人得度；种无根之树，树树皆空。讲先天之妙旨，为后进之梯航。大悲大愿大圣大慈武当继教掌法仙师灵宝真人天雷主宰玄玄演道飞龙济世真人通微显化天尊。
　　　　宝诰四
　　至真传道，太清选仙。居武当而启教，为文始之正传。如痴如醉，混仙迹于丽春；教孝教忠，阐玄风于华夏。度万三于滇海，壻女同升；续龙虎之神通，道法兼备。十方宝筏，三教宗师。大悲大愿大慈大仁至玄至妙至奇至神东华首相三清外臣雷霆神吏灵宝天师太和一炁始祖道通文远真君通微显化天尊。
　　　　宝诰五
　　玉虚上相，金阙高真。德畅人神，经开井鬼。广三千之功行，醒亿万之沈迷。昔从元岳而成真，今继玄天而阐化。扶正教无党无偏，辟旁门有声有色。诛杀乾坤之方士，挽回道德之宗风。指先天而对月，招后进以升云。道妙无方，玄微莫测。至灵至圣至大至尊体合自然神凝般若三教真宰一气权衡参法天师洞玄帝君犹龙六祖隐仙寓化虚微普度天尊。
　　　　参礼如来宣赐佛号并赞
　　神光熙照，性海澄清。在尘出尘，隐世度世。现医身而扶危拔困，偈众而阐道传经。果证大罗金仙，道比达磨尊者。大仁大愿大慈大悲三丰真师救难天尊邋遢静光佛菩萨摩诃萨。
　　　　列传
　　张三丰，辽东懿州人。名全一。一名君实，三丰其号也。以其不饰边福。又号张邋遢，欣而伟，龟形鹤背，大耳圆目，须髯如戟。寒暑惟一衲一蓑，所啖升斗辄尽，或数日一食，或数月不食。书过目不忘。游处无恒，或云能一日千里。善嬉谐，旁若无人。尝游武当诸岩壑，语人曰：『此山异日必大兴。』时五龙，南岩、紫霄俱毁于兵，三丰与徒去荆榛，辟瓦砾，创草庐居之，已而舍去。太祖故闻其名，洪武二十四年遣使觅之不得。后居宝鸡之金台观，一日自言当死，留颂而逝，县人具棺殓之。及葬，闻棺内有声，启视则复活。乃游四川，见蜀献王。复入武当，历襄汉，踪迹益奇幻。永乐中，成祖遣给事中胡濴偕内侍朱祥，赍玺书香币往访，遍历荒徼，积数年不遇。乃命工部侍郎郭琎、隆平侯张信等，督丁夫三十余万人，大营武当宫观，费以百万计。既成，赐名『太和太岳山』，设官铸印以守。竟符三丰言。或言三丰金时人，元初与刘秉忠同师，后学道于鹿邑之上清宫，然皆不可考。天顺三年，英宗赐诰，赠为『通微显化真人』，终莫测其存否也。
　　　　列传见微异录　　　　　　　　　　祗园居士
　　张邋遢，名君实，宇铉一；别字玄玄。辽东懿州人，张仲安第五子也。丰姿魁伟，龟形鹤骨，大耳圆目，须髯如戟，顶作一髻。自号保和容忍三丰子，手执刀尺。寒暑惟衣一衲。或处穷寂，或游市口，浩浩自如，旁若无人。有问之者，终日不答一语，及与论三教经书，则吐辞滚滚，皆本道德忠孝。每遇事，辄先知。或三五日、两三月始一食，然登山如飞。或隆冬卧雪中，齁鼾如雷。时人咸异之，因呼为张邋遢。元末居宝鸡金台观，尝一日辞世而逝，从者为棺殓，临窆发视之复生。乃入蜀抵秦游襄邓，往来长安，历陇岷甘肃。洪武初，入武当，登天柱蜂，徧历名胜，使弟子邱元靖住五龙，卢秋云住南岩，刘古泉、杨善登住紫霄，乃自结草庐于展旗峰北，曰遇真宫，筑草庵于土城，曰会仙馆，令弟子周真得守之。洪武庚午，拂袖长往，不知所之。明年，太祖遣三山道士请造朝，了不可见。或曰住青州云门洞。永乐初，遣给事中胡濴、指挥杨永吉等物色之，不得。十年二月，成祖为书，诏道士元虚子往武当，于玄玄旧游处建道场，焚书，冀有闻焉，不获，仍御制诗赐之，有『若遇真仙张有道，为言伫俟长相思』之句。天顺末。或隐或现。上闻之，封『通微显化真人』。后往来鹤鸣山半年，不知所终。
　　　　列传见七修类槁　　　　　　　　　　明郎瑛
　　张仙名君实，字全一。辽东懿州人。别号玄玄，又号保和容忍三丰子，时人又称张邋遢。天顺三年，曾来谒帝。予见其像，须鬓竖上，一髻背垂，面紫大腹，而携笠者。上为锡诰之文，封为『通微显化大真人』。
　　　　列传淮海杂记　　　　　　　　　　明陆西星
