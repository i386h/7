<!-- { "loadSidebar": true } -->
　　洞，观也。古，始也。观其古始则知其终，即是原始返终之说。太上云：执古之道以御今之有。阴符经云：观天之道，执天之行，尽矣。学者但能忘目泯耳，收视返听，则自然光溢无极，心识常渊深不可测也。作是观者名为了照，始达妙音，洞观无碍，以知古始也，故曰洞古。
　　【真经】
　　经，径也。众所通行之大路，是谓最上一乘之妙。虚无空炁之玄作，洞观无碍之法门，造原始返终之关奥，超无生之捷径，真出世之要津也。读是经者切不可寻行数墨，当于言句之外会意可也，苟或嘿而悟之，使自得之，直造虚无之真境，同游元始之先天，故曰：真经。
　　【有动之动，出于不动。有为之为，出于无为】
　　横渠云：动无静，静无动，物也。动有静，静有动，神也。老子云：无为无不为。予谓：不动中动，真动也。无为中为，真为也。
　　【神归则万物芸寂，气泯则万物无生】
　　老子云：夫物芸芸，各归其根，归根曰静。释云：心灭种种法灭。予谓：潜神于绝境，万物芸然而不动息于中虚，万物寂然而无生。
　　【神神相受，物物相资】
　　《易系》云：生生不穷之谓道。予谓：以神感神，以物感物，皆无穷。
　　【厥本归根，嘿而悟之】
　　《易系》云：嘿而成之，不言而信。予谓：存真一于木之根，谓之本。存真一于木之梢，谓之末。神领意会者，则能穷根悟本。
　　【我自殖之，入乎无间】
　　《易系》：圣人以此洗心退藏于密。予谓：殖者，埋藏也。委身于绝境，则能入乎无间之域。
　　【不死不生，与天地为一】
　　《易系》云：原始返终，故知生死之说。心经云：不生不灭。予谓生死乃昼夜之常，昼夜自昼夜，死生自死生，作如是见者，与天地为一。
　　上操真章
　　不动之动，无为之为，操真之体也。神归炁泯，相受相滋，操真之用也。归根自殖，与天地为一，操真之圣功。故授之以入圣章，颂曰：神从不动动中动，道向无为为处为。见得动中为底个，先天造化总归伊。
　　【忘于目则光溢无极，泯于耳则心识常渊】
　　老子云：不窥牖，见天道。不出户，知天下。予谓：目不视则神光普照，耳不外闻则心识弘深。
　　【两机俱忘，纯纯全全合乎大方，溟溟滓滓合乎无伦。】
　　诗云：不识不知，顺帝之。则先贤云：浑浑沦沦。度人经云：溟滓大梵，寥廓无光。予谓：见无所见，闻无所闻，纯乎纯一，全乎全真，委身寂然，委心混然，故能超今越古，出乎无伦。
　　【天地虽大，我之所维。万物之众，我之所持】
　　《易系》云：效法莫大乎天地。孟子云：万物皆备于我。予谓：天动地静，我得总持，万物之众，统之则一。
　　【曷有终，穷以语，其弊哉】
　　先儒云：天地人物不可终穷苟言可者，岂非弊乎。予谓：一以贯之，其理自尽。
　　上入圣章
　　忘目泯耳，色声无碍，则能与天地混而为一。若于万物有所窒碍，不造理者也。深造理者一以贯之，三才总持，所以长久。故次之以住世章，颂曰：无闻无见终为妄，随色随声又属尘。二理总持方入圣，功深力到造全真。
　　【养其无象，象故常存。守其无体，体故全真】
　　老子云：大象无形。又云：外其身而身存。予谓：无象之象乃实象，故历劫不坏，无体之体乃真体，故全其本真。
　　【全真相济，可以长久】
　　先儒云：纯一无伪。予谓：纯一，谓之全。无伪，谓之真。全真相济，长生久视之道也。
　　【天得其真，故长，地得其真，故久】
　　老子云：天地所以能长且久者，以其不自生。予谓：不自生，忘形也，故能全其本真，与天地齐久。
　　【世人所以不得长久者，为丧其无象，散其无体】
　　金刚经云：一切有为法，如梦幻泡影。予谓：梦幻泡影，虽有象而终化，故着于体象皆是妄幻，终有败坏。
　　【不能使百骸九窍与真体并存，故死矣】
　　开禅师云：才涉有无，丧身命。予谓：世人所以不得长久者，贪着故也。贪着者，为物欲所转，故与物俱化，不能使百骸九窍与真体并存，故死矣。
　　上住世章
　　养其无象，守其无体，故长久。执着之者，丧其本真，故早巳。有形终有坏，无形故长在，万有归一无，故全其本真；一无归万有，故失其本真。去彼取此者，是谓至人。可以留形住世，可以长生久视。虽然更有出世无生道在，且道如何是出？是无生底道？咄！幻体有形终有坏，法身无相故长存，有形无相都空尽，方是如如不动尊。
　　太上升玄消灾护命妙经注
　　都梁参学清庵莹蟾子李道纯注
　　太上升玄消灾护命妙经
　　尔时，元始天尊在七宝林中，五明宫内，与无极圣众俱放无极光明，照无极世界，观无极世界众生受无极苦恼，婉转世间；轮回生死；深根爱河；流吹欲海；沉滞声色；迷惑有无；无空有空；无色有色；无无有无；有有无有；始终暗昧；本能自明；毕竟迷惑。
　　天尊告曰：汝等众生从不有中有；不无中无；不色中色；不空中空。非有为有；非无为无；非色为色；非空为空。空即是空，空无定空。色即是色，色无定色。即色是空，即空是色。若能知空不空，知色不色名为照了，始达音识无空法，洞观无碍。入众妙门，自然解悟。离诸疑网。不着空见，清净六根。断除邪障、我即为汝说是妙经。名曰：“护命”济渡众生。传教世间，流通读诵。即有飞天神王、破邪金刚、护法灵童、救苦真人、金精猛兽各百亿万众俱侍卫是经、随所供养。捍厄扶衰，度一切众生离诸染着。尔时天尊即说偈曰：
　　视不见我、听不得闻，离种种边，名曰妙道。
　　【尔时元始天尊】
　　元始谓元始祖气也，元始祖气化生诸天，即释教所谓无上，道不动尊，故曰天尊。
　　【在七宝林中】
　　人之一身三元四象具足，便谓之七宝林。
　　【五明宫内】
　　即中宫黄庭，内境虚明普照，故曰五明宫。
　　【与无极圣众俱】
　　谓种种变化也。
　　【放无极光明】
　　谓种种知见也。
　　【照无极世界】
　　谓种种境界也。
　　【观无极众生】
　　谓种种幻妄也。
　　【受无极苦恼】
　　谓种种缠缚也。
　　【婉转世间】
　　翻躯换壳，无有了期。
　　【轮回生死】
　　出生入死，不自知觉。
　　【漂浪爱河】
　　爱河浪阔，飘荡者情缘之故。
　　【流吹欲海】
　　欲海波深，沉溺者贪着之故也。
　　【沉滞声色】
　　色声所眩，谓之业识。
　　【迷惑有无】
　　有无所迁，谓之根尘。
　　【无空有空】
　　无空不是空，有空即幻空。
　　【无色有色】
　　无色不是色，有色是幻色。
　　【无无有无】
　　无无不是无，有无即幻无。
　　【有有无有】
　　有有不是有，无有即幻有。
　　【终始暗昧】
　　才着一边，便是昧了也。
　　【不能自明】
　　不着一边，到底不明。
　　【毕竟迷惑】
　　四者惑乱，终身不定。
　　上一章
　　开示说经之义，一切有情皆住有、无、色、空差别境界，是故天尊垂慈演说是经。设种种方便，盖欲使人假此幻身而修正觉，故有七宝、五明之喻。若欲玉府保神，金液炼形，必先存乎元始祖气，而后检摄种种因缘，始能破一切差别；离一切境界；断一切幻妄；解一切缠缚。是以不为爱欲苦恼而永无轮转也。作是见者，是长生久视之道得矣。
　　【天尊告曰】
　　重宣此义。
　　【尔等众生】
　　一切众生，皆由幻生。
　　【从不有中有】
　　一切有相，本不有。
　　【不无中无】
　　一切无相，本不无。
　　【不色中色】
　　一切色相，本不色。
　　【不空中空】
　　一切空相，本不空。
　　【非有为有】
　　着有为，有非有也。
　　【非无为无】
　　着无为，无非无也。
　　【非色为色】
　　见色为色，非色也。
　　【非空为空】
　　迷空为空，非可也。
　　【空即是空】
　　空即空，顽空也。
　　【空无定空】
　　空岂有定体？
　　【色即是色】
　　色即色，幻色也。
　　【色无定色】
　　色岂有定体？
　　【即色是空】
　　色不异于空
　　【即空是色】
　　空不异于色。
　　【若能知空不空】
　　不空之空，是谓真空。
　　【知色不色】
　　不色之色，是谓真色。
　　【名为照了】
　　照了色空则一，了达有无不二。
　　【始建妙音】
　　闻无所闻，谓之妙音。
　　【识无空法】
　　空无所空，谓之空法。
　　【洞见无碍】
　　有无不二，无碍之门。
　　【入众妙门】
　　色空如一，众妙之门。
　　【自然解悟】
　　不着有无，心性豁达。
　　【离诸疑网】
　　不见色空，疑团粉碎。
　　【不着空见】
　　无眼界，乃至无意识界。
　　【清净六根】
　　无色、声、香、味、触、法。
　　【断除邪障】
　　无色、无受、想、行、识。
　　上二章
　　此章发明升玄之心法也。天尊慈悯之。故直指有无色空的的旨趣，叮咛告戒，反复再四，盖欲使人离诸差别境界，不住有无空见，升玄达微之要至是尽矣。修真高士若向这里具双眼，参学事毕矣。其或未然，谛听末后句。
　　【我故为汝说是妙经】
　　解义如前
　　【名曰：“护命”】
　　长生久视之道
　　【济渡众生】
　　信之者不遭浊辱
　　【随身供养】
　　存于内，形存寿永。
　　【传教世间】
　　施于外，利益人天。
　　【流通读诵】
　　诵之者，捍厄扶衰。
　　【即有飞天神王，破邪金刚，护法灵童、救苦真人。金精猛兽各百亿万众，俱侍卫是经，随所拥护】
　　是经所在之处，即得十天善神拥护，即佛经所谓是经所在之处，如佛塔庙之义也。
　　【捍厄扶衰】
　　是谓延生之药石
　　【度一切众生】
　　是谓济渡之津梁
　　【离诸染着】
　　是谓洗尘之法尔
　　【尔时天尊即说偈曰：】
　　重宣妙义
　　【视之不见我】
　　戒慎乎其所不睹
　　【听不得闻】
　　恐惧乎其所不闻
　　【离种种边】
　　故君子常慎其独
　　【名为妙道】
　　升玄之道，至是尽矣。
　　上三章
