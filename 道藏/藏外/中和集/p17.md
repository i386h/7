<!-- { "loadSidebar": true } -->
　　○者，人之极也。人之生也，得乾道则成男，得坤道则成女。以卦言之乾初爻交坤成震，震为长男；坤初爻交乾成巽，巽为长女；乾中爻交坤成坎，为中男；坤中爻交乾成离，离为中女；乾上爻交坤成艮，艮为少男；坤上爻交乾成兑，兑为少女。六子者，乾坤之互体也，六子互交六十四卦备矣。六十四卦变动无穷，万物生生化化而无息也。以身言之乾为首，坤为腹，天地定位也。离为目坎为耳，水火不相射也，震为足巽为手，雷风相薄也，艮为鼻兑为口，山泽通炁也，此形体之八卦也。若以性情言之，乾坤身心也，坎离精神也，震兑魂魄也，艮巽意炁也，八卦成列神行乎其中矣，有无交入内外感动，诸缘万虑自此出矣，非一身之万物乎？易系云：天地絪缊万物化醇，男女媾精万物化生，正谓此也。天地生成运化不息，万物生生化化而无穷也，○者万物之太极也。
　　惟人也得其秀而最灵，形既生矣神发知矣，五炁感动善恶分，而万事出矣。
　　天位乎上，地位乎下，人物位乎中。天地万物父母，人于万物最灵者，得其中和之正，故神与道浑浑沦沦一而不离也。天地设位易行乎其中，即身心立而神行乎其中矣。天人初不间，人自以为小何也？盖由不知其原也，推其本原人之未生之先，抱养于太初，纯纯全全未尝须夷离也。人之既生，炁变有形，形生炁聚，神发知矣。本元灵觉之真，即无极之真也。五炁感动真机妙应，发于外也。精感于耳谓之听也，地六成水也。神感于口谓之言，天七成火也。魂感于目谓之视，地八成木也。魄感鼻谓之嗅，天九成金也。意感于身谓之动，地十成土也。真机一发邪正分，万事自此出矣，若复有人收拾身心，消遣情识聚五攒三，抱元守一，收视返听缄炁调息，外境勿令入，内境勿令出，一炁归虚潜神入寂，又岂有善恶之分也？至于抱二五之精，含太和之液，复无极之真，造虚无之域，是谓返本还元，归根复命。玉蟾曰：父母未生以前，尽有无穷活路，身心不动之后，复有无极真机。其斯之谓欤！
　　圣人定之中正仁义
　　圣人钩深致远，动必循理，理之在乎天下莫能与之较，故进修德业必先穷理，穷理之要必先以中正仁义为本，故圣人定之以中正仁义，立极设教也。中正者，人性也，仁义者，天性之发也。贯天充地，斡运枢机。寂然不动体物无违，曰中；坦平蓦直，柔顺大方，安常主静，应物无疆，曰正；克己复礼，普济搏施，成全委曲，接物无私，曰仁；出处语默，感应随顺，利己利人，与物无兢，曰义；中也者，天下之大本也；正也者，天下之至常也；仁也者，天下之大公也；义也者，天下之至和也。文言曰：利者，义之和也。又曰：利物足以和义。是知仁义，进修德业之要也；中正者，穷理尽性之要也。中正仁义包罗天地，揆之叙万类。以之修身，则身修；以之治国，则国治。周旋四海，经纬天地，巨细纤洪无不具备，修进君子诚能三反昼夜，用志不分，吾见其成道也易矣。
　　而主于静立人极焉
　　所谓静者，非不动，若以不动为静，土石皆可圣也。通书云：动无静，物也。是谓动中之静真静也。立冬后闭塞而成冬，谓静也。日月星辰运行而不息，谓之不动可乎？冬至日闭关示民，以静待动也。是动中有静，静中有动，变化之机也。静极而动天心可见矣。子曰：复其见天地之心乎。是知万物之本莫贵乎静，静而又静，神得其正理。所以穷性，所以尽以至于命，超凡越圣。老子所谓清净为天下正。大学云：定而后静。人生以静者，天性也，若复有人以静立基，向平常践履处摄动心，除妄情，息正炁，养元精，自然于寂然不动中，感通于万物也。恁么则静亦静，动亦静。动而应物其体常静，是谓真静。真静久久则明妙，明妙而后莹彻，莹彻而后灵通，莹彻灵通十方无碍，是谓至清静也。心清净则身清净定矣，一身清净则多身清净，多身清净则山河大地一切清净，一切清净则天下将自正。经云：人能常清净，天地悉皆归。此之谓也。古圣人云：而主于静立人极焉，此圣人教人之功也，非观复知化者，孰能及此？
　　故圣人与天地合其德，日月合其明，四时合其序，鬼神合其吉凶。
　　圣人之于天下，犹天之于万物也。故与天地齐德，日月齐明，四时合序，造化合机也。圣人体阴阳之运，达事物之理。先天地，君子法则圣人奉顺天时，后天也，先天者天理自然，不我违也。后天者，我弗敢违乎天也，文言曰：先天而天弗违，后天而奉天时。天且弗违况于人乎？况于鬼神乎？
　　君子修之吉，小人悖之凶
　　君子奉顺天时，正心诚意而修之，故常吉。小人背理违义，肆情逐妄而悖之，故常凶。修之之要贵在顺时，顺时之要莫若静，静则无不克，无不克则莫知其极，莫知其极可以合圣，合圣而后知先天之道，至是复矣。广成子云：无视无听，抱神而静，静将自正，必静必清，无劳汝形，无摇汝精，汝神守形，形乃长生。是知静者，入圣之基也。圣哉周夫子一言以蔽之，主于静，其为万世人天之师欤。
　　故曰：立天之道曰阴与阳，立地之道曰柔与刚，立人之道曰仁与义。
　　立天之道曰阴与阳，天之乾坤也；立地之道曰柔与刚，地之乾坤也；立人之道曰仁与义，人之乾坤也，是谓三才肇形，各具一天地也，各具一太极也，各有变化也。推原其始则本同一太极也，反穷诸己三才之道一身备矣。立天之道曰阴与阳，心之神炁也；立地之道曰柔与刚，身之精魄也；立人之道曰仁与义，意之情性也，身心意定，三花聚而圣功成矣。
　　原始返终故知生死之说
　　原其始，则万物同出于一太极也；反其终，则万物复归于一太极也。反穷诸己，元炁乃身之始也；原乎元炁，先天而生后天而存，周流六虚；弥满八极；彻地通天；透金贯石，三才由之而立位，圣人体之而归根复命。返性之初，恍惚之中，千和万合自然成真，一切有形得之则生，失之则亡，卷之则藏于一毫端上，放之充塞太虚之表，包括万有至大难量，原其所自先乎覆载，混然成真，身之元也。由其始物强名曰元炁，故身。此身因炁而有形，形变而有生，生变而有死，生者炁之聚，万物出于机者也，死者，炁之散，万物入于机者也，出生入死一聚一散，即太极动静之机也。动必终于静。出必终于反，生必终于死，故原始返终，故知生死之说也。惟神莫测其始，莫知其终，历千万世而不变不易，无古无今，不生不灭，由其不变故能运化生成，无休无息也。神也者，圣而不可知之者也。达是理者，静坐而养神，安寝以养炁，冥情于寂，潜心于极，长生久视之道得矣。
　　大哉易也，斯其至矣。
　　易之在天下无时不变，无时不化。生生化化而无穷者，易之妙也。神无方，易无体，通天下之变者，易也。尽天下之变者，神也。易系云：易有太极是生两仪，两仪生四象，四象生八卦，八卦定吉凶，吉凶生大业。太极者，变化之始也。两仪者，太极之变也，四象者，两仪之变也。八卦者，四象之变也。吉凶者，八卦之变也。六十四卦万事万理，一切有情皆八卦之变。始终不变者，易也。由其不变，故变易无穷也。原其始也，一炁生万有。反是终也，万有归一无。始终不变者，神也。由其不变，故能运化不息也。散一无于万有者，神也，会万有归一无者，亦神也。神也，易也，至矣大矣。
　　清庵莹蟾子语录
　　序
　　作家话靶，打头相遇，便把自家屋里话拈出，此岂非道中之作家者乎。予自幼业儒，壮爱谈空，虽愚贱者，有能道酸咸气话。亦不以儒自高，必屈己下问，但未能遇作家尔。一日归茅山旧隐，清庵莹蟾子李君来访，座未温，发数语，字字无烟火气，继而讲羲皇未画以前易，透祖师过，不切底阐，把三教纸上语，扫得赤洒洒，将我辈瞎漠眼，点出圆陀陀。清气袭人，和光满座，恍不知移蟾窟于予身中耶，抑予潜身入蟾窟中耶。是夜，惊喜万倍，整心虑，焚心香，拜于床下曰：“真我师也，真作家也。”师不我弃，愿加警诲。是后从师日久，问答颇多，集成一编，时为展敬，直待向清庵座下，踢翻玄妙寨，粉碎太虚空，方为了事。漠于斯时也，若有个出来问清庵老曰：到这里要这骨董做甚？必则曰：“便是我打头遇作家底话靶。”时至元戊子夏季大雨时行日，茅山道士嘿庵广蟾子，稽首谨书。
　　清庵子问答语录卷之一
　　门弟子嘿庵柴元卓编
　　大颠心经注云：有僧问岑和尚：二鼠侵藤如何淘汰？岑曰：今时人须是隐身去。敢问何谓隐身？师曰：何须待零落，然后始知空。须是只今件件不着，事事不染，我不见一切物，则一切物亦不见我，是谓隐身也。问曰：欲言言不及，山东河北好商量，此意如何？师曰：此事若以言说，说不能尽，末后一句至广至大，都包尽了，更有何说？只这言不及已自说了。问曰：要识此经么？曰：西瞿耶，尼北郁单越，何故偏指此二句？师曰：我不如是道，若有人问我如何是此经，我只向他道东西十万，南北八千。问曰：是大神咒，是大明咒，是无上咒，是无等等咒，此四句三教书中比得什么？师曰：比得道书妙中之妙，玄之又玄，无上可上，不然而然。又比得儒书中真观真明，真胜一，虽然最上一着又在言句之外。
　　问曰：罔明菩萨初地出家，如何出得女子定？文殊菩萨是七佛之师，如何出不得？师曰臭庵云:犬迎曾宿客，鸦护落巢儿，说得好，分晓休，更疑惑。
　　师问予曰：因出不得女子定，文殊召罔明参不二法门，文殊云不得动，动着三十棒子，作么会？予方拟议间，因定庵动身偶触其机，遂举似师然之。
　　师曰：井底泥蛇舞，拓枝窗间明，月照梅梨，作么生会？予拟议良久曰：吹出窍中一曲，烁破眼里空花。师曰：不是。予又曰：脑盖撞开惟有我，眼睛突出更无他，师曰：较些子。
　　问曰：昔两僧卷帘公案，其间一得一失，谓何？师曰：仁者见之谓之仁，智者见之谓之智。
