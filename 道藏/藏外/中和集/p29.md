<!-- { "loadSidebar": true } -->
　　【夫佳兵，不祥之器】大兵之后必有凶年，【物或恶之】恶鸟路切，师之所处荆棘生焉，【故有道者不处】处，上声，心兵不起。【君子居则贵左】主柔，【用兵则贵右】主刚。【兵者不祥之器】武以讨判，【非君子之器】君子常治，【不得已而用之，恬淡为上】以慈卫之。【胜而不美】不得已，【而美之者】要功也，【是乐杀人】乐王教切，肆其刚勇。【夫乐杀人者】为之种祸，【不可得志于天下】造物不容。【吉事尚左】主生，【凶事尚右】主杀。【偏将军居左】尚柔，【上将军居右】尚刚，【言以丧礼处之】不祥之器。【杀人众多】不得已，【悲哀泣之】一日慈，【战胜以丧礼处之】如丧考妣。
　　上三十一章，不以兵强天下，故次之以兵者不祥之器。圣人于此深戒万世之下，有国之君，以无为清净治化，自然家国咸宁。虽有甲兵无所陈之，永无争夺之患也。
　　颂曰
　　默默清玄境，澄澄养太和，倒携三昧剑，顺化五阴魔。
　　【道常无名】虚无自然。【朴虽小】至微，【天下不敢臣】之尊。【侯王若能守】抱一，【万物将自宾】无不服。【天地相合】惟德是辅，【以降甘露】和气所致，【民莫之令而自均】令，去声。自然和平。【始制有名】立法制度，【名亦既有】示之好恶，【夫亦将知止】使之知御，【知止所以不殆】知足故常乐。【譬道之在天下】止于至善，【犹川谷之于江海】止于卑下。
　　上三十二章，上章云有道者不处，此云道常无名，朴虽小，天下不敢臣。发明有道者所处之要也。有道之士，外处卑下，内抱一真，万物自然化，天理自然合，神变无穷。
　　颂曰
　　会得无名朴，方能纵复收，便将大千界，藏在一毫头。
　　【知人者智】见于外，【自知者明】见于内。【胜人者有力】勇于敢，【自胜者强】勇于不敢。【知足者富】贫亦乐。【强行者有志】始终不殆。【不失其所守者久】志力愈坚，命基愈固。【死而不亡者寿】寿，上声。真一常存。
　　上三十三章，知人胜人，明于外也；自知自胜，存于内也。证前三章用武之戒也。知足者，贫亦乐；力行者，无不见；固守者，无危殆；内明者，出生死，死而不亡者，真一常存。
　　颂曰
　　见物不见性，知人不自知，个般无学辈，犹道得便宜。
　　【大道泛兮】广大悉备，【其可左右】无限量。【万物恃之以生而不辞】所过者化，【功成而不有】所存者神。【爱养万物而不为主】忘其所自，【常无欲】寂然不动，【可名于小】芥子纳虚弥；【万物归之而不为主】任运自然，【可名于大】虚弥纳芥子。【是以圣人其终不为大】芥子里藏身，【故能成其大】不可称量。
　　上三十四章，大道泛兮，谓极广大尽精微，靡所不备也。万物恃之以生而不辞以下，接上章不失其所守者久之义也。以之治国，则不失其所守；以之修己，则死而不亡，故曰其可左右。
　　颂曰
　　大道诚难测，虚空不可量，寥寥成一片，何处是封疆。
　　【执大象】象，上声。视之不见，【天下往】万民服。【往而不害】万物遂，【安平泰】万化安。【乐与饵】乐，音药。声味俱美，【过客止】客过则止。【道之出口，淡乎其无味】出，去声。无声无嗅，【视之不足见】大象无形，【听之不足闻】大音希声，【用之不可既】道隐无名，用之无尽。
　　上三十五章，上章末后句云，故能成其大，故次之以执大象天下往，谓全其无象，民物移心归往也。乐与饵，声味俱美。丧其无象，安能久乎？道之出口，无味、无象、无声、无色，以其无体，故应用无尽。
　　颂曰
　　泥牛喘月，木马嘶风，观之似有，觅又无踪。
　　清庵拄杖子，画断妙高峰。
　　【将欲歙之，必故张之】固张必歙；【将欲弱之，必故强之】固强必弱；【将欲废之，必故兴之】固兴必废；【将欲夺之，必故与之】固兴必夺。【是谓微明】几微先兆。【柔弱胜刚强】柔弱常和，用刚必败。【鱼不可脱于渊】人安可离于道？【国之利器不可以示人】有利则有害。
　　上三十六章，执大象则能见事之几微，才见固张便知将歙。未萌先兆；未举先知，非天下之微明，其孰能及此？学道之士存其无象；守其至柔；与物无兢，则自然知几。苟用刚暴，尚权谋智术，求其胜物，非道也哉！此如鱼本水中物，求异群鱼，欲脱于渊可乎？既不可，则人亦不可尚权。尚权者，反常也，如鱼离渊必死。国之利器不可示人，即孔子所谓：可与立，不可与权。同一义。圣人用权反常合道尚不可轻为，而况常人乎？可不戒哉？
　　颂曰
　　眼若流星，机如掣电，瞻之在前，忽然不见。
　　十方通塞中，光明无不遍。
　　【道常无为而无不为】寂然不动，感通天下之故。【侯王若能守，万物将自化】上以风化下。【化而欲作，吾将镇之以无名之朴】作，做入声。我无欲而民自朴。【无名之朴，亦将不欲】我好静而民自正。【不欲以静】使夫知者不敢为，【天下将自正】为无为，则无不治。
　　上三十七章，真常之道本无为，有为即非常道，接上章微明之义。天地无为，万物生成；圣人无为，万民安泰。以修炼言之，都无作为。于安静之时存其无象，毫发之动便要先觉，既觉便以无名朴镇之，朴本无形，又曰无名，谓空也。道无为；朴无名；心无欲，则自然复静也。静之又静，天下将自正。
　　颂曰
　　有作皆为幻，无为又落空，两途俱不涉，当处阐宗风。
　　
