<!-- { "loadSidebar": true } -->
　　问曰：僧问夹山如何是法身？山云：法身无相。僧云：如何是法眼？山云：法眼无暇。道吾闻之不许后参，船子回来再举此话，亦依前答道，吾云今番有师子，敢问吾师一般问，一般答，如何不许前，却许后？师曰：云月是同，溪山各异。师曰：问洞山有宝镜三昧，五位显诀，云正中偏，偏中正，正中来，偏中至，兼中到，五事如何？参答曰：正不得中，莫见其偏，偏不得中，莫显其正，正者来归中，偏者亦至中，偏正合一皆中，则兼到矣，到此偏正两忘，惟中独存是也。师曰：欠些子，若于动静中会意，始得。一日师与四人同坐，次师曰：川老云：是心非心，不是心。如何说？众答皆不当！答曰：是心也不是，非心也不是。师曰：如何即是？予一喝。师曰：牢收取。师曰：如何是道？予拍台下，又曰：如何是道中人？予又拍一下。师曰：欠些个。予随声一喝。师曰：早迟八刻。
　　问曰：三十幅共一毂如何说？师曰：幅与毂只是器之体，幅来辏毂方成车之用，比得三十日共一月以成明之用，又比得万法归空以成性之用，皆同也。
　　问曰：生之徒，十有三。死之徒，十有三。此说譬之者多，请师为我正之。师曰：生之徒，水火既济也。死之徒，水火相违也。水成数六，火成数七，六与七合十三数，古人道七六十三兮，月宫春色者是也。或谓七情六欲，合十三者稍通，或以八卦五行言之者，非也。岂不闻下经有云：坚强死之徒，柔弱生之徒乎？坚强为忿，欲使也。柔弱谓惩忿，窒欲也。忿欲起则上炎下湿。水火违也。忿欲绝则阳降阴升，水火济也。复何疑哉？
　　问曰：天地之间其犹橐龠乎，虚而不屈，动而愈出。其橐龠可以建天地造化之妙欤？愿师明以告之。师曰：橐是没底囊，龠是三孔笛。总谓之鼓韦囊，此喻天地至虚，无穷妙义悉具其中，又喻人之虚灵不昧也。不屈言其舒，徐通畅之义也。动而愈出，应变无穷也。
　　问曰：朝屯暮蒙，如何说？师曰：乾坤坎离为匡廓，六十卦运化于其中，始于屯蒙，终于既未，以为火符之则，丹书以乾坤为鼎器，坎离为药物。诸卦为化机者是也。六十卦共三百六十爻象，一年三百六十日之数，自冬至后起屯蒙，大雪尽日是既未也，以一月言之，初一日起屯蒙，月晦日是既未，以一日言之，子时起屯蒙，亥时是既未，若以工夫言之，顷刻之工夫，夺一年之节候。自起手便是屯蒙，收拾便是既未，所谓朝屯暮蒙，只此总名也。达是理者，一刹那间周天数足，诸卦悉在其中矣。祖师谓无卦内定乾坤者，是也。
　　问曰：宝瓶里面养金鹅，如何说？师曰：以无为言之是两则公案；以有为言之是一段工夫。且先以无为向公道，僧问赵州：“狗子有佛性也无？”州云：有。僧曰：为甚有？州云：无。僧云：为甚无？州云：为伊了无。又古德云：瓶中鹅子成鹅了，如何出得瓶去？此两则公案今人多有过不得底，如有人下得一转语，参学事毕。又以有为言之，狗者，无中有也。阴中阳也。又狗乃司寇帐中，狗者，防内盗也。宝瓶里面养金鹅，水中金也。炉中丹也。养金鹅，则是养圣胎也。圣胎成，如瓶中鹅子也。瓶破鹅出，世俗之常理也。鹅出而瓶不破，此脱胎之妙也。故祖师云：锦帐之中藏玉狗，宝瓶里面养金鹅，其金丹之妙欤！
　　问曰：休妻谩遣阴阳隔，其说如何？师曰：紫阳云未得真铅莫隐山，此一句颇同。今时学道底人，被谬师所惑，传得个工法，便道他得道了也。休妻弃子，入山隐遁，及至行功无验，便生退悔。或还俗归家者，或再娶妻者，如此之人极多。又有下愚无学之人，不达圣人之理，却言休妻不是道，反指妇人为鼎器，或谓妇人身中有药，或指产门为生身处，此大乱之道也。殊不知祖师当来指示世人，若不能绝欲，徒而休妻。又见学者，错会其意，故复云：自然有鼎烹龙虎，何必担家恋子妻？今之无学只着在前句上，全不思后句，真罪人也！
　　问曰：我师尝谓，修丹者不可着在年月日时上，如何却又道采药须知昏晓？师曰：此即与屯蒙同一意也。其用处稍异，立春立秋乃年中昏晓，上下两弦月中昏晓，寅申二时日中昏晓，阴阳交会之时乃身中昏晓也，通乎昼夜之道，则知阴阳推荡之理，推幽明之故，则知死生之说。佛仙圣之人，大要尽在是矣。
　　问曰：视之不见名曰希，听之不闻名曰夷，搏之不得名曰微。与视不见我，听不得闻，离种种边，名为妙道，是同是异？师曰：大概相似，其理实不同，前是体，后是用。中庸曰：戒慎乎其所不睹，恐惧乎其所不闻，莫见乎隐，莫显乎微。故君子常慎其独。即视不见我处，听不得闻处，离得种种边，方谓之妙道也。若谓视之不可见，听之不可闻，搏之不可得，曰希，曰夷，曰微。又有甚种种边可离也？印愚乐问曰：一年十二月，有个子月，一日十二时，有个子时。不知人身中子时在甚么处？师曰：致虚极守静笃，万物并作吾以观其复。其斯之谓欤？答曰：癸生之时。时动必溃，此说如何？师曰：然。印又问曰：元始悬一宝珠，去地五丈，师曰：相公如何说？印曰：五者，阳数也。师曰：非也，去地五丈，则是离五浊辱也。在虚玄之中，则是潜神入妙也。答曰：五浊之上即玄牝之门欤？师曰：虽然不下实工夫不曾亲见得，徒说得有此象，又济得个甚么事？
　　问曰：天地不仁，以万物为刍狗，圣人不仁以百姓为刍狗，何譬之至贱也？师曰：天地圣人不以仁为仁，故视万物百姓至微而譬之，自生自杀也。虽自生自杀，实归根复命也。易系云：显诸仁，藏诸用，鼓万物不与圣人同忧，即天地不仁以万物为刍狗之义也。乾以美利利天下，不言所利，大矣哉！即圣人不仁以百姓为刍狗也。
　　问曰：婴儿之未孩，孟子云：大人者，不失其赤子之心。是同否？师曰：同此言，其大朴未散，其复不远也。
　　问曰：老子云：道之为物，惟恍惟惚，恍兮惚，其中有物，惚兮恍，其中有象，窍兮冥，其中有精，其精甚真，其中有信，如何三者之中独言其精甚真，其中有信耶？师曰：圣人言有物混成，先天地生。则这先天地生便是道之显象也。象因天地而显，天地因有物而混成，物应二五之精妙合而凝，所以二五之精，道之体也，象与物，道之用也。
　　问曰：戒慎乎其所不睹，一节以视不见我，四句譬喻得甚切，若只以儒家话，引喻得切更好，愿师着一语。师曰：前两句如在无人之境，而常存乎诚也。后两句如与人对面，常防其有不测之意也。且如上天之载，无声无臭，诚之不可掩，非见隐显微之密乎？上天之载，虽无声无臭之可闻知，然天理昭昭，诚不可掩也。
　　问曰：忧悔吝者，存乎介。如何说？师曰：介谓我心匪石不可转也，凡举心动念处，先存乎介，介然大定，则毫毛之动悉皆先兆，奚悔吝之有？只要先觉为上。
　　问曰：先甲三日后甲三日，与先庚三日后庚三日，同否？师曰：不同，蛊者，乱也。觉之于未然，不至于乱，觉之于已然而后治之乱，亦可救也。不觉，乱之甚也。甲者，首也。觉于三日之先谓之先甲，觉之于三日之后，谓之后甲，后于三日之远，非觉也。先庚后庚在巽，九五巽为风，天之命令也。令有改更则民不信已。日乃孚，若于未更前三日先告诫利害，然后有所革变，则民从而信之也。又于己更三日之后，复告诫，使其乐然为善也，甲至戊为中庚，过中也，过中则变，故曰庚。所谓庚者，更革之义也。
　　师曰：非道不可言即道，如何说？速道速道？予举似师然之。师曰：不可道，不可名。公作何说？答曰：说则说矣，恐所以见浅近，愿师言之。师曰：从自然出者，不可道之道，本无名唤，是不可名之名。从道中出者，是道之道，才可名道是可名之名，不可道不可名，是天地之始，可道可名是万物之母，欲见其始常无欲以观其妙，欲见其母，常有欲以观其缴，妙，玄妙，始于无始也。缴，边。缴见于可见者也，此两者同出而异名，同谓之玄也。
　　师曰：吾昔日侍坐于适庵师之前，师令我对一对句，曰：精关神关与气关，三关一辏，吾对曰：天籁地籁与人籁，万籁俱呜。师改呜字作澄字。公对个甚么？答曰：文火武火加慧火，总火全功。师又曰：吾有一对，以先觉而觉后觉对个甚？答曰：由外观而观内观。师曰：改由字作反字更好。
　　冬至夜，师曰：一阳来复，先王以至日闭关对个甚么？对曰：六画备坤君子，故及时修业。师然之。一日师对众云：先圣易心即是后人心易。各请一对。答曰：吾身神炁本是元始炁。神詹宰云：太初真性岂非今日性。真师曰：吾自有一对，诸人谛听。师曰：小生经藏元同老子藏经。诸人莫能及。师曰：肺属金，金本沉也。为甚却浮？肝属木，木本浮也，为甚却沉？诸人皆无答。师曰：肺因受炁而有乙木在内，故浮。肝因受炁而有庚金在内，故沉。以卦言之兑为金，金性本沉，因金生北一之，水为坎，坎中真火上炎，故浮。震为木，木性本浮，震下实，因木生南二之火为离，离中真水下降，故沉，以药物言之，铅属金本沉，见火即升，故浮。汞属木本浮，见水则坠，故沉。以法象言之，月属坎本沉，进火故浮，日属离本浮，退符故沉。古人云：潭底日红阴怪灭。因水而沉也。山头月白药苗新。因炁而浮也，总而言之，金空即浮。木实即沉，此之谓也。
　　师曰：主中主，宾中宾，宾中主，主中宾，诸人作么会？众皆不解此机，詹宰曰：身外身是主中主，梦中梦则宾中宾，情中性是宾中主，性中情是主中宾。师曰：较些子。答曰：我惟有我，他又去说他，他来使我，我又役他，即此意也。师曰：未彻在。答曰：又心外无心主中主，念中起念宾中宾，未动先觉宾中主，动后方觉主中宾。师曰：不若以动静言之最亲切。静中极静主中主。动而又动宾中宾，动中守定宾中主，静中散乱主中宾。
　　师曰：乾有四德，坤有几德？答曰：坤亦有四德。师曰：未尽善，夫坤元亨利贞与乾同，贞之一字不同，顺承而后方贞。故曰牝马之贞也。牝马柔顺，健行之谓也。师曰：屯有几德？答曰：元亨利贞与乾同，其辞其德则不同也。师曰：何谓不同？吾思之未及？对师曰：若同德则非屯，难也。所谓元亨者，元大亨通之义也。利贞者，利在正固也，苟非正固则不足以免，屯难矣，何亨之有？若能固守元有之亨，则能济屯，难而已。
