<!-- { "loadSidebar": true } -->
　　四边固密剔浑沦，个是中虚玄牝门，若向不虚虚内用，自然阖辟应乾坤。
　　玄牝门开功则极，神从此出从此入，出出入入复还虚，平地一声春霹雳。
　　霹雳震时天地开，虚中迸出一轮来，圆陀陀地光明大，无欠无馀照竹斋。
　　竹斋主人大奇特，细把将来应时物，虚里安神虚里行，发言阐露虚消息。
　　虚至无虚绝百非，潜虚天地悉皆归，虚心直节青青竹，个是炼虚第一机。
　　破惑歌
　　堪嗟世上金丹客，万别千差殊不一。执象泥文胡作为，摘叶寻枝徒费力！
　　采日精，吸月华，含光服气及吞霞。敛身俯仰为多事，转睛捏目起空花。
　　炼稠唾，咽津液，指捏尾闾并夹脊。注想存思观鼻端，翻沧到海食便溺。
　　守寂淡，落顽空，兀兀腾腾做奔功。更有按摩并数息，总与金丹理不同。
　　八段锦，六字气，闭谷休粮事何济。执着三峰学采阴，九浅一深为进退。
　　扰腰兜肾守生门，屈伸导引弄精魂。对炉食乳强兵法，个样家风不足论。
　　更有缩龟并闭息，熊伸鸟引虚劳役。摩腰居士腹中温，行气先生面上赤。
　　擎天鼓，抱昆仑，叩齿集神视顶门。虚响认为雄虎啸，肚鸣道是牝龙吟。
　　烧丹田，调煮海，昼夜不眠苦打睚。单衣赤脚受煎熬，前生欠少饥寒债。
　　常持不语谩徒然，默朝上帝怎升迁？呵手提囊真九伯，摩娑小便更狂颠。
　　弄金枪，提金井，美貌妇人为药鼎。采她精血唤真铅，丧失元和犹不省。
　　有等葛藤口头禅，斗唇合舌逞能言。指空话空干打哄，竖拳竖指不知原。
　　提话头，并观法，捷辩机峰喧霅霅。拈槌竖拂接门徒，瞬目扬眉为打发。
　　参公案，为单提，真个高僧必不然。理路多通为智慧，明心见性待驴年。
　　道儒僧，休执着，返照回光自忖度。忽然摸着鼻孔尖，始信从前都是错。
　　学仙辈，绝谈论，受气之初穷本根。有相有求俱莫立，无形无象更休亲。
　　心非火，肾非水，凡精不可云天癸。黄婆元不在乎脾，玄牝亦休言口鼻。
　　卯非兔，酉非鸡，子非坎兮午非离。一阳不在初三四，持盈何执月圆时。
　　肝非龙，肺非虎，精华焉得为丹母。五行元只一阴阳，四象不离二玄牝。
　　采药川源未易知，汞产东方铅产西。离位日魂为姹女，坎宫月魄是婴儿。
　　为无为，学不学，缘觉声闻都倚阁。我今一句全露机，身心是火也是药。
　　身心定，玄教通，精气神虚自混融。三百日胎神脱蜕，翻身拶碎太虚空。
　　玄理歌（二首）
　　至道虽然无处所，也凭师匠传规矩。屯蒙取象配朝昏，复姤假名称子午。
　　进火无中炼大丹，安炉定里求真土。身心意定共三家，铅汞银砂同一祖。
　　加减依时有后先，守城在我分宾主。南山赤子跨青龙，北海金公骑白虎。
　　两般药物皆混融，一对龟蛇自吞吐。直超实际归大乘，顿悟圆通非小补。
　　密会真机本自然，可怜小法胡撑拄。口灵舌辩自夸能，气大心高谁敢睹。
　　未会潜心入窈冥，何劳立志栖环堵。初机自是不求师，老倒无成甘受苦。
　　积功累行满三千，返照回光穷二五。起火东方虎啸风，涤尘西极龙行雨。
　　驱雷掣电役天罡，辅正除邪任玄武。姹女才离紫极宫，金公已到朱陵府。
　　炉中大药一丸成，室内胎仙三叠舞。四象五行都合和，九转七返功周普。
　　皎蟾形兆出庵来，烁烁光明充大宇。治人事天莫若啬，夫啬谓之重积德。
　　性天大察长根尘，理路多通增业识。聪明智慧不如愚，雄辩高谈争似嘿。
　　绝虑忘机无是非，隐耀含华远声色。寡欲薄味善根臻，省事简缘德本植。
　　一念融通万虑澄，三心剔透诸缘息。谛观三教圣人书，息之一字最简直。
　　若于息上做工夫，为佛为仙不劳力。息缘达本禅之机，息心明理儒之极。
　　息气凝神道之玄，三息相须无不克。说与知堂田皎蟾，究竟自心为轨则。
　　性理歌
　　两仪肇判分三极，乾以直专坤辟翕。天地中间玄牝门，其动愈出静愈入。
　　道统正传指归趣，仲尼授参参授伋。风从虎兮云从龙，火就燥兮水流湿。
　　致和格物有等伦，入圣超凡无阶级。君子居易以俟命，内省不疚何忧悒。
　　致用推明生杀机，存身究竟龙蛇蛰。回光照破梦中身，直下掀翻旧书笈。
　　磨光刮垢绝根尘，释累清心无染习。潜心入妙感而通，万里长江一口吸。
　　何须乾鼎炼金精，不假坤炉烹玉汁。透彻羲皇未画前，世界收来藏黍粒。
　　火候歌
　　欲造玄玄须谨独，谨独工夫机在目。绝断色尘无毁辱，清虚方寸莹如玉。
　　极致冲虚守静笃，静中一动阳来复。初九潜龙须摄伏，进至见龙休太速。
　　才见乾乾光内烛，或跃在渊时沐浴。九五飞龙成化育，阳极阴生须退缩。
　　防微杜渐坤初六，退至直方金并木。六三不可荣以禄，括囊以后神丹熟。
　　若逢野战志钤束，阴剥阳绝火候足。一粒宝珠吞入腹，作个全真仙眷属。
　　一夫一妇常和睦，三偶三奇时趁逐。素女青郎一处宿，黑汞赤铅自攒簇。
　　虚空造就无为屋，这个主人诚不俗。山岳藏云天地肃，烁烁蟾光照虚谷。
　　龙虎歌（并引）
　　龙虎者，阴阳之异名也。阴阳运化，神妙莫测，故象之以龙虎。《易系》云："一阴一阳之谓道，阴阳莫测之谓神。"丹书云："偏阴偏阳之谓疾。"阴阳者，太极之动静也。一分为二，清升浊沦。大而天地，小而物类，皆禀阴阳二气而有形名。故覆载之间，纤洪巨细，未有外乎阴阳者也。丹经子书种种异名，不出阴阳二字。历代仙师假名立象，喻之为龙虎，使学徒易取则而成功也。
　　龙虎之象，千变万化，神妙难穷，故喻之为"药物"，立之为"鼎炉"，运之为"火候"，比之为"坎离"，假之为"金木"，字之为"男女"，配之为"夫妇"，以上异名皆龙虎之妙用也。以其灵感，故曰"药物；"以其成物，故曰"鼎炉"；以其变化，故曰"火候"；以其交济，故曰"坎离"；以其刚直，故曰"金木"；以其升沉，故曰"男女"；以其妙合，故曰"夫妇"。若非龙虎，何以尽之？《文言》曰："云从龙，风从虎，圣人作而万物睹。"此发明乾元九五之德也。是知龙虎之妙，非神德圣功，何以当之哉？
　　反求诸己，情性也。化而裁之，身心也、魂魄也、精气也。推而行之，玄牝之门也，阖辟之机也。太上云："谷神不死，是谓玄牝。玄牝之门，是谓天地根。绵绵若存，用之不勤。"《易》云："阖户谓之坤，辟户谓之乾，一阖一辟谓之变，往来不穷谓之通。"丹书云："呼则接天根，吸则接地根。"即乾坤阖辟之机也。呼则龙吟云起，吸则虎啸风生，即"一阖一辟谓之变"也。风云感合，化生金液，即"往来不穷谓之通"也。金液还返，结成大丹，故假名曰"龙虎大丹"也。采而饵之，长生久视。
　　此所谓呼吸者，非口鼻也，真机妙应，一出一入之门户也。若向这里透得，龙虎丹成，神仙可冀。修真至士，诚能于龙虎上打得彻，透得过，真常之道虽曰至玄至微，又奚患其不成哉？至于种善根，植德本，养圣胎，未有不明龙虎而成者也。紫阳云："收拾身心谓之降伏龙虎。"心不动则龙吟，身不动则虎啸。龙吟则气固，虎啸则精凝。元精凝则足以保形，元气固则足以凝神。形神俱妙，与道合真，神仙之能事毕矣。非天下至神，其孰能与于此哉？
　　赵束斋者，古杭人也。幼为内侍，职任中官，因乾旋坤转而勘破浮生，故弃利捐名而参求道要，虽红尘而混迹，实玄境以栖心，真脱略世事者也。意欲混合凝神，故留心于龙虎。一日携是图示予，求其赘语，予辞不可，于是乎着笔而塞责焉。告之曰："古人因道而设象，予今因象而立言。束斋者贵在明加眼力，觑破端的，莫教错认定盘星。苟能因言会意，观图得旨，便知道真虎真龙不在纸上，而在自己也。至于言象两忘，道德备矣。"咦！真龙真虎不难寻，只要抽阳去补阴。四德运乾诚不息，潜飞见跃尽由心。虽然也是平地起，波涛青天轰霹雳。勉旃！勉旃！
　　歌曰：
　　真龙真虎原无象，谁为起模传此样。若于无象里承当，又落断常终莽荡。
　　青青白白太分明，也是无风自起浪。时人要识真龙虎，不属有无并子午。
　　休将二物浑沦吞，但把五行颠倒数。根芽本是太玄宫，造化却在朱陵府。
　　虽然运用有主张，毕竟虚灵无处所。一条大道要心通，些子神机非目睹。
　　忽然迸开顶额门，勘破木金同一母。高高绝顶天罡推，耿耿银河斗柄戽。
　　兴云起雾仗丁公，掣电驱雷役玄武。瞬息之间天地交，刹那之顷坎离补。
　　虎从水底起清风，龙在火中降甘雨。云行雨施天下平，运乾龙德功周普。
　　人言六龙以御天，孰知一龙是真主？人言五虎透玄关，孰知一虎生真土？
　　会得龙虎常合和，便知龟蛇互吞吐。圣人设象指蹄筌，象外明言便造言。
　　言外更须穷祖意，元来太极本无○。得意忘象未为特，和意都忘为极则。
　　稽首束斋赵隐居，彻底掀翻参学毕。
　　无一歌
　　道本虚无生太极，太极变而先有一，一分为二二生三，四象五行从此出。
　　无一斯为天地根，玄教一为众妙门，易自一中分造化，人心一上运经纶。
　　天得一清地得宁，谷得以盈神得灵，物得以成人得生，侯王得之天下贞。
　　禅向一中传正法，儒从一字分开阖，老君以一阐真常，曾参一唯妙难量。
　　道有三乘禅五派，毕竟千灯共一光，抱元守一通玄窍，惟精惟一明圣教。
　　太玄真一复命关，是知一乃真常道，休言得一万事毕，得一持一保勿失。
　　一彻万融天理明，万法归一未奇特，始者一无生万有，无有相资可长久。
　　诚能万有归一无，方会面南观北斗，至此得一复忘一，可与化元同出没。
　　设若执一不能忘，大似痴猫守空窟，三五混一一返虚，返虚之后虚亦无。
　　无无既无湛然寂，西天胡子没髭须，今人以无唤作无，茫荡顽空涉畏途。
　　今人以一唤作一，偏枯苦执费工夫，不无之无还会得，便于守一知无一。
　　一无两字尽掀翻，无一先生大事毕。
　　抱一歌
　　无极极而为太极，太极布妙始于一。一分为二生阴阳，万类三才从此出。
　　本来真一至虚灵，亘古亘今无变易。只因成质神发知，善恶机缘有差忒。
　　随情逐幻长荆榛，香味色声都眩惑。诚能一上究根源，返本还元不费力。
　　一夫一妇定中交，三女三男无里得。三元八卦会于壬，四象五行归至寂。
