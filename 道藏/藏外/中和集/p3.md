<!-- { "loadSidebar": true } -->
　　夫金丹者，虚无为体，清静为用，无上至真之妙道也。世鲜知之，人鲜行之。于是圣人用方便力，开善诱门，强立名象，着诸丹书，接引后学。盖欲来者诵言明理，嘿识潜通，则行之顿超真境。奈何后人不穷其理，执着筌蹄，妄引百端，支离万状，将至道碎破为曲径旁蹊，三千六百，良不得其传故也。况今之无知浅学，将圣人经旨妄行笺注，乖讹尤甚，安得不误后来？虽苦志之士，亦不能辩其邪正，深可怜悯！予因是事，故作此《试金石》而辨其真伪，俾诸学者不被眩惑，决然无疑，直超道岸。圣师曰："道法三千六百门，人人各执一为根，谁知些子玄微处，不在三千六百门。"予谓祖师老婆心切，故作是诗也。若复有人作如是见者，大地皆黄金。其或未然，须当试过，于是乎书。
　　九品:
　　┏━下━┓┏━邪道
　　┃━中━┃三品┃━外道
　　┗━上━┛┗━傍门
　　渐法三乘:
　　┏━下━┓┏━安乐━┓
　　┃━中━┃乘┃━养命━┃法
　　┗━上━┛┗━延生━┛
　　最上一乘:无上至真之妙。
　　傍门九品
　　下三品
　　御女房中、三峰采战、食乳对炉，女人为鼎，天癸为药，产门为生身处，精血为大丹头。铸雌雄剑、立阴阳炉。谓女子为纯阳，指月经为至宝，采而饵之，为一月一还。用九女为九鼎，为九年九返。令童男童女交合，而采初精。取阴中黍米，为玄珠。至于美金花，弄金枪，七十二家，强兵战胜，多入少出，九浅一深，如此邪谬，谓之"泥水丹法"三百余条，此大乱之道也。乃下品之下，邪道也。
　　又有八十四家接法，三十六般采阴。用胞衣为紫河车、炼小便为秋石、食自己精为还元、捏尾闾为闭关。夫妇交合使精不过，为无漏。采女经，为红圆子。或以五金八石修炼为丸，令妇人服之，十月后产肉块为至药，采而服之。如此谬术，不欲尽举，约有三百余条。乃下品之中，外道也。
　　又有诸品，丹灶炉火，烧爇五金八石，勾庚干汞，点茅烧艮，拨灰弄火，至于灵砂外药，三逊五假，金石草木，服饵之法四百余条，乃下品之上，外道也。
　　右下三品共一千余条，贪淫嗜利者行之。
　　中三品
　　休粮辟谷、忍寒食秽、服饵椒木、晒背卧冰、日持一斋，或清斋，或食物多为奇特，或饮酒不醉为验，或减食为抽添，或不食五味而食三白，或不食烟火食，或饮酒食肉不籍身命，自谓无为。或翻沧倒海，种种捏怪，乃中品之下也。
　　吞霞服气、采日月精华、吞星曜之光、服五方之气，或采水火之气，或存思注想，遨游九州为运用。或想身中二气化为男女，象人间夫妇交采之状为合和。一切存想，种种虚妄等法，乃中品之中也。
　　传授三归五戒，看诵修，习传信，法取报应，行考赴取归程，归空十信，三际九接，瞻星礼斗，或持不语，或打勤劳，持守外功，已上有为，乃中品之上，渐次近道也。
　　右三品一千余条，行之不怠，渐入佳境，胜别留心。
　　上三品
　　定观鉴形，存思吐纳，摩拂消息。八段锦，六字气，视顶门，守脐蒂，吞津液，搅神水。或千口水为活，或指舌为赤龙，或擦身令热为火候，或一呵九摩求长生，或炼稠唾为真种子，或守丹田，或兜外肾，至于煮海观鼻，以津精涎沫为药，乃上品之下也。
　　闭息行气、屈伸导引、摩腰肾、守印堂、运双睛、摇夹脊、守脐轮，或以双睛为日月，或以眉间为玄关，或叩齿为天门，或想元神从顶门出入，或梦游仙境，或默朝上帝，或以昏沉为入定，或数息为火候，或想心肾黑白二气相交为既济。乃上品之中也。
　　搬精运气、三火归脐、调和五藏、十六观法、固守丹田、服中黄气、三田还返、补脑还精、双提金井、夹脊双关、握固内视，种种般运，乃上品之上也。
　　右三品一千余条，中士行之亦可却病。
　　渐法三乘
　　下乘者，以身心为鼎炉，精气为药物，心肾为水火，五脏为五行，肝肺为龙虎，精为真种子，以年月日时行火候，咽津灌溉为沐浴，口鼻为三要，肾前脐后为玄关，五行混合为丹成。此乃安乐之法，其中作用百余条，若能忘情，亦可养命。与上三品稍同，作用处别。
　　中乘者，乾坤为鼎器，坎离为水火，乌兔为药物，精、神、魂、魄、意为五行。身心为龙虎，气为真种子，一年寒暑为火候，法水灌溉为沐浴，内境不出、外境不入为固济，太渊、绛宫、精房为三要，泥丸为玄关，精神混合为丹成。此中乘养命之法，其中作用数十条，与下乘大同小异。若行不怠，亦可长生久视。
　　上乘者，以天地为鼎炉，日月为水火，阴阳为化机，铅、汞、银、砂、土为五行，性情为龙虎，念为真种子，以心炼念为火候，息念为养火，含光为固济，降伏内魔为野战，身、心、意为三要，天心为玄关，情来归性为丹成，和气熏蒸为沐浴。乃上乘延生之道，其中与中乘相似，作用处不同，亦有十余条，上士行之，始终如一，可证仙道。
　　最上一乘
　　夫最上一乘，无上至真之妙道也。以太虚为鼎，太极为炉，清静为丹基，无为为丹母，性命为铅汞，定慧为水火，窒欲惩忿为水火交，性情合一为金木并，洗心涤虑为沐浴，存诚定意为固济。戒、定、慧为三要，"中"为玄关，明心为应验，见性为凝结，三元混一为圣胎，性命打成一片为丹成，身外有身为脱胎，打破虚空为了当。此最上一乘之妙，至士可以行之，功满德隆，直超圆顿，形神俱妙，与道合真。
　　中和集卷之三
　　都梁清庵莹蟾子李道纯元素撰
　　门弟子损庵宝蟾子蔡志颐编
　　问答语录
　　洁庵琼蟾子程安道问三教一贯之道
　　莹蟾子宴坐蟾窟，是夜寒光清气，真洁可掬。
　　门人琼蟾子，猛思生死事大，神仙不可不敬慕，功行不可不专修。稽首拜问曰："弟子尝闻，自古上圣高真，历代仙师，皆因修真而成道，必以铅汞为金丹之根蒂，不知铅汞是何物？"
　　师曰："夫铅汞者，天地之始，万物之母，金丹之本也。非凡铅、黑锡、水银、朱砂。奈何谬者不知真玄，私意揣度，惑坏后学，徒费岁时，耽搁一生，深可怜悯！若不遇真师点化，皆妄为矣。"紫阳真人曰："饶君聪慧过颜闵，不遇真师莫强猜"，正谓此也。我今为汝指出："真铅、真汞、身心"是也。圣师云："身心两个字，是药也是火"也。又云："要知产药川源处，只在西南是本乡。"西南者，坤也。坤属身，身中之精，乃阴中之阳也。如乾中一爻入坤而成坎，外阴内阳，外柔内刚，外坤内乾，坎水之中有乾金，故强名曰"水中金"也。夫汞者，心中之气也，阳中之阴也。如坤中一爻入乾而成离，外阳内阴，外刚内柔，外乾内坤。离火之中有坤土，故强名曰"砂中汞"也。精气感合之妙，故强名立象以"铅""汞"喻之，使学者知有体用耳。以此推之，无出身心两字。身心合一之后，铅汞皆无也。
　　问："如何是抽添？"
　　曰："身不动，气定，谓之抽。心不动，神定，谓之添。身心不动，神凝气结，谓之还元。所以取坎中之阳，补离中之阴而成乾，谓之抽铅添汞也。"
　　问："如何是烹炼？"
　　曰：身心欲合未合之际，若有一毫相扰，便以刚决之心敌之，为武炼也。身心既合，精气既交之后，以柔和之心守之，为文烹也。此理无他，只是降伏身心，便是烹铅炼汞也。忘情养性，虚心养神，万缘顿息，百虑俱澄，身心不动，神凝气结，是谓丹基，喻曰"圣胎"也。以上异名，只是以性摄情而已。性寂情冥，照见本来，抱本还虚，归根复命，谓之"丹成"也，喻曰"脱胎"。
　　问：诸丹经云："用工之妙，要在玄关。"不知玄关正在何处？
　　曰：玄关者，至玄至妙之机关也，宁有定位？着在身上即不是，离了此身向外寻求亦不是。泥于身，则着于形；泥于外，则着于物。夫玄关者，只于四大五行不着处是也。余今设一譬喻，令汝易于晓会。且如傀儡，手足举动，百般舞蹈，在乎线上关棙，实由主人使之。傀儡比得人之四大一身，线比得玄关，抽牵底主人比得本来真性。傀儡无线则不能动，人无玄关亦不能运动。汝但于二六时中，行住坐卧，着工夫向内求之，语默视听是个什么？若身心静定，方寸湛然，真机妙应处，自然见之也。"《易系》云"寂然不动"，即玄关之体也，"感而遂通"，即玄关之用也。自见得玄关，一得永得，药物火候，三元八卦，皆在其中矣。时人若以有形着落处为玄关者，纵勤功苦志，事终不成。欲直指出来，恐汝信不及，亦不得用，须是自见始得。
　　譬如儒家先天之学，亦要默而识之。孟子云"浩然之气，塞乎天地之间"，曰"难言也"，且难言之妙，非玄关乎？且如释氏不立文字，教外别传，使人神领意会，谓之不传之妙。能知此理者，则能一彻万融也。
　　问：或谓崇释与修道，可以断生死，出轮回。学儒可尽人伦，不能了生死，岂非三教异同乎？
　　曰：达理者奚患生死耶？且如穷理尽性以至于命，原始返终知周万物，则知生死之说。所以性命之学，实儒家正传。穷得理彻，了然自知，岂可不能断生死轮回乎？
　　且如羲皇初画易之时，体天设教，以道化人，未尝有三教之分，故曰："皇天无二道，圣人无两心。"当来初画一者，象太极也。有一便有二，象两仪也。一者阳也，一者阴也，一阴一阳之谓道。仰则观于天，上画一画以象天，俯则察于地，下画一画以象地，中画一画以象人，故三画以成乾图，象三才也。两乾断而成坤图，象六合也。故曰："立天之道，曰阴与阳；立地之道，曰柔与刚；立人之道，曰仁与义。"兼三才而两之，故六画而成坤。以一身言之，立天之道，曰阴与阳，心之神气也。立地之道，曰柔与刚，身之形体也。立人之道，曰仁与义，意之情性也。心、身、意象乾三才也。神气、性情、形体，象坤之六合也。《易》曰："远取诸物，近取诸身。"此之谓也。
　　问：《系辞》云："六画而成卦。"先生云："六画而成坤"者，何也？
　　曰：汝未知之，若谓六画而成卦者，文王重卦也。文王未重卦之前，岂可谓无三才六合乎？先贤云："立天之道曰阴与阳"，天之乾坤也。"立地之道曰柔与刚"，地之乾坤也。"立人之道曰仁与义"，人之乾坤也。以此推之，乾坤两卦，三才六合备矣，又岂以重卦言之哉？所谓六画而成卦者，重卦之后，名为后天也。
　　问：若谓未重卦之前，三才六合备矣。而《系辞》云："以制器者，尚其象。"未必因器而设象，因象而制器乎？
　　曰：因象而制器。
