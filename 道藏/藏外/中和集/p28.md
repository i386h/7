<!-- { "loadSidebar": true } -->
　　【绝圣弃智】无为，【民利百倍】安静；【绝仁弃义】无心，【民复孝慈】和顺；【绝巧弃利】无欲，【盗贼无有】常足。【此三者以为文，不足】惟恐信不及。【故令有所属】令，去声。属，音烛。老婆心切【见素抱朴】无知，无识，【少私寡欲】忘物，忘我。
　　上十九章，发上章之蕴，圣智仁义巧利，一切弃绝不复见。用则民从其化，而反朴也。圣人惟恐后世学者担负不起，故属之以易简，曰：见素抱朴，少私寡欲。易取于人也。
　　颂曰
　　莫纵三心乱，无令一念狂，见闻知觉法，无复可思量。
　　【绝学无忧】心头无事。【唯之与阿，相去几何】唯，上声。不远，【美之与恶，相去何若】大远，【人之所畏，不可不畏】善恶可畏。【荒兮，其未央哉】俗人恐学了未至，圣人恐损之未尽。【众人熙熙，如享太牢，如春登台】嗜欲无厌。【我独怕兮，其未兆；如婴儿之未孩】怕，音泊。淡然无欲；【乘乘兮，若无所归】任运自然。【众人皆有馀，而我独若遗】贪物者常忧，忘机者常乐。【我愚人之心也哉，沌沌兮】昏昏默默，【俗人昭昭，我独若昏】俗人见识于外，圣人藏明于内。【俗人察察，我独闷闷】闷，音门。俗人有分别，圣人无彼此。【惚兮若晦】晦，上声。不识不知。【漂兮若无所止】无物，无执。【众人皆有以，我独顽似鄙】众人皆有能，圣人独无能。【我独异于人】不与万法为侣，【而贵食母】贵在味道。
　　上二十章，绝学者，绝其所有也，故次之绝圣人后。俗人务学于事，益其所闻，惟恐进学不精，故常忧。圣人弃绝所有，惟务于味道，如求食于母，守雌抱一而已，故无忧也。是谓绝学无忧。
　　颂曰
　　才言绝学，开口便错，广识多知，转转不觉，
　　人间万事都忘却，犹落他家第二机。
　　【孔德之容】无所不容，【惟道是从】于法自在。【道之为物○，惟恍惟惚】本然之天。【惚兮恍，其中有象】此天混然；【恍兮惚，其中有物】此天洞然。【窈兮冥，其中有精】此天常存；【其精甚真】纯一无伪，【其中有信】活泼泼地。【自今及古，其名不去】去羌吕切，历劫常存。【以阅众甫】万物资始。【吾何以知众甫之然哉？以此】。
　　上二十一章，上章云我独异于人，德之大也，故次之以孔德之容，言其广纳包容。所谓道之为物，果何物乎？有象、有物、有精，果有乎？若谓有，未具参学眼，若未无，亦未具参学眼。毕竟作么会？咄！
　　颂曰
　　亘古一物，了无人识，剔起眉毛，虚空露骨。
　　设若拟议踌躇，照管当空霹雳。
　　【曲则全】不材者寿，【枉则直】屈己者伸【洼则盈】洼鸟瓜切，谦则受益【弊则新】晦则自明【少则得】知止常足，【多则惑】事繁则乱，【是以圣人抱一为天下式】一能统众，【不自见，故明】弊则新，【不自是，故彰】洼则盈。【不自伐，故有功】枉则直。【不自矜，故长】曲则全。【夫惟不争】守柔，【故天下莫能与之争】混而为一，【古之所谓曲则全者，岂虚言哉】是真实语，【诚全而归之】全真本然。
　　上二十二章，曲全枉直；洼盈弊新，接上章孔德之义也。不自见以下，皆戒盈劝谦之义也。谦下故无争，无争则全其本然，抱元守一复归无极也，故曰诚全而归之。
　　颂曰
　　莫管他人短，休矜自己长，短长无二见，遍界不能藏。
　　【希言自然】闻口不在舌头上。【故飘风不终朝】狂则不久，【骤雨不终日】躁则不长。【孰为此者】是谁主宰，【天地】众所共知。【天地尚不能久】天地尚尔，【而况于人乎】不可躁暴，【故从事于道者】顺理合辙，【道者；同于道】一体同观；【德者，同于德】不生一见；【失者，同于失】无有分别。【同于道者，道亦乐得之】我同于道，道亦同我；【同于德者，德亦乐得之】乐，音洛。上下并同。我同于德，德亦同我；【同于失者，失亦乐得之】我同于失，失亦同我。【信不足，有不信】我疑于物，物亦疑我。
　　上二十三章，希言自然，接上章不争之义。谓不自见是不言而善应，飘风骤雨，言妄动躁进不久远之喻。从事于道者，和顺于道德，混同于事物，自然感通于物，物亦自然相应也。苟或言不合道，妄有作为，不能取信于人，反为人轻忽也。易系云：言行君子之枢机，荣辱之主也。可不慎乎！
　　颂曰
　　道不异于人，人自以为异，一佛一切佛，心是如来地。
　　【企者不立】企，音伎。躁进无功；【跨者不行】欲速不达；【自见者不明】不能晦德；【自是者不彰】不能谦下；【自伐者无功】不能克己；【自矜者不长】不能含容。【其在道也，曰：馀食赘形】赘朱芮切，行，去声。残饭，赘疣。【物或恶之】恶鸟路切，众所不美，【故有道者不处】达者反是。
　　上二十四章，此章总证前三章。企者不立，跨者不行，即飘风骤雨之谓也。自见，自是，自矜，自伐，浑是私意，私意确则害公，何可久也？故有道者不处。余食赘行不美也。
　　颂曰
　　企立元为妄，跨行本是狂，假饶成得事，到底不如常。
　　【有物混成】此天混然，【先天而生】此天洞然。【寂兮寥兮】湛然常寂，【独立而不改】超然独存，【周行而不殆】运化无穷，【可以为天下母】生育长养。【吾不知其名】本无名唤，【字之曰道】因物立名，【强为之名曰大】强，上声，无有限量。【大曰逝】无有疆界，【逝曰远】无有边际，【远曰反】收拾归来。【故道大】太虚无体，【天大】法道，【地大】法天，【王亦大】法地。【域中有四大】更有大么，【王居其一焉】三界独称尊。【人法地】无不载，【地法天】无不容,【天法道】无不周，【道法自然】。
　　上二十五章，接上章有道不处，于此发明处道之工夫也。有物混成以下一节，全首章体道之要。四大以下纯是神妙，人只知域中有四大，殊不知自己一物更大。
　　颂曰
　　天地虽大亦有败坏，唯有这个历劫常在，圣而不可知之者，尽在如如不动中。
　　【重为轻根】轻生于重，【静为躁君】静主于动。【是以君子终日行不离辎重】不敢轻为。【虽有荣观，燕处超然】常应，常静。【奈何万乘之主，而以身轻天下】担荷不起【轻则失臣】轻进失身，【躁则失君】贪荣取辱。
　　上二十六章，重者不可轻忽也，轻则失臣，躁则失君，犹企者不立，跨者不行之谓。亦飘风骤雨之喻，不离辎重，克负担荷也。宴处超然，转物也。明上章法道之义，总结二章体道之说，而续下章善行之要也。
　　颂曰
　　躁进那能久，轻为了不成，脚跟不点地，犹更涉途程。
　　【善行无辙迹】辙直列切。举步不在脚跟，【善言无瑕谪】开口不在舌端；【善计不用筹策】一彻万融；【善闭无关楗而不可开】全无缝罅，【善结无绳约而不可解】解，上声。全无系累【是以圣人常善救人，故无弃人】修己安民；【常善救物，故无弃物】随机利物。【是谓袭明】明了相续。【故善人，不善人之师】教人为善；【不善人，善人之资】警人反善。【不贵其师】无善可为，【不爱其资】无过可改，【虽智大迷】屏智如愚，【是谓要妙】任运自然。
　　上二十七章，尽前章之蕴，谨于言行则无迹无谪。心之计，其可筹；心之闭，其可开；心之结，其可解。道心坚固，如此则无善、不善之分。师与资两忘，黜聪明屏智，终日如愚。
　　颂曰
　　举步不在脚，善结非干手，摸着鼻孔尖，通身都是口。
　　若能于此善参详，七七元来四十九。
　　【知其雄，守其雌】不自大，【为天下溪】万派归源。【为天下溪，常德不离】打成一片，【复归于婴儿】炁全。【知其白，守其黑】不自见，【为天下式】万法归一。【为天下式，常德不忒】准的不差，【复归于无极】神全。【知其荣，守其辱】不自贵，【为天下谷】万有归空。【为天下谷，常德乃足】湛然圆满，【复归于朴】朴，音扑。性全。【朴散则为器】施之于物，【圣人用之，以为官长】设教化人，【故大制不割】不言之教。
　　上二十八章，守黑、守雌、守辱，不见自己之明，接上章虽智大迷之义。婴儿、太极，太朴，天下之大本，惟守雌抱一则能返本，治国以此不假裁制，民自淳而物自朴也。
　　颂曰
　　白里存乎黑，雄中抱一雌，绵绵功不间，男解养婴儿。
　　【将欲取天下而为之者】错，【吾见其不得已】已，音以。利御寇，不利为寇。【天下神器，不可为也】动着祸生，【为者败之】贪他着他，【执者失之】讨便宜。落便宜。【凡物】一切有相，【或行或随；或嘘或吹；或强或羸；或载或隳】有此便有彼，且忌随他去。【是以圣人去甚】去，上声。无为，【去奢】无欲，【去泰】无执。
　　上二十九章，无为则无事，有为便有事。执者失，为者败，有为之戒也。强、羸、载，隳互相倚伏，如影随形，才有成便有败。是以圣人去贪甚，去奢侈，去骄泰，深戒后世。
　　颂曰
　　行随煦吹，强羸载隳，中间主宰，不知是谁。
　　着衣吃饭寻常事，何须特地却生疑？
　　【以道佐人主者】无为，【不以兵强天下】以慈卫之。【其事好还】还者，旋。善恶皆报，【师之所处，荆棘生焉】心兵起处，灵地荒芜。【大军之后，必有凶年】魔军驰骋，精气耗散。【故善者果而已】已，音以。有断则生，【不以敢取强】以柔待之。【果而勿矜】去甚，【果而勿伐】去奢，【果而勿骄】去泰。【果而不得已】颠沛，必于是，【是果而勿强】放倒刹竿。【物壮则老】兵强则不胜，【是谓不道】错，【不道早已】永失真道。
　　上三十章，接上章去奢泰之义，以道佐人主者，不尚兵武，善恶皆有报。戒后世有国有家者，守雌抱一，勇于不敢，至于不得已亦不敢取强。故曰：善者果而已。
　　颂曰
　　莫纵三心乱，常叫志帅安，忽然逢野战，一箭定天山。
