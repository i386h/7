<!-- { "loadSidebar": true } -->
　　夫画地而使人循之，其迹不可掩矣；有其己而临物，与物不冥矣。故大人不明我以耀彼而任彼之自明，不德我以临人而付人之自（得）〔德〕（三），故能弥贯万物而玄同彼我，泯然与天下为一而内外同福也。
　　
　　迷阳迷阳　无伤吾行
　　迷阳，犹亡阳也。亡阳任独，不荡于外，则吾行全矣。天下皆全其吾，则凡称吾者莫不皆全也。
　　
　　郄曲郄曲　无伤吾足
　　曲成其行，自足矣。
　　
　　山木，自寇也﹔膏火，自煎也。桂可食，故伐之﹔漆可用，故割之。人皆知有用之用，而莫知无用之用也。
　　有用则与彼为功，无用则自全其生。夫割肌肤以为天下者，天下之所知也。使百姓不失其自全而彼我俱适者，悗然不觉妙之在身也。
　　
　　　
　　《庄子．内篇．德充符第五》
　　鲁有兀者王骀，从之游者，与仲尼相若。
　　德充于内，（应）物〔应〕（一）于外，外内玄合，信若符命而遗其形骸也。
　　弟子多少敌：孔子。
　　
　　常季问于仲尼曰：「王骀，兀者也，从之游者，与夫子中分鲁。立不教，坐不议。虚而往，实而归。固有不言之教，无形而心成者邪？是何人也？」
　　各自得而足也。
　　怪其残形而心乃充足也。夫心之全也，遗身形，忘五藏，忽然独往，而天下莫能离。
　　
　　仲尼曰：「夫子，圣人也，丘也直后而未往耳！丘将以为师，而况不若丘者乎！奚假鲁国，丘将引天下而与从之。」
　　夫神全心具，则体与物冥。与物冥者，天下之所不能远，奚但一国而已哉！
　　
　　常季曰：「彼兀者也，而王先生，其与庸亦远矣。若然者，其用心也独若之何？」仲尼曰：「死生亦大矣，而不得与之变﹔虽天地覆坠，亦将不与之遗﹔审乎无假而不与物迁，命物之化而守其宗也。」
　　人虽日变，然死生之变，变之大者也。
　　彼与变俱，故死生不变于彼。
　　斯顺之也。
　　明性命之固当。
　　以化为命，而无乖迕。
　　不离至当之极。
　　
　　常季曰：「何谓也？」仲尼曰：「自其异者视之，肝胆楚越也﹔自其同者视之，万物皆一也。夫若然者，且不知耳目之所宜，而游心乎德之和。物视其所一而不见其所丧，视丧其足犹遗土也。」
　　恬苦之性殊，则美恶之情背。
　　虽所美不同，而同有所美。各美其所美，则万物一美也；各是其所是，则天下一是也。夫因其所异而异之，则天下莫不异。而浩然大观者，官天地，府万物，知异之不足异，故因其所同而同之，则天下莫不皆同；又知同之不足有，故因其所无而无之，则是非美恶，莫不皆无矣。夫是我而非彼，美己而恶人，自中知以下，至于昆虫，莫不皆然。然此明乎我而不明乎彼者尔。若夫玄通泯合之士，因天下以明天下。天下无曰我非也，即明天下之无非；无曰彼是也，即明天下之无是。无是无非，混而为一，故能乘变任化，迕物而不慑。
　　都忘宜，故无不任也。都任之而不得者，未之有也；无不得而不和者，亦未闻也。故放心于道德之闲，荡然无不当，而旷（三）然无不适也。
　　体夫极数之妙心，故能无物而不同，无物而不同，则死生变化，无往而非我矣。故生为我时，死为我顺；时为我聚，顺为我散。聚散虽异，而我皆我之，则生故我耳，未始有得；死亦我也，未始有丧。夫死生之变，犹以为一，既睹其一，则蜕（四）然无系，玄同彼我，以死生为寤寐，以形骸为逆旅，去生如脱屣，断足如遗土，吾未见足以缨茀其心也。
　　
　　常季曰：「彼为己，以其知得其心，以其心得其常心。物何为最之哉？」
　　嫌王骀未能忘知而自存。
　　嫌未能遗心而自得。
　　夫得其常心，平往者也。嫌其不得平往而与物遇，故常使物就之。
　　
　　仲尼曰：「人莫鉴于流水，而鉴于止水。唯止能止众止。受命于地，唯松柏独也正，在冬夏青青﹔受命于天，唯尧舜独也正，在万物之首。幸能正生，以正众生。夫保始之征，不惧之实，勇士一人，雄入于九军。将求名而能自要者，而犹若是，而况官天地、府万物、直寓六骸、象耳目、一知之所知，而心未尝死者乎！彼且择日而登假，人则从是也。彼且何肯以物为事乎！」
　　夫止水之致鉴者，非为止以求鉴也。故王骀之聚众，众自归之，岂引物使从己耶（四）！
　　动而为之，则不能居众物之止。
　　夫松柏特禀自然之锺（五）气，故能为众木之杰耳，非能为而得之也。
　　言特受自然之正气者至希也，下首则唯有松柏，上首则唯有圣人，故凡不正者皆来求正耳。若物皆有青全，则无贵于松柏；人各自正，则无羡于大圣而趣之。
　　幸自能正耳，非为正以正之。
　　非能遗名而无不任。
　　冥然无不体也。
　　所谓逆旅。
　　人用耳目，亦用耳目，非须耳目。
　　知与变化俱，则无往而不冥，此知之一者也。心与死生顺，则无时而非生，此心之未尝死也。
　　以不失会为择耳，斯人无择也，任其天行而时动者也。故假借之人，由此而最之耳。
　　其恬漠故全也。
　　
　　申徒嘉，兀者也，而与郑子产同师于伯昏无人。子产谓申徒嘉曰：「我先出则子止，子先出则我止。」其明日，又与合堂同席而坐。子产谓申徒嘉曰：「我先出则子止，子先出则我止。今我将出，子可以止乎？其未邪？且子见执政而不违，子齐执政乎？」
　　羞与刖者并行。
　　质而问之，欲使必不并己。	
　　常以执政自多，故直云子齐执政，便谓足以明其不逊（一）。
　　
　　申徒嘉曰：「先生之门固有执政焉如此哉？子而悦子之执政而后人者也。闻之：『鉴明则尘垢不止，止则不明也。久与贤人处则无过。』今子之所取大者，先生也，而犹出言若是，不亦过乎！」
　　此论德之处，非计位也。
　　笑其矜说在位，欲处物先。
　　事明师而鄙吝之心犹未去，乃真过也。
　　
　　子产曰：「子既若是矣，犹与尧争善。计子之德，不足以自反邪？」
　　若是形残。	
　　言不自顾省，而欲轻蔑在位，与有德者并。计子之德，故不足以补形残之过。
　　
　　申徒嘉曰：「自状其过，以不当亡者众﹔不状其过，以不当存者寡。知不可奈何，而安之若命，唯有德者能之。游于羿之彀中。中央者，中地也﹔然而不中者，命也。人以其全足笑吾不全足者多矣，我怫然而怒，而适先生之所，则废然而反。不知先生之洗我以善邪？吾之自寐邪？吾与夫子游十九年矣，而未尝知吾兀者也。今子与我游于形骸之内，而子索我于形骸之外，不亦过乎！」
　　多自陈其过状，以己为不当亡者众也。
　　羿，古之善射者。弓矢所及为彀中。夫利害相攻，则天下皆羿也。自不遗身忘知与物同波者，皆游于羿之彀中耳。虽张毅之出，单豹之处，犹未免于中地，则中与不中，唯在命耳。而区区者各有所遇，而不知（四）命之自尔。故免乎弓矢之害者，自以为巧，欣然多己，及至不免，则自恨其谬而志伤神辱，斯未能达命之情者也。夫我之生也，非我之所生也，则一生之内，百年之中，其坐起行止，动静趣舍，情性知能，凡所有者，凡所无者，凡所为者，凡所遇者，皆非我也，理自尔耳。而横生休戚乎其中，斯又逆自然而失者也（五）。
　　皆不知命而有斯笑矣（六）。
　　见至人之知命遗形，故废向者之怒而复常。
　　不知先生洗我以善道故耶？我为能自反耶？斯自忘形而遗累矣（七）。
　　忘形故也。
　　形骸外矣，其德内也。今子与我德游耳，非与我形交也，而索我外好，岂不过哉！
　　
　　子产蹴然改容更貌曰：「子无乃称！」
　　已悟则厌其多言也。
　　踵，频也。
　　
　　鲁有兀者叔山无趾，踵见仲尼。仲尼曰：「子不谨，前既犯患若是矣。虽今来，何及矣！」
　　人之生也，理自生矣，直莫之为而任其自生，斯重其身而知务者也。若乃忘其自生，谨而矜之，斯轻用其身而不知务也，故五藏相攻于内而手足残伤于外也。
　　
　　无趾曰：「吾唯不知务而轻用吾身，吾是以亡足。今吾来也，犹有尊足者存，吾是以务全之也。夫天无不覆，地无不载，吾以夫子为天地，安知夫子之犹若是也！」
　　去其矜谨，任其自生，斯务全也。
　　责其不谨，不及天地也。
　　
　　孔子曰：「丘则陋矣！夫子胡不入乎？请讲以所闻。」
　　闻所闻而出，全其无为也。
　　
　　无趾出。孔子曰：「弟子勉之！夫无趾，兀者也，犹务学以复补前行之恶，而况全德之人乎！」
　　全德者生便忘生。
　　
　　无趾语老聃曰：「孔丘之于至人，其未邪？彼何宾宾以学子为？彼且以蕲以諔诡幻怪之名闻，不知至人之以是为己桎梏邪？」
　　怪其方复学于老聃。
　　夫无心者，人学亦学。然古之学者为己，今之学者为人，其弊也遂至乎为人之所为矣。夫师人以自得者，率其常然者也；舍己效人而逐物于外者，求乎非常之名者也。夫非常之名，乃常之所生（二）。故学者非为幻怪也，幻怪之生必由于学；礼者非为华藻也，而华藻之兴必由于礼。斯必然之理，至人之所无柰何，故以为己之桎梏也（三）。
　　
　　老聃曰：「胡不直使彼以死生为一条，以可不可为一贯者，解其桎梏，其可乎？」
　　欲以直理冥之，冀其无迹。
　　
　　无趾曰：「天刑之，安可解！」
　　今仲尼非不冥也。顾自然之理，行则影从，言则向随。夫顺物则名迹斯立，而顺物者非为名也。非为名则至矣，而终不免乎名，则孰能解之哉！故名者影向也，影向者形声之桎梏也。明斯理也，则名迹可遗；名迹可遗，则尚彼可绝；尚彼可绝，则性命可全矣。
　　
　　鲁哀公问于仲尼曰：「卫有恶人焉，曰哀骀它。丈夫与之处者，思而不能去也﹔妇人见之，请于父母曰：『与为人妻，宁为夫子妾』者，十数而未止也。未尝有闻其唱者也，常和人而已矣。无君人之位以济乎人之死，无聚禄以望人之腹，又以恶骇天下，和而不唱，知不出乎四域，且而雌雄合乎前，是必有异乎人者也。寡人召而观之，果以恶骇天下。与寡人处，不至以月数，而寡人有意乎其为人也﹔不至乎期年，而寡人信之。国无宰，寡人传国焉。闷然而后应，泛然而若辞。寡人丑乎，卒授之国。无几何也，去寡人而行。寡人恤焉若有亡也，若无与乐是国也。是何人者也！」
　　恶，丑也。
　　明物不由权势而往。
　　明非求食而往。
　　明不以形美故往。
　　非招而致之。
　　不役思于分外。
