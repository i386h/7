<!-- { "loadSidebar": true } -->
　　夫君人者，动必乘人，一怒则伏尸流血，一喜则轩冕塞路。故君人者之用国，不可轻之也。
　　莫敢谏也。
　　轻用之于死地。
　　举国而输之死地，不可称数，视之若草芥也。
　　无所依归。
　　
　　仲尼曰：「嘻，若殆往而刑耳！夫道不欲杂，杂则多，多则扰，扰则忧，忧而不救。古之至人，先存诸己而后存诸人。所存于己者未定，何暇至于暴人之所行！
　　其道不足以救彼患。
　　宜正得其人。
　　若夫不得其人。则虽百医守病，适足致疑而不能一愈也。
　　不虚心以应物，而役思以犯难，故知其所存于己者未定也。夫唯外其知以养真，寄妙当于群才，功名归物而患虑远身，然后可以至于暴人之所行也。
　　
　　且若亦知夫德之所荡而知之所为出乎哉？德荡乎名，知出乎争。名也者，相轧也﹔知也者，争之器也。二者凶器，非所以尽行也。
　　德之所以流荡者，矜名故也；知之所以横出者，争善故也。虽复桀跖，其所矜惜，无非名善也。
　　夫名智者，世之所用也。而名起则相（札）〔轧〕，智用则争兴，故遗名知而后行可尽也。
　　
　　且德厚信矼，未达人气﹔名闻不争，未达人心。而强以仁义绳墨之言衒暴人之前者，是以人恶有其美也，命之曰菑人。菑人者，人必反菑之。若殆为人菑夫。且苟为人悦贤而恶不肖，恶用而求有以异？若唯无诏，王公必将乘人而斗其捷。而目将荧之，而色将平之，口将营之，容将形之，心且成之。是以火救火，以水救水，名之曰益多。顺始无穷，若殆以不信厚言，必死于暴人之前矣！
　　夫投人夜光，鲜不按剑者，未达故也。今回之德信与其不争之名，彼所未达也，而强以仁义准绳于彼，彼将谓回欲毁人以自成也。是故至人不役志以经世，而虚心以应物，诚信着于天地，不争畅于万物，然后万物归怀，天地不逆，故德音发而天下响会，景行彰而六合俱应，而后始可以经寒暑，涉治乱，而不与逆鳞迕也。
　　适不信受，则谓与己争名而反害之。
　　苟能悦贤恶愚，闻义而服，便为明君也。苟为明君，则不（若）〔苦〕（二）无贤臣，汝往亦不足复奇；如其不尔，往必受害。故以有心而往，无往而可；无心而应，其应自来，则无往而不可也。
　　汝唯有寂然不言耳，言则王公必乘人以君人之势而角其捷辩，以距谏饰非也。
　　其言辩捷，使人眼眩也。
　　不能复自异于彼也。
　　自救解不暇。
　　乃且释己以从彼也。
　　适不能救，乃更足以成彼之威。
　　寻常守故，未肯变也。
　　未信而谏，虽厚言为害。
　　
　　且昔者桀杀关龙逢，纣杀王子比干，是皆修其身以下伛拊人之民，以下拂其上者也，故其君因其修以挤之。是好名者也。昔者尧攻丛、枝、胥、敖，禹攻有扈。国为虚厉，身为刑戮。其用兵不止，其求实无已，是皆求名实者也，而独不闻之乎？名实者，圣人之所不能胜也，而况若乎！虽然，若必有以也，尝以语我来。」
　　龙逢比干，居下而任上之忧，非其事者也。
　　不欲令臣有胜君之名也。
　　夫暴君非徒求恣其欲，复乃求名，但所求者非其道耳。
　　惜名贪欲之君，虽复尧禹，不能胜化也，故与众攻之，而汝乃欲空手而往，化之以道哉？
　　
　　颜回曰「端而虚，勉而一，则可乎？」
　　正其形而虚其心也。
　　言逊而不二也。
　　言未可也。
　　
　　曰：「恶！恶可！夫以阳为充孔扬，采色不定，常人之所不违，因案人之所感，以求容与其心。名之曰日渐之德不成，而况大德乎！将执而不化，外合而内不訾，其庸讵可乎！」
　　言卫君亢阳之性充张于内而甚扬于外，强御之至也。
　　喜怒无常。
　　莫之敢逆。
　　夫顽强之甚，人以快（一）事感己，己陵藉而乃抑挫之，以求从容自放而遂其侈心也。
　　言乃少多，无回降之胜也。
　　故守其本意也。
　　外合而内不訾，即向之端虚而勉一耳，言此未足以化之。
　　
　　「然则我内直而外曲，成而上比。内直者，与天为徒。与天为徒者，知天子之与己，皆天之所子，而独以己言蕲乎而人善之，蕲乎而人不善之邪？若然者，人谓之童子，是之谓与天为徒。外曲者，与人之为徒也。擎跽曲拳，人臣之礼也。人皆为之，吾敢不为邪？为人之所为者，人亦无疵焉，是之谓与人为徒。成而上比者，与古为徒。其言虽教，适之实也，古之有也，非吾有也。若然者，虽直而不病，是之谓与古为徒。若是则可乎？」
　　颜回更说此三条也。
　　物无贵贱，得生一也。故善与不善，付之公当耳，一无所求于人也。
　　依乎天理，推己（性）〔信〕（二）命，若婴儿之直往也。
　　外形委曲，随人事之所当为者也。
　　成于今而比于古也。
　　虽是常教，实有讽责之旨。
　　寄直于古，故无以病我也。
　　
　　仲尼曰：「恶！恶可！大多政法而不谍。虽固亦无罪。虽然，止是耳矣，夫胡可以及化！犹师心者也。
　　当理无二，而张三条以政之，与事不冥也。
　　虽未弘大，亦且不见咎责。
　　罪则无矣，化则未也。
　　挟三术以适彼，非无心而付之天下也。
　　
　　颜回曰：「吾无以进矣，敢问其方。」仲尼曰：「斋，吾将语若。有心而为之，其易邪？易之者，皞天不宜。」颜回曰：「回之家贫，唯不饮酒不茹荤者数月矣。如此则可以为斋乎？」曰：「是祭祀之斋，非心斋也。」回曰：「敢问心斋。」仲尼曰：「若一志，无听之以耳而听之以心﹔无听之以心而听之以气。耳止于听，心止于符。气也者，虚而待物者也。唯道集虚。虚者，心斋也」
　　夫有其心而为之（二）者，诚未易也。
　　以有为为易，未见其宜也。
　　去异端而任独（者）也（乎）（一）。
　　（遣）〔遗〕（二）耳目，去心意，而符气性之自得，此虚以待物者也。
　　虚其心则至道集于怀也。
　　
　　颜回曰：「回之未始得使，实有回也﹔得使之也，未始有回也，可谓虚乎？」
　　未始使心斋，故有其身。
　　
　　夫子曰：「尽矣！吾语若：若能入游其樊而无感其名，入则鸣，不入则止。无门无毒，一宅而寓于不得已，则几矣。
　　既得心斋之使，则无其身。
　　放心自得之场，当于实而止。
　　譬之宫商，应而无心，故曰鸣也。夫无心而应者，任彼耳，不强应也。
　　使物自若，无门者也；付天下之自安，无毒者也。毒，治也。
　　不得已者，理之必然者也，体至一之宅而会乎必然之符者也。
　　理尽于斯。
　　
　　「绝迹易，无行地难。为人使易以伪，为天使难以伪。闻以有翼飞者矣，未闻以无翼飞者也﹔闻以有知知者矣，未闻以无知知者也。瞻彼阕者，虚室生白，吉祥止止。夫且不止，是之谓坐驰。夫徇耳目内通而外于心知，鬼神将来舍，而况人乎！是万物之化也，禹舜之纽也，伏戏、几蘧之所行终，而况散焉者乎！」
　　不行则易，欲行而不践地，不可能也；无为则易，欲为而不伤性，不可得也。
　　视听之所得者粗，故易欺也；至于自然之报细，故难伪也。则失真少者，不全亦少；失真多者，不全亦多；失得之报，未有不当其分者也。而欲违天为伪，不亦难乎！
　　言必有其具，乃能其事，今无至虚之宅，无由有化物之实也。
　　夫视有若无，虚室者也。虚室（一）而纯白独生矣。
　　夫吉祥之所集者，至虚至静也。
　　若夫不止于当，不会于极，此为以应坐之日而驰骛不息也。故外敌未至而内已困矣，岂能化物哉！
　　夫使耳目闭而自然得者，心知之用外矣。故将任性直通，无往不冥，尚无幽昧之责，而况人间之累乎！
　　言物无贵贱，未有不由心知耳目以自通者也。故世之所谓知者，岂欲知而知哉？所谓见者，岂为（二）见而见哉？若夫知见可以欲（而）为〔而〕（三）得者，则欲贤可以得贤，为圣可以得圣乎？固不可矣。而世不知知之自知，因欲为知以知之；不见见之自见，因欲为见以见之；不知生之自生，又将为生以生之。故见目而求离朱之明，见耳而责师旷之聪，故心神奔驰于内，耳目竭丧于外，处身不适而与物不冥矣。不冥矣，而能合乎人间之变，应乎世世之节者，未之有也。
　　
　　叶公子高将使于齐，问于仲尼曰：「王使诸梁也甚重。齐之待使者，盖将甚敬而不急。匹夫犹未可动，而况诸侯乎！吾甚栗之。子常语诸梁也曰：『凡事若小若大，寡不道以欢成。事若不成，则必有人道之患﹔事若成，则必有阴阳之患。若成若不成而后无患者，唯有德者能之。』吾食也执粗而不臧，爨无欲清之人。今吾朝受命而夕饮冰，我其内热与！吾未至乎事之情，而既有阴阳之患矣！事若不成，必有人道之患，是两也。为人臣者不足以任之，子其有以语我来！」
　　重其使，欲有所求也。
　　恐直空报其敬，而不肯急应其求也。
　　夫事无大小，少有不言以成为欢者耳。此仲尼之所曾告诸梁者也。
　　夫以成为欢者，不成则怒矣。此楚王之所不能免也。
　　人患虽去，然喜惧战於胸中，固已结冰於五藏矣。
　　成败若任之于彼而莫足以患心者，唯有德者乎！
　　对火而不思凉，明其所馔俭薄也。
　　所馔俭薄而内热饮冰者，诚忧事之难，非美食之为也。
　　事未成则唯恐不成耳。若果不成，则恐惧结于内而刑网罗于外也。
　　
　　仲尼曰：「天下有大戒二：其一，命也，其一，义也。子之爱亲，命也，不可解于心﹔臣之事君，义也，无适而非君也，无所逃于天地之间。是之谓大戒。是以夫事其亲者，不择地而安之，孝之至也﹔夫事其君者，不择事而安之，忠之盛也﹔自事其心者，哀乐不易施乎前，知其不可奈何而安之若命，德之至也。为人臣几者，固有所不得已。行事之情而忘其身，何暇至于悦生而恶死！夫子其行可矣！
　　自然结固，不可解也。
　　千人聚，不以一人为主，不乱则散。故多贤不可以多君，无贤不可以无君，此天人之道，必至之宜。
　　若君可逃而亲可解，则不足戒也。
　　知不可柰何者命也而安之，则无哀无乐，何易施之有哉！故冥然以所遇为命而不施心于其间，泯然与至当为一而无休戚于其中，虽事凡人，犹无往而不适，而况于君亲哉！
　　事有必至，理固常通，故任之则事济，事济而身不存者，未之有也，又何用心于其身哉！
　　理无不通，故当任所遇而直前耳。若乃信道不笃而悦恶存怀，不能与至当俱往而谋生虑死，吾未见能成其事者也。
　　
