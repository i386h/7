<!-- { "loadSidebar": true } -->
　　丘请复以所闻：凡交近则必相靡以信，交远则必忠之以言。言必或传之。夫传两喜两怒之言，天下之难者也。夫两喜必多溢美之言，两怒必多溢恶之言。凡溢之类妄，妄则其信之也莫，莫则传言者殃。故法言曰：『传其常情，无传其溢言，则几乎全。』
　　近者得接，故以其信验亲相靡服也。
　　遥以言传意也。
　　夫喜怒之言，若过其实，传之者宜使两不失中，故未易也。
　　溢，过也。喜怒之言常过其当也。
　　嫌非彼言，似传者妄作。
　　莫然疑之也。
　　就传过言，似于诞妄（一）。受者有疑，则传言者横以轻重为罪也。
　　虽闻临时之过言而勿传也，必称其常情而要其诚致，则近于全也。
　　
　　「且以巧斗力者，始乎阳，常卒乎阴，泰至则多奇巧﹔以礼饮酒者，始乎治，常卒乎乱，泰至则多奇乐。凡事亦然，始乎谅，常卒乎鄙﹔其作始也简，其将毕也必巨。言者，风波也﹔行者，实丧也。夫风波易以动，实丧易以危。故忿设无由，巧言偏辞。兽死不择音，气息茀然，于是并生厉心。克核太至，则必有不肖之心应之，而不知其然也。苟为不知其然也，孰知其所终！故法言曰：『无迁令，无劝成。过度益也。』迁令劝成殆事。美成在久，恶成不及改，可不慎与！」
　　本共好戏。
　　欲胜情至，潜兴害彼者也（二）。
　　不复循理。
　　尊卑有别，旅酬有次。
　　湛湎淫液也。
　　淫荒（四）纵横，无所不至。
　　夫烦生于简，事起于微，此必至之势也。
　　夫言者，风波也，故行之则实丧矣。
　　故遗风波而弗行，则实不丧矣。夫事得其实，则危可安而荡可定〔也〕（三）。
　　夫忿怒之作，无他由也，常由巧言过实，偏辞失当耳。
　　譬之野兽，蹴之穷地，音急情尽，则和声不至而气息不理，茀然暴怒，俱生痥疵以相对之。
　　夫宽以容物，物必归焉。克核太精，则鄙吝心生而不自觉也。故大人荡然放物于自得之场，不苦人之能，不竭人之欢，故四海之交可全矣。
　　苟不自觉，安能知祸福之所齐诣也！
　　传彼实也。
　　任其自成。
　　益则非任实者。
　　此事之危殆者。
　　美成者任其时化，譬之种植，不可一朝成。
　　彼之所恶而劝强成之，则悔败寻至。
　　
　　「且夫乘物以游心，托不得已以养中，至矣。何作为报也！莫若为致命，此其难者」
　　寄物以为意也。
　　任理之必然者，中庸之符全矣，斯接物之至者也。
　　当任齐所报之实，何为为齐作意于其闲哉！
　　直为致命最易，而以喜怒施心，故难也。
　　
　　颜阖将傅卫灵公太子，而问于蘧伯玉曰﹔「有人于此，其德天杀。与之为无方，则危吾国，与之为有方，则危吾身。其知适足以知人之过，而不知其所以过。若然者，吾奈之何？」
　　夫小人之性，引之轨制则憎己，纵其无度则乱邦。
　　不知民过之由己，故罪责于民而不自改。
　　
　　蘧伯玉曰：「善哉问乎！戒之，慎之，正汝身也哉！形莫若就，心莫若和。虽然，之二者有患。就不欲入，和不欲出。形就而入，且为颠为灭，为崩为蹶﹔心和而出，且为声为名，为妖为孽。彼且为婴儿，亦与之为婴儿﹔彼且为无町畦，亦与之为无町畦﹔彼且为无崖，亦与之为无崖﹔达之入于无疵。
　　反复与会，俱所以为正身。
　　形不乖迕，和而不同。
　　就者形顺，入者遂与同。
　　和者（以）义济，出者自显伐（也）（二）。
　　若遂与同，则是颠危而不扶持，与彼俱亡矣。故当（摸）〔模〕（三）格天地，但不立小异耳。
　　自显和之，且有含垢之声；济彼之名，彼将恶其胜己，妄生妖孽。故当闷然若晦，玄同光尘，然后不可得而亲，不可得而疏，不可得而利，不可得而害。
　　不小立圭角以逆其鳞也。
　　
　　「汝不知夫螳螂乎？怒其臂以当车辙，不知其不胜任也，是其才之美者也。戒之，慎之，积伐而美者以犯之，几矣！
　　夫螳螂之怒臂，非不美也；以当车辙，顾非敌耳。今知之所无柰何而欲强当其任，即螳螂之怒臂也。
　　积汝之才，伐汝之美，以犯此人，危殆之道。
　　
　　「汝不知夫养虎者乎？不敢以生物与之，为其杀之之怒也﹔不敢以全物与之，为其决之之怒也。时其饥饱，达其怒心。虎之与人异类，而媚养己者，顺也﹔故其杀者，逆也。
　　恐其因有杀心而遂怒也。
　　方使虎自啮分之，则因用力而怒矣。
　　知其所以怒而顺之。
　　顺理则异类生爱，逆节则至亲交兵。
　　
　　「夫爱马者，以筐盛矢，以蜃盛溺。适有蚊虻仆缘，而拊之不时，则缺衔首碎胸。意有所至而爱有所亡。可不慎邪！
　　矢溺至贱，而以宝器盛之，爱马之至者也。
　　仆仆然群着马。
　　虽救其患，而掩马之不意。
　　掩其不备，故惊而至此。
　　意至除患，率然拊之，以至毁碎，失其所以爱矣。故当世接物，逆顺之际，不可不慎也。
　　
　　匠石之齐，至于曲辕，见栎社树。其大蔽数千牛，絜之百围，其高临山，十仞而后有枝，其可以为舟者旁十数。观者如市，匠伯不顾，遂行不辍。弟子厌观之，走及匠石，曰：『自吾执斧斤以随夫子，夫尝见材如此其美也。先生不肯视，行不辍，何邪？』曰：「已矣，勿言之矣！散木也。以为舟则沉，以为棺椁则速腐，以为器则速毁，以为门户则液樠，以为柱则蠹，是不材之木也。无所用，故能若是之寿。」
　　不在可用之数，故曰散木。
　　
　　匠石归，栎社见梦曰：「女将恶乎比予哉？若将比予于文木邪？夫柤梨橘柚，果蓏之属，实熟则剥，剥则辱。大枝折，小枝泄。此以其能苦其生者也。故不终其天年而中道夭，自掊击于世俗者也。物莫不若是。且予求无所可用久矣！几死，乃今得之，为予大用。使予也而有用，且得有此大也邪？且也若与予也皆物也，奈何哉其相物也？而几死之散人，又恶知散木！」
　　凡可用之木为文木。
　　物皆以自用伤。
　　数有睨己者，唯今匠石明之耳。
　　积无用乃为济生之大用。
　　若有用，（必）〔久〕（一）见伐。
　　以戏匠石。
　　
　　匠石觉而诊其梦。弟子曰：「趣取无用，则为社何邪？」曰：「密！若无言！彼亦直寄焉！以为不知己者诟厉也。不为社者，且几有翦乎！且也彼其所保与众异，而以义喻之，不亦远乎！」
　　犹嫌其以为社自荣，不趣取于无用而已。
　　社自来寄耳，非此木求之为社也。
　　言此木乃以社为不知己而见辱病者也，岂荣之哉！
　　（木）〔本〕（二）自以无用为用，则虽不为社，亦终不近于翦伐之害。
　　彼以无保为保，而众以有保为保。
　　利人长物，禁民为非，社之义也。夫无用者，泊然不为而群才自用，（自）用者各得其叙而不与焉，此（以）（三）无用之所以全生也。汝以社誉之，无缘近也乎！
　　
　　南伯子綦游乎商之丘，见大木焉，有异：结驷千乘，将隐芘其所藾。子綦曰：「此何木也哉！此必有异材夫！」仰而视其细枝，则拳曲而不可以为栋梁﹔俯而视其大根，则轴解而不可以为棺椁﹔咶其叶，则口烂而为伤﹔嗅之，则使人狂酲，三日而不已。
　　其枝所阴，可以隐芘千乘（者也）（三）。
　　
　　子綦曰「此果不材之木也，以至于此其大也。嗟乎神人，以此不材。」
　　夫王不材于百官，故百官御其事，而明者为之视，聪者为之听，知者为之谋，勇者为之扞。夫何为哉？玄默而已。而群材不失其当，则不材乃材之所至赖也。故天下乐推而不厌，乘（一）万物而无害也。
　　
　　「宋有荆氏者，宜楸柏桑。其拱把而上者，求狙猴之杙者斩之﹔三围四围，求高名之丽者斩之﹔七围八围，贵人富商之家求椫傍者斩之。故未终其天年，而中道之夭于斧斤，此材之患也。故解之以牛之白颡者，与豚之亢鼻者，与人有痔病者，不可以适河。此皆巫祝以知之矣，所以为不祥也。此乃神人之所以为大祥也。
　　有材者未能无惜也。
　　巫祝解除，弃此三者，必妙选骍具，然后敢用。
　　巫祝于此亦知不材者全也。
　　夫全生者，天下之所谓祥也，巫祝以不材为不祥而弗用也，彼乃以不祥全生，乃大祥也。神人者，无心而顺物者也。故天下所谓大祥，神人不逆。
　　
　　支离疏者，颐隐于脐，肩高于顶，会撮指天，五管在上，两髀为胁。挫针治繲，足以糊口﹔鼓荚播精，足以食十人。上征武士，则支离攘臂而游于其间﹔上有大役，则支离以有常疾不受功﹔上与病者粟，则受之三钟与十束薪。夫支离者其形者，犹足以养其身，终其天年，又况支离其德者乎！
　　（持）〔恃〕（四）其无用，故不自窜匿。
　　不任徭役故也。
　　役则不与，赐则受之。
　　神人无用于物，而物各得自用，归功名于群才，与物冥而无迹，故免人闲之害，处常美之实，此支离其德者也。
　　
　　孔子适楚，楚狂接舆游其门曰：
　　凤兮凤兮　何如德之衰也
　　当顺时直前，尽乎会通之宜耳。世之盛衰，蔑然不足觉，故曰何如。
　　
　　来世不可待　往世不可追也
　　趣当尽临时之宜耳。
　　
　　天下有道　圣人成焉天下无道　圣人生焉
　　付之自尔，而理自生成。生成非我也，岂为治乱易节哉！治者自求成，故遗成而不败；乱者（二）自求生，故忘生而不死。
　　
　　方今之时　仅免刑焉
　　不瞻前顾后，而尽当今之会，冥然与时世为一，而后妙当可全，刑名可免。
　　
　　福轻乎羽　莫之知载
　　足能行而放之，手能执而任之，听耳之所闻，视目之所见，知止其所不知，能止其所不能，用其自用，为其自为，恣其性内而无纤芥于分外，此无为之至易也。无为而性命不全者，未之有也；性命全而非福者，理未闻也。故夫福者，即向之所谓全耳，非假物也，岂有寄鸿毛之重哉！率性而动，动不过分，天下之至易者也；举其自举，载其自载，天下之至轻者也。然知以无涯伤性，心以欲恶荡真，故乃释此无为之至易而行彼有为之至难，弃夫自举之至轻而取夫载彼之至重，此世之常患也。
　　
　　祸重乎地　莫之知避
　　举其性内，则虽负万钧而不觉其重也；外物寄之，虽重不盈锱铢，有不胜任者矣。为内，福也，故福至轻；为外，祸也，故祸至重。祸至重而莫之知避，此世之大迷也。
　　
　　已乎已乎　临人以德殆乎殆乎　画地而趋
