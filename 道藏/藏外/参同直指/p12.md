<!-- { "loadSidebar": true } -->
    旋曲以视听者，回光返照，黜聪毁智，收敛精神也。开阖皆合同者，心死神活，闭邪存诚，勿忘勿助也。为己之枢辖者，己为私欲，辖枢所以克己也。动静不竭穷者，或动或静，功夫不间断也。离气内营卫者，离为火为神。火动则神狂而忿生，纳于营卫，则惩忿而心火下降，神即定矣。坎乃不用聪者，坎为水为精，水泛则精摇而欲生。不用其聪，则窒欲而肾水上潮，精即化矣。兑为金为情，其性主悦。金燥而情动，则心悦而泄气。言者心之声，希言则心静情忘，有真悦而阴阳和，一气浑沦而顺鸿蒙矣。离、坎、兑三者，统精、气、神为内三宝。外而耳、目、口闭塞，内而精、气、神安静。内外三宝，既能关键，则内念不出，外物不入，缓其真人之体，处于空房矣。缓者不即不离，以逸待劳之意。空房者，空中有体，非顽空，乃真空。真空者，空而不空，故下文紧接曰：“委志归虚无，无念以为常”也。委志是不空，无念则又空。丹书所谓“只灭动心，不灭照心”者是也。证难以推移，心专不纵横者，专心而致志也。寝寐神相抱，觉寤候存亡者，寤寐而不忘也。如是用功，六根门头无漏。不但真人法身有养，即后天幻身亦自健壮，颜色浸润，骨节坚强，理有可决。排却众阴邪，然后立正阳者，群阴化尽，金丹成熟，功夫不到不方圆也。然后二字，大有深意，古仙云：“一毫阳气不尽不死，一毫阴气不尽不仙。”若稍有一点阴气未化，是犹祸根。虽大道在望，未许我成。故修道者，必修至于纯阳无阴之地而后已也。既能排去众邪，正阳立而稳妥，从此加功而不辍休，神清气爽，如云雨之行，解燥除烦，淫淫若春泽，寒气尽化，液液象解冰，积滞顿消。从头流达足者，从头至尾而细微条理。究竟复上升者，颠倒逆施，而自卑登高。往来洞无极者，一气运用，而心坚志远。怫怫被容中者，万物皆空，而无私无虑。反者道之验者，能返朴即成道之验也。弱者德之柄者，能柔弱，即刚强之本也。果能耕耘历劫之污秽，细调本来之天真，虽始而浊，终而清；初而昏，久而明。黄中渐通理，润泽达肌肤，诚之于中，达之于外，根心生色，归于形神俱妙之地。
    此节言浅意深，其示验证处，多以幻身为喻。其实内藏温养法身之诀。试玩节首“真人潜深渊，浮游守规中”之句，可知是有为之后，而又无为之道。若仅以炼已测之，殊失仙翁妙意。真人者，圣胎也，方才炼己，真人犹未现象，如何潜深渊而守规中？学者须要知的此节是注契文“内以养己”一段之义。“耳目口三宝，闭塞勿发通，真人潜深渊，浮游守规中”四句，即注契文“内以养己，安静虚无，原本隐明，内照形躯”四句也。自“旋曲以视听”，至“然后立正阳”二十句，即注“三光陆沉，温养子珠”二句也。自“修之不辍休”至“细微得调畅”十二句，即注“勤而行之，夙夜不休”也。自“浊者清之路”至“润泽达肌肤”四句，即注“伏食三载”至“长乐无忧”六句也。
    至于契文“道成德就”云云六句，显而易会，故不及之。可知此节是修命之后，而又修性之事。结尾指出“初正则终修，斡立末可持”，而愈晓然矣。初正斡立者，始而有作以修命也。终修末持者，末而无为以了性也。性命必须双修，功夫还要两段。上德者，不待修命而即修性，行此段功夫，便可了却大事。下德者，必先修命而后修性，命实到手，再行此段功夫，方入圣基。故曰“初正则终修，斡立末可持”也。但上德者无为，下德者有为，须要知的先天真一之气。盖上德者无为，抱元守一，即守此一气也；下德者有为，后天中返先天，即返此一气也。若不知上德者无为，便落于空寂，不知下德者有为，便执于幻相。有为也不是，无为也不是。所谓知其一万事毕者，正为此耳。修道者若不遇明师，此一气掩蔽于后天之中，隐而不见，如何能知？故曰“一者以掩蔽，世人莫知之”。学者可不急求真师乎？

　 

《参同契》笺注直指下篇 

　

东汉徐景休真人撰
栖云山悟元子刘一明解 

　

    推演五行数，较约而不繁。举水以激火，奄然灭光明。日月相薄蚀，常在朔望间。水盛坎侵阳，火衰离昼昏。阴阳相饮食，交感道自然。名者以定情，字者以性言。金来归性初，乃得称还丹。吾不敢虚说，仿效圣人文。古记题龙虎，黄帝美金华。淮南炼秋石，玉阳加黄芽。贤者能持行，不肖毋与俱。古今道由一，对谈吐所谋。学者加勉力，留念深思维。至要言甚露，昭昭不我欺。 

　

    金丹之道，阴阳调和之道也。阴阳和则生丹，阴阳背则败道。推演五行生克之数，而即知金丹之道，至约而不繁也。比如举水激火而火灭，水克于火也。日在朔而蚀，阴盛于阳也；月在望而薄，阳盛于阴也。又如月体水盛而阳光亏，日色火衰而白昼昏，凡此皆阴阳偏孤两不相济之象。若阴阳相应，随时交感，道出自然，有何侵伤乎？
    人之真性属阳，真情属阴。本来阴阳一气，性情相合，浑然天理。不识不知，顺帝之则。不识不知者，性之体也。顺帝之则者，情之用也。性情自然，皆出无心。此两者，同出而异名，如名之有字。名以定情，情比名也；字以性言，性比字也。名字总称一物，性情岂有两件？因交后天，真中有假，阴阳分离，性情相背，彼此不和。如水盛坎侵阳，火衰离尽昏，真情变为假情，真性变为假性矣。金丹之道，推情合性，假中寻真，杀中求生，使阴阳相合，仍还当年浑然天理，不识不知，顺帝之则之本来面目，称之曰还丹。还丹者，还其本来原有之物，而非有增有减，又曰还原返本。吾不敢虚说，仿效圣人文者，是仙翁自叙所注，系有本之谈，而非无稽之语。这个还丹，古来圣贤，方便立名，等等不一。古记称曰“龙虎丹”，黄帝称曰“美金毕”，淮南称曰“秋石”，玉阳称曰“黄芽”，《参同》称曰“金砂”，曰“刀圭”。总以形容还丹一物耳。此道也，上士闻之，勤而行之，故曰贤者能持行。下士闻之，大笑去之，故曰不肖毋与俱。何为古今道由一，对谈吐所谋？夫金丹大道，乃历代圣贤口口相传，心心相授，彼此对谈，吐其所谋，乃是真知所见之学问，非妄猜私议可比。虽成道有先后，而修持则准一，即如《参同》之理。魏、徐二翁，同学于阴真人，其所着所往，魏证之于徐，徐证之于魏，皆对谈吐谋，岂有虚谬？学者若能勉力思维，忽的得其要领，涌身钻入理窟，犹如仙翁对谈所谋，勤而行之，决定成道，则仙翁昭昭不我欺矣。奈之何世之愚徒，以《参同》目为烧炼凡砂凡汞之事，负却仙翁当年着书婆心，便为毁谤圣道，真地狱种子，而不知悔悟，尚自称修真之士，岂不愧死？此节注契文“惟昔圣贤”一段之义。 


    胡粉投火中，色坏还为铅。冰雪得温汤，解释成太玄。金以砂为主，禀和于水银。变化由其真，终始自相因。欲作伏食仙，宜以同类者。植禾当以谷，覆鸡用其卵。以类辅自然，物成易陶冶。鱼目岂为珠？蓬蒿不成槚。类同者相从，事乖不成宝。燕雀不生凤，狐兔不乳马。水流不炎上，火动不润下。世间多学士，高妙负良材。邂逅不遭遇，耗火亡资财。据按依文说，妄以意为之。端绪无因缘，度量失操持。捣治羌石胆，云母及矾磁。硫磺烧豫章，泥汞相炼治。鼓下五石铜，以之为辅枢。杂性不同类，安肯同体居。千举必万败，欲黠反成痴。侥幸讫不遇，至人独知之。稚年至白首，中道生狐疑。背道守迷路，出正入邪蹊。管窥不广见，难以揆方来。 

　 

    上节题明金来归性，乃称还丹。若舍性情，以万般与我非类之物，而欲保命全形，岂有此理？且如胡粉，乃黑铅烧成，投火仍化为铅。冰雪乃寒水所结，得温则解化为水。朱砂乃水银所变，见火则仍化水银。黄金加水银为白色，见火则即还其黄。凡此等类，变化皆由本性之真。所以始而可以此物化彼，终而可以彼物化此，始终相同，易于为功。岂有欲作伏食仙，而不用同类之物，能以济事乎？
    伏者，伏藏先天之气，而不妄动之意。即孟子所谓“我善养吾浩然之气”者是也。食者以虚求实，腹实之义。即孟子所谓“其为气也，至大至刚，以直养而无害，则塞于天地之间”者是也。养浩气至于充塞天地，造化不拘，万物难移，方是伏食。人秉先天一点浩然正气而成人，必伏食浩然正气而方成道，非伏食一切不类之物也．比如植禾以谷，覆鸡用卵，类辅自然，物即成就，非有相强。鱼目不成珠，蓬蒿不成槚，燕雀不生凤，狐兔不乳马。水不炎上，火不润下，情不相同，性不相类，而欲有济，如何能之？世间多少学士，自负良材，不求真师。间闻金丹之说，疑为炉火烧炼，据按古文，妄议私猜，失其操持，耗费资财，锻炼五金八石等物，妄冀服食长生。殊不知此等杂性之物，与我不类，安能在体常居？千举万败，不知悔悟，犹生痴想，自谓侥幸不遇，福分浅薄，至死不悔。噫！此等之辈，忘其本念，中道生疑，出正入邪，而犹自欺欺人，以为有得。以旁门外道之事，着书立论，以盲引盲，管窥蠡测，何可以揆方来乎？此节注契文“河上姹女”一段之义。


    金入于猛火，色不夺精光。自开辟以来，日月不亏明。金不失其重，日月形如常。金本从月生，朔旦日受符。金返归其母，月晦日相包。隐藏其匡廓，沉沦于洞虚。金复其故性，威光鼎乃熺。 

　 

    上节言欲作伏食仙，宜以同类者。同类者为何物？即吾本来所具天良之真性，落于后天，即道心所发真知之情者是也。此情在五行属于金，丹书皆曰真金。此金历万劫而不坏，为圣贤之阶梯，仙佛之种子。欲了性命，舍此真金，别无他术矣。试观世间凡金，其性至刚，其体最坚，入火则愈炼愈明，所谓真金不怕火烧者是也。金色之精光，不因猛火所夺，犹如日月之光辉，不因照临所亏者相同。自开辟以来，万物有生有灭，有存有亡，惟日月其形如常。金重经久不灭，是金与日月同光明，同长久也。凡金如是，而真金可知。
