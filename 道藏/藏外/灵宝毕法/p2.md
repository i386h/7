<!-- { "loadSidebar": true } -->
　　《真源》曰：天如覆盆，阳到难升；地如盘石，阴到难入。冬至而地中阳升，夏至到天，其阳太极而阴生，所以阴生者，以阳自阴中来，而起于地，恍恍惚惚，气中有水，其水无形，夏至到天，积气成水，是曰“阳太极而阴生”也；夏至而天中阴降，冬至到地，其阴太极而阳生，所以阳生者，以阴自阳中来，而出于天，杳杳冥冥，水中有气，其气无形，冬至到地，积水生气，是曰“阴太极而阳生”也。

　　《比喻》曰：以身外比太空，以心肾比天地，以气液比阴阳，以子午比冬夏。子时乃曰坎卦，肾中气生；午时乃曰离卦，心中液生。肾气到心，肾气与心气相合，而太极生液，所以生液者，以气自肾中来，气中有真水，其水无形，离卦到心，接着心气，则太极而生液者如此；心液到肾，心液与肾水相合，而太极复生于气，所以生气者，以液自心中来，液中有真气，其气无形，坎卦到肾，接着肾水，则太极而生气者如此。可比阳升阴降，至太极而相生，所生之阴阳，阳中藏水、阴中藏气也。

　　《真诀》曰：肾中生气，气中有真水；心中生液，液中有真气。真水真气，乃真龙真虎也。阳到天而难升，太极生阴；阴到地而难入，太极生阳：天地之理如此。人不得比天地者，六欲七情，感物丧志，而耗散元阳，走失真气。当了卦肾气到心，神识内定，鼻息少入迟出，绵绵若存，而津满口咽下，自然肾气与心气相合，太极生液；及坎卦心液到肾，接着肾水，自然心液与肾气相合，太极生气。以真气恋液，真水恋气，本自相合，故液中有真气，气中有真水，互相交合，相恋而下，名曰交媾龙虎。若火候无差，抽添合宜，三百日养就真胎，而成大药，乃炼质焚身，朝元超脱之本也。

　　《道要》曰：一气初回元运，真阳欲到离宫，捉取真龙真虎，玉池春水溶溶。

　　此恐泄元气而走真水于身外也。气散难生液，液少而无真气，气水不交，安成大药？当此年中用月，以冬至为始，日中用时，以离卦为期。或以晚年奉道，根元不固，自度虚损而气不足之后，十年之损，一年用功补之，名曰采补还丹。补之过数，止行此法，名曰水火既济可以延年益寿，乃曰人仙，功验不可备纪。若补数足，而口生甘津，心境自除，情欲不动，百骸无病，而神光暗中自现，双目时若惊电。以冬至日为始，谨节用法，三百日脱其真胎，名曰胎仙。

　　解曰：在外午时为离卦，太阳为真阳，在人心为离宫，元阳为真龙也。真虎乃肾气中之水，真龙乃心液中之气，口为玉池，津为春水。

　　直解曰：一气初回元运，以冬至为始，即子月也。真阳欲到离宫，以离卦为期，即午时也。真龙者，心液中之气；真虎者，肾气中之水。气水相合，乃曰龙虎交媾也。

　　烧炼丹药第四

　　《金诰》曰：天地者，大道之形；阴阳者，大道之气。寒热温凉，形中有气也；云雾雨露，气中有象也。地气上升，腾而为云，散而为雨；天气下降，散而为雾，凝而为露。积阴过则露为雨、为霜、为雪，积阳过则雾为烟、为云、为霞。阴中伏阳，阳气不升，击搏而生雷霆；阳中伏阴，阴气不降，凝固而生雹霰。阴阳不谐合，相对而生闪电；阴阳不匹配，乱交而生虹霓。积真阳以成神，而丽乎天者星辰；积真阴以成形，而壮乎地者土石。星辰之大者日月，土石之贵者金玉，阴阳见于有形，上之日月、下之金玉也。

　　《真源》曰：阴不得阳不生，阳不得阴不成。积阳而神丽乎天，而大者日月也，日月乃真阳，而得真阴以相成也；积阴而形壮于地，而贵者金玉也，金玉乃真阴，而得真阳以相生也。

　　《比喻》曰：真阳比心液中真气，真阴比肾气中真水。真水不得真气不生，真气不得真水不成。真水真气，比于离卦，和合于心上肺下，如子母之相恋，夫妇之相爱。自离至兑，兑卦阴旺阳弱之时，比日月之下弦，金玉之在晦，不可用也。日月以阴成阳，数足生明；金玉以阳生阴，气足成宝。金玉成宝者，盖以气足而进之以阳；日月生明者，盖以数足而受之以魂。比于乾卦进火，炼阳无衰，火以加数，而阳长生也。

　　《真诀》曰：离卦龙虎交媾，名曰采药。时到乾卦，气液将欲还元，而生膀胱之上，脾胃之下，肾之前，脐之后，肝之左，肺之右，小肠之右，大肠之左。当时脾气旺而肺气盛，心气绝而肝气弱，真气本以阳气相合而来，阳气既弱，而真气无所恋，徒劳用工。百采合必于此时，神识内守，鼻息绵绵，以肚腹微胁，脐肾觉热太甚，微放轻勒，腹脐未热，紧勒，渐热即守常，任意放志，以满乾坤，乃曰勒阳关而炼丹药。使气不上行，以固真水，经脾宫，随呼吸而搬运于命府黄庭之中。气液造化时，变而为精，精变而为珠，珠变而为汞，汞变而为砂，砂变而为金，乃曰金丹，其功不小矣。

　　《道要》曰：采药须凭玉兔，成亲必藉黄婆。等到雍州相见，奏传一曲阳歌。

　　此乃与采药日用对行，凡以晚年补完十损一补之功，此法名曰炼汞补丹田。补之数足，止于日用离卦采药，乾卦烧炼勒阳关。春冬多采少炼，乾一而离二，倍用功也；秋夏少采多炼，离一而乾二，倍用功也。随年月气旺，采炼之功效在前，可延年住世而为人仙。若以补数既足，见验进功，亦谨节用功。采药一百日药力全，二百日圣胎坚，三百日真气生而胎仙完。凡药力全而后进火加数，乃曰火候；凡圣胎坚后，火候加至小周天数，乃曰小周天；凡胎圆真气生，火候加至大周天数，乃曰周天火候。采药而交媾龙虎，炼药而进火，方为入道，当绝迹幽居，心存内观，内境不出，外境不入，如妇之养孕，龙之养珠，虽饮食寤寐之间，语默如婴儿，举止如室女，犹恐有失有损，心不可暂离于道也。

　　解曰：药是心中真气，兔是肾中真水，黄婆是脾中真液，和合气水而入黄庭。雍州，乾卦。勒阳关，胁腹也。

　　右小乘法四门，系人仙。


　
　　　
　　　
　中卷中乘长生不死法三门
　　肘后飞金晶第五

　　《金诰》曰：阴阳升降，不出天地之内，日月运转，而在天地之外。东西出没，以分昼夜；南北往来，以定寒暑。昼夜不息，寒暑相推，积日为月，积月为岁。月之积日者，以其魄中藏魂、魂中藏魄也；岁之积月者，以其律中起吕、吕中起律也。日月运行，以合天地之机，不离乾坤之数，万物生成虽在于阴阳，而造化亦资于日用。

　　《真源》曰：天地之形，其状如卵，六合之内，其圆如球。日月出没，运行于一天之上，一地之下，上下东西，周行如飞轮。东生西没，日行阳道，西生东没，月行阴道，一日之间，而分昼夜。冬至之后，日出自南而北，夏至之后，日出自北而南，冬之夜乃夏之日，夏之夜乃冬之日，一年之间，崦定寒暑。日月之状，方圆八百四十里，四尺为一步，三百六十步为一里。凡八刻二十分为一时，十二时为一日，一月三十日，共三百六十时，计三千刻，一十八万分也。且以阳行乾，其数用九，阴行坤，其数用六。魄中魂生，本自旦日，盖九不对六，故三日后魄中生魂。凡一昼夜，一百刻六十分，魂于魄中一进七十里，六昼夜，进四百二十里，而魄中魂半，乃曰上弦。又六昼夜，进四百二十里，通前共进八百四十里，而魄中魂全，阳满阴位，乃曰月望。自十六日为始，魂中生魄，凡一昼夜，一百刻六十分，魄于魂中一进七十里，六昼夜，共进四百二十里，而魂中魄半，乃曰下弦。又六昼夜，进四百二十里，通前共进八百四十里，而魂中魄全，阴满阳位，月中尚有馀光者，盖六不尽九，故三日后月魄满宫，乃曰月晦。月旦之后，六中起九，月晦之前，九中起六，数有未尽，而生后有期，积日为月，积月为岁。以月言之。六律六吕，以六起数，数尽六位，六六三十六，阴之成数也；以日言之，五日一候，七十二候，八九之数，至重九以九起数，数尽六位，六九五十四，阳之成数也。一六一九，合而十五，十五，一气之数也，二十四气当八节之用，而见阴阳升降之宜。一六一九，以四为用，合四时而倍之，一时得九十，四九三百六，变为阳之数二百一十六，阴之数一百四十四，计三百六十数，而足满周天。

　　《比喻》曰：阴阳升降在天地之内，比心肾气液交合之法也；日月运转在天地之外，比肘后飞金晶之事也；日月交合，比进火加减之法也。阳升阴降，无异于日月之魂魄；日往月来，无异于心肾之气液。冬至之后，日出乙位，没庚位，昼四十刻，自南而北，凡九日东生西没，共进六十分，至春分昼夜停停，而夏至为期，昼六十刻；夏至之后，日出甲位，没辛位，昼六十刻，自北而南，凡九日东生西没，共退六十分，至秋分昼夜停停、而冬至为期，昼四十刻。昼夜分刻，准前后进退，自南而北，月旦之后，三日魂生于魄，六日两停，又六日魂全，其数用九也；月望之后，魄生于魂，六日两停，又六日魄全，其数用六也。岁之夏至，月之十六日，乃日用离卦之法，人之午时也；岁之冬至，月之旦日，乃日用坎卦之法，人之子时也。天地阴阳升降之宜，日月魂魄往来之理，尚以数推之，交合有序，运转无差，人之心肾气液、肝肺魂魄，日用虽有节次，年月岂无加减乎？

