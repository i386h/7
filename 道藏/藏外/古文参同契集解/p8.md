<!-- { "loadSidebar": true } -->
　　彭晓曰魏公谓世人欲延生命却死期者须知得身之始末始末者元气也喻修还丹全因元气而成是将无涯之元气续有限之形躯无涯之元气者天地阴阳长生真精圣父灵母之气也有限之形躯者阴阳短促浊乱凡父母之气也故以真父母之气变化凡父母之身为纯阳真精之形则与天地同寿也陶真人云元气者人之根本也古歌云链之饵之千日期身既无阴那得死故纯阳之精气无死坏也阴阳为度者凡修金液神丹先定阴阳行度次立乾坤鼎炉也魂魄所居互为室宅者谓日魂月魄相拘于金室之中为丹根基也性主处内立置鄞鄂者性属金也金主理内承领外符而养灵汞鄞鄂即形貌也情主营外筑固城郭者情火符也火行六虚而为砂汞城郭人民即砂汞也当此之际亦繇乾坤动静流气布精土居中宫为道舍庐阳伏阴施泰来否去阴阳刑德是为药之本途也九还七返八归六居者谓金生数四成数九火生数二成数七木生数三成数八水生数一成数六土生数五成数十是也男白女赤者谓金始因生水而属阴系北方坎卦是象干中男乃曰坎男金白故云男白也火属阳系南方离卦是象坤中女乃曰离女火赤故云女赤也真金在鼎内则为坎男是离女之夫及在鼎外反为离女是坎男之妻故金母受太阳之气而产灵汞也则水定火者谓金火相拘使真水不流荡也五行之初者水生数一也上善若水者水为万物之母清而无瑕不可视见道之形象者潜运于鼎中变化不一不可图画也变而分布者谓五行各守疆界而符火四时不差忒也凡修金液还丹有坛坛上有炉炉上有灶灶中有鼎鼎有神室神室有金水也神室象鸡子金水亦如之言如鸡子者重叠相裹也黑白相符者金水相包也纵广一寸者以安灵汞也若以乾坤枢辖坎离生成十月具形与人无异四肢五脏筋肉俱全此数联者盖魏公显露内外法象砂汞形仪也阴真君神室歌曰后土金鼎生死长七神室明三圆五径一混沌徘徊天地五星阴阳两合象如鸡子形容无差黄白表里厚薄均匀六一固济好守午门参同契又曰以水飞土母制之也【肉滑若饴彭作肉滑若铅故注不录】坎男为月至以相求月魄金砂也日魂火汞也若遇日退则月便乘权金火递互施功更相制伏俱无所伤也晦朔之间是阴阳相禅之际日月盈缩之时故日月薄蚀掩冒相倾而消其形也喻鼎内阴符阳火逐刻漏而相交晦去旦来分时晷而易换既有相掩故云灾生也其中复有坎男离女雄情雌性相须含吐聚生成变化真精以为神药也金化为水【至】俱吐证符火至二八月金水舒畅或水液生于金或金砂化为水故和融用章也火数既极复归功于土土守四季水不得飞故水不得行也男动外施则火行于外女静内藏则金守于中宫火气虽遇金被水拘阴魄既拘阳魂亦伏寒温相恋各得其宜俱吐证符滋生灵汞也关关雎鸠【至】愈见乖张凡修金液还丹者先明铅火之根次认阴阳之理孤阴不自产寡阳不自成须候阴阳相交牝牡袭气龙呼虎吸男成女产故云牝鸡自卵其雏不全二女同居其情不契且天地之间若离阴阳即无万物故采天地之真精取阴阳之根本而为药基若以金石草木氷雪霜露盐卤之物非种异孤阴寡阳纵使黄帝临炉太乙执火八公链淮南合和以致广置坛墠丰备殽酒敬跪祝辞告诸神而望还丹之成者有如和胶补釜以硵涂疮飞舞蛇终不得矣上德无为【至】金气亦相须上德者水在上也下德者火在下也水火既济乾坤之谓也水在上常静无为而处阴不以察求也火在下常动运转经历十二辰内其用不休也上闭称有内水也下闭称无外火也无者以奉上谓火运四时五行之气以资奉神胎故云上有神德居即神胎金汞也此两孔穴法金气亦相须者谓水火阴阳二气双关相须而成神药余无别径也魏公述此一章深明法象大纲神药指归也知白守黑【至】外为狂夫白者金也黑者水也知金水之根用为药基则神精自生于器中故云神明自来也白金自水而产乃为神器水体不绝乃金水两情为道枢纽也水数一为天地阴阳五行万物之始也水一火二木三金四土五是也含黄芽者谓金水生黄芽也五金之主北方河车河车者水火也谓水火二气运生五行也故铅外黑内懐金华者谓铅未化白金之前混于矿内外貌黑而内藏金华犹被褐懐玉之狂夫也金为水母【至】各守境隅水生于金金为水母谓金水生而反形于水乃子胎水者金子子藏母胎者谓黑铅变质而寄位西方为白虎金胎水含金而复藏质于金胞中真水银是也真人至妙各守境隅者谓真汞被外来符火逼逐在母胎中乍沉乍浮飞伏不定若有若无继以符应进退又各守其界分则不敢动越也魏公述此一章深明内象视听不及真精希夷出没之状也妙哉神圣哉采之白【至】巍巍尊高采之白者谓初运动之时先之白金为首也造之则朱者谓陶冶之际次以赫火成朱也链为表卫白里真居者盖以白金为神室也方圆径寸混而相拘者谓金胎象混沌而制造分上下两中虚方圆径寸以安真汞既两相合固济绵密使阴阳相符纤微不漏以养龙虎古歌云固济胎不泄变化在须臾是也先天地生巍巍尊高者谓真铅未有天地阴阳之前铅得一而先形次则渐生天地阴阳五行万物众故铅是天地之父母阴阳之本元盖圣人采天地父母之根而为大药之基聚阴阳纯粹之精而为还丹之质故殆非常物之造化也而修丹之始则以天地根为药根以阴阳母为丹母如有不能于其间生天地阴阳者即非金液还丹之道若以有天地阴阳之后所产者五金八石草木灰汁晨霜夜露雪浆氷水青盐白卤诸物杂而为之者不亦难乎同志思之久而自悟故后篇云万遍将可睹神明或告人旁有垣关【至】常与人俱凡修还丹有坛炉鼎灶上下相接如蓬壶之状周旋四通鼎有复有神室金胎委曲相连鼎内复有枢辖固济阏绝奸邪以防真气走失方免别生思虑仍无劳愁也须固密堤防得神气满于室内又须调运阴阳交互施功将以留连真精而成变化如运火符差忒纵有真精在内亦复飞走不住全在调燮水火守而勿失则必昌盛故真气动静休息一一常与人俱也内以养已【至】近而易求神胎居中宫则阴阳五行之气和顺神胎得以养已安静任运虚无自然变化也原本明内照形躯者谓金能明又能自照得火而同益光明也闭□其兑者兑口也既安金虎灵根于中宫则须固济筑□其鼎口运役三光真精而入其内哺养子珠灵汞故云三光陆沉也三光者即阳火阴符金胎以象日月星也外运亦有三光分在动静交刻之内阴阳符火之中变化而成也缘内外各有阴阳变易之体不可备论到此微妙莫非口诀难以信也金汞在鼎变化莫测莫可得而窥视或以天机运制法象枢辖则金汞不敢逃亡龙虎得以交媾故云近而易求也阴武经云宇宙在乎手万化生乎身是也
