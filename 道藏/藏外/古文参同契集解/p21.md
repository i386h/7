<!-- { "loadSidebar": true } -->
　　真一子彭晓曰火虽有记须约易道而行之循诸卦爻运诸否泰鼎器偃月即仰月也金虎在内为药枢机朱汞青龙被丙丁朱雀随时趂逐俱入金胎故谓之举东合西也魂魄者东龙魂西虎魄也上下两合为一斤之数则乾坤形体俱就与一周天之数同也
　　抱一子陈显微曰古有丹书述火候功用谓之火记凡六百篇其防不外乎周易然火记之作岂虚而无据耶当演易以明之可也易有三百八十四爻即周天火候上下二二八一斤之数一斤记三百八十四铢适与卦爻相应干爻一百九十二坤爻一百九十二而乾坤之道备矣偃月炉者谓关一窍之体用也其窍半白半黑如半月故曰偃月炉知偃月为炉鼎则大丹之道思过半矣白虎在下为发火之枢机青龙居上起腾云之风浪其间真汞变化流珠是则东龙与西虎相交阴魄与阳魂相制运神功于金鼎煅圣药于玉炉倒造化之机翻乾坤之用非天下之至通其孰克如此
　　上阳子陈致虚曰此言鼎炉龙虎气曰偃月炉曰白虎曰上曰兑曰魄属于西也彼也玉池也曰汞日曰流珠曰青龙曰下曰艮曰魂属于东也我也金鼎也偃月炉者即太乙神炉是之谓阴炉也以其偃仰似月初生之象白虎乃西方兑宫之物天地初分元属于彼其虎之威叩之则应含光大品物资生虽能伤人杀人却蕴大乘气象文王重易曰履虎尾不咥人亨又曰履道坦坦幽人贞吉孔子曰说而应乎干又曰素履之往独行愿也修丹之士知畏此虎要先降而伏之既能伏之则可为熬之枢而不咥人也离为日为汞中有朱砂名曰流珠青龙乃东方震宫之物劫运既周元属于我此龙之势威能变化感而遂通云行雨施品物流形干之九二见龙在田利见大人子曰龙德而正中也世人不悟此龙生生之功每被其害若人悟而畏之调而降之则能驱驾而用之矣举东以合西则嘉防而合礼也兑艮数各八流戊而就己也魂魄自相拘金水不间隔也两合精乾坤体成易道不倾者必二八相停而成一斤也一斤指圆成之数
　　全阳子俞琰曰古仙火记六百篇不过因易之六十卦演而伸之以明十月火候之全尔偃月炉铅炉也其位在坎白虎居之流珠宫汞鼎也其位在离青龙居之白虎为熬枢者白虎丹田而火从脐下发也青龙与之俱者驱青龙下就于白虎也东西即坎离也魂魄即日月也龙虎之出处与铅汞之所产初无两途学者知驱龙就虎之妙则知以汞投铅之说矣盖丹法至简至易苟能虚心静默凝神入于气穴则东西配合自然龙虎交媾而魂魄相投产紫金也何劳用力哉上之时兑卦用事月生一半之明故曰数八下艮卦用事月生一半之魄故曰亦八合两而观则乾坤鼎器成立而药物火候尽在其中矣二八十六两为一斤易有六十四卦其数与易道正相等也此亦喻丹道之妙阴阳两齐而配合相当尔
　　金入于猛火色不夺精光自开辟以来日月不亏明金不失其重日月形如常金本从月生朔旦日受符金返归其母月晦日相包藏其匡廓沈沦于洞虚金复其故性威光鼎乃熺
　　真一子彭晓曰五行相克火乃克金金得火复能成器两不伤损故金胎在鼎中而不耗防金色益自光明自立乾坤鼎器以来日月运精入内两相有益俱得精明金体重如初日月常环照也金本从月生者金是阴精寄位西方故云金从月生月自朔旦受日辰之符因生金也金返归其母者月转受统金归于水至月晦阳气消尽则金水两物情性自相包裹藏匡廓沈沦洞虚也月晦象年终月朔象年首也金水成形鼎室长含和气乃见成功故云鼎熺熺则和怡和怡则金水凝结自然之道备矣
　　抱一子陈显微曰日月与金最为长久自天辟地以来日月之形如常而未尝亏明真金之重如初而未尝夺色盖三者一体也人徒见金精盛而月倍明以知金自月生而不知月之明本生于日也故防合之际月藏其明沈沦洞虚以受日光乃能生金而金性本出于日故其坚刚重实禀太阳之色具太阳之性也万物遇火莫不消坏惟金入火色不夺光经百炼而愈坚度大冶而益赤盖火乃太阳之气金乃太阴之精金入猛火乃复其故性是以鼎炉火炽则金色愈増而威光熺然可爱矣
　　上阳子陈致虚曰此言金之为用非金之功则不成丹故云金丹却非世上金玉之金非从土石中出者乃天地造化五行颠倒之妙自乾坤大化窟中而产者此金是也今之盲师但说金丹便自慌不知所为何者口说修行又不得闻金丹之名亦不究竟参同契中之语乃诳于世岂知仙翁历历指示此金神化之用有辈愚人毎睹是书不察阴阳真金体用乃猜为烧炼炉火等事惜哉昧哉若不与世露些消息则万世之下此书愈高愈远人既不能窥其畔岸遂皆弃而不观抑何从而求修行之防耶上根利器要知此金在鸿蒙混沌之先太极未判之始元属于干故谓之干金大劫欲交则谋报混沌之德者至是以干初交坤此金颠蹶蹄骤奔入坤宫谓之坤中金坤得此金内实而为坎坤之三爻本皆中虚号曰坤土既得此金以实其中而成坎象坎之正位居于北方癸水之地是坎为水金藏其中故谓之水中金夫水中之金为先天之宝不能久居于后天之坎因化为兑兑或跃于北方之坎户占居西天之酉方则此金日生夜长酉之正位属兑是以此金主行丹道于兑之中故谓兑金也炼丹之士寻微索赜原始要终格物致知探其源流审其根苗若炼金丹必求此金若求此金不求于干不求于坤不求于坎专求于兑兑之为物乃坤月同是云同易施功非难为巧兑之为妙代坤行道故炼金丹除此兑金余皆旁门不能成道黄帝老子从古圣仙皆用此金方能了道文王重巽九五先庚三日后庚三日仲尼翼巽兑柔皆顺乎刚君子以申命行事夫庚金也经云三日月出庚是也且释迦假此金以成佛故号金仙盖兑中之金与天上太阴同体而生明同时而生丹天上之月名曰太阴缘此兑金同其功用遂亦名之曰少阴又云阴中之金天上太阴其功接太阳之辉光以成岁时兑之少阴其道续大千世界化生人物仙翁参透前圣知此金之根源推此金之妙化单出此金之神变也彼世间金能与天地同久入火其色愈精久炼不失其重况此兑金是乾坤大化炉中之所产也月之光有亏盈兑之金有流转故云形如常朔旦日月合璧月受日符现一阳之光于庚申之位此天上之太阴也而此兑金毎应月之朔亦初三日始生阳之丹于混沌之位此人间之少阴也故云金本从月生朔旦日受符何谓金返归其母盖金之舍曰兑兑之母曰坤兑不能久舍其金金亦因时而发用坤之翼曰含章可贞以时发也圣人之心妙在于此金既发用兑返母而包归坤犹月晦而日相包何也晦日朔旦月之金体藏匡廓为日所覆一日二日三日运行其度辉光再廿也又如金返归母金之真精沈沦洞虚为世之用一生二二生三劫运再交金将复产也若此金复产必复其故性何也性为干之用干之直也寄金于坤坤寄于坎坎寄于兑兑金舒情复其故性乃以此金还于干宫干之金鼎复得其种炼成金丹是以此丹号金液还丹鼎号威光金鼎是云威光鼎乃熺熺者火炽盛之义
　　全阳子俞琰曰世间万物入火皆坏惟金不坏盖五行相生至金而极金之为物镕之得水击之得火其柔象木其色象土四时俱备故真金经百炼而愈坚未尝失其本体之重自天辟地以来不知防千万年而日月之形如常未尝亏其明以阴阳之精互藏其宅各得所安故日月之形不变夫悬象着明莫大乎日月丹法着明莫大乎金火金即月火即日也金从日生朔旦受符者太阴真金生于坤宫本繇太阳真火所化其受气之初亦犹金虽月光本生于日月受日光自朔旦而始也金返归其母月晦日相包者金在坤宫与火相守亦犹月晦之夜日月相撢持也藏匡廓沈沦洞虚者神气深入乎其根渐渐沈归海底如月魄之不见也金复故性威光鼎熺者月体本黑受日之光而白今焉与日相包而藏其匡廓则复其本体之黑矣但守其黑勿问其白久之神明自来俄顷光芒透鼎火力炽盛则三日庚生兑户黑银炼出白银来矣
　　世人好小术不审道浅深弃正从邪径欲速阏不通犹盲不任杖聋者听商宫没水捕雉兔登山索鱼龙植麦欲获黍运规以求方竭力劳精神终年无见功欲知服食法事约而不繁
　　真一子彭晓曰徐君谓世人好小学术要趋疾径不知小术疾径有始无终用功至多获成者少如盲聋者苟于视听渔猎者误于江山既取舍之有乖在是非之宁别勤求至道约而不繁况金液还丹是白日冲天之上道若遇明师或逢神授遵其妙诀而修之则易简之理得矣
　　抱一子陈显微曰世人弃正从邪嗜好小术徒劳心力至了无成焉知大道之妙至简至易约而不繁者哉
　　上阳子陈致虚曰世人好小术小术不是道器局若浅小不可闻大道道大包天地道深阔如海人固不可闻先被盲师毒先入言为主正道无繇闻旁门好采战弃正从邪径服药求轻举欲速阏不通精竭不养性犹盲不任杖借道资谈论如聋听商宫没水捕雉兔何不参同五行不颠倒登山索鱼龙枯坐以求仙植麦欲获黍无为若办道运规以求方如上种种为竭力劳精神若不遇圣师终年无见功欲知服食法古仙语不繁伏炁不服气服气须伏炁服气不长生长生须伏炁斯言真妙诀以诏高上人
　　全阳子俞琰曰金丹大道以积精累气而成片饷结胎百日立基一年入室三年炼养自有节次工夫奈何学者不审道之浅深不择师之邪正务求速效惟好小术或知一而昧二或得体而遗用局于偏见自以为足甚至张皇邪说而反谤正道穿凿真经以取信末学妄以授妄迷以传迷如此者多矣间有聪明之士又不肯屈己参访惟钻寻故以望得悟何异盲者之不任杖哉其愚暗之人不通至理强以臆说纽合丹书何异聋者之听宫商哉乃若脐内为关此犹捕雉兔而入水也以两目为华池此犹索鱼龙而登山也他如学采战以望不死坐顽空而规长生岂非植麦欲获黍运规以求方者乎是皆空费心力皓首然迄无成效惜哉金丹生于坎中因火逼而出位遍历三宫降而入口故曰服食也至约不繁口诀至易简也
　　以金为堤防水入乃优游金计有十五水数亦如之临炉定铢两五分水有余二者以为真金重如本初其三遂不入火二与之俱三物既合度变化状若神下有太阳气伏蒸须臾间先液而后凝号曰黄舆焉岁月将欲讫毁性伤寿年形体为灰土状若明窗尘
　　真一子彭晓曰金母在中宫为水银堤防则金水优游性情相恋金水逐辰受气各得其半共合一斤之数既产金砂母亦不损故云金重如本初也其三遂不入者真土也金火木为三物被水火二者逐辰与之俱入器中乃得三性合防二味相拘变化若神也金母始因太阳精炁伏蒸遂能滋液而后凝结是名黄舆焉以至周星阴阳五行功考互满退位藏形尽归功于中宫黄帝土德也故云毁性伤寿年归土德而化土则精神状若明窗尘也
