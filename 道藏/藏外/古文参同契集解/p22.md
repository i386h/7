<!-- { "loadSidebar": true } -->
　　抱一子陈显微曰欲炼大丹先以纯金修筑城廓周遭围绕然后取真水入于其中始无渗漏或谓金堤或言城廓皆此意也然筑金堤但知四象五行全借土之理则金自然生成矣防用五行真土能成五行真金盖土者金母也既成五行真金则能柜五行真水盖水者金子也水土金三物纽结成方土之形而婴儿现于其间矣及夫运用上升则金光满室腾腾若车舆之行故号黄舆也但临炉定则金重不过五分放水多些小不妨其三不入火二与俱者木三火二也火二与木三俱不入如人之魂神本自无体寓物而现修真之功但炼水土金三物三物既结就而成宝则魂神自然与之俱妙水入金堤本是凝液借太阳在下之气伏蒸煅炼变成黄舆火力既周神功既足则千变万化凤辇龙车皆是物也及乎脱胎则形体闪烁如明窗日影射尘之状此徐君显露功成变化之象奈何世人不知妄行忖测曾未梦见敢肆臆说惟亲诣者能知之耳
　　上阳子陈致虚曰此言入室临炉下手结丹以入鼎也上根者当明是书最有次第而不泛此节有肯非此一节之详后人如何下手修丹之流未遇师者不知是书而且奥观至此节浑如嚼蜡无入头处只得猜为五金八石煅炼之事到底无功反怨圣师漫语诚为可怜今累泄露永释后疑以金为堤防者大修行人参炼九还金丹须明此金乃西方兑中之金也先办真心求彼兑金立置坛墠常加谨防堤防固济以待此金之生水也所生之水尤当推度而明辨之要知此水是先天之水耶是后天之水耶若是后天则水溷浊不可以炼还丹若是先天之水又待其水之清而用之也诗曰泾以渭浊盖泾水清而渭水浊也修丹者待其泾水之清优游防闲不可挠动是云水入乃优游此水之清中有真金周兴嗣曰金生丽水清之至也且要知其斤两轻重而后用之盖此兑金必约十五两重者借近一斤之准则是云金计有十五也金重到十五两则能生丽水矣何谓水数亦如之非言水亦十五两要水与金相称如十五两之金必能生多少之水故曰如之所以徐君叮咛临炉方定其铢两若十五两之金已生到五分之水则水过余而不可用是云五分水有余若此金初生水到二分时乃真可用是云二者以为真即此二分之水必约十五两之金是云金重如本初若水已到三分者亦不堪用是云其三遂不入若金水之数及时相等急以二分之火而合之是云火二与之俱金水火既以相合则火受金气复得水制结成还丹乃能变化而状若神矣下手临炉之功莫此为要是以圣人年中取月而置金月中测日而听潮日中择时而应爻时中定火而行符何谓行符古圣先贤以炼金丹为一大件事也推度时节立攒簇法以一年七十二候簇于一日以三百六十爻攒于一月以三十六符计一昼夜分表十二时中是一时有六候比之求丹止用二候之久一时有一爻比之求丹不要半爻之顷一时有三符比之求丹止用一符之所谓单符单诀者此也所以黄帝言阴符者此也故曰人知其神而神不知不神之所以神者此也修丹仙子于此一符之顷蹙三千六百之正气逆纳胎中当斯之时夺天地之造化窃日月之精华地轴形心天关在手交龙虎两之气捣金水一体之真蛇盘结于丹炉乌兔防行于黄道黑白交映刚柔迭兴玉户储祥紫华映日荧惑守于西极朱雀炎于空中促水运金催火入鼎伏蒸以太阳之气结号黄舆之丹也夫初炼金水之时堤防以岁月而计至于合丹之际止用一符之功夫久则毁性而伤丹一亏则伤寿年矣是云岁月将欲讫毁性伤寿年修丹一事本为延寿登真若差一发反伤寿矣故徐君诲后学必要慎密明窗尘者此丹之至微也
　　全阳子俞琰曰丹法以上半斤金为外炉东南半壁之堤防然后下半斤水自西而下入于北方内炉则其势不迫而优游自如也金之升自初一至十五计十五日水之降自十六至三十其数亦如之此亦金水各半斤之谓也然其法以文升后以武降不如是则不能深达九泉之下故曰临炉定铢两五分水有余也夫金水合成二八一斤之数一一阖往来不穷乃吾身真阴阳也然水要半斤有余金又不可亏其半斤之重故曰二者以为真金重如本初也其土遂不入者周围鼎器间止有上半斤金下半斤水而土则无位故曰不入然非真不入也土无定位无所往而不入耳且如天地二十四位中无戊已岂果无戊巳哉盖自壬子至干亥往来不定上下无常无非戊巳所游之地也二与之俱者遍鼎器间皆土金水二者与之偕行也金水与土偕行则三物互相含受混二为一矣混二为一则住青山万顷云捞出碧潭一轮月而变化之状若神矣盖升者金降者水所以为升降者土也虽然金水土亦不过比喻尔大道从来绝名相何金水土之有哉玉芝书曰炼丹随子时阳气起火火力方全他时火不然也盖子时太阳在北方人身到尾闾关此时起火则内外相合乃可以盗天地之机而成丹其初太阳在下水火交媾二气絪缊蒸而为液次则水中火发阳气渐炽其液方凝于内逼出金华是为真铅及其运用上升则腾腾若车舆行于黄道之上故号曰黄舆焉至于功深力至火候周天如腊月三十日天运将周则真性藏而年寿亦相亡矣所谓夭寿不贰修身以俟之也○人徒知子时肾气生得火烹炼凝而成液遂认为真铅而欲取以化离宫真汞殊不思既成液矣则有形有质有体重浊安能逆流而升上神仙作丹于此时不过发火于下以感其气尔火力既盛气自滃然上腾与山川云起相似迨夫升入泥丸然后化为甘露下入重楼盖未尝用其质也丹法所谓取清舍浊浊者沈下是形体为灰土清者浮上是状若明窗尘也翠虚篇云促将百脉尽归源脉住气停丹始结古歌云铅为芽母芽为铅子既得金华舍铅不使又曰及至用铅时用铅还是错其防深矣附彭好古曰此言地元之事地元起手全在金水火三物黑中取白以金为水之堤防则金水优游情性相恋计其轻重金十五合初一至十五上金半斤之数水亦十五合十六至三十下水半斤之数至于采取则在临炉酌定铢两二十四铢为一两一百九十二铢为八两二铢四累为一钱一铢二累为五分水重五分不过一铢二累所重无防然至此即为有余而兑金始终只是八两不得为金水相停矣天一生水地四生金修炼金丹惟此二者为真而天三之木不入其中至于地二之火乃太阳中元之火与金水尝俱而不可离也何者炼丹只是金火药者火之父母火者药之子孙而水在金中是为三物金水火三物既合法度则魂神自妙变化无穷其初则太阳在下精气伏蒸金液渐结其次则水中火发阳气方炽金液渐凝其后火力既足金液凝结尽归中宫能为神室生灵汞号曰黄舆至于煅炼功深岁月将讫三物俱丧毁性伤年则形体化为灰土熌熌灼灼如明窗日影飞尘之状而不可捉摩矣二者以为真其三遂不入古今解者不同有以二者为二候得药三者为三候又在四候别有妙用不入三候之内者有以二者为二阳月出庚方宜加采取其三为三阳金逢望远不堪采药者有以二者为金半斤水半斤铅一两有三分神水砂一两有三分神火无形之药不入兑金重数之内者细思之终属未妥得理者当自辨之
　　捣治并合之持入赤色门固塞其际防务令致完坚炎火张于下昼夜声正勤始文使可修终竟武乃陈候视加谨慎审察调寒温周旋十二节节尽更须亲气索命将绝休死亡魂魄色转更为紫赫然成还丹粉提以一丸刀圭最为神
　　真一子彭晓曰捣治丹基坚完固济然后安鼎内号曰赤色门上水流下下火炎上晦朔进退昼夜升降文发子初武随己止午起阴符以至于亥运之否泰调以寒温十二节终终则更始一周火足魂魄改形转为紫金赫然成丹服之一粒刀圭便成神妙之功述无尽己
　　抱一子陈显微曰此言运用之功动天地之槖钥如捣而治之直至南方赤门方固闭而使水火际防此功昼夜不绝先以文升次以武降周旋十二时一日既终更宜相亲至于炁己索然命将垂绝百脉归根万窍俱寂非死也犹死也绝后重苏金光转紫状如紫粉一刀圭许时时呈露处处见形变化不测神妙不可思议
　　上阳子陈致虚曰捣治者阴阳之交炼也持入者保而持之而收入也赤色门乃干之户丹从干之户而归神室固塞者闭息也际防者九窍也皆要坚完而无所失炎火张于下昼夜声正勤者盖阳丹之初到其中有信乍得离中之火昼夜周流一身百节万神悉皆听命正宜勤勤内守使声寂而意和气匀而脉住丹始凝结始文使可修者炼丹之始用文火而修之其首尾则皆武火首用武火以炼己终用武火以温养故三相曰首尾武中间文是也候视加谨慎者不可自取疎慢泥丸有云工夫不到不方圆是也审察调寒温者勿为人物所瞒紫阳翁曰调停火候托阴阳是也周旋以十二节终而复始直待添汞抽铅铅将尽汞亦干七魄已死魂亦变是气索命将绝休死亡魂魄也景象至此其色转为紫金赫赤之还丹也粉提以一丸刀圭最为神者其小如一提之粉其小如一丸之药黍大曰丸其轻如刀圭之言至微也而其神妙有不可述也此一节备言下手之功然细微防必师口孰能依文而成事哉
　　全阳子俞琰曰金丹大药产在坤种在干干居上为鼎坤居下为炉非猛烹极煅则不能出炉非倒行逆旋则不能升鼎捣治并合者两处擒来共一炉一神水结真酥也持入赤门者夺得兔乌精与髓急须收入鼎中烧也大成集云搬归顶上结三花牢闭金关玉锁盖金砂升鼎之时须是固济谨密然后圣胎完坚也此乃后天下手功夫其中复有运神火以观真心鼓巽风以吸真神妙用人皆不识尔渐悟集云因烧丹药火炎下故○黄河水逆流是以烹炼之火不得不炎盖丹田火炽盛则云蒸雾滃泥丸风生而宛有龙吟虎啸声矣○采药之时凝神聚气呼吸绵绵勿令间防久之神住气定自然巽户轰雷龙腾虎跃驱回尾穴连空焰赶入天衢直上奔王保义云文火发生武火结实始文终武不可以一途取也候视加谨慎者塞兑垂帘含光默默候天地之气将至然后定息以采之聚火以烹之须当视其老嫩不可轻易也审察寒温者调停火力审察缓急以渐而猛不可慌忙骤进也十二节乃周天十二辰在吾身乃火候方位也夫火候自子而升至午而降环鼎器之外周天皆己行遍则天纲复指于子故曰更须亲也盖金丹凝结之际璇玑玉衡一时停轮则日魂月魄皆沈沦于北方海底索然灭藏浑如死亡也此时归根复命神凝气结八脉俱住呼吸全无其气如绝矣绝后重苏所谓这回大死今方活是也翠虚篇云脱黄着紫因何事只为河车数转深盖九转火候数定则还丹赫然光明变化紫金之光也又云采之炼之未片饷一气通三关三关来往气无穷一道白脉朝泥丸泥丸之上紫金鼎鼎中一块紫金团化为玉浆流入口香甜清爽遍舌端呑之服之入五内脏腑畅甚身康安盖还丹入口如蜜甘香如婆兰之清凉所谓刀圭刀头圭角些子尔及其成功千变万化妙不可测非旁门小术比也称之为神宜哉
