<!-- { "loadSidebar": true } -->
　　抱朴子曰余考览养性之书鸠集久视之方曾所披涉篇卷以千计矣莫不皆以还丹金液为大要者焉然则此二事盖仙道之极也服此而不仙则古来无仙矣往者上国丧乱莫不奔播四出余周旋徐豫荆襄江广数州之间阅见流移俗道士数百人矣或有素闻其名乃出在云日之表者然率相似如一其所知见深浅有无不足以相倾也虽各有数十卷书亦未能悉解之也为写误之耳时有知行气及断谷服诸草木药法所有方书略为同文无一人不有道机经唯以此为至秘乃云是尹喜所撰余告之曰此是魏世军督王图所撰耳非古人也图了不知大药正欲以行气入室求仙作此道机经谓道毕于此复是误人之甚者也余间问诸道士以神丹金液之事及三皇文召天神地祗之法了无一人知之者其夸诞自誉及欺人云已久寿又言曾与仙人共游者将太半矣足以与尽征者甚鲜矣或有颇闻金丹而不谓今复有得之者皆言唯上古已度仙人乃当晓之或有得方外说不得其真经或得杂碎丹方便谓丹法尽于此也昔左元放于天柱山中精思而神人授之金丹仙经防汉末乱不遑合作而避地来渡江东志欲投名山以修斯道余从祖仙公又从元放受之凡受太清丹经三卷及九鼎丹经一卷金液丹经一卷余师郑君者则余从祖仙公之弟子也又于从祖受之而家贫无由买药余亲事之洒扫积久乃于马迹山中立坛盟受之并诸口诀之不书者江东先无此书此书出于左元放元放以授余从祖从祖以授郑君郑君以授余故他道士了无知者也然余受之已二十余年矣资无担石无以为之但有长叹耳有积金盈柜聚钱如山者复不知有此不死之法就令闻之亦万无一信如何夫饮玉则知浆荇之薄睹昆仑则觉丘垤之卑既览金丹之道则使人不欲复视小小方书然大药卒难办得当须且将御小药以自支持耳然服他药万斛为能有小益而终不能使人遂长生也故老子之诀言云子不得还丹金液虚自苦耳夫五谷犹能活人人得之则生人绝之则死又况于上品之神药其益人岂不万倍于五谷夫金丹之为物烧之愈乆变化愈妙黄金入火百链不消埋之毕天不朽服此二药链人身体故能令人不老不死此盖假求于外物以自坚固有如脂之养火而可不灭铜青涂脚入水不腐此是借铜之劲以扞其肉也金丹入身中沾洽荣卫非但铜青之外傅矣世间多不信至道者则悠悠皆是耳然万一时偶有好事者而复不见此法不值名师无由闻天下之有斯妙事也余今略钞金丹之都较以示后之同志者其勤求之不可守浅近之方而谓之足以度世也遂不遇之者直当悉意于无穷之异耳想见其说必自知出潢污而浮沧海背萤烛而向日月闻雷霆而觉布鼓之陋见巨鲸而知寸介之细已知其喽喽无所先入欲以弊药必规升腾者何异防蹇驴而追迅风棹蓝舟而济大川乎又诸小饵丹方甚多然作之有浅深故力势不同虽有优劣转不相及犹一酘之酒不可以方九酝之醇耳然小丹之下者犹自远胜草木之上者也尽凡草木烧之即烬而丹砂烧之成水银积变又还成丹砂其去凡草木亦远矣故能令人长生神仙独见此理矣其去俗人亦何缅邈之无限乎世人少所识多所怪或不知水银出于丹砂告之终不肯信云丹砂本赤物从何得成此白物又云丹砂是石耳今烧诸石皆成灰而丹砂何得独不烬耳此近易之事犹不可喻其闻仙道而大笑之不亦宜乎上古真人愍念将来之可教者为作方法委曲欲使其脱死亡之祸耳可谓至言矣然而俗人终不肯信谓为虚文若是虚文者安得九转九变日数所成皆如方耶真人所以知此者诚不可以庸近思求也余少好方术负步请问不惮险远毎有异闻则以为喜虽见毁笑不以为戚焉知来者之不如今是以着此以示识者岂苟尚奇怪而崇饰空言欲令书行于世信结流俗哉盛阳不能荣枯朽上知不能移下愚书为晓者传事为识者贵农夫得彤弓以驱鸟南夷得衮衣以负薪夫不知者何可强哉世人饱食终日复未必能勤儒墨之业治进德之务但共逍遥遨游以尽年月其所营也非荣则利或飞苍走黄于中原或留连杯觞于沸或荒沈丝竹或耽沦绮纨或控以弊筋骨或博奕以弃功夫闻至道之言而如醉防知睹大道之论而欠伸昼睡有身不修动之死地不肯求问养生之法自欲割削之煎熬之憔悴之漉汔之而有道者自宝秘其所知无求于人亦安肯强行语之乎世人之常言咸以长生若可得者古人之富贵者已当得之而无得之者无此道也而不知古之富贵者亦如今之富贵者耳俱不信不求而天下果自有此不死之道者不亦当复为得之者所笑乎日月有所不能周照人心安足孤信哉抱朴子曰按黄帝九鼎神丹经曰黄帝服之遂以升仙又云虽呼吸导引及服草木之药可得延年不免于死也服神丹令人寿无穷已与天地相毕乘云驾龙上下太清黄帝以传子戒之曰此道至重必以授贤苟非其人虽积玉如山勿以此道告之也受之者以金人金鱼投于东流水中以为约唼血为盟无神仙之骨不可得见此道也合丹当于名山之中无人之地结伴不过三人先斋百日沐浴五香致加精洁勿近污及与俗人往来又不令不信道者知之谤毁神药药即不成矣成则可以举家皆仙不但一身耳世人不合神丹反信草木之药草木之药埋之即腐焚之即焦不能自生何能生人乎九丹者长生之要非凡人所当闻见也万兆蠢蠢唯知贪富贵而已岂非行尸者乎合时又当祭祭自有图法一卷也第一之丹名曰丹华当先作黄用雄黄水石水一钵作汞戎盐卤醎石牡蛎赤石脂滑石胡粉各数十斤以六一泥封之火之三十六日成服之七日仙又以膏丸此丹置猛火上须臾成黄金又以二百四十铢合水银百斤火之亦成黄金金成者药成也金不成更封药而火之日数如前无不成也第二之丹名曰神丹亦曰神符服之百日仙也行度水火以此丹涂足下步行水上服之三刀圭三尸九虫皆即消坏百病皆愈也第三之丹名曰神丹服一刀圭百日仙也以与六畜吞之亦终不死又能辟五兵服百日仙人玉女山川神皆来侍之见如人形第四之丹名曰还丹服一刀圭百日仙也朱鸟凤凰翔覆其上玉女至傍以一刀圭合水银一斤火之立成黄金以此丹涂钱物用之即日皆还以此丹书凡人目上百走避第五之丹名饵丹服之三十日仙也神来侍玉女至前第六之丹名链丹服之十日仙也又以汞合火之亦成黄金第七之丹名柔丹服一刀圭百日仙也以缺盆汁和服之九十老翁亦能有子与金公【即铅也】合火之即成黄金第八之丹名伏丹服之即日仙也以此丹如枣核【缺文】不敢前又辟盗贼虎狼也第九之丹名寒丹服一刀圭百日仙也仙童仙女来侍飞行轻举不用羽翼凡此九丹但得一丹便仙不在悉作之在人所好者耳凡服九丹欲升天则去欲且止人间亦任意皆能出入无间不可得而害之矣抱朴子曰复有太清神丹其法出于元君元君者老子之师也太清观天经有九篇云其上三篇不可教受其中三篇世无足传当沈之三泉之下下三篇者正是丹经上中下凡三卷也元君者大神仙之人也能调和阴阳役使神兴作风雨骖驾九龙十二白虎天下众仙皆肄焉犹自言本亦学道服丹之所致也非自然也况凡人乎其经曰上士得道升为天官中士得道栖集昆仑下士得道长生世间民愚不信谓为虚言从朝至暮但作求死之事了不求生而天岂能强生之乎凡人唯知美食好衣声色富贵而已恣心尽欲奄忽终殁之徒慎无以神丹告之令其笑道谤真传丹经不得其人身必不吉若有笃信者可将合成药以分与之莫轻以其方传之也知此道者何用王侯为神丹既成不但长生又可以作黄金金成取百斤先设大祭祭自有别法一卷不与九鼎祭同也祭当别称金各检署之礼天二十斤　　日月五斤　　北斗八斤
　　太乙八斤　　　井五斤　　　灶五斤
　　河伯十二斤　　社五斤
　　门户闾神清君各五斤凡八十八斤余一十二斤以好韦囊盛之良日于都市中市盛之时嘿声弃之于多人处径去无复顾凡用百斤外乃得恣意用之耳不先以金祀神必被殃咎又曰长生之道不在祭祀事神也不在导引与屈伸也升仙之要在神丹也知之不易为之实难也子能作之可长存也近代汉末新野阴君合此太清丹得仙其人本儒者有才思善着诗及丹经赞并序述初学道受师本末列己所知识之得仙者四十余人甚分明也作此太清丹小为难合于九鼎然是白日升天之法也合之当先作华池赤盐艮雪白飞符三五神水乃可起火耳
　　神丹
　　一转之丹服之三年得仙
　　二转之丹服之二年得仙
　　三转之丹服之一年得仙
　　四转之丹服之半年得仙
　　五转之丹服之百日得仙
　　六转之丹服之四十日得仙
　　七转之丹服之二十日得仙
　　八转之丹服之十日得仙
　　九转之丹服之三日得仙
