<!-- { "loadSidebar": true } -->

　　益心始欲静，而欲念未息。欲念者，气之性所为也。此性役真性，常切于耳，目次之。修丹之士，心既无事，则彼固无由而役之矣。其所以役神者，以外物诱之耳。静坐之际，先行闭息之道。闭息者，夫人之息，一息未际，而一息续之。今则一息既生，而抑后息。后息受抑，故续之缓缓焉，久而息定。抑息千万不可动心，动心则逐于息，息未止而心已动矣。

　　言未既，有笑于旁者曰：“迂哉！此叟教人无法。抑息而又不动心，得非以千钧之物，责负于人，使之不用力，可乎？”

　　曰：“于且听。吾虽闭息，而又存心，则心不动，而息亦息矣。”

　　又，“此固闭息之道，安保欲念不生乎？”

　　曰：“至于生，则末矣。念之生也，感物而动耳。定中觉目有所睹，则神役于目矣，急收而返视。耳有所听，神役于耳矣，急收而内听。其他皆然。”

　　问者日：“闻一如二，吾并知此理矣。吾虽收神，而又存心，则神收而心本静矣。”

　　日：“存心者，养性也。性之始见，不存心则无所养。无所养，则终乎不见矣。存心实自收心始，所谓收神者，盖收心之余用耳。行之至久，见如不见，闻如不闻，形心相忘，合乎至道，则元性彰露而元气生矣。”

　　精神论

　　神者，元性也。余前所说神为主论，盖亦尽之矣。今念夫修丹者，多昧凝神之法。凝神之法，不在乎速，故又为之论。而后画种室图，并论于后。

　　凝者，以神凝于精气之内。精气本相依，而神亦恋之。今独重于神。何也？神者，精气之主。丹士交会采取，至于行火，无非以神而用气精。苟先以神凝于气之中，则气未可安，神亦未肯恋气，而反害药物矣。且神，元性也。性方寻见尚未定，摇摇飏飏，进退存亡。而子使凝之，性岂能自凝？其所以凝之者，亦气质之性而凝之也。初云质性而寻本性，是以质性而逐本性，可乎哉！

　　今之为学者，多为凝神所误，何也？盖神仙有下手先凝神之说，故妄引以盲众。岂知其所谓凝神者，盖息念而返神于心之道。神归于心，则性之全体见。全体见而用之，无非神用。念念不离金丹，故丹成而神自归之，何凝之有？故曰，凝神者，神融于精气也。精、气、神合而为一，而阳神产矣。到此际此身，乃始为无用之物也。谁曰不然？吾闻于度师，度师闻于远师，远师闻于天。

　　幻丹说

　　幻丹者，未静心田，遽采一阳。故斯时也，一阳奕生，非真阳也。气非元气，乃呼吸之气也。精亦非元精，乃淫泆之精也。神亦非元神，乃情欲之念也。夫人方学道，更欲为仙，得非欲念乎？以欲念而交会阳生，此幻丹之所以有也。

　　精在肾府，而若采之升至于脐上，又无安顷处，故逐气而息于气穴之右。脐生于肾之缕，与气交结而止。即自曰丹。既自曰丹矣，而精、气、神用着，便是后天底物。先天之物，果安在哉？谓之黄庭、内炉、外炉、泥丸等窍，皆先天立之后始见。当此时在何处？实未之有也。傍风捉影，入海寻蟾，守株待兔，缘木求鱼，一旦败露，精荡然而去，先天又无所主。呜呼！非长生之丹，乃促命之法也。

　　又有采气而上遇心血，气血凝而为物，亦曰幻丹。若此者众，故举以辨惑。

　　捉丹法

　　“金丹居内，亦有走失者乎？”

　　曰：“有”

　　“有可捉之道乎？”

　　曰：“有。然而非丹之走失也，门户不坚，而被其出也。幻丹则有走失，金丹安有此患？”

　　日：“金丹之出，何以知之？”

　　日：“丹在鼎中，备五行之正气，吾身五行之气迫炉，则相感而动。一旦觉气升鼎外，而内无相感，乃丹不存也。急须放下，一场大静，并所谓炉鼎，丹之在不在，俱付之无何有。或一日，或一夜，始觉其在何处。或在心，或在肝，或在牌与肾。身中百窍，皆可藏之。知其在彼处，遂绵绵若存而守之，勿使之再去他处。又一日之久，始以意采之，则直降于阳宫。又就阳官，如采取之时。用意，遂从旧迳直升阳于鼎矣。造化玄微，至此谁曰不然？苟有云云者，吾之师也。”

　　神水华池说

　　神水者，即木液之谓也。华池者，脐中气穴之下，两肾中间一窍。绝肖黄庭，谷气就此而生精，医家所谓精穴者是也。斯窍也，少壮之士，阳盛气融，则神水华池，不过浇灌炉鼎、洗涤脾胃，周流润泽气穴而已。元气衰微，精元枯竭者，皆藉此以为丹本。元气既衰，非元气之衰也，乃气质之气断丧已甚。邪欲之性，念念不已，先天既不得见，后天亦不足为用，嬴矹之根，殆起于此。华池之窍，乃生精而降于肾者也。气壮则精多，精多则华盛，用之如有余。气凋之士，精元槁矣。谷气所临，不过产一等欷欷之水，流归肾府耳。然我既静矣，元气本无增减，但华池无矣。大药三品，而欠其一。

　　故阳生之际，未值采之时，以意斡归尾闾，自夹脊直透至泥丸。故就精穴用精，自然随气而升至午宫，遇众阳融之则精始可用。然后降至于心，就心取汞，依然下至黄庭。即落乎其中。却用一意封固，即绵绵若存以养之。二者就其中自相吞啖而丹始成。

　　近有浙西一派，虽少壮之士，亦用此法而结丹。但道在迩，求诸远耳。然各执其是而已。

　　百窍说

　　人之一身，毛窍八万四千，气宫三百八十四。毛窍散属气宫．脐中气穴又为三百八十四宫之主，降于阳宫，皆为精。心为中田，顶为上田。舌下为玄膺，目中有银海，额之中，眉之间，口鼻之衡，耳目之畔，咽喉左侧，腰胁中皆窍也。余所谓丹之出者，若此窍皆可藏也。岂曰人身止有一二窍也。此一二窍，众之枢纽也，岂曰止乎斯而已矣。此其体也，用，别着说于后。

　　采取图论

　　采者，求真阳于肾府，取者，取真汞于心田。可以采则采，采之必得其用。非其时而来之，则龙不降，虎不升。惟见血气奔驰，冲冲来往，迷者以为交媾矣。抑不知离坎阴中之真阳，阳中之真阴，自兀然耳。至于气脉为一念所止，则气疾人脉络之中，离坎之内，反有伤于铅汞。虽曰养气。要之于终，实所以丧元气也。失元气之在人，至静始见，是先天之气也。后天之气，时刻循环。但人汨于欲而不知详审耳。至于略定之际，心无他用，则方知其气之上下，遂错采以为先天，致返加害。所以近世之学道者，常有奇疾，盖为此也。夫人之疾病，但气脉为梗耳。气本自调，而若役之、使之，升则伤牌、胃、肺、肝、耳、目、口、鼻，降则如决水、如长堤，锐然而下趋，沛乎其不可御也。至真之物，其能存乎？

　　余悯此等言丹之士，故画采取图为第一。虽直泄天机，但人有志于金丹，而反戕其性命，余救之以正理，太上好生，必不我罪。故此篇尽以刀圭、玄黄、婴儿、姹女、……诸般譬设，尽扫而退三舍，使贤者见之而参同，愚者见之泮然水释。分分朗朗，如宝鉴之察形，洞见毫发矣。

　　金丹之士，先修明德，以尽人事。然后持前心论，则大药产而图形见矣。

　　采取之法生于心。心者，万化纲维、枢纽，必须志之，而始觅之。忘老，妄心也，觅者，真心也。但于忘中生一觅意，即真心也。恍恍之中，始见真心。

　　真心既见，就此真心生一真意，加以反光内照，庶百窍备陈，元精吐华矣，要在乎无中生有，有中生无。到这境界，并真心俱忘而弃之也。我以无而待已，则真息绵绵。真息绵绵之时，后天之气以定。后天隐则先天之气见，故阳生焉。

　　阳生者，先天之气自气穴中流出，而至于肾中○，如喷泡然。盖两肾中间，有一缕透气穴，乃父母交媾之后，始生脉络也。故先天之气游之，既觉如斯，则一身百脉，尽若春生。春意融而渐长，此时先天之体始立，先天立而后天愈退藏矣，然后可以微动采取之意。

　　意者，以目垂观于心，却以心放下送入阳宫。徐收而又纵，则阳起矣。（余见一阳论）○采之之意，生于心，心生于目。故老子曰，吾尝观心，得道亦至灵。夫真息既定，内光乃神光，此心乃真心。真心生意，神光烛心。故常为之说曰，目机心，心生意．意采铅。若阳生未融盛，而遽采之，则一念住，采意既萌，后天复起。故曰，了命实关于性地。

　　性者，凡所有相，皆是虚妄。既无着相，则虚妄除而真理显矣。真理方明而一念生，岂非复为虚妄之相乎？故伺阳长而始采，则勃然而升。先天气盛，而后天伏不暇矣。采之升也，实有异焉。醺然而上，至于脐而稍上，徐止脐之上，则息方凝。名曰：铅。铅，金也。金生水，故汞产于心。云从龙，风从虎之理兆矣。风平而雨降，自然铅汞相投，相吞相啖。金生水，水生木，水又生火。木爱金而金恋水，乃交会之道也。夫金克木，反有爱恋之意焉，盖金木之本性耳。吾以本然之性，亦不过譬喻耳。○乃先天也。五行在何处？但不如是，则不能达其理。采取之道既明，交会之理复露。

　　再有叮嘱：采取不可太缓，太缓则老而不可用，而后天之气杂矣。学人以交会图参看，则思过半矣。

　　诗曰：醺醺和气酿春风，一点阳生恍惚中。无自有生无胜有，色从空里色还空。升于脐上铅情见，产自心源汞性通。定里见真真里定，坎离交会两蒙蒙。木为龙芍金为虎，坎户生男引离女。要知造化有根源，不离真火生于子。

　　交会图论

　　恍兮恍兮中有象，杳兮冥兮中有物。古先哲常特此以警学者。盖恍惚杳冥，定之象也。惟定可以炼丹，不定而阳不生。阳生之后，不定而丹不结。故才以意采铅，而遽止其意。止有时，而升有刻。盖始生无过一气耳，升于脐则为铅，故止斯意而无用矣。铅自能引汞，汞自能寻铅。恍惚杳冥之中，交媾之理毕矣。

　　我得师之口诀并泄之，宜秘宜秘。默而视之，念勿出声。若有知道之士，宿有善缘，逢此玄机至宝之道，凡遇口诀，记而勿书，书而勿见，则某实戴其德。余从师一十年，凡有所得，尽底陈露，愿与同志之士共宝之。此乃《玉清金笥东极青华长生度世上品内炼金丹宝诀》，玄律至严，某不识避忌，就撰为此书。前三句，表奉天庭。继得报应，始敢吐露下笔。下笔之时，心惴惴然而汗落于纸，涕泣交零，但愿志士得之，幸勿相累。同成胜果，共征仙阶。

　　吁！知我者，为我心优。不知我者，为我何求。幸心心相照，某不胜祷告之至。诸仙幸鉴！

　　采取交会口诀

