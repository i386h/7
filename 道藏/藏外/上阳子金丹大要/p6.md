<!-- { "loadSidebar": true } -->
　　上阳子曰：以为极者，立人之极也。至阳至阴之原，即无穷无测之门，玄牝是也。紫阳真人曰：“但将地魄擒朱汞，自有天魂制水金。”地魄者，虎之弦气，坎中之阳也；天魂者，龙之弦炁，离中之阴也。虎为铅、为君、为主，故先取之将来擒汞；龙为汞、为臣、为宾，故后用以制铅。是故虎以阴中之阳火烹炼乾龙，龙即发阳中之阴火以应之，铅汞相并和合凝结了，即时饵归金室。古仙诗曰：“香从臭内出，甜向苦中来。”正阳翁曰：“及夫采药于九宫之上，得之而下入于黄庭，抽铅于曲江之下，搬之而上升内院。玉液、金液，本还丹搬运，可以炼形而使水上行；君火、民火，本炼形搬运，可以烧丹而使火下进。五气朝元，搬运各有时；三花聚顶，搬运各有日。神聚多魔，搬真火以焚身，则三尸绝迹；药就海枯，运霞浆而沐浴，则入水无波。”又曰：“龙虎相交而变黄芽，抽铅添汞而成大药。玄武宫中而金晶才起，玉京山下而真气方升。走河车于顶上，灌玉液于中衢，起龙虎而飞金晶，养胎仙而生真炁。”

　　上阳子曰：圣师接人唯恐不至。且修炼事大，既非烧煮，而下手采取，又不得而闻见也。其言采取者，采何物也？取何等也？吾今重为显说。夫采取者，采先天之气，取真一之铅；采坎中之爻，取水中之虎；采黑中之白，取阴中之阳。却非旁门采精取血，又非入室补脑还精，非用灵柯一深九浅，又非三峰采战移行。彼皆一等浊俗愚夫，不求真师，迷迷相指，非唯自失并害道。真大修行人，须究生身，明太极已前之心，参造化未始之妙。晦朔屏耀，月映太阳而复明，西南得朋，光吐庚方而成震。究竟到此，则知人禀先天虚无窈冥真一之气生者也，则知母之复有母也，则知真铅之宗祖也。何谓真铅宗祖？夫浑沦已判，乾乃成巽，久变为离而其真阳寄于坎中，是以坎中之金元属于乾，此为真铅之宗祖也。何谓母之母？在天地未根之前，有物混成之中，含灵至妙之瑞，此为母之有母也。大修行人，既明采取，又悟生身，须考气候。且一月之中止有一日，一日之内唯在一时，一时之中分为六候。止用二候以为采取，则一时中尚余四候，四候之内却名合丹，合丹之妙，急以己汞合铅。于斯时也，调和真息，周流六虚，自太玄关逆流至天谷穴，而吞入黄金室也。斯乃元年起火下手之工。故真一子曰：“立创鼎器，运动天机。初则全无形质，一如鸿蒙混沌之中。既经起火运符，便应元年滋产”。《参同契》曰：“冠婚气相纽，元年乃芽滋”，是为受气之初也。古歌曰：“黄芽铅汞造，阴壳含阳华”，是谓之男子怀胎也。端坐面壁之功于此乎见。

　　真土妙用章
　　伯阳真人曰：“土游于四季，守界定规矩。”《龙虎经》曰：“土德以王，提剑偃戈，以镇四方。”又曰：“坎雄金精，离雌火光，金火相伐，水土相克，土王金乡，三物俱丧。四海辐凑，以置太平。并由中宫土德，黄帝之功。”又云：“玄女演其序，戊己贵天符。”又云：“丹沙流汞父，戊己黄金母。”紫阳真人曰：“离坎若还无戊己，虽含四象不成丹。”又云：“木金间隔会无因，须假黄婆媒娉。”

　　上阳子曰：五行无土则不全，五金无土则不生，五谷无土则不实，金丹无土则不成。是以乾坤四象有土，东有氐土，南有柳土，西有胃土，北有女土。而复与日月同于四正之宫，此星宿中定位之土。坎中女土为戊，离中柳土为己，此为金丹之象也。一年四季分土而居，唯独夏末秋初，土王适用。非土之用，则金不生。五行之中，以木克土。然木非土岂能生也。今以铅汞砂银土之五行为言。铅本生于兑而母隐子胎，却于坎中求之。盖坎中有戊土者也。故以铅投汞即流戊就己之义也言。戊土与己土一处相交，则金花自结却吞入腹中。此为饮刀圭也。刀者乃戊土中之铅也，圭者乃戊己二合为一圭也。离中己土，辅日之光，居于午上，故夏日热而冬日暧，午为阴之首，而日为阳。是以己土乃阳中之阴象，龙之弦气也；坎中戊土，助月之华，居于子上，故冬日暄而夏夜凉，子为阳之首而月为阴。是以戊土乃阴中之阳象，虎之弦气也。龙虎怀戊己之真土。是以龙虎交而戊己合，戊己合而铅汞会，铅汞会而还丹结也。

　　大修行人，求其意而莫泥其文也。且求意当求意外之意，参玄要悟玄中之玄。何也？上阳子曰：金丹大事，全仗戊己二土者也。迷之则云泥异路，悟之则针芥相投。喻如两君相见中有宾相，两国交兵中有通好。又如天上鹊桥，人间渡子。又如百万兵众，必有将军；偃武修文，必有宰执。故号之为黄婆，名之为媒娉。指戊土为河车，是有守疆界之说；指己土为牛车，是有定规矩之妙。但金丹，所言各有其事，所用各有其时。真仙上圣，欲提后人于火坑之中，使知有金丹之道，可以长生度世者矣。故托名借喻，令人易悟。是《悟真篇》云：“赤龙黑虎各西东，四象交加戊己中。”其谓金丹出于戊己也。盖戊己相合，坎离自交，龙虎二物居于戊己之中，顷刻凝结真精一粒，即饵归黄金室内，却运阴阳符火，炼成纯阳也。王道云：日有三照，月有三移。日月出于东而光耀于西，则西方白虎金德之正气入于玄冥之内，化而为六戊；日月入于西而光耀于东，则东方青龙木德之正气入于玄冥之内，化而为六己；日月当于午而光耀于北，则南方朱雀火德之正气入于玄冥之内，就土成形，化为黑铅，常居天地杳冥之先，为天地万物之根本，为金丹之祖炁也。

　　火候妙用章
　　《金碧经》曰：“发火初温微，亦如爻动时。”《悟真篇》云：“纵识朱砂及黑铅，不知火候也如闲。”王道云：“金液神丹，全在火候。火是药之父母，药是火之子孙。”魏师吕曰：“夫能尽性命之道者，无出于黄帝金丹。金丹之妙在乎火记，火记之妙象乎坎离相交而生变化神明也。”是以大修行人，不知铅汞火候，则不能成丹明矣。

　　昔崔翁授纯阳祖师《天元入药镜》，是必令其究火功，学者当宜尽心。道光禅师云：“圣人传药不传火，从来火候少人知。莫将大道为儿戏，须共神仙仔细推。”泥丸真人云：“扫除末学小技术，分别火候采药物。只取一味水中金，收入虚无造化窟。捉将百脉尽归元，脉住气停丹始结。”《黄庭经》曰：“知雄守雌可无老，知白见黑急坐守。”栖云翁曰：“人身有三斗三升火，不得风不着。”《悟真篇注》曰：“雄里雌即龙之弦气，汞是也；阴抱阳即虎之弦气，铅是也。二物相交合，方生黍粒之丹，吞入腹内丹田中，点化阳魂以消阴魄也。且以一日之中论之，子时一阳生，人之肾中有一阳纯精之气上升，则进阳火，是为复卦；午时一阴生，人之心中有一阴至神之气下降，则进阴符，是为姤卦。”

　　上阳子曰：火候最秘，圣人不传，今略露之。药非火不产，药熟则火化矣；火非药不生，火到则药成矣。且火候之奥，可一概而论，中有逐即事条，可不明辨之乎？夫金火为朋而属西南，故三日庚方，癸阳初生。当是之时，先究《参同契》内四十八章之旨，则知根乎天地之根，母其阴阳之母，是窈冥之内，恍惚之中，水源至清，全无挠动。紫阳翁曰：“虚无生白雪，寂静发黄芽。”火候之秘，此其一也。当其采取之际，用武火之时，一时六候，唯用二候以取药，火不可毫发差谬。宜穷《参同契》内四十九章之旨。紫阳翁曰：“药物生玄窍，火候发阳炉。”火候之禁，此其一也。虽已得药入鼎，要明斤两爻铢，勿致过当伤多。紫阳翁曰：“木汞一点红，金铅三斤黑”。《参同契》曰：“名曰第一鼎兮食如大黍米”。火候之妙，此其一也。既而真铅归于黄金室，内匀十二节进火行符。魏真人曰：“周旋十二节，节尽更须亲”。火候之用，此其一也。至于添汞抽铅，铅尽汞干，金丹已成，婴儿蒋现。《契》曰：“千周灿彬彬兮，万遍将可睹”，火候之全，此其一也。圣师叮咛后人以药物，复谨慎以火候，亲切至矣。

　　紫清翁曰：“流俗浅识，末学凡夫，岂知元始天尊与天仙、地仙，日日采药物而不停。药物愈采而无穷也。又岂知山河大地，与蠢动含灵，时时行火候而无暂住。火候愈行而不歇也。此火候与药物，顺之则凡，逆之则仙。”古云：“五行颠倒，大地七宝；五行顺行，法界火坑。”紫阳翁曰：“白虎首经至宝，华池神水真金。”又云：“依时采取定浮沉，进火须防危甚。”大修行人，已得圣师授以真诀，奚可不明火候者乎？古歌曰：“铅为芽母，芽为铅子。既得金花，舍铅不使。”盖铅是中宫金母，繁生真汞，汞结为丹，铅则不用。无名子曰：“虚心则无我，万物皆空清。”其天若也。实腹则炼铅乾汞，无摇其精。精者汞也，守汞以实其腹，则金玉满堂矣。即老子云抱一也。一者丹也。抱一以空其心，心空则尘不立。方其实也，炼铅以制之，汞乾形化，于以抱一，以空其心，心空神妙，与道合真。修丹之士，未炼铅金，无摇汝精。精少则还丹不成。”大修行人，翁曰：“君火民火本炼形搬运，可以烧丹而使火下进”，故必有其道矣。水之就下者，理也；颠倒者，则欲其水之炎上。水岂能炎上哉？正阳翁曰：“玉液金液本还丹搬运，可以炼形而使水上行。”是必有其道矣。此即反阴阳者也。又如居家者则为主，外来者则为宾；颠倒者，反以外来底为主，居家者乃为宾。一如女之嫁夫者，理也；颠倒者，反以夫而嫁于女，故曰入赘，且名之曰养老之郎也。夫乃外来底而却为主矣。此之谓逆取者也，此之谓大修行者也，此之谓逆则成仙者也。

　　还丹妙用章
　　太上曰：“致虚极，守静笃。万物并作，吾以观其复。”至哉言乎！不数语而尽矣。夫致者，委致也。虚者，当物之中也。极者，得毕其道也。宁静者，居无事之所。笃者，谨慎而不失。万物并作者，物之始生。吾者，物也。观者，待也。复者，返其本也。行人委置元神于物之中，则得其道。既得其道，当居闲静无事之所，谨慎而不失其道。候物之生物，而物又待其返本也。故一住一运，而生变化神明也焉。此则七返之道备矣。

　　又曰：“夫物芸芸，各归其根。归根曰静，静曰复命。”
　　夫归者，还也。根者，元也。言万物虽芸芸之多，然物之元气各返其元，即所谓一物一太极也。物返其元，是动而复静也。静曰复命，又静而复动也。故一动一静，而万物生焉。

　　圣人无空言，一语有数意。难以语训，而可以意通。只如此章，自太极而至复，凡几太极而几复也。明此，则九还之道尽矣。
