<!-- { "loadSidebar": true } -->
　　子列子曰：「昔者圣人因阴阳以统天地。〔注〕天地者，举形而言；阴阳者，明其度数统理。〔解〕夫有形之物，皆有所生以运行之；举其所大者，天地也。运天地者，阴阳也。阴阳，气之所变，无质无形；天地因之以见生杀也。阴阳易辩，神识难明，借此以喻彼，以为其例，然后知神以制形，无以有其生也。夫有形者生于无形，〔注〕谓之生者，则不无；无者，则不生。故有无之不相生，理既然矣，则有何由而生？忽尔而自生。忽尔而自生，而不知其所以生；不知所以生，生则本同于无。本同于无，而非无也。此明有形之自形，无形以相形者也。注「谓之生者则不无」，「无」世德堂本作「死」，盖因「无」「死」形近，又涉生字义而误。则天地安从生？〔注〕天地无所从生，而自然生。〔解〕天地，形之大者也。阴阳者，非神识也。有形若生于无形者，天地岂有神识心性乎？若其无者，从何而生耶？假设此问者，将明万物者有生也。注「而自然生」御览一引作「自然而生」。故曰：有太易，有太初，有太始，有太素。〔注〕此明物之自微至着，变化之相因袭也。注文御览一引作「此明有物始之自微至着变化自相因袭也」。释文「太」作「大」，云：大音太，下同。太易者，未见气也；〔注〕易者，不穷滞之称。凝寂于太虚之域，将何所见耶？如易系之太极，老氏之浑成也。注「何所见耶」，「耶」北宋本、四解本作「即」，属下句读；世德堂本作「也」。释文「浑」作「混」，云：见，贤遍切，注同。称，尺证切，下同。系，胡计切。混，胡本切。任大椿曰：山海经「浑敦无面目」，庄子「混沌为倏忽所凿」，浑敦即混沌。汉书刘向传「贤不肖浑淆」，浑读为混，则混浑通。太初者，气之始也；〔注〕阴阳未判，即下句所谓浑沦也。太始者，形之始也；〔注〕阴阳既判，则品物流形也。太素者，质之始也。〔注〕质，性也。既为物矣，则方员刚柔，静躁沈浮，各有其性。气形质具而未相离，〔注〕此直论气形质，不复说太易；太易为三者宗本，于后句别自明之也。路史前纪一引「气」下有「与」字。释文云：离，力智切，去也。或作平声读。近曰离，远曰别，后以意求之也。别，彼列切。故曰浑沦。释文云：浑音魂，沦音论，下同。浑沦者，言万物相浑沦而未相离也。〔注〕虽浑然一气不相离散，而三才之道实潜兆乎其中。沦，语之助也。释文云：散，先汗切，卷内同。视之不见，听之不闻，循之不得，故曰易也。王重民曰：循当读如揗。说文：揗，摩也。汉书高帝纪，「因拊其背」。颜注，「拊谓摩揗之也」。后拊揗字皆作循。史记晋世家「子反收余兵，拊循欲复战」，汉书赵充国传「拊循和辑」是也。揗，正字；循，假字。释文云：循音旬。易无形埒，〔注〕不知此下一字。老子曰，「视之不见名曰希」，而此曰易，易亦希简之别称也。太易之义如此而已，故能为万化宗主、冥一而不变者也。「埒」，北宋本作「□」，汪本作「□」，今从四解本改正。释文「埒」作「□」，云：淮南子作形埒，谓兆朕也；干凿度作形□。今从乎者转谓误也。任大椿曰：淮南子本经训「合气化物，以成埒类」，高诱注「埒，形也。」要略训「形埒之兆」，穆称训「道之有篇章形埒者」，兵略训「夫有形埒者，天下公见之」，凡形埒字皆作埒。说文、玉篇、广韵有埒字，无□字；类篇有□字，云，「耕田起土也」。与「王耕一」之同意。「埒」「□」异义，埒之作□，盖假借字。又敬顺释文云，「今从乎者，转谓误也」，考淮南子要略训「嬴垀有无之情」，类篇「垀，埒也」，即敬顺所谓从乎者也。垀之义同乎，埒则从乎，义自可通，而敬顺云转谓误也，未详其说。易变而为一，〔注〕所谓易者，窈冥惚恍，不可变也；一气恃之而化，故寄名变耳。注「恃之」御览一引「恃」作「持」。释文「恍」作「怳」，云，自一经九，大衍之数。惚音忽。怳，况往切。一变而为七，七变而为九。九变者，究也；〔注〕究，穷也。一变而为七九，不以次数者，全举阳数，领其都会。胡怀琛曰：张注不甚明了。中国数目系统，或曰，一生二，二生三，三生万物。语见老子。或曰，一而二，二生四，四生八。所谓太极、两仪、四象、八卦是也。说见易系辞。一一变七，七变九，其说出周易干凿度。（张注有「此章全是周易干凿度」云云。）然一变七，七变九，其理终不可解。释文云：数，色主切乃复变而为一。俞樾曰：上「变」字衍文，本作「九者究也，乃复变而为一」。因涉上文「一变七变」而误为「九变」，则于词赘矣。孙诒让曰：此章与易纬干凿度文同。「九变者究也」纬作「九者气变之究也」，与下「一者形变之始也」文正相对，此书当亦与彼同。今本变字误移着者字上，又脱气之二字耳。王重民曰：孙说是也。御览一引作「九变者之究也」，亦有舛误。盖御览所据本已脱气字，又因「一变七变」而误移变字于者上，后人以之字为赘，遂以意削之也。幸所引尚存之字，足证列子原文当同于易纬。俞氏以变字为衍文，误矣。王叔岷曰：孙说是也。法苑珠林七引作「九者变之究也」，仅捝一气字。释文「乃」作「乃」，云：乃古乃字。一者，形变之始也。〔注〕既涉于有形之域，理数相推，自一之九。九数既终，乃复反而为一。反而为一，归于形变之始。此盖明变化往复无穷极。清轻者上为天，释文云：上，时掌切。浊重者下为地，〔注〕天地何耶，直虚实清浊之自分判者耳。此一章全是周易干凿度也。文选潘安仁西征赋注引「清轻」「浊重」作「轻清」「重浊」。冲和气者为人；文选西征赋注引作「冲和之气」。陶鸿庆曰：冲读为中。文子九守篇「故三皇、五帝有戒之器，命曰侑卮，其冲即正，其盈即覆」。冲即中也。又精诚篇「执冲含和」，淮南泰族训冲作中，皆冲中通用之证。中与上文「上为天，下为地」相对成义。中和气者，宅和气之中也。文子上德篇云：「万物负阴而抱阳，冲气以为和，和居中央」，义与此同。故天地含精，万物化生。〔注〕推此言之，则阴阳气遍交会而气和，气和而为人生；人生则有所倚而立也。〔解〕一三五七九，阳之数也。极则反一，运行无穷。易曰，「本乎天者亲上，本乎地者亲下」。亲下者，草本之类是也；亲上者，含识之类是也。故动物有神，植物无识。无识者为气所变，有神者为识所迁，故云太易太初以至浑沦，言气之渐也。其中精粹者，谓之为神。神气精微者为贤为圣，神气杂浊者为凡为愚，乃至含生差别，则多品矣。仲父曰：易系辞下云：「男女媾精，阴阳化生」。伯峻案：解所引易，见干文言。又精、生为韵，古音同在庚青部。释文云：倚，于绮切。
