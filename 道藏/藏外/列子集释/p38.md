<!-- { "loadSidebar": true } -->
　　周穆王西巡狩，越昆仑，不至弇山。王重民曰：「不」字疑衍。穆天子传云：「天子遂驱，升于弇山。」周穆王篇亦云：「乃（当作西，说见前）观日之所入」，亦指登弇山事也。是穆王曾至弇山。若有不字，则与事实不合矣。释文云：弇音奄。弇山，日入之所。反还，未及中国，道有献工人名偃师，〔注〕中道有国献此工巧之人也。伯峻案：依张注云云则原文当作「反还，未及，中道国有献工人名偃师」。今本国道二字误倒，遂以未及中国为句。文义虽通，失其本真矣。穆王荐之，〔注〕荐当作进。释文云：荐，广雅音进，下同。问曰：「若有何能？」偃师曰：「臣唯命所试。然臣已有所造，愿王先观之。」穆王曰：「日以俱来，〔注〕日谓别日。吾与若俱观之。」〔解〕神用之妙，岂唯声哉？色、香、滋味咸及其理矣。故此章言刻象之尽微。越日偃师谒见王。「越日」元本、世德堂本并作「翌日」，御览七五二引作「越日」。释文云：越日一本作翼日。见，贤遍切，下同。王荐之，曰：「若与偕来者何人邪？」对曰：「臣之所造能倡者。」〔注〕倡，俳优也。释文云：倡音昌。俳，步皆切。穆王惊视之，趣步俯仰，信人也。释文云：趣音趋。巧夫顉其颐，则歌合律；道藏四解本「顉」作「颔」。道藏白文本、林希逸本、江遹本并作「镇」。「镇」盖「顉」之误字。王重民曰：文选郭璞游仙诗注、御览七百五十二并引「顉」作「颔」。顉颔二字形义均相近，浅人多见颔，少见顉，作颔者皆后人所改也。襄二十六年左传，「逆于门者颔之而已」，说文引作「顉」。汉书扬雄传「颔颐折额」，宋祁曰「颔一作顉。」说文：「顉，低头也。」玉篇：「顉，曲颐也。」案古语以曲为钦，低（当作氐）与曲皆有摇动之义。顉释为低头，顉颐释为曲颐。盖顉字从页，皆随文以立义也。顉自是正字，作颔者讹。释文云：夫音符。顉，驱音切，曲颐也。又五感反。顉犹摇头也。颐音夷。捧其手，则舞应节。千变万化，惟意所适。王以为实人也，与盛姬内御并观之。〔注〕穆天子传云：盛姬，穆王之美人。伯峻案：晋书束皙传言汲冢书又杂书十九篇中有周穆王美人盛姬死事。技将终，倡者瞬其目而招王之左右侍妾。释文「瞬」作「瞬」，云：瞬音舜。王大怒，立欲诛偃师。偃师大慑，释文云：慑，而涉切。立剖散倡者以示王，皆傅会革、木、胶、漆、白、黑、丹、青之所为。释文云：傅音附。王谛料之，释文云：谛，都计切。料，力吊切。内则肝、胆、心、肺、脾、肾、肠、胃，释文云：肝音干。胆，丁感切。肺，芳吠切。脾音毗。肾上声。外则筋骨、支节、皮毛、齿发，释文云：筋音巾。皆假物也，而无不毕具者。合会复如初见。〔注〕如向者之始见王也。伯峻案「见」字涉注文而衍。注以「如向者之始见王」释「如初」，非正文作初见也。御览七五二引无「见」字，当从之删。释文云：复，扶又切，又如字。王试废其心，则口不能言；废其肝，则目不能视；废其肾，则足不能步。〔注〕此皆以机关相使。去其机关之主，则不能相制御。亦如人五藏有病，皆外应七孔与四支也。〔解〕夫内肝、胆、心、肺所以能外为视、听、行步，神识运之，乃为生物耳。苟无神，则不能用其五根矣。今造化之生物，亦何异于偃师之所造耶？若使无神，自同于草木。神苟在也，动用何足奇耶？木人用偃师之神，故宜类彼生物也。神工造极化何远哉？穆王始悦而叹曰：释文云：而叹一本作姑叹。「人之巧乃可与造化者同功乎？」诏贰车载之以归。〔注〕近世人有言人灵因机关而生者，何者？造化之功至妙，故万品咸育，运动无方。人艺粗拙，但写载成形，块然而已。至于巧极则几乎造化，似或依此言而生此说，而此书既自不尔。所以明此义者，直以巧极思之无方，不可以常理限，故每举物极以袪近惑，岂谓物无神主邪？斯失之远矣。注「而生者」世德堂本无此「者」字。「几」作「机」，「邪」作「也」。卢文弨曰：注「巧极」二字倒。释文云：几音祈。夫班输之云梯，释文云：梯，他兮切。墨翟之飞鸢，释文云：翟音狄。鸢音缘。自谓能之极也。〔注〕班输作云梯，可以凌虚仰攻。墨子作木鸢，飞三日不集。伯峻案：墨子鲁问篇：「公输子削竹木以为□，成而飞之，三日不下。」淮南子齐俗训：「鲁般墨子作木为鸢而飞之，三日不集。」韩非子外储说：「墨子为木鸢，三年而成，蜚一日而败。」论衡儒增篇云：「儒书称鲁般墨子之巧，刻木为鸢，飞之三日而不集。」又乱龙篇同。抱朴子应嘲篇：「墨子刻木鸡以戾天。」或云鲁般，或云墨子，或同属二人；或以为鸢，或以为□，或以为鸡：同一事而传闻异词也。弟子东门贾禽滑厘闻偃师之巧以告二子，孙诒让曰：东门贾盖班输弟子，故云以告二子。或谓亦墨子弟子，非是。释文云：滑厘音骨狸，墨翟弟子也。二子终身不敢语艺，而时执规矩。〔注〕时执规矩，言其不敢数之也。〔解〕夫偃师之精微，神合造物；班输之辈但巧尽机关。以明至妙之功，不可独循规矩也。吉府本「矩」下有「焉」字。吴闿生曰：时执规矩，言勤学也。伯峻案：全晋文五十傅玄马先生传：「其后有人上百戏者，能设而不能动也。帝以问先生：『可动否？』对曰：『可动。』帝曰：『其巧可益否？』曰：『可益。』受诏作之，以大木雕构，使其形若轮，平地施之，潜以水发焉。设为女乐舞象，至令木人击鼓吹箫，作山岳；使木人跳丸掷剑，缘倒立。出入自在，百官行署，舂磨斗鸡，变巧百端。」可见魏时已有巧工矣。释文云：数音朔。
　　甘蝇，古之善射者，伯峻案：吕氏春秋听言篇云：「蜂门始习于甘蝇。」高诱注：「甘蝇，盖射人姓名。」释文云：蝇，余陵切。彀弓而兽伏鸟下，〔注〕箭无虚发，而兽鸟不敢逸。战国策云，「更嬴虚发而鸟下也」。注文「兽鸟」道藏本作「鸟兽」。伯峻案：博物志亦载甘蝇、飞卫及更嬴虚发而下鸟事，盖取诸战国策。释文云：彀音构，张弓也。更，古行切。嬴音盈。弟子名飞卫，学射于甘蝇，而巧过其师。王叔岷曰：事类赋十三、御览三百五十并引列子云：「飞卫学射于甘蝇，诸法并善，唯啮法不教。卫密持矢以射蝇。蝇啮得镞矢还射卫。卫绕树而走，矢亦绕树而走。」今本无此文。不知是否此节逸文，识此存疑。纪昌者，又学射于飞卫。飞卫曰：「尔先学不瞬，而后可言射矣。」纪昌归，偃卧其妻之机下，以目承牵挺。〔注〕牵挺，机蹑。王绍兰曰：「挺」当为「□」字之误（□讹为捷，又讹挺。观湛注，晋时已误矣）。说文：「□，机下足所履者。」□之言蹑也，机下绳县两版，用足蹑之，使牵引相上下以织布帛者，谓之牵□。一上一下，易于瞬目，故纪昌学不瞬，卧于机下目承，二年而后不瞬也。许连说同。王重民曰：御览七百四十五，又八百五十二引「卧」并作「坐」。释文云：挺，徒鼎切。蹑，女辄切。二年之后，虽锥末倒眦，而不瞬也。王重民曰：御览七百四十五引「二年」作「三年」，「倒」作「到」，又八百二十五引亦作「到」，疑作「到」者是也。释文云：锥音隹。倒，都导切。眦，在诣切。以告飞卫。飞卫曰：「未也；〔解〕夫虚弓下鸟者，艺之妙也；巧过其师者，通于神也。妙在所习，神在精微也。先学不瞬，精之至也。以目承蹑而不动者，神定之矣。定而未能用，故曰犹未也。必学视而后可。〔解〕此用不瞬以为视也。道藏白文本、林希逸本、元本、世德堂本「必学」并作「亚学」。释文「必」作「亚」，云：亚，乌稼切，次也。一本作必学，非也。视小如大，视微如着，而后告我。」〔解〕视，审也，则见小如大矣。昌以牦悬虱于牖，南面而望之。释文「虱」作「虱」，云：牦音毛。虱，所乙切。旬日之间，浸大也；释文云：浸，子禁切。三年之后，如车轮焉。以睹余物，皆丘山也。〔注〕视虱如轮，则余物称此而大焉。释文云：称，尺证切。及以燕角之弧、朔蓬之簳射之，王观国曰：易曰：「弦木为弧，剡木为矢；弧矢之利，以威天下。」周礼考工记：「弓人为弓取六材，必以其时。干也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也。凡取干之道七：柘为上，檍次之，桑次之，橘次之，木瓜次之，荆次之，竹为下。」然则为弓者以木为干，而加以角、筋、胶、丝、漆以为之纠约耳。是弓未尝不用木也。独用角岂能为弓哉？特假角以副其木也。古时质朴，故其始创弧弓，则弦木为弧。至周时，礼乐庶事备矣；故为弓也，有角、筋、胶、丝、漆参合而为之。前汉五行志曰：「弧，弧弓也。」礼记曰：「桑弧篷矢。」凡此言弧，皆以木为弧。然列子曰「乃以燕角之弧朔篷之干射之」，此又以角为弧。是或以木，或以角，无定制矣。伯峻案：「朔」字当为「荆」，形近而误。考工记，「燕之角，荆之干，此材之美者也」，即此文所本。且「荆」与「燕」对举，似非泛指朔方而言。御览三四七及七四五及九五一所引已误。释文云：燕音烟。弧音狐。簳音干。射，食亦切。贯虱之心，而悬不绝。〔注〕以强弓劲矢贯虱之心，言其用手之妙也。释文「强」作「强」，云：强其两切。以告飞卫。飞卫高蹈拊膺曰：伯峻案：说文：「膺，胸也。」释文云：拊膺音抚鹰。「汝得之矣！」〔解〕视小如大，贯之不足为难。纪昌既尽卫之术，计天下之敌己者，一人而已；乃谋杀飞卫。〔解〕欲摧其能，拟过其师法耳。欲灭飞卫之名，非谓断其命也矣。相遇于野，王叔岷曰：事文类聚前集四二、合璧事类前集五七、天中记四一引「相」上并有「一日」二字，当从之。二人交射；中路矢锋相触，而坠于地，释文云：锋音峰。坠一本作队。而尘不扬。飞卫之矢先穷。〔注〕穷，尽也。纪昌遗一矢；既发，飞卫以棘刺之端扞之，而无差焉。〔解〕二矢同道相及而势尽，故坠地而尘不飞者，微之甚也。以棘刺扞之不差，审之至也。释文云：扞音汗。于是二子泣而投弓，相拜于涂，请为父子。克臂以誓，释文云：淮南子曰：「中国翣血，越人契臂，其一也。」许慎云：「克臂出血也。」翣，所甲反。不得告术于人。〔注〕秘其道也。此一章义例已详于仲尼篇也。〔解〕此所谓神交而意得也，非矢之艺，故投弓而誓焉。神契方传矣，故不得以术告之也。
