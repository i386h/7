<!-- { "loadSidebar": true } -->
　　周宣王之牧正有役人梁鸯者，释文云：宣王名靖，厉王子也。牧正，养禽兽之长也。鸯音央。能养野禽兽，委食于园庭之内，释文云：委，于伪切。食音嗣，下食虎同。虽虎狼雕鹗之类，无不柔驯者。「柔」下原无「驯」字，藏本、世德堂本有，今据补。御览九百二十六引无「驯」字。释文云：雕鹗音雕锷。驯，松伦切，顺也。一本无驯字。雄雌在前，孳尾成群，释文云：孳音兹，又音字。孳尾，牝牡相生也。乳化曰孳，交接曰尾。异类杂居，不相搏噬也。释文云：搏噬音博逝。王虑其术终于其身，令毛丘园传之。释文「传之」作「传受之」，云：毛丘园，姓毛，名丘园也。一本作圉，鱼吕切。一本无受字。梁鸯曰：「鸯，贱役也，何术以告尔？惧王之谓隐于尔也，且一言我养虎之法。凡顺之则喜，逆之则怒，此有血气者之性也。然喜怒岂妄发哉？皆逆之所犯也。夫食虎者，不敢以生物与之，为其杀之之怒也；〔注〕恐因杀以致怒。王叔岷曰：北山录异学篇引「之怒」作「而怒」，下同。御览八九一、记纂渊海九八引并作「恐怒」，下同。释文云：为，于伪切，下同。不敢以全物与之，为其碎之之怒也。〔注〕恐因其用力致怒。释文云：碎之一本作决之。王叔岷曰：事类赋二十兽部一、记纂渊海九八、天中记六十引并作「决之」。庄子人间世篇同。时其饥饱，达其怒心。〔注〕向秀曰：达其心之所以怒而顺之也。王叔岷曰：淮南主术篇「怒心」作「怒恚」。「怒恚」与「饥饱」对言，当从之。「心」盖「恚」之坯字。虎之与人异类，而媚养己者，顺也；〔注〕殊性而爱媚我，顺之故也。故其杀之，逆也。〔注〕所以害物，逆其心故。卢文弨曰：藏本注「害物」下有「而」字，疑当作「由」。注末有「也」字。王重民曰：庄子人间世杀之作杀者，当从之。故犹则也，说见经传释词。此谓虎虽与人异类，其媚养己者，由于能顺其性；则其所以嗜杀者，由于逆其性也。王叔岷曰：疑此文本作「故其杀之者逆也」。今本此文捝「者」字，庄子捝「之」字，文意并不完。伯峻案：王说是也，张注即是此意，则张所见本尚未误。然则吾岂敢逆之使怒哉？亦不顺之使喜也。夫喜之复也必怒，怒之复也常喜，皆不中也。〔注〕不处中和，势极则反，必然之数。王叔岷曰：埤雅三引「夫」作「何则」。疑「夫」上原有「何则」二字。埤雅或略引夫字也。今吾心无逆顺者也，则鸟兽之视吾，犹其侪也。释文云：侪，助皆切。故游吾园者，不思高林旷泽；释文「旷泽」作「广泽」，云：广本又作旷。任大椿曰：左传庄二十八年传「广莫」，注云：「旷莫之地。」荀子解蔽篇，「则广焉能克之」，杨倞注：「广读为旷。」王霸篇「胡不广焉」，杨倞注云：「或曰读为旷。」汉书武五子传「横术何广广兮」，苏林曰：「广音旷。」则广旷通。寝吾庭者，不愿深山幽谷，理使然也。〔注〕圣人所以陶运群生，使各得其性，亦犹役人之能将养禽兽，使不相残害也。〔解〕夫形质各有殊，神气则不异也。故庄子云，视其异也，则肝胆楚越；视其同也，则万物一体矣。至人以神会之也，入鸟不乱行，入兽不乱群者，逆顺同志而不迕；故猛兽可养，海鸥可狎也。夫禽兽之入深山幽谷者，欲全其身，远人害也。苟无其虞，则园庭之与山林，夫何异哉？
　　颜回问乎仲尼曰：「吾尝济乎觞深之渊矣，津人操舟若神。孙诒让曰：说文水部云：「津，水渡也。」津人盖掌渡之吏士。左传昭二十四年：「王子朝用成周之宝珪于河，甲戌，津人得诸河上。」刘向列女传辩通篇「赵津女娟者，赵河津吏之女。」释文云：操，七刀切，下同。吾问焉，曰：『操舟可学邪？』曰：『可；能游者可教也，释文云：浮水曰游。善游者数能。〔注〕向秀曰：其数自能也，言其道数必能不惧舟也。释文「不惧舟」作「擢舟」，云：数，色据切，术也，注同。擢，直孝切，一本作惧，恐字误。伯峻按：本作「擢舟」，「擢」误成「惧」，妄人又增「不」字也。敬顺所见已有误为「惧」者，但尚未增「不」字耳。乃若夫没人，则未尝见舟而谡操之者也。』〔注〕谡，起也。向秀曰：能鹜没之人也。注「鹜」北宋本作「矜」，汪本从之，今依藏本正。又四解本注末有「鹜音木」三字。曾广源曰：楚语通谓愚曰倯头倯脑，犹北人谓头脑也。楚亦谓倯曰谡，列子未见舟而谡操之，谡即也。释文云：谡，所六切，庄子作便。鹜音木，鸭也。一本作矜，字误。吾问焉，而不告。敢问何谓也？」〔解〕善操舟者，能学之也；善游浮者，串习之也；至乎没人未尝见舟而得者，斯乃神会，彼不能达。仲尼曰：「□！释文云：□音衣，与□同，叹声也。胡怀琛曰：□即噫字。吾与若玩其文也久矣，释文云：玩，五贯切，习也。而未达其实，而固且道与。〔注〕见操舟之可学，则是玩其文；未悟没者之自能，则是未至其实；今且为汝说之也。陶鸿庆曰：张注「操舟之可学」云云殊谬。仲尼之意，言吾与汝但玩习道理之文，而未尝取验于事实，固不足以知道也。下文「壶子曰，吾与汝无（俞氏以无为毌字之误毌即贯习字）其文未既其实而固得道与」注引向秀曰，「夫实由文显，道以事彰」云云，正得其旨。疑此文且亦当作得，古文字坏其下半，遂误为且矣。释文云：与音余。为，于伪切。能游者可教也，轻水也；善游者之数能也，忘水也。〔注〕忘水则无矜畏之心。卢文弨曰：注藏本作「忘水者则无矜畏之心也。」陶鸿庆曰：「能游者」下亦当有「之」字。乃若夫没人之未尝见舟也而谡操之也，彼视渊若陵，视舟之覆犹其车却也。覆却万物方陈乎前而不得入其舍。〔注〕神明所居故谓之舍。卢文弨曰：注藏本作神明所居者故谓之舍也。俞樾曰：方，并也。方之本义为两舟相并，故方有并义。荀子致仕篇：「莫不明通方起以尚尽矣」，杨注曰：「方起，并起。」汉书扬雄传「虽方征侨与偓佺兮」，师古注曰：「方谓并行也。」皆其证也。方陈乎前谓万物并陈乎前也。奚侗曰：俞说非是。易恒卦「君子以立不易方。」王注：「方犹道也。」覆却承上舟车言，覆却万方谓舟车覆却之道甚多也。列子黄帝篇衍「物」字，庄子不衍。恶往而不暇？〔注〕所遇皆间暇也。释文云：恶音乌。间音闲。以瓦抠者巧，释文云：抠，探也，以手藏物探而取之曰抠，亦曰藏彄。风土记云：腊日饮祭之后，叟妪儿童为彄之戏。辛氏三秦记：汉钩弋夫人手拳，时人效之，因名为藏钩也。彄，口侯切，庄子作抠。秦恩复曰：今本庄子抠作注。以钩抠者惮，释文云：钩，银铜为之。惮，待汗切。以黄金抠者惛。〔注〕互有所投曰抠。郭象曰：所要愈重，则其心愈矜也。注「曰」世德堂本作「者」，非，今从藏本。沈赤然曰：庄子达生篇袭用此语，而改「抠」为「注」。按投曰抠，射而赌物曰注。伯峻案：吾师吴检斋先生云：庄子作「注」，吕氏作「殶」，淮南作「鉒」，声大同，盖博戏胜算之名。淮南注云：鉒者提马，即投壶为胜者立马之马。今方俗谓博进之算为注马，其遗语也。列子作抠，则以为藏彄字，别有意义。释文「惛」作「殙」，云：殙音昏。方言曰：迷，殙也。要，于遥切。愈音庾，益也。巧一也，许维遹曰：巧上疑捝其字。庄子达生篇作「其巧一也」，吕氏春秋去尤篇作「其祥一也」，并有「其」字可证。而有所矜，则重外也。凡重外者拙内。」〔注〕唯忘内外，遗轻重，则无巧拙矣。〔解〕见操舟者可学者，玩其文也。若会其真者，彼则视水如陵，覆溺不入其灵府矣，何往而不闲暇哉？以瓦投物者，但见其巧中而不惮于失瓦也；若以钩投物，则不专于巧中，更恐失钩之拙也；若以黄金为投者，不敢祈中，惟惧失金之损矣。是知向时之妙忘于外物，今时之惧惜于外物也。代人知矜外之两失，而贪物以丧其生。「拙」北宋本作「撰」，汪本从之；他本作「拱」。卢文弨曰：「拱」藏本作「拙」，是也。今从之。庄子亦作「拙」。「拱」「拙」形近，故致误。释文「拙」作「拱」，云：拱本作拙。
