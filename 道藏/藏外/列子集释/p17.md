<!-- { "loadSidebar": true } -->
　　赵襄子率徒十万狩于中山，〔注〕火畋曰狩。王重民曰：御览五十一、类聚八十并引「中山」作「山中。」伯峻案：中山，春秋时为鲜虞，战国时为中山国，在今河北保定地区定县一带。释文云：赵襄子名无恤，简子之子也。率，所律切。畋音田。藉燔林，释文云：藉，在夜切。，而振切。在下曰藉，草不剪曰。燔音烦，烧也。扇赫百里。有一人从石壁中出，随烟烬上下。释文云：烬，疾刃切。上，时掌切。众谓鬼物。类聚八十引作「众谓之鬼物」。火过，徐行而出，若无所经涉者。襄子怪而留之。释文云：留，力救切，谓宿留而视之也。徐而察之：形色七窍，人也；释文云：窍，口吊切。气息音声，人也。问奚道而处石？奚道而入火？其人曰：「奚物而谓石？奚物而谓火？」〔注〕此则都不觉有石火，何物而能阂之？襄子曰：「而向之所出者，石也；而向之所涉者，火也。」释文云：向音向。其人曰：「不知也。」〔注〕不知之极，故得如此。魏文侯闻之，问子夏曰：「彼何人哉？」子夏曰：「以商所闻夫子之言，和者大同于物，物无得伤阂者，游金石，蹈水火，皆可也。」文侯曰：「吾子奚不为之？」子夏曰：「刳心去智，释文云：刳音枯。去，丘吕切。商未之能。虽然，试语之有暇矣。」〔注〕夫因心以刳心，借智以去智；心智之累诚尽，然所遣心智之迹犹存。明夫至理非用心之所体忘，言之则有余暇矣。〔解〕前章言游水之不碍，此章明火石之不伤；言人之习水者多，蹈火者少，恐物情之偏执也，故复言火以辩之。其内忘己形，外忘于物，不知石之所以碍，火之所以伤。文侯不晓而兴问，子夏素知而善答。故文侯重质，子既能知者，何不为之耶？子夏曰，我但知而说之，则有余也；若行而证之者，商则未知之能。秦恩复曰：解「未知之能」，「知」字疑衍。释文云：暇本又作假，亦音暇字。文侯曰：「夫子奚不为之？」子夏曰：「夫子能之而能不为者也。」文侯大说。〔注〕天下有能之而能不为者，有能之而不能不为者，有不能而强欲为之者，有不为而自能者。至于圣人，亦何所为？亦何所不为？亦何所能？亦何所不能？俛仰同俗，升降随物；奇功异迹，未尝暂显；体中之绝妙处，万不视一焉。此卷自始篇至此章明顺性命之道，而不系着五情，专气致柔，诚心无二者，则处水火而不燋溺，涉木石而不挂，触锋刃而无伤残，履危险而无颠坠；万物靡逆其心，入兽不乱群；神能独游，身能轻举；耳可洞听，目可彻照。斯言不经，实骇常心。故试论之：夫阴阳递化，五才偏育。金土以母子相生，水火以燥湿相乘，人性以静躁殊途，升降以所能异情。故有云飞之翰，渊潜之鳞，火游之鼠，木藏之虫。何者？刚柔炎凉，各有攸宜；安于一域，则困于余方。至于至人，心与元气玄合，体与阴阳冥谐；方员不当于一象，温凉不值于一器；神定气和，所乘皆顺，则五物不能逆，寒暑不能伤。谓含德之厚，和之至也；故常无死地，岂用心去就而复全哉？蹈水火，乘云雾，履高危，入甲兵，未足怪也。〔解〕言夫子能而不为者，方以仁义礼节君臣之道以救衰俗耳，不独善其身以群鸟兽焉。伯峻案：张华博物志载此事与此基本相同。又案：注「至人」世德堂本作「圣人」。释文「」作「碍」，云：说音悦。强，其两切。着，直略切。挂音卦。碍本作。颠，都年切，坠也。偏音篇。
