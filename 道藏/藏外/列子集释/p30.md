<!-- { "loadSidebar": true } -->
　　目将眇者，先睹秋毫；〔解〕老人之视也远，则见近则昏，是失明之渐也。释文云：眇，亡少切。睹音睹也。耳将聋者，先闻蚋飞；〔解〕秦呼蚊为蚋。患耳者闻耳中虫飞之声，是失聪之渐也。释文云：蚋，而锐切。口将爽者，先辨淄渑；〔注〕爽，差也。淄渑水异味，既合则难别也。〔解〕余陵反。二水名，在齐地。四解本张注「爽」下有「者」字，「难」下有「辩」字。秦恩复曰：解「余陵切」上当有「渑」字。释文云：淄音锱，渑音乘。淄水出鲁郡莱芜县，渑水西自北海郡千乘县界流至寿光县，二水相合。说符篇曰：淄渑之合，易牙尝之。别，被列切，下同。伯峻案：淄水源出山东博山废县治西二十五里原山之阴，流经临淄镇、广饶县东，入小清河。渑水则自临淄镇西北古齐城外西北流，径广饶县西南，注于麻大湖。鼻将窒者，先觉焦朽；〔注〕焦朽有节之气，亦微而难别也。体将僵者，先亟奔佚，〔注〕僵，仆也。如颜渊知东野之御马将奔也，与人理亦然。注「人」下四解本有「之」字。释文云：僵音姜。亟，去吏切。方言：「亟，受也。」奔佚音奔逸。仆音赴。伯峻案：「亟受也」，「受」字当为「爱」字之误。心将迷者，先识是非：〔注〕目耳口鼻身心此六者常得中和之道，则不可渝变。居亢极之势，莫不顿尽；故物之弊必先始于盈满，然后之于亏损矣。穷上反下，极盛必衰，自然之数。是以圣人居中履和，视目之所见，听耳之所闻，任体之所能，顺心之所识；故智周万物，终身全具者也。〔解〕口失正味，则别有所辩；鼻失所闻，则别有所觉；体将僵仆，必先奔驰；心迷至道，在于是非；是非所以彰，道之所以亡。注「则不可渝变」，「渝」，北宋本作「侧」，道藏本、世德堂本作「测」。释文云：渝音俞。亢与抗同。故物不至者则不反。〔注〕要造极而后还，故聪明强识皆为暗昧衰迷之所资。〔解〕反其常执，则阶于至道矣。故曰视秋毫之末者不见太山，听蚊蚋之音者不闻雷震。故庄子曰：胶离朱之目，故天下皆明矣；戾工输之指，故天下皆巧矣。合儒墨之学，矜是非之名以为富，记糟粕之迹以为能，欲反于真，何方可致也？故易曰，「无思也，无为也。寂然不动，感而遂通。」此圣人所以殷勤于至道也。伯峻案：卢解所引庄子，盖撮取胠箧篇之旨要而为之，非原文也。释文云：造，七到切。还音旋。
　　郑之圃泽多贤，〔注〕有道德而隐默者也。释文云：圃泽，圃田也，在中牟县。东里多才。〔注〕有治能而参国政者。〔解〕修崇道德者贤，习文审刑者才。释文云：治，直吏切。圃泽之役有伯丰子者，役犹弟子。行过东里，遇邓析。〔注〕邓析，郑国辩智之士，执两可之说而时无抗者，作竹书，子产用之也。卢文弨曰：注「竹书」左传作「竹刑」。释文云：验音戈。析音锡。邓析顾其徒而笑曰：「为若舞。释文云：为，于伪切。彼来者奚若？〔注〕世或谓相嘲调为舞弄也。朱骏声曰：舞借为侮。释文云：嘲，张交切。调，徒吊切。其徒曰：「所愿知也。」〔注〕知犹闻也。〔解〕邓析自矜于其同侣，为而欲欺弄于伯丰，析之门人咸愿如此也。伯峻案：解「为而欲欺弄于伯丰」句疑有误字。释文云：知一本作如。邓析谓伯丰子曰：「汝知养养〔注〕上音余亮，下音余赏。注八字藏本作为「上去声下上声」六字。之义乎？〔解〕张湛云：上音扬字，下音痒字。秦恩复曰：今张湛本无此文。伯峻案：解引注扬痒之音即注「上去声下上声」或「余亮余赏」之音也。卢换文言之，而秦云「今张湛本无此文」，非也。释文云：养养，上余亮切，下如字。受人养而不能自养者，犬豕之类也；养物而物为我用者，人之力也。使汝之徒食而饱，衣而息，执政之功也。〔注〕喻彼为犬豕，自以为执政者也。长幼群聚而为牢藉庖厨之物，洪颐曰：藉，荐也。易大过：「藉用白茅。」马注：「在下曰藉。」尔雅释兽：「豕所寝橧。」郭璞注：「橧，其所卧蓐。」蓐即藉也。释文云：长，张丈切。藉本作籍，侧戟切。牢，牲牢也，圈也。籍谓以竹木围绕，又刺也。周礼鳖人：以时籍鱼鳖蜃也，又国语云：罗簎鱼也。庄子云：以临牢栅。李颐云：牢，豕室也。栅，木之也。文字虽异，其意同也。簎音栅。庖音匏。秦恩复曰：今庄子本作「牢策」。奚异犬豕之类乎？」伯丰子不应。〔注〕非不能应，讥而不应。〔解〕嫌其不知，本不足与言也。注「讥」世德堂本作「机」。伯丰子之从者越次而进曰：释文云：从，才用切。「大夫不闻齐鲁之多机乎？〔注〕机，巧也。多巧能之人。有善治土木者，有善治金革者，有善治声乐者，有善治书数者，有善治军旅者，有善治宗庙者，群才备也。而无相位者，无能相使者。〔注〕事立则有所不周，艺成则有所不兼。巧偏而智敌者，则不能相君御者也。注「巧偏」各本作「巧遍」，疑误。俞樾曰：「位」当作「莅」。莅，临也。言无相临者也。周官肆师职：「凡师甸用牲于社宗则为位。」注曰，「故书位为莅」，是位与莅古字通。释文「智」作「知」，云：相，息亮切。知音智，下以意求之。而位之者无知，使之者无能，而知之与能为之使焉。〔注〕不能知众人之所知，不能为众人之所能，群才并为之用者，不居知能之地，而无恶无好，无彼无此，则以无为心者也。故明者为视，聪者为听，智者为谋，勇者为战，而我无事焉。荀粲谓傅嘏夏侯玄曰：「子等在世，荣问功名胜我，识减我耳。」嘏玄曰：「夫能成功名者识也，天下孰有本不足而有余于末者邪？」答曰：「成功名者志也，局之所弊也。然则志局自一物也，固非识之所独济。我以能使子等为贵，而未必能济子之所为也。」伯峻案：张注所引荀粲与傅嘏答对之言亦见于三国志魏志荀彧传注引晋阳秋文，而文字小异。此云「成功名者志也，局之所弊也」，彼作「功名者志局之所奖也」，则此「弊」字当为「奖」字之讹误。释文云：并为之为，于伪切；下以意求之。好，呼报切。恶，乌路切。粲，七汗切。嘏音贾。局，衢足切。执政者，乃吾之所使；子奚矜焉？」邓析无以应，目其徒而退。伯峻案：四解本此下有注云：「夫任群才以为理，因众物以为用，使鸡犬牛马咸得其宜，士农工商各安其位者，唯有道者能之耳。岂汝曹自致耶？汝徒见其末而不识其本，欲以螳螂之臂而拒车辙者，是不知量也。邓析理析而耻见其徒，故目之而去也。」为各本所无。但注「理析」或为「理折」之误。
　　公仪伯以力闻诸侯，堂溪公言之于周宣王，释文云：公仪、堂溪，氏也。皆周贤士。伯峻案：韩非外储说右上云：「堂溪公谓昭侯曰」，又问田篇「堂溪公谓韩子曰」，皆另一堂溪公。王备礼以聘之。公仪伯至；观形，懦夫也。〔注〕懦，弱也。音奴乱切。藏本无「音奴乱切」四字。释文云：懦，乃玩切。宣王心惑而疑曰：「女之力何如？」释文云：女音汝。公仪伯曰：「臣之力能折春螽之股，释文云：折，之舌切。螽音终；一曰，蝗也。股音古。堪秋蝉之翼。」〔注〕堪犹胜也。俞樾曰：堪当读为戡。说文戈部：「戡，刺也。」春螽之股细，故言折，见能折而断之也。秋蝉之翼薄，故言戡，见能刺而破之也。作堪者假字耳。尚书：「西伯既戡黎。」尔雅释诂注引作为「堪」，此古字通用之证。张注曰「堪犹胜也」，则螽股亦可言堪，不见古人文字之密矣。胡怀琛曰：胜谓胜任也。古人多以蝉翼指最轻之物。「堪蝉翼」谓能负荷蝉翼也。王作色曰：「吾之力能裂犀兕之革，曳九牛之尾，世德堂本「力」下有「者」字。释文云：裂或作分字。兕，徐子切。曳音裔。犹憾其弱。〔注〕憾，恨。释文云：憾，户暗切。女折春螽之股，堪秋蝉之翼，而力闻天下，何也？」公仪伯长息退席，曰：「善哉王之问也！臣敢以实对。臣之师有商丘子者，力无敌于天下，而六亲不知；以未尝用其力故也。〔注〕以至柔之道御物，物无与对，故其功不显。臣以死事之。乃告臣曰：『人欲见其所不见，视人所不窥；释文云：窥，去随切。欲得其所不得，修人所不为。〔注〕人每攻其所难，我独为其所易。〔解〕众人之所为、众人之所视者，皆利名之道，动用之迹耳。众人所窥不为者，斯乃有道者之所游；故能无敌天下者，力无对也。汪莱曰：解「窥」上当有「不」字。释文云：易，以豉切，下同。故学者先见舆薪，释文云：舆音余。学听者先闻撞钟。释文云：钟，宅红切。夫有易于内者无难于外。〔注〕古人有言曰，善力举秋毫，善听闻雷霆，亦此之谓也。释文云：霆音亭。于外无难，故名不出其一家。』〔注〕道至功玄，故其名不彰也。〔解〕舆薪，近物也；撞钟，巨声也；夫易闻易见，自近而及远也。夫善为生者，先养其神。神全则无为之功着，则外物无不通；故曰有易于内者无难于外也。是以得之于一心，成之于一家，故外人不知也。「故名不出其一家」，「家」北宋本、藏本、秦刻卢重玄本、汪本作「道」，吉府本、世德堂本作「家」。秦恩复曰：观卢注亦作「家」。王重民曰：北宋本「家」作「道」近是，张注「道至功玄」云云可证。伯峻案：王说似未审。张注「道至功玄」正释「不出一家」之理，故又云「故其名不彰」。「其名不彰」正释「不出一家」之义。「名不出其一家」正承上文「六亲不知」而言，而与下「臣之名闻于诸侯」相映也。其误为「道」者，正涉张注「道至功玄」所致也。今从吉府本、世德堂本正。释文云：一家一本作一道，于义不长。今臣之名闻于诸侯，是臣违师之教，显臣之能者也。〔注〕未能令名迹不显也。然则臣之名不以负其力者也，〔注〕犹免于矜，故能致称。注藏本〔犹〕作「愈」，「致称」作「致此也」。以能用其力者也；〔注〕善用其力者，不用其力也。不犹愈于负其力者乎？」〔注〕矜能显用。〔解〕我虽不及师之隐晦其迹也，岂不犹负其能而自显乎？夫合大道而化万物者，为有力也。故庄子曰：「藏山于泽，藏舟于壑，有力者夜半负之而趋，昧者犹不知也。」而宣王误为筋力耳。汪莱曰：解「犹」下当有「愈于」二字。
