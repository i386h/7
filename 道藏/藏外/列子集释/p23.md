<!-- { "loadSidebar": true } -->
　　老成子学幻于尹文先生，王重民曰：御览七百五十二引作「考成子」，与释文本同。释文「老」作「考」，云：考成子一本作老成子，着书十八篇。任大椿曰：姓氏急就篇，「老成氏，世本有宋大夫老成方，列子老成学幻于尹文，艺文志有老成子」，然则伯厚所见列子本作「老成子」，与今本同。三年不告。老成子请其过而求退。尹文先生揖而进之于室。屏左右而与之言曰：释文云：屏，必郢切。「昔老聃之徂西也，释文云：聃，吐蓝切。顾而告予曰：有生之气，有形之状，尽幻也。造化之所始，阴阳之所变者，谓之生，谓之死。穷数达变，因形移易者，谓之化，谓之幻。〔注〕穷二仪之数，握阴阳之纪者，陶运万形，不觉其难也。造物者其巧妙，其功深，固难穷难终。〔注〕造物者岂有心哉？自然似妙耳。夫气质愤薄，结而成形，随化而往，故未即消灭也。陶鸿庆曰：张注未得妙字之义。妙之本字当为秒，亦作妙。道德经上篇，「常无欲以观其妙」，王注云：「妙者，微之极也。」其巧妙，言其巧微妙不可知也；与下文「因形者其巧显其功浅」相对为义。伯峻案：御览七二五引作「故难穷难终」，「固」作「故」，于义较长。释文云：愤，房吻切。因形者其巧显，其功浅，故随起随灭。〔注〕假物而为变革者，与成形而推移，故暂生暂没。功显事着，故物皆骇。知幻化之不异生死也，始可与学幻矣。〔注〕注篇目已详其义。卢文弨曰：注「注」下藏本有「见」字。王重民曰：与犹以也，说见释词。谓始可以学幻也。御览七百五十二引作「始可学夫幻矣」，文异义同。吾与汝亦幻也，奚须学哉？」〔注〕身则是幻，而复欲学幻，则是幻幻相学也。〔解〕夫形气之所变化，新新不住，何殊于幻哉？故神气所变者，长远而难知；法术之所造，从近而易见；乃不知乎难知者为大幻，易见者为小幻耳。若知幻化之不异生死，更何须学耳。释文云：复，扶又切。老成子归，用尹文先生之言深思三月；释文「深」作「淫」，云：淫音深。任大椿曰：楚辞九怀「泛兮无根」，注云，「一作沉，犹深淫也」（战国燕策，其智深而虑沉。注云：沉犹深）。史记乐书：「声淫及商。」王肃曰：「声深淫贪商」，此淫训为深之证也。又此书淫深二字多相通。黄帝篇，「彼将处乎不深之度」，注云，「深当作淫」。淫读为深，深又读为淫，义相通也。遂能存亡自在，□校四时；吴闿生曰：□校，播弄之意。释文云：□音翻。校音绞。顾野王读作翻交四时。冬起雷，夏造冰。飞者走，走者飞。〔注〕深思一时，犹得其道，况不思而自得者乎？夫生必由理，形必由生。未有有生而无理，有形而无生。生之与形，形之与理，虽精粗不同，而迭为宾主。往复流迁，未始暂停。是以变动不居，或聚或散。抚之有伦，则功潜而事着；修之失度，则迹显而变彰。今四时之令或乖，则三辰错序。雷冰反用，器物蒸烁，则飞炼云沙以成冰澒。得之于常，众所不疑。推此类也，尽阴阳之妙数，极万物之情者，则陶铸群有，与造化同功矣。若夫偏达数术，以气质相引，俛仰则一出一没，顾眄则飞走易形，盖术之末者也。注「冰澒」各本作「水顷」，非。释文云：烁音铄。澒音洪。终身不箸其术，释文「箸」作「着」，云：着，陟虑切。故世莫传焉。〔注〕日用而百姓不知，圣人之道也。显奇以骇一世，常人之事耳。〔解〕精乎神气之本，审乎生死之源，则能变化无方，此必然之理也。会须心悟体证，故不可以言语文字传者也。俞樾曰：「故」卢重玄本作「固」。固与故通，此古本也。张湛本竟改作「故」，转非古书之旧。子列子曰：「善为化者，其道密庸，其功同人。〔注〕取济世安物而已，故其功潜着而人莫知焉。释文云：已音以。五帝之德，三王之功，未必尽智勇之力，或由化而成。孰测之哉？」〔注〕帝王之功德，世为之名，非所以为帝王也。揖让干戈，果是所假之涂，亦奚为而不假幻化哉？但骇世之迹，圣人密用而不显焉。释文云：为之之为，于伪切。
　　觉有八征，释文云：觉音教。梦有六候。〔注〕征，验也。候，占也。六梦之占，义见周官。释文云：见，贤遍切。奚谓八征？一曰故，〔注〕故，事。二曰为，〔注〕为，作也。陶鸿庆曰：故谓舍其旧，为谓图其新，与下文得丧、哀乐、生死皆相对为义。张注未晰。三曰得，四曰丧，释文云：丧，息浪切。五曰哀，六曰乐，释文云：乐音洛。七曰生，八曰死。此者八征，形所接也。俞樾曰：当作「此八者形所接也」，与下文「此六者神所交也」相对。王重民曰：俞说是也。吉府本作「此八者征形所接也」。疑先误衍一「征」字，后人遂以意移入于「者」字之下，吉府本犹存其迹。王叔岷曰：道藏高守元本引范致虚解云，「此八者形所接也」，所见本与俞说合。稗编六五引作「此八者征形所接也」，与吉府本合。征字非衍文，疑本作为「此八征者，形所接也」，与下文「此六候者神所交也」相对。今本下文「六」下既捝「候」字（详后），此文亦错乱不可读矣。宋徽宗义解云：「故曰，此八证者，形所接也」（以证诂征），所见本不误。奚谓六候？一曰正梦，〔注〕平居自梦。二曰蘁梦，〔注〕周官注云：蘁当为惊愕之愕，谓惊愕而梦。释文云：蘁音愕也。三曰思梦，〔注〕因思念而梦。四曰寤梦，〔注〕觉时道之而梦。释文云：寤音悟。五曰喜梦，〔注〕因喜悦而梦。六曰惧梦。〔注〕因恐怖而梦。此六者，神所交也。〔注〕此一章大旨亦明觉梦不异者也。王叔岷曰：宋徽宗义解：「故曰，此六候者，神所交也」。是所见本「六」下有「候」字，与上文「此八征者形所接也」相对。当据补。草堂诗笺补遗四引「六」下有「梦」字，亦可证今本有捝文。伯峻案：据下卢解「然觉有八征、梦有六候」「知八征、六候之常化」，可以证成王叔岷说。不识感变之所起者，事至则惑其所由然，识感变之所起者，事至则知其所由然。知其所由然，则无所怛。〔注〕夫变化云为皆有因而然；事以未来而不寻其本者，莫不致惑。诚识所由，虽谲怪万端，而心无所骇也。〔解〕夫虚心寂虑，反照存神，则能通感无碍，化被含灵矣。人徒见其用化之迹，不识夫通化之本也。何者？以其道密用而难知，其功成不异于人事，故五帝三王，人但知其勇之力，不能识其感化而成之者也。然觉有八征、梦有六候者，生人之迹不过此矣。故、为、得、丧、哀、乐、生、死，形所接也；正、愕、思、寤、喜、惧，神所交也。形所接者，咸以为觉；神所交者，咸以为梦。而觉梦出殊，其于化也未始有别。知八征、六候之常化也，是则识其所由矣。夫知守神不乱而化之有由，则所遇征候，何所惊怛也？释文云：怛，丁达切。谲音决。一体之盈虚消息，皆通于天地，应于物类。〔注〕人与阴阳通气，身与天地并形；吉凶往复，不得不相关通也。故阴气壮，则梦涉大水而恐惧；〔注〕失其中和，则濡溺恐惧也。释文云：濡音儒。阳气壮，则梦涉大火而燔□；」，字之误也。礼记郊特〔注〕火性猛烈，遇则燔概也。「概」各本并作「牲：「既奠然后概萧合膻芗。」释文云：「概，如悦切。」敬顺释文正作「概」，亦取此音，」字，而悦切，同，非顾氏原本，乃后人增窜，亦当据此校正可知唐时尚未误。玉篇有「也。惜古逸丛书玉篇残卷缺火部，无从证明矣。释文云：燔音烦。概，如悦切。阴阳俱壮，则梦生杀。〔注〕阴阳以和为用者也。抗则自相利害，故或生或杀也。释文云：抗或作亢。甚饱则梦与，甚饥则梦取。〔注〕有余故欲施，不足故欲取。此亦与觉相类也。注「欲取」北宋本、汪本作「涉取」，今从道藏本订正。是以以浮虚为疾者，则梦扬；以沈实为疾者，则梦溺。藉带而寝则梦蛇，释文云：藉，慈夜切。飞鸟衔发则梦飞。〔注〕此以物类致感。藏本「类」下有「而」字，注末有「也」字。将阴梦火，将疾梦食。饮酒者忧，歌者哭。〔注〕此皆明梦：或因事致感，或造极相反，即周礼六梦六义，理无妄然。〔解〕神气执有则化随，阴阳所感则梦变。或曾极而为应，或像似而见迹，或从因而表实，或反理而未表情。若凝理会真，冥神应道者，明寂然通变，忧乐不能入矣。陶鸿庆曰：饮酒者忧，歌舞者哭，两句之首皆当有「梦」字。伯峻案：陶说是也。庄子齐物论「梦饮酒者旦而哭泣，梦哭泣者旦而田猎」，文虽小异，而有「梦」字则同。又案：解「或反理而未表情」，「未」字衍文。释文云：造，七到切。子列子曰：「神遇为梦，形接为事。〔注〕庄子曰：其寐也神交，其觉也形开。伯峻案：御览三九七引作「故神遇为梦」，「子列子曰」四字作「故」，又注引庄子见齐物论。今本「神交」作「魂交」。故昼想夜梦，神形所遇。〔注〕此想谓觉时有情虑之事，非如世间常语昼日想有此事而后随而梦也。故神凝者想梦自消。〔注〕昼无情念，夜无梦寐。信觉不语，信梦不达；物化之往来者也。〔注〕梦为鸟而戾于天，梦为鱼而潜于渊，此情化往复也。注「戾」本作「厉」，亦通。但处度用诗（小雅四月云，匪鹑匪鸢，翰飞戾天。匪鳣匪鲔，潜逃于渊），诗本作「戾」，当以「戾」为正。今从藏本订。古之真人，其觉自忘，其寝不梦；几虚语哉？」〔注〕真人无往不忘，乃当不眠，何梦之有？此亦寓言以明理也。〔解〕夫六情俱用，人以为实；意识独行，人以为虚者，同呼为幻；梦行人以为梦为实者，同呼为真。是曾不知觉亦神之运，梦亦神之行。信一不信一，是不达者也。若自忘则不梦，岂有别理者乎？秦恩复曰：解疑有脱误。汪莱曰：解「人以为虚者」上当增「人以为虚」四字。「梦行」「为梦」四字衍。伯峻案：庄子刻意篇云「圣人之生也天行，其死也物化。（中略）其寝不梦，其觉无忧。」（下略）大宗师篇略同。淮南子俶真训云：「夫圣人用心杖性依神相扶而得终始，是故其寐不梦，其觉不忧。」皆是此意。释文云：几音岂。
