<!-- { "loadSidebar": true } -->
　　天下有常胜之道，有不常胜之道。陶鸿庆曰：「不常胜」当作为「常不胜」。下文云，「常胜之道柔，常不胜之道强」，承此言。常胜之道曰柔，常不胜之道曰强。二者亦知，〔注〕亦当作易。释文云：亦本作易，以豉切。而人未之知。故上古之言：强，先不己若者；〔注〕所胜在己下者耳。柔，先出于己者。〔注〕不与物竞，则物不能加也。先不己若者，至于若己，则殆矣。〔注〕遇敌必险之也。先出于己者，亡所殆矣。〔注〕理常安也。释文云：亡音无。以此胜一身若徒，以此任天下若徒，谓不胜而自胜，不任而自任也。〔注〕夫体柔虚之道，处不竞之地，虽一身之贵，天下之大，无心而御之，同于徒矣。徒，空默之谓也。郭象曰：听耳之所闻，视目之所见，知止其所不知，能止其所不能，用其自用，为其自为，顺性而不竞于物者，此至柔之道也。故举其自举，持其自持；既无分铢之重，而我无力焉。〔解〕强之与柔，二者易知也。人所以未知者何？即求胜之心多也。即遇不如己者，未足为强；若遇敌于己者，则常危矣。以此求胜一身一任天下也，常如徒役无时自安。若柔者，在己下者，亦不欲胜之；况出乎己者耶？人谓不胜，而我乃自胜也；自任，故未尝有失也。老子曰：柔弱胜刚强。吴闿生曰：若徒犹言此道也，注误。粥子曰：释文「粥」作「鬻」，云：鬻本作粥，余六切。任大椿曰：考礼记曲礼释文，「请鬻，本又作粥，之六反」；左传隐十一年释文，「鬻本又作粥，之六反，又与六反」；夏小正「鸡桴粥」，卢辩注，「或曰，粥，养也」；淮南子天文训「行桴鬻」，高诱注，「桴鬻，粥也」；文选潘岳间居赋「灌园粥蔬」，李善注，「粥与鬻同」，则鬻粥通。「欲刚，必以柔守之；欲强，必以弱保之。〔注〕守柔不以求刚而自刚，保弱不以求强而自强，故刚强者，非欲之所能致也。伯峻案：守保为韵，同是幽部上声字。积于柔必刚，积于弱必强。观其所积，以知祸福之乡。〔注〕祸福生于所积也。强胜不若己，至于若己者刚；〔注〕必有折也。吴闿生曰：刚当作□，故注云必有折也。王叔岷曰：淮南原道篇「不若己」下有「者」字（文子道原篇同），与下文句法一律，当从之。柔胜出于己者，其力不可量。」伯峻案：粥子所云又见淮南子原道训、文子道原篇，皆不云粥子之言。又案：刚强乡刚量为韵，古音同是阳唐部字。淮南子诠言训作「强胜不若己者，至于与同则格；柔胜出于己者，其力不可度」，以格度为韵。老聃曰：「兵强则灭，〔注〕王弼曰：物之所恶，故必不得终焉。木强则折。〔注〕强极则毁矣。伯峻案：老子七十六章作「兵强者则不胜，木强则兵」。俞樾、易顺鼎、马叙伦皆云当从列子引，说详老子核诂。灭折为韵，古音同是祭部字。柔弱者生之徒，坚强者死之徒。」〔解〕君子曰：强梁者不得其死，好胜者必遇其敌。积德累仁，柔之道也。伯峻案：此亦老子七十六章文。又「死之徒」北宋本、汪本作「化之徒」，今从藏本、世德堂本订正。又案：韩非子解老篇云，「属之谓徒也。」此徒字亦当训属。
　　状不必童〔注〕童当作同。吴闿生曰：以童为同。而智童，智不必童而状童。圣人取童智而遗童状，众人近童状而疏童智。状与我童者，近而爱之；状与我异者，疏而畏之。有七尺之骸，手足之异，戴发含齿，倚而趣者，谓之人；释文云：倚，于绮切。趣音趋。而人未必无兽心。虽有兽心，以状而见亲矣。傅翼戴角，释文云：傅音附。分牙布爪，仰飞伏走，谓之禽兽；而禽兽未必无人心。虽有人心，以状而见疏矣。庖牺氏、释文云：庖音匏。牺，许宜切。女娲氏、释文云：娲音瓜。庖牺、女娲皆古天子。神农氏、夏后氏，蛇身人面，牛首虎鼻：此有非人之状，而有大圣之德。〔注〕人形貌自有偶与禽兽相似者，古诸圣人多有奇表；所谓蛇身人面，非被鳞臆行、无有四支；牛首虎鼻，非戴角、垂胡、曼额、解颔；亦如相书龟背、鹄步、鸢肩、鹰喙耳。释文云：臆音亿。曼音万。頞，乌葛切，鼻上也。颔，胡感切。相，息亮切。鹄音鹤。鸢音缘。喙，许秽切。夏桀、殷纣、鲁桓、楚穆，状貌七窍，皆同于人，而有禽兽之心。而众人守一状以求至智，未可几也。〔解〕夫异物之所亲者，神也。神去，则父子之亲亦隔矣。故居恐怖之夜，与生物同宇，则不惧者，神有同也。处平常之宅，与死尸同室，则恐矣；神有异也。则彼死我生，犹是向时之形；一安一惧者，同类去而形非亲也。而人不知含生之物神同形殊，以为忧畏；乃以状貌同异以为亲疏者，惑矣。故庄子曰，物所齐有者为神：故神为养生之主也。伯峻案：鲁桓杀兄自立，楚穆杀父自立，故曰有禽兽之行。解引庄子，今本无此文。解「居恐怖之夜」秦刻本「居」作「后」，今从四解本正。释文云：几音冀。黄帝与炎帝战于阪泉之野，释文云：阪，蒲阪切。阪泉在上谷。帅熊、罴、狼、豹、貙、虎为前驱，伯峻案：貙，虎之大者。释文云：帅音率。罴音碑。貙，丑俱切。雕、鹖、鹰、鸢为旗帜，王叔岷曰：艺文类聚九十、九一、初学记二二、御览九一九、玉海八三、引「雕」上并有「以」字，当从之。今本捝「以」字，文意不完。释文云：雕鹖音雕曷，一本作鹗。帜音炽。自熊罴皆猛兽勇斗者也。胡怀琛曰：作鹗者是也。原文所言皆猛兽、鸷鸟，鹖非鸷鸟，非其伦也。以作鹗为是。此以力使禽兽者也。尧使夔典乐，击石拊石，百兽率舞；箫韶九成，凤皇来仪：此以声致禽兽者也。然则禽兽之心，奚为异人？形音与人异，而不知接之之道焉。释文作「而人不知接之之道」，云：一本无人字。圣人无所不知，无所不通，故得引而使之焉。禽兽之智有自然与人童者，其齐欲摄生，亦不假智于人也：伯峻案：「假」或作「暇」，暇假皆读为下。牝牡相偶，母子相亲；避平依险，违寒就温；伯峻案：胡怀琛谓人未有恶平喜险者，因谓避平依险乃指守卫言。实则诸句皆以禽兽为主语，人在其外。胡说非。居则有群，行则有列；释文云：行，户刚切。小者居内，壮者居外；饮则相携，食则鸣群。太古之时，释文「太」作「大」，云，大音泰。则与人同处，与人并行。〔注〕德纯者，禽兽不忌也。帝王之时，始惊骇散乱矣。逮于末世，隐伏逃窜，以避患害。〔注〕人有害物之心，物亦知避之也。今东方介氏之国，释文云：介音界。其国人数数解六畜之语者，释文云：数音朔。畜，朽又切。解音蟹，注同。盖偏知之所得。〔注〕夫龟龙，甲鳞之宗；麟凤，毛羽之长；爰逮蜎飞蠕动，皆鸣呼相闻，各有意趣，共相制御，岂异于人？但人不能解，因谓禽兽之声无有音章。是以穷理备智，则所通万途；因事偏达，偶识一条。春秋左氏传曰：「介葛卢闻牛鸣，曰，是生四子，尽为牺矣。」注「鸣呼」四解本误作「鸣呼」。卢文弨曰：注「四」字别本依左氏改为「三」字。伯峻案：「四」「三」两字古皆积画而成，因以致，此当依左传改正。观章末卢解，卢所见本亦作「三」。沈涛乃依此文改左传，是颠倒是非矣（沈氏说见交翠轩笔记卷三）。世说新语言语篇注亦引左传作「是生三牺，皆用之矣」，与今本左传合，可证。释文云：长，张丈切。蜎，许缘切。蠕，而切。太古神圣之人，备知万物情态，悉解异类音声。会而聚之，训而受之，同于人民。故先会鬼神魑魅，〔注〕禹朝群神于会稽是也。释文云：魑，丑知切。魅音媚。次达八方人民，末聚禽兽虫蛾。〔注〕百兽率舞是也。释文云：尔雅云：有足曰虫，无足曰蛾。一本作虫蚁。言血气之类心智不殊远也。神圣知其如此，故其所教训者无所遗逸焉。〔解〕春秋介葛卢闻牛鸣，知生三牲牺；禹朝群神，舜百兽，则其事也。秦恩复曰：卢解「百兽」下当脱「率舞」二字。孙诒让曰：解「舜」下捝一「舞」字。「舜舞百兽」与上「禹朝群神」句正相对，秦谓脱「率舞」二字，非。
　　宋有狙公者，〔注〕好养猿猴者，因谓之狙公也。释文云：狙，七余切。狙公，养狙公也。好，呼报切。爱狙；养之成群，能解狙之意；释文云：解音蟹。狙亦得公之心。损其家口，充狙之欲。俄而匮焉，将限其食。恐众狙之不驯于己也，〔注〕驯音唇。释文云：驯音唇。先诳之曰：「与若芧，〔注〕芧，栗也。释文云：芧音予，橡子也。朝三而暮四，足乎？」众狙皆起而怒。俄而曰：「与若芧，朝四而暮三，足乎？」众狙皆伏而喜。物之以能鄙相笼，皆犹此也。吴闿生曰：鄙读为否。释文云：能鄙相笼一本作智鄙相笼。伯峻案：疑作「智」者是，下文「以智笼群愚、众狙」正承此而言。圣人以智笼群愚，亦犹狙公之以智笼众狙也。名实不亏，「名实」北宋本作「若实」，汪本从之，今依藏本、秦刻本、世德堂本订正。庄子齐物论作为「名实未亏」。释文「不」作「未」，云：名实未亏，一本作若实未亏也。使其喜怒哉！〔解〕含识之物虽同有其神，而圆首方足，人最为灵智耳。智之尤者为圣为贤，才之大者为君王。圣人随才而任，各得其宜。无小无大，各当其分。既无弃人，亦无弃物。笼之以智，岂独众狙也？
