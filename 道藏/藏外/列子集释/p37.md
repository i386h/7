<!-- { "loadSidebar": true } -->
　　匏巴鼓琴而鸟舞鱼跃，〔注〕匏巴，古善鼓琴人也。卢文弨曰：注「古」下藏本有「之」字。梁玉绳曰：「匏巴鼓琴」荀子劝学篇作「鼓瑟」，盖因下有「伯牙鼓琴」句改为瑟也。马叙伦曰：古书言琴瑟不甚别异。史记魏世家「中旗凭琴而对」，韩非子作「推瑟」，说苑作「伏瑟」，是其例也。释文云：瓠音护。郑师文闻之，〔注〕师文，郑国乐师。马叙伦曰：吕氏春秋君守篇：「郑太师文终日鼓瑟而兴，再拜其瑟前曰，我效于子，效于不穷」，即列子注所本。弃家从师襄游。师襄亦古之善琴人也，从其游学。伯峻案：淮南子主术训云：「孔子学鼓琴于师襄而谕文王之志。」高注云：「师襄，鲁乐太师也。」柱指钧弦，三年不成章。〔注〕安指调弦，三年不能成曲。世德堂本「钧」作「钩」，注「安」作「按」。俞樾曰：张注云云，是其所据本亦作「钧」，故以调弦释之。国语周语：「细钧有锺无镈。」韦注曰：「钧，调也。」释文云：柱一本作住。钧音均。师襄曰：「子可以归矣。」〔注〕嫌其难教。师文舍其琴，释文「舍其琴」作「舍琴」，云：舍音舍。叹曰：「文非弦之不能钧，非章之不能成。文所存者不在弦，所志者不在声。〔注〕遗弦声然后能尽声弦之用也。卢文弨曰：注「声弦之用」藏本作「弦声之用」。内不得于心，外不应于器，故不敢发手而动弦。〔注〕心、手、器三者互应不相违失而后和音发矣。〔解〕人知以形习声，不知辩声运形者神也。若心不应器，虽成而不精。若极声之能，尽形之妙，理须神契而心自得也。「互应」本作「玄应」，今从藏本正。释文云：应，于证切。和，胡卧切。且小假之，以观其后。」王重民曰：小即少也。说文：「少，不多也。」段注曰：「不多则小，故古少小互训通用。」易系辞传：「知小而谋大，力小而任重」，唐石经作「力少」，是其证。无几何，复见师襄。释文云：几，居岂切。复，扶又切。师襄曰：「子之琴何如？」师文曰：「得之矣。事类赋十一、御览五七七、记纂渊海七八引「得」上并有「文」字。请尝试之。」〔解〕得于心，应乎器，然后习其声以通乎神矣。于是当春而叩商弦以召南吕，〔注〕商，金音，属秋。南吕，八月律。释文云：叩，口候切。凉风忽至，「忽」北宋本作「」，汪本作「总」，今从藏本正。释文云：忽至一本作总至，误也。草木成实。〔注〕得秋气，故成熟。及秋而叩角弦以激夹锺，〔注〕角，木音，属春。夹锺，二月律。释文云：激音击。夹，古洽切。温风徐回，草木发荣。〔注〕得春气，故荣华。当夏而叩羽弦以召黄钟，〔注〕羽，水音，属冬。黄钟，十一月律。「钟」吉府本作「锺」，世德堂本同，注同。释文云：羽，王遇切。霜雪交下，川池暴冱。〔注〕得冬气，故凝阴水冻。伯峻案：「冱」史记封禅书、汉书郊祀志、后汉书张衡传皆作「冱」，云：「冱，凝也。」庄子齐物论「河汉冱而不能寒」，释文引向注：「冱，冻也。」冱亦作冱。古从《从水之字多易溷。玉篇云：「冱，寒也。」「冱，闭塞也。」闭塞之义又与昭四年左传「固阴冱寒」之冱义同。杜注：「冱，闭也。」左传之冱诸本亦有作冱者。集韵以冱为涸或字，则又与庄子齐物论释文引崔注、冱犹涸之义同。疑从《从水之冱冱本一字，而后人传写或减一笔或增一画，遂讹成二字也。释文云：暴，薄报切。冱，胡古切。及冬而叩征弦以激蕤宾，〔注〕征，火音，属夏。蕤宾，五月律。释文云：征，陟里切。蕤，儒佳切。阳光炽烈，坚冰立散。〔注〕得夏气，故消释。此一时弹琴，无缘顿变四节。盖举一时之验，则三时可知，且欲并言其所感之妙耳。伯峻案：成公绥啸赋：「发征则隆冬熙蒸，骋羽则严霜夏凋，动商则秋霖春降，奏角则谷风鸣条。」又案：注「节」世德堂本作「时」。释文云：炽，尺志切。将终，命宫而总四弦，则景风翔，庆云浮，甘露降，澧泉涌。〔注〕至和之所致也。卢文弨云：「澧」与「醴」同。注藏本无「之也」二字。释文云：澧音礼。师襄乃抚心高蹈曰：「微矣子之弹也！虽师旷之清角，〔注〕师旷为晋平公奏清角，一奏之，有白云从西北起；再奏之，大风至而雨随之；三奏之，裂帷幕，破俎豆，飞廊瓦，左右皆奔走，平公恐伏，晋国大旱，赤地三年。平公得声者或吉或凶也。注「平公得声者」或本作「故曰得声者」，当从之。释文云：为，于伪切。邹衍之吹律，〔注〕北方有地，美而寒，不生五谷。邹子吹律暖之，而禾黍兹也。释文云：邹，侧尤切。衍，以战切。齐人，为燕昭王师，居稷下，号谈天衍。着书四十九篇。又有终始五十六篇。亡以加之。释文云：亡音无。彼将挟琴执管而从子之后耳。」〔解〕成性所行动，然而应阴阳之数，四时之序，水火且不能焚溺，况风雨寒燠之气哉？故易曰，「先天而天弗违，况于人乎？况于鬼神乎？」此之谓也。谓之声律而变者，不因四时也。释文云：挟音协。
　　薛谭学讴于秦青，〔注〕此二人，秦国之善歌者。卢文弨曰：注「歌」藏本作「讴」。伯峻案：楚辞大招云，「讴和扬阿，赵箫倡只」，王逸注云：「徒歌曰讴。」释文云：讴音欧。未穷青之技，释文云：技，渠绮切。自谓尽之；遂辞归。秦青弗止；饯于郊衢，抚节悲歌，王重民曰：类聚四十三引「郊」作「交」，「抚」作「拊」。初学记十五作「折」。声振林木，响遏行云。释文云：遏，乌葛切。薛谭乃谢求反，终身不敢言归。秦青顾谓其友曰：「昔韩娥〔注〕韩国善歌者也。东之齐，匮粮，过雍门，释文云：过音戈。雍音邕。雍门，地名。杜预曰：「齐城门也」。鬻歌假食。释文云：鬻音育。既去而余音绕梁欐，释文云：欐音丽，屋栋也。三日不绝，左右以其人弗去。过逆旅，逆旅人辱之。韩娥因曼声哀哭，〔注〕曼声犹长引也。释文云：曼声，引声也。一里老幼悲愁，释文云：一里一本作十里。垂涕相对，释文云：涕音体，目汁也。三日不食。遽而追之。娥还，复为曼声长歌。释文云：复，扶又切。一里老幼喜跃抃舞，释文云：抃音汴。弗能自禁，释文云：禁音金也。忘向之悲也。乃厚赂发之。〔注〕发犹遣也。故雍门之人至今善歌哭，放娥之遗声。」〔注〕六国时有雍门子，名周，善琴，又善哭，以哭干孟尝君。〔解〕夫六根所用皆能获通。通则妙应无方，非独心识而已。故鲁公扈章直言心用，瓠巴以下乃从声通焉。伯峻案：陆机拟今日良辰会诗：「哀音绕栋羽，遗响入云汉。」李善注引此，实则古有此事，伪作列子者用之。今本博物志所载与此大同。又案：「放」道藏各本、北宋本、吉府本并作「效」。释文云：放，分两切。
　　伯牙善鼓琴，锺子期善听。伯牙鼓琴，志在登高山。王叔岷曰：「登」字疑衍。「志在高山」与下「志在流水」相对。记纂渊海五二、七八，合璧事类前集五七、韵府群玉八引皆无「登」字。吕氏春秋本味篇、韩诗外传九、说苑尊贤篇并同。锺子期曰：「善哉！峨峨兮若泰山！」释文云：峨音娥。志在流水。锺子期曰：「善哉！洋洋兮若江河！」伯牙所念，锺子期必得之。伯牙游于泰山之阴，卒逢暴雨，释文云：卒，村入声。止于岩下；心悲，乃援琴而鼓之。初为霖雨之操，释文「霖」作「淋」，云：淋音林。操，七到切。更造崩山之音。曲每奏，锺子期辄穷其趣。伯牙乃舍琴而叹曰：释文云：舍音舍。「善哉，善哉，子之听夫！志想象犹吾心也。〔注〕言心暗合与己无异。释文云：夫音符。吾于何逃声哉？」〔注〕发音锺子期已得其心，则无处藏其声也。〔解〕夫声之所成，因而感之；心之所起，声则随之。所以五根皆通，尽为识心所传。善于听者，謦咳犹知之；况复声成于文，安可不辩耶？秦恩复曰：卢解「识心」当作「心识」。伯峻案：御览一。引傅子：「音者伯牙子游于泰山之阴，逢暴雨，止于岩下，援琴而鼓之，为淋雨之音，更造崩山之曲。每奏，锺子期辄穷其趣。曰：「善哉子之听也！」而吕氏春秋本味篇则大同于列子，列子袭本味文也。
