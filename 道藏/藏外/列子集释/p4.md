<!-- { "loadSidebar": true } -->
　　子列子适卫，食于道，从者见百岁髑髅，陶鸿庆曰：列子因见髑髅，攓蓬而指，以示弟子百丰，不当言「从者」。庄子秋水篇作「从见百岁髑髅」，无「者」字，当从之。从见者，蒙上之辞，言从道上见之也。（庄子释文以道从连文，引司马云，「从，道旁也。」非是。）后人误读从去声，而臆增者字，则与下文意不相属。伯峻案：陶以「从见」训「从道上见」，增字为训，似不确。从当依释文作徒，字之误也。诗王风中谷有蓷笺云：「徒用凶年深浅为厚薄」，释文引沈注云，「徒当作从」。又齐风载驰笺云，「徒为淫乱之行」，释文，「徒，一本作从」，皆其例也。徒与涂通，古同音也。食于道徒，即食于道路。（或训道旁，于古无征。）郭庆藩庄子集释至乐篇注云「列子天瑞篇正作食于道徒」，是郭所见列子有作徒者矣，当据改。者字后人所加，陶说是。惟陶误庄子至乐篇为秋水篇，偶疏。释文作「食于道徒」，云，司马彪云，徒，道旁也；一本或作从。髑髅音独娄。攓蓬而指，〔注〕攓，拔也。类聚八二引作「搴蓬而指之」。释文「蓬」作「逢」，云，攓音蹇。逢音蓬，蒿也。拔，皮八切。任大椿云：九叹「登逄龙而下陨兮」注：「本作蓬」，「颿风蓬龙」注：「一作逢」，则逢蓬通。顾谓弟子百丰曰：「唯予与彼知而未尝生未尝死也。〔注〕俱涉变化之涂，则予生而彼死；推之至极之域，则理既无生，亦又无死也。〔解〕形则有生有死，神也无死无生。我如神在，彼如神去。髑髅与我生死不同，若悟其神，未尝生死。此过养乎？此过欢乎？〔注〕遭形则不能不养，遇生则不能不欢，此过误之徒，非理之实当也。〔解〕既受其形，则欢养失理，以至于死耳。洪颐曰：庄子至乐篇两「过」字皆作「果」。国语晋语「知果」，汉书古今人表作「知过」。过即果，假借字。俞樾曰：养当读为恙。尔雅释诂：恙，忧也。恙与欢对，犹忧与乐对也。恙与养古字通。诗二子乘舟篇「中心养养」，传训养为忧，即本雅诂矣。释文云：过，古卧切。当，丁浪切。种有几：〔注〕先问变化种数凡有几条，然后明之于下。陶鸿庆曰几当读为机，黄帝篇之「杜德几」「善者几」「衡气几」诸几字，庄子皆作机，即其例也。机即下文「万物皆出于机皆入于机」也。张注殷释皆读几上声，而以为问辞，非。释文云：种，居勇切。几，居岂切。若为鹑，〔注〕事见墨子。王叔岷曰：尔雅翼十五、玉海急就篇四补注引「」并作「蛙」。「蛙」下并有「化」字。蛙即之俗。释文云：鹑为鹑」也。伯峻案音淳。见，贤遍切。墨子曰：「夫物或有久，或无久。始当无久。化，若：墨子经说上云：「始（句），时或有久，或无久。始当无久」。孙诒让闲诂云，列子释文引「始」作「夫物」，疑误。得水为□，王先谦曰：释草：「藚，牛唇。」郭注引毛诗传曰：「水舄也，如续断，寸寸有节，拔之可复。」说文：「藚，水舄也。」郝懿行云：「今验马生水中者，华如车前而大，拔之，节节复生。」据此，即□也。拔之寸节复生，故以□为名。其或作断，又作续断者，□或误断，后人又妄加续字耳。藚如续断，与生山谷之续断判然二物。节节复生，无根着土，故名水舄，与本文「得水为□」合。释文云：□音计，司马彪云：万物虽有兆眹，得水润之气，乃相继而生也。得水土之际，则为蠙之衣。〔注〕衣犹覆盖。王先谦曰：释草：「蕍蕮。」郭注，「今泽蕮」，案即泽泻也。本草云：一名水泻。（即水舄。）陶注，叶狭而长，丛生浅水中。苏颂图经，叶似牛舌草，独叶而长，秋开白花作丛，似谷精草。秋末采根暴干。案此「得水土之交」，故有根可采也。马叙伦曰：尔雅释草：「藫，石衣。」郝懿行曰：「藫苔声相转。说文曰，『，水衣。』即苔也。水衣即石衣，一曰鱼衣。周礼醢人曰，『加笾之实有菹。』郑众注曰：『，水中鱼衣也（据先郑解，字当作「」，后郑作「笞」，故解作箭萌。今本周礼作「」者，后人误合笞为一字。段玉裁说）』。然蠙之衣即鱼衣。蠙，说文作玭，尔雅释鱼作蜌，山海经西山经作□。说文云，『螷，陛也则』。陛借为蜌，蜌即蚌也。」释文曰：蠙；步田切。司马彪云：物根在水土际，布在水中，就水上视之，不见，钞之，可得；如张绵在水中矣。楚人谓之蠙之衣。伯峻案：今庄子释文「钞」作「按」。生于陵屯，〔注〕陵屯，高洁处也。释文洁作结，云，屯音豚，阜也。处，昌据切，下同。则为陵舄。〔注〕此随所生之处而变者也。王先谦曰：诗芣卫释文引陆机云，「牛舌又名当道。」韩诗说云，「直曰车前，瞿曰芣卫」，乃就直道而生及生道两旁析言之。直道即当道，皆与此生于陵屯合。释文云：陵舄，舄音昔，一名泽舄，随燥湿之变也。伯峻案：此亦引司马文。陵舄得郁栖，则为乌足。〔注〕此合而相生者也。注中「者」字依藏本、四解本增。释文云：郁栖，粪壤也。乌足，草名也。乌足之根为蛴螬，御览九四五引作「乌足以其根为蛴螬」。王先谦曰：释虫「蟦，蛴螬」。郭注：「在粪土中。」蟦疑粪之音转字。乌足系陵舄在粪壤所化，其根在粪土中，而出为蛴螬。本草，「蟦蛴生河内泽及人家积粪草中，反行者良。」陶注，「蛴亦作蠀」。方言，「蠀螬谓之蟦」。蛴蠀双声。马叙伦曰：蛴螬非螬蛴。韩保升、苏颂、陈藏器均辨之。论衡无形篇曰，「蛴螬化而为复育，复育转而为蝉。」陈藏器曰，「蛴螬居粪土中，身短足长，背有毛筋，但从夏入秋蜕而为蝉。」李时珍曰：「蛴螬状如蚕而大，身短节促，足长有毛。生树根及粪土中者外黄内黑，生旧茅屋上者外白内黯。」释文云：郭注尔雅云，「在木中。今虽通名为蝎，所在异。」其叶为胡蝶。〔注〕根，本也；叶，散也。言乌足为蛴螬之本，其末散化为胡蝶也。注「其末」北宋本作「其未」，汪本从之，今依四解本正。释文云：蝶音楪，即蛱蝶也。蛱音颊。胡蝶胥也〔注〕胥，皆也，言物皆化也。化而为虫，俞樾曰：「胥也」当属下句读之，本云「胡蝶胥也化而为虫」，与下文「□掇千日为鸟」两文相对。「千日为鸟」，言其久也；「胥也化而为虫」，言其速也。释文云：师说云，胥，少也；谓少去时也。生灶下，释文云：得热气生。其状若脱，释文云：脱，他括切。郭注尔雅云，脱谓剥皮也。其名曰□掇。〔注〕此一形之内变异者也。释文云：□音衢。掇，丁括切。□掇，虫名。□掇千日〔注〕千日而死。化而为鸟，其名曰干余骨。干余骨之沫为斯弥。〔注〕沫犹精华生起。释文「骨」作「胥」，云，沫音末。胥，南华真经作骨。李颐云，沫，口中汁也。斯弥，虫名。斯弥为食酰颐辂。释文云：酰，许兮切，苦酒上蠛蠓也。亦曰酰鸡，下同。颐辂，上治下路。食酰颐辂生乎食酰黄軦，释文云：軦音况。颐辂黄軦，皆虫也。食酰黄軦生乎九猷。俞樾曰：「颐辂食酰黄軦食酰」八字皆衍文。庄子至乐篇止作「颐辂生乎食酰，黄軦生乎九猷」，无此八字。王叔岷曰：俞说非也。此文以「斯弥为食酰颐辂」为句，「食酰颐辂生乎食酰黄軦」为句，「食酰黄軦生乎九猷」为句。御览八八七引庄子「黄軦生乎九猷」上「黄軦食酰」四字尚未捝。此当据列子以补庄子，不当据庄子捝误之文以删列子也。释文云：李云，九当作久；久，老也。猷，虫名。九猷生乎瞀芮，朱骏声曰：瞀芮即也。瞀一声之转。释文云：瞀，茂谋二音。芮音蚋，小虫也，喜去乱飞。瞀芮生乎腐蠸。〔注〕此皆死而更生之一形者也。释文云，腐音辅。蠸音权，一音欢，谓瓜中黄甲虫也。羊肝化为地皋，伯峻案：刘汝霖曾语我曰：「地皋」应作「地膏」，膏血连文，故地膏即地血。说文及尔雅翼，茹藘，人血所生，故一名地血。本草，茜根可以染绛，一名地血。盖古人以茜根可染红色，遂以为动物膏血所化。马血之为转邻也，胡怀琛曰：「转」字疑在「为」字上。转为邻与上文化为地皋对文。释文云：皋音高。顾胤汉书集解云，如淤泥邻，说文作，又作磷，皆鬼火也。淮南子云血为磷也。音吝。人血之为野火也。〔注〕此皆一形之内自变化也。鹞之为鹯，释文云：鹞音曜。鹯音毡。鹯之为布谷，释文作「布毂」，云，本又作谷。陆机毛诗鸟兽疏云，鹯似鹞，黄毛、鹞头、苍身皆相似，其飞急疾，取鸠、鸽、燕、雀食之。布毂，鴶鵴也，一名鸤鸠，一名击谷，一名乘鸠。仲春雀、鹞、鹰、鹯之化为也，音掬。秦恩复曰：「谷」「毂」古字通，老子「不谷」亦作「不毂」。布谷久复为鹞也，燕之为蛤也，「燕」各本作「燕」。王叔岷曰：御览八八七引庄子有此文，「久」作「之」。当从庄子作「之」。宋徽宗义解，「或因性而反复，则鹞之为鹯，鹯之为布谷，布谷之复为鹞是也」，是所见本正作「之」。释文「燕」作「燕」，云，蛤音合。家语云，冬则燕雀入海化为蛤。燕或作雀。周书云，雀入大水化为蛤。田鼠之为鹑也，化同。说文云，鹑，□也。大戴礼，三月田鼠化为□，释文云：鹑音淳，与周书云化鴽。郭注尔雅云，鴽亦□也。□音谙。鴽音如。伯峻案：今本说文隹部作「□」，云，「□，□属。」与敬顺所见本不同。朽瓜之为鱼也，释文「朽」作「□」，云，□音朽。老韭之为苋也，释文「苋」作「莞」，云，韭，举有切。莞音官，似蒲而圆，今之为席是也。杨承庆字统音关，一作苋，侯辨切，转写误也。任大椿曰：李氏易传「苋陆夬夬」，虞翻曰，「苋，说也。苋读夫子苋尔而笑之苋」。易夬释文，「苋三家音期练反，一本作莞」。论语释文，「苋尔，华版切，今作莞」。楚辞渔父「莞尔」一作「苋尔」，故莞苋通。管子地员篇「叶下于□，即郁也。□下于苋，苋下于蒲。」山国轨篇「有莞蒲之壤」，大戴礼劝学篇「莞蒲生焉」，然则苋与莞皆近于蒲，故老韭为莞，莞一作苋也。老羭之为猿也，〔注〕羭，牝羊也。「牝」北宋本、藏本作「牡」，世德堂本作「牝」。案说文云，「夏羊牝曰羭」，段注引师古急就篇注曰，「羭，夏羊之牝也」，则作牝者是。释文云：羭音俞，牝羊也，又黑羊也。猿音猿。鱼卵之为虫。〔注〕此皆无所因感自然而变者也。王叔岷曰：「虫」下当有「也」字，乃与上文句法一律。御览八八七引庄子正有「也」字。释文云：卵，来短切。亶爰之兽自孕而生曰类。〔注〕亶音蝉。山海经云，「亶爰之山有兽，其状如狸而有发，其名曰类，自为牝牡相生也。」卢文弨曰：注「而有发」山海经作「髦」。任大椿曰：山海经郭注云，「髦或作发」，然则今本髦作发，即郭注所云或作本也。释文「发」作「髦」，云：亶爰，上蝉下袁。狸，力之切。髦音毛，垂发也。牝，毗忍切。牡音某。河泽之鸟视而生曰鶂。〔注〕此相视而生者也。庄子曰，「白鶂相视，眸子不运，而风化之也」。伯峻案：注引庄子，是天运篇文。「之也」两字，今本无，恐是张湛所加。释文云：鶂，五历切。三苍云：鸧，鶂也。司马彪云：鸟子也。眸音谋。纯雌其名大，纯雄其名蜂。〔注〕大，龟鳖之类也。，小也。此无雌雄而自化。上言虫兽之理既然，下明人道亦有如此者也。黄承吉曰：「蜂」乃「锋」之通用。锋者，芒也，既势也。「锋」「大」对文，非虫名。释文云：古稚字也。蜂音丰。司马彪云：稚蜂，细腰者，取桑虫祝之，使似己之子也。思士不妻而感，思女不夫而孕。〔注〕大荒经曰，「有思幽之国，思士不妻，思女不夫。精气潜感，不假交接而生子也。」此亦白鶂之类也。释文云，孕，以证切。后稷生乎巨迹，〔注〕传记云，高辛氏之妃名姜原，见大人迹，好而履之，如有人理感己者，遂孕，因生后稷。长而贤，乃为尧佐。即周祖也。释文「生」作「长」，云，好，呼报切。长，丁丈切。注同也。伊尹生乎空桑。〔注〕传记曰：伊尹母居伊水之上，既孕，梦有神告之曰：「臼水出而东走，无顾！」明日视臼出水，告其邻，东走，十里而顾，其邑尽为水，身因化为空桑。有莘氏女子采桑，得婴儿于空桑之中，故命之曰伊尹，而献其君。令庖人养之。长而贤，为殷汤相。注「十里而顾」事文类聚前集四四、楚辞天问洪兴祖补注引「顾」下并有「视」字。以文义论，亦宜有「视」字。释文云：臼音舅。辛，疏臻切。婴或作缨，非。相，息亮切。厥昭生乎湿。〔注〕此因蒸润而生。释文云：厥昭，曾子云，孤藜一名厥昭，恒翔绕其木，不能离之。师说云，孤藜，蜻蛉虫也。蜻蛉，青零。湿，失入切。蒸音证。酰鸡生乎酒。〔注〕此因酸气而生。释文云：酰鸡，蠛蠓也。羊奚比乎不笋。〔注〕此异类而相亲比也。「笋」世德堂本作「荀」。秦恩复曰：「荀」庄子作「□」，合下句读。释文云：比音毗。笋音。久竹生青宁，〔注〕因于林薮而生。王叔岷曰：御览八八七引庄子迭「不□久竹」四字。「羊奚比乎不□久竹」为句，「不□久竹生青宁」为句，文理甚明。此「生青宁」上盖亦捝「不笋久竹」四字也。释文云：南华真经从羊奚至青宁连为一句。司马彪云，羊奚，草名，根似芜青，与久竹比合，皆生非类。青宁，虫名也。青宁生程，〔注〕自从□至于程，皆生生之物，、鸟、虫、兽之属，言其变化无常，或以形而变，或死而更生，终始相因，无穷已也。释文云：尸子云，程，中国谓之豹，越人谓之貘。按尔雅，熊虎丑，其子豹。豹，熊虎之子也。山海经云，南山多貘豹。郭注云，貘是豹之白者，豹即虎生非类也。据程是貘之别名也。按貘似熊，毛又黄而黑，有光泽者。貘音陌。伯峻案：尔雅释兽「熊虎丑，其子狗。」敬顺引作「其子豹」，不详其故。程生马，沈括曰：尝观文字注，「秦人谓豹曰程。」予至延州，人至今谓虎豹为「程」，盖言「虫」也。方言如此，抑亦旧俗也？马生人。蒋超伯曰：疑皆草木异名，如黑鹅马夫之类。释文云：搜神记云，秦孝公时有马生人，刘向以为马祸。人久入于机。王叔岷曰：庄子「久」作「又」，当从之。「久」乃「又」之误，「又」「久」形近易混。下文「进乎本不久」，「久」亦「又」之误。万物皆出于机，皆入于机。〔注〕夫生死变化，胡可测哉？生于此者，或死于彼；死于彼者，或生于此。而形生之生，未尝暂无。是以圣人知生不常存，死不永灭，一气之变，所适万形。万形万化而不化者，存归于不化，故谓之机。机者，群有之始，动之所宗，故出无入有，散有反无，靡不由之也。〔解〕种之类也。言种有类乎？亦互相生乎？设此问者，欲明神之所适则为生，神之所去则为死；形无常主，神无常形耳。神本无期，形则有凝。一受有形之质，犹机关系束焉，生则为出，死则为入。注文「形生之生」四解本、世德堂本作「形生之主」。解「设此问」秦刻本「设」作「杀」，今从四解本正。卢文弨曰：注「死不永灭」下藏本有一「而」字。注末无「也」字。汪莱曰：卢解「种之类也」，「种」上当有「几」字。
