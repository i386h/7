<!-- { "loadSidebar": true } -->
　　齐之国氏大富，宋之向氏大贫；释文云：向音向。自宋之齐，请其术。国氏告之曰：「吾善为盗。始吾为盗也。一年而给，二年而足，三年大穰。「穰」本作「壤」。洪颐曰：庄子庚桑楚篇「居三年畏垒大壤」，释文「崔本作穰」，古穰字皆作壤。王重民曰：说文，穰，黍□已活者。又秧字下云，禾若秧穰也。秧穰迭韵字，犹穰穰也。是穰有二义，秧穰即此大穰义所本。又按说文，壤，柔土也。则壤为古字，于古无征，疑后人乱之也。穰义当为近之。许氏又曾用以解字，则穰字较古。庄子崔本及陆氏所见别本作穰，列子吉府本御览四百八十五引亦并作「穰」。伯峻案：王说是也，今从吉府本作「穰」。释文穰作壤，云，壤，如掌切，又作穰。自此以往，施及州闾。」伯峻案：施，惠也（晋语夫齐侯好示务施注）。释文云：施，以智切，延也。向氏大喜。喻其为盗之言，而不喻其为盗之道，六帖九一引上「喻」字作「闻」，「道」作「意」。遂踰垣凿室，手目所及，亡不探也。六帖九一引「凿室」作「穿宇」，「探也」作「探取」。释文云：亡音无，下同。未及时，六帖九一引「未及时」作「俄而」。以赃获罪，释文云：赃音臧。没其先居之财。俞樾曰：居犹蓄也，谓其先所蓄之财也。论语公冶长篇「臧文仲居蔡」，皇侃义疏曰：「居犹蓄也」，是其义。吴闿生曰：居读曰贮。王重民曰：御览四百八十五引作先君，于义较善。伯峻案：周穆王篇云，「以居产之半请其方」，居亦训蓄。俞说与吴说实同，皆可用。御览不得其义，妄改作为「君」，不可凭信。释文云：先，悉荐切。向氏以国氏之谬己也，钱绎曰：谬，诈也。往而怨之。国氏曰：「若为盗若何？」向氏言其状。国氏曰：「嘻！释文云：嘻音熙，哀痛之声。若失为盗之道至此乎？今将告若矣。吾闻天有时，地有利。〔注〕谓春秋冬夏，凡土出所有也。注「出」下各本无「所」字，今依四解本增。吾盗天地之时利，释文云：句绝。云雨之滂润，释文云：滂，普郎切。山泽之产育，以生吾禾，殖吾稼，六帖九一引作「生吾禾黍，殖吾穜稑」。筑吾垣，释文「殖」作「植」，云：筑音竹。垣音袁。植，时职切。伯峻案：释文植字之音在垣字下，疑敬顺所见本作「筑吾垣，建吾舍，生吾禾，植吾稼。」建吾舍。陆盗禽兽，水盗鱼鳖，释文云：鳖，并列切。亡非盗也。夫禾稼、土木、禽兽、鱼鳖，皆天之所生，岂吾之所有？〔注〕天尚不能自生，岂能生物？人尚不能自有，岂能有物？此乃明其自生自有也。然吾盗天而亡殃。〔注〕天亡其施，我公其心，何往而有怨哉？阴符经疏中引作「吾盗天地而无殃咎」。释文云：施，尸智切。夫金玉珍宝，谷帛财货，秦刻本「金玉珍宝」作「禾土稼宝」。人之所聚，岂天之所与？〔注〕天尚不能与，岂人所能聚？此亦明其自能自聚。伯峻案：注「自能自聚」当作「自与自聚」。若盗之而获罪，孰怨哉？」〔注〕人有其财，我犯其私，所以致咎。〔解〕夫天地不仁，以万物为刍狗。既无情于生育，岂有心于取与哉？小大相吞，智愚相役；因时以兴利，力制以徇私；动用取与，皆为盗也。人财则不尔，主守以自供，取之获罪，此复怨谁也。向氏大惑，以为国氏之重罔己也，伯峻案：罔读为论语雍也篇「不可罔也」之罔。汉书扬雄传「不可奸罔」，注：罔，诬也。释文云：罔，文两切。过东郭先生问焉。「过」北宋本作「遇」，汪本从之，今从藏本、四解本、世德堂本改正。释文云：过音戈，一作遇字。东郭先生曰：「若一身庸非盗乎？盗阴阳之和以成若生，载若形；俞樾曰：载亦成也。尚书皋陶谟篇「乃赓载歌曰」，枚传，「载，成也」，是其义。况外物而非盗哉？〔注〕若其有盗耶？则我身即天地之一物，不得私而有之。若其无盗耶，则外内不得异也。注「不得私而有之」四解本作「不得不私有之」。诚然，天地万物不相离也；释文云：离，力智切。仞而有之，皆惑也。〔注〕夫天地，万物之都称；万物，天地之别名。虽复各私其身，理不相离；仞而有之，心之惑也。因此而言，夫天地委形，非我有也；饬爱色貌，矜伐智能，已为惑矣。至于甚者，横仞外物以为己有，乃标名氏以自异，倚亲族以自固，整章服以耀物，藉名位以动众，封殖财货，树立权党，终身欣玩，莫由自悟。故老子曰，「吾所以有大患，为吾有身」；庄子曰：「百骸六藏，吾谁与为亲？」领斯旨也，则方寸与太虚齐空，形骸与万物俱有也。卢文弨曰：注藏本「饬」作「饰」，「吾所以有大患」下有「者」字，「太虚」作「大虚」。伯峻案：「仞而有之」，藏本作「认而有之」，仞即认。本书周穆王篇「梦仞人鹿」，释文云，「仞一本作认」，可证。释文「太」作「大」，云：仞音忍。称，尺证切。复，扶又切。吾之为，为，于伪切。藏，才浪切。大音泰。国氏之盗，公道也，故亡殃；若之盗，私心也，故得罪。〔注〕公者对私之名，无私，则公名灭矣。今以犯天者为公，犯人者为私，于理未至。〔解〕天地无私，取之无对，故无殃也，人心有私，取之有情，故为盗也。以有私之心，取有私之物；私则有对，得罪何疑？故法者，禁人之私；无对，无禁也。伯峻案：解「取之有情」，「情」当作「对」。对犹今言对方。有公私者，亦盗也；〔注〕直所犯之异耳，未为非盗。亡公私者，亦盗也。〔注〕一身不得不有，财物不得不聚，复欲遣之，非能即而无心者也。〔解〕圣人设法教化不害人不侵众者，皆非盗也。不违法者，则为公道；违于法者，则为私道焉。虽不违于公而封于己者，亦为盗也，况违法封己乎？解「况违法封己」秦本作「违法教化」，今从四解本正。公公私私，天地之德。〔注〕生即天地之一理，身即天地之一物。今所爱吝，便是爱吝天地之间生身耳，事无公私，理无爱吝者也。释文云：吝，良刃切。知天地之德者，孰为盗耶？孰为不盗耶？」〔注〕天地之德何耶？自然而已，自然而已。何所厝其公私之名？公私之名既废，盗与不盗，理无差也。〔解〕知公知私而无私焉，与物同例而不怪者，是天地之德也。若知天地之德，取而无私心者。是不欺乎天，取之不殊于众人，得之无私，不为盗。若然者，谁为盗耶？谁为不盗耶？唯了神悟道者知之矣。注「厝其公私之名」各本「厝」作「历」，今从藏本改正。解「若知天地之德」，秦本「若」作为「万」，今从四解本正。卢文弨曰：注「自然而已」藏本不迭此四字。释文云，厝音措。
　　列子集释卷第二
　　黄帝第二
　　〔注〕禀生之质谓之性，得性之极谓之和；故应理处顺，则所适常通；任情背道，则遇物斯滞。〔解〕此明忘形养神，从玄、默以发真智。始其养也，则遗万有而内澄心；发其智，则化含生以外接物。故其初也，则斋心服形，不亲政事；其末篇也，则赞孔墨以济人焉。此其大旨。
