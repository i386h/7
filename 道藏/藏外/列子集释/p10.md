<!-- { "loadSidebar": true } -->
　　黄帝即位十有五年，喜天下戴己，〔注〕随世而喜耳。王叔岷曰：路史后记五注引「戴」上有「之」字，当从之。「喜天下之戴己」与下文「忧天下之不治」句法一律。艺文类聚十一引「戴」上亦有「之」字。养正命，〔注〕正当为性。俞樾曰：正当为生。古字生与性通，周官大司徒职「辨五地之物生」，杜子春读生为性，是其例也。列子原文本作「养生命」，盖生为性，因误为正耳。张注曰，「正当为性」，虽得其字，而古字亡矣。又胡怀琛说同。释文云：正音性。娱耳目，供鼻口，焦然肌色皯□，「焦」，世德堂本作「燋」。释文「焦」作「燋」，云：燋音焦。肌色一作颜色。皯，古旱切。□音每。诸书无此字，埤苍作□，同音每，谓木伤雨而生黑斑点也。皯□亦然也。秦恩复曰：□，说文无此字。□俗霉字，当作霉。楚辞渔父「颜色憔悴」，王逸注，皯霉黑也。昏然五情爽惑。〔注〕役心智未足以养性命，祇足以焦形也。〔解〕举代之人咸以声色饮食养其身，唯丰厚者则为富贵矣。而圣人知此道足以伤生，故焦然不乐也。第一篇知神为生主，第二篇欲明道以养身，故先示众人之所溺，然后渐次而进之。伯峻案：卢解「举代」即「举世」，下文「代谓之君子」即「世谓之君子」。唐太宗名世民，唐人多以「代」代「世」。又十有五年，忧天下之不治，〔注〕随世而忧耳。释文云：治，直吏切；下致治同。竭聪明，进智力，释文「进智」作「进治」，云：进音尽。营百姓，焦然肌色皯□，昏然五情爽惑。〔注〕用聪明未足以致治，祇足以乱神也。〔解〕代谓之君子，理人之士也。皆劳生苦己，以身徇物，以求其名，以向其利耳。而不知役神以丧实，去道斯远矣。解「劳生」四解本作「劳心」。黄帝乃喟然赞曰：〔注〕赞当作叹。释文云：赞音叹。「朕之过淫矣。〔注〕淫当作深。释文云：淫音深。养一己其患如此，治万物其患如此。」〔注〕惟任而不养，纵而不治，则性命自全，天下自安也。〔解〕淫者，失于其道也。含生之物咸知养己自私以为生，不知所生生而之死也。操仁义者咸知徇名以取利自私以为能，亦不知所以丧神伤生而知死也。徇己自私以为小人，济物无私代以为君子。善之以恶，约外则有殊；求名丧实，约内则俱失。方明大道，故双非之也。汪莱曰：解「不知所生」「所」下脱落「以」字。又「伤生而知死也」「知」当作「之」。于是放万机，舍宫寝，「宫」秦刻卢解本作「官」，世德堂本亦作「官」，非也。御览七十九引正作宫，类聚十一引同。释文云：舍音舍。去直侍，释文云：去，丘吕切。彻钟悬，王叔岷曰：彻借为□。说文，「□，发也」，引申有除去义。书钞十二、御览七九引彻并作撤。撤即□之俗。释文「悬」作「县」，云，县音玄。减厨膳，退而间居大庭之馆，释文云：间音闲。斋心服形，〔注〕心无欲则形自服矣。释文「斋」作为「齐」，云：齐音斋，下同。三月不亲政事。〔解〕放万机者，非谓都无所行也。事至而应，如四时焉。故曰：「天何言哉？四时行焉，百物生焉。」不劳焦思以邀虚名，不想能于千载，欲垂芳于竹帛耳。但冥冥然应用，不得已而运之。不封崇其身名，不增加其嗜欲，不丰厚其滋味，不放肆于淫声。斋肃其心，退伏其体。三月者，一时也。孔子曰「颜回三月不违仁。」是也。择贤才而责成，赏罚无私焉，是不亲政事也。昼寝而梦，〔注〕将明至理不可以情求，故寄之于梦。圣人无梦也。游于华胥氏之国。华胥氏之国在弇州之西，台州之北，〔注〕不必便有此国也，明至理之必如此耳。淮南云，正西曰弇州，西北曰台州。伯峻案：注引淮南见地形训。释文云：弇音奄。不知斯齐国几千万里；〔注〕斯，离也。齐，中也。类聚十一、天中记二三引「斯」并作「距」，当是臆改。释文云：几，居岂切。盖非舟车足力之所及，神游而已。〔注〕舟车足力，形之所资者耳。神道恍惚，不行而至者也。其国无师长，世德堂本「师」作「帅」。俞樾曰：释文，「帅」或作「师」，当从之。周官太宰职「以九两系邦国之民」，「二曰长以贵得民，三曰师以贤得民」，此师长二字之义。其国无师长，见其无贵贱无贤愚也。若作帅长，则止是无贵贱耳，于义转有所不尽矣。卢重玄本正作「师长」。王重民曰：俞说是也。北宋本及御览七十九又三百九十七引并作「师」。释文「师」作「帅」，云：帅，所类切，或作师。长，丁丈切。帅长，首主也。自然而已。其民无嗜欲，释文云：嗜，常二切。自然而已。〔注〕自然者，不资于外也。不知乐生，不知恶死，故无夭殇；不知亲己，释文云：己音纪。不知疏物，故无爱憎；不知背逆，释文云：背音佩。不知向顺，故无利害：〔注〕理无生死，故无所乐恶；理无爱憎，故无所亲疏；理无逆顺，故无所利害也。都无所爱惜，王重民曰：惜当作憎，字之误也。上文云不知亲己，不知疏物，故无爱憎，此正承以为说。若作惜，则非其义矣。御览七十九引正作憎。王叔岷曰：范致虚解，「都无所爱憎，故其心无所知」，是所见本「惜」亦作「憎」。都无所畏忌。入水不溺，入火不热。斫挞无伤痛，释文云：斫音酌。挞，打也。指擿无痟痒。〔注〕至和者无物能伤。热溺痛痒实由矜惧，义例详于下章。痟痒，酸痟也；义见周官。卢文弨曰：注「痟痒」之「痒」衍文。「酸痟」之「痟」当作「削」。伯峻案：周礼天官疾医郑玄注，「痟，酸削也」，此卢义所本。释文云：擿音倜，搔也。痟音消。痒，余两切。痟痒谓疼痒也。周礼，春时有痟首疾，夏时有痒疥疾。郑玄云：痟，酸削也。说文云，酸，疼痛也。见，贤遍切。任大椿云：说文有痟字，相邀切，云：酸痟，头痛，从，肖声。而无酸字。敬顺释文引说文作酸，云疼痛。今说文亦无此语。考玉篇，酸，先丸切，疼痛。敬顺乃误引玉篇为说文耳。乘空如履实，寝虚若处床。云雾不其视，胡怀琛曰：，碍也。段玉裁注说文碍字云：列子作，是也。许维遹曰：与阂通。释文云：，五盖切。雷霆不乱其听，释文云：霆音廷。美恶不滑其心，王叔岷曰：御览七九引「滑」作「汨」。范致虚解：「刳心无物，美恶不能汨也」，是所见本亦作「汨」。「滑」「汨」古通。庄子齐物论：「置其滑涽」，释文引向秀滑作汨。荀子成相篇：「吏谨将之无铍滑」。注，「滑与汨同」，并其比。释文云：滑音骨。山谷不踬其步，释文云：踬音致也。神行而已。〔注〕至顺者无物能逆也。〔解〕寄言也。斋心服形，神与道合，则至其大国矣。夫神者，生之主也。既为生主，则役神以养生，养之失理，却成于损也。俗以益嗜欲者为养生，适为丧年之本矣。故君子养于性，小人养于情。养性者，无嗜欲，保自然，不乐生，不恶死，无向背憎爱，无畏忌自然。神行者，神合于道也。非是别有一国、别类之人耳。故曰，仁道不远，行之则至。一言契者，交臂相得焉。黄帝既寤，〔注〕亦寄之眠寤耳，圣人无眠觉也。怡然自得，「怡」世德堂本作「悟」。王重民曰：作「怡」者近是。北宋本、吉府本并作为「怡」，御览三九七引作「悟」。伯峻案：秦刻卢解本亦作「怡」。作「悟」者，字之误也。释文云：怡，与之切。召天老、力牧、太山稽，〔注〕三人，黄帝相也。卢文弨曰：「太」藏本作「大」。释文「太」作「大」，云：大音泰。稽音鸡。汉书云：大山稽，黄帝师也。相，息亮切。任大椿曰：路史前纪，大填为黄帝师，大山稽为黄帝司徒，唐渤海姓大。大山稽世音为泰，误。考广韵十四泰，大字下列复姓曰大狐氏，曰黄邑大夫大心子成，曰秦将军大罗洪，曰大罗氏，曰大夜氏，曰大叔氏。信如路史所云，则广韵大字下不列大山稽于复姓之前，是有遗也。姓氏急就篇大氏，唐渤海大祚荣，又大门艺，宋有大周仁焉，与路史所云渤海姓大，可以互证，而不及大山稽。告之，曰：「朕闲居三月，斋心服形，思有以养身治物之道，弗获其术。〔注〕身不可养，物不可治，而精思求之未可得。疲而睡，释文云：句绝。所梦若此。今知至道不可以情求矣。朕知之矣！朕得之矣！而不能以告若矣。」〔注〕不可以情求，则不能以情告矣。又二十有八年，「二十有八年」路史后记五注引作「四十八年」，事文类聚后集二一引作「二十有九年」。释文云：一本作三十有八年。天下大治，释文云：治，直吏切。几若华胥氏之国，释文云：几音祈。而帝登假。〔注〕假当为遐。伯峻案：礼记曲礼下「告丧曰天王登假」，假亦作遐。登假乃帝王死亡之词，犹言升天。释文云：假音遐。百姓号之，伯峻案：左宣十二年传「号而出之」，注：号，哭也。释文云：号，户刀切。二百余年不辍。〔解〕既寤于道也，自不因外物以得之。疲而睡者，冥于理，去嗜欲也。识神归性，不可以情求也。不能以告若者，心澄忘言也。凡以数理天下者，但成其空名。数极则迹见，虚而不能实也。上以虚名责于下，下以虚名应于上，上下相蒙，积虚以为理；欲求纯素，其可得乎？夫道者，神契理合，应物以真。非偏善于小能，不暴怒于小过，如春之布，万物皆生。俗易风移，自然而化；不知所以化，不觉所以成，故百姓思之不知其极也。
