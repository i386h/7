<!-- { "loadSidebar": true } -->
列子集释　杨伯峻撰
　　列子集释卷第一
　　天瑞第一
　　〔注〕夫巨细舛错，修短殊性，虽天地之大，群品之众，涉于有生之分，关于动用之域者，存亡变化，自然之符。夫唯寂然至虚凝一而不变者，非阴阳之所终始，四时之所迁革。〔解〕夫群动之物，无不以生为主。徒爱其生，不知生生之理。生化者，有形也；生生者，无象也。有形谓之物，无象谓之神。迹可用也，类乎阴阳。论其真也，阴阳所不测。故易曰：「阴阳不测之谓神。」岂非天地之中大灵瑞也？故曰天瑞。释文云：夫音符，是发语之端；后更不音。舛，昌兖切。分，符问切；下同。
　　子列子〔注〕载子于姓上者，首章或是弟子之所记故也。释文云：冠子氏上者，着其为师也。居郑圃，〔注〕郑有圃田。释文云：圃音补。圃田，郑之薮泽也，今在荥阳中牟县。伯峻案：郑之圃田，一作甫田，见诗经、左传、尔雅诸书。今河南中牟县西南之丈八沟及附近诸陂湖，皆其遗迹。四十年人无识者。〔注〕非形不与物接，言不与物交，不知其德之至，则同于不识者矣。「无」，今从世德堂本、四解本作「无」，下同。释文「无」或作亡。国君卿大夫视之，犹众庶也。〔注〕非自隔于物，直言无是非，行无轨迹，则物莫能知也。行，下孟切。国不足，〔注〕年饥。将嫁于卫。〔注〕自家而出谓之嫁。〔解〕不足，年饥也。嫁者，往也。伯峻案：四库全书总目提要尔雅注疏云：「释诂云：『嫁，往也』，此取列子之文也。」若如此，则列子在尔雅之前。其实未必然，或今本列子有所因袭或列子袭尔雅也。弟子曰：「先生往无反期，弟子敢有所谒；〔解〕谒，请也。释文云：谒，请也先生将何以教？先生不闻壶丘子林之言乎？」〔注〕壶丘子林，列子之师。释文云：壶丘子林，司马彪注南华真经云，名林，郑人也。子列子笑曰：「壶子何言哉？〔注〕四时行，百物生，岂假于言哉？仲父曰，论语，孔子曰：天何言哉？四时行焉，百物生焉，天何言哉？虽然，夫子尝语伯昏瞀人。释文云：语，一本作诏；诏，告也。瞀，莫侯切；后伯昏无人者亦音谋。吾侧闻之，试以告女。〔注〕伯昏，列子之友，同学于壶子。不言自受教于壶子者，列子之谦者也。卢文弨曰：张注「列子之谦者也」「者」字疑当作「言」。释文云：女音汝。其言曰：有生〔注〕今块然之形也。释文云：块，口对切。不生，〔注〕生物而不自生者也。有化〔注〕今存亡变改也。不化。〔注〕化物而不自化者也。〔解〕不因物生，不为物化，故能生于众生，化于群化者矣。不生者能生生，〔注〕不生者，固生物之宗。不化者能化化。〔注〕不化者，固化物之主。生者不能不生，化者不能不化。〔注〕生者非能生而生，化者非能化而化也，直自不得不生、不得不化者也。〔解〕凡有生则有死，为物化者常迁，安能无生无死、不化不迁哉？故常生常化。〔注〕涉于有动之分者，不得暂无也。常生常化者，无时不生，无时不化。〔注〕生化相因，存亡复往，理无间也。卢文弨曰：注「复往」二字当依后文乙正。阴阳尔，四时尔，〔注〕阴阳四时，变化之物，而复属于有生之域者，皆随此陶运；四时改而不停，万物化而不息者也。〔解〕为阴阳所迁顺时转者，皆有形之物也。念念迁化，生死无穷，故常生常化矣。注「四时」下各本皆有「节」字，今依四解本删。释文云：而复之复，扶又切。不生者疑独，〔注〕不生之主，岂可实而验哉？疑其冥一而无始终也。〔解〕神无方比，故称独也。老子曰「独立而不改」也。疑者不敢决言以明深妙者也。注「不生之主」各本作「不生之生」。不化者往复。释文云：复依字音服。后不音者，皆是入声。往复，其际不可终；〔注〕代谢无间，形气转续，其道不终。世德堂本、藏本、北宋本皆不重「往复」两字。卢文弨曰：「往复」二字当迭。陶鸿庆曰：张注云「代谢无间形气转续」正释往复之义，是其所见本未误。王重民曰：卢陶二说是也。吉府本正迭「往复」二字。伯峻案：王说是也。今从吉府本增。疑独，其道不可穷。〔注〕亦何以知其穷与不穷哉？直自疑其独立而不改，周行而不殆也。〔解〕四时变易，不可终也；神用变化，亦不可穷也。陶鸿庆曰：疑者止也。尔雅释言：疑，戾也。郭注云：戾，止也。疑者亦止。诗桑柔，「靡所止疑」，孙卿解蔽篇「而无所疑止之」，皆与「止」连文，是疑与止同义。此云疑独，亦谓止于独。道德经所谓「天得一以清，地得一以宁」也。张云「独立而不改」，正得其旨。乃释「疑」为「疑惑」，望文生训，失之。许维遹曰：疑读为拟，僭也，比也。管子君臣篇云，「内有疑妻之妾，此宫乱也；庶有疑适之子，此家乱也；朝有疑相之臣，此国乱也」。（吕氏春秋知度篇、慎子内篇文略同）韩非子说疑篇「疑」作「拟」。又汉书食货志云「远方之能疑者」，颜师古注，「疑读为拟」。并其证也。此文「疑独」犹言「比独」，与下文「往复」相对为义。仲父曰：终穷为韵，古音同在冬中部。释文云：殆音待。黄帝书曰：惠栋曰：此老子所述也。老子之学盖本黄帝，故汉世称黄老。释文云：黄帝姓公孙，名轩辕，得长生之道，在位一百年。按汉书艺文志有黄帝书四篇，黄帝君臣一篇，黄帝铭六篇，与道家相类。伯峻案：今本艺文志黄帝书作黄帝四经，黄帝君臣作十篇，班自注云，起六国时，与老相似也。又有杂黄帝五十八篇，班自注云，六国时贤者所作。谷神不死，〔注〕古有此书，今已不存。夫谷虚而宅有，亦如庄子之称环中。至虚无物，故谓谷神；本自无生，故曰不死。伯峻案：此老子第六章文。是谓玄牝。〔注〕老子有此一章，王弼注曰：「无形无影，无逆无违，处卑不动，守静不衰；谷以之成而不见其形，此至物也。处卑而不可得名，故谓之玄牝。」俞正燮曰：牝者，古人以为溪谷；所谓虚牝者，如今言空洞。朱子语类云，「牝只是木孔受栒能受的物事。元牝者，至妙之牝，不是那一样的牝。」其言若即若离。尝深思之，元者，白虎通五行篇云，元冥者，入冥也。是元为入牝者。唐律卫禁上释文云，有穴而可受入者为牝。则元牝之为古语可知。为表出之，儒者可勿复道矣。伯峻案：张注所引老子王弼注曰「故谓之玄牝」，今本作「故谓之天地之根」。释文「无影」作「无景」，云：牝，毗忍切。景音影。玄牝之门，是谓天地之根。绵绵若存，用之不勤。〔注〕王弼曰：「门，玄牝之所由也。本其所由，与太极同体，故谓天地之根也。欲言存邪？不见其形；欲言亡邪？万物以生，故曰绵绵若存。无物不成而不劳也，故曰不勤。」〔解〕谷虚而气居其中，形虚而神处其内。玄者，妙而无体；牝者，应用无方。出生入死，无不因之，故曰门也。有形之本，故曰根也。视之不见，用之无穷，故曰若存者也。解「玄者」秦刻本作「元者」，清康熙帝名玄晔，盖避其二名而改之也，今从四解本正。许维遹曰：勤当训尽。淮南子原道训「纤微而不可勤」，高诱注：「勤犹尽也。」同篇，用之而不勤，高又注：「勤，劳也。」误与张注同。仲父曰：牝门根勤为韵，古音同在魂痕部。释文云：绵，武延切。邪，以遮切；下同。故生物者不生，化物者不化。〔注〕庄子亦有此言。向秀注曰：吾之生也，非吾之所生，则生自生耳。生生者岂有物哉？故不生也。吾之化也，非物之所化，则化自化耳。化化者岂有物哉？无物也，故不化焉。若使生物者亦生，化物者亦化，则与物俱化，亦奚异于物？明夫不生不化者，然后能为生化之本也。〔解〕此神为生之主，能生物化物，无物能生化之者。王叔岷曰：注「故不生也。」「故」上疑捝「无物也」三字。「无物也，故不生也」与下文「无物也，故不化焉」相对而言。释文云：向秀，向音饷，字子期，晋常侍，注南华真经二十八篇。自生自化，自形自色，自智自力，自消自息。〔注〕皆自尔耳，岂有尸而为之者哉？仲父曰：色力息为韵，古音同在职德部。谓之生化形色智力消息者，非也。」〔注〕若有心于生化形色，则岂能官天地而府万物，赡群生而不遗乎？〔解〕神之独运，非物能使；若因情滞有同物生化，皆非道也。俞樾曰：「谓」当作「为」，古书「谓」「为」通用，说详王氏引之经传释词。上文云「自生自化，自形自色，自智自力。自消自息」，故此云「为之生化形色智力消息者非也」。张湛注上文云，「皆自尔耳，岂有尸而为之者哉」，正得其义。陶鸿庆曰：俞氏平议读谓为为，非也。谓读如道德经「同谓之元」之谓，此言万物根于无形，无形则无名，而强为之名者非矣。下文子列子曰「非其名也」，注云，「事有实着，非假名而后得也」，正合此旨。读谓为为，义反浅矣。伯峻案：注「赡群生而不遗乎」，「赡」藏本、宋本、四解本皆作「瞻」，释文世德堂本皆作「赡」，作「赡」者是也。说文「瞻，临视也」。又新附，「赡，给也。」孟子公孙丑篇注云：「赡，足也。」此当训给训足。又「遗」，释文及世德堂本作「匮」，作「遗」者是也。其意谓若有心生化，则必有所偏；今官天地府万物而无所遗失，则知是自生自化，非被生被化。俞读谓为为，其义较顺。陶驳疑未审。释文「智」作「知」，「遗」作为「匮」，云：知音智，下同。赡，时艳切。匮音馈，竭也。
