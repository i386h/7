<!-- { "loadSidebar": true } -->
　　有神巫自齐来处于郑，释文云：男曰觋，女曰巫也。颜师古曰：巫觋亦通称。命曰季咸，伯峻案：荀子正名篇「然后随而命之」，又「实不喻然后命，命不喻然后期」，杨注皆以名释命。庄子大宗师篇「无以命之」，释文引崔云：「命，名也。」左传桓二年云：「君命太子曰仇，弟曰成师。」又六年云：「是其生也，与吾同物，命之曰同。」命皆训名。命曰季咸，名曰季咸也。又案淮南子地形训云「巫咸在其北方。」高注：「巫咸，知天道，明吉凶。」释文云：季咸，姓季名咸，郑人也。伯峻案：庄子应帝王篇作「郑有神巫曰季咸」，淮南子精神训作「郑之神巫相壶丘子林见其征」，故释文以季咸为郑人也。知人死生、存亡、祸福、寿夭，期以岁、月、旬、日，如神。天中记四十、荆川稗编六五引「知人」下并有「之」字。王先谦曰：或岁或月或旬日，无不神验。伯峻案：王以旬日连读非也。岁月旬日皆一字一逗，谓或岁或月或旬或日也。郑人见之，皆避而走。〔注〕向秀曰：不喜自闻死日也。释文云：避一本作弃。喜，许记切。列子见之而心醉，〔注〕向秀曰：迷惑其道也。而归以告壶丘子，释文云：壶子，列子师也。曰：「始吾以夫子之道为至矣，则又有至焉者矣。」〔注〕郭象曰：谓季咸之至又过于夫子也。释文云：过音戈。壶子曰：「吾与汝无其文，未既其实，而固得道与？卢文弨曰：「无」藏本作「既」，案注似「无」字是，然庄子亦作「既」。俞樾曰「无」当作「」。读为贯，盖「贯」「」本一字也。尔雅释诂：贯，习也。毌其文，言习其文也。黄帝篇：「吾与若玩其文也久矣，而未达其实。」释文曰：「玩，五贯反，习也。」然则此作，彼作玩，声近而义同。因字误作，后人遂以无字易之，而义不可通矣。卢重玄本作既其文未既其实，则据庄子改之，非列子之旧。王叔岷曰：「吾与汝既其文，未既其实」，作「既」作「无」，义皆不明。上文颜回问津人操舟章作「吾与若玩其文也久矣，而未达其实」，玩字义长。疑既即玩之误，下既字亦当作玩。其作无者，玩坏为元，传写因易为无耳。释文「无」作「无」，云：无诸家本作既，于义不长。与音余。众雌而无雄，而又奚卵焉？〔注〕向秀曰：夫实由文显，道以事彰。有道而无事，犹有雌无雄耳。今吾与汝虽深浅不同，然俱在实位，则无文相发矣；故未尽我道之实也。此言至人之唱，必有感而后和者也。伯峻案：淮南子览冥训云：「故至阴飂飂，至阳赫赫，两者交接成和而万物生焉。众雄而无雌，又何化之所能造乎？」释文云：卵，来短切。司马云：汝受训未孰，故未成；若众雌无雄者则无卵也。和，胡卧切。而以道与世抗，必信矣。释文云：抗，口浪切；或作亢，音同。夫故使人得而相汝。〔注〕向秀曰：亢其一方以必信于世，故可得而相也。〔解〕列子见郑巫而心醉，以其能知生死祸福，将以道尽于此。壶丘子曰：吾与汝且亡其文迹，都未尽其实理也。汝岂得吾道欤？夫澄神寂虑，如众雌也；动用成功，若雄也。汝方息事以静心，安得无雄而求卵耶？乃欲以至道与俗巫相敌，则汝之深信，故鬼物知汝也。释文云：相，悉亮切。尝试与来，以予示之。」释文「示」作「」，云：音视。明日，列子与之见壶子。出而谓列子曰：「嘻！释文云：嘻音熙。子之先生死矣，光聪谐曰：古书传专以先生称师者，殆始见于此。弗活矣，不可以旬数矣。吾见怪焉，见湿灰焉。」释文云：司马云，气如湿灰。列子入，涕泣沾衿，以告壶子。「衿」本作「衾」。俞樾曰：衾当作衿，即襟字也。庄子应帝王篇正作「泣涕沾襟」。王重民曰：吉府本正作「衿」。伯峻案：今从吉府本正。壶子曰：「向吾示之以地文，〔注〕向秀曰：块然若土也。释文云：向吾一本作庸吾，下同。罪乎不震不止，〔注〕罪或作萌。向秀曰：萌然不动，亦不自止，与枯木同其不华，死灰均其寂魄，此至人无感之时也。夫至人其动也天，其静也地，其行也水流，其湛也渊嘿。渊嘿之与水流，天行之与地止，其于不为而自然一也。今季咸见其尸居而坐忘，即谓之将死；见其神动而天随，便谓之有生。苟无心而应感，则与变升降，以世为量，然后足为物主而顺时无极耳，岂相者之所觉哉？注「其静也地」北宋本「地」作「土」，汪本从之，今从藏本订正。又「谓之有生」，「谓」各本作「为」，今亦从藏本正。俞樾曰：「罪」当读「□」。说文山部作□，云：山貌，是也。释文云：罪本作萌，卢重玄本亦作萌，乃后人据庄子改之。萌乃罪之误字，说详庄子平议。王叔岷曰：罪读为□，说殊牵强。此当以作萌为是。萌有生义（淮南俶真篇：「孰知其所萌」，注：「萌，生也」），「萌乎不震不止」犹云「生于不动不止」，正对上文「子之先生死矣」而言。意甚明白。作罪者误。释文云：罪本作萌。震音振。崔撰曰：不震不止，如动不动也。量音亮。是殆见吾杜德几也。〔注〕向秀曰：德几不发，故曰杜也。〔解〕夫鬼神之灵，能知人之动用之心耳。有所系，鬼便知也。壶子色存乎湿灰，心着乎土壤，萌然无虑，故曰天文。振动则为生，止静则冥寂，故曰不动不止也。秦恩复曰：解中之「天文」当作「地文」。尝又与来！」明日，又与之见壶子。出而谓列子曰：「幸矣，子之先生遇我也，有瘳矣。灰然〔注〕灰或作全。释文云：灰本作全也。有生矣，吾见杜权矣。」〔注〕有用而无利，故谓之杜权。列子入告壶子。壶子曰：「向吾示之以天壤，〔注〕向秀曰：天壤之中，覆载之功见矣。比地之文，不犹外乎？陶鸿庆曰：说文：「壤，柔土也。」书禹贡：「厥土惟白壤。」马注云：「天性和美也。」周礼大司徒：「辨十有二壤。」郑注云：「壤，和缓之貌。」然则天壤取和柔之义。质言之，则为天和。此与地文皆形况之辞，张注以天壤为天地，义殊难通。王叔岷曰：注「比地之文」，庄子应帝王篇注作「比之地文」，当从之。此文「之地」二字误倒。释文云：见，贤遍切。名实不入，〔注〕向秀曰：任自然而覆载，则名利之饰皆为弃物。注「名利之饰」北宋本作「名利之作」。而机发于踵，〔注〕郭象曰：常在极上起。释文云：许慎注淮南子云：机发不旋踵。此为杜权。是殆见吾善者几也。〔注〕向秀曰：有善于彼，彼乃见之；明季咸之所见者浅也。〔解〕有权而不用为杜也。若天之覆而未见其功自下而升，为名实未入，故云有生矣。尝又与来！」明日，又与之见壶子。出而谓列子曰：「子之先生坐不斋，〔注〕或无坐字。向秀曰：无往不平，混然一之。以管窥天者，莫见其崖；故以不斋也。卢文弨曰：注「管」藏本作「筦」。又「故以」下当有「为」字。释文「斋」作「齐」，云：齐，侧皆切，下同。吾无得而相焉。卢重玄本「无得」作「不得」。试斋，将且复相之。」列子入告壶子。壶子曰：「向吾示之以太冲莫眹，〔注〕向秀曰：居太冲之极，浩然泊心，玄同万方，莫见其迹。释文「太」作「大」，云：大音泰。眹，直引切，兆也。是殆见吾衡气几也。〔注〕衡，平也。鲵旋之潘〔注〕音藩。为渊，奚侗曰：「潘」当为「沈」，沈之字。沈正作湛。说文：湛，没也。引伸之则有深意。沈湛古今字，今多用沈为湛。渊，说文：回水也。从水，象形，左右岸也。中象水儿。管子度地篇「水出地而不流者命曰渊」，是渊为水所渟滀之处。渟滀则深，故渊亦训深（见诗卫风注）。沈为渊者，尤言深为渊耳。礼记檀弓「为榆沈故设拨」，是沈为沈也。而此则沈为沈。庄子作审。盖沈缺则为潘，缺水则为审，易滋讹误，□迹固可寻也。释文「旋」作「桓」，云：鶂音倪。桓，胡官切，盘桓也。一本作旋，谓盘旋也。潘音盘，本作蟠，水之瀊洄之瀊；今作蟠，恐写之误。鲵，大鱼也。桓，盘桓也。蟠，洄流也。此言大鱼盘桓，其水蟠洄，而成深泉。南华真经作审。梁简文云：蟠，聚也。任大椿曰：凡山水以桓名，皆有盘桓之义。水经注云：「桓是陇阪名，其道盘桓旋曲而上，故曰桓」。阪以桓名，与水以桓名，皆以盘桓为义，与释文旋之作桓可以互证。而盘桓二字古多训为旋。易屯释文马融云「盘桓，旋也。」故列子盘桓之桓又作旋。又考庄子应帝王释文「鲵桓，司马云，二鱼名也。简文云，鲵，鲸鱼也。桓，盘桓也。崔本作鲵拒，云，鱼所处之方穴也。又云，拒或作桓。」然则鲵桓之桓一作旋，见列子释文；一作拒，又见庄子释文也。又曰：「潘」敬顺释文既云本作蟠，水之瀊洄之瀊，则是以蟠为正字。又云今本作蟠，恐写之误，于义颇未顺。其云今本作蟠之蟠，恐是潘之讹。然考庄子应帝王释文鲵桓之审，司马云，审当为蟠，聚也，崔本作潘，云回流所锺之域。管子五辅篇：「导水潦，利陂沟，决潘渚」，注云：「潘，溢也。渚潘溢者，疏决之令通。潘音。」补注谓水之溢洄为潘。广雅：「潘，（孚袁）澜也。」然则作蟠作潘，义各有据，皆不误也。未知敬顺释文所云今本作蟠之蟠究为何字之误。又考玉篇「瀊，洄也」，敬顺释文瀊洄二字乃本于此。管子小问篇作盘桓。止水之潘为渊，流水之潘为渊，滥水之潘为渊，释文云：滥，咸上声，尔雅云：水涌出也。沃水之潘为渊，释文云：沃，乌仆切，水泉从上溜下也。氿水之潘为渊，释文云：氿音轨，水泉从傍出也。雍水之潘为渊，释文云：雍音拥，河水决出复还入也。水之潘为渊，释文云：音牵，水不流行也。肥水之潘为渊，释文云：水所出异为肥也。是为九渊焉。〔注〕此九水名义见尔雅。夫水一也，而随高下夷险有洄激流止之异，似至人之心因外物难易有动寂进退之容。向秀曰：夫水流之与止，鲵旋之与龙跃，常渊然自若，未始失其静默也。郭象曰：夫至人用之则行，舍之则止。虽波流九变，治乱纷纭，若居其极者，常澹然自得，泊乎无为也。〔解〕心运于太冲之气，漠然无迹，荡然有形，而转运不常，若水之变动殊名，未尝离乎渊澄也，故不得其状而辩之矣。注「九变」北宋本作「凡变」，汪本从之，今从藏本订正。释文云：洄音回。易，以豉切。舍音舍。澹，徒滥切。泊音魄。尝又与来！」俞樾曰：上文云，「是殆见吾杜德几也，尝又与来」，又曰，「是殆见吾善者几也，尝又与来」；然则此文「是殆见吾衡气几也」，下即当言「尝又与来」，方与上文一律。乃于中间罗列九渊，殊为无谓。疑此五十八字乃它处之错简。庄子应帝王篇止列首三句，而总之曰，「渊有九名，此处三焉」。正以其与本篇文义无关，故略之耳。然可证庄子所见本已与今同，盖古书之错误久矣。明日，又与之见壶子。立未定，自失而走。释文云：丧失精神而走。壶子曰：「追之！」列子追之而不及，反以报壶子，曰：「已灭矣，已失矣，吾不及也。」壶子曰：「向吾示之以未始出吾宗。〔注〕向秀曰：虽进退同群，而常深根宁极也。伯峻案：「未始出吾宗」即庄子「不离其宗」，淮南子览冥训「未始出其宗」之意。吾与之虚而猗移，〔注〕向秀曰：无心以随变也。「猗移」汪本作「倚移」，今从北宋本、藏本订正。冯登府曰：猗移即委蛇。释文云：猗，于危切。猗移，委移，至顺之貌。不知其谁何，〔注〕向秀曰：泛然无所系者也。各本注末无「者也」二字。释文云：泛，芳剑切。因以为茅靡，光聪谐曰：上文「吾与之虚而猗移」，注既以猗移为至顺之貌（案此是释文，光氏误以为注），则茅靡正谓如茅之从风靡，波流正谓如波之逐水流，皆言无逆于物。洪颐曰：庄子应帝王篇「因以为弟靡」，释文：「弟靡，不穷之貌。崔云：犹逊伏也。」弟靡即迤靡之借。第茅因字形相近而讹。释文云：茅庄子作茅，音颓。茅靡，崔撰曰：逊伏也。伯峻案：释文「庄子作茅」之「茅」，字当作「弟」。因以为波流，庄子释文引崔本作「波随」。王念孙曰：崔本是也。蛇何靡随为韵。陶鸿庆说同。故逃也。」〔注〕茅靡当为颓靡。向秀曰：变化颓靡，世事波流，无往不因，则为之非我。我虽不为，而与群俯仰。夫至人一也，然应世变而时动，故相者无所用其心，自失而走者也。〔解〕绝思离念，入于无为。至虚而无形，不见其相貌，如草之靡，如波之流，淼然泛然，非神巫之所识也。然后列子自以为未始学而归，三年不出，〔注〕向秀曰：弃人事之近务也。为其妻爨，〔注〕向秀曰：遗耻辱。释文云：为，于伪切。爨，七玩切。食狶如食人，〔注〕向秀曰：忘贵贱也。释文云：食音嗣，下同。狶，虚岂切，楚人呼猪作狶。于事无亲，〔注〕向秀曰：无适无莫也。伯峻案：庄子作「于事无与亲。」释文云：适音的。雕瑑复朴，块然独以其形立；〔注〕向秀曰：雕瑑之文，复其真朴，则外事去矣。「雕瑑」藏本作「雕琢」，义同。释文云：瑑，持切，本作琢。□然而封戎，〔注〕向秀曰：真不散也。戎或作哉。释文「戎」作「哉」，云：□音纷。哉一本作戎，音哉。壹以是终。〔注〕向秀曰：遂得道也。〔解〕忘是非，等贵贱，齐物我，息外缘。不封于我，守一而终，然后契真。
