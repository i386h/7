<!-- { "loadSidebar": true } -->
　　周穆王大征西戎，西戎献锟铻之剑，释文云：昆吾，龙剑也。河图曰：瀛洲多积石，名昆吾，可为剑。尸子云：昆吾之剑可切玉。火浣之布。释文云：浣音缓。异物志云：新调国有火州，有木及鼠，取其皮毛为布，名曰火浣。其剑长尺有咫，释文云：咫音止，八寸曰咫。练钢赤刃；释文云：钢音刚。用之切玉如切泥焉。伯峻案：博物志云：「周书曰，『西域献火浣布，昆吾献切玉刀。火浣布污，则烧之，即洁。切玉刀（此二字依御览三四五引补）切玉如□。』布，汉时有献者，刀则未闻。」火浣之布，浣之必投于火；王叔岷曰：御览八百二十引「火浣之布」作「其布」，与上文「其剑长尺有咫」句法一律。布则火色，垢则布色；出火而振之，皓然疑乎雪。〔注〕此周书所云。释文「皓」作「皓」，云：音缟，又作皓，胡老切。皇子以为无此物，传之者妄。萧叔曰：「皇子果于自信，果于诬理哉！」〔注〕此一章断后，而说切玉刀火浣布者，明上之所载皆事实之言，因此二物无虚妄者。〔解〕夫金之不能切玉者，非器之利也；布之不能澣于火火不烧者，物之异也。天地之内，万物之多，有可以理求者，亦有非理所及者。然则玉虽坚，有可刻之理；剑虽铁，有必断之锋也。以必断之锋当可刻之物，不入者，自非至利耳。非无可切之理焉；况已有之，何所疑也？又动植之类其性不同，有因水火而生者，有因水火而杀者。故火山之鼠得火而生，风生之兽得风而活；人约空立，鱼约水存。然则火浣之纑，非纻非麻。布名与中国等，火与鼠毛同，此复何足为怪也？果于自信，不达矣夫！解「非纻非麻」下有「用火鼠毛」四字，今依四解本删。又「中国等」下无「火」字，「与」下无「鼠毛同」三字，今依四解本增。卢文弨曰：注「因」藏本作「由」，由同犹。光聪谐曰：此指魏文典论中火浣布事。皇子者，魏文也。是此书建安时尚有人增窜。俞正燮曰：后汉书西南夷传注引神异经云：「南方有火山，生不烬之木，昼夜火然。火中有鼠，重百斤，毛长二尺余，细如丝，色白，绩作布。若污，以火烧之，则清洁。」太平广记载梁四公记云，「南海商赍火浣布三端，二是缉木皮所作，一是绩鼠毛所作，木坚毛柔。」史记大宛列传正义引万震南州志云：「大秦海中斯调洲上有木，冬月往剥，取其皮，绩以为布，与麻焦布无异，色小青黑。若垢污，入火中便精洁，世谓之火浣布。秦云定重参闲门树皮也。」又引括地志云：「火山国火中有白鼠皮及树皮，绩为火浣布。」梁任昉述异记云：「南方炎火山四月生火，十二月火灭。火灭之后，草木皆生枝叶。至火生时，草木叶落。取木皮绩之为火浣布。」明邝露赤雅云：「苗中火浣布有三种，一毕方麻，一祝融木，一火鼠毛」，其用之者，后汉书西夷传注引傅子曰：「长老说汉桓时梁冀作火浣布单衣，会宾客，行酒，佯污之。烧之，垢尽火灭，粲然洁白如水澣也。」宋蔡绦铁围山丛谈云：「火浣布若木棉布，色青黳，投火中则洁白。宣和政和以后盈筥而至，御府纫为巾褥裙袍之属。」盖东汉时始至中国，宋时则寻常南货矣。」姜绍书韵石斋笔谈云「火浣布色微白，以手拊之，则余粉染指，如弄蝶翅。」此则木皮所绩，余脂犹在，亦常物。今四川越巂厅番地五蛮山石缝中有草根，名不朽木。其性纯阴，织成布用火浣。四川通志云，「穷人乃用之也。」抱朴子论仙云：「魏文帝谓天下无切玉之刀、火浣之布。及着典论，尝据言此事，其间未期二物毕至，帝乃叹息，遽毁斯论。」今案「文帝谓世谓火鼠毛为布，垢则火浣如新者妄也。火无生育之性，鼠焉得生其间？为典论刻之太学。明帝世有奉此布来贡者，乃刊去此碑。」而列子汤问篇云云，列子晋人王浮葛洪以后书也。以仲尼篇言圣者，汤问篇言火浣布知之。岑仲勉曰：火浣布即asbestos，后世曰不灰木，现代曰石绵，波斯人、阿剌伯人熟知之。中亚产者出自我国旧藩之拔达克山。其物具大麻状之纤维组织，可制为布、纸、巾等。伯峻案：尔雅释诂邢炳疏引尸子广泽篇云「皇子贵衷」，若此言可信，则尸佼前曾有一皇子。然此皇子则指魏文帝无疑。又案：全晋文一有般巨奇布赋，序言晋泰康二年大秦国奉献，火布尤奇，乃作赋，即火浣布也。又案：解「夫金之不能切玉者及布之不能澣于火」两「不」字疑衍。释文云：断，大贯切。
　　列子集释卷第六
　　力命第六
　　〔注〕命者，必然之期，素定之分也。虽此事未验，而此理已然。若以寿夭存于御养，穷达系于智力，此惑于天理也。〔解〕命者，必定之分，非力不成；力者，进取之力，非命不就。有其命者必资其力，有其力者或副其命。亦有力之不能致者，无命也；恃命而不力求者，候时也。信命不信力者，失之远矣；信力不信命者，亦非当也。释文云：分，符问切。夭，于兆切。系音计。
　　力谓命曰：「若之功奚若我哉？」命曰：「汝奚功于物而欲比朕？」力曰：「寿夭、穷达，贵贱、贫富，我力之所能也。」命曰：「彭祖之智不出尧舜之上，而寿八百；孔广森曰：彭祖者，彭姓之祖也。彭姓诸国：大彭、豕韦、诸稽。大彭历事虞夏，于商为伯，武丁之世灭之，故曰彭祖八百岁，谓彭国八百年而亡，非实籛不死也。严可均曰：郑语，史伯曰：祝融之后八姓，大彭豕韦为商伯，彭姓、彭祖、豕韦、诸稽，商灭之。韦昭解：「大彭，陆终弟三子曰籛，为彭姓，封于大彭，谓之彭祖。」又解：「彭祖，大彭也。」史记楚世家，「陆终生子六，三曰彭祖。」集解引虞翻曰：「名翦，为彭姓，封于大彭，谓之彭祖。」索隐引世本：「三曰籛铿，是为彭祖。」周书尝麦解曰：「皇天哀禹，赐以彭寿，思正夏略。」竹书纪年：「帝启十五年武观以西河叛，彭伯寿率师征西河，合而断之。」知彭祖国名，即大彭，夏商为方伯，古五霸之一，唐虞封国，传数十世，八百岁，而灭于商，此其事实也。彭祖八百岁犹言夏四百岁，商六百岁，周八百岁也。马叙伦曰：孔严之说是也。庄子逍遥游云：「而彭祖乃今以久特闻」。似庄子亦误信彭寿有七八百岁之久。盖俗有此说，庄子从而言之，荀子亦然。颜渊之才不出众人之下，而寿十八。「十八」藏本、四解本、吉府本、秦刻卢解本作「四八」，今依北宋本、世德堂本作「十八」。洪颐曰：淮南精神训高诱注：「颜回十八而卒。」后汉书郎顗传：「昔颜子十八，天下归仁。」抱朴子逸民篇：「昔颜回死，鲁定公将躬吊焉，使人问仲尼。」抱朴子亦以颜渊年十八，故卒当鲁定公时。伯峻案：颜渊之寿，古代传说不一，虽曰短命，若以左传及史记诸可以凭信之数据证之，其年不仅十八，可以断言。但此文既属寓言，无妨从其最短者。仲尼之德不出诸侯之下，而困于陈蔡；殷纣之行不出三仁之上，而居君位。伯峻案：论语微子云：「微子去之，箕子为之奴，比干谏而死。孔子曰：殷有三仁焉。」释文云：行，下孟切。季札无爵于吴，释文云：季札，吴太伯之后，贤而让位，弃其室而耕。后封于延陵，故号曰延陵季子。田恒专有齐国。夷齐饿于首阳，季氏富于展禽。若是汝力之所能，柰何寿彼而夭此，穷圣而达逆，贱贤而贵愚，贫善而富恶邪？」力曰：「若如若言，我固无功于物，而物若此邪，此则若之所制邪？」道藏白文本、林希逸本「若言」作「是言」。陶鸿庆曰：上「邪」字当读为「也」。「而物若此也」语意与下句相属，言「物之若此者，岂汝之所制乎」。盖既自承其无功而又反诘之也。邪也古通用。命曰：「既谓之命，柰何有制之者邪？朕直而推之，曲而任之。自寿自夭，自穷自达，自贵自贱，自富自贫，〔注〕不知所以然而然者，命也，岂可以制也？朕岂能识之哉？朕岂能识之哉？」〔注〕此篇明万物皆有命，则智力无施；杨朱篇言人皆肆情，则制不由命；义例不一，似相违反。然治乱推移，爱恶相攻，情伪万端，故要时竞，其弊孰知所以？是以圣人两存而不辩。将以大扶名教，而致弊之由不可都塞。或有恃诈力以干时命者，则楚子问鼎于周，无知乱适于齐。或有矫天真以殉名者，则夷齐守饿西山，仲由被醢于卫。故列子叩其二端，使万物自求其中。苟得其中，则智动者不以权力乱其素分，矜名者不以矫抑亏其形生。发言之旨其在于斯。呜呼！览者可不察哉！〔解〕命者，天也；力者，人也。命能成之，力能运之，故曰运命也。庄子曰：「知不可奈何，安之若命。」是力不能运也。孔子曰：「五十而知天命。」「不知命，无以为君子也。」然历国应聘而思执鞭之士，是不忘力也。伯峻案：解引庄子见人间世篇，而「何」下省「而」字。又注世德堂本「似」作为「以」，「存」作「情」，「殉」作「殖」，皆误。释文云：恶，乌路切。适音的。殉本作徇，求也。醢音海。叩音寇。
