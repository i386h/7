<!-- { "loadSidebar": true } -->
　　白公问孔子曰：「人可与微言乎？」王重民曰：吕览精谕篇、淮南道应篇「问」下并有「于」字，御览五十八引「问」下亦有「于」字，今本脱误。孔子不应。〔注〕白公，楚平王之孙，太子建之子也。其父为费无极所谮，出奔郑，郑人杀之。胜欲令尹子西司马子期伐郑，许而未行。晋伐郑，子西子期将救郑。胜怒曰：郑人在此，雠不远矣。欲杀子西子期，故问孔子。孔子知之，故不应。微言犹密谋也。〔解〕微言者，密言也，令人不能知也。白公，楚平王之孙，太子建之子。建出奔郑，白公欲乱，故孔子不应耳。卢文弨曰：注「胜欲令尹子西司马子期伐郑」，「欲」藏本作「报」。伯峻案：作「报」者误。史记楚世家云：「白公故以此怨郑，欲伐之」，可证欲字之不误。吕览精谕篇高诱注作「胜与庶父令尹子西司马子期伐郑，许而未行」。「与」亦当作「欲」。张注多用高注，此注亦节略高注之文也。释文「欲令」作「报令」，云：费，房未切。胜，诗证切，白公名。令，郎定切。白公问曰：「若以石投水，何如？」王叔岷曰：「问」字涉上文「白公问孔子曰」而衍。事类赋七、御览五八、记纂渊海一、天中记九引皆无「问」字。吕氏春秋精谕篇、淮南道应篇并同。孔子曰：「吴之善没者能取之。」〔注〕石之投水则没，喻其微言不可觉；故孔子答以善没者能得之，明物不可隐者也。卢文弨曰：注藏本「言」下有「人」字，「不可觉」作「不能觉」。曰：「若以水投水何如？」孔子曰：「淄渑之合，易牙尝而知之。」〔注〕复为善味者所别也。〔解〕以石投水，喻迹不可见；以水投水，喻合不可隐也。味者分淄渑，不可合也，唯神契理会然后得也。释文云：淄，侧其切。渑音乘。复，扶又切。别，彼列切。白公曰：「人固不可与微言乎？」「固」北宋本、汪本、四解本作「故」。王重民曰：道藏白文本、吉府本、淮南道应篇、御览五十八引「故」并作为「固」。伯峻案：作「固」者是，今正。孔子曰：「何为不可？唯知言之谓者乎！〔注〕谓者所以发言之旨趣。发言之旨趣，则是言之微者。形之于事，则无所隐。释文云：趣音趋。夫知言之谓者：不以言言也。〔注〕言言则无微隐。〔解〕夫情生而事彰，味殊而可尝，唯神之无方。知言之谓者，神会也。争鱼者濡，逐兽者趋，非乐之也。〔注〕自然之势自应濡走。伯峻案：吕览举难篇云：「救溺者濡，追逃者趋。」释文云：乐音洛。故至言去言，〔注〕理自明，化自行。释文云：去，丘吕切。至为无为。〔注〕理自成，物自从。夫浅知之所争者末矣。」〔注〕失本存末，事着而后争解，鲜不及也。〔解〕鱼在于水，争之者濡；兽走于野，逐之者趋，非乐之也，其势使然也。故至言者不在言，至为者无所为也。浅智逐末，常失其理。道之所行，物无不当者矣。释文云：知音智。鲜，息浅切白公不得已，遂死于浴室。〔注〕不知言之所谓，遂便作乱，故及于难。〔解〕忿而非理，死以快意，下愚之所以乱常也。俞樾曰：「已」字乃「也」字之误。淮南子道应篇作「白公不得也」，吕氏春秋精谕篇作「白公弗得也」，并其证也。张注曰，「不知言之所谓，遂便作乱，故及于难」，正解「不得」之义。释文云：难，乃旦切。
　　赵襄子使新稚穆子攻翟，〔注〕穆子，襄子家臣新稚狗也。翟，鲜虞也。伯峻案：此事又见晋语九、吕览慎大篇、淮南道应训。释文云：穆子，晋大夫新稚狗也。翟音狄。胜之，释文为句。取左人中人；〔注〕左人中人，鲜虞二邑名。使遽人来谒之。〔注〕遽，传也。谒，告也。〔解〕急来告捷也。世德堂本无「来」字。释文云：遽音巨。传去声。襄子方食而有忧色。左右曰：「一朝而两城下，此人之所喜也；今君有忧色。何也？」襄子曰：「夫江河之大也，不过三日；〔注〕谓潮水有大小。飘风暴雨不终朝，释文云：飘，符宵切。日中不须臾。〔注〕势盛者必退也。伯峻案：吕览淮南子俱无「不终朝」三字。梁履绳曰：老子曰，「飘风不终朝，骤雨不终日」，此襄子语义所本。今赵氏之德行无所施于积，〔注〕无积德而有重功，不可不戒惧也。俞樾曰：「施」衍字，盖即「于」字之误而复者。吕氏春秋慎大篇亦有此文，正无「施」字。王重民曰：俞说是也。淮南道应篇亦有此文，亦无「施」字。释文云：行，下孟切。一朝而两城下，亡其及我哉！」〔注〕不忘亡则不亡之也。〔解〕不能积德累行而以强力下二城。夫物盛必衰，不亡何待耶？故贪不以忻，贤者所以惧。知苟得之所以惧也，然后能积其德矣。孔子闻之曰：「赵氏其昌乎！夫忧者所以为昌也，〔注〕戒之深也。喜者所以为亡也。〔注〕将致矜伐。胜非其难者也；持之，其难者也。伯峻案：吕览高注云：「持犹守」。贤主以此持胜，故其福及后世。齐、楚、吴、越皆尝胜矣，然卒取亡焉，梁启超曰：观此语，可见此书必有后人附益。列子与郑驷阳同时，时吴越虽亡，齐楚固在也。记楚之亡，虽非秦始皇二十四年以后，亦当在乐毅入临淄、白起入郢后矣。释文「卒」作「卒然」，云：卒，子律切。不达乎持胜也。唯有道之主为能持胜。」〔注〕胜敌者皆比国，而有以不能持胜，故危亡及之。〔解〕矜功伐能，所以亡也；忧得诫强，所以昌也。贤者以此福及后代，道者以此泽被含生，此之谓持胜。持胜者，持此诫慎胜彼强梁，唯有道者所能行也。孔子之劲能拓国门之关，而不肯以力闻。〔注〕劲，力也。拓，举也。孔子能举门关而力名不闻者，不用其力也。孙诒让曰：左传襄十年：「偪阳人启门，诸侯之士门焉。县门发，聊人纥抉之以出门者。」疑流俗传以鄹大夫事为孔子也。胡怀琛曰：诸子中引此事亦多作孔子。吕氏春秋慎大览、淮南子道应篇、颜氏家训诫兵篇皆作孔子。史通雅说上亦然。校书者多未置辩，惟毕沅校吕氏春秋尝言及焉。是在当时仲尼父亦通称孔子欤？抑相因袭讹误也？王重民曰：释文曰，「拓一本作招」，案：作招者是也。淮南主术篇：「孔子之通智过于苌弘，勇服于孟贲，足蹑郊搜，力招城关，能亦多矣。」高注曰：「招，举也。」吕氏春秋慎大篇：「孔子之劲能举国门之关。」高注曰「以一手捉城门关显而举之。」「捉」字当是「招」字之误。此又以「招」释「举」也。张注：「拓，举也。」盖「拓」亦「招」字之误，则列子本作「招」明矣。文选吴都赋注引正作「招」。意林引作「举」，虽得其义，殆非列子之旧矣。释文云：劲，居盛切，力也。拓一本作招。李善注文选吴都赋曰：「招与翘同。」淮南子作「杓」。许慎云：杓，引也。古者县门下从上杓引之者难也。墨子为守攻，公输般服，而不肯以兵知。〔注〕公输般善为攻器，墨子设守能却之，为般所服。而不称知兵者，不有其能也。释文云：般音班。故善持胜者以强为弱。〔注〕得为攻之母也。〔解〕夫子之力能举关，墨子之善能制敌，不以力谋显而以道德闻者，善此持胜以强为弱也。夫艺成者必为人所役，好胜者必遇于强敌；唯道德仁义者可以役物而兴化者也。
　　宋人有好行仁义者，释文云：好，呼报切。三世不懈。王叔岷曰：记纂渊海五六、事文类聚别集三十、合璧事类续集五五引「三世」并作「三年」释文云：懈，古卖切。家无故黑牛生白犊，以问孔子。伯峻案：孔子，淮南子人间训作「先生」，论衡福虚篇作「孔子」。孔子曰：「此吉祥也，以荐上帝。」居一年，其父无故而盲。其牛又复生白犊，释文云：复，扶又切。其父又复令其子问孔子。其子曰：「前问之而失明，又何问乎？」父曰：「圣人之言先迕后合。释文云：迕音误。其事未究，姑复问之。」其子又复问孔子。孔子曰：「吉祥也。」复教以祭。其子归致命。其父曰：「行孔子之言也。」居一年，其子又无故而盲。其后楚攻宋，围其城；「围」北宋本作「国」，汪本从之，今从藏本、吉府本、世德堂本订正。释文云：许慎注淮南子云：楚庄王时围宋九月。一本作国，非是。民易子而食之，析骸而炊之；伯峻案：左传宣公十四年云：「敝邑易子而食，析骸以爨。」释文云：析音锡。丁壮者皆乘城而战，死者太半。秦刻卢解本、世德堂本「太」作「大」。释文「太」作「大」，云：音泰。此人以父子有疾皆免。及围解而疾俱复。〔注〕此所谓祸福相倚也。〔解〕夫仁者爱人，义者济物。三世不息，其于积善深矣。若有其才则招禄，无其才则致福，此余庆之所锺也。吉祥之应，为善之征，克全其生而获其利。积行之报，岂虚言也哉？王重民曰：御览七百四十引「疾」上有「盲」字。
