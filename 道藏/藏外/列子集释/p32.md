<!-- { "loadSidebar": true } -->
　　殷汤问于夏革〔注〕革字，庄子音棘。郭庆藩曰：革棘古同声通用。论语「棘子成」，汉书古今人表作「革子成」。诗「匪棘其欲」，礼坊记引作「匪革其犹」。汉书「煮枣侯革朱」，史记索隐，「革音棘」，皆其证。释文云：殷汤姓子，名履，字天乙。革音棘。夏棘字子棘，为汤大夫。伯峻案：释文「夏棘」，疑「夏革」之误。曰：「古初有物乎？」〔注〕疑直混茫而已。释文云：茫音忙。夏革曰：「古初无物，今恶得物？〔注〕今所以有物，由古有物故。卢文弨曰：注藏本「今」「古」下有「之」字，「故」下有「也」字。释文云：恶，音乌，下同。后之人将谓今之无物，可乎？」〔注〕后世必复以今世为古世，则古今如循环矣。设令后人谓今亦无物，则不可矣。路史前记二引「后」上有「使」字。释文云：复，扶又切，下同。殷汤曰：「然则物无先后乎？」夏革曰：「物之终始，初无极已。始或为终，终或为始，恶知其纪？〔注〕今之所谓终者，或为物始；所谓始者，或是物终。终始相循，竟不可分也。江有诰曰：始已纪为韵，古音同在之部。然自物之外，自事之先，朕所不知也。」〔注〕谓物外事先，廓然都无，故无所指言也。〔解〕后世必以今日为古，何殊今日问古耶？安得无物也？由汤以上古为先，然则物始事先更相前后，此不可知也。殷汤曰：「然则上下八方有极尽乎？」〔注〕汤革虽相答，然于视听犹未历然，故重发此问，令尽然都了。王叔岷曰：释文本注「尽」作「画」，疑当从之。庄子庚桑楚篇「其臣之画然知者去之」，即此「画然」二字所本。尽盖画之形误，或涉正文尽字而误。释文「尽」作「画」，云：重，柱用切，下同。画音获，一本作尽。革曰：「不知也。」〔注〕非不知也，不可以智知也。汤固问。革曰：「无则无极，有则有尽；朕何以知之？〔注〕欲穷无而限有，不知而推类也。陶鸿庆曰：「有则有尽」下「有」字亦当作「无」。「有则无尽」者，即公孙龙所谓「有物不尽」，惠施所谓「一尺之棰，日取其半，万世不竭」，西儒所谓「物质不灭」也。下文「无极之外，复无无极，无尽之中，复无无尽」，即承此言。今本误作「有尽」，则非其旨矣。张注云云，正谓无无穷而有无限也。是其所见本正作「无尽」。然无极之外复无无极，无尽之中复无无尽。〔注〕既谓之无，何得有外？既谓之尽，何得有中？所谓无无极无无尽，乃真极真尽矣。注「既谓之尽」北宋本作「既谓之虚」，汪本从之，今从藏本订正。无极复无无极，无尽复无无尽。〔注〕或者将谓无极之外更有无极，无尽之中复有无尽，故重明无极复无无极，无尽复无无尽也。朕以是知其无极无尽也，而不知其有极有尽也。」〔注〕知其无，则无所不知；不知其有，则乃是真知也。汤又问曰：「四海之外奚有？」王重民曰：御览二引「有」下有「乎」字。革曰：「犹齐州也。」〔注〕齐，中也。〔解〕言无安得有极尽耶？是以道无不遍，无之谓也，体用俱大，非虚实无有也。伯峻案：齐州谓中国。周穆王篇云：「四海之齐谓中央之国」云云，可证。释文云：尔雅云：距齐以南，戴日为丹穴；北，戴斗极为空桐。距，去也。齐，中也。汤曰：「汝奚以实之？」伯峻案：淮南精神训云「众人以为虚言，吾将举类而实之」，高诱注，「实，明也」。后汉书顺帝纪云「诏幽、并、凉州刺史使名实二千石以下至黄绶，年老劣弱不任军事者」，注云，「实谓验实之也」，皆可为此实字之义。革曰：「朕东行至营，释文云：今之柳城，古之营州，东行至海是也。人民犹是也。〔注〕如是间也。问营之东，复犹营也。西行至豳，释文云：幽与邠同。人民犹是也。问豳之西，复犹豳也。朕以是知四海、四荒、四极之不异是也。〔注〕四海、四荒、四极，义见尔雅。知其不异是闲，则是是矣。〔解〕四方穷之不可尽，皆有生死、爱恶、父母、妻子，故知四荒、四极之外不异营豳之内，则是是也。王重民曰：「之」下疑本有「外」字，今本脱之。上文汤问「四海之外奚有」，此革所答语，故云「四海四荒四极之外」，御览一引「之」下正有「外」字。伯峻案：王说是。玩卢重玄解，其所见本亦有「外」字。释文云：尔雅云：九夷、八狄、七戎、六蛮谓之四海。觚竹、北户、西王母、日下谓之四荒。东泰远、西邠国、南濮铅、北祝栗谓之四极。见，贤遍切。伯峻案：释文「泰远」或作「秦远」，「邠国」或作「郊国」，「北祝栗」或作为「此祝栗」，误。故大小相含，无穷极也。含万物者，亦如含天地。〔注〕夫含万物者天地，容天地者太虚也。释文「太虚」作「大虚」，云：大音泰，下同。含万物也故不穷，〔注〕乾坤含化，阴阳受气，庶物流形，代谢相因，不止于一生，不尽于一形，故不穷也。含天地也故无极。〔注〕天地笼罩三光，包罗四海，大则大矣；然形器之物，会有限极。穷其限极，非虚如何？计天地在太虚之中，则如有如无耳。故凡在有方之域，皆巨细相形，多少相悬。推之至无之极，岂穷于一天，极于一地？则天地之与万物，互相包裹，迭为国邑；岂能知其盈虚，测其头数者哉？释文云：罩，陟孝切。朕亦焉知天地之表不有大天地者乎？〔注〕夫太虚也无穷，天地也有限。以无穷而容有限，则天地未必形之大者。然则邹子之所言，盖其掌握耳。「掌」世德堂本作「尝」。释文云：焉，于虔切，下同。亦吾所不知也。〔注〕夫万事可以理推，不可以器征。故信其心智所知及，而不知所知之有极者，肤识也；诚其耳目所闻见，而不知视听之有限者，俗士也。至于达人，融心智之所滞，玄悟智外之妙理；豁视听之所阂，远得物外之奇形。若夫封情虑于有方之境，循局步于六合之间者，将谓写载尽于三坟五典，归藏穷于四海九州岛焉。知太虚之辽廓，巨细之无垠，天地为一宅，万物为游尘，皆拘短见于当年，昧然而俱终。故列子阐无内之至言，以坦心智之所滞；恢无外之宏唱，以开视听之所阂。使希风者不觉矜伐之自释，束教者不知桎梏之自解。故刳斫儒墨，指斥大方，岂直好奇尚异而徒为夸大哉？悲夫！聃周既获讥于世论，吾子亦独以何免之乎？〔解〕夫神道之含万物也，故不穷；阴阳之含天地也，故无极。天地万物之外，我所不知以辩之，非谓都不知也。而注「无垠」本作「无限」，今从世德堂本作「无垠」。释文「限」作为「垠」，云：「知及」及字一本作反，恐字误。豁，呼括切。垠音银，下同；一本作限。拘音俱。桎梏音质谷。解音蟹。刳音枯。夸，口花切。聃，他甘切，老子名。周，庄子名。然则天地亦物也。物有不足，故昔者女娲氏练五色石以补其阙；〔注〕阴阳失度，三辰盈缩，是使天地之阙，不必形体亏残也。女娲，神人，故能练五常之精以调和阴阳，使晷度顺序，不必以器质相补也。〔解〕张湛此注当矣。秦恩复曰：「练」古「炼」字，淮南亦作「练」。何琇曰：张湛注以五色石为寓言五常，是亦巧为之词。战国诸子多与小说相出入，不尽可诘。即以列子而论，龙伯钓鳌之事，化人裾之谈，又譬何事乎？王叔岷曰：艺文类聚六、御览二、五一引「石」上并有「之」字，与下文句法一律，当从之。释文云：娲音瓜，女娲氏，古天子，风姓。断鳌之足〔注〕鳌，巨龟也。释文云：断鳌音短遨，具后释。以立四极。其后共工氏与颛顼争为帝，伯峻案：史记三皇本纪谓与祝融战，淮南原道篇谓与高辛争为帝，而天文训又云与颛顼争为帝，皆古传说之异也。释文云：共工氏，共音恭，古帝王。颛顼音专旭。怒而触不周之山，〔注〕共工氏兴霸于伏羲神农之闲，其后苗裔恃其强，与颛顼争为帝。颛顼，黄帝孙。不周山在西北之极。卢文弨曰：注「颛顼」下藏本有「是」字，「黄帝」下有「之」字。释文「伏」作「虙」，云：虙音伏。羲，许宜切。折天柱，绝地维；故天倾西北，日月辰星就焉；王叔岷曰：淮南天文篇、论衡谈天篇「故」字并在「日」字上，与下文句法一律。地不满东南，故百川水潦归焉。」〔解〕乱常败德，则为折天柱绝地维也。是以圣人知天道损有余补不足，故三光百川得其大要也。释文云：潦音老。汤又问：「物有巨细乎？有修短乎？有同异乎？」革曰：「渤海之东不知几亿万里，有大壑焉，释文云：渤海，今乐安郡。山海经云：东海之外有大壑实惟无底之谷，〔注〕事见大荒经。诗含神雾云：「东注无底之谷」。其下无底，〔注〕称其无底者，盖举深之极耳。上句云无无极限，有不可尽。实使无底，亦无所骇。注末「骇」字世德堂本作「阂」。名曰归墟。〔注〕庄子云「尾闾」。洪颐曰：文选吴都赋李善注、太平御览卷六十七引列子作「归塘」，颜氏家训归心篇「归塘尾闾，渫何所到」，亦与或本同。王重民曰：御览六十又六十七引并作「归塘」，与释文所见或本同。释文云：归墟或作归塘。八弦九野之水，天汉之流，莫不注之，而无增无减焉。〔注〕八弦，八极也；九野，天之八方中央也。世传天河与海通。〔解〕大壑无底者，言大道之无能穷尽者也。至微至细入于无间者，不过水也。注之无增减者，万有无不含容者也。释文云：纮音宏。其中有五山焉：一曰岱舆，释文云：舆音余。二曰员峤，释文云：峤，渠庙切，山锐而高也。三曰方壶，释文云：一曰方丈。四曰瀛洲，释文云：瀛音盈。五曰蓬莱。释文云：史记曰，方丈、瀛洲、蓬莱，此三神山，在渤海中。盖尝有至者，诸仙人及不死之药皆在焉。未至，望之如云。欲到，即引而去，终莫能至。其山高下周旋三万里，释文「周旋」作「周犯」，云：犯一本作范围字，一本作周旋字。任大椿曰：戴记：「范金合土。」荀子强国篇：「刑范法正。」太元经：「国家之矩范也。」隶释杨着碑：「丧兹师范。」司空残碑：「纳我镕范。」则范多通作范（通俗文：规模曰笵。则范当作笵）。又逢盛碑：「制中图□。」亦模范字，范又通作□。惟范之通作犯则不多见。陈编修昌齐曰：庄子大宗师篇云，「今一犯人之形，而曰人耳人耳。夫造化者，必以为不祥之人。」「犯人之形」即「范人之形」也，此范犯相通之一证也。其顶平处九千里。山之中闲相去七万里，以为邻居焉。其上台观皆金玉，其上禽兽皆纯缟。陶鸿庆曰：「其上」二字贯下六句，下「其上」字误复。王重民曰：陶说是也。御览三十八引正无下「其上」二字。释文云：纯音淳。缟，古老切。珠玕之树皆丛生，释文云：玕音干。华实皆有滋味；食之皆不老不死。王重民曰：御览三十八引无下「皆」字，盖是衍文。所居之人皆仙圣之种；一日一夕飞相往来者，不可数焉。〔注〕两山间相去七万里，五山之间凡二十八万里；而日夜往来。往来者不可得数，风云之挥霍不足逾其速。〔解〕有形之物生于大道之中，而增饰玩好而不知老，不知死，动用不住，倏往忽来，无限数也。注世德堂本不重「往来」二字。「不可得数」「不」作「乃」，北宋本同。释文云：数，色主切，注同。而五山之根无所连箸，〔注〕若此之山犹浮于海上，以此推之，则凡有形之域皆寄于太虚之中，故无所根蒂。卢文弨曰：注「浮」下「于」字藏本无。释文「箸」作「着」，云：着，直略切。常随潮波上下往还，释文云：上，时掌切。不得暂峙焉。〔解〕眼耳鼻舌身为五根，随波流不得暂止也。此举世皆随声、色、香、味染着而不得休息，乃至忘生轻死，以殉名利；不知止虑还源，养神归道者也。释文「暂」作「暂」，云：峙，直里切。仙圣毒之，释文云：毒，病也。诉之于帝。帝恐流于西极，失群仙圣之居，卢文弨曰「恐」坊本作「怒」，「群仙圣」原作「群圣」，藏本作「仙圣」，四解本、秦本作「群仙圣」。俞樾曰：卢重玄本作「帝恐流于西极，失群仙圣之居」，当从之。五根之山无所连着，其流于西极，势使然耳，何怒之有？盖涉下文「帝凭怒」而误。又「仙圣」字上下文三见，可证此作「群圣」之非矣。至「西极」字亦疑有误。五山随波上下往还，安知其必流于西极也？下文云「岱舆员峤二山流于北极」，可证其不必西流矣。「西极」似当作「四极」。伯峻案：俞说是也，今从秦本、四解本增「仙」字。王叔岷曰：艺文类聚九六、御览九三一、引上「帝」字并有「上」字，事文类聚后集三五、天中记五七引两「帝」字上并有「上」字。锦绣万花谷续集五引下「帝」字上有「天」字，今本两「帝」字上盖并捝「上」字或并捝「天」字也乃命禺强〔注〕大荒经曰：此极之神名禺强，灵龟为之使也。释文「禺强」作「禺强」，云：禺与隅同。神仙传：北方之神名禺强，号曰玄冥子。山海经曰：大荒之中有神，人面鸟身，名曰禺强。简文云：此海神也。任大椿曰：淮南子地形训「隅强，不周风之所生也」，高诱注：「隅强，天神也。」水经注曰：「县名番禺，傥谓番山之禺也。」「番山之禺」犹言「番山之隅」。山海经：「桂林八树在番隅东。」郭璞注：「番隅今番禺县。」则禺隅通。使巨鳌十五举首而戴之。〔注〕离骚曰：巨鳌戴山，其何以安也？伯峻案：今本楚辞天问云：「鳌戴山抃，何以安之？」王逸注引列仙传曰：「有巨灵之鳌背负蓬莱之山而抃舞」，洪兴祖补注始引列子此文。释文云：列仙传云：巨鳌戴蓬莱山而抃沧海之中。元中记云：即巨龟也。迭为三番，释文云：番音翻，更代也。六万岁一交焉。五山始峙而不动。〔解〕夫形质者，神明居也。若五根流浪而失所守，则仙圣无所居矣。庄子云：「一受其成形，不亡以待尽。」若五根漂荡，则随妄而至死矣。一生虚过，岂不哀哉！故大圣作法设教以止之，五根于是有安矣。五尘以对之，五识以因之，故云「十五」也。因心以辩之，故云「三番」。六万岁一交耳，自此知制五根之道也。藏本、秦本、世德堂本无「而不动」三字。王重民曰：类聚九十六、御览八百三十四引有此三字，盖今本脱之也。伯峻案：文选左太冲吴都赋注、木玄虚海赋注、御览九三一、楚辞天问洪兴祖补注引均有此三字。而龙伯之国有大人，举足不盈数步而暨五山之所，「数步」北宋本作「数千」，汪本从之，今从藏本订正。王重民曰：北宋本「步」作「千」，与释文所见一本同。类聚九十六引作「数十步」，疑类聚所引近是。盖北宋本「千」为「十」字之误，下又脱「步」字耳。伯峻案：御览九三一、事文类聚后集三五引并作「数十步」。释文云：数，色主切。步一本作千。一钓而连六鳌，。释文云：钓一本作合负而趣释文云：趣音趋。归其国，灼其骨以数焉。〔注〕以高下周围三万里山而一鳌头之所戴，而此六鳌复为一钓之所引，龙伯之人能并而负之，又钻其骨以卜计，此人之形当百余万里。鲲鹏方之，犹蚊蚋蚤虱耳。则太虚之所受，亦奚所不容哉？〔解〕伯者，长也。龙，负六情以自适，岂徒失其所守有力之大者也。以喻俗中之嗜欲矜夸爱贪纵情求以染溺，而为，乃更毁而用之也。黄生曰：字书皆以鳌为大鳖，据本书云云，则鳌者龟也，非鳖之大者也。秦恩复曰：「矜夸」以下注解文疑有脱误。王叔岷曰：初学记十九、草堂诗笺三五、锦绣万花谷续集五、引「灼」上并有「因」字。释文云：灼音酌。数，所据切。算，计也。钻，相官切。鲲鹏音昆朋。蚊蚋音文芮。蚤虱音早瑟。于是岱舆员峤二山流于北极，沈于大海，仙圣之播迁者巨亿计。〔解〕俗心所溺唯声色为重，君子小人困于名利也，故曰二山流焉。爱溺深重，喻之大海。神识流浪，不可胜言。帝凭怒，〔注〕凭，大也。释文「凭」作「冯」，云：冯音愤。侵减龙伯之国使阨，汪中曰：古阨隘通，语之转。释文「侵」作「浸」，云：浸，子禁切，一本作侵。阨，乌卖切。任大椿曰：史记孝武纪：「侵寻于太山矣。」索隐曰：「侵寻即浸也。」淮南子诠言训，「阴阳之始，皆调适相似，日长其类，以侵相远」，谓始则相似以渐而远也。释名：「目生肤入眸子曰浸，浸，侵也。亦言浸转大也」，则侵浸通。侵小龙伯之民使短。至伏羲神农时，其国人犹数十丈。〔注〕山海经云：东海之外，大荒之中，有大人之国。河图玉板云：从昆仑以北九万里，得龙伯之国，人长四十丈，生万八千岁始死。〔解〕大圣恶夫嗜欲之为害也，乃立法以制之。因圣智之教行，故其国渐小。然神农虽治，犹数十丈焉者，盖人不能灭之，但减削而已。王重民曰：御览三百七十七引「犹」下有「长」字。释文「其国人」作「有国人」，「数十丈」作「数千丈」，云：数千丈一本作数十丈。从中州以东四十万里得僬侥国，王重民曰：「东」当作「西」，字之误也。淮南坠形篇：「西南方曰僬侥。」韦昭鲁语注：「僬侥，西南蛮之别名。」是古者一谓僬侥在西南也。御览七百九十引外国图云，「僬侥去九疑三万里」，是又谓在南方也。释文引括地志云「在大秦国北。」大秦在西南，是又谓在西方也。约之以谓在西南者为折中。其谓在西在南者，盖观点略有不同耳。而从未有谓在东方者，则东为误字审矣。此段记四方之特异，荆南冥灵，发北鲲鹏，东北诤人，西方僬侥。若作东，则与诤人相复矣。「东」为误字，此又一证也。御览三百七十八又七百九十引「四」并作「三」。疑列子此文本作「从中州以西三十万里得僬侥国」，后「西」字误作「四」，因衍入「东」字，削去「三」字耳。释文云：僬侥音谯尧，短人国名也。史记云：僬侥氏三尺，短之至也。韦昭曰：僬侥，西南蛮之别名也。案括地志，在大秦国西北。人长一尺五寸。〔注〕事见诗含神雾。释文云：见，贤遍切，下同。东北极有人名曰诤人，长九寸。〔注〕见山海经。诗含神雾云：「东北极有此人。」既言其大，因明其小耳。秦恩复曰：「诤」山海经作「靖」。王重民曰：御览三百七十八引「诤」作「竫」，当读为「靖」。说文：「靖，一曰细貌。」山海经大荒东经曰：「东海之外，大荒之中有小人国，名靖人。」郭注曰：「靖或作竫。」释文云：诤音争。山海经曰：「东海之外，有小人，名曰诤人。」荆之南有冥灵者，释文云：冥灵，木名也；生江南，以叶生为春，叶落为秋。以五百岁为春，五百岁为秋。上古有大椿者，释文云：椿，丑伦切，木名也。一名。以八千岁为春，八千岁为秋。朽壤之上有菌芝者，王重民曰：御览九百四十五引「上」作「土」。释文云：菌，其阴切。崔撰云：「粪上生芝也。朝生暮死。」简文云：「欻生芝。」生于朝，死于晦。春夏之月有蠓蚋者，王叔岷曰：云笈七签九十「春夏之月」作「晴空之中」。御览九四五、广韵上声三、韵府群玉九引「蠓蚋」并作「蠛蠓」。释文云：蠓，莫孔切。蚋音芮，谓蠛蠓蚊蚋也。二者小飞虫也。因雨而生，见阳而死。〔解〕苟有嗜欲失其真焉，则形巨者与形小，长寿者与促龄，亦何异也？故知上极神仙，下及蝼蚁，迷真失道，情欲奔驰，其丧一也。终北之北〔注〕庄子云「穷发」。藏本、世德堂本作「终发北之北」。汪中曰：庄子曰「穷发」，终穷语之转。俞樾曰：释文曰，一本无发字，当从之。终北，国名。下文曰「禹之治水土也，迷而失涂，谬之一国，滨北海之北，其国名曰终北」是也。终北之北谓在其国之北。今衍「发」字者，盖后人据庄子逍遥游篇加之。不知彼自言穷发之北，此自言终北之北，两文不同。若据彼以增此，则既言终发北，又言之北，文义复沓矣。释文作「终发之北」，云：一本作终北之北。有溟海者，释文云：十洲记云：水黑色谓溟海。天池也，有鱼焉，其广数千里，释文云：广数，上古旷切，下色主切。其长称焉，伯峻案：考工记舆人「谓之参称」，注：「称犹等也。」今言相称，读去声。释文云：称，尺证切，下同。其名为鲲。释文云：鲲，鲸鱼也。有鸟焉，其名为鹏，释文云：鹏，步登切。翼若垂天之云，其体称焉。〔注〕庄子云，鲲化为鹏。世岂知有此物哉？〔注〕玩其所常见，习其所常闻；虽语之，犹将不信焉。释文云：语，鱼据切。大禹行而见之，伯益知而名之，释文云：名，弥正切，与詺同。夷坚闻而志之。〔注〕夫奇见异闻，众之所疑。禹、益、坚岂直空言谲怪以骇一世？盖明必有此物，以遗执守者之固陋，除视听者之盲聋耳。夷坚未闻，亦古博物者也。伯峻案：文选张衡西京赋「伯益不能名，隶首不能纪」，此反用其义。卢文弨曰：注「众之」藏本无「之」字，「禹」作「焉」。释文云：志之，记之也。江浦之间生么虫，〔注〕么，细也。王叔岷曰：尔雅翼二六引「生」作「有」。事文类聚后集四九引作「海上有虫」。今本「有」作「生」，疑误。释文云：么，亡果切。字书云：「么，小也。」其名曰焦螟，释文云：螟音名。群飞而集于蚊睫，释文云：睫音接。弗相触也。栖宿去来，蚊弗觉也。离朱子羽方昼拭眦扬眉而望之，释文云：拭音式。眦，在诣切，目际也。弗见其形；〔注〕离朱，黄帝时明目人，能百步望秋毫之末。子羽未闻。□俞师旷方夜擿耳俛首而听之，释文云：□，除侍切。□俞师旷，皆古之聪耳人也。擿音惕。俛音免。弗闻其声。〔注〕□俞未闻也。师旷，晋平公时人，夏革无缘得称之，此后着书记事者润益其辞耳。夫用心智赖耳目以视听者，未能见至微之物也。卢文弨曰：注「缘得」下藏本有「而」字。唯黄帝与容成子居空峒之上，卢文弨曰：「峒」藏本作「桐」。王叔岷曰：艺文类聚九七引「容成子」作「广成子」。庄子在宥篇亦作「广成子」。释文云：史记云：黄帝至于河，登空桐之山。今在沣泉郡。同斋三月，心死形废；〔注〕所谓心同死灰，形若枯木。徐以神视，〔注〕神者，寂然玄照而已，不假于目。王重民曰：类聚九十七引「徐」作「倏」，是也。盖「倏以神视」与下「徐以气听」相对。伯峻案：王说失之泥，仍以作徐字者于义为长。块然见之，若嵩山之阿；〔注〕以有形涉于神明之境，嵩山未足喻其巨。徐以气听，〔注〕气者，任其自然而不资外用也。砰然闻之，释文云：砰，普耕切。若雷霆之声。〔注〕以有声涉于空寂之域，雷霆之音未足以喻其大也。〔解〕苟有形声之碍也，则积壤成山，聚蚊成雷；块然见之，砰然闻之，不足多怪。释文云：霆音廷。吴楚之国有大木焉，其名为。〔注〕音袖。释文云：音柚。山海经曰：荆山多橘柚。柚似橘而大，皮厚味酸。碧树而冬生，实丹而味酸。王重民曰「」即「柚」字。「生」当作「青」，字之误也。中山经，「荆山多橘。」郭注：「似橘而大也。」史记司马相如传：「橘柚芬芳。」正义曰：「小曰橘，大曰柚。树有刺，冬不凋，叶青。」是树叶青，经冬不凋，故列子曰「碧树而冬青」也。此盖「青」字阙坏为「主」，因误为「生」。齐民要术卷十引作「碧树而冬青生」，虽衍一「生」字，而「青」字尚不误。类聚八十七（引作「列传」，当是列子之误。）御览九百七十三并引正作「冬青」，可证。「碧树冬青」，「宝丹味酸」，相对为文。若作「生」，则不相偶矣。王叔岷曰：记纂渊海九二引亦作「青」。食其皮汁，已愤厥之疾。许维遹曰：吕氏春秋至忠篇高注：「已犹愈也。」王叔岷曰：「厥」乃「瘚」之借字。说文：「瘚，□（逆）气也。」释文云：愤，房吻切。愤厥之疾，气疾也。齐州珍之，渡淮而北而化为枳焉。释文云：周礼曰：橘渡淮北而化为枳。鸲鹆不踰济，释文云：济，子礼切。鸲鹆音瞿浴。貉踰汶则死矣；释文云：貉音鹤，似狐，善睡兽也。汶，武巾切。郦元水经曰：济水出王屋山为兑（音兖）水，东经温为济水，下入黄河十余里，南渡河为荥泽，又经济阴等九郡而入海。周礼云：鸲鹆不踰济，貉踰汶则死，此地气使然也。郑玄云：汶水在鲁城北。先儒相因以为鲁之汶水，皆大误也。案史记，汶与同武巾切，谓汶江也，非音问之汶。案山海经：大江出汶山。郭云：东南径蜀郡，东北径巴东，江夏，至广陵入海。韩诗外传云，昔者江出于汶山，其始也足以滥觞是也。又楚词云：隐汶山之清江。固可明矣。且列子与周礼通言水土性异，则迁移有伤，故举四渎以言之。案今鲁之汶水，阔不踰数十步，源不过二百里，揭厉皆渡，斯须往还，岂狐貉暂游，生死顿隔矣？说文云：貉，狐类也。皆生长丘陵旱地，今江边人云，狐不渡江。是明踰大水则伤本性遂致死者也。地气然也。〔注〕此事义见周官。秦本作「地气使然也」。虽然，形气异也，性钧已，王叔岷曰：释文，「一本云情性钧已」，有情字是。「情性钧已」与上「形气异也」对文。释文云：皆至已字为句。一本云情性钧已。无相易已。生皆全已，分皆足已。释文云：分，符问切。吾何以识其巨细？何以识其修短？何以识其同异哉？」〔注〕万品万形，万性万情，各安所适，任无不执，则钧于全足，不愿相易也。岂智所能辩哉？〔解〕阴阳所生，土地所宜，神气所接，习染所变，皆若是也。复何足以辩之哉？
