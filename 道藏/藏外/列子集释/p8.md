<!-- { "loadSidebar": true } -->
　　杞国有人忧天地崩坠，身亡所寄，废寝食者；初学记一「有人」引作「昔有人」。释文「坠」作「隧」，云：杞音起。系本云：殷汤封夏后于杞，周又封之，今在陈留雍丘县；武德年曾置杞州地是也。隧音坠。任大椿云：考楚辞九歌「矢交坠兮」，坠作隧。荀子儒效篇，「至共头而山隧」，杨倞注：「隧读为坠。」淮南子说林训「县垂之类有时而隧」，注云：「隧，坠也。」汉书王莽传「不隧如发」，叙传「厥宗不隧」，不隧即不坠。隶释西狭颂横海将军吕君碑霣隧即霣坠。樊安碑失隧即失坠。敬顺释文犹存古字。伯峻案：武德为唐高祖年号。黄尧圃疑释文为宋人伪托（见北宋本列子跋），即此可见其非。又杞国，周初所封，即今河南开封地区杞县。史记有世家。又有忧彼之所忧者，因往晓之，〔注〕彼之所忧者惑矣，而复以不惑忧彼之所惑，不忧彼之所忧，喻积惑弥深，何能相喻也。道藏本注文「也」下有「哉」字。伯峻案：注「不忧彼之所忧」当作「以不忧忧彼之所忧」。曰：「天，积气耳，亡处亡气。若屈伸呼吸，终日在天中行止，奈何忧崩坠乎？」〔注〕夫天之苍苍，非铿然之质；则所谓天者，岂但远而无所极邪？自地而上则皆天矣。故俯仰喘息，未始离天也。合璧事类前集一引作「奈何忧其崩坠乎」。其人曰：「天果积气，日月星宿，不当坠耶？」释文云：宿音秀，下同。晓之者曰：「日月星宿，亦积气中之有光耀者；〔注〕气亦何所不胜，虽天地之大，犹自安于太虚之域，况乃气气相举者也？御览二引宿作辰。王重民曰：「晓」下「之」字蒙上文「因往晓之」句而衍。御览二引作「晓者云」，无「之」字。下文「晓者曰地积块耳」云云，亦无「之」字，可证。「积气中之有光耀者」御览三又六引并「中之」互倒，疑御览所引近是。释文云：胜音升。只使坠，亦不能有所中伤。」艺文类聚一、初学记一、事文类聚前集二「只使坠」作「正复使坠」。吴闿生曰：只使，藉使也，然非三代语。释文云：中，丁仲切。其人曰：「奈地坏何？」晓者曰：「地积块耳，释文云：块，口对切。充塞四虚，释文云：塞，苏则切。亡处亡块。伯峻案：颜氏家训归心篇云：「天为积气，地为积块」，似用此文。若躇步跐蹈，释文云：躇音除。跐音此。蹈，徒到切。四字皆践蹈之貌。终日在地上行止，奈何忧其坏？」其人舍然大喜，〔注〕舍宜作释，此书释字作舍。释文云：舍音释，下同。晓之者亦舍然大喜。〔注〕此二人一以必破为忧，一以必全为喜。此未知所以为忧喜也，而互相慰喻，使自解释，固未免于大惑也。〔解〕天为积气，何处无气也？地为积块，何处无块也？块无所隐，气无所崩，日月是气中有光者，汝何忧于崩坠乎？注「必破」道藏本、世德堂本作「必败」。长庐子闻而笑之曰：伯峻案：御览二引无「之」字，是也，当删。下文「子列子闻而笑曰」亦无「之」字，可证。释文作长卢子，云：史记云，楚有长卢子。汉书云，长卢子着书九篇，属道家流。任大椿云：考荀子富国篇「君卢屋妾」，杨倞注训卢屋作庐屋。庄子让王篇「□水」，释文音闾，司马本作卢水。淮南子说林训「陶者用缺盆，匠人处狭卢」，卢即庐也。国语晋语：「侏儒扶卢」，韦昭注，「卢，矛戟之柲」。考工记「秦无庐」，注，「矛戟柄，竹攒柲也」，则卢庐一也。吴越春秋「吴子柯卢」，史记卢作庐。左传桓十三年释文「庐戎如字，本或作卢，音同。」又左传成十三年释文「伯庐，力吴反，本一作卢。」则卢庐通。与释文□之作卢，可以互证。又考史记慎到传「楚有尸子长卢」，索隐曰「长卢，未详。」盖未考列子此文耳。「虹蜺也，释文云：虹蜺音红倪。云雾也，风雨也，四时也，此积气之成乎天者也。山岳也，河海也，金石也，火木也，此积形之成乎地者也。知积气也，知积块也，奚谓不坏？〔注〕夫混然未判，则天地一气，万物一形。分而为天地，散而为万物。此盖离合之殊异，形气之虚实。夫天地，空中之一细物，有中之最巨者。释文云：最，子外切。难终难穷，此固然矣；难测难识，此固然矣。伯峻案：终穷为韵，古音同在冬中部。测识为韵，古音同在职德部。忧其坏者，诚为大远；释文云：大音泰。言其不坏者，亦为未是。天地不得不坏，则会归于坏。遇其坏时，奚为不忧哉？〔注〕此知有始之必终，有形之必坏；而不识休戚与阴阳升降，器质与天地显没也。〔解〕积气积块，以成天地。有积有成，安得无坏耶？但体大难终，不可则见。若遇其坏时，不得不忧。注「必坏」本作「必败」，依藏本改。又解「不得不忧」四解本作为「何得不忧」。「不可则见」，当作「不可测见」。子列子闻而笑曰：「言天地坏者亦谬，言天地不坏者亦谬。坏与不坏，吾所不能知也。虽然，彼一也，此一也。〔注〕彼一谓不坏者也，此一谓坏者也。若其不坏，则与人偕全；若其坏也，则与人偕亡。何为欣戚于其间哉？释文云：偕音皆。故生不知死，死不知生；来不知去，去不知来。坏与不坏，吾何容心哉？」〔注〕生之不知死，犹死之不知生。故当其成也，莫知其毁；及其毁也，亦何知其成？此去来之见验，成败之明征，而我皆即之，情无彼此，何处容其心乎？〔解〕夫天地者，物之大者也；形体者，物之细者也。大者亦一物也，细者亦一物也。有物必坏，何用辩之哉？且人生不知死，死不知生；来去不自知，成坏不能了。近取诸己，且未能知；亦何须用心于天地而忧辩于物外耶？释文云：见，贤遍切。处，昌据切。
　　舜问乎烝曰：皮锡瑞曰：烝当作丞。伯峻案：皮说是。庄子知北游篇作丞，御览五一九引亦作丞。释文「烝」作「丞」，云：丞谓辅弼疑丞之官；一本作烝。任大椿云：考汉书王子侯表「承阳侯景」，师古曰：「承音烝，字或作丞。」翟方进传「太保后丞丞阳侯甄邯」，师古曰：「丞音烝。」又丞阳侯后汉书郡国志作烝阳侯。盖承丞皆有烝音，故通作烝。敬顺释文丞之作烝，犹存古读。「道可得而有乎？」〔注〕舜欲明群有皆同于无，故举道以为发问之端。卢文弨曰：注末藏本有「也」字。曰：「汝身非汝有也，汝何得有夫道？」〔注〕郭象曰：夫身者非汝所能有也，块然而自有耳。有非所有，而况无哉？〔解〕夫汝我者，自他形称耳，非谓神明也。俗以己身为我，前人为汝；欲有其道，安可得乎？故曰汝身非汝有，安得有夫道？释文云：夫音符也。舜曰：「吾身非吾有，孰有之哉？」〔注〕据有此身，故重发问。释文云：重，柱用切，下同。曰：「是天地之委形也。〔注〕是一气之偏积者也。俞樾曰：国策齐策「愿委之于子高」，注曰：「委，付也。」成二年左传「王使委于三吏。」杜注曰：「委，属也。」天地之委形，谓天地所付属之形也。下三委字并同。生非汝有。是天地之委和也。〔注〕积和故成生耳。性命非汝有，是天地之委顺也。〔注〕积顺故有存亡耳。郭象曰：若身是汝有，则美恶、死生当制之由汝。今气聚而生，汝不能禁也；气散而死，汝不能止也。明其委结而自成，非汝之有也。孙子非汝有，是天地之委蜕也。〔注〕气自委结而蝉蜕耳。若是汝有，则男女多少亦当由汝也。伯峻案：六帖十、御览五一九引「孙子」作「子孙」，疑当从之。张注下文云「子孙何所委蜕」，似其所见本亦作「子孙」。释文云：蜕音税。故行不知所往，处不知所持，食不知所以。〔注〕皆在自尔中来，非知而为之也。俞樾曰：庄子知北游篇作「食不知所味」。王叔岷曰：宋徽宗义解：「食不知所味」，范致虚解：「食安知所味」，是所见本「以」并作「味」，与庄子同。天地强阳，气也；又胡可得而有邪？」〔注〕天地即复委结中之最大者也。今行处食息，皆强阳气之所运动，岂识其所以然？强阳犹刚实也。非刚实理之至，反之虚和之极，则无形无生，不死不终，则性命何所委顺？子孙何所委蜕？行处何所止泊？饮食何所因假也？〔解〕既不知神明之为道也，故假天地以言之。天主神用，地主形物。涉有者，委形也；体和者，生性也；应用者，委顺也；情育者，委蜕也。汝今行止食息，但知强阳之所运，而不知神明之真宰也。亦可得有夫道者邪？或曰：虞舜圣人也，安得不知道乎？答曰：夫假宾主辩惑，岂可玄默而已耶？然庄子曰：「卜梁倚有圣人之才，而无圣人之道；我有圣人之道，而无圣人之才。」是知有济物之才，居君极之位者，未必能知道。处山林之下有独善之名者，未必能理人。是故黄帝即位三十年，然后梦华胥之国；放勋见乎四子，然后窅然汾水之阳，舜之未寤，亦何足怪之？注「非刚实」四解本作「而非刚实」。王重民曰：庄子知北游篇「天地」下有「之」字，此不可省。疑列子本有「之」字，而今本脱之也。郭注云：强阳犹运动耳。又寓言篇「彼来则我与之来，彼往则我与之往，彼强阳则我与强阳」郭注云，「直自强阳运动相随往来耳」，是强阳有运动义，盖与徜徉、襄羊等字同为迭韵连绵字。此谓身生性命子孙非人所有，均是天地之委结，更不知天地之旋转运动亦一气耳。若明天地之旋转乃气之运动，则天地间一切将胡可得而有耶？天地之强阳句当逗，若无「之」字，则语不明晰。张注曰「强阳犹刚实也」，失之。释文云：复，扶又切。
