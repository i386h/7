<!-- { "loadSidebar": true } -->
　　列姑射山在海河洲中，〔注〕见山海经。释文云：射音夜。山海经曰：姑射国在海中，西南环之。从国南水行百里，曰姑射之山。又西南行三百八十里，曰姑射山。郭云：河水所经海上也。言遥望诸姑射山行列在海、河之间也。按西域传，黄河东注蒲昌海，潜行地下，入中国。蒲昌海一名盐泽，在交河郡。见，贤遍切。秦恩复云：释文所引与今本山海经不同。姑射山，山海经凡两见。东山经云：「卢其之山又南三百八十里曰姑射之山，无草木，多水。又南水行三百，流沙百里，曰北姑射之山。无草木，多石。又南三百里，曰南姑射之山，无草木，多水。」海内北经云：「西姑射在海河洲中。」郭璞注：「山名也。山有神人。河洲在海中，河水所经者，庄子所谓藐姑射之山也。」经又曰：「姑射国在海中，属列姑射，西南山环之。」考东山经之姑射在临汾县，见隋书地理志，即今平阳府西之九孔山。左右前后并无所谓南北姑射者，则东山经之北姑射、南姑射二条当在海内北经西南山环之之下。敬顺所引山海经乃唐时之本，且言诸姑射山行列在海、河之间，解列字之义尤为明据。又云：此章与山海经略同，据此则列子之吸风饮露云云，山海经皆有之，今本之脱落错简，从可知矣。后人因庄子有藐姑射之山汾水之阳之文，遂以为临汾之姑射。毕氏校刊山海经，于海内北经列姑射条下谓姑射在山西，郭注误引庄子。殊不知庄子藐姑射之山有神人云云，与列子之说同其为海中之列姑射无疑。至尧见四子藐姑射之山汾水之阳，乃临汾之姑射山，非列姑射山也。上下文绝不相蒙，遽以景纯为误，其未之深考欤？庄子中「列」作「藐」。陆释文引简文云：邈，远也。二山之名混淆已久，恐误后学，故详识于此。山上有神人焉，〔注〕凝寂故称神人。释文云：此章与山海经略同。吸风饮露，释文云：吸，许及切。不食五谷；〔注〕既不食谷矣，岂复须吸风饮露哉？盖吐纳之貌，不异于物耳。释文云：复，扶又切。心如渊泉，释文云：渊字读为深字。形如处女；〔注〕尽柔虚之极者，其天姿自粹，非养而不衰也。释文云：粹音邃。不偎不爱，〔注〕偎亦爱也。刍狗万物，恩无所偏。偎音隐偎。释文云：偎，乌恢切，爱也。不偎不爱，谓或隐或见。山海经曰：北海之隅，其人水居偎爱。隐偎也。字林云，偎，仿佛见不审也。伯峻案：说文：「僾，仿佛也。诗曰：僾而不见。」今诗僾作爱。此爱字亦借为僾，故释文训隐。山海经海内经云「不畏不爱」，郭注云：「畏亦爱也」，张注本此。仙圣为之臣；〔注〕仙，寿考之迹；圣，治世之名。卢文弨曰：注藏本「仙」下有「者」字，「圣」下亦同。不畏不怒，愿悫为之使；〔注〕畏，威也。若此岂有君臣役使之哉？尊卑长短，各当其分，因此而寄称耳。释文云：愿音愿。悫，口角切。不施不惠，而物自足；不聚不敛，而已无愆。〔注〕愆，蹇乏也。注「蹇乏」一本作「蹇之」，非。释文云：愆本又作蹇，去言切。阴阳常调，日月常明，四时常若，〔注〕若，顺也风雨常均，释文「均」作「钧」，云：钧音均。任大椿曰：考诗大雅「四鍭既钧」，书泰誓「厥罪维钧」，左传昭公二十六年「年钧以德，德钧以卜」，国语周语「细钧有钟无镈，大钧有镈无钟」，战国秦策「钧吾悔也」，注，「钧即均」，则钧均通。字育常时，年谷常丰；而土无札伤，人无夭恶，物无疵厉，鬼无灵响焉。〔注〕天人合德，阴阳顺序，昏明有度，灾害不生，故道合二仪，契均四时。老子曰：「以道天下者，其鬼不神。」〔解〕此言神之合道也，故假以方外之中，托以神人之目。不因五谷以为养，吐纳真气以为全。心如澄水，无波浪之能鼓；形如处女，无思虑之所营。喜怒不入其襟，是非不干其用。无求无欲，同天地之不仁；不惠不施，正阴阳之生育。万物所不能挠，鬼神所不能灵。证之真，其功若此也。释文「响」作「向」，云：札，侧八切。郑众注周礼云：越人名死为札。左传曰，人不夭札。疵，才移切，病也。厉音例。郑众注周礼云：厉，风气不和之疾也。向音响。任大椿曰：考荀子劝学篇「君子如向矣」，杨倞注，「向与响同，如响应声」，则灵向犹灵响也。
　　列子师老商氏，友伯高子；进二子之道，释文云：进音尽，下同。乘风而归。〔注〕庄子云，列子御风而行，泠然善，旬五日而后反。盖神人，御寇称之也。〔解〕夫神之滞于有，则百骸俱；神之契乎真，则五根俱通也。有通则无远不鉴，无则乘风而行。被羽服以往来，托鳞毛以腾跃者，故为常理也，非谓其尚奇也，而此寓言者也。注「泠」各本作「冷」，误，今从藏本正。王重民曰：张注引见逍遥游篇，「旬」下有「有」字，盖今本列子注脱之也。御览九引注文有「有」字，当据补。释文云：泠音零。称，尺证切。尹生闻之，从列子居，数月不省舍。释文云：数，色主切，下同。省，息井切。因间请蕲其术者，释文云：间音闲。蕲音祈。十反而十不告。尹生怼而请辞，释文云：怼音坠，怨也。列子又不命。释文作又不与命，云：一本无与字。尹生退。数月，意不已，又往从之。列子曰：「汝何去来之频？」释文「汝」作「女」，云：女音汝。尹生曰：「曩章戴有请于子，〔注〕章戴，尹生名。卢文弨曰：注尹生下藏本有「之」字。释文「戴」作「载」，云：曩，乃朗切。章载字载则，一本作章戴。子不我告，固有憾于子。释文云：憾，胡绀切。今复脱然，释文云：脱，土活切。是以又来。」列子曰：「曩吾以汝为达，〔注〕曩，昔也。王叔岷曰：疑此注当在上文「曩章戴有请于子」下。今汝之鄙至此乎？释文云：乎本又作于。姬！将告汝〔注〕姬，居也。释文云：姬音居。所学于夫子者矣。〔解〕昔汝去也，吾将谓汝达吾道；今汝之息憾而来，知汝之鄙陋矣。解「息憾」本作「怼憾」，今依四解本订正。释文「汝」作「女」，云：女音汝。自吾之事夫子友若人也，〔注〕夫子谓老商，若人谓伯高三年之后，心不敢念是非，口不敢言利害，始得夫子一眄而已。〔注〕实怀利害而不敢言，此匿怨藏情者也，故眄之而已。〔解〕专一而不离，恭敬以至，求顾吾之形，观吾之行者，斜。也。释文云：眄音五年之后，心庚念是非，口庚言利害，〔注〕庚当作更。吉府本「庚」作「更」。释文云：庚音更，居行切，益也，下同。夫子始一解颜而笑。〔注〕是非利害，世间之常理；任心之所念，任口之所言，而无矜吝于胸怀，内外如一，不犹踰于匿而不显哉？欣其一致，聊寄笑焉。〔解〕三年之后，专于定也，顾眄而已；五年之后，越于专，其哂明矣。北宋本「吝」作「忞」，「胸」作「鬯」，「犹」作「循」，皆非，今正。「匿」世德堂本作「己」，亦非。释文云：匿一本作巳。七年之后，从心之所念，庚无是非；释文云：从音纵，下同。从口之所言，庚无利害，夫子始一引吾并席而坐。〔注〕夫心者何？寂然而无意想也；口者何？默然而自吐纳也。若顺心之极，则无是非；任口之理，则无利害。道契师友，同位比肩，故其宜耳。〔解〕审之而后言，欲是非利害无所误也。释文云：契，苦计切。九年之后，横心之所念，释文云：横去声，下同。纵放也。横口之所言，亦不知我之是非利害欤，亦不知彼之是非利害欤；亦不知夫子之为我师，若人之为我友：内外进矣。〔注〕心既无念，口既无违，故能恣其所念，纵其所言。体道穷宗，为世津梁。终日念而非我念，终日言而非我言。若以无念为念，无言为言，未造于极也。所谓无为而无不为者如斯，则彼此之异，于何而求？师资之义，将何所施？故曰内外尽矣。〔解〕都无心，故是非利害不择之而后言，纵横者也。纵心而言，皆合斯道。释文云：造，七到切。而后眼如耳，耳如鼻，鼻如口，无不同也。〔解〕眼、耳、口、鼻不用其所能，各任之而无心，故云无不同也。心凝形释，骨肉都融；不觉形之所倚，释文云：倚，于绮切。足之所履，随风东西，犹木叶干壳。沈涛曰：戴侗六书故引唐本说文曰，干湿之干也。徐本无干字。涛案：干古干湿正字，通假作干。列子黄帝篇木叶干壳，张湛注（伯峻案：当作释文）干音干，可证。释文云：干音干。壳，口角切。竟不知风乘我邪？我乘风乎？〔注〕夫眼、耳、鼻、口，各有攸司。令神凝形废，无待于外，则视听不资眼、耳，味不赖鼻、口，故六藏七孔，四肢百节，块然尸居，同为一物，则形奚所倚？足奚所履？我之乘风，风之乘我，孰能辨也？〔解〕神凝者，不动也；形释者，无碍也；骨肉都融者，忘形骸也。形骸忘于所之，神念离于所着，则与风气同之上下也。卢文弨曰：注「令神凝形废」「令」当作「今」。今女居先生之门，曾未浃时，释文云：曾音层。浃，子协切。而怼憾者再三。女之片体将气所不受，汝之一节将地所不载。〔注〕用其情，有其身，则肌骨不能相容，一体将无所寄？岂二仪之所能覆载。伯峻案：将，且也。履虚乘风，其可几乎？」释文云：几音冀。尹生甚怍，释文云：怍音昨。屏息良久，释文云：屏息，屏气似不息也。不敢复言。〔解〕列子所以乘风者，为能忘其身也。老子曰：「吾所以有大患者，为吾有身；及吾无身，吾有何患也？」若其形骸之不忘，则一节之重将地所不能载，何暇乘风而凌虚哉？伯峻案：解引老子「吾有何患也」，今本无「也」字。释文云：复，扶又切。
