<!-- { "loadSidebar": true } -->
　　子贡倦于学，告仲尼曰：「愿有所息。」〔注〕学者，所以求复其初，乃至于厌倦，则自然之理亏矣。锦绣万花谷前集二十、合璧事类前集四三引作「告于仲尼曰」。释文云：厌，于艳切仲尼曰：「生无所息。」〔注〕劳知虑，役支体，此生者之事。庄子曰：生为徭役。子贡曰：「然则赐息无所乎？」王叔岷曰：「息无所」疑原作「无所息」，即本上文「生无所息」而言。今本「息」字误错在「无所」上。伯峻案：据下答语，「息无所」不误。仲尼曰：「有焉耳。望其圹，释文云：圹音旷，墓穴也。荀卿有此篇。睪如也，伯峻案：荀子大略篇作皋如也。刘台拱曰：睪即皋。王念孙曰：家语困誓篇亦作睪如也。王肃曰：睪，高貌。释文云：睪音皋。宰如也，释文云：言如冢宰也。坟如也，卢文弨曰：坟如，如大防也。释文云：如坟墓也。鬲如也，郝懿行曰：鬲如，盖若覆釜之形，上小下大，今所见亦多有之。释文云：鬲音历，形如鼎；又音隔。则知所息矣。」〔注〕见其坟壤鬲翼，则知息之有所。庄子曰，死为休息也。子贡曰：「大哉死乎！君子息焉，小人伏焉。」〔注〕乐天知命，泰然以待终，君子之所以息；去离忧苦，昧然而死，小人之所以伏也。伯峻案：荀子大略篇、家语困誓篇皆有此文。释文云：伏焉，荀卿作休焉。乐音洛，下同。去，丘吕切。离，力智切。昧音妹。吴闿生曰：息伏为韵，作「休」非是。仲尼曰：「赐！汝知之矣。人胥知生之乐，未知生之苦；知老之惫，释文云：惫，蒲界切，疲也。未知老之佚；释文云：佚音逸。知死之恶，未知死之息也。〔注〕庄子曰：大块载我以形，劳我以生，佚我以老，息我以死耳。〔解〕夫生者，动用之质也，唯死乃能休息耳。亦犹太阳流光，群物皆动。君子徇名，小人徇利，未尝休止也。伯峻案：注所引庄子乃大宗师篇文。晏子曰：释文云：晏子，齐大夫晏婴。『善哉，古之有死也！〔注〕生死古今所同，而独善古之死者，明古人不乐生而恶死也。释文云：乐音洛。恶，乌路切。仁者息焉，不仁者伏焉。』〔注〕修身慎行，恒怀竞惧，此仁者之所忧；贪欲纵肆，常无厌足，此不仁者之所苦；唯死而后休息寝伏之。伯峻案：此晏子春秋内谏篇上文。释文云：行，下孟切。厌，一盐切。死也者，德之徼也。〔注〕德者，得也。徼者，归也。言各得其所归。释文云：徼音叫。古者谓死人为归人。夫言死人为归人，则生人为行人矣。行而不知归，失家者也。一人失家，一世非之；天下失家，莫知非焉。〔注〕此众寡相倾者也。晏子儒墨为家，重形生者，不辨有此言，假托所称耳。〔解〕老子曰：「归根曰静，静曰复命，复命曰常，知常曰明。不知常，妄作，凶。」神之有形，一期之报。迷本执有，劳神苦心，疲亦极矣。唯死也乃归乎真，犹脱桎梏而舍负担也。贪生死者苟恋乎有，曾不知归于本焉，而天下不以为非迷者多矣。伯峻案：庄子齐物论云，「终身役役而不见其成功，苶然（依卢文弨说正）疲役而不知其所归，可不哀耶？」正是此意。又案：今晏子春秋内谏上云：晏子曰，「昔者上帝以人之没为善（没字依王念孙说正），仁者息焉，不仁者伏焉。」列子所引亦仅此三句。第一句文稍变者，古人引书原不拘本文也。玩处度此注，似以莫知非焉以上皆晏子语，故注列此下，而评谓假托，不知晏子实有此语，处度未尝见晏子书耳。有人去乡土、离六亲、废家业、游于四方而不归者，何人哉？释文「哉」作「才」，云，才音哉，下同。世必谓之为狂荡之人矣。又有人锺贤世，〔注〕锺贤世宜言重形生。释文「锺」作「种」，云，种贤世音重形生。任大椿曰：考荀子议兵篇，「按角鹿埵陇种东笼而退耳」，杨倞注：或曰即龙钟。新序作龙钟。今本种之作锺，盖通用字。矜巧能、修名誉、释文云：誉，余据切。夸张于世而不知己者，释文「夸」作「跨」，云：跨，口花切。己音以。亦何人哉？世必以为智谋之士。此二者，胥失者也。〔注〕此二者虽行事小异，而并不免于溺丧也。卢文弨：「溺」当作「弱」，语见庄子，下同。伯峻案：庄子齐物论「予恶乎知恶死之非弱丧而不知归者邪」，此卢氏所本。而世与一不与一，唯圣人知所与，知所去。」〔注〕以生死为寤寐者与之，溺丧忘归者去之。〔解〕夫弃本逐末，劳神苦心，顺情之与求名，逐欲之与徇利，二者俱失也。何厚何薄哉？而群所谓，则举世为是也；凡执所滞，则举世为非矣。唯有道者知去与焉。故庄子云：臧与谷二人俱牧羊，俱亡羊。一则博塞问，一则读书。善恶虽殊，亡羊一也。苟失道，则游方之与修学，夫何远哉？秦恩复曰：庄子：问臧奚事？一曰博塞。问谷奚事？一曰读书。卢注「博塞」下多一「问」字，当是衍文。伯峻案：与即论语「吾与女弗如也」，左传僖廿八年「子与之」之与，许也。而列子书常用以训取，义得相通也。下章云：「静也虚也，得其居矣；取也与也，失其所矣。」静虚同义，则取与亦同义。又杨朱篇云：「名者固非实之所取也，实者固非名之所与也。」取与互文，皆其证也。释文云：去，丘吕切，注同。寤音悟。
　　或谓子列子曰：「子奚贵虚？」许维遹曰：吕氏春秋不二篇云：子列子贵虚。列子曰：「虚者无贵也。」〔注〕凡贵名之所以生，必谓去彼而取此，是我而非物。今有无两忘，万异冥一，故谓之虚。虚既虚矣，贵贱之名，将何所生？释文云：去，丘吕切子列子曰：「非其名也，〔注〕事有实着，非假名而后得也。莫如静，莫如虚。静也虚也，得其居矣；取也与也，失其所矣。〔注〕夫虚静之理，非心虑之表，形骸之外；求而得之，即我之性。内安诸己，则自然真全矣。故物所以全者，皆由虚静，故得其所安；所以败者，皆由动求，故失其所处。〔解〕或问贵虚。答曰：无贵。吾所以好虚者，非为名也。夫虚室生白，吉祥止耳。唯静唯虚，得其居矣。若贪求取与，神失其安；然后名利是非，纷竞交凑，将何以堪之？故虚非我贵耳。注「故物所以全者」，本无「所」字，今从藏本增。秦恩复曰：解「吉祥止耳」据庄子当作「止止」。伯峻案：庄子作「止止」，乃「止之」之误。此作「止耳」，淮南子俶真训作「止也」，皆可通。说详俞氏庄子平议。事之破□而后有舞仁义者，弗能复也。」〔注〕当为之于未有，治之于未乱；乃至亏丧凋残，方欲鼓舞仁义，以求反性命之极者，未之得也。□音毁。〔解〕吾所言虚，是修于未乱耳。若使真性破毁，心神汨昏，更弄仁义之辞教，易情之波荡，故不能克复矣。陶鸿庆曰：张注解「舞仁义」为「鼓舞仁义」，非也。舞读为舞文之舞。仲尼篇「为若舞，彼来者奚若？」张注释为舞弄，是也。言事已破□而后为仁义以补苴之，则毁者不能复全也。道德经上篇云「大道废，有仁义」，庄子马蹄篇云，「圣人蹩躠为仁，踶跂为义，而天下始疑」，皆此旨也。注未达。释文云：□音毁。丧，息浪切。
　　粥熊曰：梁章巨曰：诸子书以鬻子为最古，然其书有二。汉书艺文志道家鬻子说二十二篇，又小说家鬻子说十九篇。列子所引鬻子凡三条，皆黄老清净之说，与今本不类，疑即道家二十二篇之文。伯峻案：今本鬻子一卷，自宋人叶梦得以来多疑其伪，而四库全书提要疑其为「唐以来好事之流，依仿贾谊所引，撰为膺本」，盖可信。释文云：粥音育。粥熊，周文王师，封于楚，着子书二十二篇。「运转亡已，释文云：已音以。天地密移，畴觉之哉？〔注〕此则庄子舟壑之义。孔子曰：「日夜无隙，丘以是徂。」夫万物与化为体，体随化而迁。化不暂停，物岂守故？故向之形生非今形生，俯仰之间，已涉万变，气散形朽，非一旦顿至。而昧者操必化之器，托不停之运，自谓变化可逃，不亦悲乎？伯峻案：本不提行，今依文义分段。释文云：操，七刀切。故物损于彼者盈于此。成于此者亏于彼。〔注〕所谓川竭谷虚，丘夷渊实也。损盈成亏，随世随死。〔注〕此世亦宜言生。伯峻案：庄子大宗师云，「无不毁也，无不成也」，亦是此意。释文云：世音生，下同。往来相接，间不可省，畴觉之哉？〔注〕成者方自谓成，而已亏矣；生者方自谓生，潜已死矣。释文云：省上声。凡一气不顿进，伯峻案：进本训登，见说文。又训前，见诗常武笺、士冠礼注及公羊庄十三年传注。引伸为增长之义，故周礼小司寇「以图国用而进退之」，郑注云：「进退犹损益也」。此文进与亏相对，下文亦不觉其成，承不顿进而言；亦不觉其亏，承不顿亏而言，则进犹成也。释文云：进音尽一形不顿亏；亦不觉其成，亦不觉其亏。〔注〕皆在冥中而潜化，固非耳目所瞻察。卢文弨曰：注「耳目」下藏本有「之」字。伯峻案：「亦不觉其亏」本无「亦」字，今从四解本、秦刻本增。释文瞻作瞩，云：瞩音烛，一本作瞻。亦如人自世〔注〕音生。释文云：世音生。至老，貌色智态，亡日不异；皮肤爪发，随世随落，非婴孩时有停而不易也。〔注〕形色发肤，有之粗者，新故相换，犹不可识，况妙于此者乎？伯峻案：注「之粗」或作「精」，非。又卢抱经以形色发肤有之为句，亦非。间不可觉，俟至后知。〔解〕夫心识潜运，阴阳鼓作，故形体改换，天地密移，损益盈虚，谁能觉悟？所以贵夫道者，知本而不忧亡也。
