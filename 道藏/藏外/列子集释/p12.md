<!-- { "loadSidebar": true } -->
　　列子问关尹曰：释文云：关尹，关令尹喜，字公度，着书九篇。伯峻案：今本关尹子一卷，九篇，南宋陈振孙直斋书录解题疑为孙定（南宋人）依托，四库提要则云「或唐五代间方士解文章者所为也」。「至人潜行不空，〔注〕不空者，实有也。至人动止不以实有为阂者也。郭象曰：其心虚，故能御群实也。道藏江遹本、宋徽宗本「空」并作「窒」。作「窒」者是也。但张湛原本作「空」，故仍之。俞樾曰：张注甚为迂曲。释文曰，「空一本作窒」，当从之。庄子达生篇正作「不窒」。仲父曰：俞说是也。潜行谓行于水也。说文十一上水部：泳，潜行水中也。哀十七年左传：越子以三军潜涉。韩非子十过篇记智伯伐赵事云，「决晋阳之水以灌之，围晋阳三年。城中巢居而处，悬釜而炊。张孟谈谓赵襄子曰：臣请试潜行而出见韩魏之君」，皆其证也。窒谓窒息，潜行入水与下入火正相对。释文云：潜或作渐，亦音潜。空一本作窒，塞也。阂音碍。秦恩复云：易「阒其无人」，陆释文：孟作窒。虞翻注，空也。空之为窒，犹乱之训治也。蹈火不热，行乎万物之上而不栗。〔注〕向秀曰：天下乐推而不厌，非吾之自高，故不栗者也。释文云：栗音栗。请问何以至于此？」关尹曰：「是纯气之守也，非智巧果敢之列。〔注〕至纯至真，即我之性分，非求之于外。慎而不失，则物所不能害，岂智计勇敢而得冒涉艰危哉？〔解〕言至人潜行积德，非本空虚者也，何如能蹈火不热，登高不栗乎？以明纯气出乎性，守神以合道，则能至于此，故曰至人也；岂智巧果敢所能得耶？释文云：列音例。姬！释文云：姬音居。鱼语女。〔注〕鱼当作吾。吴闿生曰：钟鼎古文多以鱼为吴。释文云：鱼音吾。语，鱼据切。女音汝。凡有貌像声色者，皆物也。〔注〕上至圣人，下及昆虫，皆形声之物。以形声相观，则无殊绝者也。物与物何以相远也？〔注〕向秀曰：唯无心者独远耳。释文云：远，于万切。夫奚足以至乎先？是色而已。〔注〕向秀曰：同是形色之物耳，未足以相先也。以相先者，唯自然也。〔解〕凡有形者皆物也。物皆是色，亦何后何先耶？而自贵贱物者，情惑之甚也。会忘形守神习静以生慧者，然后能通神明者也。伯峻案：「色」上脱「形」字，当作「是形色而已」。「形色」承上文「貌像声色」而言。注引向秀曰：「同是形色之物耳」，则向所注庄子本有「形」字。江南古藏本庄子正作「是形色而已」，当据正。说本奚侗庄子补注。则物之造乎不形，而止乎无所化。〔注〕有既无始，则所造者无形矣；形既无终，则所止者无化矣。造音作。卢文弨曰：注「造音」下当有「造」字。伯峻案：卢说可商。据释文，张注只作「造音作」。盖张湛与殷敬顺皆不晓音理，故其音有不可信者，不可以深求也。释文云：造音作，臧祚切，注同。夫得是而穷之者，焉释文云：焉，于虔切。得而正焉？〔注〕寻形声欲穷其终始者，亦焉得至极之所乎？〔解〕忘形守神，造乎不形也；宝真合道者，止乎无所化也。若得此道而穷理尽性者，何得不为正乎？「而正」本作「为正」。俞樾曰：「为正」当作「而止」，字之误也。止与正形相似。为古文作□，与而亦相似。襄十四年左传：「射为礼乎」，太平御览工菊部引作「射而礼乎」；孟子滕文公篇「方里而井」，论语颜渊篇正义引作「方里为井」，并其证也。庄子达生篇述此文曰，「夫得是而穷之者物焉得而止焉」，可据以订正。王重民曰：吉府本「为」正作「而」。伯峻案：俞、王两说是也。「为」字今依吉府本正。彼将处乎不深之度，〔注〕即形色而不求其终始者，不失自然之正矣。深当作淫。释文云：深音淫。而藏乎无端之纪，〔注〕至理岂有隐藏哉？任而不执，故冥然无迹，端崖不见。释文云：见，贤遍切。游乎万物之所终始。〔注〕乘理而无心者，则常与万物并游，岂得无终始之迹者乎？〔解〕至人者，言无失德也，故不淫其度矣；行无失迹也，故藏乎无端矣；常归其本也，故游万物之终始矣。伯峻案：纪始为韵，古音同为之咍部之上声。壹其性，养其气，释文云：养其气一本作真其气。含其德，以通乎物之所造。〔注〕气壹德纯者，岂但自通而已哉？物之所至，皆使无阂，然后通济群生焉。造音操。〔解〕性不杂乱，唯真与天地合其德而通于万物之性命。卢文弨曰：张注末「音操」下藏本有「有」字。释文云：造，七到切，至也。夫若是者，其天守全，其神无郄，「郄」释文作「郄」，云，郄音绤，闲也。俞樾曰：释文「闲也」，闲乃闲字之误，谓闲隙也。郄与隙通。庄子知北游篇「若白驹之过郄」，释文曰，「郄本作隙」，是也。故郄有闲隙之义。礼记曲礼篇「相见于隙地曰会」，郑注曰：「郄，间也」；庄子养生主篇「批大郄」，德充符篇「使日夜无郄」，释文引崔李云，「郄，间也」，并可为证。物奚自入焉？〔注〕自然之分不亏，则形神全一，忧患奚由而入也？〔解〕宝道则性全，去情则无郄无朕无迹也，外物何从而入焉？夫醉者之坠于车也，释文「坠」作「队」，云：队音坠。虽疾不死。骨节与人同，而犯害与人异，其神全也。乘亦弗知也，坠亦弗知也。〔注〕此借粗以明至理之必然也。释文云：乘，食陵切。死生惊惧不入乎其胸，是故物而不慑。〔注〕向秀曰：遇而不恐也。「」秦刻卢解本作「忤」。秦恩复曰：「」「忤」古字通。释文云：遌音忤，遇也。一本作，心不欲见而见曰，于义颇迂。庄子亦作。慑，之涉切。彼得全于酒而犹若是，〔注〕向秀曰：醉故失其所知耳，非自然无心也。而况得全于天乎？〔注〕向秀曰：得全于天者，自然无心，委顺至理也。圣人藏于天，故物莫之能伤也。〔注〕郭象曰：不窥性分之外，故曰藏也。〔解〕夫醉人者，神非合于道也，但为酒所全者，忧惧不入于天府，死生不伤其形神。若得全于神者，故物不能伤也。释文云：窥，去随切。
　　列御寇为伯昏无人射，释文无作无，云：为，于伪切。无，莫侯切，下并同。引之盈贯，〔注〕尽弦穷镝。释文云：镝音的。措杯水其肘上，〔注〕手停审故，杯水不倾。注「故」四解本作「固」，误。释文云：杯，必回切。肘，竹九切。发之，镝矢复沓，〔注〕郭象曰：矢去也。箭镝去复往沓。释文「镝」作「摘」，云：摘音的，本作镝。复，扶又切。沓音踏。方矢复寓。〔注〕郭象曰：箭方去，未至的，以复寄杯于肘，言敏捷之妙也。奚侗曰：说文：镝，矢锋也。小尔雅：沓，合也。楚辞天问「天何所沓」，王逸注：「沓，合也。」诗秦风：「方何为期。」郑笺，「方今以何时为还期乎」，是方有今义。发之镝矢复沓，言已发者，镝与矢复相连合。方矢犹今矢，是引而未发之矢。对已发者言，则未发者为今矢；若以先后言，则今矢又为后矢。方矢复寓，言后矢又寓于弦也。仲尼篇「善射能令后镞中前括，发发相及，矢矢相属。前矢造准而无绝落，后矢之括犹衔弦，视之若一焉」，正可移释此文。释文云：寓音遇。捷，疾叶切。当是时也，犹象人也。〔解〕引满而置水于其肘上，发一箭复沓一箭，犹如泥木象人也。志审神定，形不动，以致于此也。释文云：木偶人形曰象人。伯昏无人曰：「是射之射，〔注〕虽尽射之理，而不能不以矜物也。非不射之射也。〔注〕忘其能否，虽不射而同乎射也。当与汝登高山，履危石，临百仞之渊，若能射乎？」〔注〕内有所畏惧，则失其射矣。〔解〕恃其能而安其形审其当耳，非谓忘形遗物而以神运者也。伯峻案：当即傥，若也，如也。韩非子人主篇，「当使虎豹失其爪牙，则人必制之矣」，当即傥也，可证。于是无人遂登高山，履危石，临百仞之渊，背逡巡，足二分垂在外，释文云：逡，七旬切。二分垂谓足二分悬垂在外。揖御寇而进之。御寇伏地，汗流至踵。〔解〕登高履危而惧若此者，忧其身，惜其生也。曾不知有其形者，适足以伤其生；忘其形者，适所以成其生。御寇但善于射者，非合于道也。若忘形全神无累于天下者，乃不射之射也。释文云：踵音肿。伯昏无人曰：「夫至人者，上窥青天，下潜黄泉，挥斥八极，释文云：斥音尺。郭象云：挥斥犹放纵也。又曰：挥斥，奋迅也。神气不变。〔注〕郭象曰：挥斥犹纵放也。夫德充于内，则神满于外，无远近幽深，所在皆明，故审安危之机而泊然自得也。注「曰」字汪本作为「云」，今从北宋本、藏本订正。今汝怵然有恂目之志，秦恩复曰：恂当作。释文云：怵，丑律切。恂音荀。何承天纂要云：吴人呼瞬目为恂目。尔于中也殆矣夫！」〔注〕郭象曰：不能明至分，故有惧而所丧者多矣，岂唯射乎？〔解〕夫至道之人自得于天地之间，神气独主，忧乐不能入也。今汝尚恐惧之若此，岂近乎道者耶？汝于是终始初习耳，未能得其妙也。奚侗曰：志即识字，谓标识也。犹言表着于外。中读如字，谓心中也。礼文王世子礼乐交错于中，郑注：中，心中也。王叔岷曰：张注引郭象文，庄子田子方篇注迭「有惧」二字，当从之。此文捝「有惧」二字，文意不完。释文云：中，丁仲切。殆矣夫一本作始矣夫。
