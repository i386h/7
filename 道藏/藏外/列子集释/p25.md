<!-- { "loadSidebar": true } -->
　　宋阳里华子中年病忘，释文云：华，胡化切。忘音望，不记事也。朝取而夕忘，夕与而朝忘；在涂则忘行，在室则忘坐；今不识，先后不识今。王重民曰：「今不识先，后不识今」二句有误，御览七三八引作「不识先后，不识今古」，近是。阖室毒之。释文云：阖，胡腊切。毒，苦也。谒史而卜之，弗占；吴闿生曰：弗占，弗验也。伯峻案：荀子赋篇「请占之五泰」，杨倞注：「占验也。」谒巫而祷之，弗禁；谒医而攻之，弗已。鲁有儒生自媒能治之，华子之妻子以居产之半请其方。陶鸿庆曰：居犹蓄也，谓其素所蓄积也。天瑞篇「没其先居之财」，义与此同。儒生曰：「此固非卦兆之所占，〔注〕夫机理萌于彼，蓍龟感于此，故吉凶可因卦兆而推，情匿可假象数而寻。今忘者之心，泊尔钧于死灰，廓焉同乎府宅；圣人将无所容其鉴，岂卦兆之所占？释文云：蓍音尸。匿，呢力切。泊音魄。鉴音鉴。非祈请之所祷，〔注〕夫信顺之可以祈福庆，正诚之可以消邪伪，自然之势也。故负愧於神明，致怨於人理者，莫不因以自极。至于情无专惑，行无狂僻，则非祈请之所祷也。释文「自极」作「自拯」，云：拯，蒸上声，本作极。行，下孟切。辟音僻。伯峻案：极，病困也。此魏晋人常语。浅人不明此义，乃改为拯字，义反而不可通。释文此条疑景元所加，非殷氏之旧。非药石之所攻。〔注〕疚痾结于府藏，疾病散于肌体者，必假脉诊以察其盈虚，投药石以攻其所苦。若心非嗜欲所乱，病非寒暑所伤，则医师之用宜其废也。注「疚痾」或作「疾病」，或作「疼痾」，或作「疾痾」。又「假脉诊」北宋本作为「攻脉诊」，「嗜欲」作「食欲」。义俱不长。释文云：疚音救。痾音阿。藏，才浪切。诊，止忍切。吾试化其心，变其虑，庶几其瘳乎！」〔注〕大忘者都无心虑，将何所化？此义自云易令有心，反令有虑，盖辞有左右耳。注「辞」或作「乱」疑误。释文云：瘳，丑鸠切。于是试露之，而求衣；饥之，而求食；幽之，而求明。〔注〕先夺其攻己之物以试之。儒生欣然告其子曰：「疾可已也。然吾之方密，释文云：然吾之方密为句。传世不以告人。试屏左右，独与居室七日。」从之。释文云，从音纵。伯峻案：「从」当读如字，谓依之也。释文误。莫知其所施为也，〔注〕儒者之多方，固非一涂所验也。而积年之疾一朝都除。〔注〕上句云使巫医术之所绝思而儒生独能已其所病者，先引华子之忘同于自然，以明无心之极，非数术而得复推；儒生之功有过史巫者，明理不冥足，则可以多方相诱。又欲令忘者之悟知曩之忘怀，实几乎至理也。〔解〕老子曰：「为学日益，为道日损。损之又损之，以至于无为。」华子学道而忘其有，儒生学有以益其知。益其知者，是非必辩于目前；忘其有者，得丧不入于天府。岂占卜、医药所能痊之哉？于是儒生以多方诱其心，是非惑其虑。华子于是失道而后德，失德而后是非交驰于胸中，故坐忘之道失矣。注「有过」下藏本有「乎」字。汪莱曰：解「损之又损之」下「之」字衍。伯峻案：根据范应元道德经集注、彭耜道德经集注、古本都有两「之」字，与重玄所引同。则下「之」字非衍文。汪说误。释文云：思音四。华子既悟，乃大怒，黜妻罚子，操戈逐儒生。伯峻案：左传僖二十三年云：「姜曰：行也！怀与安，实败名。公子不可。姜与子犯谋，醉而遣之。醒，以戈逐子犯。」古人以戈为随身之兵，故古书屡言操戈也。释文云：操，七刀切。宋人执而问其以。华子曰：「曩吾忘也，荡荡然不觉天地之有无。今顿识既往，数十年来存亡、得失、哀乐、好恶，扰扰万绪起矣。释文云：数，色主切。乐音洛。好，呼报切。恶，乌路切。吾恐将来之存亡、得失、哀乐、好恶之乱吾心如此也，须臾之忘，可复得乎？」〔注〕疾病与至理相似者犹能若斯，况体极乎？〔解〕华子思反真而无从也，故怒其妻子以逐儒生也。释文云：复，扶又切。子贡闻而怪之，以告孔子。孔子曰：「此非汝所及乎！」顾谓颜回纪之。〔注〕此理亦当是赐之所逮，所以抑之者，欲寄妙赏于大贤耳。〔解〕子贡辩学之士，进取强学者也，故曰此非汝所及也。颜回好学亚圣，不违于仁者也，故令颜回记之者，用明道于大贤耳。「纪」藏本作「记」，两通。释文「妙赏」作「妙当」，云。当，丁浪切，一本作赏。
　　秦人逢氏有子，释文云：逢音庞。少而惠，伯峻案：御览四九引「惠」作「慧」。后汉书孔融传：「将不早惠乎？」注云，「惠作慧」，则惠慧通。释文云：少，诗照切。及壮而有迷罔之疾。〔注〕惠非迷也，而用惠之弊必之于迷焉。释文云：罔，文两切。闻歌以为哭，视白以为黑，飨香以为朽，〔注〕月令曰，其臭朽。钱大昕曰：古人香与朽对，取其相反，犹味有甘苦也。月令：「春之臭膻，夏之臭焦，中央之臭香，秋之臭腥，冬之臭朽。」尝甘以为苦，「尝」世德堂本作「常」。俞樾曰：常尝古通用。礼记少仪篇「马不常秣」，释文曰，「常一本作尝」；尔雅释诂：「尝，祭也。」释文曰，「尝字又作常」，并其证也。列子原文借常为尝。道藏本易以本字，转非古书之旧矣。行非以为是：意之所之，天地、四方，水火、寒暑，无不倒错者焉。〔解〕夫矜于小智者，人以为慧；体道保和者，人以为愚。夫齐声色、忘水火者，非俗人之所辩，故以道为迷罔焉。杨氏告其父曰：「鲁之君子多术艺，将能已乎？汝奚不访焉？」其父之鲁，过陈，释文云：过音戈。遇老聃，因告其子之证。老聃曰：「汝庸知汝子之迷乎？今天下之人皆惑于是非，昏于利害。同疾者多，固莫有觉者。且一身之迷不足倾一家，一家之迷不足倾一乡，一乡之迷不足倾一国，一国之迷不足倾天下。天下尽迷，孰倾之哉？王重民曰：倾字与上文不相应，盖正字之误。此老聃与逢氏之言，谓汝子迷罔之病非病也，今天下之人皆惑于是非，昏于利害，乃真病耳。特以同病者多，反不觉病。若天下尽如汝子之迷，尚孰求而正之哉？此因上文倾一家倾一乡等倾字而误。下文「哀乐声色臭味是非孰能正之」云云，正承此言。若作「倾」，则非其义矣。御览四百九十引正作「正」，可证。向使天下之人其心尽如汝子，释文「向」作「乡」，云：乡音向。汝则反迷矣。哀乐、声色、臭味、是非，孰能正之？释文云：乐音洛。且吾之此言未必非迷，而况鲁之君子迷之邮者，〔注〕鲁之君子盛称仁义，明言是非，故曰迷之邮者也。世德堂本「言」上无「此」字，御览四百九十引有「此」字。汪中曰：邮尤通。王重民曰：御览四百九十引「邮」作「尤」，当亦引者所改。伯峻案：尤邮古字通，可参看顾炎武日知录卷二十七尔雅注条。释文云：邮音尤。焉能解人之迷哉？释文云：焉，于虔切。荣汝之粮，不若遄归也。」〔注〕荣，弃也。此章明是非之理未可全定，皆众寡相倾以成辨争也。〔解〕荣，弃也。天下俗士甚多，悟道者少。众迷以嗤独智，翻以为迷。故老子云：「下士闻道大笑之。不笑不足以为道也。」今欲使赵竞之士正其是非者，失道弥远矣。鲁之儒生于忘形保神之道乃迷之甚者也，何能晓人之迷？尔不如弃汝路粮速归矣。秦恩复曰：解「赵」字疑为「趋」字之误。牟庭曰：荀子议兵：「赢三日之粮。」注：「赢，负担也。」庄子胠箧：「赢縢而趋之。」释文：「赢，裹也。」方言：「攍，儋也。」然则赢縢谓缄縢而负之。列子荣亦攍之假音。俞樾曰：张湛卢重玄注并训荣为弃，不知何据，殆非也。荣者对实而言，荣犹华也。尔雅释草曰，「木谓之华，草谓之荣。不荣而实者谓之秀，荣而不实者谓之英」，是其义也。古人之词凡无实者谓之华。后汉书马融传注曰：「华誉，虚誉也。」训华为虚，则荣亦可为虚矣。荣汝之粮言其虚费而无实用也。汉书扬雄传：「四皓采荣于南山。」师古曰：「荣者，声名也。」盖荣与实对，故亦可训名。以草木言之，则荣实也；以人事言之，则名实也，虚实也。其义固得通矣。吴闿生曰：荣当与赢同，弃当为。伯峻案：俞说迂曲，牟说近是。释文云：遄，士缘切。争音诤。
　　燕人生于燕，长于楚，释文云：长，张丈切。及老而还本国。过晋国，释文云：过音戈。同行者诳之；释文云：诳，九况切。指城曰：「此燕国之城。」其人愀然变容。释文云：愀，七小切。指社曰：「此若里之社。」王重民曰：类聚三十四引「若」作「君」，下同。伯峻案：御览五五八引「若」下有「若犹汝也」四字注。乃喟然而叹。释文云：喟，丘愧切。指舍曰：「此若先人之庐。」乃涓然而泣。释文云：涓，音泫，胡犬、胡绢二切。指垄曰：「此若先人之冢。」其人哭不自禁。释文云：禁音金。同行者哑然大笑，曰：释文云：哑，乌陌切。「予昔绐若，俞樾曰：「昔」当为「皆」，字之误也。王重民曰：御览五百五十八引「昔」作「等」。伯峻案：昔字可通，不烦改字。释文云：绐音待，欺也。此晋国耳。」其人大惭。及至燕，真见燕国之城社，真见先人之庐冢，悲心更微。〔注〕此章明情有一至，哀乐既过，则向之所感皆无欣戚者也。〔解〕夫人性相近习相远者，各随其情习所安也。生于燕者，未离其本也；长于楚者，安于所习也。所归于本而不之识，故伪薄者是人得之焉将所似而诱之，信者于是生惑也。反知不实，忘情以生惭。纵得见真，仍以为薄者，是非皆不相了，因人以惑其情焉。况今之君子，咸妄执晋国之城社也，宁知养神反本之至道哉？「更」世德堂本作「便」。汪莱曰：解「是人得之」四字当在「所归于本」上，「焉」字当在「识」字下。释文云：微，少也；作彻者误。
　　列子集释卷第四
　　仲尼第四
　　〔注〕智者不知而自知者也。忘智故无所知，用智则无所能。知体神而独运，忘情而任理，则寂然玄照者也。〔解〕此篇言证无为之道者，方可无所不为。世人但见圣人之迹，而不知所证之本也。学者徒知绝情之始，而不知皆济之用。皆失其中也。释文「忘情」作「去情」，云：去，丘吕切，一本作忘。
