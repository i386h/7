<!-- { "loadSidebar": true } -->
　　孔子观于吕梁，庄逵吉曰：吕梁有有两说，一说在西河。司马彪曰：吕梁在离石县西是也。水经注云：河水左合一水，出善无县故城西南八十里，其水西流，历于吕梁之山，而为吕梁洪。昔吕梁未辟，河出孟门之上。盖大禹所辟以通河也。今离石县西历山寻河，并无过峘，至是乃为巨险，即吕梁矣。在离石北以东百有余里。（伯峻注：水经注原文止此，因系节引，故不加引号。以东百有余里，原文作以东可二百有余里，当系偶误。）道元虽驳正郡国志，然亦主西河之说矣。一说在彭城。俞正燮曰：说符篇云：「孔子自卫反鲁，息驾河梁而观焉」，实是一事。庄子达生篇河梁即孔子所观。释文引司马彪云：「河水有石绝处也，今西河离石西有此悬绝，世谓之黄梁。」吕氏春秋爱类篇：「吕梁未发」，高诱云：「在彭城吕县，大石在水中，禹发而通之。」淮南本经训「吕梁未发」，注亦云：「在彭城」，按四书所说是两吕梁，庄列之文合在彭城，吕氏淮南吕梁确在离石，古注乃互错。水经注于泗水引孔子事，河水引吕文及司马说，真为通矣。庄子释文云，「北人名水皆曰河」，则泗得有河名。汉书沟洫志云：禹酾二渠，后三代时自荥阳下引河东南为鸿沟，以通宋、卫、陈、蔡、曹、郑，与济、汝、淮、泗会于楚。泗梁正得名河梁。宋刘奉世校汉书以为误，妄矣。或谓泗吕梁始于唐，读史方舆纪要言晋宋已有之，语俱不审。释文云：吕梁在今彭城郡。尔雅曰：石绝水曰梁。悬水三十仞，文选谢灵运还旧园作见颜范二中书诗注引「三十」作「四十」。说苑杂言篇同。流沫三十里，鼋鼍鱼鳖之所不能游也，见一丈夫游之。以为有苦而欲死者也，使弟子并流而承之。释文云：并音傍。史记汉书傍海傍河皆作并。承音拯，方言：出溺为承。诸家直作拯，又作撜。数百步而出，被发行歌，而游于棠行。〔注〕棠当作塘，行当作下。四解本「棠行」作「塘下」，当是依注意改。释文云：棠音塘，下同。孔子从而问之，曰：「吕梁悬水三十仞，流沫三十里，鼋鼍鱼鳖所不能游，向吾见子道之。〔注〕道当为蹈。四解本作「蹈」，亦是依张注之意而改。释文云：道音导，下道之同。郭璞注穆天子传云，道，从也。伯峻案：道当从注改为蹈，下文请问蹈水有道乎作蹈，可证。释文读为导，虽可通，终不逮张注为近之。以为有苦而欲死者，使弟子并流将承子。释文云：承音拯。子出而被发行歌，吾以子为鬼也。察子，则人也。请问蹈水有道乎？」曰：「亡，释文云：亡音无，本无此亡字。吾无道。吾始乎故，长乎性，成乎命，与赍俱入，与汨偕出。〔注〕赍汨者，水回入涌出之貌。释文「赍」作为「齐」，云：司马云，齐，洄水如磨齐也。汨，古忽切，涌波也。郭象云：洄伏而涌出者汨也。任大椿曰：注曰，赍汨，洄入涌出之貌，即司马所云齐洄水如磨齐者也。说文□，□□。玉篇，脐又作□。今本赍字当为□字之误。又洄水洄伏庄子达生篇释文作回水回伏。盖回，转也，洄，逆流也。说文、玉篇、广韵、类篇训此二字皆分二义，故荀子致士篇「水深则回」，杨倞注，「回，流旋。水深不湍峻，则多旋流也」。淮南子本经训「旋流回波」，又云，「曲拂邅回以象湡语。」凡水之回旋皆作回，若溯洄之洄则作洄。文选吴都赋「泝洄顺流」，江赋「泝洄沿流」，李善注引毛传「逆流而上谓之洄」。水经注「杨仪居上洄，杨颙居下洄」，水以洄名而分上下，则亦有逆流而上之意。后汉书任延传「十里立一水门，令更相洄。」注李贤引尔雅逆流而上为洄。故洄与回义各异也。但考尔雅释水释文「回，户恢反，又作洄。」文选七发「直使人洄暗凄怆焉」，李善注，「洄与回同」。则回洄又为通借之字。故庄子释文作回，列子释文又作洄也。从水之道而不为私焉，此吾所以道之也。」孔子曰：「何谓始乎故，长乎性，成乎命也？」曰：「吾生于陵而安于陵，故也；〔注〕故犹素也。任其真素，则所遇而安也。长于水而安于水，性也；〔注〕顺性之理，则物莫之逆也。不知吾所以然而然，命也。」〔注〕自然之理不可以智知；知其不可知，谓之命也。〔解〕夫生于陵而安于陵，生于水而安于水，习以为常，故曰始乎故也，长乎性也。习其故，安其性，忽然神会，以成其命，得之不自知也。故易曰，「穷理尽性以至于命。」命者，契乎神道也。
