<!-- { "loadSidebar": true } -->
　　太形王屋二山，〔注〕形当作行。太行在河内野王县，王屋在河东东垣县。王重民曰：御览四十引「形」作「行」，当为引者所改。释文「太形」作「大形」，云：音泰行，注同。垣音袁也。方七百里，高万仞；本在冀州之南，河阳之北。北山愚公者，〔注〕俗谓之愚者，未必非智也。年且九十，面山而居。惩山北之塞，出入之迂也，〔解〕形，户刚反。惩，戒也，创也，草政也。释文云：韩诗外传云：惩，苦也。迂音于，下同。聚室而谋，曰：「吾与汝毕力平险，指通豫南，达于汉阴，可乎？」杂然相许。〔注〕杂犹佥也。释文云：杂，七合切，下同。佥，七廉切。其妻献疑〔注〕献疑犹致难也。释文云：难，乃旦切。曰：「以君之力，曾不能损魁父之丘。伯峻案：太平御览引淮南子云：「牛蹄之涔，无经尺之鲤；魁父之山，无营宇之材：皆其狭小而不能容巨大。」艺文类聚山部引淮南「魁父」作为「□府」。淮南本文作「魁阜」，音同字异耳。释文云：曾音层，下同。魁父淮南子作魁阜，谓小山如堆阜。如太形王屋何？〔注〕魁父，小山也，在陈留界。且焉置土石？」释文云：焉，于虔切。杂曰：「投诸渤海之尾，隐土之北。」〔注〕淮南云：「东北得州曰隐土。」伯峻案：今本淮南子地形训作「东北薄州曰隐土」，疑注文「得」乃误字。遂率子孙荷担者三夫，释文云：荷，胡可切。担，丁甘切。叩石垦壤，释文云：叩，击也。垦，苦恨切，起土也。箕畚运于渤海之尾。释文云：畚音本，笼也。邻人京城氏之孀妻〔注〕孀，寡也。释文云：孀音霜。有遗男，始，释文云：，初刃切。韩诗外传云，男女七岁或毁齿谓之。跳往助之。任大椿曰：汉书高帝纪：「汉王跳。」晋灼曰，「跳，独出意也」，即下文「独与滕公出成皋王门」是也。列子此节述愚公移山无与为助，而遗男独往助之，故云跳往助之也。跳往之跳与晋灼之训可以互证。洪颐曰：汉书高帝纪「汉王跳。」如淳曰：「跳音逃，谓走也。」史记作逃。晋灼曰：「跳，独出意也。」燕王译传：「遂跳驱至长安。」亦谓逃驱也。释文云：跳音调，跃也。或作眺，误也。寒暑易节，始一反焉。河曲智叟笑而止之，〔注〕俗谓之智者，未必非愚也。曰：「甚矣汝之不惠！吉府本「止」作「正」，「惠」作「慧」。王重民曰：御览四十引「惠」作「慧」。以残年余力，曾不能毁山之一毛；其如土石何？」北山愚公长息曰：「汝心之固，固不可彻；伯峻案：彻，通也。释文云：彻，丑列切。曾不若孀妻弱子。虽我之死，有子存焉。王重民曰：御览五百十九引「存」作「在」。子又生孙，孙又生子；子又有子，子又有孙：子子孙孙，无穷匮也；而山不加增，何苦而不平？」道藏各本俱作「何若而不平」。王重民曰：释文本、吉府本「苦」作「若」，是也；盖形近而讹。御览四十引「平」上有「可」字。释文「苦」作「若」，云：若一本作苦。河曲智叟亡以应。〔注〕屈其理而服其志也。操蛇之神闻之，〔注〕大荒经云：「山海神皆执蛇。」惧其不已也，〔注〕必其不已，则山会平矣。世咸知积小可以高大，而不悟损多可以至少。夫九层起于累土，高岸遂为幽谷。苟功无废舍，不期朝夕，则无微而不积，无大而不亏矣。今砥砺之与刀剑，相磨不已，则知其将尽。二物如此，则邱壑消盈无所致疑。若以大小迟速为惑者，未能推类也。释文「岸」作「峰」，云：操，七刀切。高峰坠为幽谷一本作高岸遂为幽谷。舍音舍。砥砺音旨例。告之于帝。帝感其诚，〔注〕感愚公之至心也。命夸蛾氏二子〔注〕夸娥氏，传记所未闻，盖有神力者也。释文云：夸娥氏一本作夸蚁氏。夸，口花切。负二山，一厝朔东，释文云：厝音措。一厝雍南。自此，冀之南、汉之阴无陇断焉。〔注〕夫期功于旦夕者，闻岁暮而致叹；取美于当年者，在身后而长悲。此故俗士之近心，一世之常情也。至于大人，以天地为一朝，亿代为瞬息；忘怀以造事，无心而为功；在我之与在彼，在身之与在人，弗觉其殊别，莫知其先后。故北山之愚与嫠妻之孤，足以哂河曲之智，嗤一世之惑。悠悠之徒，可不察欤？〔解〕此一章兴也。俗安所习而随于众。众所共者，则为是焉。虽嗜欲所缠，从生至死，生既流荡无已，死又不知所之；愚者营营于衣食以至终，君子营营于名色以至死，咸以为乐天知命，自古而然。若夫至学之人，必至于求道忘生以契真。闻斯行诸，不计老少，穷生不闻神，或感而自通。故易曰「寂然不动，感而遂通」，然后形碍之可忘，至平之理畅矣。注「瞬息」本作「旷息」，今从藏本正。释文「陇」作「垄」，「察欤」作「察与」，云：垄力踵切。嫠音狸。哂，式忍切。嗤，赤之切。与音余。
　　夸父不量力，伯峻案：吕览求人篇云：「夸父之野。」高注云：「夸父，兽名也。」又郭璞注海外北经云：「夸父者，盖神人之名也。」又淮南地形训云：「夸父取耳（取字依王念孙说改）在其北方，夸父弃其策，是为邓林。」高注：「夸父，神兽也。邓犹木也。一曰仙人也。」释文云：夸，口花切。父音甫。大荒经云：有人珥两黄蛇，把两黄蛇，名曰夸父。欲追日影，逐之于隅谷之际。〔注〕隅谷，虞渊也，日所入。渴欲得饮，赴饮河渭。河渭不足，将走北饮大泽。未至，道渴而死。弃其杖，尸膏肉所浸，生邓林。释文云：浸，子禁切。邓林弥广数千里焉。〔注〕山海经云：「夸父死，弃其杖，而为邓林。」〔解〕夫人一至以祈道，则去有以契真；若将恃能以求胜，则步影而不及。及其契真也，则形尽平焉；及其追末也，则丧生以见迹。迹之着也，邓林所以生；真之契也，丘陇所以平也。王叔岷曰：草堂诗笺补遗十、记纂渊海九、事文类聚前集二引并不迭「邓林」二字，疑衍。
　　大禹曰：「六合之间，四海之内，照之以日月，经之以星辰，纪之以四时，要之以太岁。伯峻案：太岁即木星，木星公转周期为一一˙八六年，古人误以为十二年，于是分黄道带为十二次，每年经过一次，故云要之以太岁。要，约也。释文「太岁」作「大岁」，云：要，一遥切。大音泰。神灵所生，其物异形；或夭或寿，唯圣人能通其道。」〔注〕圣人顺天地之道，因万物之性，任其所适，通其逆顺，使群异各得其方，寿夭咸尽其分也。毕沅曰：列子正用山海经海外南经。卢文弨曰：注「咸」下藏本有一「得」字。王叔岷曰：治要引注「通其逆顺」作「通其所逆」，与上「任其所适」相对。释文云：分，符问切。夏革曰：「然则亦有不待神灵而生，不待阴阳而形，不待日月而明，〔注〕夫生者自生，形者自形，明者自明，忽然自尔，固无所因假也。不待杀戳而夭，不待将迎而寿，〔注〕自夭者不由祸害，自寿者不由接养。不待五谷而食，不待缯纩而衣，释文云：缯，似陵切。纩音旷。不待舟车而行，释文云；车音居。其道自然，〔注〕自然者，都无所假也。非圣人之所通也。」〔注〕圣人不违自然而万物自运，岂乐通物哉？自此章已上皆夏革所告殷汤也。〔解〕夫形动之物各有所宜，圣人能顺其生以通其道也。然则神识至灵，更无所待，非群有之所资育；盖独运之自然，岂圣人所能通哉？注「已上」藏本作「以上」。
