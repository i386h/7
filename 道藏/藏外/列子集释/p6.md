<!-- { "loadSidebar": true } -->
　　孔子游于太山，释文「太」作「大」，云：大音泰。见荣启期行乎郕之野，伯峻案：淮南子主术训云，「夫荣启期一弹而孔子三日乐感于和」，盖即此荣启期。释文云：郕音成，鲁之邑名。伯峻案：郕，亦作成，本国名，周武王封其弟叔武于此。春秋时属鲁，为孟氏邑。在今山东泰安地区宁阳县东北九十里。鹿裘带索，沈涛曰：鹿裘乃裘之粗者，非以鹿为裘也。鹿车乃车之粗者，非以鹿驾车也。粗从三鹿，故鹿有粗义。吕氏春秋贵生篇，颜阖鹿布之衣，犹言粗布之衣也。伯峻案：韩非子五蠹篇云：「冬日鹿裘，夏日葛衣，虽监门之服养不亏于此矣」（鹿本作麑，今依李斯传及御览二十七又八十又六百九十四所引订正）。史记自序云「夏日葛衣，冬日鹿裘」。淮南子精神训云，「文绣狐白，人之所好也；而尧布衣揜形，鹿裘御寒」，则鹿裘为冬日恶服。释文云：索，先各切。鼓琴而歌。孔子问曰：「先生所以乐，何也？」王重民曰：御览四六八引「以」作「为」，类聚四十四引作「先生为乐何也」，「以」亦作「为」。释文「以乐」作为「为乐」，云：乐音洛，下同。对曰：「吾乐甚多：天生万物，唯人为贵。而吾得为人，是一乐也。〔注〕推此而言，明人之神气，与众生不殊；所适者异，故形貌不一。是以荣启期深测倚伏之缘，洞识幽显之验，故忻过人形，兼得男贵，岂孟浪而言？伯峻案：御览四六八引作「吾既得为人」，与下「吾既得为男」「吾既己行年九十」句法一律，说苑杂言篇作「吾既己得为人」，家语六本篇作「吾既得为人」，疑当从家语。男女之别，释文云：别，彼列切。男尊女卑，故以男为贵；吾既得为男矣，是二乐也。〔注〕人之将生，男女亦无定分，故复喜得男身。释文云：分，扶问切。复，扶又切。人生有不见日月、不免襁褓者，释文「襁褓」作「襁保」，云：襁，居两切；本或作襁。褓，博物志云，织缕为之，广八寸，长尺二，以约小儿于背上。吾既己行年九十矣，王重民曰：类聚四十四引作「吾年九十有五矣」，疑今本列子「九十」下捝「有五」二字。说苑杂言篇、御览五百零九引圣贤高士传并作「九十有五」。高士传所据当为列子古本，则「九十」下本有「有五」二字明矣。伯峻案：高士传有二，一为皇甫谧作，晋书谧传载其释劝论云，「荣期以三乐感尼父」，即此事。一为嵇康作，名曰圣贤高士传，亦有此人，见太平御览五０九引。艺文类聚三六引孙楚荣启期赞，皆本于先秦两汉书，非用列子。陶潜饮酒「九十行带索」，即用此事，可见亦有作「九十」者。是三乐也。贫者士之常也，死者人之终也，伯峻案：御览四六八引作「贫者人之常，死者命之终」。类聚四四引作「贫者士之常，死者生之终」。处常得终，卢文弨曰：「得」说苑杂言篇作「待」。王重民曰：作「待」是也。盖荣启期乐天知命，既明贫者士之常，死者人之终，故自谓处常以待终，当有何忧。若作得，则非其旨矣。御览四六八引正作「待」。类聚四十四引作「居常以待终」，文虽小异，「待」字固不误也。伯峻案：卢王说是也。下章张注云：「乐天知命，泰然以待终。」待终之语即袭此文，可见张所见本犹作「待」也。当何忧哉？」伯峻案：当读为尚。史记魏公子列传：「使秦破大梁，而夷先王之宗庙，公子当何面目立天下乎？」当亦应读为尚，可以互证。孔子曰：「善乎！能自宽者也。」〔注〕不能都忘忧乐，善其能推理自宽慰者也。〔解〕夫大冶铸金，依范成质；故神为其范，群形以成。男女修短，阴阳已定矣。何者？神运其功，形为功报耳。形既不能自了，神者未形己知。启期暮年方始为乐，是知道之晚。情滞于形，夫子但善其自宽，未许其深达至道。
　　林类年且百岁，〔注〕书传无闻，盖古之隐者也。伯峻案：且，将也。释文云：类音泪，或本作颍者误认。底春被裘，〔注〕底，当也。注末「也」字依四解本增。伯峻案：说文：裘，皮衣也。重文作求。求即象裘形，盖本字。凡皮衣皆曰裘，固无美恶之别。后之为文，或以为美服，如吕览「孟冬天子始裘」，淮南子泛论训「世以为裘者，难得贵贾之物也」，公羊桓八年传「则冬不裘，夏不葛」注，「裘葛者，御寒暑之美服」，皆其例也。又可以为恶服，如庄子天下篇「使后世之墨者多以裘褐为衣，以跂蹻为服」，成玄英疏云：「裘褐，粗衣。」新序杂事五「昔楚丘先生年行七十，披裘带索，往见孟尝君」，及此篇「底春被裘」，皆其例也。释文云：底，都礼切。被音备。拾遗穗于故畦，〔注〕收刈后田中弃谷捃之也。释文云：穗音遂。畦音携。捃，居运切。并歌并进。伯峻案：并歌并进犹言且歌且进。释文云：并，蒲浪切，下同；谓旁畦而行。孔子适卫，望之于野。顾谓弟子曰：「彼叟可与言者，释文云：叟，西口切。试往讯之！」释文作「有试往讯之」，云，讯音信，一本无有字。子贡请行。逆之垄端，释文云：垄，力踵切。面之而叹曰：「先生曾不悔乎，释文云：曾音层。而行歌拾穗？」林类行不留，歌不辍。释文云：辍，丁劣切，止也。子贡叩之不已，释文云：叩，丘候切。乃仰而应曰：释文云：应，于证切。「吾何悔邪？」子贡曰：「先生少不勤行，释文云：少，诗照切。行，下孟切，下同。长不竞时，释文云：长，丁丈切，下同。老无妻子，死期将至：亦有何乐而拾穗行歌乎？」释文云：乐音洛。林类笑曰：「吾之所以为乐，人皆有之，而反以为忧。〔注〕我所以为乐者，人人皆同，但未能触事而夷，故无暂欢。〔解〕仁者不忧，智者不惧，不受形也。生分己随之，是以君子不戚戚于贫贱，不遑遑于富贵。人不达此，反以为忧，汝亦何怪于我也？少不勤行，长不竞时，故能寿若此。〔注〕不勤行，则遗名誉；不竞时，则无利欲。二者不存于胸中，则百年之寿不祈而自获也。〔解〕勤于非行之行，竞于命外之时，求之不跋，伤生夭寿矣。吾所以乐天知命，而得此寿。汪莱曰：卢解「求之不跋」，「跋」字当作「获」。释文云：寿音受。老无妻子，死期将至，故能乐若此。〔注〕所谓乐天知命，故无忧也。〔解〕妻子适足以劳生苦心，岂能延人寿命？居常待终，心无忧戚，是以能乐若此也。子贡曰：「寿者人之情，死者人之恶。伯峻案：汉书董仲舒传云：「情者人之欲也。」又云：「人欲之谓情。」后汉书张衡传注云：「情者，性之欲。」古人多以欲恶对文，如吕览论威篇「人情欲生而恶死」是也。则此情字当训欲。释文云：恶，乌路切。子以死为乐，何也？」林类曰：「死之与生，一往一反。故死于是者，安知不生于彼？梁章巨曰：输回之说，盖出于此。故吾知其不相若矣。俞樾曰：「吾」下脱「安」字。上云「死之与生，一往一反」，故云「安知其不相若」，言死生一致也。下云「吾又安知营营而求生非惑乎」，正承此而言。若作「知其不相若」，则于语意大背矣。浅人见下两言安知，句末并用乎字，而此是矣字，疑其不协，遂妄删「安」字。不知「矣」犹「乎」也，语有轻重耳。古书多以矣字代乎字，说详王氏经传释词。吴闿生谓故读为固，言吾固知也，与俞说相反，俞说较长。吾又安知营营而求生非惑乎？亦又安知吾今之死不愈昔之生乎？」〔注〕寻此旨，则存亡往复无穷已也。〔解〕知形有代谢，神无死生，一往一来，犹朝与暮耳，何故营营贪此而惧彼哉？王叔岷曰：「求生」下当有之字。文选鲍明远行药至城东桥诗注引正有「之」字。释文云：愈音与。子贡闻之，不喻其意，还以告夫子。释文云：告，古沃切，下章同。夫子曰：「吾知其可与言，果然；然彼得之而不尽者也。」〔注〕卒然闻林类之言，盛以为己造极矣；而夫子方谓未尽。夫尽者，无所不尽，亦无所尽，然后尽理都全耳。今方对无于有，去彼取此，则不得不觉内外之异。然所不尽者，亦少许处耳。若夫万变玄一，彼我两忘，即理自夷，而实无所遣。夫冥内游外，同于人群者，岂有尽与不尽者乎？〔解〕死此生彼，必然之理也。林类所言「安知」者是疑似之言耳，故云未尽。注「冥内游外」北宋本「游」作「逆」，汪本从之，误，今依道藏本、世德堂本订正。释文云：卒，仓没切。造，七到切。去，丘吕切。处，昌据切。
