<!-- { "loadSidebar": true } -->
　　北宫子谓西门子曰：「朕与子并世也，而人子达；并族也，而人子敬；并貌也，而人子爱；并言也，而人子庸；伯峻案：庸借为用。并行也，而人子诚；释文云：行，下孟切。并仕也，而人子贵；并农也，而人子富；并商也，而人子利。朕衣则裋褐，释文云：裋音。褐音曷。方言：裋，复襦也。许慎注淮南子云：楚人谓袍为裋。说文云：粗衣也。又敝布襦也。又云：襜褕短者曰裋褕。有作短褐者误。荀子作竖褐。杨倞注云，僮竖之褐，于义亦曲。食则粢粝，释文云：粢，即夷切。粝，令达切。粢，稻饼也。声类：籺米不碎。史记曰：陈平食糠籺。孟康云：麦糠中不破者是也。盖谓粗舂粟麦为粢饼食之。居则蓬室，出则徒行。子衣则文锦，食则粱肉，「粱」藏本作「梁」。居则连欐，释文云：欐音丽，屋栋。出则结驷。在家熙然有弃朕之心，释文云：熙音怡。字林云，欢笑也。在朝谔然有敖朕之色。秦刻本「敖」作「傲」。释文云：朝音潮。谔音鄂。敖音傲。请谒不及相，遨游不同行，固有年矣。子自以德过朕邪？」西门子曰：「予无以知其实。汝造事而穷，予造事而达，此厚薄之验欤？〔注〕谓德有厚薄也。〔解〕吾所造皆达，汝所造皆穷，德之厚薄可见矣。而皆谓与予并，汝之颜厚矣。」北宫子无以应，自失而归。中途遇东郭先生。先生曰：「汝奚往而反，偊偊而步，有深愧之色邪？」释文云：偊，邱羽切，本或作踽。字林云：行貌。北宫子言其状。东郭先生曰：「吾将舍汝之愧，释文云：舍音舍。与汝更之西门氏而问之。」曰：「汝奚辱北宫子之深乎？固且言之。」伯峻案：固读为姑。西门子曰：「北宫子言世族、年貌、言行与予并，而贱贵、贫富与予异。释文云：行，下孟切。予语之曰：释文云：语，鱼据切。予无以知其实。汝造事而穷，予造事而达，此将厚薄之验欤？而皆谓与予并，汝之颜厚矣。」东郭先生曰：「汝之言厚薄不过言才德之差，吾之言厚薄异于是矣。夫北宫子厚于德，薄于命，汝厚于命，薄于德。汝之达，非智得也；北宫子之穷，非愚失也。皆天也，非人也。〔注〕此自然而然，非由人事巧拙也。而汝以命厚自矜，北宫子以德厚自愧。胡怀琛曰：既自知德厚，则不应自愧。故「以德厚自愧」，文义不安。应云，「以命薄自愧」。此非传写之误，乃列子原文小疵耳。伯峻案：胡说可商。古人行文有互备之例，此以「命厚」概「德薄」，以「德厚」概「命薄」耳。皆不识夫固然之理矣。藏本、吉府本、四解本、秦刻本皆无「矣」字，今依北宋本、世德堂本增。又案：「固然」疑当作「自然」。释文云：夫音符。西门子曰：「先生止矣！予不敢复言。」〔注〕闻理而服。〔解〕西门子求之而遂，命也；北宫子求之不遂，亦命也。不知命则有自矜之色，自知命则无忧愧之心。得与不得，非智愚，非才德也。西门子不敢复言者，知命之遂，不敢恃德也。释文云：复，扶又切。北宫子既归，衣其裋褐，有狐貉之温；释文云：衣，于既切。狐貉音壶鹤字。进其茙菽，有稻粱之味；释文云：茙菽音戎叔。尔雅云：茙菽谓之荏菽，即胡豆也。管子云：齐桓公北之岱山，采得冬葱及茙菽，布之天下。郑玄云：即大豆也。庇其蓬室，若广厦之荫；释文云：庇，必利切。乘其筚辂，若文轩之饰。「筚」各本作「荜」。案「筚」正字，左传作「筚」，史记楚世家作「荜」。释文「筚」作「荜」，云：荜音必，辂音路，左传云：柴车也。伯峻案：左传宣十二年「筚路蓝缕以启山林」，杜注：「筚路，柴车。」释文于传文与注文不别白。终身逌然，释文云：逌音由。逌然，自得貌。后杨朱篇音同。不知荣辱之在彼也，在我也。〔注〕一达于理，则外物多少不足以概意也。〔解〕知命则不忧不愧，亦不知德之厚薄也。释文云：概，古代切。东郭先生闻之曰：「北宫子之寐久矣，一言而能寤，易悟也哉！」〔解〕寐者言未觉也。及其寤也，乃怛之常耳。「悟」北宋本作「寤」，藏本、世德堂本作「怛」。俞樾曰：「怛」当读为「旦」。诗氓篇，「信誓旦旦」，说文心部引作「信誓□□」。□即怛之或体。是怛旦古通用也。人之寐者至平旦则寤矣。北宫子久寐而忽寤，故曰「易旦也哉」。释文音当割切，未得其读。或作悟，则后人不达而臆改之。伯峻案：按卢解云云，似重玄本亦作怛。释文「悟」作「怛」，云：怛，当割切，或作悟者非。
