<!-- { "loadSidebar": true } -->
　　邓析操两可之说，释文云：析音锡。邓析着书二篇，郑人也，与子产并时。列子及孙卿并云子产杀邓析，据左传，昭公二十年子产卒，定公九年驷歂杀邓析而用其竹刑，则非子产所杀也。操，七刀切。任大椿曰：子产杀邓析事见诸子，不特荀列也。吕览离谓篇：「子产治郑，邓析务难之。而民之有狱者，约大狱一衣，小狱襦葱。民之献衣襦葱而学讼者不可胜数。以非为是，以是为非。是非无度，而可与不可日变：所欲胜因胜，所欲罪因罪。郑国大乱，民口讙哗。子产患之，于是杀邓析而戮之，民乃大服。」淮南子诠言训：「邓析巧辨而乱法。」高诱注：「邓析教郑人以讼，讼俱不厄，子产杀之也。」又杨倞荀子正论篇注引新序曰，「子产决狱，邓析教民难之；约大狱衣袍，小狱襦葱。民之献袍衣襦葱者不可胜数。以非为是，以是为非。郑国大乱，民口讙哗。子产患之，于是讨邓析而僇之，民乃服，是非乃定」，是其类也。其辨邓析非子产所杀则始于列子张湛注此篇「俄而诛之」句下。张湛注云，「子产诛邓析，左传云驷颛杀邓析而用其竹刑，子产卒后二十年而邓析死也」。敬顺释文遂推原注意，谓昭二十年子产卒，定九年驷颛杀邓析。是邓析之死在子产卒后二十年也。至荀子不苟篇注曰，「左传郑驷颛杀邓析而用其竹刑，而云子产戮之，恐误」。倞此注与敬顺释文皆本于张湛注。设无穷之辞，当子产执政，作竹刑。〔注〕竹刑，简法。卢文弨曰：注「竹刑简法」疑当作为「竹简刑法」。伯峻案：卢说未明张注之意，张注盖以「简法」释「竹刑也」。郑国用之，数难子产之治。释文云：数音朔。难，乃旦切。子产屈之。子产执而戮之，俄而诛之。〔注〕此传云子产诛邓析，左传云驷歂杀邓析而用其竹刑，子产卒后二十年而邓析死也。伯峻案：「子产执而戮之」，「子产」二字涉上文衍。「戮之」即「诛之」，词意亦复。疑「戮」当作「拘」。御览六百二十六引无「屈之子产执而戮之」八字，乃以其不可解而以意削之，足证其误久矣。释文云：戮音六，或作。歂音船。卒，子律切。然则子产非能用竹刑，不得不用；邓析非能屈子产，不得不屈；子产非能诛邓析，不得不诛也。〔注〕此章义例与上章同也。〔解〕作法者，力也；受戮者，命也。用其法者，亦力也；诛其身者，亦命也。力其事者，才也；才不遇者，亦命也。注北宋本、汪本、世德堂本并夺「章」字，今从藏本增。
　　可以生而生，〔注〕或积德履仁，或遇时而通，得当年之欢，骋于一己之志，似由报应，若出智力也。世德堂本注末无「也」字。天福也；〔注〕自然生耳，自然泰耳，未必由仁德与智力。然交履信顺之行，得骋一己之志，终年而无忧虞，非天福如之何也？释文云：行，下孟切。可以死而死，〔注〕或积恶行暴，或饥寒穷困，故不顾刑戮，不赖生存，而威之于死，似由身招，若应事而至也。注「于」藏本作「以」，世德堂本作「而」。天福也。〔注〕自然死耳，自然穷耳，未必由凶虐与愚弱。然肆凶虐之心，居不赖生之地，而威之于死，是之死得死者，故亦曰天福者也。〔解〕居可生之时而得其生者，为天福也；居可死之时而得其死者，亦天福也。如夷吾求生于齐桓之时而得遂其生者，信为天福也；如锄麑之触槐以取丧，不辱君命，不伤贤才，得遂其死，垂名不朽，亦天福也。注「威之于死」道藏四解本「于」作「以」。可以生而不生，〔注〕居荣泰之地，愿获长年而早终。天罚也；〔注〕愿生而不得生，故曰天罚也。可以死而不死，〔注〕居困辱之地，不愿久生，而更不死也。注各本「生」上无「久」字。天罚也。〔注〕轻死而不之死，复是天罚。〔解〕居荣泰之地，处崇高之位，是可以生而不得生，如董贤之类是也。居困辱之地，处屯苦之中，是可以死而不得死，如人彘之类是也。求之不遂，皆为天罚也。可以生，可以死，得生得死有矣；〔注〕此之生而得生，此之死而得死。不可以生，不可以死，或死或生，有矣。〔注〕此义之生而更死，之死而更生者也。此二句上义已该之而重出，疑书误。陶鸿庆曰：两「不」字衍文，本作「可以生，可以死，或死或生，有矣」。言可以生而或死，可以死而或生也。张注云：「此义之生而更死，之死而更生者也」。是其所见本无两不字。上文云：「可以生而不生，天罚也；可以死而不死，天罚也」，意与此同，故张注又疑其重出也。释文云：重，柱用切。然而生生死死，非物非我，皆命也。智之所无柰何。〔注〕生死之理既不可测，则死不由物，生不在我，岂智之所如？〔解〕不由于物，亦不由于我；知不能运，力不能成，然后可以任命矣。注末「如」元本、世德堂本作「必」。故曰，窈然无际，天道自会；漠然无分，天道自运。〔注〕无际无分，是自然之极；自会自运，岂有役之哉？江有诰曰：际会为韵，古音同在祭部。分运为韵，古音同在文部。释文云：分，符问切，注同。天地不能犯，〔注〕天地虽大，不能违自然也。圣智不能干，〔注〕圣神虽妙，不能逆时运也。鬼魅不能欺。〔注〕鬼魅虽妖，不能诈真正也。释文「魅」作「媚」，云：或作魅。自然者默之成之，〔注〕默，无也。平之宁之，〔注〕平宁无所施为。将之迎之。〔注〕功无遗丧，似若将迎。〔解〕若合道成命，天地不能违，圣智不能干；运用合理，应变如神，鬼魅所不能欺；何况于人事乎？伯峻案：成平宁为韵，古音同在耕部；将迎为韵，古音同在阳部。释文云：丧，息浪切。
　　杨朱之友曰季梁。季梁得病，七日大渐。〔注〕渐，剧也。北宋本「病」作「疾」。其子环而泣之，请医。王重民曰：御览七百三十八引「请」下有一「谒」字，谒亦请也，盖谓请于其父而请医。下文「终谒三医」即其事也。若无谒字，则语义不明。王叔岷曰：文选孙子荆为石仲容与孙皓书注引亦有「谒」字。季梁谓杨朱曰：「吾子不肖如此之甚，汝奚不为我歌以晓之？」释文云：为，于伪切。杨朱歌曰：「天其弗识，人胡能觉？匪佑自天，弗孽由人。释文「孽」作为「」，云：鱼列切。我乎汝乎！其弗知乎！医乎巫乎！其知之乎？」〔注〕言唯我与汝识死生有命耳，非医巫所知也。其子弗晓，终谒三医。〔注〕不解杨朱歌旨，谓与己同也。〔解〕其子谒医，夫天命不能识乎，人亦何能觉之耶？天不别加福，人亦不为过，而遇病者，此其命也。夫我与汝尚不能知，医与巫何能知乎？又将歌意，我与尔能此疾，我不能疾，巫能之也。秦恩复曰：卢解「歌意」下注有脱误。蒋超伯曰：终，周也。淮南子俶真训：「智终天地」。终，周也。「终谒三医」谓「遍谒三医」也，不作竟字解。释文云：解音蟹。一曰矫氏，释文云：矫，居夭切。二曰俞氏，三曰卢氏，诊其所疾。释文云：诊，之忍切，候脉也矫氏谓季梁曰：「汝寒温不节，释文「汝」作「女」，云：女音汝，下同。虚实失度，病由饥饱色欲。精虑烦散，非天非鬼。北宋本、汪本、秦本「天」作「夭」。夭当借为妖，虽可通，但依下文汝疾不由天，亦不由人，亦不由鬼证之，则作天者近是。今从藏本、元本正。虽渐，可攻也。」季梁曰：「众医也。亟屏之！」释文云：亟音棘。屏上声，除也。俞氏曰：「女始则胎气不足，乳湩有余。释文云：湩，竹用切，乳汁也。病非一朝一夕之故，其所由来渐矣，弗可已也。」季梁曰：「良医也。且食之！」〔解〕矫氏所说之病，皆人事之失，关乎力者也。俞氏所说之病，与形俱生，气不足，不可差也。释文云：食音嗣。卢氏曰：「汝疾不由天，亦不由人，亦不由鬼。生受形，既有制之者矣，亦有知之者矣。〔注〕夫死生之分，修短之期，咸定于无为，天理之所制矣。但愚昧者之所惑，玄达者之所悟也。释文云：分，符问切。药石其如汝何？」季梁曰：「神医也。重贶遣之！」释文云：贶音况。俄而季梁之疾自瘳，〔解〕卢氏所说之病乃由乎神。神之所造有功有过。形者，报神之器也，神以制之矣。未受于形，神以知之矣。神既不足，形乃随之。长短美丑，质形已定矣。药石岂能愈之？季梁以为神医。修神养德而病自愈。释文云：瘳音惆。
　　生非贵之所能存，身非爱之所能厚；生亦非贱之所能夭，身亦非轻之所能薄。故贵之或不生，贱之或不死；爱之或不厚，轻之或不薄。此似反也，非反也；此自生自死，自厚自薄。或贵之而生，或贱之而死；或爱之而厚，或轻之而薄。此似顺也，非顺也；此亦自生自死，自厚自薄。鬻熊语文王〔注〕鬻熊，文王师也。释文云：鬻音育。语，鱼据切，下同。曰：「自长非所增，自短非所损。算之所亡若何？」〔注〕算犹智也。〔解〕若知形报为，则无以其私情。私情者，有贵有爱，有贱有薄者也。形骸不由情之所厚薄，则得之似顺，达之似反；其实非反非顺也，亦犹长短好丑，岂由情爱所迁耶？智算所无可奈何也。秦恩复曰：卢解「报为」「为」字疑误。释文云：算，先玩切。亡音无。老聃语关尹曰：释文云：聃，他甘切。「天之所恶，孰知其故？」〔注〕王弼曰：「孰，谁也。言谁能知天意耶？其唯圣人也。」伯峻案：二句乃老子七十三章文。今本王弼注曰：「孰，谁也。言谁能知天之所恶之意何故耶，其唯圣人乎！」张注引文有省略。释文云：恶，乌路切。言迎天意，揣利害，不如其己。〔注〕夫顺天理而无心者，则鬼神不能犯，人事不能干。若迎天意，料倚伏，处顺以去逆，就利而违害，此方与逆害为巨对，用智之精巧者耳，未能使吉凶不生，祸福兼尽也。〔解〕夫不知道者，宁知天之所爱恶乎？若预迎天意，揣度利害，以私情，不知顺理而任命也。此章言力不能违命，命不可预知。任之则后时，力之则违命。所以愧夫知道之修神养真造业之始创力转命以我乎天者也。秦恩复曰：卢解「知道」下疑有脱误。释文云：揣，初委切。料音聊。
