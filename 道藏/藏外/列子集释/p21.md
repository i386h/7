<!-- { "loadSidebar": true } -->
　　纪渻子为周宣王养斗鸡，藏本作「纪消子」，秦本同，今依北宋本、吉府本、御览九一八及类聚九十一引正。庄子达生篇同。伯峻案：左传昭二十五年，季郈之鸡斗，季氏介其鸡，郈氏为之金距。吕氏春秋去宥篇、淮南子人间训同有此文。古之斗鸡，犹今之斗蟋蟀也。古乐府及陶潜归田园居云，「鸡鸣桑树颠。」杜子美羌村三首云「群鸡正乱叫，客至鸡斗争。驱鸡上树木，始闻叩柴荆。」唐时鸡犹能上树木，今则鲜能矣。近代广东及湘南尚有斗鸡者。释文「纪渻子」作「纪消子」，云：姓纪名消，或作渻，所景切。为，于伪切。十日而问：「鸡可斗已乎？」曰：「未也；方虚骄而恃气。」〔注〕无实而自矜者。十日又问。曰：「未也；犹应影向。」〔注〕接悟之速。卢文弨曰：注「速」藏本作「迅」。释文「速」作「迅」，云：向音响。李颐云：应响鸣，顾影行。迅，峻信二音，一本作速。十日又问。曰：「未也；犹疾视而盛气。」〔注〕常求敌而必己之胜。十日又问。曰：「几矣。鸡虽有鸣者，已无变矣。〔注〕彼命敌而我不应，忘胜负矣。望之似木鸡矣。其德全矣。〔注〕至全者更不似血气之类。异鸡无敢应者，反走耳。」〔注〕德全者，非但己无心，乃使外物不生心。郭象曰：养之以至于全者，犹无敌于外，况自全乎？〔解〕恃气以自矜，非必胜之道也。应物疾速如影响者，为物所转，未必自得也。疾视盛气者，机心未忘也。唯忘形神，全死生，不知变者，斯乃无敌于外物也。
　　惠盎〔注〕惠盎，惠施之族。淮南子道应训「惠盎」作「惠孟」，下同。注文道藏本作「惠施之孙」。张注本吕览顺说注，「孙」字误。释文云：盎，阿浪切。见宋康王。伯峻案：吕览顺说篇高注云：「康王，宋昭公曾孙，辟公之子，名侵。立十一年，僭号称王。四十五年，大为不道，故曰宋子不足仁义者也。齐愍王伐灭之。」毕沅曰：梁伯子云注「名侵」当是「偃」字之讹。「四十五年」与禁塞篇注「四十七年」又异，其实六十一年也。释文云：见，贤遍切。康王蹀足謦欬，吴闿生曰：以蹀为跌。伯峻案：六朝人多言「蹀足」，而有数解。梁书昭明太子传「骥蹀足以酸嘶，挽凄锵而流泫」。以古代丧车歌车不得疾驰，则此「蹀足」当作慢步解。颜延之赭白马赋「眷西极而骧首，望朔云而蹀足」，此「蹀足」又当作疾驰解。释文云：蹀音牒。謦，口顶切。欬音慨。疾言曰：「寡人之所说者，释文云：说音悦，下同。勇有力也，不说为仁义者也。客将何以教寡人？」惠盎对曰：「臣有道于此，使人虽勇，刺之不入；释文云：刺，七亦切。虽有力，击之弗中。释文云：中，丁仲切，下同。大王独无意邪？」宋王曰：「善；此寡人之所欲闻也。」惠盎曰：「夫刺之不入，击之不中，此犹辱也。臣有道于此，使人虽有勇，弗敢刺；虽有力，弗敢击。夫弗敢，非无其志也。臣有道于此，使人本无其志也。夫无其志也，道藏白文本、林希逸本「也」并作「者」。未有爱利之心也。臣有道于此，使天下丈夫女子莫不欢然皆欲爱利之。释文云：欢音欢。此其贤于勇有力也，四累之上也。大王独无意邪？」〔注〕处卿大夫士民之上，故言四累也。光聪谐曰：四累之上，一累谓刺不入、击弗中，二累谓弗敢刺、弗敢击，三累谓使人本无其志，四累谓使天下皆欲利之。胡怀琛说同。陶鸿庆曰：此文当以此其贤于勇有力也四累之上也十三字连读。四累总上文四事而言。勇有力，一也；刺之不入，击之不中，二也；弗敢刺，弗敢击，三也；本无击刺之志，四也。今所言者，既无其志而又有爱利之心，故在四累之上。累，层累也，犹言四层之上也。淮南子道应训引此文，高注云，「此上凡四事皆累于世，而男女莫不欢然为上也」，义亦未晰。吴闿生曰：四累之上即上文所言四者，注误。宋王曰：「此寡人之所欲得也。」〔解〕刺不入击不中，一也；不敢刺不敢击，二也；本无击之心，三也；使男女欢然爱利之，四也。如此四重，取其上者，何如耶？故宋王倾意欲闻之。惠盎对曰：「孔墨是已。〔解〕此明智以齐物，崇教以化人，皆道之余事陟乎德者。孔丘墨翟无地而为君，释文云：翟音狄。墨翟，宋大夫也，在孔子后，着书七十一篇，崇孝尊鬼，强本节用，亦救世之难；有攻守之术。无官而为长；秦本「官」作「宫」。释文云：长，张丈切。天下丈夫女子莫不延颈举踵而愿安利之。今大王，万乘之主也；「万乘」吕览作「千乘」。诚有其志，则四竟之内秦本「竟」作「境」。释文云：竟音境。皆得其利矣。其贤于孔墨也远矣。」宋王无以应。惠盎趋而出。宋王谓左右曰：「辩矣，客之以说服寡人也！」〔解〕此崇道以明德，垂迹以利人。众徒见孔墨之教传，岂知隐道以彰德？所以问津不群于鸟兽，此其大旨也。伯峻案：解「问津不群于鸟兽」，乃用论语微子篇使子路问津，夫子怃然曰，鸟兽不可与同群事，而不合论语原旨。释文云：说如字，又音税。服寡人也一本作晓寡人也。
　　列子集释卷第三
　　周穆王第三
　　〔注〕夫生受有谓之形，俛仰变异谓之化。神之所交谓之梦，形之所接谓之觉。原其极也，同归虚伪。何者？生质根滞，百年乃终；化情枝浅，视瞬而灭。神道恍惚，若存若亡；形理显着，若诚若实。故洞监知生灭之理均，觉梦之涂一；虽万变交陈，未关神虑。愚惑者以显昧为成验迟速而致疑，故窃然而自私，以形骸为真宅。孰识生化之本归之于无物哉？〔解〕天地成器，无所不包。人生其中，但保其有；曾不知神为形主，无制于有。圣人所以养其本，愚者但知养其（原脱一字）。形约以为生，贪生而不识生之主；形谢以为死，不知神识之长存。迷者为凡人，悟者通圣智。惑者多矣，故先说悟者以辩之。汪莱曰：解「无制于有」当作「有制于无」。秦恩复曰：解「形约」上脱「末」字。伯峻案：注「洞监（鉴）」下当有「者」字。释文「视瞬」作「视瞬」，「恍惚」作「怳惚」，云：俛音免。觉音教。怳，况往切。惚音忽。
