<!-- { "loadSidebar": true } -->
　　管夷吾鲍叔牙二人相友甚戚，伯峻案：孟子告子下「其兄关弓而射之，则己垂涕泣而道之。无他，戚之也」，注云「戚，亲也。」释文云：管夷吾、鲍叔牙并颍上人也。鲍牙，齐大夫，冢在瀛州。伯峻案：释文「鲍牙」当作「鲍叔」。同处于齐。管夷吾事公子纠，释文云：纠，规酉切。鲍叔牙事公子小白。齐公族多宠，嫡庶并行。〔注〕齐僖公母弟夷仲年生公孙无知，僖公爱之，令礼秩同于太子也。释文云：嫡音的。僖，许其切，或作厘。国人惧乱。管仲与召忽奉公子纠奔鲁，〔注〕纠，襄公之次弟。释文云：召本作邵。鲍叔奉公子小白奔莒。〔注〕小白，纠之次弟。释文云：莒音举。既而公孙无知作乱，〔注〕襄公立，绌无知秩服，遂杀襄公而自立。国人寻杀之。释文云：绌音黜，又式忽切。秩音帙。杀音试。齐无君，二公子争入。管夷吾与小白战于莒，道射中小白带钩。释文云：射，食亦切。中，丁仲切。小白既立，〔注〕小白即桓公也。胁鲁杀子纠，释文「胁」作「搚」，云：又作胁。召忽死之，管夷吾被囚。〔注〕齐告鲁曰：子纠兄弟，弗忍加诛，请杀之。召忽、管仲，雠也，请得而甘心醢之。不然，将灭鲁。鲁患之，遂杀子纠。召忽自杀，管仲请囚也。鲍叔牙谓桓公曰：「管夷吾能，可以治国。」释文云：治，直吏切。桓公曰：「我雠也，愿杀之。」鲍叔牙曰：「吾闻贤君无私怨，且人能为其主，亦必能为人君。释文云：为，于伪切。如欲霸王，释文云：王，于况切。非夷吾其弗可。君必舍之！」释文云：舍音释。遂召管仲。鲁归之，齐鲍叔牙郊迎，释其囚。桓公礼之，〔注〕鲍叔亲迎管仲于堂阜而脱其桎梏，于齐郊而见桓公也。释文云：阜音妇。贾逵曰：堂阜，鲁之北境。杜预曰：齐地，东莞。见，贤遍切。伯峻案：堂阜在今山东临沂地区蒙阴县西北，地属齐。而位于高国之上，鲍叔牙以身下之，〔注〕高国，齐之世族。释文云：下，遐嫁切。任以国政，号曰仲父。释文云：父音甫。桓公遂霸。管仲尝叹曰：「吾少穷困时，尝与鲍叔贾，释文云：贾音古。分财多自与；鲍叔不以我为贪，知我贫也。吾尝为鲍叔谋事而大穷困，释文云：为，于伪切。鲍叔不以我为愚，知时有利不利也。吾尝三仕，三见逐于君，鲍叔不以我为不肖，知我不遭时也。吾尝三战三北，鲍叔不以我为怯，知我有老母也。公子纠败，召忽死之，吾幽囚受辱；鲍叔不以我为无耻，知我不羞小节而耻名不显于天下也。王叔岷曰：草堂诗笺七引「名」上有「功」字，当从之。史记管子列传、刘向上管子序亦并有「功」字。生我者父母，知我者鲍叔也！」此世称管鲍善交者，小白善用能者。然实无善交，实无用能也。实无善交实无用能者，非更有善交，更有善用能也。〔注〕此明理无善交用能，非但管鲍桓公而已。〔解〕言其命之所应用，则因交而获申，非是更别有善交用能也。然则恃才获用者命也，因交而达者力也；非惟天时，抑有人谋人力而遂者，皆归于命。命之来也，鲍叔不得不尽力，桓公不得不用之。皆命矣夫！伯峻案：「更有善用能」下疑当有「者」字。召忽非能死，不得不死；鲍叔非能举贤，不得不举；小白非能用雠，不得不用。〔注〕此皆冥中自相驱使，非人力所制也。〔解〕皆命成于力，力成于命，非有私焉。注「人力」本作「人理」，今从藏本正。及管夷吾有病，小白问之，曰：「仲父之病病矣，可不讳。云〔注〕言病之甚不可复讳而不言也。〔解〕将死不可讳言。世德堂本作「病疾矣」。俞樾曰：「疾」卢重玄本作「病」，当从之。庄子徐无鬼篇同。伯峻案：北宋本、藏本、吉府本、四解本皆作「病」，晏子及治要引同。疑本作「疾病」。说文：「疾，病也。」「病，疾加也。」古书凡疾剧皆谓疾病。如论语子罕篇云：「子疾病，子路使门人为臣」（郑注：「病谓疾益困也」）。仪礼既夕礼记云：「疾病外内皆埽」（郑注，「疾甚曰病」）。左传宣十五年云：「疾，命颗曰：必嫁是！疾病，则曰：必以为殉！及卒，颗嫁之。曰，疾病则乱，吾从其治也。」又襄十九年传云：「齐侯疾，崔杼微逆光；疾病，而立之。」又桓五年传云：「公疾病而乱作。」皆疾病连文之证也。吕览知接篇亦云：「仲父之疾病矣，将何以教寡人？」更为确证。世德堂本作「病疾」，是其倒文，浅人不察，遽改为「病病」。俞说非是。释文云：复，扶又切。至于大病，则寡人恶乎属国而可？」王重民曰：张注曰，「言病之甚不可复讳而不言也」。案据张注，则正文「可不」二字当倒乙。管子戒篇小称篇并作「不可讳」。又案张氏以「可不讳云」四字为句，因释云「不可复讳而不言也」，亦非是。云字当下属为句。云犹如也。云至于大病，犹如至于大病也。说见释词。治要引无此四字者，以不达其意而削之也。伯峻案：王说甚是。礼记檀弓云：「成子高寝疾，庆遗入请曰：子之病革矣，如至乎大病，则如之何？」此云「云至于大病」，即檀弓之「如至乎大病也」。释文云：恶音乌。属音烛夷吾曰：「公谁欲欤？」释文云：欤音余。小白曰：「鲍叔牙可。」曰：「不可；其为人也，洁廉善士也，〔注〕清己而已。「人」字下之「也」字依藏本增，与下文「其为人也」一律。释文「洁」作「絜」，云：絜音结。其于不己若者不比之人，〔注〕欲以己善齐物也。伯峻案：吕览贵公篇作「不比于人」，高注云：「比，方也」。一闻人之过，终身不忘。〔注〕不能弃瑕录善。释文云：瑕音遐。使之理国，上且钩乎君，下且逆乎民。〔注〕必引君命，其道不弘。道苟不弘，则逆民而不能纳矣。王重民曰：庄子徐无鬼篇「理国」作「治国」，此亦当作「治」，避讳所改也。治要引正作「治」。其得罪于君也，将弗久矣。」治要引无「也」字。小白曰：「然则孰可？」对曰：「勿已，则隰朋可。〔注〕非君然而可也。释文云：隰音习。其为人也，上忘而下不叛，〔注〕居高而自忘，则不忧下之离散。王重民曰：张说非也。庄子作「上忘而下畔」，衍一「不」字。畔与叛通，叛谓叛谚也。叛谚为迭韵字，古时常语。诗大雅皇矣作「畔援」，汉书叙传注引作「畔换」，文选魏都赋作「叛换」。或单言「谚」，书无逸：「乃逸乃谚。」伪孔传：「叛谚不恭。」论语先进篇：「由也喭。」郑注曰，「子路之行失于叛谚」是也。或或单言「畔」。论语雍也篇：「君子博学于文，约之以礼，亦可以弗畔矣夫。」（此从俞曲园群经平议说）及列子「上忘而下叛」是也。诗郑笺云：「畔援，跋扈也。」韩诗云，「武强也。」魏都赋刘渊林注云：「叛换犹恣睢也。」是「上忘而下不叛」，谓「于上则忘其高，于下又不自亢也」。故下文云：「以贤下人者，未有不得人者也」。郭注庄子云「高而不亢」，得其旨矣。伯峻案：吕览贵公篇作「上志而下求」。愧其不若黄帝而哀不己若者。〔注〕惭其道之不及圣，矜其民之不逮已，故能无弃人也。〔解〕自忘其高，自愧无德，则进善之志深矣。不如己者，哀而怜之。则下人不离叛矣。王重民曰：治要引「愧」下无「其」字，是也。庄子徐无鬼、吕览贵公篇并无，可证。以德分人谓之圣人，〔注〕化之使合道，而不宰割也。以财分人谓之贤人。〔注〕既以与人，己愈有也。以贤临人，未有得人者也；〔注〕求备于人，则物所不与也。王重民曰：治要引上「人」字下有「者」字，是也。此与下文「以贤下人者未有不得人者也」句相对。下句有「者」字，则上句本有「者」字甚明。庄子并无两「者」字，此庄列不同处，然亦可为上句当有「者」字之反证。以贤下人者，未有不得人者也。〔注〕与物升降者物必归。王重民曰：治要引注文「归」下有「之也」二字。释文云：下，遐嫁切。其于国有不闻也，其于家有不见也。〔注〕道行则不烦闻见，故曰，不瞽不聋，不能成功。王重民曰：治要引注文「烦」作「赖」。伯峻案：吕览贵公篇「有不闻也」下有「其于物也有不知也」一句。释文云：瞽音古。勿已，则隰朋可。」〔注〕郭象曰：「若有闻见，则事锺于已，而群下无所措其手足，故遗之可也。未能尽其道，故仅之可也」。〔解〕不责物之常情，是不闻于国也；不求人之小过，是不见于家也。治要引注文「群下」作「群生」。释文云：仅音觐。然则管夷吾非薄鲍叔也，不得不薄；非厚隰朋也，不得不厚。厚之于始，或薄之于终；薄之于终，或厚之于始。陶鸿庆曰：「薄之于终，或厚之于始」当作「薄之于始，或厚之于终」。如今本则与上二句意复。厚薄之去来，弗由我也。〔注〕皆天理也。〔解〕夷吾之情非有厚薄，此公荐也。荐之则为厚，不荐则为薄，此皆力也。桓公既不用鲍叔，鲍叔之命也；用隰朋，隰朋之命也。使鲍叔无命，而夷吾不施力焉；而隰朋无命，夷吾虽施力，亦无益也。
