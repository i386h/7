<!-- { "loadSidebar": true } -->
　　子列子之齐，中道而反，〔注〕惊人之推敬于己，故不敢遂进。遇伯昏瞀人。伯昏瞀人曰：「奚方而反？」曰：「吾惊焉。」「恶乎惊？」释文云：恶音乌。「吾食于十浆，〔注〕客舍卖浆之家。而五浆先馈。」〔注〕人皆敬下之也。王重民曰：御览八六一引下「吾」字上有「曰」字，盖「恶」字与下「吾」字之上本均有「曰」字，而今本并脱之。庄子列御寇篇并有「而曰」字，是其证。王叔岷曰：事文类聚续集十七、合璧事类外集四三引「吾」上亦并有「曰」字。释文云：馈，求位切，饷也。伯昏瞀人曰：「若是，则汝何为惊己？」释文云：己音纪。惊己，谓惊其自失也。下处己同音。曰：「夫内诚不解，〔注〕郭象曰：外自矜饰，内不释然也。释文云：解音蟹。向秀曰：未能悬解。形谍成光，〔注〕郭象曰：举动便辟成光仪。释文云：谍音牒。辟，婢亦切。以外镇人心，〔注〕外以矜严服物，内实不足。使人轻乎贵老，〔注〕使人轻而尊长之者，由其形谍成光故也。释文云：长，丁丈切。而□其所患。〔注〕郭象曰：以美形动物，则所患乱至也。卢文弨曰：「□」当作「□」。秦恩复曰：□即说文□字，或作，见玉篇。王重民曰：御览八百六十一引「□」作「察」。释文云：□，子西切。夫浆人特为食羹之货，释文云：食音嗣。多余之赢；〔注〕所货者羹食，所利者盈余而已。汪本作「无多余之赢」。俞樾曰：无「无」字是也。依张注，张本亦无「无」字。「无」字浅人妄加也。若云「无多余之赢」，则下不必更言其为利也薄矣。卢重玄本无「无」字，庄子列御寇篇亦无「无」字，当据删。王重民曰：俞说是也。北宋本、御览八百六十一引并无「无」字。伯峻案：藏本亦无「无」字，今从之。释文作「无多余之赢」，云：赢音盈。一本无无字。其为利也薄，其为权也轻，而犹若是。〔注〕郭象曰：权轻利薄，可无求于人，而皆敬己，是高下大小无所失者。而况万乘之主，身劳于国，而智尽于事；〔注〕所以不敢之齐。释文「智」作「知」，云：知音智。彼将任我以事，而效我以功，吾是以惊。」〔注〕推此类也，则货轻者望利薄，任重者责功多。伯昏瞀人曰：「善哉观乎！〔注〕汝知惊此者，是善观察者也。汝处己，人将保汝矣。」〔注〕汝若默然不自显曜，适齐之与处此，皆无所惧。苟违此义，所在见保矣。〔解〕见威仪以示人，故人轻死以尊敬。将恐人主之劳于事也，必委以责功；食禄增忧，所以惊惧耳。伯昏曰：汝能退身以全真，含光以灭迹，人将保汝矣。何则？进善之心，人皆有之；多利之地，人皆竞之。中人之性，可上可下。知名利之不可强也，则进善以自修。诗书礼乐，事不易习。若退迹守闲，灰心灭智也，无招招之利，得善人之名。故学道之门，善恶同趣者，君子以澄心，小人以诲身。虽不体悟，亦从善之益之也。故曰人将保汝矣。汪莱曰：解「轻死以尊敬」「死」当作「先」。陶鸿庆曰：保者任也，言人将信任之，即列子所谓彼将任我以事而效我以功也。张注解为「所在见保」，义殊未安。王重民曰：张注「苟违此义」，「违」当作「达」，形近而误耳。庄子人间世篇「时其饥饱达其怒心」，淮南主术篇误作为「违」，是其证。奚侗曰：处当训审，说详王引之经义述闻。处己谓审乎己也。释文云：保，附也。无几何而往，则户外之屦满矣。〔注〕归之果众。释文云：屦，九遇切，关西呼履谓之屦。伯昏瞀人北面而立，敦杖蹙之乎颐。〔注〕敦，也。释文云：敦音顿。蹙，子六切。颐音怡。立有闲，释文云：间，少时也。不言而出。宾者以告列子。释文云：宾本作傧，导也，必忍切列子提履徒跣而走，释文「履」作「屦」，云：提音蹄。屦一本作履。跣，先典切。暨乎门，释文云：暨，其器切，至也。问曰：「先生既来，曾不废药乎？」〔注〕废，置也。曾无善言以当药石也。〔解〕废当为发。先生既来，何不发药石之言少垂训耳。王叔岷曰：庄子列御寇篇「废」正作「发」。「废」「发」古通。仲尼篇：「发无知，何能情？发不能，何能为？」释文引一本作「废无知，废无能」，即其比。释文云：当，丁浪切。曰：「已矣。吾固告汝曰，人将保汝，果保汝矣。非汝能使人保汝，〔注〕顺乎理以接物，则物不保之。今背理而感物，求物不保，不可得。秦刻卢重玄本「使人保」下无「汝」字。疑无「汝」字者是。释文云：背音佩。而汝不能使人无汝保也。〔注〕郭象曰：任平而化，则无感无求。无感无求，乃不相保。〔解〕汝之退身全行，绝学弃智，人所以保汝者，非汝能召之也。若能灭迹混真，愚智不显者，人亦不知保汝矣。由是言之，汝之行适足为人所保，而不能使人不保也。而焉用之感也？〔注〕汝用何术乃感物如此乎？释文云：焉，于虔切。感豫出异。〔注〕郭象曰：先物施惠，惠不因彼豫出而异也。「感豫」秦本作「应豫」。又注末「也」字北宋本作「者」，今依藏本订正。释文云：先，悉荐切。且必有感也，摇而本身，释文云：一本作摇而才本性。又无谓也。〔注〕必恒使物感己，则彼我之性动易之。许维遹曰：「且必有感也」，「必」当作「心」，形近致讹。缘心与本身相辅而行，心有所感，则必摇动其本身（本身犹言本性）。故上文谓以外镇人心而□其所患。所谓患者，即心为物所感，则本身遂有摇动之患。庄子列御寇篇误与此同。王重民曰：身有性义，盖身性古通用。本身犹本性也。庄子列御寇篇作摇而本才。释文曰：「一本才作性。」才字并是身之误。淮南原道篇「故达于道者，不以人易天」，高注云：「天性也。一说曰，天身也。」天身也亦犹天性也。三国志吴质传注：「上将真性肥，中领军朱铄性瘦。」性肥性瘦亦即身肥身瘦也。庄子郭注曰，「必将有感则与本性动也」，是也。伯峻案：王说本身犹本性，是也。但庄子作「本才」，亦非误字。才读为孟子告子上「非天之降才尔殊也」之才，才亦性也。释文云：易，以豉切。与汝游者，莫汝告也。〔注〕皆摇本之徒，不能相启悟也。注「不能」汪本作「不皆」，今依北宋本藏本订正。彼所小言，尽人毒也。〔注〕小言细巧，易以感人，故为人毒害也。莫觉莫悟，何相孰也。」〔注〕不能相成济也。〔解〕汝用何道感之耶？必赞胜豫之词而出奇异之教，摇鼓汝舌，见能于众物；虽靡然顺汝，有何益耶？与汝同居者，不攻汝之短，但称汝之长；如此，适足毒汝之行，骄汝之心，有何相成耶？「莫觉莫悟」秦本作「若觉若悟」。伯峻案：告毒孰为韵，古音同是屋沃部。释文云：觉音教。
　　杨朱南之沛，顾炎武曰：列子「杨朱南之沛」，庄子「杨子居南之沛」，子居正切朱。释文云：杨朱解在第七篇。沛音贝。老聃西游于秦，邀于郊。释文云：邀，于宵切，抄也，遮也。至梁而遇老子。〔注〕庄子云杨子居，子居或杨朱之字，又不与老子同时。此皆寓言也。老子中道仰天而叹曰：释文云：中道，道中。仰本作昂，亦音仰。「始以汝为可教，释文「汝」作「女」，云：女音汝。今不可教也。」〔注〕与至人游而未能去其矜夸，故曰不可教者也。释文云：去，丘吕切。夸，口瓜切。杨朱不答。至舍，进涫漱巾栉，释文云：涫音管；庄子作盥。漱音瘦。栉，壮乙切。脱履户外，释文云：履本作屦。膝行而前，曰：「向者夫子仰天而叹曰：释文「向」作「向」，云：向音向。『始以汝为可教，今不可教。』弟子欲请夫子辞，行不间，释文云：间音闲，下同。是以不敢。今夫子间矣，请问其过。」老子曰：「而睢睢而盱盱，释文云：睢，许唯切。盱音吁。说文云：盱，仰目也。苍颉篇云：盱，张目貌。高诱注淮南子云：睢盱，视听貌。而谁与居？〔注〕汝云何自居处而夸张若此，使物故叹之乎？伯峻案：盱居为韵，古音同是鱼部之平声。大白若辱，盛德若不足。」〔注〕不与物竞，则常处卑而守约也。马其昶曰：辱借为黩。伯峻案：辱足为韵，古音同是侯部入声。老子四十一章作「广德若不足」，马叙伦老子核诂以为作「盛」者是。杨朱然变容曰：释文云：蹙，子六切。「敬闻命矣。」其往也，舍迎将家，〔注〕客舍家也。道藏各本「舍」下有「者」字，惟四解本无「者」字，汪本亦无「者」字，是也。俞樾曰：舍与舍者不同。下云「舍者避席」，又云「舍者与之争席矣」，皆谓同居逆旅者。此云舍，则谓逆旅主人也。主逆旅者即谓之舍，犹典市者即谓之市，主农者即谓之田。礼记王制篇注曰，「市，典市者。」月令篇注曰：「田，主农之官。」是其例也。公执席，妻执巾栉；舍者避席，炀者避灶。〔注〕厚自藏异，则物惮之也。卢文弨曰：注「藏」疑当作「尊」。伯峻案：韩非子内储说上云：「夫灶一人炀焉，则后人无从见矣。」由此可知炀者避灶之义。释文云：炀音杨。司马云：对火曰炀。淮南子云：富人衣纂锦，贫人炀灶口。其反也，舍者与之争席矣。〔注〕自同于物，物所不恶也。〔解〕夫真隐之者，无矜夸之声，无可贵之容。故杨子之往也，人迎送之；及闻善而改，居者与之争席矣。前章言列子之使人保汝，而此章言杨朱能使人无汝保也。王重民曰：御览七百零九引「席」上有「灶」字。以上文「舍者避席，炀者避灶」核之，疑本有「灶」字。王叔岷曰：御览七百九引「舍者」作「炀者」，「席」上有「灶」字。疑此文「舍者」下原有「炀者」二字（或在舍者上），「席」上原有「灶」字。「舍者炀者与之争灶席矣」乃兼承上文「舍者避席，炀者避灶」而言。御览所引，盖略「舍者」二字也。释文云：恶，乌路切。
　　杨朱过宋，释文云：过音戈。东之于逆旅。逆旅人有妾二人，其一人美，其一人恶；恶者贵而美者贱。杨子问其故。逆旅小子对曰：伯峻案：韩非子说林上作「逆旅之父答曰」。「其美者自美，吾不知其美也；其恶者自恶，吾不知其恶也。」杨子曰：「弟子记之！行贤而去自贤之行，王叔岷曰：韩非子说林上篇「之行」作「之心」，审文意，当从之。今本「心」作「行」，即涉上「行」字而误。释文云：去，丘吕切。行，下孟切。安往而不爱哉？」〔注〕夫骄盈矜伐，鬼神人道之所不与；虚己以循理，天下之所乐推。以此而往，孰能距之？〔解〕此重结前两科之义也。夫能使人保于我者，其不保者心嫉之哉。不敢令物之保己也，则天下皆忘其恶矣；况逆旅之妾乎？伯峻案：韩非子说林上作「焉往而不美」。
