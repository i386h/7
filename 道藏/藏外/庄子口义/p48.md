<!-- { "loadSidebar": true } -->
　　庄子于末篇序言今古之学问亦犹孟子之篇末闻知见知也自天下之治方术者多矣至于道术将为天下裂分明是一个冒头既揔序了方随家数言之以其书自列于家数之中而邹鲁之学乃铺述于揔序之内则此老之心亦以其所着之书皆矫激一偏之言未尝不知圣门为正也读其揔序便见他学问本来甚正东坡云庄子未尝讥夫子亦看得出方术学术也人人皆以其学为不可加言人人皆自是也古之所谓道术者此术字与仁术心术一同恶乎在无乎不在便有时中之意言百家之学虽各不同而道亦无不在其中神何由降明何由出言神明之道何自而可见也圣王生成之功即天地生成之理皆原于一一者造化也曰宗曰精曰真皆与一字同但如此作文耳以天为宗以德为本以道为门皆无为自然也兆于变化即原于一也圣人即天人至人神人也熏然慈仁此以气象言也法则有区别故曰以法为分名则有标准故曰以名为表以操为验以稽为决言其所验所决各有所据也其数一二三四言纤悉历历明备也相齿者大小上下有序也以事为常者各有常职也以衣食为主者教民农桑也蕃息蓄藏如三年耕一年食之是也老弱孤寡为意者发政施仁必先斯四者是也凡其分官列职为政为教皆是养民之理也古之人其备乎言古之圣人能尽之也可以配神明可以和天地醇和也育万物和天下泽及百姓言其功用之广大也本数末度犹言精粗本末也系相属之意也谓本末不相离也六通四辟言东西南北上下用无不可也运道也道之运小大精粗皆道也故曰无乎不在看此数句其于道之体用未尝不明也数度可纪者也言其法度晓然而可纪者皆有旧法世传之史书也尚多有之言皆载此事也邹鲁之士缙绅先生此指圣门而言之也分明是孔子六经春秋道名分即名分两字便有惧乱臣贼子之意其数散于天下言邹鲁得其全而其学或散于天下设教于中国分为百家亦时时有称道此事者但不能全如邹鲁之学而已天下大乱是春秋以后也贤圣不明上无文武周公下无孔颜之徒也道德不一散而为百家也天下多得一谓天下之人多得其一端而察焉以自好谓只察见其一端便自好而自夸也耳目鼻口不能相通言耳不能视目不能听口不能嗅鼻不能味各随其所能故曰皆有所明以此譬喻百家众技亦皆有所长亦时乎可用但不能该尽周徧圣人之道故为一偏一曲之士而已天地之美因是而分判不全万物之理因是而分析不合若以古人学问之全而察之则知百家之一曲者少能备天地之美称神明之容美道之在内者体也容道之在外者用也称当得也寡能称神明之容者言当不得也内圣体也外王用也内外之道至此不明人各以其所欲而自为方术百家之学自今以往迷而不知反必不可得而复合矣使后世之学者不能见天地之纯全古道之全体此后世之不幸也道术之在天下自此皆分裂矣故曰道术将为天下裂此一句结得极有力亦极为好文字
　　不侈于后世不靡于万物不晖于数度以绳墨自矫而备世之急古之道术有在于是者墨翟禽滑闻其风而悦之为之太过已之大循作为非乐命之曰节用生不歌死无服墨子泛爱兼利而非斗其道不怒又好学而博不异不与先王同毁古之礼乐黄帝有咸池尧有大章舜有大韶禹有大夏汤有大濩文王有辟雍之乐武王周公作武古之丧礼贵贱有仪上下有等天子棺椁七重诸侯五重大夫三重士再重今墨子独生不歌死不服桐棺三寸而无椁以为法式以此教人恐不爱人以此自行固不爱已末败墨子道虽然歌而非歌哭而非哭乐而非乐是果乎其生也勤其死也薄其道大觳使人忧使人悲其行难为也恐其不可以为圣人之道反天下之心天下不堪墨子虽独能任奈天下何离于天下其去王也远矣墨子称道曰昔者禹之湮洪水决江河而通四夷九州也名川三百支川三千小者无数禹亲自操槖耜而九杂天下之川腓无胈胫无毛沐甚雨栉疾风置万国禹大圣也而形劳天下也如此使后世之墨者多以裘褐为衣以跂蹻为服日夜不休以自苦为极曰不能如此非禹之道也不足谓墨相里勤之弟子五侯之徒南方之墨者苦获已齿邓陵子之属俱诵墨经而倍谲不同相谓别墨以坚白同异之辩相訾以觭偶不仵之辞相应以巨子为圣人皆愿为之尸冀得为其后世至今不决墨翟禽滑之意则是其行则非也将使后世之墨者必自苦以腓无胈胫无毛相进而已矣乱之上也治之下也虽然墨子真天下之好也将求之不得也虽枯槁不舍也才士也夫
　　不侈后世不教后世以侈也靡丽也不以万物之饰为丽也晖华也不以礼乐度数为晖华也绳墨自拘束也自拘束其身以矫世而欲天下之用皆有余其意主于俭以足用故曰备世之急言世人以衣食为急故至于纷争以致乱也古之道术有在于是者言古者学问之中亦有此理而墨翟禽滑独闻其而喜之故曰闻其风而悦之惟其喜之遂至于为之太过言过甚也循顺也大循其抑遏过甚故曰已之大循已者抑遏之意也非乐节用墨子书中之篇名言墨子既作为非乐节用之书欲天下之人其生也不歌不用乐也故非乐其死也无殡敛之服近于裸葬以此为节用泛爱兼利于人无所不爱也故以争斗为非以不怒为道博不异者尚同也推广其以为博而主于尚同也虽博不异而其教不与先王同自黄帝以来至于武王未尝不用乐而墨子欲毁去之古昔以来自贵至贱未尝无居丧之礼而墨子亦欲毁之以三寸之棺为式而不用椁节用也以此教人太俭苦矣故曰恐不爱人言非所以爱人之道也不爱己者言自苦也末败者言墨子之道要终必不可行也人生不能无歌而墨以歌为非人情不能无哭而墨以哭为非不能无乐而墨以乐为非是其道全不近人情故曰其果乎近也言如此果与人情相近乎其生也勤苦其死也薄葬太觳言太朴也其行难为者言所行之行他人难做也反天下之心不近人情也天下皆不堪而墨子独能之任亦堪也虽一人独能堪忍如天下不能何既离于人心则非可以为王天下之道矣名川天地之间大川也支川禹防凿而为之也槖盛土器也耜掘土之具也九音鸠鸠其功而杂治天下之川墨子之谓禹大圣人且自劳如此而况他人乎与屐同蹻与屩同木曰屐草曰屩服用也相里姓也勤名也亦学墨而为师于世者其弟子皆五国诸侯之徒言从学者众也苦获已齿邓陵子三人名也此三人皆居南方亦读墨书而其谲怪尤倍于墨子又且其皆不同故自名以别墨言墨之别也不忤不异也奇偶本异而曰不相忤此强辩之事也以觭偶不忤之辞相为问答故曰相应巨子者犹言上足弟子也禅家谓法嗣是也传其学者既多取其得法之大者以为圣人而主之尸主也冀得为其后世言其巨子又传之弟子以为之后也后世犹曰子孙也不决不断也言其传流至今犹在也推原其始则墨翟之意亦是美意但所行太过当故曰意则是而行则非相进者相尚也言传墨子之道者相尚为自苦之事欲以此治天下未见其治必先能召乱也故曰乱之上也虽然墨子之好出于其心之真今世亦无此人矣求之不得者言更无复有斯人也不舍不止也虽极其枯槁而为之不止亦可谓豪杰之士矣才士者豪杰之称也孟子辟杨墨此书亦以杨墨兼言者屡矣今以道术分论数家而不及杨氏者意以其学不足比数也
　　不累于俗不饰于物不苟于人不忮于众愿天下之安宁以活民命人我之养毕足而止以此白心古之道术有在于是者宋钘尹文闻其风而悦之作为华山之冠以自表接万物以别宥为始语心之容命之曰心之行以聏合欢以调海内请欲置之以为主见侮不辱救民之斗禁攻寝兵救世之战以此周行天下上下教虽天下不取强聒而不舍者也故曰上下见厌而强见也不累于俗去世俗之累也不饰于物不以外物自奉也不忮于众不咈人情也以人人得其生为愿视人犹我皆愿其足以自养而已以此为心而暴白于天下此宋钘尹文之学也华山冠名也别宥即在宥也随分而自处为别宽闲而自安为宥始本也接万物以此意接引人也心之容心之体段也讲明其心以语人而名之曰心之行行者心之用也今释氏所谓大用现前是也以和聏之意而合人之欢以此调一四海欲尊置宋钘尹文二人以为其教主谓民好斗也为受侮不辱之以救之谓时世好战争也为禁攻寝兵之以救之上以其君下以教世人虽天下之人皆不听之而彼自强聒不舍言夸不已也上下皆见厌而强以此自见必当时有此谚语故以此一句结之而曰故曰也
　　虽然其为人太多其自为太少曰请欲固置五升之饭足矣先生恐不得饱弟子虽饥不忘天下日夜不休曰我必得活哉图傲乎救世之士哉
　　其为人之意太多其所为太自苦其为曰每日但得五升之饭师与弟子共之先生以此五升犹且不饱弟子安得不饥言其师弟皆忍饥以立教而谓我不忘天下日夜不止盖曰我之自苦如此岂为久活之道哉但以此矫夫托名救世而自利之人故曰图傲乎救世之士哉图谋也傲矫之也亦犹豫让曰吾之为此极难所以愧天下之为人臣而懐二心者便是此意李翰林有独酌寄韦六诗曰念君风尘游傲尔令自哂便是此傲字
　　曰君子不为苛察不以身假物以为无益于天下者明之不如己也以禁攻寝兵为外以情欲寡浅为内其小大精粗其行适至是而止
　　其又曰不为苛察苛察则非别宥矣言不当有尔我之辩也不以身假物者事事皆自为而不假借于人以自助若于天下有损而无益虽明知其可为亦不如己之故曰明之不如己也其学之大意则欲人于外无攻战之争于内无情欲之汨寡浅减削情欲也其学之大小精粗虽不同而其所行之大意仅如是而已适犹仅也
　　公而不党易而无私决然无主趣物而不两不顾于虑不谋于知于物无择与之俱往古之道术有在于是者彭蒙田骈慎到闻其风而悦之齐万物以为首曰天能覆之而不能载之地能载之而不能覆之大道能包之而不能辩之知万物皆有所可皆有所不可故曰选则不徧教则不至道则无遗者矣是故慎到弃智去已而缘不得已泠汰于物以为道理曰知不知将薄知而后邻伤之者也謑【音奚又音傒】髁【户寡反】无任而笑天下之尚贤也纵脱无行而非天下之大圣椎【直追反】拍【普百反】輐【五管反】断【丁管反】与物宛转舍是与非苟可以免不师智虑不知前后魏【鱼威反】然而已矣推而后行曳而后往若飘风之还若羽之旋若磨石之隧【音遂】全而无非动静无过未尝有罪是何故夫无知之物无建巳之患无用智之累动静不离于理是以终身无誉故曰至于若无知之物而已无用贤圣夫块不失道豪杰相与笑之曰慎到之道非生人之行而至死人之理适得怪焉田骈亦然学于彭蒙得不教焉彭蒙之师曰古之道人至于莫之是莫之非而已矣其风窢【况逼反又火麦反】然恶可而言常反人不聚观而不免于鼋【五管反】断其所谓道非道而所言之韪不免于非彭蒙田骈慎到不知道虽然槩乎皆尝有闻者也
