<!-- { "loadSidebar": true } -->
　　天帝为乾坤主宰，黜陟幽冥，包含古今，原无等伦。惟圣人为能观天之道，执天之行。运化阴阳，神明合德，万化生身而与天为伍。何也？金者，历劫而不坏；丹者，日月之精神，浑是一团阳气。天地之所循环者，气也；金丹之所变化者，亦气也。天地之气，无所不包；金丹之气无所不有。故《参同契》曰："含精养神，通德三光。众邪辟陈，正气常存。"又曰："幽潜沦匿，变化于中。包囊万物，为道纪纲。"皆言圣人与天齐体而等量也。《易》所谓与天地合德，日月合明，鬼神合吉凶者，何异《中庸》所谓"天地位，万物育，又皆童而习之"者？大圣之与天齐名，夫何疑哉？
　　
　　读《西游》者错看提纲"心何足"、"意未宁"，又解作心猿意马放心妄想，钩取篇内半句一言，牵合其说。总因未识金丹之道之大也。金丹之道会五皇而还于太极，御劫运于无穷，出乾坤于不约者也，岂代天御马之足以称其职？亦齐天虚位之未可尽其量也。
　　
　　金星与猴王一齐驾云而起，何以把金星撇在脑后？金星者，五行之一；悟空者，五行之全也。然何以挡住天门，不肯放进？见天神亦所不能识也。金星说到素不相识，见了天尊，向后随你出入。悟空何以说"也罢，我不进去了。"总由我而不肯为天所限也。金星奏曰"妖仙已到。"玉帝问曰："那个是妖仙？"以悟空而称为妖，妖名违其实矣。悟空即应到："老孙便是。"直受而不辞，已见其包含之量。一切仙卿反大惊失色，则地位不及可知。帝又曰："下界妖仙初得人身，不明朝礼。"若天帝之包含矣，实未察其为先天真乙之妙也。正是下文不能收伏之根。悟空却朝上唱个大喏，亦直受而不辞。非悟空之包含天帝哉？天宫御马监缺个正堂，玉帝传旨，授为弼马温。到任之后，弼马昼夜不睡。盖体"天行健，君子终日乾乾，夕惕若，自强不息"之义。读《西游》者批为子午抽添之火候，真傍门谬说也。然在天上视之谓之马者，在地下视之必谓之龙矣。在天上名之谓御马监者，在地下名之必谓之御龙监矣。
　　
　　悟空曰："没品，想是极大？"大众道："唤做未入流。"在天宫为未入流者，在地宫仰之即极品矣。悟空何以曰："不做他，不做他？"昔者，陶唐氏欲以天下让巢由，而且有洗耳污口之故事。岂道大如悟空而犹肯终其职于御马监耶？忽喇一声推倒此席，取出宝贝打出御马监，径至南天门。何等斩然超脱也。不觉心中火起，心中大恼，只是发明以御劫之大圣而欲以御马之一职收伏之，已大违其本来，必不可得。心中火，心中恼，乃由金光自然之发越也。批者又以为放心妄意，试问上帝明威之所，可容放心妄意者恣其出入而又无可如何耶？紫阳真君曰："一粒金丹吞入腹，始知我命不由天。"魏伯阳祖师曰："天地神明，不可测度。利用安身，隐形而藏。"夫天地之形体象数，人皆知之。至于神藏鬼匿之机，人固莫得而测也。唯圣人知精气为物，游魂为变。是故知鬼神之情状，乃擅其利用，安乎其身。宇宙在乎手，造化生于心。出有入无，隐显莫测。知此则知大圣之入地登天，皆系真心实用而非天之所能规域。故有独角鬼王为之推戴。王而独角者，主也。特献赭黄袍，乃黄中通理之象。劝晋齐天大圣，立竿张挂，明主张由我而不由天也。特黄而加赭，过赤也，有阳极之义。王而自主，亢也。有亢龙之象。已伏后回乱反之根。
　　
　　及玉帝封李天王为降魔大元帅，欲收伏大圣。不察其孕育之根源，修持之奥妙，而反以大圣为魔，不能收伏也宜矣。故巨灵神一棒而逃，哪咤又一棒而逃。以全体之圣而取胜于诸天之末，又何怪焉？然巨灵之非敌而逃，宜矣。哪咤一变而为三头为六臂为万万千千，乃乾之三横，为万变从化之象。大圣亦一变为三头为六臂为万万千千，乃乾之三横，为万变从化之象。体相等，力相敌也。何以大圣拔下一毛，现出本象，从后打哪咤左膊一下而遂逃？盖哪咤在先，为乾之下三爻；大圣在后，为乾之上三爻。纯阳之极，则必变而反于初爻，以破其坚，岂非拔一毛出本象，从背后伤其左膊耶？
　　
　　惟天以大圣为魔，是认真为假，因而有六魔称圣，反以假为真。不但不能伏圣，而并不能伏魔矣。天以圣为魔，而不能收伏一魔；圣以魔为圣，而且能收伏群圣。并后此之收伏千魔万怪，皆基于此。其度量固早已包乎天之外而非齐天之虚号足以羁縻之也。
　　
　　迨天王太子回奏请兵，玉帝闻言惊讶，犹谓狂妄而欲诛之。即佛祖所谓"一切诸天，皆当惊疑"者，此也。太白奏道："恐一时不能收伏，请就做齐天大圣，收他的邪心。"玉帝依奏降诏，若似乎天能纵之圣之。纵之圣而终不能收伏者，在收其邪心之见。盖悟空而非圣，则不能纵。既纵其圣，又何可去邪？云邪而纵，是纵邪也，又何能收伏？此后日之乱蟠桃，非悟空也，玉帝与金星纵之使乱也。悟空何心焉？悟空见蟠桃则食之，亦惟有听其圣之邪之而已矣。玉帝曰："悟空过来，今宣你做齐天大圣。"官品极矣。玉帝以为极品者，悟空亦止朝上唱个大喏，与前弼马温时无异。初不以齐天大圣为极品，盖大圣乃其自大，齐天乃其自齐，初非帝之大之齐之也。夫既自大自齐，不能使其不大不齐，又何能使之安之宁之哉？虚设二司，何益之有？适以司其不安，司其不尽而已。
　　
　　第五回　乱蟠桃大圣偷丹　反天宫诸神捉怪
　　
　　悟一子曰：此发明天道物极必反，乃鬼神莫测之机，正先天真乙之气自然之运用，并非大圣自得主张。仙师特假名托象，以形容其妙耳。错认心猿者以为极力描写，不识道理者以为文字变化，岂不毫厘千里之谬哉？
　　
　　大圣自立而正，与天齐名，乃乾之上九，亢龙之象也。阳极必反，自然之理，岂大圣果能反耶？岂天宫果可反之所耶？天宫乾为天也，上九之宫也，岂真天宫而大圣能反之耶？然反则必先于乱，乱则必有其由其所。云心猿纵放，无故设此幻想，结撰簇簇笔花徒眩人心目耶？齐天府起在蟠桃右，右则桃园在左明矣。天道左旋者也。大圣居纯阳之上，阳中之阳，其气变温为热，万物茂盛之时，其阳极而成亢。夏至一阴生而势不能反阴，而左旋于蟠桃园矣。左首为青龙，属木，故为桃，此真人闲中生事之请。玉帝权管蟠桃之命，气运之所必至，而并非大圣之所自主也。世人之疑者以为大圣既得先天之道，乃能统御阴阳而不为阴阳所规弄，何以不能自主而反耶？不知先天之道一顺一逆者，先天之道逆而体之，而反阴而阳，成圣成仙成佛。而人物顺之，魔怪顺之，地只顺之，幽冥顺之，天神亦顺之。以逆为体，以顺为用，逆生顺也。所谓先天而天弗违也，用九而不为九所用也。先天之道顺而用之，则反阳而阴，为人为物为鬼为魔怪。而诸神逆之，诸天逆之，诸仙佛亦逆之。以顺为体，以逆为用，顺生逆也，所谓后天而奉天时也，用六而不为六所用也。程子曰："心通天地之先而用必后天，事配天地之后而知必先天。"《文言》曰："知进退存亡而不失其正者，其唯圣人乎？"此反天宫也，正明大圣之顺用先天之妙也。
　　
　　蟠桃园者，坤宫之帝出乎震也。三千六百株者，坤宫之六六三十六也。前一千二百株者，坤初二爻之二六一十二也。三千年一熟者，得下乘也。中一千二百株者，坤中二爻之二六一十二也。得中乘也。后一千二百株者，坤五六爻之二六一十二也，得上乘也。桃熟者，阴中之阳也。自此以后三五日一次赏玩者，五日为一候，十五日为一气，三五十五，阴气为之一降也。所以候桃之熟，而顺天之行也。忽设一计者，阳体将变之时也。脱下冠服者，剥至之象也。熟的大桃吃了一饱者，阳受坤之阴气而阳渐变阴也。二三日又去偷桃者，三二日为五，又一候也。王母差七仙女摘桃者，后之女为姤，六阳遇七而来姤也，复至七日为姤，故为七女。大圣变二寸小人在大树梢浓叶底睡着，妙矣哉！绿叶成阴，二为阴爻，小为阴象。乃大变为小，奇成偶，阳化阴。乾初得阴而为巽也。睡着者，阳息阴盛之时。顺天而潜，即用九"见群龙无首"，本刚而用之以柔，居亢而潜之于初也。篇中"只有衣寇不知何往，四下里都没寻处"等语，俱是妙义。仙女入树下摘桃，阴之渐进而剥阳也。前三篮后三篮，非先甲三日后甲三日，即前三与后三耶？由前而中，由中而后，只见花果稀疏，隐言花果山之时逢剥落也。仙女东张西望，只见向南枝上只有个半红半白的桃子，青衣女子扯下枝条，红衣女子摘了等语，妙义不可言尽。言向南则系北枝所结之桃；半红半白，将熟之候；只有者，仅见之物也；青衣女子扯下，青者，真阴之色，内阴而外阳也；红衣女子摘了，红者，真阳之色，外阴而内阳也。将枝子往上一放，大圣惊醒，即现本相，此正不期而遇，谓之姤。纯阳忽遇一阴小人，女子始进之象。姤天心以巽得坤初为地。王元美曰："剥乱成姤，姤乱不忧，剥而忧姤。"盖一阴有敌五阳之志，壮甚可畏。此正乱蟠桃之祸所由始也。
　　
　　大圣知为祸始而大怒，说出"偷摘我桃"。偷桃之义即窃天地之玄机，盗阴阳之造化也。及仙女说出蟠桃胜会、王母懿旨，东西南北中央诸圣，分明是攒簇五行之象。而大圣先天之气乃其帝尊也。大圣知姤始之消息，回嗔作喜，用定身法曰："住住住"，即姤之初六"系于金柅"是也。如止车之柅而系以金之坚强，止之固而使不进，恐为柔道所牵也。仙师慈悲之至，已明泄金丹下手之妙于此。
　　
　　自此大圣跳出桃园，正撞赤脚大仙，即姤之初六"羸豕蹢躅"是也。豕喜木而蹢躅，虽羸弱之豕，亦必跳踯，固当深为之备而势不何止也。故定计一变，即改赤脚大仙模样，正剥之初六"剥床以足"之义。赤足而成剥，阴将侵阳道，自下而上也。前奔瑶池欲还，未有仙来，忽闻一阵酒香，就弄神通，就缸挨瓮，放量痛饮，即姤之九二"包有鱼，不及宾"是也。如取渔先至者，一举网而得；后至者虽善渔利，不及彼矣。此巽为白茅，包中鱼为阴物之美。而制之以早，不使其及于众宾也。
　　
