<!-- { "loadSidebar": true } -->
　　含德之厚者，比于赤子。逢刺畏地弗螫，攫鸟猛兽弗搏，骨弱筋柔而握固，未知牝牡之会而脧怒，精之至也。终日号而不忧，和之至也。和曰常，知和曰明，益生曰祥，心使气曰强。物壮即老，胃之不道，不道蚤已。
　　知者弗言，言者弗知。塞亓闷，闭亓门，和亓光，同亓尘，坐亓阅，解亓纷，是胃玄同。故不可得而亲，亦不可得而疏。不可得而利，亦不可得而害。不可得而贵，亦不可得而浅。故为天下贵。
　　以正之邦，以畸用兵，以无事取天下。吾何以知亓然也哉？夫天下多忌讳，而民弥贫。民多利器，而邦家兹昏。人多知，而何物兹起。法物兹章，而盗贼多有。是以圣人之言曰：我无为也，而民自化；我好静，而民自正；我无事，而民自富；我欲不欲，而民自[木屋]。
　　亓正闵闵，亓民屯屯。亓正察察，亓邦夬夬。祸，福之所倚；福，祸之所伏。孰知亓极？亓无正也，正复为畸，善复为妖。人之迷也，亓日固久矣。是以方而不割，兼而不刺，直而不绁，光而不眺。
　　治人事天莫若啬。夫唯啬，是以蚤服。蚤服是胃重积德。重积德则无不克。无不克则莫知亓极。莫知亓极，可以有国。有国之母，可以长久。是胃深槿固氐，长生久视之道也。
　　治大国若亨小鲜。以道立天下，亓鬼不神。非亓鬼不神也，亓神不伤人也。非亓申不伤人也，圣人亦弗伤也。夫两不相伤，故德交归焉。
　　大邦者，下流也，天下之牝也，天下之郊也。牝恒以靓胜牡。为亓靓也，故宜为下。大邦以下小邦，则取小邦。小邦以下大邦，则取于大邦。故或下以取，或下而取。故大邦者不过欲兼畜人，小邦者不过欲入事人。夫皆得亓欲，则大者宜为下。
　　道者，万物之注也。善人之葆也，不善人之所葆也。美言可以市，尊行可以贺人。人之不善也，何弃也之有？故立天子，置三卿，虽有共之璧以先四马，不善坐而进此。古之所以贵此道者，何也？不胃求以得，有罪以免舆。故为天下贵。
　　为无为，事无事，味无未。大小多少报怨以德。图难乎亓易也，为大乎亓细也。天下之难作于易，天下之大作于细。是以圣人冬不为大，故能成亓大。夫巠若必寡信，多易必多难。是以圣人猷难之，故冬于无难。
　　亓安也，易持也。亓未兆也，易谋也。亓脆也，易判也。亓微也，易散也。为之于亓未有也，治之于亓未乱也。合抱之木，生于毫末。九成之台，作于羸土。百仁之高，台于足下。为之者败之，执之者失之。是以圣人无为也，故无败也；无执也，故无失也。民之从事也，恒于亓成事而败之。故慎终若始，则无败事矣。是以圣人欲不欲而不贵难得之货，学不学而复众人之所过。能辅万物之自然，而弗敢为。
　　故曰：为道者，非以明民也，将以愚之也。民之难治也，以亓知也。故以知知邦，邦之贼也。以不知知邦，邦之德也。恒知此两者，亦稽式也。恒知稽式，此胃玄德。玄德深矣远矣，与物反矣，乃至大顺。
　　江海所以能为百浴王者，以亓善下之，是以能为百浴王。是以圣人之欲上民也，必以亓言下之。亓欲先民也，必以亓身后之。故居前而民弗害也，居上而民弗重也。天下乐隼而弗厌也。非以亓无诤与？故天下莫能与诤。
　　小邦颁民，使十百人之器毋用，使民重死而远送。有车周无所乘之，有甲兵无所陈之。使民复结绳而用之。甘亓食，美亓服，乐亓俗，安亓居。邻邦相望，鸡狗之声相闻，民至老死不相往来。
　　信言不美，美言不信。知者不博，博者不知。善者不多，多者不善。圣人无积，既以为人已俞有，既以予人矣已俞多。故天之道，利而不害。人之道，为而弗诤。
　　天下皆胃我大，大而不宵。夫唯大，故不宵。若宵，细久矣。我恒有三，葆之：一曰兹，二曰检，三曰不敢为天下先。夫兹，故能勇。检，故能广。不敢为天下先，故能为成事长。今舍亓兹且勇，舍亓后且先，则必死矣。夫兹以战则胜，以守则固。天将建之，女以兹垣之。
　　善为士者不武，善战者不怒，善胜敌者弗与，善用人者为之下。是胃不诤之德，是胃用人，是胃天古之极也。
　　用兵有言曰：吾不敢为主而为客，吾不敢进寸而芮尺。是胃行无行，襄无臂，执无兵，乃无敌矣。祸莫大于无适，无适斤亡吾葆矣。故称兵相若，则哀者胜矣。
　　吾言甚易知也，甚易行也，而人莫之能知也，莫之能行也。言有君，事有宗，夫唯无知也，是以不我知。知者希，则我贵矣。是以圣人被褐而怀玉。
　　知不知，尚矣。不知不知，病矣。是以圣人之不病，以亓病病也，是以不病。
　　民之不畏畏，则大畏将至矣。毋闸亓所居，毋厌亓所生。夫唯弗厌，是以不厌。是以圣人自知而不自见也，自爱而不自贵也。故去被取此。
　　勇于敢者则杀，勇于不敢者则栝。此两者或利或害，天之所恶，孰知亓故？天之道，不战而善胜，不言而善应，不召而自来，弹而善谋。天罔[衣圣][衣圣]，疏而不失。
　　若民恒是不畏死，奈何以杀惧之也？若民恒是死，则而为者吾将得而杀之。夫孰敢矣？若民恒是必畏死，则恒有司杀者。夫伐司杀者杀。是伐大匠斫也。夫伐大匠斫者，则希不伤亓手矣。
　　人之饥也，以亓取食税之多也，是以饥。百姓之不治也，以亓上有以为也，是以不治。民之巠死，以亓求生之厚也，是以巠死。夫唯无以生为者，是贤贵生。
　　人之生也柔弱，亓死也仞贤强。万物草木之生也柔脆，亓死也枯槁。故曰：坚强者，死之徒也；柔弱微细，生之徒也。兵强则不胜，木强则恒。强大居下，柔弱微细居上。
　　天下之道，酉张弓者也。高者印之，下者举之。有余者损之，不足者补之。故天之道损有余而益不足，人之道则不然损不足而奉有余。孰能有余而有以取奉于天者乎？唯有道者。是以圣人为而弗有，成功而不居也。若此，其不欲见贤也。
　　天下莫柔弱于水，而攻坚强者莫之能胜也，以亓无以易之也。水之胜刚也，弱之胜强也。天下莫弗知也，而莫之能行也。故圣人之言曰：受邦之诟，是胃社稷之主；受邦之不祥，是胃天下之王。正言若反。
　　和大怨，必有余怨，焉可以为善。是以圣人右介，而不以责于人。故有德司介，无德司[彻力]。夫天道无亲，恒与善人。
　　道可道也，非恒道也。名可名也，非恒名也。无名，万物之始也。有名，万物之母也。故恒无欲也，以观其眇。恒有欲也，以观其所噭。两者同出，异名同胃。玄之有玄，众眇之门。
　　天下皆知美为美，恶已。皆知善，訾不善矣。有无之相生也，难易之相成也，长短之相刑也，高下之相盈也，意声之相和也，先后之相隋也，恒也。是以声人居无为之事，行不言之教，万物昔而弗始也，为而弗志也，成功而弗居也。夫唯<弗>居，是以弗去。
　　不上贤，使民不争。不贵难得之货，使民不为盗。不见可欲，使民不乱。是以声人之治也：虚其心，实其腹，弱其志，强其骨；恒使民无知无欲也，使夫知不敢弗为而已，则无不治矣。
　　道中而用之，有弗盈也。[氵肃]呵，始万物之宗。锉其阅，解其纷，和其光，同其尘。湛呵，始或存。吾不知其谁子也，象帝之先。
　　天地不仁，以万物为刍狗。声人不仁，以百省为刍狗。天地之间，其猷橐龠舆，虚而不[氵屈]，动而俞出。多闻数穷，不若守于中。
　　浴神不死，是胃玄牝。玄牝之门，是胃天地之根。绵绵呵，若存。用之不堇。
　　天长地久，天地所以能长且久者，以其不自生也，故能长生。是以声人芮其身而身先，外其身而身存。不以其无私舆？故能成其私。
　　上善治水，水善利万物而有静。居众人之所恶，故几于道矣。居善地，心善[氵肃]，予善信，正善治，事善能，动善时。夫唯不静，故无尤。
　　[扌直]而盈之，不若其已。[扌短]而沿之，不可长葆之。金玉盈室，莫之守也。贵富而骄，自遗咎也。功述身芮，天之道也。
　　戴营[示白]抱一，能毋离乎。[木专]气至柔，能婴儿乎。修除玄蓝，能毋疵乎。爱民栝邦，能毋以知乎。天门启阖，能为雌乎。明白四达，能毋以为乎。生之，畜之，生而弗有也，长而弗宰也。是胃玄德。
　　卅辐同一毂，当其无有，车之用也。然埴为器，当其无有，埴器之用也。凿户牖，当其无有，室之用也。故有之以为利，无之以为用。
　　五色使人目明，驰骋田腊使人心发狂，难得之货使人之行方，五味使人之口[口相]，五音使人之耳聋。是以声人之治也，为腹不为目。故去罢耳此。
　　龙辱若惊，贵大[木完]若身。苛胃龙辱若惊？龙之为下，得之若惊，失之若惊，是胃龙辱若惊。何胃贵大[木完]若身？吾所以有大[木完]者，为吾有身也，及吾无身，有何[木完]？故贵为身于为天下，若可以[之石]天下矣。爱以身为天下，女可以寄天下。
　　视之而弗见，名之曰[微耳]。听之而弗闻，名之曰希。抚之而弗得，名之曰夷。三者不可至计，故混而为一。一者，其上不[亻收]，其下不忽。寻寻呵不可名也，复归于无物。是胃无状之状，无物之象。是胃忽望。隋而不见其后，迎而不见其首。执今之道，以御今之有，以知古始，是胃道纪。
　　古之善为道者，微眇玄达，深不可志。夫唯不可志，故强为之容曰：与呵，其若冬涉水；猷呵，其若畏四邻；严呵，其若客；涣呵，其若泽；沌呵，其若[木屋]；[氵春]呵，其若浊；[氵庄]呵，其若浴。浊而情之，余清。女以重之，余生。葆此道者，不欲盈。夫唯不欲盈，是以能敝而不成。
　　至虚极也，守情表也。万物旁作，吾以观其复也。夫物云云，各复归于其根，曰情。情，是胃复命。复命，常也。知常，明也。不知常，[亡巾][亡巾]作凶。知常容，容乃公，公乃王，王乃天，天乃道，道乃久。[氵勿]身不[以心]。
　　大上，下知有之。其次，亲誉之。其次，畏之。其下，母之。信不足，案有不信。猷呵，其贵言也。成功遂事，而百省胃我自然。
　　故大道废，案有仁义。知快出，案有大伪。六亲不和，案有畜兹。邦家[问心]乳，案有贞臣。
　　绝声弃知，民利百负。绝仁弃义，民复畜兹。绝巧弃利，盗贼无有。此三言也，以为文未足，故令之有所属：见素抱[木屋]，少私而寡欲。
