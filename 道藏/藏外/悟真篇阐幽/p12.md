<!-- { "loadSidebar": true } -->
　　此章言性命全修，一生证果，乃《悟真篇》之总结也。首章言内外二药便是性命两宗作用，至此摄用归体，直下示人见性以圆命功也。盖立命之功全在金丹，金丹大药本从无中生有，攒五行，簇四象，会三家，并二物，而归一炁者，一得永得，坚固不坏，炼之又炼，直到九转功成，上天下地，出幽入明，无所不可。金丹一道，岂非色身至宝而炼成变化无穷者乎？此关尹子所谓见精神而久生者也。虽则千变万化，然生生化化未有了期，终不脱长生二字。更须从此直下一脱，彻见本性，顿证无生，方知山河大地全露法身，往古来今不出一息，更有何至宝之难舍，变化之足夸？岂非决了性宗而彻证无生妙用者乎！此关尹子所谓忘精神而超生者也。奈何小乘之仙，未能顿见毗卢本性，往往从劫到劫，难登佛地。不若大心众生，直了无生，一彻俱彻，从此三身具足，六通圆明，以一生圆旷劫之果，现前境界，便与诸佛把手游行，岂待他身后世乎？所云大心众生，若《涅盘》之屠儿、《华严》之善财、《法华》之龙女是也。屠儿以放下屠刀立证贤劫菩提，善财以遍参知识会入弥勒楼阁，并称上根矣。至如龙女以宝珠献佛，刹那之间转女成男，往南方无姤世界，坐宝莲华，成等正觉，岂非“现前获佛神通“者耶？后之继踵而出者宁遂无其人耶？祖师特地丁宁于篇末，若将旦暮遇之矣。夫龙女成佛一案，据李长者合论云，此经中表法耳，今即以金丹法象表之，其作用无不合符。大海者，坎地也；女子者，纯阴之象；龙女表阴中之阳也。八岁表二八之数也。宝珠价值三千大千世界，表水中之金，乃身中无价至宝也。持以上佛者，还之于乾也。女转成男者，离变为乾，变化无穷之象也。南方者，后天离位，即先天乾位也。宝珠一上，金来归性，脱尽阴滓，炼之即色身至宝，了之即无生妙用也。从此后天之离依然转作先天之乾，其体则刚健中正、纯粹以精，其用则各正性命、时乘变化，是名无姤世界，而成等正觉矣。《法华》权示龙女公案以表一乘妙法，《悟真》特取龙女法象以表金丹妙道。金丹之妙道非即一乘之妙法乎！此章总收性命二宗以应首章内外二药，不特为十二章结尾，乃《悟真篇》通部之结尾也；不特为《悟真篇》关键，乃万卷丹经之关键也；不特万卷丹经，并《河》、《洛》妙义、《周易》、《参同》、《道德》、《阴符》、一切三洞真经、三藏教典、千八百则公案，无不在其中矣。
　　
　　绝句五首
　　绝句五首(以象五行)
　　饶君了悟真如性，未免抛身却入身。
　　何以更兼修大药，顿超无漏作真人。
　　此章言了性必须了命也。真如本性人人具足，本来无修无证，但在凡夫地中暂为五蕴所覆耳。若能一念回机，便同本得，当下即了悟矣。然理须顿捂，事以渐修，即如一身之中，六根门头尚有无始以来种种习气，当锻炼而熏修之，实实落落，当从身上熏修取证。从上诸祖见性之后，潜修密证，身心一如，直到习漏既尽，何难一生证果？所谓“现前获佛神通”者，此也。不则舍身取心，欲速见功，倘回首之时一毫习漏未尽，不免抛身而入身矣。内典云罗汉尚有隔阴之迷，如沩山曾三世为国王，几乎忘却本来面目；云门曾三世为国王，便失却神通，可不危哉！修证之捷径，莫若金丹大药，大药妙用只在以火炼金。若能取日用之猛火，炼本来之真金，直从六根门头炼之又炼，锻尽无始以来习气，直到矿净金纯，露出无位真人面目。有修有证者，恰合其无修无证之本性．于是从无相而生实相，即法身而成报身，是谓九转功圆，形神俱妙，超出一切有漏因果，永无抛身入身之患，而称大觉真人矣。此祖师为独修一物者痛下针砭，然篇中所云了悟只指后来一橛禅耳。若从上诸佛诸祖，皆穷理尽性至命以证无漏妙果者，未可一概而论也。
　　
　　投胎夺舍及移居，旧住名为四果徒。
　　若会降龙并伏虎，真金起屋几时枯？
　　此章言小果之不足证也。从古到今只有金丹一道可以超脱生死。然大道难闻，小果易就。更兼世人根器大小不同，舍大取小者颇多，往往各执一法，得少为足。一旦大限已到，功行未圆，生怕抛身入身，故作种种伎俩：有习归空之诀而投胎者，有夺死人之舍而投生者，有恐宅舍不坚，长用迁徒之法而为移居者，又有志在留形住世，隐处深山穷谷而为旧住者。总而言之则曰四果徒，皆由未知金丹大道，遂落小果。金丹之要，只在一龙一虎。龙虎即身心也，若能降伏身心，便是降龙伏虎。真空之身与妙有之心浑合无间，自然形神俱妙，此万年不坏之真金，即人人安身立命之本宅也。真金起屋，何时而枯？从此经行坐卧长住其中，任他沧海成田，我自安然不睬，何有破损迁徒之患，而学区区小果乎！
　　
　　鉴形闭息思神法，初学艰难后坦途。
　　倏忽纵能游万国，奈何屋破却移居！
　　此章言小道之不可久也。真金起屋才得不枯，可见一切非真金者俱不能长存矣。奈何旁门小法，各取其验，世人多为歆动。鉴形者，铸一大镜，时时鉴照己形，久之自忘其形，不觉入镜中矣。或曰即闭目静坐，鉴观己形也亦通。闭息者，闭住呼吸之气，自一息两息以至千万息，置鸿毛于鼻端，一毫不动，方称效验。思神者，或默朝上帝，或存想昆仑，久之而神出矣。三者一着于形，一着于气，一着于神，皆落后天渣滓，与金丹大道至简至易者何啻霄壤！此等小法，初学甚是艰难，其功力既专且久，俱能定中出得阴神，倏忽之间，游遍九州万国，可调得意之极矣。奈何宅舍难固，形神易离，能无屋破而移居乎？此亦四果之徒，难免无常大限者，学道者当勤求金丹大药，不可以此自限也。
　　
　　释氏教人修极乐，只缘极乐是金方。
　　大都色相惟兹实，余二非真漫度量。
　　此言直指自性西方，令学人知所归宿也。释教有净土法门，劝人念佛，念到一心不乱，寿命终时佛来接引，往生西方极乐世界，详见《弥陀》等经。世人但执西方之相，罕能穷源，不知此亦古佛应化一期方便之谈，未可取相昧性，自生窒碍也。盖东方属木，乃造化发育之乡；西方属金，乃造化归藏之地。即易象观之，后天乾居西北，便是金方，东方出震之帝，到此才得归根复命，李长者云“佛乃至阳之德”是也。亘古亘今只有这点乾金，纯粹以精，为人人本来真性。此金其性坚刚，万劫不坏；其质纯白，一切不染。不染不坏，自在长住，岂非极乐世界乎！《维摩经》云：“随其心净即佛土净”，《坛经》云；”但心清净即是自性”，西方是也。夫此金性非常非断，无色无相，却又能现出丈六金身、三十二相。无色之身是谓法身，无相之相是谓实相，妙有真空一时具足，西方极乐只在眼前，所谓只此一事实，余二即非真者也。若从西方远近、极乐有无、秽净取舍、往生去来上拟议卜度，剑去久矣。可见东华之上真即西方之古佛，金丹之大道即金仙之极果也，此《维摩》所谓不二法门也。祖师恐学人生二见，特为提破。
　　
　　俗谓常言合至道，宜向其中细寻讨。
　　能于日用颠倒求，大地尘沙尽成宝。
　　此章言至道不离迩言，令学人会无言之意也。祖师着《悟真篇》，到此将搁笔矣，恐人只作玄言妙义会过，枉却一片婆心，故特地丁宁告说汝等诸人，切勿从俗语常言外另觅玄言妙义以为至道也。真正至道只在十字街头、闹浩浩地俗语常言中，但未向其中细细寻讨耳。至道云何？当初“一生二，二生三，三生万物”，一切以顺而生，百姓日用而不知者，此也。所谓五行顺行，法界火坑，生机转作杀机矣。若能摄万归三，摄三归二，摄二归一，一切以逆而成，圣人洗心而退藏者，此也。所谓五行颠倒，大地七宝，杀机转作生机矣。生机杀机原非两橛，转与不转只在当人。故曰：“能于日用颠倒求，大地尘沙尽成宝。”大地喻世界，即身是也；尘沙喻众生，即心是也。学人能从日用饮食七颠八倒中，一念回机，消归自己，到得身心一如，则世界众生，有情无情，彻上彻下，亘古亘今，一切皆成正觉。何有大地尘沙，岂非七宝乎？又岂有圣凡之可分，净秽之可界，圣贤仙佛之可别乎？颠倒之秘全在俗语常言中，须知通部《悟真篇》皆俗语常言也，万卷丹经亦俗语常言也，三藏十二部、六经、诸子百家，一切俗语常言也。执此求至道不得，离此求至道亦不得，毕竟如何？曰神而明之，存乎其人。
　　此卷宗旨大约与前两卷互相发明，尽有发前卷之所未发者，正要学人从百尺竿头更进一步耳。如有摸着鼻孔者，当与悟真先生把臂入林矣。(末卷总评)
　　
　　
　　
