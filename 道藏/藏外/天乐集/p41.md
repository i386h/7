<!-- { "loadSidebar": true } -->
　　予谓，和者，心息谐合，阴阳得类而随从之象也。心息一依，则我身之阴阳交通成和；复以我身之和，感召天地之和；我与天地合一，天地之和，即我之和，是故与天地合其德也。心息一依，则神气两静，而克守其真常。静久自定，定极生明，境智通融。故知常曰明。和也常也明也，即三而一也。然工夫自有次第，非可躐等也。
　　《五厨经》曰：“一气和太和，得一道皆泰。”《参同契》曰：“和则随从。”又曰：“不寒不暑，进退合时。各得其和，俱吐证符。”潜虚翁曰：“和之一字，最为肯綮。”又曰：“药生曰符，药成曰证，皆自和气而生。”《契》曰：“和则随从，路平不邪。”广成子告黄帝曰：“吾守其一，以处其和。”今夫仙翁法象日月，平调水火，而以和之一字终之，渊乎微哉。又曰：“处和者，调阴阳气序之和也。”《参同契》曰：“赏罚应春秋，昏明顺寒暑。”又云：“候视加谨密，审察调寒温。”是处和也。和即丹家所谓火候也。
　　予按丹字乃日月和合之象，故始终以和为用。心息冥合，和也，坎离交并，和也，乾坤会合，和也。《翠虚篇》云：“精神冥合气归时，骨肉融和都不知。”《心印经》云：“太和充溢，骨散寒琼。”和之妙用可见矣。故知和者，乃长生久视之要素也。故能致和者，亦必能致常也。常者，真常也。《清静经》曰：“真常应物，真常得性。”又曰：“真常之道，悟者自得，得悟道者，常清静矣。”由是可知真常者，即人之本性灵明也。本性灵明，人之真我，常劫不坏，故称之也。
一一八   知雄与守雌
　　老圣曰：“知其雄，守其雌，为天下溪。为天下溪，常德不离，复归于婴儿。”
　　所谓雌雄，约心息神气而言。知雄守雌，即以神合息也，神息相依而使性命归一也，即由二仪而返乎太极。静极生动，真阳自到。鼓动巽风而应之，则冲关透顶，如黄河水之滔滔逆卷而上，丹经称为河车。吕祖云：“白云朝上阙，甘露洒须弥。”龙眉子曰：“甘露遍空滋万汇，灵泉一派泛长川。”魏伯阳曰：“修之不辍修，庶气云雨行。淫淫若春泽，液液象解冰。从头流达足，究竟复上升。往来洞无极，怫怫被容中。”所谓如天下溪，真有此景。从兹先后二天，自然融和，不离真空，而气满神恬，无思无虑，三心俱灭，四相忘形，混混沌沌，复归于婴儿，谓之返童。其妙端在知雄守雌。
　　涵虚祖《东来正义》，复揭二义以阐发此章之旨。一曰雄施雌化，一曰雄归雌伏。雌雄交感，则金藏于水，复水生其金。金气足而潮汛至，其势如漕溪然，倒流逆上，是为天下漕溪之水也。《参同契》曰：“雄阳播玄施，雌阴统黄化。”是知雄守雌之一义也。
　　复次，若论产物之理，阴极阳生，则是雌里怀雄。若论养物之事，阳极阴生，则是雄里怀雌。雄里怀雌者，既得雄归以合丹，更要雌伏以温丹也。其势如溪壑然，自上注下，落于溪中，故守雌之道，即如天下之溪壑，有流有归，归于溪，犹归于黄庭，复归于婴儿，入静以养圣胎也。《悟真篇》曰：“雄里怀雌结圣胎。”是知雄守雌又一义也。
　　以上二义，发挥玄圣经旨，可谓深入浅出，发前人所未发。然约工夫，只是心息相依中之变化耳。第一义揭采取，太阳移在月明中，神息相涵，而使一阳来复，于《易》属复卦，水生金，指复之一阳也。第二义揭温养，阳极阴生，于易属姤卦，得丹之后，运以神火，使神气相守而不离，乃至神气两化而胎圆，动中寓静，所以全养胎之功。静中复动，所以感元阳之生。动静互用，丹道乃全。《悟真篇》云：“复姤自兹能运用，金丹谁道不成功。”旨哉言乎！ 
一一九   知白与守黑
　　老圣曰：“知其白，守其黑，为天下式。为天下式，常德不忒，复归于无极。”《参同契》曰：“知白守黑，神明自来。白者金精，黑者水基。水者道极，其数名一。”
　　陆西星曰：“所谓神明，即神德也。白者金精，金精即金气也。五行之炁，金能生水。而还丹造化，先天白金，即生于坎水之中。故作丹者，唯虚心恭己，奉坎求铅。迨夫时至机动，神明自来，则‘忽然夜半一声雷，万户千门次第开’，而相须之妙用见矣。”
　　涵虚祖曰：“白者金精，黑者水基。金精者，雄阳播于雌而生也。此精未有之先，坤母之体本虚，因与乾父交光，坤遂实而成坎。坎形已具，月吐兑方，是名水中之金。水中之金，实赖坤母养育而成，故称母炁。《悟真篇》云‘黑中取白为丹母’是也。母炁有白光，号曰阳光。阳光发现，即运己汞以迎之。所谓二候求药也。彼此相当，二八同类，擒在一时，炼成阳丹，即丹母也。然因其造化在外，故丹母只算外药。学人以外药修内药，以母气伏子气。丹母之中，又产阳铅，即驾河车以运之，逆回本宫，潜伏土釜，四候和合，三性交欢。这回快活，便得长生。但功法虽是如此，而知白必先守黑，守黑乃能知白。知白还要守黑，此中有三层妙用，是为天下式程。人能依此行之，则自然之常德不差忒也，既不差忒，乃能归证于无极，而炼神还虚矣。知白必先守黑者，阳往阴中也。守黑乃能知白者，阴中产阳也。知白还要守黑者，神还炁伏也。天地万物之理，皆是如此，故为天下式程焉。”
　　玄静曰：以上东西二祖，发明丹旨，可谓剀切明着矣。然所揭者，均属理趣，工夫方面，只是心息妙合，静定阳生，以真空而感妙有，复以妙有而合真空。神息融和，性命冥合，打成一片，而结成道胎也。黑白亦属象言，指阴阳言，不出身心神气。最初以神驭气，息之出入，在外面稍有知觉，不可着意，不可无意。我只顺其自然而存之，又顺其自然而忘之。浸于杳冥恍惚，入冲和之境。阴阳初交，美在其中。是知白守黑之初功也。神息两定在外面，外息已断，日月合璧，在于剥复之交，晦朔之间。此际正入壶子之地文三昧，极寂静不动之境界也。然我既返乎纯坤，内外俱静，息念双销，成○如此象（在内为己土，在外为戊土），则虚空中之纯乾，必相感而来。一阳初动，时至神知，妙合自然之符节。于一觉之顷，即离开色身，向外心息相依（我本无息，因神动而气亦动，故转为有息）。所谓“起巽风，运坤火，轻轻举，默默运”，是“知白守黑”第二层工夫也。迨夫神息和融，渐渐又入真定。此际内外浑忘，心境俱寂，人法双忘，复归于无极。则所感先天真阳，不致走失，“送归土釜牢封固”矣。是“知白守黑”第三层工夫也。
　　学者须知，丹法不可一毫着于色身。着即漏精走丹，弊病百出。必要入于混沌，归于无极，如活死人一般，并此定相而忘之。无无亦无，湛然常寂，然后气凝丹聚，六龙之变化方全。自初步炼精化气，直至末后炼神还虚，忘虚合道，无不如是一贯进行。故达者唯简唯易，昧者愈繁愈难。上乘丹诀，纯以真空为行持之总纲。入大定真空之时间愈长，则效验愈速。直至一日十二时中，无刻不在大定之中，虽欲觅呼吸而不可得，则自然胎圆出神（即法身能与色身分离）矣。
　　以上专约工夫言，乃知白守黑之真口诀也。最初阳往阴中（凝神入炁穴，太阳移入月明中），所以求铅。李祖所谓“知白必先守黑”也。中间阴中阳产，静而复动，所谓“守黑乃能知白”也。末后神归炁伏，妙入大定之乡，希夷之境，先后二天，自然和融，渐采渐凝，以致结丹，所谓“知白还要守黑”也。《阴符经》曰：“三反昼夜，用师万倍。”昼夜即动静也。师者众炁也，用者神用之功也。文烹武炼，止火温养，经三反而后蒇事。与涵虚祖所揭理趣相符。岂非复命之玄机，归元之津梁也哉。
一二Ｏ   食母与守母
　　老圣曰：“有物混成，先天地生，寂兮寥兮，独立而不改，周行而不殆，可以为天下母。吾不知其名，字之曰道。”
　　释曰：混成之德，即圆觉性海，动则为真一之炁，道家了命之学所由立也。静则周遍含容，为如来藏，妙真如心，佛氏修性之学所由立也。动静未分，性命归一。此混元至真之体，虚寂寥廓，清净周遍，无以立名，强名曰道。一切出世间法由此出生，一切世间法由此建立，故又称之曰天下母。傅大士曰：“有物先天地，无形本寂寥。能为万象主，不逐四时凋。”意盖与老圣同也。
　　《道德经》又云：“众人皆有以，我独顽且鄙，我独异于人，而贵食母。”又曰：“天下有始，以为天下母。既得其母，以知其子。既知其子，复守其母。没身不殆。”此食母守母之学，乃玄宗所宗，道家所常，返还之要素也。
　　食母，谓求食于母，即心息相依，做到恍惚杳冥，虚无混沌，外感先天一炁，熏蒸灌溉，养我法身与色身，使我元气日旺，真性日复，命基永固，性体圆明。此食母之大要也。《参同契》曰：“慈母养育，孝子报恩。遂相衔咽，咀嚼相吞。”正此道也。
　　得丹之后，抱元守一，静养道胎，谓之守母。守者以文火温养之谓也。守母，养胎之事，食母，采取之功也。食母而又守母，则温养采取之能事毕矣。涵虚祖曰：“夫有阳铅为母，即阴汞为子。阴汞是后天子气，阳铅是先天母炁。以外边阳铅，伏内边阴汞，母与子见，故曰知其子焉。但此阳铅之来，须得火功妙用。盖铅生坎宫，沉而不起，欲其钤制离宫之真汞，当用武火猛烹，然后飞腾而上。及与真汞相见后，则宜守城沐浴，不可加以武火也。始则母恋子而来，继则子恋母而住。故曰既知其子，复守其母。子母相恋，终生不殆，则大丹成矣。”潜虚真人曰：“守母之学，又曰食母，其义最深。三教圣人，同此命脉。吾儒得之而衍精一之传；释氏得之，而开不二之门；老圣得之，而修抱一之学。盖是道也。”
　　何谓守母？塞其兑，闭其门，是守母也。见小曰柔，是守母也。用其光，复归于明，是守母也。守母之学，复命之玄机也。能复其命，则可以继袭道，而与道合真矣。
一二一   抱一与得一
　　老圣曰：“圣人抱一为天下式。”又曰：“昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞，其致之一也。”《庄子》曰：“通于一而万事毕。”《抱朴子》曰：“道于一起，其贵无偶。视之不见，听之不闻。存之则在，忽之则亡。向之则吉，背之则凶。保之则遐祚罔极，失之则形凋气穷。”老子曰：“惚兮恍兮，其中有象，恍兮惚兮，其中有物。”一之谓也。
