<!-- { "loadSidebar": true } -->
　　《入药镜》曰：“但至诚，法自然。”《参同契》曰：“自然之所为兮，非有邪伪道。”《阴符经》曰：“是故圣人知自然之道不可违，因而制之。”《大通经》曰：“如如自然，广无边际。”《玉枢经》曰：“天地神其机，使人不知，则曰自然。使知其不知，则亦曰自然。自然之妙，虽妙于知，而所以妙，则自乎不知。”玄静曰：不知者，忘心也。世间一切工技，非用心之极，不能入妙。出世间法，非忘心之极，亦不能入化。故道之法乎自然，乃忘机之妙用，无心而应用，常用而常无，难以言说罄也。王一清曰：“自然者，莫能使之然，莫能使之不然也。”故知自然者，神妙也。神者，莫知其所以神而神，妙者，莫知所以妙而妙，甚至有不能以言语形容，不能以心思测度；知其所以然，而不知所以然，名其所以名，而不知所以名，则自然之名又安在哉？
　　先师云：“经曰：双修之学，全在火候。濩云：火候逐节，全在自然，能知自然，则知二重天地，四个阴阳，亦是自然而然也。”潜虚翁曰：“所谓自然，更有深旨，师示我云：顺自然，非听自然也。”予谓：学者工夫，一到自然境界，则一动一静，纯契天心，不容我丝毫安排。若用心意安排，即违自然远矣！
　　或曰：老圣谓“道法自然”。《楞严经》则曰：“精觉圆明，非因非缘，亦非自然，非不自然，无非不非，无是非是，即离一切相，即离一切法。”似与老圣相背，将何会通？答曰：《楞严》所破者，外道之自然，听自然。老圣之自然，顺自然也。执情若破，法法圆融，如如一际。所说因缘与自然，不离自性体用，有何妨碍哉？
四十九、 大定之要
　　大定者，心息相依，到外息断绝，神气二定。定久，身心寂然不动，忘形忘像，忘物忘怀，斯时先天真阳，透入色身，涤荡灌溉，熏蒸营卫，沦肌浃髓，无处不周，鼎新革故，化粗为妙，谓之“真空炼形”。所以，身心定得一分，即空得一分，即先天真阳进得一分，若身心空得十分，即先天真阳进得十分。此炼气必以大定为之基也。又，身心空得一分，则识神化得一分，识神化一分，则元神显一分，增一分明，灭一分暗，洎乎识神化尽，则元神全显。故云：“心死则神活”，是炼神之要，亦必以大定为之基也。又，身心空寂之至，则体合虚空，六向皆心，六合皆身，周遍含容，融洽无际，分身应化，举念即成，能同时普入无量佛刹，现无量神通，是末后“还虚合道”，亦必以大定为之基也。
　　大定之旨，备见于《庄子》。如云：“鱼相造乎水，人相造乎道。相造乎水者，穿池而养给；相造乎道者，无事而生定。”又云：“宇泰定者，发乎天光。”又云：“大定持之。”又云：“神生不定者，道之所不载也。”然则造道之妙，一定字可赅之矣。
　　《庄子·人间世篇》云：“瞻彼阕者，虚室生白，吉祥止止，夫且不止，是谓之坐驰。”秘释曰：阕，空也。虚极静笃之际，内外俱空，亥子之交，晦朔之间，万籁俱寂，斯即“瞻彼阕者”之时也。虚室生白，则一阳来复，先天一炁到宫。止止者，大定也。常动而常寂，最为吉祥，如明镜照像，应物无心，即照即寂，寂照一如，动定不二，岂非“吉祥止止”乎？若炁动而神驰，即不能招摄先天矣。《大洞经》云：“定和如明觉。”又云：“初定通息，太和一千，大定全真，妙行通灵。”《楞严经》云：“定极明生，明极觉满。”斯皆定久慧发，静久明生之象也。
　　李道纯《中和集》，见地纯正。予读其诗歌，反复揭示大定之要，在丹书中可谓独具只眼。如云：“自得身心定，凝神固气精，身闲超有漏，心寂证无生。”又云：“身心定，玄教通，精气神虚自混融。”又云：“炼汞烹铅本无时，学人当向定中推。”又云：“造道本来亦不难，工夫只在定中间。”又云：“药物只于无里采，大丹全在定中烧。”又云：“寂然不动契真常，消尽群阴自复阳。”又云：“九还七返大丹头，学者须当定里求。”又云：“会向时中存一定，便知日午打三更。”又云：“潮来水面浸堤岸，风定江心绝浪波。性寂情空心不动，坐无昏散睡无魔。”按，“性寂情空”一语，真大定之归。炼己到此，色身上无论起何种变化，悉皆寂然不动，如太虚一般，火候至此，可谓登堂入室。故《永嘉证道歌》云：“假使铁轮顶上旋，定慧圆明终不失”也。
　　龙眉子者，白紫清之嫡嗣也，着有《金丹印证诗》。陆祖潜虚尝为测疏以发之，诗中亦揭静定之要，如云：“都因静极还生动，便是无涯作有涯。一炁本从虚里兆，两仪须信定中旋。”潜虚《疏》云：“缘督子云：先天一炁，自虚无中来。故曰：一炁本从虚里兆。神仙盗此真机，动中采之，静中炼之，故旋转乾坤、运行日月，皆自定中。定之一字，最为肯綮，丹学成始成终，皆不外是。故始焉不定，则情境不忘，而无以善夫临炉采药之用；终焉不定，则火候不调，而无以收夫脱胎神化之功。故云：两仪须信定中旋也。”《诗》又云：“鼎铅欲审须中定，阳火将奔在下铺。不遇至人亲指授，教君何处决玄枢。”潜虚《疏》云：“鼎中药物，其气甚微，伊欲审之，必须一尔心志，澄尔思虑，六根大定，情境两忘，而后采取之，余保无虞失。及其阳火来奔，吾则下铺以迎之。此必真师真诀，方可临炼。”东派初祖之言既若是，则西派相承，以“大定真空”为作丹之秘要者，更信而有征矣。故汪师尝云：“丹法摄归一定字，所谓至简至易之道是也。”虽然，得真定者，须身心两忘，情境俱寂，非下一番苦功，定岂易言哉！
　　《庄子·知北游篇》云：“光曜问乎无有曰：夫子有乎？其无有乎？无有弗应也（此五字，今本缺，依《淮南子》补入，其义方全）。光曜不得问，而孰视其状貌，窅然空然，终日视之而不见，听之而不闻，搏之而不得也。光曜曰：‘至矣！，其孰能至此乎！予能有无矣，而未能无无也；及为无有矣，何从至此哉！’”《庄子》此段，形容“大定真空”之状，可谓神妙破的，问之无有弗应，而人在定中，七日过大周天火候，即有此等现象。故曹文逸《大道歌》云：“如此闲处用功夫，争似泰然修大定”也。
五十、 杀生妙用
　　《庄子》：“杀生者不死，生生者不生。”灵岩安禅师云：“须知有杀中透脱，活处藏机，佛不可知，祖莫能测。”庞居士云：“护生须用杀，杀尽始安居，会得个中意，铁船水上浮。”纯阳翁云：“生者不生，死者不死。已生而杀生，未死而学死，则长生矣。”僧问曹山：“沙门岂不是具大慈悲底人？”山曰：“是。”“忽遇六贼来时如何？”山曰：“亦须具大慈悲。”曰：“如何具大慈悲？”山曰：“一剑挥尽。”曰：“尽后如何？”山曰：“始得和同。”昔石巩禅师未出家时，入山行猎，过马祖庵，祖教其“何不自射？”自射之旨，即杀生秘旨。
　　“杀生者不死”，心死神活之妙用也。绝后再苏，死中得活，禅玄二家，莫不如是。玄宗心息相依，即是慧剑。六贼来时，一刀二段，不留余情。外面依到气息大定，中央一念不生，内外净空，即是“和同”之时。凡行功时，一觉身上有何景象，速急向外相依，丝毫不可贪着，即是杀生妙诀。久久行持，能一觉身上有何景象，彼自己自自然然离出色身，定在外面，即永无泄精、泄炁之弊病矣。故真能杀生，即能真长生，此乃逆流之用，入不动地，超凡证真，禅家称为“截流”。生死流截，岂非解脱？是则无生之妙证、长生之妙果，舍截流、杀生之妙机，将奚以静？
　　或难曰：“君为玄宗学者，不可恣意杀生，今又教人杀生，其义何居？”答曰：“前谓顺利杀生，只知烹宰物命，养我色身，徒增业缘，于道无补，故应戒除。此示逆流杀生，空此色心，断生死流念，出五蕴界，乃超凡入圣之功。顺行与逆行，天地悬殊，岂可同日而语哉！”
　　或又问曰：“然则初机之士，将取何法，以契杀尽始安居之境耶？”答曰：“二六时中，凡有丝毫游思杂念、妄想欲情起时，急速向外心息相依。正行功时，凡有丝毫外阳举动、丝毫酥软快活、麻木跳跃等景，我一觉时，当速离此身，向外心息相依，依到不觉，则自然内外和融，六贼亡而身心轻健，斯即杀尽安居之诀，乃炼己之要旨也。”
五十一、 施啬密义
　　老圣曰：“治人事天莫若啬。夫惟啬，是谓早复，早复谓之重积德。重积德则无不克，无不克则莫知其极。莫知其极，可以有国。有国之母，可以长久，是谓深根固蒂，长生久视之道。”所谓啬者，非吝啬不与，乃是不逐物流转，六根无漏之意也。有漏是施义。眼对色，被色引去；耳对声，被声引去；鼻对香，被香引去。处处随六尘流转，有动乎中，必摇其精，精竭神离，命亦随之，故老圣曰：“使我介然有知，行于大道，惟施是畏”也。
　　无漏是啬义，六根大定，不随声色等六尘流转，则神气宁溢，太和充溢，日夜常明，是谓早复。长生久视之道，端在于斯。故《参同契》曰：“耳目口三宝，闭塞勿发通，真人潜深渊，浮游守规中。”又曰：“离炁纳营卫，坎乃不用聪，兑合不以谈，希言顺鸿蒙，三者既关键，缓体处空房，委志归虚无，无念以为常。”又曰：“固塞其际会，务令致完坚。”又曰：“闭塞其兑，筑固灵株，三光陆沉，温养子珠。”又曰：“可不慎乎？御政之首，管括微密。”斯皆啬字之工夫。总之，啬者，凝神固气，六根大定，不奔逸六尘之妙旨。《楞严》所谓：“反流全一，六用不行。”《庄子》所谓：“慎内闭外。”《大易》所谓：“闲邪存诚。”《论语》所谓：“非礼勿视，非礼勿听，非礼勿言，非礼勿动。”皆啬字义也。妙正真人云：“见见之中绝见闻，是则名为大休息。”更为啬字上妙诀，无边妙义，函盖无余矣。
五十二、 丹道证验
　　丹道证验，可分二端：一者，色身上之证验；二者，法身边之证验。
