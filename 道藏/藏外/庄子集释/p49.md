<!-- { "loadSidebar": true } -->
　　　　　【释文】《祇足》音支。《使丧》息浪反。下已丧同。
　　夫小惑易方，大惑易性【一】。何以知其然邪【二】？自虞氏招仁义以挠天下也，天下莫不奔命于仁义【三】，是非以仁义易其性与【四】？故尝试论之，自三代以下者，天下莫不以物易其性矣【五】。小人则以身殉利，士则以身殉名，大夫则以身殉家，圣人则以身殉天下【六】。故此数子者，事业不同，名声异号，其于伤性以身为殉，一也【七】。臧与谷，二人相与牧羊而俱亡其羊【八】。问臧奚事，则挟策读书；问谷奚事，则博塞以游。二人者，事业不同，其于亡羊均也【九】。伯夷死名于首阳之下，盗跖死利于东陵之上【一０】，二人者，所死不同，其于残生伤性均也【一一】，奚必伯夷之是而盗跖之非乎【一二】！天下尽殉也。彼其所殉仁义也。则俗谓之君子；其所殉货财也，则俗谓之小人【一三】。其殉一也，则有君子焉，有小人焉；若其残生损性，则盗跖亦伯夷已，又恶取君子小人于其间哉！【一四】
　　【一】【注】夫东西易方，于体未亏；矜仁尚义，失其常然，以之死地，乃大惑也。
　　　　　【疏】夫指南为北，其迷尚小；滞迹丧真，为惑更大。
　　【二】【疏】然，如是也。此即假设疑问以出后文。
　　【三】【注】夫与物无伤者，非为仁也，而仁迹行焉；令万理皆当者，非为义也，而义功见焉；故当而无伤者，非仁义之招也。然而天下奔驰，弃我徇彼以失其常然。故乱心不由于丑而恒在美色，挠世不由于恶而恒由仁义，则仁义者，挠天下之具也。
　　　　　【疏】虞氏，舜也。招，取也。挠，乱也。自唐尧以前，犹怀质朴；虞舜以后，淳风渐散，故以仁义圣迹，招慰苍生，遂使宇宙黎元，荒迷奔走，丧于性命，逐于圣迹。
　　　　　【释文】《以挠》而小反，郭呼尧反，又许羔反。广雅云：乱也。又奴爪反。◎俞樾曰：国语周语好尽言以招人过，韦注曰：招，举也。旧音曰，招音翘。汉书陈胜传赞招八州而朝同列，邓展曰：招，举也。苏林曰：招音翘。此文招字，亦当训举而读为翘，言举仁义以挠天下也。郭注曰，故当而无伤者，非仁义之招也，然而天下奔驰，弃我殉彼，以失其常然，是读如本字。然以仁义招人，不得反云招仁义，可知其非矣。《功见》贤遍反。
　　【四】【注】虽虞氏无易之〔之〕（一）情，而天下之性固以易矣。
　　　　　【疏】由是观之，岂非用仁义圣迹挠乱天下，使天下苍生，弃本逐末而改其天性耶？
　　　　　【释文】《性与》音余。此可以意消息，后皆仿此。
　　【五】【注】自三代以上，实有无为之迹。无为之迹，亦有为者之所尚也，尚之则失其自然之素。故虽圣人有不得已，或以盘夷之事易垂拱之性，而况悠悠者哉！
　　　　　【疏】五帝以上，犹扇无为之风；三代以下，渐兴有为之教。浇淳异世，步骤殊时，遂使舍己效人，易夺真性，殉物不及，不亦悲乎！注云或以盘夷之事易垂拱之性者，盘夷，犹创伤也。言夏禹以风栉雨沐，手足胼胝，以此辛苦之事，易于无为之业，居上既尔，下民亦然也。
　　　　　【释文】《三代》夏殷周也。《以上》时掌反。《盘夷》并如字，谓创伤也。依字应作瘢痍。
　　【六】【注】夫鹑居而鷇食，鸟行而无章者，何惜而不殉哉！故与世常冥，唯变所适，其迹则殉世之迹也；所遇者或时有盘夷秃胫之变，其迹则伤性之迹也。然而虽挥斥八极而神气无变，手足盘夷而居形者不扰，则奚殉哉？无殉也，故乃不殉其所殉，而迹与世同殉也。
　　　　　【疏】殉，从也，营也，求也，逐也，谓身所以从之也。夫小人贪利，廉士重名，大夫殉为一家，帝王营于四海，所殉虽异，易性则同。然圣人与世常冥，其迹则殉，故有瘢痍秃胫之变，而未始累其神者也。
　　　　　【释文】《殉》辞俊反，徐辞伦反。司马云：营也。崔云：杀身从之曰殉。《鹑》音纯，又音敦。《鷇》口豆反。《秃》吐木反。《挥斥》上音挥，下音赤。
　　【七】【疏】数子者，则前之三世以下四人也。事业者，谓利名〔家〕（二）天下不同也。名声者，谓小人士大夫圣人异号也。言此四人，事业虽复不同，名声异号也，其于残生以身逐物，未始不均也。
　　【八】【疏】此仍前举譬以生后文也。孟子云：臧，善学人；谷，孺子也。扬雄云：男婿婢曰臧；谷，良家子也。牧，养也。亡，失也。言此二人各耽事业，俱失其羊也。
　　　　　【释文】《臧》作郎反。崔云：好书曰臧。方言云：齐之北鄙，燕之北郊，凡民男而婿婢谓之臧，女而妇奴谓之获。张揖云：婿婢之子谓之臧，妇奴之子谓之获。《与谷》如字。尔雅云：善也。崔本作□，云：孺子曰□。《牧羊》牧养之牧。
　　【九】【疏】奚，何也。册，简也。古人无纸，皆以简册写书。行五道而投琼曰博，不投琼曰塞。问臧问谷，乃有书塞之殊，牧羊亡羊，实无复异也。
　　　　　【释文】《挟》音协。《策》字又作策，初革反。李云：竹简也。古以写书，长二尺四寸。《博塞》悉代反。塞，博之类也。汉书云：吾丘寿王以善格五待诏，谓博塞也。
　　【一０】【疏】此下合譬也。伯夷叔齐，并孤竹君之子也。孤竹，神农氏之后也，姜姓。伯夷，名允，字公信；叔齐，名致，字公远。夷长而庶，齐幼而嫡，父常爱齐，数称之于夷。及其父薨，兄弟相让，不袭先封。闻文王有德，乃往于周。遇武王伐纣，扣马而谏，谏不从，走入首阳山，采薇为粮，不食周粟，遂饿死首阳山。山在蒲州河东县。蒲州城南三十里，见有夷齐庙墓，林木森。盗跖者，柳下惠之从弟，名跖，徒卒九千，常为巨盗，故以盗为名。东陵者，山名，又云即太山也，在齐州界，去东平十五里，跖死其上也。
　　　　　　【释文】《首阳》山名，在河东蒲阪县。死，谓饿而死。《东陵》李云：谓泰山也。一云：陵名，今名东平陵，属济南郡。◎庆藩案文选任彦升王文宪集（字）〔序〕（三）注引司马云：东陵，陵名，今属济南也。释文阙。
　　【一一】【疏】伯夷殉名，死于首阳之下；盗跖贪利，殒于东陵之上。乃名利所殉不同，其于残伤，未能相异也。
　　【一二】【注】天下之所惜者生也，今殉之太甚，俱残其生，则所殉是非，不足复论。
　　　　　　【疏】据俗而言，有美有恶；以道观者，何是何非。故盗跖不必非，伯夷岂独是。◎庆藩案慧琳一切经音义卷八十九梁高僧传四引司马云：盗跖，凶恶人也。释文阙。
　　【一三】【疏】此总结前文以成后义。但道丧日久，并非适当。今俗中尽殉，岂独夷跖！从于仁义，未始离名；逐于货财，固当走利。唯名与利，残生之本，即非天理，近出俗情，君子小人，未可正据也。
　　【一四】【注】天下皆以不残为善，今均于残生，则虽所殉不同，不足复计也。夫生奚为残，性奚为易哉？皆由乎尚无为之迹也。若知迹之由乎无为而成，则绝尚去甚而反冥我极矣。尧桀将均于自得，君子小人奚（辩）〔辨〕（四）哉！
　　　　　　【疏】恶，何也。其所殉名利，则有君子小人之殊；若残生损性，曾无盗跖伯夷之异。此盖俗中倒置，非关真极。于何而取君子，于何而辨小人哉？言无别也。
　　　　　　【释文】《又恶》音乌。《取君子小人于其间哉》崔本无小人于三字。
　　　　　　【校】（一）之字依王叔岷说补。（二）家字依正文补。（三）序字依文选改。（四）辨字依世德堂本改。
　　且夫属其性乎仁义者，虽通如曾史，非吾所谓臧也【一】；属其性于五味，虽通如俞儿，非吾所谓臧也【二】；属其性乎五声，虽通如师旷，非吾所谓聪也；属其性乎五色，虽通如离朱，非吾所谓明也【三】。吾所谓臧者，非仁义之谓也，臧于其德而已矣【四】；吾所谓臧者，非所谓仁义之谓也，任其性命之情而已矣【五】；吾所谓聪者，非谓其闻彼也，自闻而已矣；吾所谓明者，非谓其见彼也，自见而已矣【六】。夫不自见而见彼，不自得而得彼者，是得人之得而不自得其得者也，适人之适而不自适其适者也【七】。夫适人之适而不自适其适，虽盗跖与伯夷，是同为淫僻也【八】。余愧乎道德，是以上不敢为仁义之操，而下不敢为淫僻之行也【九】。
　　【一】【注】以此系彼为属。属性于仁，殉仁者耳，故不善也。
　　　　　【疏】属，系也。臧，善也。吾，庄生自称也。夫舍己效人，得物丧我者，流俗之伪情也。故系我天性，学彼仁义，虽通达圣迹，如曾参史鱼，乖于本性，故非论生之所善也。
　　　　　【释文】《属其》郭时欲反，谓系属也。徐音烛，属，着也。下皆同。
　　【二】【注】率性通味乃善。
　　　　　【疏】孟子云：俞儿，齐之识味人也。尸子云：俞儿和姜桂，为人主上食。夫自无天素，效物得知，假令通似俞儿，非其善故也。
　　　　　【释文】《虽通如杨墨》一本无此句。《俞儿》音榆，李式榆反。司马云：古之善识味人也。崔云：尸子曰：膳俞儿和之以姜桂，为人主上食。淮南云：俞儿狄牙，尝淄渑之水而别之。一云：俞儿，黄帝时人。狄牙则易牙，齐桓公时识味人也。一云：俞儿亦齐人。淮南子一本作申儿，疑申当为臾。
　　【三】【注】不付之于我而属之于彼，则虽通之如彼，而我己丧矣。故各任其耳目之用，而不系于离旷，乃聪明也。
　　　　　【疏】夫离朱师旷，禀分聪明，率性而能，非关学致。今乃矫性伪情，舍己效物，虽然通达，未足称善也。
　　【四】【注】善于自得，忘仁而仁。
　　　　　【疏】德，得也。夫达于玄道者，不易性以殉者也，岂复执已陈之刍狗，滞先王之蘧庐者哉！故当知其自知，得其自得，以斯为善，不亦宜乎！
　　【五】【注】谓仁义为善，则损身以殉之，此于性命还自不仁也。身且不仁，其如人何！故任其性命，乃能及人，及人而不累于己，彼我同于自得，斯可谓善也。
　　　　　【疏】夫曾参史鱼杨朱墨翟，此四子行仁义者，盖率性任情，禀之天命，譬彼骈枝，非由学得。而惑者睹曾史之仁义，言放效之可成；闻离旷之聪明，谓庶几之必致；岂知造物而亭毒之乎！故王弼注易云，不性其情，焉能久行其致，斯之谓也。
　　　　　【释文】《不累》劣伪反。后皆仿此。
　　【六】【注】夫绝离弃旷，自任闻见，则万方之聪明莫不皆全也。
