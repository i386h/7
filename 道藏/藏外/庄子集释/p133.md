<!-- { "loadSidebar": true } -->
　　大公调曰：“丘里者，合十姓百名而以为风俗也【一】，合异以为同，散同以为异。今指马之百体而不得马，而马系于前者，立其百体而谓之马也。【二】是故丘山积卑而为高，江河合水而为大，大人合并而为公【三】。是以自外入者，有主而不执【四】；由中出者，有正而不距【五】。四时殊气，天不赐，故岁成【六】；五官殊职，君不私，故国治【七】；文武大人不赐，故德备【八】；万物殊理，道不私，故无名【九】。无名故无为，无为而无不为【一０】。时有终始，世有变化【一一】。祸福淳淳【一二】，至有所拂者而有所宜【一三】；自殉殊面【一四】，有所正者有所差【一五】。比于（太）〔大〕（一）泽，百材皆度【一六】；观于大山，木石同坛【一七】。此之谓丘里之言【一八】。”
　　【一】【疏】采其十姓，取其百名，合而论之，以为风俗也。
　　　　　【释文】《十姓百名》一姓为十人，十姓为百名，则有异有同，故合散以定之。
　　【二】【疏】如采丘里之言以为风俗，斯合异以为同也；一人设教，随方顺物，斯散同以为异也。亦犹指马百体，头尾腰脊，无复是马，此散同以为异也；而系于前见有马，此合异以为同也。
　　【三】【注】无私于天下，则天下之风一也。
　　　　　【疏】积土石以成丘山，聚细流以成江海，亦犹圣人无心，随物施教，故能并合八方，均一天下，华夷共履，遐迩无私。
　　　　　【释文】《积卑》如字，又音婢。《合水》一本作合流。◎俞樾曰：水乃小字之误。卑高小大，相对为文。《合并而为公》合群小之称以为至公之一也。
　　【四】【疏】自，从也。谓圣人之教，从外以入，从中而出，随顺物情，故居主竟无所执也。
　　【五】【注】自外入者，大人之化也；由中出者，民物之性也。性各得正，故民无违心；化必至公，故主无所执。所以能合丘里而并天下，一万物而夷群异也。
　　　　　【疏】由，亦从也。谓万物黔黎，各有正性，率心而出，禀受皇风，既合物情，故顺而不距。
　　【六】【注】殊气自有，故能常有，若本无之而由天赐，则有时而废。
　　　　　【疏】赐，与也。夫春暄夏暑，秋凉冬寒，禀之自然，故岁叙成立，若由天与之，则有时而废矣。
　　　　　【释文】《天不赐》赐，与也。
　　【七】【注】殊职自有其才，故任之耳，非私而与之。
　　　　　【疏】五官，谓古者法五行置官也。春官秋官，各有司职，君王玄默，委任无私，故致宇内清夷，国家宁泰也。
　　　　　【释文】《国治》直吏反。
　　【八】【注】文者自文，武者自武，非大人所赐也，若由赐而能，则有时而阙矣。岂唯文武，凡性皆然。
　　　　　【疏】文相武将，量才授职，各任其能，非圣与也。无私于物，故道德圆备。
　　【九】【疏】夫群物不同，率性差异，或巢居穴处，走地飞空，而亭之毒之，咸能自济，物各得理，故无功也。
　　【一０】【注】名止于实，故无为；实各自为，故无不为。
　　　　　　【疏】功归于物，故为无为，不执此（无）〔为〕而无不为。
　　【一一】【注】故无心者斯顺。
　　　　　　【疏】时，谓四叙递代循环。世，谓人事迁贸不定。
　　【一二】【注】流行反复。
　　　　　　【疏】淳淳，流行貌。夫天时寒暑，流谢不常，人情祸福，何能久定！故老经云，祸兮福所倚，福兮祸所伏也。
　　　　　　【释文】《淳淳》如字。王云：流动流貌。◎卢文弨曰：两流字疑衍其一。《反复》芳服反。
　　【一三】【注】于此为戾，于彼或以为宜。
　　　　　　【疏】拂，戾也。夫物情向背，盖无定准，故于此乖戾者，或于彼为宜，是以达道之人不执逆顺也。
　　　　　　【释文】《所拂》扶弗反，戾也。又音弗，又音弼。
　　【一四】【注】各自信其所是，不能离也。
　　　　　　【疏】殉，逐也。面，向也。夫彼此是非，纷然固执，故各逐己见而所向不同也。
　　　　　　【释文】《自殉殊面》广雅云：面，向也。谓心各不同而自殉焉。殊向自殉，是非天隔，故有所正者亦有所差。《离也》力智反。
　　【一五】【注】正于此者，或差于彼。
　　　　　　【疏】于此为正定者，或于彼〔为〕差（耶）〔邪〕，此明物情颠倒，殊向而然也。◎家世父曰：祸福淳淳，任之以无心，虽有拂于人而自得所宜，自殉殊面，强之以异趣，名为正之而实已两差矣。
　　【一六】【注】无弃材也。
　　　　　　【疏】比，譬也。度，量也。夫广大皋泽，林籁极多，随材量用，必无弃掷。大人取物，其义亦然。
　　　　　　【释文】《比于大泽》本亦作宅。◎卢文弨曰：今书于作于。《百材皆度》度，居也。虽别区异所，〔同以〕（二）大泽为居；虽木石异端，同以大山为坛。此可以当丘里之言也。
　　【一七】【注】合异以为同也。
　　　　　　【疏】坛，基也。石有巨小，木有粗细，共聚大山而为基本，此合异以为同也。
　　【一八】【注】言于丘里，则天下可知。
　　　　　　【疏】总结前义也。
　　　　　【校】（一）大字依世德堂本改。（二）同以二字依下句补。
　　少知曰：“然则谓之道，足乎【一】？”
　　【一】【疏】以道为名，名道于理，谓不足乎？欲明至道无名，故发斯问。
　　大公调曰：“不然。今计物之数，不止于万，而期曰万物者，以数之多者号而读之也。【一】是故天地者，形之大者也；阴阳者，气之大（一）者也；道者为之公【二】。因其大以号而读之则可也【三】，已有之矣，乃将得比哉【四】！则若以斯辩，譬犹狗马，其不及远矣【五】。”
　　【一】【注】夫有数之物，犹不止于万，况无数之数，谓道而足耶！
　　　　　【疏】期，限也。号，语也。夫有形之物，物乃无穷，今世人语之，限曰万物者，此举其大经为言也。亦犹虚道妙理，本自无名，据其功用，强名为道，名于理未足也。
　　　　　【释文】《而读》李云：读，犹语也。
　　【二】【注】物得以通，通物无私，而强字之曰道。
　　　　　【疏】天覆地载，阴阳生育，故形气之中最大者也。天道能通万物，亭毒苍生，施化无私，故谓之公也。
　　　　　【释文】《强字》巨丈反。
　　【三】【注】所谓道可道也。
　　　　　【疏】大通有物，生化群品，语其始本，实曰无名，因其功号，读亦可也。
　　【四】【注】名已有矣，故乃将无可得而比耶！
　　　　　【疏】因其功用，已有道名，不得将此有名比于无名之理。以斯比拟，去之迢递。
　　【五】【注】今名之辩无，不及远矣，故谓道犹未足也；必在乎无名无言之域而后至焉，虽有名，故莫之比也。
　　　　　【疏】夫独以狗马二兽语而相比者，非直大小有殊，亦乃贵贱斯别也。今以有名之道比无名之理者，非直粗妙不同，亦深浅斯异，故不及远也。
　　　　　【校】（一）阙误引刘得一本大作广。
　　少知曰：“四方之内，六合之里，万物之所生恶起【一】？”
　　【一】【注】问此者，或谓道能生之。
　　　　　【疏】六合之内，天地之间，万物动植，从何生起？少知发问，欲辩其原。
　　　　　【释文】《恶起》音乌。
　　大公调曰：“阴阳相照相盖相治，四时相代相生相杀【一】，欲恶去就于是桥起，雌雄片合于是庸有【二】。安危相易，祸福相生，缓急相摩，聚散以成【三】。此名实之可纪，精微之可志也【四】。随序之相理，桥运之相使，穷则反，终则始。此物之所有【五】，言之所尽，知之所至，极物而已【六】。睹道之人，不随其所废，不原其所起【七】，此议之所止【八】。”
　　【一】【注】言此皆其自尔，非无所生。
　　　　　【疏】夫三光相照，二仪相盖，风雨相治，炎凉相代，春夏相生，秋冬相杀，岂关情虑，物理自然也。◎俞樾曰：盖当读为害。尔雅释言：盖，割裂也，释文曰：盖，舍人本作害。是盖害古字通。阴阳或相害，或相治，犹下句云四时相代相生相杀也。
　　【二】【注】凡此事故云为趋舍，近起于阴阳之相照，四时之相代也。
　　　　　【疏】矫，起貌也。庸，常也。顺则就而欲，逆则恶而去。言物在阴阳造化之中，蕴斯情虑，开杜交合，以此为常也。
　　　　　【释文】《欲恶》乌路反。《桥起》居表反。下同。又音羔。王云：高劲，言所起之劲疾也。《片合》音判，又如字。
　　【三】【疏】夫逢泰则安，遇否则危，危则为祸，安则为福，缓者为寿，急者为夭，散则为死，聚则为生。凡此数事，出乎造物相摩而成，其犹四叙变易迁贸，岂关情虑哉！
　　【四】【注】过此以往，至于自然。自然之故，谁知所以也！
　　　　　【疏】志，记也。夫阴阳之内，天地之间，为实有名，故可纲可纪。假令精微，犹可言记，至于重玄妙理，超绝形名，故不可以言象求也。
　　【五】【注】皆物之所有，自然而然耳，非无能有之也。
　　　　　【疏】夫四序循环，更相治理，五行运动，递相驱役，物极则反，终而复始。物之所有，理尽于斯。
　　　　　【释文】《随序》谓变化相随，有次序也。序，或作原，一本作享。《桥运之相使》桥运，谓相桥代顿至，次序以相通理，桥运以相制使也。
　　【六】【注】物表无所复有，故言知不过极物也。
　　　　　【疏】夫真理玄妙，绝于言知。若以言诠辩，运知思虑，适可极于有物而已，固未能造于玄玄之境。
　　　　　【释文】《所复》扶又反。
　　【七】【注】废起皆自尔，无所原随也。
　　【八】【注】极于自尔，故无所议。
　　　　　【疏】睹，见也。随，逐也。夫见道之人，玄悟之士，凝神物表，寂照环中，体万境皆玄，四生非有，岂复留情物物而推逐废起之所由乎！所谓（之）言语道断，议论休止者也。
　　少知曰：“季真之莫为，接子之或使，二家之议，孰正于其情，孰遍于其理【一】？”
　　【一】【注】季真曰，道莫为也。接子曰，道或使。或使者，有使物之功也。
　　　　　【疏】季真接子，并齐之贤人，俱游稷下，故托二贤明于理。莫，无也。使，为也。季真以无为为道，接子谓道有（为）使物之功，各执一家，未为通论。今少知问此以定臧否，于素情妙理谁正谁偏者也。
