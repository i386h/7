<!-- { "loadSidebar": true } -->
　　【二】【注】夫无力之力，莫大于变化者也；故乃揭天地以趋新，负山岳以舍故。故不暂停，忽已涉新，则天地万物无时而不移也。世皆新矣，而自以为故；舟日易矣，而视之若旧；山日更矣，而视之若前。今交一臂而失之，皆在冥中去矣。故向者之我，非复今我也。我与今俱往，岂常守故哉（二）！而世莫之觉，横谓今之所遇可系而在，岂不昧哉！
　　　　　【疏】夜半暗冥，以譬真理玄邃也。有力者，造化也。夫藏舟船于海壑，正合其宜；隐山岳于泽中，谓之得所。然而造化之力，担负而趋；变故日新，骤如逝水。凡惑之徒，心灵愚昧，真谓山舟牢固，不动岿然。岂知冥中贸迁，无时暂息。昨我今我，其义亦然也。◎俞樾曰：山非可藏于泽，且亦非有力者所能负之而走，其义难通。山，疑当读为汕。尔雅释器，罺谓之汕。诗南有嘉鱼篇毛传曰：汕，汕樔也，笺云：今之撩罟也。藏舟藏汕，疑皆以渔者言，恐为人所窃，故藏之，乃世俗常有之事，故庄子以为喻耳。◎家世父曰：壑可以藏舟，泽之大可以藏山。然而大化之运行无穷，举天地万物，日夜推移，以舍故而即新，而未稍有止息。水负舟而立，水移即舟移矣；气负山而行，气运即山运矣。夜半者，惟行于无象无兆之中，而人莫之见也。◎庆藩案文选江文通杂礼诗注引司马云：舟，水物；山，陆居者。藏之壑泽，非人意所求，谓之固；有力者或能取之。释文阙。
　　　　　【释文】《乃揭》其列其谒二反。
　　【三】【注】不知与化为体，而思藏之使不化，则虽至深至固，各得其所宜，而无以禁其日变也。故夫藏而有之者，不能止其遁也；无藏而任化者，变不能变也。
　　　　　【疏】遁，变化也。藏舟于壑，藏山于泽，此藏大也；藏人于室，藏物于器，此藏小也。然小大虽异而藏皆得宜，犹念念迁流，新新移改。是知变化之道，无处可逃也。
　　【四】【注】无所藏而都任之，则与物无不冥，与化无不一。故无外无内，无死无生，体天地而合变化，索所遁而不得矣。此乃常存之大情，非一曲之小意。
　　　　　【疏】恒，常也。夫藏天下于天下者，岂藏之哉？盖无所藏也。故能一死生，冥变化，放纵寰宇之中，乘造物以遨游者，斯藏天下于天下也。既变所不能变，何所遁之有哉！此乃体凝寂之人物，达大道之真情，岂流俗之迷徒，运人间之小智耶！
　　　　　【释文】《索所》所百反。
　　【五】【注】人形乃（三）是万化之一遇耳，未足独喜也。无极之中，所遇者皆若人耳，岂特人形可喜而余物无乐耶！◎庆藩案文选贾长沙（鹏）〔鵩〕（四）鸟赋注引司马云：当复化而为无。释文阙。
　　　　　【释文】《无乐》音洛。下及注同。
　　【六】【注】本非人而化为人，化为人，失于故矣。失故而喜，喜所遇也。变化无穷，何所不遇！所遇而乐，乐岂有极乎！
　　　　　【疏】特，独也。犯，遇也。夫大冶洪炉，陶铸群品，独遇人形，遂以为乐。如人形者，其貌类无穷，所遇即喜，喜亦何极！是以唯形与喜，不可胜计。
　　　　　【释文】《可胜》音升。
　　【七】【注】夫圣人游于变化之涂，放于日新之流，万物万化，亦与之万化，化者无极，亦与之无极，谁得遁之哉！夫于生为亡而于死为存，则何时而非存哉！
　　　　　【疏】夫物不得遁者，自然也，孰能逃于自然之道乎！是故圣人游心变化之涂，放任日新之境，未始非我，何往不存耶！
　　【八】【注】此自均于百年之内，不善少而否老，未能体变化，齐死生也。然其平粹，犹足以师人也。
　　　　　【释文】《善妖》崔本作狡，同。古卯反。本又作夭，于表反。简文于桥反，云：异也。◎卢文弨曰：今本作夭。◎庆藩案妖字，正作夭。夭妖古通用。史记周本纪后宫童妾所弃妖子，徐广曰：妖，一作夭。崔氏作狡，非也。《善少》诗照反。《否老》音鄙。本亦作鄙。《平粹》虽遂反。
　　【九】【注】此玄同万物而与化为体，故其为天下之所宗也，不亦宜乎！
　　　　　【疏】系，属也。夫人之识性，明暗不同。自有百年之中，一生之内，从容平淡，鲜有欣戚，至于寿夭老少，都不介怀。虽未能忘生死，但复无嫌恶，犹足以为物师傅，人放效之。而况混同万物，冥一变化。属在至人，必资圣知，为物宗匠，不亦宜乎！
　　　　　【校】（一）世德堂本妖作夭，阙误引张君房本作少。（二）赵谏议本无哉字。（三）赵本乃作方。（四）鵩字依文选改。
　　夫道，有情有信，无为无形【一】；可传而不可受【二】，可得而不可见【三】；自本自根，未有天地，自古以固存【四】；神鬼神帝，生天生地【五】；在太极之先而不为高，在六极之下而不为深，先天地生而不为久，长于上古而不为（一）老【六】。狶韦氏得之，以挈天地【七】；伏戏氏得之，以袭气母【八】；维斗得之，终古不忒【九】；日月得之，终古不息【一０】；堪坏得之，以袭昆仑【一一】；冯夷得之，以游大川【一二】；肩吾得之，以处大山【一三】；黄帝得之，以登云天【一四】；颛顼得之，以处玄宫【一五】；禺强得之，立乎北极【一六】；西王母得之，坐乎少广，莫知其始，莫知其终【一七】；彭祖得之，上及有虞，下及五伯【一八】；傅说得之，以相武丁，奄有天下，乘东维，骑箕尾，而比于列星【一九】。
　　【一】【注】有无情之情，故无为也；有无常之信，故无形也。
　　　　　【疏】明鉴洞照，有情也。趣机若响，有信也。恬淡寂寞，无为也。视之不见，无形也。
　　【二】【注】古今传而宅之，莫能受而有之。
　　　　　【释文】《可传》直专反。注同。
　　【三】【注】咸得自容，而莫见其状。
　　　　　【疏】寄言诠理，可传也。体非量数，不可受也。方寸独悟，可得也。离于形色，不可见也。
　　【四】【注】明无不待有而无也。
　　　　　【疏】自，从也。存，有也。虚通至道，无始无终。从（本）〔古〕（二）以来，未有天地，五气未兆，大道存焉。故老经云有物混成，先天地生；又云迎之不见其首，随之不见其后者也。
　　【五】【注】无也，岂能生神哉？不神鬼帝而鬼帝自神，斯乃不神之神也；不生天地而天地自生，斯乃不生之生也。故夫神（三）之果不足以神，而不神则神矣，功何足有，事何足恃哉！
　　　　　【疏】言大道能神于鬼灵，神于天帝，开明三景，生立二仪，至无之力，有兹功用。斯乃不神而神，不生而生，非神之而神，生之而生者也。故老经云天得一以清，神得一以灵也。
　　【六】【注】言道之无所不在也，故在高为无高，在深为无深，在久为无久，在老为无老，无所不在，而所在皆无也。且上下无不格者，不得以高卑称也；外内无不至者，不得以表里名也；与化俱移者，不得言久也；终始常无者，不可谓老也。
　　　　　【疏】太极，五气也。六极，六合也。且道在五气之上，不为高远；在六合之下，不为深邃；先天地生，不为长久；长于敻古，不为耆艾。言非高非深，非久非老，故道无不在而所在皆无者也。
　　　　　【释文】《在大极》音泰。《之先》一本作之先未，崔本同。◎卢文弨曰：今本作一本作先之，无未字。《先天》悉荐反。《长于》丁丈反。《称也》尺证反。
　　【七】【疏】狶韦氏，文字已前远古帝王号也。得灵通之道，故能驱驭群品，提挈二仪。又作契字者，契，合也，言能混同万物，符合二仪者也。
　　　　　【释文】《狶韦氏》许岂反，郭褚伊反。李音豕。司马云：上古帝王名。《以挈》徐苦结反，郭苦系反。司马云：要也，得天地要也。崔云：成也。
　　【八】【疏】伏戏，三皇也，能伏牛乘马，养伏牺牲，故谓之伏牺也。袭，合也。气母者，元气之母，应道也。为得至道，故能画八卦，演六爻，调阴阳，合元气也。
　　　　　【释文】《伏戏》音羲。崔本作伏戏氏。《以袭气母》司马云：袭，入也。气母，元气之母也。崔云：取元气之本。
　　【九】【疏】维斗，北斗也，为众星纲维，故谓之维斗。忒，差也。古，始也。得于至道，故历于终始，维持天地，心无差忒。
　　　　　【释文】《维斗》李云：北斗，所以为天下纲维。◎卢文弨曰：今本天下作天之。《终古》崔云：终古，久也。郑玄注周礼云：终古，犹言常也。《不忒》它得反，差也。崔本作代。
　　【一０】【疏】日月光证于一道，故得终始照临，竟无休息者也。
　　【一一】【疏】昆仑，山名也，在北海之北。堪坏，昆仑山神名也。袭，入也。堪坏人面兽身，得道入昆仑山为神也。
　　　　　　【释文】《堪坏》徐扶眉反，郭孚杯反。崔作邳。司马云：堪坏，神名，人面兽形。淮南作钦负。《昆仑》昆，或作岷，同。音昆。下力门反。昆仑，山名。
　　【一二】【疏】姓冯，名夷，弘农华阴潼乡堤首里人也，服八石，得水仙。大川，黄河也。天帝锡冯夷为河伯，故游处盟津大川之中也。
　　　　　　【释文】《冯夷》司马云：清泠传曰：冯夷，华阴潼乡堤首人也。服八石，得水仙，是为河伯。一云以八月庚子浴于河而溺死，一云渡河溺死。《大川》河也。崔本作泰川。
　　【一三】【疏】肩吾，神名也。得道，故处东岳为太山之神。
　　　　　　【释文】《肩吾》司马云：山神，不死，至孔子时。《大山》音泰，又如字。
　　【一四】【疏】黄帝，轩辕也。采首山之铜，铸鼎于荆山之下，鼎成，有龙垂于鼎以迎帝，帝遂将群臣及后宫七十二人，白日乘云驾龙，以登上天，仙化而去。
　　　　　　【释文】《黄帝》崔云：得道而上天也。
　　【一五】【疏】颛顼，（皇）〔黄〕帝之孙，即帝高阳也，亦曰玄帝。年十二而冠，十五佐少昊，二十即位。采羽山之铜为鼎，能召四海之神，有灵异。年九十七崩，得道，为北方之帝。玄者，北方之色，故处于玄宫也。
　　　　　　【释文】《颛顼》音专。下许玉反。《玄宫》李云，颛顼，帝高阳氏。玄宫，北方宫也。月令曰：其帝颛顼，其神玄冥。
　　【一六】【疏】禺强，水神名也，亦曰禺京。人面鸟身，乘龙而行，与颛顼并轩辕之胤也。虽复得道，不居帝位而为水神。水位北方，故位号北极也。
