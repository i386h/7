<!-- { "loadSidebar": true } -->
　　【一】【疏】肩吾，隐者也。叔敖，楚之贤人也。栩栩，欢畅之貌也。夫达者毁誉不动，宠辱莫惊，故孙敖三仕而不荣华，三黜而无忧色。肩吾始闻其言，犹怀疑惑，复察其貌，栩栩自欢，若为用心，独得如此也？
　　　　　【释文】《栩栩》况甫反。
　　孙叔敖曰：“吾何以过人哉！吾以其来不可却也，其去不可止也，吾以为得失之非我也，而无忧色而已矣。我何以过人哉【一】！且不知其在彼乎，其在我乎？其在彼邪？亡乎我；在我邪？亡乎彼【二】。方将踌躇，方将四顾，何暇至乎人贵人贱哉【三】！”
　　【一】【疏】夫轩冕荣华，物来傥寄耳，故其来不可遣却，其去不可禁止。穷通得丧，岂由我哉！达此去来，故无忧色，何有艺术能过人耶！
　　【二】【注】旷然无系，玄同彼我，则在彼非独亡，在我非独存也。
　　　　　【疏】亡，失也。且不知荣华定在彼人，定在我己？若在彼邪？则于我为失；若在我邪？则于彼为失。而彼我既其玄同，得丧于乎自泯也。◎庆藩案彼我皆亡，言不在我，不在彼也。淮南诠言篇亡乎万物之中，高注曰：不在万物之中也。即此义。
　　【三】【注】踌躇四顾，谓无可无不可。
　　　　　【疏】踌躇是逸豫自得，四顾是高视八方。方将磅礡万物，挥斥宇宙，有何容暇至于人世，留心贵贱之间乎！故去之而无忧色也。
　　　　　【释文】《踌》直留反。《躇》直于反。
　　仲尼闻之曰：“古之真人，知者不得说，美人不得滥，盗人不得劫，伏戏黄帝不得友【一】。死生亦大矣，而无变乎己，况爵禄乎！【二】若然者，其神经乎大山而无介，入乎渊泉而不濡，处卑细而不惫，充满天地，既以与人，己愈有【三】。”
　　【一】【注】伏戏黄帝者，功号耳，非所以功者也。故况功号于所以功，相去远矣，故其名不足以友其（一）人也。
　　　　　【疏】仲尼闻孙叔敖之言而美其德，故引远古以证斯人。古之真人，穷微极妙，纵有智言之人，不得辩说，美色之姿，不得淫滥，盗贼之徒，何能劫剥，三皇五帝，未足交友也。
　　　　　【释文】《得劫》居业反。元嘉本作却。《伏戏》音羲。
　　【二】【疏】人虽日新，死生大矣，而不变于己；况于爵禄，岂复栖心！
　　【三】【注】割肌肤以为天下者，彼我俱失也；使人人自得而已者，与人而不损于己也。其神明充满天地，故所在皆可，所在皆可，故不损己为物而放于自得之地也。
　　　　　【疏】介，碍也。既，尽也。夫真人入火不热，入水不濡，经乎大山而神无障碍，屈处卑贱，其道不亏，德合二仪，故充满天地，不损己为物，故愈有也。
　　　　　【释文】《大山》音泰。《无介》音界。《不惫》皮拜反。《以为》于伪反。下同。
　　　　　【校】（一）其字，元纂图互注本、明世德堂本及道藏焦竑本并作于，宋本作其。王叔岷云：当作于。
　　楚王与凡君坐，少焉，楚王左右曰凡亡者三【一】。凡君曰：“凡之亡也，不足以丧吾存【二】。夫‘凡之亡不足以丧吾存'，则楚之存不足以存存【三】。由是观之，则凡未始亡而楚未始存也【四】。”
　　【一】【注】言有三亡征也。
　　　　　【疏】楚文王共凡僖侯同坐，论合从会盟之事。凡是国名，周公之后，国在汲郡界，今有凡城是也。三者，（为）〔谓〕不敬鬼、尊贤、养民也。而楚大凡小，楚有吞夷之意，故使从者以言感也。◎俞樾曰：楚王左右言凡亡者三人也。郭注曰言有三亡征也，非是。
　　　　　【释文】《凡君》如字。司马云：凡，国名，在汲郡共县。案左传，凡，周公之后也。隐七年，天王使凡伯来聘。俗本此后有孔子穷于陈蔡及孔子谓颜回二章，与让王篇同，众家并于让王篇音之。检此二章无郭注，似如重出。古本皆无，谓无者是也。
　　【二】【注】遗凡故也。
　　　　　【疏】自得造化，怡然不惧，可谓周公之后，世不乏贤也。
　　【三】【注】夫遗之者不以亡为亡，则存亦不足以为存矣。旷然无矜，乃常存也。
　　【四】【注】存亡更在于心之所（惜）〔措〕（一）耳，天下竟无存亡。
　　　　　【疏】夫存亡者，有心之得丧也；既冥于得丧，故亡者未必亡而亡者更存，存者不独存而存者更亡也。
　　　　　【校】（一）措字依明世德堂本改。
　　外篇知北游第二十二【一】
　　　　【一】【释文】以义名篇。
　　知北游于玄水之上，登隐弅之丘，而适遭无为谓焉【一】。知谓无为谓曰：“予欲有问乎若【二】：何思何虑则知道？何处何服则安道？何从何道则得道？”【三】三问而无为谓不答也，非不答，不知答也【四】。
　　【一】【疏】此章并假立姓名，寓言明理。北是幽冥之域，水又幽昧之方，隐则深远难知，弅则郁然可见。欲明至道玄绝，显晦无常，故寄此言以彰其义也。
　　　　　【释文】《知北游》音智，又如字。《于玄水之上》李云：玄〔水〕，水名。司马崔本上作北。◎卢文弨曰：今本作玄水水名。以下白水例之，重者是。《隐弅》符云反，又音纷，又符纷反。李云：隐出弅起，丘貌。
　　【二】【疏】若，汝也。此明运知极心问道，假设宾主，谓之无为。
　　【三】【疏】此假设言方，运知问道。若为寻思，何所念虑，则知至道？若为服勤，于何处所，则安心契道？何所依从，何所道说，则得其道也？
　　【四】【疏】知，分别也。设此三问，竟无一答，非无为谓惜情不答，直是理无分别，故不知所以答也。
　　知不得问，反于白水之南，登狐阕之上，而睹狂屈焉。知以之言也问乎狂屈。【一】狂屈曰：“唉！予知之，将语若，中欲言而忘其所欲言【二】。”
　　【一】【疏】白是洁素之色，南是显明之方，狐者疑似夷犹，阕者空静无物。问不得决，反照于白水之南，舍有反无，狐疑未能穷理，既而猖狂妄行，掘若槁木，欲表斯义，故曰狂屈焉。
　　　　　【释文】《白水》水名。《狐阕》苦穴反。司马李云：狐阕，丘名。《而睹》丁古反。《狂屈》求勿反，徐又其述反。司马向崔本作诎。李云：狂屈，侜张，似人而非也。◎庆藩案释文引李云，狂屈，侜张，似人而非也。文选甘泉赋捎夔魖，扶僪狂。狂屈即僪狂也。司马与崔作诎，失之。《以之言》司马云：之，是也。
　　【二】【疏】唉，应声也。初欲言语，中途忘之，斯忘之术，反照之道。
　　　　　【释文】《唉》哀在反。徐乌来反。李音熙，云：应声。《语若》鱼据反。
　　知不得问，反于帝宫，见黄帝而问焉。黄帝曰：“无思无虑始知道，无处无服始安道，无从无道始得道【一】。”
　　【一】【疏】轩辕体道，妙达玄言，故以一无（无）〔答〕于三问。
　　知问黄帝曰：“我与若知之，彼与彼不知也，其孰是邪？”
　　黄帝曰：“彼无为谓真是也，狂屈似之；我与汝终不近也。夫知者不言，言者不知，故圣人行不言之教。【一】道不可致【二】，德不可至【三】。仁可为也【四】，义可亏也【五】，礼相伪也【六】。故曰，‘失道而后德，失德而后仁，失仁而后义，失义而后礼。礼者，道之华而乱之首也【七】。'故曰，‘为道者日损【九】，损之又损之以至于无为，无为而无不为也【九】。'今已为物也【一０】，欲复归根，不亦难乎！其易也，其唯大人乎【一一】！
　　【一】【注】任其自行，斯不言之教也。
　　　　　【疏】真者不知也，似者中忘也，不近者以其知之也。行不言之教，引老子经为证也。
　　　　　【释文】《不近》附近之近。
　　【二】【注】道在自然，非可言致者也。
　　　　　【疏】致，得也。夫玄道不可以言得，言得非道也。
　　【三】【注】不失德故称德，称德而不至也。
　　　　　【疏】夫上德不德，若为德者，非至德也。
　　【四】【疏】夫至仁无亲，而今行偏爱之仁者，适可有为而已矣。
　　【五】【疏】夫裁非（一）断割，适可亏残，非大全也。大全者，生之而已矣。
　　【六】【疏】夫礼尚往来，更相浮伪，华藻乱德，非真实也。
　　【七】【注】礼有常则，故矫效（二）之所由生也。
　　　　　【疏】弃本逐末，散朴为浇，道丧淳漓，逮于行礼，故引老经证成其义也。
　　【八】【注】损华伪也。
　　【九】【注】华去而朴全，则虽为而非为也。
　　　　　【疏】夫修道之夫，日损华伪，既而前损有，后损无，有无双遣，以至于非有非无之无为也，寂而不动，无为故无不为也。此引老经重明其旨。
　　【一０】【注】物失其所，故有为物。
　　【一一】【注】其归根之易者，唯大人耳。大人体合变化，故化物不难。
　　　　　　【疏】倒置之类，浮伪居心，徇末忘本，以道为物，纵欲归根复命，其可得乎！今量反本不难，唯在大圣人耳。◎家世父曰：人所受以生者，气也。既得之以为生，则气日流行大化之中，而吾块然受其成形，无由反气而合诸漠。道之华为礼，与气之流行而为人，皆非其所固然者也。通死生为徒，一听其气之聚散而吾无与焉，则无为矣。道至于无为，而仁义（理）〔礼〕之名可以不立，是之谓归根。
　　　　　　【释文】《其易》以豉反。注同。
　　　　　　【校】（一）裁非疑裁制之误。（二）赵谏议本效作放。
　　生也死之徒【一】，死也生之始，孰知其纪【二】！人之生，气之聚也；聚则为生，散则为死【三】。若死生为徒，吾又何患【四】！故万物一也【五】，是其所美者为神奇，其所恶者为臭腐；臭腐复（一）化为神奇，神奇复化为臭腐。故曰‘通天下（二）一气耳【六】。'圣人故贵一【七】。”
　　【一】【注】知变化之道者，不以〔死生〕（三）为异。
　　【二】【注】更相为始，则未知孰死孰生也。
　　　　　【疏】气聚而生，犹是死之徒类；气散而死，犹是生之本始。生死终始，谁知纪纲乎！聚散往来，变化无定。
　　　　　【释文】《更相》音庚。
　　【三】【注】俱是聚也，俱是散也。
　　【四】【注】患生于异。
　　　　　【疏】夫气聚为生，气散为死，聚散虽异，为气则同。（今）（四）斯则死生聚散，可为徒伴，既无其别，有何忧色！
　　【五】【疏】生死既其不二，万物理当归一。
　　【六】【注】各以所美为神奇，所恶为臭腐耳。然彼之所美，我之所恶也；我之所美，彼或恶之。故通共神奇，通共臭腐耳，死生彼我岂殊哉！
