<!-- { "loadSidebar": true } -->
　　故曰：“鱼不可脱于渊，国之利器不可以示人【一】。”彼圣人者，天下之利器也【二】，非所以明天下也【三】。故绝圣弃知，大盗乃止【四】；擿玉毁珠，小盗不起【五】；焚符破玺，而民朴鄙；【六】掊斗折衡，而民不争【七】；殚残天下之圣法，而民始可与论议【八】。擢乱六律，铄绝竽瑟，塞瞽旷之耳，而天下始人含其聪矣；灭文章，散五采，胶离朱之目，而天下始人含其明矣；【九】毁绝钩绳而弃规矩，攦工倕之指，而天下始人有其巧矣。故曰“大巧若拙。”【一０】削曾史之行，钳杨墨之口，攘弃仁义，而天下之德始玄同矣【一一】。彼人含其明，则天下不铄矣；人含其聪，则天下不累矣；【一二】人含其知，则天下不惑矣；人含其德，则天下不僻矣。【一三】彼曾、史、杨、墨、师旷、工倕、离朱，皆外立其德而以爚乱天下者也【一四】，法之所无用也【一五】。
　　【一】【注】鱼失渊则为人禽，利器明则为盗资，故不可示人。
　　　　　【疏】脱，失也。利器，圣迹也。示，明也。鱼失水则为物所禽，利器明则为人所执，故不可也。
　　【二】【注】夫圣人者，诚能绝圣弃知而反冥物极，物极各冥，则其迹利物之迹也。器犹迹耳，可执而用曰器也。
　　　　　【疏】圣人则尧舜文武等是也。◎家世父曰：假圣人之知而收其利，天下皆假而用之，则固天下之利器矣。天下假圣人以为利器，而惟惧人之发其覆也，（能）〔则〕无有能明之者也。
　　【三】【注】示利器于天下，所以资其盗贼。
　　　　　【疏】夫圣人驭世，应物随时，揖让干戈，行藏匪一，不可执固，明示天下。若执而行者，必致其弊，即燕哙白公之类是也。
　　【四】【注】去其所资，则未施禁而自止也。
　　　　　【疏】弃绝圣知，天下之物各守其分，则盗自息。
　　【五】【注】贱其所宝，则不加刑而自息也。
　　　　　【疏】藏玉于山，藏珠于川，不贵珠宝，岂有盗滥！
　　　　　【释文】《擿玉》持赤反，义与掷字同。崔云：犹投弃之也。郭都革反。李云：刻也。
　　【六】【注】除矫诈之所赖者，则无以行其奸巧。
　　　　　【疏】符玺者，表诚信也。矫诈之徒，赖而用之，故焚烧毁破，可以反朴还淳而归鄙野矣。
　　【七】【注】夫小平乃大不平之所用也。
　　　　　【疏】斗衡者，所以量多少，称轻重也。既遭（斗）〔盗〕窃，翻为盗资。掊击破坏，合于古人之智守，故无忿争。
　　【八】【注】外无所矫，则内全我朴，而无自失之言也。
　　　　　【疏】殚，尽也。残，毁也。圣法，谓五德也。既残三王，又毁五帝，蘧庐咸尽，刍狗不陈，忘筌忘蹄，物我冥极，然后始可与论重妙之境，议道德之遐也。
　　　　　【释文】《殚》音丹，尽也。
　　【九】【注】夫声色离旷，有耳目者之所贵也。受生有分，而以所贵引之，则性命丧矣。若乃毁其所贵，弃彼任我，则聪明各全，人含其真也。
　　　　　【疏】擢，拔也。铄，消也。竽形与笙相似，并布管于匏内，施簧于管端。瑟长八尺一寸，阔一尺八寸，二十七弦，伏牺造也。夫耳淫宫征，慕师旷之聪；目滞玄黄，希离朱之视；所以心神奔驰，耳目竭丧。既而拔管绝弦，销经绝纬；毁黄华之曲，弃白雪之歌；灭黼黻之文，散红紫之采。故胶离朱之目，除矫效之端；塞瞽旷之耳，去乱群之帅。然后人皆自得，物无丧我，极耳之所听而反听无声，恣目之能视而内视无色，天机自张，无为之至也，岂有明暗优劣于其间哉！是以天下和平，万物同德。率己闻见，故人含其聪明。含，怀养也。
　　　　　【释文】《铄绝》郭李诗灼反，向徐音药。崔云：烧断之也。《竽》徐音于。《瑟》本亦作笙。《塞瞽旷》崔本塞作杜，云：塞也。◎卢文弨曰：今本无瞽（一）字。《胶》音交，徐古孝反。《丧矣》息浪反。
　　【一０】【注】夫以蜘蛛蛣蜣之陋，而布网转丸，不求之于工匠，则万物各有能也。所能虽不同，而所习不敢异，则若巧而拙矣。故善用人者，使能方者为方，能圆者为圆，各任其所能，人安其性，不责万民以工倕之巧。故众技以不相能似拙，而天下皆自能则大巧矣。夫用其自能，则规矩可弃而妙匠之指可攦也。
　　　　　　【疏】钩，曲；绳，直；规，圆；矩，方。工倕是尧工人，作规矩之法；亦云舜臣也。攦，折也，割也。工倕禀性机巧，运用钩绳，割刻异端，述作规矩，遂令天下黔黎，诱然放效，舍己逐物，实此之由。若使弃规矩，绝钩绳，攦割倕指，则人师分内，咸有其巧。譬犹蜘网蜣丸，岂关工匠人事，若天机巧也！（事）〔语〕出老经。
　　　　　　【释文】《攦》郭吕系反，又力结反，徐所绮反。李云：折也。崔云：撕之也。《工倕》音垂，尧时巧者也。一音睡。◎卢文弨曰：旧本音讹名，据达生篇改正。《蜘》音知。《蛛》音诛。《蛣》起一反。《蜣》音羌。
　　【一一】【注】去其乱群之率，则天下各复其所而同于玄德也（二）。
　　　　　　【疏】削，除也。钳，闭也。攘，却也。玄，原也，道也。曾参至孝，史鱼忠直，杨朱墨翟，禀性弘辩。彼四子者，素分天然，遂使天下学人，舍己效物，由此乱群，失其本性。则削除忠信之行，钳闭浮辩之口，攘去蹩躠之仁，弃掷踶跂之义。于是物不丧真，人皆自得，率性全理，故与玄道混同也。
　　　　　　【释文】《之行》下孟反。《钳》李巨炎反，又其严反。《攘》如羊反。《之帅》本又作率，同。所类反。◎卢文弨曰：今本作率。
　　【一二】【疏】铄，消散也。累，忧患也。只为自衒聪明，故忧患斯集，彼苍生颠仆而销散也。若能含抱聪明于内府而不衒于外者，则物皆适乐而无忧患也。
　　　　　　【释文】《不铄》（朱）〔失〕（三）灼反。崔云：不消坏也。向音耀。
　　【一三】【疏】若能知于分内，养德而不荡者，固当履环中之正道，游宇内而不惑，岂有倒置邪僻于其间哉！
　　　　　　【释文】《不僻》匹亦反。
　　【一四】【注】此数人者，所禀多方，故使天下跃而效之。效之则失我，我失由彼，则彼为乱主矣。夫天下之大患者，失我也。
　　　　　　【疏】以前数子，皆禀分过人，不能韬光匿耀，而扬波激俗，标名于外，引物从己，炫耀群生。天下亡德而不反本，失我之原，斯之由也。
　　　　　　【释文】《爚》徐音药。三苍云：火光销也。司马崔云：散也。《此数》所主反。
　　【一五】【注】若夫法之所用者，视不过于所见，故众目无不明；听不过于所闻，故众耳无不聪；事不过于所能，故众技无不巧；知不过于所知，故群性无不适；德不过于所得，故群德无不当。安用立所不逮于性分之表，使天下奔驰而不能自反哉！
　　　　　　【疏】夫率性而动，动必由性，此法之妙也。而曾史之徒，以己引物，既无益于当世，翻有损于将来，虽设此法，终无所用也。
　　　　　　【校】（一）世德堂本无瞽字，本书依释文补。（二）赵谏议本无也字。（三）失字依世德堂本及释文原本改。
　　子独不知至德之世乎？昔者容成氏、大庭氏、伯皇氏、中央氏、栗陆氏、骊畜氏、轩辕氏、赫胥氏、尊卢氏、祝融氏、伏牺氏、神农氏，当是时也，民结绳而用之【一】，甘其食，美其服【二】，乐其俗，安其居【三】，邻国相望，鸡狗之音相闻，民至老死而不相往来【四】。若此之时，则至治已【五】。今遂至使民延颈举踵曰，“某所有贤者”，赢粮而趣之，则内弃其亲而外去其主之事，足迹接乎诸侯之境，车轨结乎千里之外【六】。则是上好知（也）〔之〕（一）过也【七】。
　　【一】【注】足以纪要而已。
　　　　　【疏】已上十二氏，并上古帝王也。当时既未有史籍，亦不知其次第前后。刻木为契，结绳表信，上下和平，人心淳朴。故易云，上古结绳而治，后世圣人易之以书契。
　　　　　【释文】《容成氏》司马云：此十二氏皆古帝王。《骊》徐力池反，李音犁。《畜》徐敕六反。《伏戏》音羲。
　　【二】【注】适故常甘，当故常美。若思（失）〔夫〕（二）侈靡，则无时慊矣。
　　　　　【释文】《慊》口簟反。
　　【三】【疏】止分，故甘；去华，故美；混同，故乐；恬淡，故安居也。
　　　　　【释文】《乐其》音洛。
　　【四】【注】无求之至。
　　　　　【疏】境邑相比，相去不远，鸡犬吠声，相闻相接。而性各自足，无求于世，卒于天命，不相往来，无为之至。
　　　　　【释文】《而不相往来》一本作不相与往来。检元嘉中郭注本及崔向永和中本，并无与字。
　　【五】【疏】无欲无求，怀道抱德，如此时也，岂非至哉！
　　　　　【释文】《至治》直吏反。注同。
　　【六】【注】至治之迹，犹致斯弊。
　　　　　【疏】赢，裹也。亦是至理之风，播而为教，贵此文迹，使物学之。尚贤路开，寻师访道，引颈举足，远适他方，轨辙交行，足迹所接，裹粮负戴，不惮千里，内则弃亲而不孝，外则去主而不忠。至治之迹，遂致斯弊也。
　　　　　【释文】《颈》如字。李巨盈反。《赢》音盈。崔云：裹也。广雅云：负也。《粮》音良。《而趣》七于反，徐七喻反。◎庆藩案轨，彻迹也。说文：轨，车彻也，从车，九声。（案彻者通也，中空而通也。经传多训轨为车头，盖軓字之讹。说文：軓，车轼前也，从车，凡声。）车轨与足迹对文，则轨之为车迹明矣。（考工记匠人皆容力九轨，郑注：轨，彻广也。结，交也。）车迹可并列，亦可邪交。邪交则相接，结轨即结彻也。管子小匡篇车不结彻，彻，迹也。高注：结，交也。车轮之迹，往来纵横，彼此交错，故曰结交也。史记司马相如传结轨适辕，东乡将报，索隐引张揖注：结，屈也，轨，车迹也。本西行，折而东之，则迹亦曲而东也。
　　【七】【注】上，谓好知之君。知而好之，则有斯过矣。
　　　　　【疏】尚至治之迹，好治物之智，故致斯也。
　　　　　【释文】《上好》呼报反。注下皆同。
　　　　　【校】（一）之字依世德堂本改。（二）夫字依世德堂本改。
