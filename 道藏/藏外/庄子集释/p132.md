<!-- { "loadSidebar": true } -->
　　古之君人者，以得为在民，以失为在己【一】；以正为在民，以枉为在己【二】；故一形有失其形者，退而自责【三】。今则不然。【四】匿为物而愚不识【五】，大为难而罪不敢【六】，重为任而罚不胜【七】，远其涂而诛不至【八】。民知力竭，则以伪继之【九】，日出多伪，士民安取不伪【一０】！夫力不足则伪，知不足则欺，财不足则盗。盗窃之行，于谁责而可乎？【一一】”
　　【一】【注】君莫之失，则民自得矣。
　　　　　【疏】推功于物，故以得在民；受国不祥，故以失在己。
　　【二】【注】君莫之枉，则民自正。
　　　　　【疏】无为任物，正在民也；引过责躬，枉在己也。
　　【三】【注】夫物之形性何为而失哉？皆由人君挠之以至斯患耳，故自责（一）。
　　　　　【疏】夫人受气不同，禀分斯异，令各任其能，则物皆自得。若有一物失所，亏其形性者，则引过归己，退而责躬。昔殷汤自翦，千里来霖，是也。
　　【四】【疏】步骤殊时，浇淳异世，故今之驭物者则不复如此也。
　　【五】【注】反其性，匿也；用其性，显也；故为物所显则皆识。
　　　　　【疏】所作宪章，皆反物性，藏匿罪名，愚妄不识，故罪名者众也。
　　　　　【释文】《匿》女力反。《为物而愚》一本作遇。◎俞樾曰：下文大为难而罪不敢，重为任而罚不胜，远其涂而诛不至，曰罪，曰罚，曰诛，皆谓加之以刑也。此曰愚，则与下文不一律矣。释文曰：愚，一本作遇。遇疑过字之误。广雅释诂曰：过，责也。因其不识而责之，是谓过不识。吕览适威篇曰：烦为教而过不识，数为令而非不从，巨为危而罪不敢，重为任而罚不胜。与此文义相似，而正作过不识。高诱注训过为责，可据以订此文之误。过误为遇，又臆改为愚耳。◎庆藩案愚与遇古通。晏子春秋外篇盛为声乐以淫愚民，墨子非儒篇愚作遇。韩子南面篇愚赣寙惰之民，宋干道本愚作遇，秦策愚惑与罪人同心，姚本愚作遇。曩谓当从释文作遇之义为长，今案俞氏以为过字之误，其说更精。过遇二字，古多互讹。本书渔父篇今者丘得过也，释文：过或作遇。让王篇君过而遗先生食，释文：过本亦作遇。是二字形似互误之证。《不识》反物性而强令识之。
　　【六】【注】为物所易则皆敢。
　　　　　【疏】法既难定，行之不易，故决定违者，斯罪之也。
　　　　　【释文】《大为难而罪不敢》王云：凡所施为者，皆用物之所能，则莫不易而敢矣。而故大为艰难，令出不能，物有不敢者，则因罪之。《所易》以豉反。
　　【七】【注】轻其所任则皆胜。
　　　　　【释文】《不胜》音升。注同。
　　【八】【注】适其足力则皆至。
　　　　　【疏】力微事重而责其不胜，路远期促而罚其后至，皆不可也。
　　【九】【注】将以避诛罚也。
　　　　　【疏】智力竭尽，不免诛罚，惧罚情急，故继之以伪。
　　　　　【释文】《民知》音智。下同。
　　【一０】【注】主日兴伪，士民何以得其真乎！
　　　　　　【疏】谲伪之风，日日而出，伪众如草，于何得真！
　　【一一】【注】当责上也。
　　　　　　【疏】夫知力穷竭，谲伪必生；赋敛益急，贪盗斯起；皆由主上无德，法令滋彰。夫能忘爱释私，不贵珍宝，当责在上，岂罪下民乎！
　　　　　　【校】（一）赵谏议本责下有也字。
　　蘧伯玉行年六十而六十化【一】，未尝不始于是之而卒诎之以非也【二】，未知今之所谓是之非五十九非也【三】。万物有乎生而莫见其根，有乎出而莫见其门【四】。人皆尊其知之所知而莫知恃其知之所不知而后知，可不谓大疑乎【五】！已乎已乎！且无所逃【六】。此（一）所谓然与，然乎【七】？
　　【一】【注】亦能顺世而不系于彼我故也。
　　　　　【疏】姓蘧，名瑗，字伯玉，卫之贤大夫也。盛德高明，照达空理，故能与日俱新，随年变化。
　　　　　【释文】《蘧》其居反。
　　【二】【注】顺物而畅，物情之变然也。
　　　　　【疏】初履之年，谓之为是，年既终谢，谓之为非，一岁之中而是非常出，故始时之是，终诎为非也。
　　　　　【释文】》诎》起勿反。广雅云：曲也。郭音黜。
　　【三】【注】物情之变，未始有极。
　　　　　【疏】故变为新，以新为是；故已谢矣，以故为非。然则去年之非，于今成是；今年之是，来岁为非。是知执是执非，滞新执故者，倒置之流也。故容成氏曰，除日无岁，蘧瑗达之，故随物化也。
　　【四】【注】无根无门，忽尔自然，故莫见也。唯无其生亡其出者，为能睹其门而测其根也。
　　　　　【疏】随变而生，生无根原；任化而出，出无门户。既曰无根无门，故知无生无出。生出无门，理其如此，何年岁之可像乎！
　　【五】【注】我所不知，物有知之者矣。故用物之知，则无所不知；独任我知，知甚（二）寡矣。今不恃物以知，而自尊〔其〕（三）知，则物不告我，非大疑如何！
　　　　　【疏】所知者，俗知也；所不知者，真知也。流俗之人，皆尊重分别之知，锐情取舍，而莫能赖其（分别）〔不知〕（四）之知以照真原，可谓大疑惑之人也。
　　【六】【注】不能用彼，则寄身无地。
　　　　　【疏】已，止也。夫锐情取舍，不（如）〔知〕休止，必遭祸患，无处逃形。
　　【七】【注】自谓然者，天下未之然也。
　　　　　【疏】各然其所然，各可其所可，彼我相对，孰是孰非乎？
　　　　　【释文】《然与》音余，又如字。《然乎》言未然。
　　　　　【校】（一）此下世德堂本有则字。（二）世德堂本甚作其。（三）其字依世德堂本补。（四）不知依正文改。
　　仲尼问于大史大弢、伯常骞、狶韦【一】曰：“夫卫灵公饮酒湛乐，不听国家之政；田猎毕弋，不应诸侯之际；其所以为灵公者何邪【二】？”
　　【一】【疏】太史，官号也。下三人，皆史官之姓名也。所问之事，次列下文。
　　　　　【释文】《大史》音太。《大弢》吐刀反，人名。《伯常骞》起虔反，人名。《狶》本亦作俙，同。虚岂反。又音希，郭音郗，李音熙。《韦》李云：狶韦者，太史官名。
　　【二】【疏】毕，大网也。弋，绳系箭而射也。庸猥之君，淫声嗜酒，捕猎禽兽，不听国政，会盟交际，不赴诸侯。汝等史官，应须定谥，无道如此，何为谥灵？
　　　　　【释文】《湛》丁南反，乐之久也。李常淫反。《乐》音洛。《不应》应对之应。《诸侯之际》司马云：盟会之事。
　　大弢曰：“是因是也【一】。”
　　【一】【注】灵即是无道之谥也。
　　　　　【疏】依周公谥法：乱而不损曰灵。灵即无道之谥也。此是因其无道，谥之曰灵，故曰是因是也。
　　伯常骞曰：“夫灵公有妻三人，同滥（一）而浴【一】。史奉御而进所，搏币而扶翼【二】。其慢若彼之甚也，见贤人若此其肃也，是其所以为灵公也【三】。”
　　【一】【注】男女同浴，此无礼也。
　　　　　【释文】《同滥》徐胡暂反，或力暂反，浴器也。
　　【二】【注】以为贤，而奉御之劳，故搏币而扶翼之，使其不得终礼，此其所以为肃贤也。币者，奉御之物。
　　　　　【疏】滥，浴器也。姓史，字鱼，卫之贤大夫也。币，帛也。又谥法：德之精明曰灵。男女同浴，使贤人进御。公见史鱼良臣，深怀愧悚，假遣人搏捉币帛，令扶将羽翼，慰而送之，使不终其礼。敬贤如此，便是明君，故谥为灵，灵则有道之谥。
　　　　　【释文】《史》音秋。司马云：史鱼也。《所搏》音博。《弊》郭作币，帛也。徐扶世反。司马音蔽，云：引衣裳自蔽。◎卢文弨曰：今书作币。《而扶翼》司马云，谓公及浴女相扶翼自隐也。此殊郭义。
　　【三】【注】欲以肃贤补其私慢。灵有二义，（不）〔亦〕（二）可谓善，故仲尼问焉。
　　　　　【疏】男女同浴，娇慢之甚，忽见贤人，顿怀肃敬，用为有道，故谥灵也。
　　　　　【校】（一）阙误引张君房本滥作槛。（二）亦字依覆宋本及王叔岷说改。
　　狶韦曰：“夫灵公也死，卜葬于故墓不吉，卜葬于沙丘而吉。掘之数仞，得石椁焉，洗而视之，有铭焉，曰：‘不冯其子，灵公夺而里（一）之。'夫灵公之为灵也久矣【一】，之二人何足以识之【二】！”
　　【一】【注】子，谓蒯瞶也。言不冯其子，灵公将夺女处也。夫物皆先有其命，故来事可知也。是以凡所为者，不得不为；凡所不为者，不可得为；而愚者以为之在己，不亦妄乎！
　　　　　【释文】《故墓》一本作大墓。《沙丘》地名。《掘之》其月反，又其勿反。《数仞》所主反。《洗而》西礼反。《不冯》音凭。《其子灵公》郭读绝句。司马以其子字绝句，云：言子孙不足可凭，故使公得此处为冢也。◎家世父曰：郭象注，子谓蒯瞶，非也。石椁有铭，古之葬者谓子孙无能凭依以保其墓，灵公得而夺之。释文一本作夺而埋之，是也。《夺而里》而，汝也。里，居处也。一本作夺而埋之。《蒯》起怪反。《瞶》五怪反，蒯瞶，卫庄公名。《女处》音汝，下昌虑反。
　　【二】【注】徒识已然之见事耳，未知已然之出于自然也。
　　　　　【疏】沙丘，地名也，在盟津河北。子，蒯瞶也。欲明人之名谥皆定于未兆，非关物情而有升降，故沙丘石椁先有其铭。岂冯蒯瞶，方能夺葬！（史）〔弢〕与常骞，讵能识邪！
　　　　　【释文】《之见》贤遍反。
　　　　　【校】（一）赵谏议本作埋。
　　少知问于大（一）公调【一】曰：“何谓丘里之言【二】？”
　　【一】【疏】智照狭劣，谓之少知。太，大也。公，正也。道德广大，公正无私，复能调顺群物，故谓之太公调。假设二人，以论道理。
　　　　　【释文】《大公》音泰。下同。
　　【二】【疏】古者十家为丘，二十家为里。乡闾丘里，风俗不同，故假问答以辩之也。
　　　　　【释文】《丘里之言》李云：四井为邑，四邑为丘，五家为邻，五邻为里。古者邻里井邑，士风不同，犹今乡曲各自有方俗，而物不齐同。◎卢文弨曰：旧士作土，今书内音义作士字，从之。
　　　　　【校】（一）赵谏议本作太。下同。
