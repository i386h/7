<!-- { "loadSidebar": true } -->
　　　　　　【疏】以，用也。夫用火救火，猛燎更增；用水救水，波浪弥甚。故颜子之行，适足成卫侯之暴，不能匡劝，可谓益多也
　　【一二】【注】寻常守故，未肯变也。
　　【一三】【注】未信而谏，虽厚言为害。
　　　　　　【疏】汝之忠厚之言，近不信用，则虽诚心献替，而必遭刑戮于暴虐君人之前矣。
　　　　　　【校】（一）阙误引江南古藏本术作衒。（二）苦字依世德堂本改。（三）营字依汉书改。
　　且昔者桀杀关龙逢，纣杀王子比干，是皆修其身以下伛拊人之民，以下拂其上者也【一】，故其君因其修以挤之。是好名者也【二】。昔者尧攻丛枝、胥敖，禹攻有扈，国为虚厉，身为刑戮，其用兵不止，其求实无已。是皆求名实者也，而独不闻之乎【三】？名实者，圣人之（一）所不能胜也，而况若乎【四】！
　　【一】【注】龙逢比干，居下而任上之忧，非其事者也。
　　　　　【疏】谥法，贼民多杀曰桀，残义损善曰纣。姓关，字龙逢，夏桀之贤臣，尽诚而遭斩首。比干，殷纣之庶叔，忠谏而被割心。伛拊，犹爱养也。拂，逆戾也。此二子者，并古昔良佐，修饰其身，仗行忠节，以臣下之位，忧君上之民，臣有德而君无道，拂戾其君，咸遭戮辱。援古证今，足为龟镜。是知颜回化卫，理未可行也。
　　　　　【释文】《关龙逢》夏桀之贤臣。《王子比干》殷纣之叔父。《以下》遐嫁反。《伛》纡甫反。《拊》徐向音抚。李云：伛拊，谓怜爱之也。崔云：犹呕呴，谓养也。《拂其》符弗反。崔云：违也。又芳弗反。
　　【二】【注】不欲令臣有胜君之名也。
　　　　　【疏】挤，坠也，陷也，毒也。夏桀殷纣，无道之君，自不揣量，犹贪令誉，故因贤臣之修饰，肆其鸩毒而陷之。意在争名逐利，遂至于此故也。
　　　　　【释文】《以挤》徐子计反，又子礼反。司马云：毒也。一云：陷也。方言云：灭也。简文云：排也。《是好》呼报反。《欲令》力呈反。
　　【三】【注】夫暴君非徒求恣其欲，复乃求名，但所求者非其道耳。
　　　　　【疏】尧禹二君，已具前解。丛枝，胥敖，有扈，并是国名。有扈者，今雍州鄠县是也。宅无人曰虚，鬼无后曰厉。言此三国之君，悉皆无道，好起兵戈，征伐他国。岂唯贪求实利，亦乃规觅虚名，遂使境土丘虚，人民绝灭，身遭刑戮，宗庙颠殒。贪名求实，一至如斯，今古共知，汝独不闻也。
　　　　　【释文】《丛支》才公反。◎卢文弨曰：今本作枝。《有扈》音户。司马云：国名，在始平郡。案即今京兆鄠县也。《虚厉》如字，又音墟。李云：居宅无人曰虚，死而无后为厉。◎庆藩案虚厉即虚戾也。墨子鲁问篇是以国为虚戾，赵策齐为虚戾，均作戾。戾厉古音义通。诗小雅节南山篇降此大戾，大雅瞻昂篇戾作厉。小宛翰飞戾天，文选西都赋〔注〕引韩诗作厉。孟子滕文公篇狼戾，盐铁论未通篇作梁厉。皆其证。
　　【四】【注】惜名贪欲之君，虽复尧禹，不能胜化也，故与众攻之，而汝乃欲空手而往，化之以道哉？
　　　　　【疏】夫庸人暴主，贪利求名，虽尧禹圣君，不能怀之以德，犹兴兵众，问罪夷凶。况颜子匹夫，空手行化，不然之理，亦在无疑故也。
　　　　　【校】（一）赵谏议本无之字。
　　虽然，若必有以也，尝以语我来【一】！”
　　【一】【疏】尝，试也。汝之化道，虽复未弘，既欲请行，必有所以，试陈汝意，告语我来。
　　　　　【释文】《语我》鱼据反。下同。◎卢文弨曰：旧作鱼豫反，讹。今改正。
　　颜回曰：“端而虚【一】，勉而一【二】，则可乎【三】？”
　　【一】【注】正其形而虚其心也。
　　　　　【疏】端正其形，尽人臣之敬；虚豁心虑，竭匡谏之诚。既承高命，敢述所以耳。
　　【二】【注】言逊而不二也。
　　　　　【疏】勉厉身心，尽诚奉国，言行忠谨，才无差二。
　　【三】【疏】如前二术，可以行不？
　　曰：“恶！恶可【一】！夫以阳为充孔扬【二】，采色不定【三】，常人之所不违【四】，因案人之所感，以求容与其心【五】。名之曰日渐之德不成，而况大德乎【六】！将执而不化【七】，外合而内不訾，其庸讵可乎【八】！”
　　【一】【注】言未可也。
　　　　　【疏】恶恶，犹于何也，于何而可，言未可也。
　　　　　【释文】《恶恶》皆音乌，下同。
　　【二】【注】言卫君亢阳之性充张于内而甚扬于外，强御之至也。
　　　　　【疏】阳，刚猛也。充，满也。孔，甚也。言卫君以刚猛之性满实内心，强暴之甚，彰扬外迹。
　　【三】【注】喜怒无常。
　　　　　【疏】顺心则喜，违意则嗔，神采气色，曾无定准。
　　【四】【注】莫之敢逆。
　　　　　【疏】为性暴虐，威猛寻常，谏士贤人，讵能逆迕！
　　【五】【注】夫顽强之甚，人以快（一）事感己，己陵藉而乃抑挫之，以求从容自放而遂其侈心也。
　　　　　【疏】案，抑也。容与，犹放纵也。人以快善之事箴规感动，君乃因其忠谏而抑挫之，以求快乐纵容，遂其荒淫之意也。
　　　　　【释文】《挫之》子卧反。《从容》七容反。
　　【六】【注】言乃少多，无回降之胜也。
　　　　　【疏】卫侯无道，其来已久。日将渐渍之德，尚不能成，况乎鸿范圣明，如何可望也！
　　【七】【注】故守其本意也。
　　　　　【疏】饰非暗主，不能从（人）谏如流，固执本心，谁肯变恶为善者也。
　　【八】【注】外合而内不訾，即向之端虚而勉一耳，言此未足以化之。
　　　　　【疏】外形擎跽，以尽足恭，内心顺从，不敢訾毁。以此请行，行何利益，化卫之道，庸讵可乎！斯则斥前端虚之术未宜行用之矣。
　　　　　【释文】《不訾》向徐音紫。崔云：毁也。
　　　　　【校】（一）赵谏议本快作使。
　　“然则我内直而外曲，成而上比【一】。内直者，与天为徒。与天为徒者，知天子之与己皆天之所子，而独以己言蕲乎而人善之，蕲乎而人不善之邪【二】？若然者，人谓之童子，是之谓与天为徒【三】。外曲者，与人之（一）为徒也。擎跽曲拳，人臣之礼也，人皆为之，吾敢不为邪！为人之所为者，人亦无疵焉【四】，是之谓与人为徒【五】。成而上比者，与古为徒【六】。其言虽教，谪之实也【七】。古之有也，非吾有也【八】。若然者，虽直而不病【九】，是之谓与古为徒【一０】。若是则可乎【一一】？”
　　【一】【注】颜回更说此三条也。
　　　　　【疏】前陈二事，已被诋诃，今设三条，庶其允合。此标题目，下释其义，颜生述己以简宣尼是也。
　　　　　【释文】《而上》时掌反。下同。
　　【二】【注】物无贵贱，得生一也。故善与不善，付之公当耳，一无所求于人也。
　　　　　【疏】此下释义。蕲，求也。言我内心质素诚直，共自然之理而为徒类。是知帝王与我，皆禀天然，故能忘贵贱于君臣，遗善恶于荣辱，复矜名以避恶，求善于他人乎？具此虚怀，庶其合理。
　　　　　【释文】《蕲乎》音祈。
　　【三】【注】依乎天理，推己（性）〔信〕（二）命，若婴儿之直往也。
　　　　　【疏】然，如此也。童子，婴儿也。若如向说，推理直前，行比婴儿，故人谓之童子。结成前义，故是之谓与天为徒也。
　　【四】【疏】夫外形委曲，随顺世间者，将人伦为徒类也。擎手跽足，磬折曲躬，俯仰拜伏者，人臣之礼也。而和同尘垢，污隆任物，人皆行此，我独不为邪！是以为人所为，故人无怨疾也。
　　　　　【释文】《擎》徐其惊反。《跽》徐其里反。说文云：长跪也。《曲拳》音权。《无疵》才斯反。
　　【五】【注】外形委曲，随人事之所当为者也。
　　　　　【疏】此结（成）〔前〕（三）也。
　　【六】【注】成于今而比于古也。
　　　　　【疏】忠谏之事，乃成于今，君臣之义，上比于古，故与古之忠臣比干等类，是其义也。
　　【七】【注】虽是常教，实有讽责之旨。
　　　　　【疏】谪，责也。所陈之言，虽是教迹，论其意旨，实有讽责之心也。
　　　　　【释文】《谪之》直革反。《讽责》非凤反。
　　【八】【疏】敻古以来，有此忠谏，非我今日独起箴规者也。
　　【九】【注】寄直于古，故无以病我也。
　　　　　【疏】若忠谏之道，自古有之，我今诚直，亦幸无忧累。
　　【一０】【疏】此结前也。
　　【一一】【疏】呈此三条，未知可不？
　　　　　　【校】（一）赵谏议本无之字。（二）信字依赵谏议本改。（三）依下疏文改。
　　仲尼曰：“恶！恶可！大多政，法而不谍【一】，虽固亦无罪。【二】虽然，止是耳矣，夫胡可以及化【三】！犹师心者也【四】。”
　　【一】【注】当理无二，而张三条以政之，与事不冥也。
　　　　　【疏】谍，条理也，当也。法苟当理，不俟多端，政设三条，大伤繁冗。于理不当，亦不安恬，故于何而可也。
　　　　　【释文】《大多》音泰，徐敕佐反。崔本作太。《不谍》徐徒协反，向吐颊反。李云：安也。崔云：间谍也。◎俞樾曰：政字绝句。大多政者，郭注所谓当理无二而张三条以政之也。法而不谍，四字为句。列御寇篇形谍成光，释文曰：谍，便僻也。此谍字义与彼同，谓有法度而不便僻也。李训安，崔训间谍，并失其义。
　　【二】【注】虽未弘大，亦且不见咎责。
　　　　　【疏】设此三条，虽复固陋，既未行李，亦幸无咎责者也。
　　【三】【注】罪则无矣，化则未也。
　　　　　【疏】胡，何也。颜回化卫，止有是法，才可独善，未及济时，故何可以及化也。又解：若止而勿行，于理便是，如其适卫，必自遭殆也。
　　【四】【注】挟三术以适彼，非无心而付之天下也。
　　　　　【疏】夫圣人虚己，应时无心，譬彼明镜，方兹虚谷。今颜回预作言教，方思虑可不，既非忘淡薄，故知师其有心也。
　　　　　【释文】《挟三》户牒反。
　　颜回曰：“吾无以进矣，敢问其方【一】。”
　　【一】【疏】颜生三术，一朝顿尽，化卫之道，进趣无方，更请圣师，庶闻妙法。
　　仲尼曰：“斋，吾将语若！有〔心〕（一）而为之，其易邪【一】？易之者，天不宜【二】。”
　　【一】【注】夫有其心而为之（二）者，诚未易也。
