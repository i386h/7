<!-- { "loadSidebar": true } -->
　　【四】【注】明治天下者，非以为荣。
　　　　　【疏】操，执也。修，理也。燋然，憔悴貌。夫孝子之治慈父，既不伐其功绩；圣人之救祸乱，岂务矜以荣显！事不得已，是故羞之。
　　　　　【释文】《操药》七刀反。《燋然》将遥反，又音樵。
　　　　　【校】（一）阙误引张君房本羞之作所羞也。（二）郭下疑脱作髦二字。
　　至德之世，不尚贤【一】，不使能【二】；上如标枝【三】，民如野鹿【四】；端正而不知以为义，相爱而不知以为仁【五】，实而不知以为忠，当而不知以为信【六】，蠢动而相使，不以为赐【七】。是故行而（为）〔无〕（一）迹【八】，事而无传【九】。」
　　【一】【注】贤当其位，非尚之也。
　　　　　【疏】夫不肖与贤，各当其分，非尚之以别贤。
　　【二】【注】能者自为，非使之也。
　　　　　【疏】巧拙习性，不相夸企，非尚而使之。
　　【三】【注】出物上而不自高也。
　　　　　【疏】君居民上，恬淡虚忘，犹如高树之枝，无心荣贵也。
　　　　　【释文】《如标》方小反，徐方遥反，又方妙反。言树杪之枝无心在上也。《校》胡孝反，李音较。一本作枝。◎卢文弨曰：今本校作枝。
　　【四】【注】放而自得也。
　　　　　【疏】上既无为，下亦淳朴，譬彼野鹿，绝君王之礼也。
　　【五】【疏】端直其心，不为邪恶，岂识裁非之义！率乎天理，更相亲附，宁知偏爱之仁者也！
　　【六】【注】率性自然，非由知也。
　　　　　【疏】率性成实，不知此实为忠；任真当理，岂将此当为信！
　　【七】【注】用其自动，故动而不谢。
　　　　　【疏】赐，蒙赖也。蠢动之物，即是精爽之类，更相驱使，理固自然。譬彼股肱，方兹耳目，既无心于为造，岂有情于蒙赖！无为理物，其义亦然。
　　　　　【释文】《蠢》郭处允反，动也。
　　【八】【注】（王）〔主〕（二）能任其自行，故无迹也。
　　　　　【疏】君民淳朴，上下和平，率性而动，故无迹之可记。
　　【九】【注】各止其分，故不传教于彼也。
　　　　　【疏】方之首足，各有职司，止其分内，不相传习。迹既昧矣，事亦灭焉。
　　　　　【释文】《无传》丈专反。
　　　　　【校】（一）无字依宋本及各本改。（二）主字依道藏本改。
　　孝子不谀其亲，忠臣不谄其君，臣子之盛也【一】。亲之所言而然，所行而善，则世俗谓之不肖子；君之所言而然，所行而善，则世俗谓之不肖臣。而未知此其必然邪【二】？世俗之所谓然而然之，所谓善而善之，则不谓之道（一）谀之人也。然则俗故严于亲而尊于君邪【三】？谓己道人，则勃然作色；谓己谀人，则怫然作色【四】。而终身道人也，终身谀人也【五】，合譬饰辞聚众也，是终始本末不相（二）坐【六】。垂衣裳，设采色，动容貌，以媚一世，而不自谓道谀，与夫人之为徒，通是非，而不自谓众人，愚之至也【七】。知其愚者，非大愚也；知其惑者，非大惑也。大惑者，终身不解；大愚者，终身不灵【八】。三人行而一人惑，所适者犹可致也，惑者少也；二人惑则劳而不至，惑者胜也。而今也以天下惑，予虽有祈向，不可得也。不亦悲乎【九】！
　　【一】【疏】善事父母为孝。谀，伪也。谄，欺也。不以正求人谓之谄。为臣为子，事父事君，不谄不谀，尽忠尽孝，此乃臣子之盛德也。
　　　　　【释文】《不谀》羊朱反，郭贻附反。《不谄》敕检反。
　　【二】【注】此直违俗而从君亲，故俗谓不肖耳，未知至当正在何许。
　　　　　【疏】不肖，犹不似也。君父言行，不择善恶，直致随时，曾无谏争之心，故世俗之中，实为不肖，未知正理的在何许也。
　　　　　【释文】《不肖》音笑。
　　【三】【注】言俗不为尊严于君亲而从俗，俗不谓之谄，明尊严不足以服物，则服物者更在于从俗也。是以圣人未尝独异于世，必与时消息，故在皇为皇，在王为王，岂有背俗而用我哉！
　　　　　【疏】严，敬也。此明违从不定也。世俗然善，则谏争是也。夫违俗从亲，谓之道谀，而违亲从俗，岂非谄佞耶！且有逆有顺，故见是见非，而违顺既空，未知正在何处，又违亲从俗，岂谓尊严君父！
　　　　　【释文】《之道》音导。下同。◎庆藩案道人即谄人也。渔父篇曰，希意道言谓之谄，道与谄同义。荀子不苟篇非谄谀也，贾子先醒篇君好谄谀而恶至言，韩诗外传并作道谀。谄与道，声之转。《岂有背》音佩。
　　【四】【注】世俗遂以多同为正，故谓之道谀，则作色不受。
　　　　　【释文】《则勃》步忽反。《谓己谀人》本又作众人。下同。司马云：众人，凡人也。《则怫》符弗反，郭敷谓反。
　　【五】【注】亦不问道理，期于相善耳。
　　　　　【疏】勃，怫，皆嗔貌也。道，达也，谓其谄佞以媚君亲也。言世俗之人，谓己谄佞，即作色而怒，不受其名，而终身道谀，举世皆尔。
　　【六】【注】夫合譬饰辞，应受道谀之罪，而世复以此得人以此聚众亦为从俗者，恒不见罪坐也。
　　　　　【疏】夫合于譬喻，饰于浮词，人皆竞趋，故以聚众，能保其终始，合其本末；众既从之，故不相罪坐也。譬，本有作璧字者，言合珪璧也。
　　　　　【释文】《相坐》才卧反。注同。
　　【七】【注】世皆至愚，乃更不可不从。
　　　　　【疏】黄帝垂衣裳而天下治，上衣下裳，以象天地，红紫之色，间而为彩，用此华饰，改动容貌，以媚一世，浮伪之人，不谓道谀，翻且从君谄佞。此乃与夫流俗之人而徒党，更相彼此，通用是非，自谓殊于众人，可谓愚痴之至。
　　　　　【释文】《与夫》音符。
　　【八】【注】夫圣人道同而帝王殊迹者，诚世俗之惑不可解，故随而任之。
　　　　　【疏】解，悟也。灵，知也。知其愚惑者，圣人也。随而任之，故（愚）非〔愚〕惑也。大愚惑者，凡俗也，心识暗鄙，触境生迷，所以竟世终身不觉悟也。
　　　　　【释文】《不解》音蟹，又佳买反。《不灵》本又作无灵。司马云：灵，晓也。
　　【九】【注】天下都惑，虽我有求向至道之情而终不可得。故尧舜汤武，随时而已。
　　　　　【疏】适，往也。致，至也。惑，迷也。祈，求也。夫三人同行，一人迷路，所往之方，犹自可至，惑少解多故也；二人迷则神劳而不至，迷胜悟劣故也。今宇内皆惑，庄子虽求向至道之情，无由能致，故可悲伤也。
　　　　　【释文】《祈向》许亮反。司马云：祈，求也。◎俞樾曰：祈字无义。司马云，祈，求也。则但云予虽祈向足矣。郭注云，虽我有求向至道之情，则又增出情字，殆皆非也。祈疑所字之误，言天下皆惑，予虽有所向往，不可得也。祈所字形相似，故误耳。下同。
　　　　　【校】（一）赵谏议本道作导，下同。（二）阙误引张君房本相下有罪字。
　　大声不入于里耳【一】，折杨皇荂，则嗑然而笑【二】。是故高言不止于众人之心【三】，至言不出，俗言胜也【四】。以二缶锺惑，而所适不得矣【五】。而今也以天下惑，予虽有祈向，其庸可得邪【六】！知其不可得也而强之，又一惑也，故莫若释之而不推【七】。不推，谁其比忧【八】！厉之人夜半生其子，遽取火而视之，汲汲然唯恐其似己也【九】。
　　【一】【注】非委巷之所尚也。
　　　　　【释文】《大声》司马云：谓咸池六英之乐也。
　　【二】【注】俗人得啧曲，则同声动笑也。
　　　　　【疏】大声，谓咸池大韶之乐也，非下里委巷之所闻。折杨皇华，盖古之俗中小曲也，玩狎鄙野，故嗑然动容，同声大笑也。昔魏文侯听于古乐，怳焉而睡，闻郑卫新声，欣然而喜，即其事也。
　　　　　【释文】《折杨》之列反。《皇荂》况于反，又抚于反。本又作华，音花。司马本作里华。《嗑然》许甲反。李云：折杨皇华，皆古歌曲也。嗑，笑声也。本又作嗌，乌邈反。司马本作榼。《啧曲》仕责反。本又作嗑。
　　【三】【注】不以存怀。
　　　　　【疏】至妙之谈，超出俗表，故谓之高言。适可蕴群圣之灵府，岂容止于众人之智乎！大声不入于里耳，高言固不止于众心。
　　【四】【注】此天下所以未曾用圣而常自用也。
　　　　　【疏】出，显也。至道之言，淡而无味，不入委巷之耳，岂止众人之心！而流俗之言，饰词浮伪，犹如折杨之曲，喜听者多。俗说既其当涂，至言于乎隐蔽，故齐物云，言隐于荣华。
　　【五】【注】各自信据，故不知所之。
　　　　　【疏】踵，足也。夫迷方之士，指北为南，而二惑既生，垂脚不行，一人亦无由独进，欲达前所，其可得乎！此复释前惑者也。
　　　　　【释文】《以二缶锺》缶应作垂，锺应作踵，言垂脚空中，必不得有之适也。司马本作二垂锺，云：锺，注意也。《所适》司马云：至也。◎家世父曰：释文缶应作垂，锺应作踵，言垂脚空中，必不得有所适也。司马本作二垂锺。今案说文：缶，瓦器也，所以盛酒浆。锺，酒器也。小尔雅：釜二有半谓之薮，薮二有半谓之缶，缶二谓之锺。缶锺皆量器也，缶受四斛，锺受八斛。以二缶锺惑，谓不辨缶锺二者所受多寡也，持以为量，茫乎无所适从矣。上文一人惑，二人惑，据人言之；此以二缶锺惑，据事言之。尽人皆惑，而谁与明之！操量器而惑，不足与定数。举天下之大而皆惑也，谁与举而指之！自分两义。◎俞樾曰：二缶锺之文，未知何义。释文云，缶应作垂，锺应作踵，言垂脚空中，必不得有之适也。此于庄子之意不合。所适，谓所之也。郭注曰，各自信据，故不知所之，是也。如陆氏说，则以适为适意之适，当云不得其适，不当云所适不得也。今案锺当作踵，而二则一字之误，缶则企字之误。企下从止，缶字俗作□，其下亦从止，两形相似，因致误耳。文选叹逝赋注引字林曰：企，举踵也。一切经音义十五引通俗文曰：举踵曰企。然则企踵犹举踵也。人一企踵，不过步武之间耳，然以一企踵惑，则已不得其所适矣。故下云，而今也以天下惑，予虽有所向，其庸可得邪！以天下惑，极言其地之大；以一企踵惑，极言其地之小也。上文二人惑则劳而不至，惑者胜也。而今也以天下惑，予虽有所向，不可得也。以天下对二人言，则以人之多寡言；此以天下对一企踵言，则以地之广狭言。一企踵误为二缶锺，则不得其义矣。
