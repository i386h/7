<!-- { "loadSidebar": true } -->
　　【四】【注】此自足于内，无所求及之貌。
　　　　　【疏】填填，满足之心。颠颠，高直之貌。夫太上淳和之世，遂初至德之时，心既遣于是非，行亦忘乎物我。所以守真内足，填填而处无为；自不外求，颠颠而游于虚淡。
　　　　　【释文】《填填》徐音田，又徒偃反。质重貌。崔云：重迟也。一云：详徐貌。淮南作莫莫。《颠颠》丁田反。崔云：专一也。淮南作瞑瞑。
　　【五】【注】不求非望之利，故止于一家而足。
　　　　　【疏】蹊，径；隧，道也。舟，船也。当是时，即至德之世也。人知守分，物皆淳朴，不伐不夺，径道所以可遗；莫往莫来，船桥于是乎废。
　　　　　【释文】《蹊》徐音兮。李云：径也。《隧》徐音遂。崔云：道也。
　　【六】【注】混茫而同得也，则与一世而淡漠焉，岂国异而家殊哉！
　　　　　【疏】夫混茫之世，淳和淡漠。故无情万物，连接而共里闾；有识群生，系属而同乡县；岂国异政而家殊俗哉！
　　　　　【释文】《连属其乡》王云：既无国异家殊，故其乡连属。《混》胡本反。《茫》莫刚反。《淡》徒暂反。《漠》音莫。
　　【七】【注】足性而止，无吞夷之欲，故物全。
　　　　　【疏】飞禽走兽不害，所以成群；蔬草果木不伐，遂其盛茂。
　　　　　【释文】《遂长》丁丈反，又直良反。《无吞》敦恩反，又音天。
　　【八】【注】与物无害，故物驯也。
　　　　　【疏】人无害物之心，物无畏人之虑。故山禽野兽，可羁系而遨游；鸟鹊巢窠，可攀援而窥望也。
　　　　　【释文】《攀》本又作扳，普班反。《援》音袁。广雅云：牵也，引也。《窥》去规反。《物驯》似遵反，或音纯。
　　夫至德之世，同与禽兽居，族与万物并，恶乎知君子小人哉【一】！同乎无知，其德不离【二】；同乎无欲，是谓素朴【三】；素朴而民性得矣。【四】及至圣人【五】，蹩躠为仁，踶跂为义，而天下始疑矣；澶漫为乐，摘僻为礼，而天下始分矣【六】。故纯朴不残，孰为牺尊！白玉不毁，孰为珪璋【七】！道德不废，安取仁义【八】！性情不离，安用礼乐【九】！五色不乱，孰为文采！五声不乱，孰应六律【一０】！夫残朴以为器，工匠之罪也；毁道德以为仁义，圣人之过也。【一一】
　　【一】【疏】夫殉物邪僻为小人，履道方正为君子。既而巢居穴处，将鸟兽而不分；含哺鼓腹，混群物而无异；于何而知君子，于何而辨小人哉！
　　　　　【释文】《恶乎》音乌。
　　【二】【注】知则离道以善也。
　　　　　【疏】既无分别之心，故同乎无知之理。又不（以）险德以求行，故抱一而不离也。
　　　　　【释文】《不离》力智反。注皆同。
　　【三】【注】欲则离性以饰也。
　　　　　【疏】同遂初之无欲，物各清廉；异末代之浮华，人皆淳朴。
　　　　　【释文】《素朴》普剥反。
　　【四】【注】无烦乎知欲也。
　　　　　【疏】夫苍生所以失性者，皆由滞欲故也。既而无欲素朴，真性不丧，故称得也。此一句总结已前至德之美者也。
　　【五】【注】圣人者，民得性之迹耳，非所以迹也。此云及至圣人，犹云及至其迹也。
　　【六】【注】夫圣迹既彰，则仁义不真而礼乐离性，徒得形表而已矣（一）。有圣人即有斯弊，吾若是何哉！
　　　　　【疏】自此以上，明淳素之德；自此以下，斥圣迹之失。及至圣人，即五帝已下行圣迹之人也。蹩躠，用力之貌。踶跂，矜恃之容。澶漫是纵逸之心，摘僻是曲拳之行。夫淳素道消，浇伪斯起。踶跂恃裁非之义，蹩躠夸偏爱之仁，澶漫贵奢淫之乐，摘僻尚浮华之礼，于是宇内分离，苍生疑惑，乱天之经，自斯而始矣。
　　　　　【释文】《蹩》步结反。向崔本作弊，音同。《躠》本又作薛，悉结反。向崔本作杀，音同。一音素葛反。《踶》直氏反，向同，崔音缇。《跂》丘氏反，一音吕氏反，崔音技。李云：蹩躠踶跂，皆用心为仁义之貌。◎庆藩案踶，各本无训。说文：踶，躗也。躗，踶（躗）（二）也。（〔段注〕旧本讹作卫，今据踶字注及牛部□字注改正。）《澶》本又作儃，徒旦反。又吐旦反。向崔本作但，音燀。《漫》武半反。向崔本作曼，音同。李云：澶漫，犹纵逸也。崔云：但曼，淫衍也。一云：澶漫，牵引也。《摘》敕历反，又涉革反。《辟》匹壁反，向音檗，徐敷历反，李父历反。本或作僻，音同。李云：纠擿邪辟而为礼也。一音妇赤反，法也。崔云：擿辟，多节。◎卢文弨曰：今本作僻。◎家世父曰：释文引李曰，纠擿邪辟而为礼也，崔云，擿辟，多节。擿辟，当作摘擗。王逸注楚词：擗，析也。摘者，摘取之；擗者，分之；谓其烦碎也。《始分》如字。下分皆同。
　　【七】【疏】纯朴，全木也。不残，未雕也。孰，谁也。牺尊，酒器，刻为牛首，以祭宗庙也。止锐下方曰珪，半珪曰璋。此略举譬喻，以明浇竞之治也。
　　　　　【释文】《牺尊》音羲。尊，或作樽。司马云：画牺牛象以饰樽也。王肃云：刻为牛头。郑玄云：画凤皇羽饰尊，婆娑然也。音先河反。◎卢文弨曰：今本作樽，俗（三）。《珪璋》音章。李云：皆器名也。锐上方下曰珪，半珪曰璋。
　　【八】【疏】此合譬也。夫大道之世，不辨是非；至德之时，未论憎爱。无爱则人心自息，无非则本迹斯忘，故老经云大道废，有仁义矣。
　　【九】【疏】礼以检迹，乐以和心。情苟不散，安用和心！性苟不离，何劳检迹！是知和心检迹，由乎道丧也。
　　　　　【释文】《情性不离》如字。别离也。◎卢文弨曰：今本情性作性情。
　　【一０】【注】凡此皆变朴为华，弃本崇末，于其天素，有残废矣，世虽贵之，非其贵也。
　　　　　　【疏】夫文采本由相间，音乐贵在相和。若各色各声，不相显发，则宫商黼黻，无由成用。此重起譬，却证前旨。
　　【一一】【注】工匠则有规矩之制，圣人则有可尚之迹。
　　　　　　【疏】此总结前义。夫工匠以牺尊之器残淳朴之本，圣人以仁义之迹毁无为之道，为弊既一，获罪宜均。
　　　　　　【校】（一）赵谏议本无矣字及注首夫字。（二）躗字依说文删。（三）世德堂本作樽，本书依释文改。
　　夫马，陆居则食草饮水，喜则交颈相靡，怒则分背相踶。马知已此矣【一】。夫加之以衡扼，齐之以月题，而马知介倪闉扼鸷曼诡衔窃辔【二】。故马之知而态至盗者，伯乐之罪也【三】。
　　【一】【注】御其真知，乘其自（陆）〔然〕（一），则万里之路可致，而群马之性不失。
　　　　　【疏】靡，摩也，顺也。踶，蹈也。已，止也。夫物之喜怒，禀自天然，率性而动，非由矫伪。故喜则交颈而摩顺，怒则分背而踶蹈，而马之知解适尽于此，食草饮水，乐在其中矣。
　　　　　【释文】《交颈》颈，领也。居郢反，又祁盈反。《相靡》如字。李云：摩也。一云：爱也。◎庆藩案靡，古读若摩，故与摩通。（见唐韵正。）汉书淮南衡山王传亦其俗薄臣，下渐靡使然也。渐靡即渐摩。荀子性恶篇身日进于仁义而不自知也者，靡使然也。靡即摩也。（礼学记相观而善之谓摩，郑注：摩，相切磋也。）成二年左传师至于靡笄之下，靡一音摩。史记苏秦传以出揣摩，邹诞本作揣靡。靡读为摩。元戴侗六书故：靡与摩通。本书凡交近则相靡以信，亦读靡为摩。《相踶》大计反，又徒兮反，又徒祁反。李云：踶，蹋也。广雅、字韵、声类并同。通俗文云：小蹋谓之踶。《马知》李音智。下同。
　　【二】【疏】衡，辕前横木也。扼，马颈木也。月题，额上当颅，形似月者也。介，独也。倪，睥睨也。闉，曲也。鸷，抵也。曼，突也。诡，诈也。窃，盗也。夫马之真知，唯欣放逸；不求服饰，岂慕荣华！既而加以月题，齐以衡扼，乖乎天性，不任困苦，是以谲诈萌出，睥睨曲头綟扼，抵突御人。窃辔即盗脱笼头，诡衔乃吐出其勒。良由乖损真性，所以矫伪百端者矣。
　　　　　【释文】《衡扼》于革反。衡，辕前横木，缚轭者也。扼，马颈者也。《月题》徒兮反。司马崔云：马□上当颅如月形者也。《介》徐古八反。《倪》徐五圭反，郭五第反。李云：介倪，犹睥睨也。崔云：介出俾倪也。《闉》音因。《鸷》徐敕二反，郭音踬。《曼》武半反，郭武谏反。李云：闉，曲也。鸷，抵也。曼，突也。崔云：闉扼鸷曼，距扼顿迟也。司马云：言曲颈于扼以抵突也。一云：鸷曼，旁出也。◎家世父曰：释文引李云：介倪，犹睥睨也。闉，曲也。鸷，抵也。曼，突也。崔云，闉扼鸷曼，距扼顿迟也。司马云，言曲颈于扼以抵突也，一云：鸷曼，旁出也。今案成二年左传不介马而驰之，杜预注：介，马甲也。说文：俾，益也。倪，俾也。言马知甲之加其身。史记晋世家马鸷不能行。说文：鸷，马重貌。闉扼，犹言困扼；鸷曼，犹言迟重；言马被介而气塞行滞，有决衔绝辔之忧，李云睥睨者，失之。《诡》九彼反。《衔》口中勒也。或云：诡衔，吐出衔也。《窃辔》啮辔也。崔云：诡衔窃辔，戾衔橛，盗鞎辔也。◎卢文弨曰：旧鞎讹艰，今改正。说文：车前革曰鞎。
　　【三】【注】马性不同而齐求其用，故有力竭而态作者。
　　　　　【疏】态，奸诈也。夫马之真知，适于原野，驰骤过分，即矫诈心生，诡窃之态，罪归伯乐也。
　　　　　【释文】《态作》吐代反。
　　　　　【校】（一）然字依王叔岷说改。
　　夫赫胥氏之时，民居不知所为，行不知所之，含哺而熙，鼓腹而游，民能以此矣【一】。及至圣人，屈折礼乐以匡天下之形，县跂仁义以慰天下之心，而民乃始踶跂好知，争归于利，不可止也。此亦圣人之过也【二】。
　　【一】【注】此民之真能也。
　　　　　【疏】之，适也。赫胥，上古帝王也；亦言有赫然之德，使民胥附，故曰赫胥，盖炎帝也。夫行道之时，无为之世，心绝缘虑，安居而无所为；率性而动，游行而无所往。既而含哺而熙戏，与婴儿而不殊；鼓腹而遨游，将童子而无别。此至淳之世，民能如此也。
