<!-- { "loadSidebar": true } -->
　　少焉，徐无鬼曰：“尝语君，吾相狗也【一】。下之质执饱而止，是狸德也【二】；中之质若视日【三】，上之质若亡其一【四】。吾相狗，又不若吾相马也【五】。吾相马，直者中绳【六】，曲者中钩【七】，方者中矩【八】，圆者中规【九】，是国马也【一０】，而未若天下马也。天下马有成材【一一】，若恤若失，若丧其一【一二】，若是者，超轶绝尘，不知其所【一三】。”武侯大悦而笑【一四】。
　　【一】【疏】既觉武侯怅然不悦，试语狗马，庶惬其心。
　　　　　【释文】《语君》鱼据反。《吾相》息亮反。下皆同。
　　【二】【疏】执守情志，唯贪饱食，此之形质，德比狐狸，下品之狗。
　　　　　【释文】《下之质》一本无质字。《执饱而止》司马以执字绝句，云：放下之能执禽也。《是狸德也》谓贪如狐狸也。◎俞樾曰：广雅释兽：狸，猫也。猫之捕鼠，饱而止矣，故曰是狸德也。秋水篇曰，骐骥骅骝，一日而驰千里，捕鼠不如狸狌。此本书以狸为猫之证。御览引尸子曰：使牛捕鼠，不如猫狌之捷。庄子言狸狌，尸子言猫牲，一也。释文曰，狸德，谓贪如狐狸也，未得其义。
　　【三】【疏】意气高远，望如视日，体质如斯，中品狗也。
　　　　　【释文】《示日》音视。司马本作视，云：视日瞻远也。◎卢文弨曰：今书作视日。旧音视，仍讹作示，今改正。
　　【四】【疏】一，身也。神气定审，若丧其身，上品之狗也。
　　　　　【释文】《若亡其一》一，身也；谓精神不动，若无其身也。
　　【五】【疏】狗有三品，马有数阶，而相狗之能，不若相马。武侯庸鄙，故以此逗机，冀其欢悦，庶几归正。
　　【六】【疏】谓马前齿。
　　【七】【疏】谓马项也。
　　【八】【疏】谓马头也。
　　【九】【疏】谓马眼也。
　　　　　【释文】《直者中绳》丁仲反。下皆同。司马云：直，谓马齿；曲，谓背上；方，谓头；圆，谓目。
　　【一０】【疏】合上之相，是谓诸侯之国上品马也。
　　【一一】【疏】材德素成，不待于习，斯乃宇内上马，天王所驭也。
　　　　　　【释文】《成材》字亦作才。言自然已足，不须教习也。
　　【一二】【疏】眼自顾视，既似忧虞，蹄足缓疏，又如奔佚，观其神彩，若忘己身，如此之材，天子马也。
　　　　　　【释文】《若恤》音恤。《若失》音逸。司马本作佚。李云：恤失，皆惊悚若飞也。《若丧》息浪反。下章注同。《其一》言丧其耦也。
　　【一三】【疏】轶，过也。驰走迅速，超过群马，疾若迅风，尘埃远隔，既非教习，故不知所由也。
　　　　　　【释文】《超轶》李音逸，徐徒列反。崔云：彻也。广雅云：过也。
　　【一四】【注】夫真人之言何逊哉？唯物所好之可也。
　　　　　　【疏】语当其机，故笑而欢悦。
　　徐无鬼出，女商曰：“先生独何以说吾君乎【一】？吾所以说吾君者，横说之则以诗书礼乐，从说之则以金板六弢【二】，奉事而大有功者不可为数，而吾君未尝启齿【三】。今先生何以说吾君，使吾君说若此乎【四】？”
　　【一】【疏】议事已了，辞而出。女商怪君欢笑，是以咨问无鬼也。
　　　　　【释文】《以说》如字，又始锐反。下皆同。司马作悦。
　　【二】【疏】诗书礼乐，六经。金版六弢，周书篇名也，或言秘谶也。本有作韬字者，随字读之，云是太公兵法，谓文武虎豹龙犬六弢也。横，远也；从，近也。武侯好武而恶文，故以兵法为从，六经为横也。
　　　　　【释文】《从说》子容反。《金版》本又作板，薄版反，又如字。◎卢文弨曰：今书作板。《六弢》吐刀反。司马崔云：金版六弢，皆周书篇名。或曰：秘（识）〔谶〕（一）也。本又作六韬，谓太公六韬，文武虎豹龙犬也。
　　【三】【注】是直乐鴳以钟鼓耳，故愁。◎庆藩案文选郭景纯游仙诗注引司马云：启齿，笑也。释文阙。
　　　　　【释文】《乐》音洛。章末同。《鴳》一谏反。
　　【四】【疏】奉事武侯，尽于忠节，或献替可否，功绩克彰，如此之徒，不可称数，而我君未尝开口而微笑。今子有何术，遂使吾君欢说如此耶？
　　　　　【释文】《吾君说》音悦。
　　　　　【校】（一）谶字依释文原本改。
　　徐无鬼曰：“吾直告之吾相狗马耳【一】。”
　　【一】【疏】夫药无贵贱，愈疾则良，故直告犬马，更无佗说。
　　女商曰：“若是乎【一】？”
　　【一】【疏】直（置）如是告狗马乎？怪其术浅，故有斯问。
　　曰：“子不闻夫越之流人乎？去国数日，见其所知而喜【一】；去国旬月，见所尝见于国中者喜【二】；及期年也，见似人者而喜矣；不亦去人滋久，思人滋深乎【三】？夫逃虚空者，藜藋柱乎（一）鼪鼬之径，踉位其空，闻人足音跫然而喜矣，又（二）况乎昆弟亲戚之謦欬其侧者乎【四】！久矣夫莫以真人之言謦欬吾君之侧乎【五】！”
　　【一】【注】各思其本性之所好。
　　　　　【疏】去国迢递，有被流放之人，或犯宪纲，或遭苛政。辞乡甫尔，始经数日，忽逢知识，喜慰何疑！此起譬也。
　　　　　【释文】《越之流人》越，远也。司马云，流人，有罪见流徙者也。《数日》所主反。
　　【二】【疏】日月稍久，思乡渐深，虽非相识，而国中曾见故人，见之而欢也。
　　【三】【注】各得其所好则无思，无思则忘其所以喜也。
　　　　　【疏】去国周年，所适渐远，故见似乡里人而欢喜矣。岂非离家渐远而思恋滋深乎？以况武侯性好犬马，久不闻政事，等离乡之人，忽闻谈笑。
　　　　　【释文】《及期》音基。
　　【四】【注】得所至乐，则大悦也。
　　　　　【疏】柱，塞也。踉，良人也。跫，行声也。夫时遭暴乱，运属饥荒，逃避波流，于虚园宅，唯有藜藿野草，柱塞门庭，狙猿鼪鼬，蹊径斯在，若于堂宇人位，虚广闲然。当尔之际，思乡滋甚，忽闻佗人行声，犹自欣悦，况乎兄弟亲眷謦欬言笑者乎！此重起譬也。
　　　　　【释文】《夫逃》司马本作巡也。《虚空者》司马云：故坏冢处为空虚也。《藜》力西反。《藿》徒吊反。本或作□，同。《柱》诛矩反。司马云：塞也。《乎鼪》音生，又音姓。《鼬》由救反。《之径》本亦作径。司马云：径，道也。本又作迹。元嘉本作迭，徐音逸。崔云：迭，迹。◎庆藩案藜，蒿也。藋即今所谓灰藋也。尔雅拜商藋，郭注：商藋，似藜。案藜藋皆生于不治之地，其高过人，必排之而后得进，故史记仲尼弟子传曰排藜藋。此言柱乎鼪鼬之径，亦极谓其高也。《良位其空》司马云：良，良人，谓巡虚者也。位其空，谓处虚空之间也。良，或作踉，音同。◎卢文弨曰：今书良作踉。◎家世父曰：释文良位其空，司马云，良人，谓巡虚者也。良或作踉。据秋水篇跳梁乎井干之上，一本作跳踉。潘安仁射雉赋已踉跄而徐来。玉篇：踉□，疾行。此云藜藋鼪鼬之径，有空隙焉，跄踉处乎其中。说文：跄，动貌。舒〔言〕之（言）曰跄踉，急〔言〕之（言）曰踉。释文误。《跫然》郭巨恭反，李曲恭反，又曲勇反，悚也。徐苦江反，又袪扃反。司马云：喜貌。崔云：行人之声。《而喜矣》李云：喻武侯之无人君之德而处在防卫之间，虽临朝矫厉，愈非其意，及得其所思，犹逃窜之闻人音，安能不跫然改貌，释然而喜也！《謦》苦顶反，又音罄。《欬》苦爱反，一音器。李云：謦欬，喻言笑也。但呼闻所好犹大悦，况骨肉之情，欢之至也。
　　【五】【注】所以未尝启齿也。夫真人之言所以得吾君，性也；始得之而喜，久得之则忘。
　　　　　【疏】武侯思闻犬马，其日固久，譬彼流人，方（滋）〔兹〕逃客，羁（弊）〔旅〕既淹，实怀乡眷。今乃以真人六经之说，太公兵法之谈，謦欬其侧，非所宜也。此合前（谕）〔喻〕也。
　　　　　【释文】《久矣夫》音扶。后放此。
　　　　　【校】（一）阙误引文如海张君房本乎俱作于。（二）世德堂本又作而。
　　徐无鬼见武侯，武侯曰：“先生居山林，食芧栗，厌葱韭，以宾寡人，久矣夫！今老邪？其欲干酒肉之味邪？其寡人亦有社稷之福邪【一】？”
　　【一】【疏】干，求也。久处山林，飧食蔬果，年事衰老，劳苦厌倦，岂不欲求于滋味以养颓龄乎？庶禀德以谋固宗庙。
　　　　　【释文】《食芧》音序，又食汝反。本亦作芧栗。◎庆藩案说文：橡，栩实。又曰：栩，□也（□与芓同。），其实草。（今借用（早）〔草〕字，俗作皂。）一曰样。又曰：草斗，栎实，一曰样斗。高注吕氏春秋：橡，（早）〔皂〕（一）斗也（恃君篇。），其状如栗，汉书司马相如传应劭注曰：栎，采木也。合观诸说，栎，一名栩，一名□，一名采；其实谓之皂，亦谓之样。是样者，采实也。司马此注柔橡子也，则采亦谓之样矣。说文样字，今书传皆作橡。（案山木篇杼栗，徐无鬼篇作芧栗，是芧□杼三字皆通。淮南本经菱杼紾抱，高注：杼，采实也。王引之曰：杼，水草也。杼读为芧，字亦作苎。汉书司马相如传上林赋蒋芧青薠，张揖曰：芧，三棱也。文选芧作苎。作苎者或字，作杼者借（之）〔字〕也。）《韭》音久。或□下作者，非也。◎卢文弨曰：□，即草字头，□下作，乃俗韭字。旧□作廾，讹，今改正。《以宾》必刃反。本或作摈。司马云：摈，弃也。又必人反。李云：宾客也。《欲干》李云：干，求也。《社稷之福邪》李云：谓善言嘉谋，可以利社稷也。
　　　　　【校】（一）皂字依吕氏春秋高注改。
　　徐无鬼曰：“无鬼生于贫贱，未尝敢饮食君之酒肉，将来劳君也。【一】”
　　【一】【疏】生涯贫贱，安于山薮，岂欲贪于饮食以自养哉？盖不然乎！将劳君也。
　　君曰：“何哉，奚劳寡人【一】？”
　　【一】【疏】奚，何也。问其所以也。
　　曰：“劳君之神与形【一】。”
　　【一】【疏】食欲无厌，形劳神倦，故慰之耳。
　　武侯曰：“何谓邪【一】？”
　　【一】【疏】问其所言，有何意谓。
　　徐无鬼曰：“天地之养也一【一】，登高不可以为长，居下不可以为短。君独为万乘之主，以苦一国之民，以养耳目鼻口，【二】夫神者不自许也【三】。夫神者，好和而恶奸【四】；夫奸，病也，故劳之。唯君所病之，何也？【五】”
　　【一】【注】不以为君而恣之无极。
