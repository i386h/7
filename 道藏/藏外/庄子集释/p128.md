<!-- { "loadSidebar": true } -->
　　【一０】【注】万物虽颉滑不同，而物物各自有实也。
　　　　　　【疏】颉滑，不同也　万物纷扰，颉滑不同，统而治之，咸资实道。
　　　　　　【释文】《颉》徐下结反。《滑》乎八反。向云：颉滑，谓错乱也。
　　【一一】【注】各自有故，不可相代。
　　　　　　【疏】古自在古，不从古以来今；今自存今，亦不从今以生古；物各有性，新故不相代换也。
　　【一二】【注】宜各尽其分也。
　　　　　　【疏】时不往来，法无迁贸，岂赖古以为今耶！
　　【一三】【注】搉而扬之，有大限也。
　　　　　　【疏】如上所问，其道广大，岂不谓显扬妙理而搉实论之乎！
　　　　　　【释文】《扬搉》音角，又苦学反。三苍云：搉，敌也。许慎云：扬搉，粗略法度。王云：搉略而扬显之。◎庆藩案释文引三苍云，搉，敌也。敌当作敲。说文：搉，敲击也。汉书五行志搉其眼，师古注云：搉，谓敲击去其精也。敌敲二文以形近而误。
　　【一四】【注】若问其大搉，则物有至分，故忘己任物之理可得而知也，奚为而惑若此也！
　　　　　　【疏】阖，何不也。奚，何。无识之类若夜游，何不询问圣人！及其弱丧而迷惑困苦如是何为也！
　　【一五】【注】夫惑不可解，故尚大不惑，愚之至也，是以圣人从而任之，所以皇王殊迹，随世为名也。
　　　　　　【疏】不惑圣智，惑于凡情也。以圣智之言辨于凡惑，忘得反本，复乎真根，而不能得意忘言而执乎圣迹，贵重明言，以不惑为大，此乃钦尚不惑，岂能除惑哉！斯又遣于不惑也。
　　　　　　【释文】《惑解》佳买反。注同。《复于》音服，又扶又反。
　　　　　　【校】（一）赵谏议本不亦作亦不。（二）唐写本惑下有也字。

卷八下杂篇则阳第二十五

杂篇则阳第二十五【一】
　　　　【一】【（音义）〔释文〕】以人名篇。
　　则阳游于楚【一】，夷节言之于王，王未之见，夷节归【二】。
　　【一】【疏】姓彭，名阳，字则阳，鲁人。游事诸侯，后入楚，欲事楚文王。
　　　　　【释文】《则阳》司马云：名则阳，字彭阳也。一云：姓彭，名则阳，周初人也。
　　【二】【疏】夷姓，名节，楚臣也。则阳欲事于楚，故因夷节称言于王，王既贵重，故犹未之见也。夷节所进未遂，故罢朝而归家。
　　　　　【释文】《夷节》楚臣。
　　彭阳见王果曰：“夫子何不谭我于王【一】？”
　　【一】【疏】王果，楚之贤大夫也。谭，犹称说也，本亦有作言谈字者。前因夷节，未得见王，后说王果，冀其谈荐也。
　　　　　【释文】《王果》司马云：楚贤人。《谭》音谈。本亦作谈。李云：说也。郭徒堪反，徐徒暗反。
　　王果曰：“我不若公阅休【一】。”
　　【一】【疏】若，如也。公阅休，隐者之号也。王果贤人，嫌彭阳贪荣情速，故盛称隐者，以抑其进趋之心也。
　　　　　【释文】《公阅休》隐士也。阅，音悦。
　　彭阳曰：“公阅休奚为者邪【一】？”
　　【一】【疏】奚，何也。既称公阅休，言己不如，故问何为，庶闻所以。
　　曰：“冬则擉鳖于江，夏则休乎山樊。有过而问者，曰：‘此予宅也。'【一】夫夷节已不能，而况我乎！吾又不若夷节。夫夷节之为人也，无德而有知，不自许，以之神其交固，颠冥乎富贵之地，【二】非相助以德，相助消也【三】。夫冻者假衣于春，喝者反冬乎冷风【四】。夫楚王之为人也，形尊而严；其于罪也，无赦如虎；非夫佞人正德，其孰能桡焉【五】！
　　【一】【注】言此者，以抑彭阳之进趋。
　　　　　【疏】擉，刺也。樊，傍也，亦茂林也。隆冬刺鳖，于江渚以逍遥；盛夏归休，偃茂林而取适；既无环庑，故指山傍而为舍。此略陈阅休之事迹也。
　　　　　【释文】《擉》初角反，又敕角反。司马云：刺也。郭音触，徐丁绿反，一音捉。◎卢文弨曰：旧捉作促，讹。今改正。◎庆藩案广韵引司马云：擉鳖，刺也。与释文小异。《樊》音烦。李云：傍也。司马云：阴也。广雅云：边也。《予宅》司马云：以隐居山阴自显也。
　　【二】【注】言己不若夷节之好富贵，能交结，意尽形名，任知以干上也。
　　　　　【疏】颠冥，犹迷没也。言夷节交游坚固，意在荣华；颠倒迷惑，情贪富贵；实无真德，而有俗知；不能虚淡以从神，而好任知以干上。数数如此，犹自不能，况我守愚，若为堪荐！此是王果谦逊之辞也。
　　　　　【释文】《有知》音智。注同。《颠冥》音眠。司马云：颠冥，犹迷惑也。言其交结人主，情驰富贵。
　　【三】【注】苟进，故德薄而名消。
　　　　　【疏】消，毁损也。言则阳凭我谈己于王者，此适可败坏名行，必不益于盛德也。
　　【四】【注】言已顺四时之施，不能赴彭阳之急。
　　　　　【疏】夫遭冻之人，得衣则暖；被暍之（者）〔人〕，遇水便活。乃待阳和以解冻，须寒风以救暍，虽乖人事，实顺天时。履道达人，体无近惠，不进彭阳，其义亦尔。
　　　　　【释文】《暍》音谒。字林云：伤暑也。《之施》始豉反。下同。
　　【五】【疏】仪形有南面之尊，威严据千乘之贵，赫怒行毒，犹如暴虎，戮辱苍生，必无赦宥。自非大佞之人，不堪任使。若履正怀德之士，谁能屈挠心志而事之乎！
　　　　　【释文】《能桡》乃孝反，又呼毛反。王云：惟正德以至道服之，佞人以才辩夺之，故能泥桡之也。
　　故圣人，其穷也使家人忘其贫【一】，其达也使王公忘爵禄而化卑【二】。其于物也，与之为娱矣【三】；其于人也，乐物之通而保己焉【四】；故或不言而饮人以和【五】，与人并立而使人化【六】。父子之宜，彼其乎归居【七】，而一闲其所施【八】。其于人心者若是其远也【九】。故曰待公阅休【一０】。”
　　【一】【注】淡然无欲，乐足于所遇，不以侈靡为贵，而以道德为荣，故其家人不识贫之可苦。
　　　　　【疏】（御）〔御〕寇居郑，老莱在楚，妻孥穷窭而乐在其内。贤士尚然，况乎真圣，斯忘贫也。
　　　　　【释文】《淡然》徒暂反。
　　【二】【注】轻爵禄而重道德，超然坐忘，不觉荣之在身，故使王公失其所以为高。
　　　　　【疏】韬光为穷，显迹为达。哀公德友于尼父，轩辕膝步于广成，斯皆道任则尊，不拘品命，故能使万乘之王，五等之君，化其高贵之心而为卑下之行也。
　　　　　【释文】《而化卑》居高而以卑为本也。本或作而化卑于人也。
　　【三】【注】不以为物自苦。
　　　　　【疏】同尘涉事，与物无私，所造皆适，故未尝不乐也。
　　【四】【注】通彼（人）〔而〕（一）不丧我。
　　　　　【疏】混迹人间而无滞塞，虽复通物而不丧我，动不伤寂而常守于其真。
　　　　　【释文】《不丧》息浪反。
　　【五】【注】人各自得，斯饮和矣，岂待言哉！
　　　　　【疏】荫芘群生，冥同苍昊，中和之道，各得其心，满腹而归，岂劳言教！
　　　　　【释文】《而饮》于鸩反。
　　【六】【注】望其风而靡之。
　　　　　【疏】和光同尘，斯并立也；各反其真，斯人化也。
　　【七】【注】使彼父父子子各归其所。
　　　　　【疏】虽复混同贵贱，而伦叙无亏，故父子君臣，各居其位，无相参冒，不亦宜乎！
　　【八】【注】其所施同天地之德，故闲静而不二。
　　　　　【疏】所有施惠，与四时合叙，未尝不闲暇从容，动静不二。
　　　　　【释文】《一闲》音闲。
　　【九】【疏】圣人之用心，（其）〔具〕如上说，是以知其清高深远也。◎家世父曰：父子之宜，承上家人忘其贫。子，养父者也，父，待养于子者也，所谓宜也。归居，即据上文冬擉鳖夏休乎山樊言之。释（文）〔名〕：闲，（）〔简〕也。谓别异其所施以求自足也，（以）〔非〕使家人忘其贫，自忘而已矣。此其远于人心者也。
　　【一０】【注】欲其释楚王而从阅休，将以静泰之风镇其动心也。
　　　　　　【疏】此总结也。
　　　　　　【校】（一）而字依世德堂本改。
　　圣人达绸缪【一】，周尽一体矣【二】，而不知其然，性也【三】。复命摇作而以天为师【四】，人则从而命之也【五】。忧乎知而所行恒无几时，其有止也若之何【六】！
　　【一】【注】所谓玄通。
　　　　　【疏】绸缪，结缚也。夫达道圣人，超然县解，体知物境空幻，岂为尘网所羁！阅休虽未极乎道，故但托而说之也。
　　　　　【释文】《绸》直周反。《缪》亡侯反。绸缪，犹缠绵也。又云：深奥也。
　　【二】【注】无外内（一）而皆同照。
　　　　　【疏】夫智周万物，穷理尽性，物我不二，故混同一体也。
　　　　　【释文】《周尽一体》所鉴绸缪，精粗洞尽，故言周尽一体。一体，天也。
　　【三】【注】不知其然而自然者，非性如何！
　　　　　【疏】能所相应，境智冥合，不知所以，莫辨其然，故与真性符会。
　　【四】【注】摇者自摇，作者自作，莫不复命而师其天然也。
　　　　　【疏】反乎真根，复于本命，虽复摇动，顺物而作，动静无心，合于天地，故师于二仪也。
　　　　　【释文】《复命摇作》摇，动也。万物动作生长，各有天然，则是复其命也。
　　【五】【注】此非赴名而高其迹。（师）〔帅〕（二）性而动，其迹自高，故人不能下其名也。
　　　　　【疏】命，名也。合道圣人，本无名字，为有清尘可慕，故人从后而名之。
　　　　　【释文】《命之也》命，名也。
　　【六】【注】任知（其）〔而〕（三）行，则忧患相继。
　　　　　【疏】任知为物，忧患斯生，心灵易夺，所行无几，攀缘念虑，宁有住时！假令神禹，无奈之何！
　　　　　【释文】《忧乎知》音智。《而所行恒无几》居岂反。《时其有止也若之何》王云：忧乎智，谓有为者以形智不至为忧也。不知用智必丧，丧而更以不智为忧，及其智之所行有弊无济，故其忧患相接无须臾停息，故曰恒无几时其有止也，不能遗智去忧，非可忧如何！
　　　　　【校】（一）世德堂本作内外。（二）帅字依世德堂本改。（三）而字依赵谏议本改。
