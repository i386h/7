<!-- { "loadSidebar": true } -->
　　乐也者，始于惧，惧故祟【一】；吾又次之以怠，怠故遁【二】；卒之于惑，惑故愚；愚故道，道可载而与之俱也【三】。」
　　【一】【注】惧然悚听，故是祟耳，未大和也。
　　　　　【疏】以下重释三奏三听之意，结成至乐之道。初闻至乐，未悟大和，心生悚惧，不能放释，是故祸祟之也。
　　　　　【释文】《祟》虽遂反。
　　【二】【注】迹稍灭也。
　　　　　【疏】再闻之后，情意稍悟，故惧心怠退，其迹遁灭也。
　　【三】【注】以无知为愚，愚乃至也。
　　　　　【疏】最后闻乐，灵府淳和，心无分别，有同暗惑，荡荡默默，类彼愚迷。不怠不惧，雅符真道，既而运载无心，与物俱至也。
　　孔子西游于卫。颜渊问师金曰：「以夫子之行为奚如【一】？」
　　【一】【疏】卫本昆吾之邑，又是康叔之封。自鲁适卫，故曰西游。师金，鲁太师，名金也。奚，何也。言夫子行仁义之道以化卫侯，未知此术行用可否邪？
　　　　　【释文】《师金》李云：师，鲁太师也。金，其名也。《之行》下孟反。
　　师金曰：「惜乎，而夫子其穷哉【一】！」
　　【一】【疏】言仲尼睿哲明敏，才智可惜，守先王之圣迹，执尧舜之古道，所以频遭辛苦，屡致困穷。
　　颜渊曰：「何也【一】？」
　　【一】【疏】问穷之所以也。
　　师金曰：「夫刍狗之未陈也，盛以箧衍，巾以文绣，尸祝齐戒以将之【一】。及其已陈也，行者践其首脊，苏者取而爨之而已；将复取而盛以箧衍，巾以文绣，游居寝卧其下，彼不得梦，必且数眯焉。【二】今而夫子，亦取先王已陈刍狗，聚（一）弟子游居寝卧其下。故伐树于宋，削迹于卫，穷于商周，是非其梦邪【三】？围于陈蔡之间，七日不火食，死生相与邻，是非其眯邪【四】？
　　【一】【疏】此下譬喻，凡有六条：第一刍狗，第二舟车，第三桔槔，第四楂梨，第五猿狙，第六妍丑。刍（狗），草也，谓结草为狗以解除也。衍，笥也。尸祝，巫师也。将，送也。言刍狗未陈，盛以箧笥之器，覆以文绣之巾，致齐絜以表诚，展如在之将送，庶其福祉，贵之如是。
　　　　　【释文】《刍狗》李云：结刍为狗，巫祝用之。《盛》音成。下同。《箧》苦牒反。本或作筐。《衍》延善反，郭怡面反。李云：笥也，盛狗之物也。司马云：合也。◎庆藩案巾字，疑饰字之误。太平御览引淮南绢以绮绣作饰以绮绣。《齐戒》侧皆反。本亦作斋。
　　【二】【注】废弃之物，于时无用，则更致他妖也。
　　　　　【疏】践，履也。首，头也。脊，背也。取草曰苏。爨，炊也。眯，魇也。言刍狗未陈，致斯肃敬。既祭之后，弃之路中，故行人履践其头脊，苏者取供其炊爨。方将复取而贵之，盛于筐衍之中，覆于文绣之下，遨游居处，寝卧其旁，假令不致恶梦，必当数数遭魇。故郭注云，废弃之物，于时无用，则更致他妖也。
　　　　　【释文】《苏者》李云：苏，草也，取草者得以炊也。案方言云：江淮南楚之间谓之苏。史记云，樵苏后爨，注云：苏，取草也。《爨之》七丸反。《将复》扶又反。《必且》如字。徐子余反。《数》音朔。《眯》李音米，又音美。字林云：物入眼为病也。司马云：厌也。音一琰反。
　　【三】【疏】此合刍狗之譬，并合孔子穷义也。先王，谓尧舜禹汤，先代之帝王也。宪章文武，祖述尧舜，而为教迹，故集聚弟子，遨游于仁义之域，卧寝于礼信之乡。古法不可执留，事同已陈刍狗。伐树于宋者，孔子曾游于宋，与门人讲说于大树之下，司马桓魋欲杀夫子，夫子去后，桓魋恶其坐处，因伐树焉。削，也。夫子尝游于卫，卫人疾之，故削其迹，不见用也。商是殷地，周是东周，孔子历聘，曾困于此。良由执于圣迹，故致斯弊。狼狈如是，岂非恶梦耶！◎俞樾曰：上取字如字，下取字当读为聚。周易萃象传聚以正也，释文曰：聚，荀作取，汉书五行志，内取兹，师古曰：取，读如礼记聚麀之聚。是聚取古通用。
　　【四】【注】此皆绝圣弃知之意耳，无所稍嫌也。夫先王典礼，所以适时用也。时过而不弃，即为民妖，所以兴矫效之端也。
　　　　　【疏】当时楚昭王聘夫子，夫子领徒宿于陈蔡之地。蔡人见徒众极多，谓之为贼，故兴兵围绕，经乎七日，粮食罄尽，无复炊爨，从者饿病，莫之能兴，忧悲困苦，邻乎死地，岂非遭于已陈刍狗而魇耶！
　　　　　【校】（一）世德堂本聚作取。
　　夫水行莫如用舟，而陆行莫如用车。以舟之可行于水也而求推之于陆，则没世不行寻常。【一】古今非水陆与？周鲁非舟车与？今蕲行周于鲁，是犹推舟于陆也，【二】劳而无功，身必有殃。彼未知夫无方之传，应物而不穷者也。【三】
　　【一】【疏】夫舟行于水，车行于陆，至于千里，未足为难。若推舟于陆，求其运载，终没一世，不可数尺。
　　　　　【释文】《推之》郭吐回反，又如字。下同。
　　【二】【疏】此合（谕）〔喻〕也。蕲，求也。（亦）今古代殊，岂异乎水陆！周鲁地异，何异乎舟车！
　　　　　【释文】《陆与》音余。下同。《今蕲》音祈，求也。
　　【三】【注】时移世异，礼亦宜变，故因物而无所系焉，斯不劳而有功也。
　　　　　【疏】方，犹常也。传，转也。言夫子执先王之迹，行衰周之世，徒劳心力，卒不成功，故削迹伐树，身遭殃祸也。夫圣人之智，接济无方，千转万变，随机应物。未知此道，故婴斯祸也。
　　　　　【释文】《无方之传》直专反，下注同。司马云：方，常也。◎庆藩案传读若转，言无方之转动也。吕氏春秋必己篇，若夫万物之情，人伦之传，高注：传，犹转也。汉书刘向传禹稷与咎繇传相汲引，犹转相汲引也。淮南主术篇生无乏用，死无转尸，逸周书大聚篇作传尸。襄二十五年左传注，传写失之，释文：传，一本作转。
　　且子独不见夫桔槔者乎？引之则俯，舍之则仰。彼，人之所引，非引人也，故俯仰而不得罪于人。【一】故夫三皇五帝之礼义法度，不矜于同而矜于治【二】。故譬三皇五帝之礼义法度，其犹柤梨橘柚邪！其味相反而皆可于口【三】。
　　【一】【疏】桔槔，挈水木也。人牵引之则俯下，舍放之则仰上。俯仰上下，引舍以人，委顺无心，故无罪。夫人能虚己，其义亦然也。
　　　　　【释文】《桔》音结。《槔》音羔。◎庆藩案文颖说烽火云，橹上有桔槔，以薪置其中，有寇则然之，字从木。通俗文，机汲谓之□，字从手。然则从木者橹上之物，从手者汲水之物也。据庄子文义，当从通俗文为正。
　　【二】【注】期于合时宜，应治体而已。
　　　　　【疏】矜，美也。夫三皇五帝，步骤殊时，礼乐威仪，不相沿袭，美在逗机，不治以定，不贵率今以同古。
　　　　　【释文】《于治》直吏反，注同。
　　【三】【疏】夫柤梨橘柚，甘苦味殊，至于啖嚼而皆可于口。譬三皇五帝，浇淳异世，至于为政，咸适机宜也。
　　　　　【释文】《柤》侧加反。《柚》由救反。
　　故礼义法度者，应时而变者也【一】。今取猿狙而衣以周公之服，彼必龁啮挽裂，尽去而后慊。观古今之异，犹猿狙之异乎周公也。【二】故西施病心而矉其里，其里之丑人见之而美之，归亦捧心而矉其里。其里之富人见之，坚闭门而不出，贫人见之，挈妻子而去走。【三】彼知矉美而不知矉之所以美【四】。惜乎，而夫子其穷哉【五】！」
　　【一】【注】彼以为美而此或以为恶，故当应时而变，然后皆适也。
　　　　　【疏】帝王之迹，盖无常准，应时而变，不可执留，岂得胶柱刻船，居今行古也！
　　【二】【疏】慊，足也。周公圣人，譬淳古之世；狙猿狡兽，喻浇竞之时。是以礼服虽华，猿狙不以为美；圣迹乃贵，末代不以为尊。故毁礼服，猿狙始慊其心；弃圣迹，苍生方适其性。
　　　　　【释文】《猿狙》上音袁，下七余反。《而衣》于既反。《龁》音纥。《挽》音晚。《尽去》起吕反。《慊》苦牒反。李云：足也。本亦作嗛，音同。
　　【三】【疏】西施，越之美女也，貌极妍丽，既病心痛，嚬眉苦之。而端正之人，体多宜便，因其嚬蹙，更益其美，是以闾里见之，弥加爱重。邻里丑人，见而学之，不病强嚬，倍增其陋，故富者恶之而不出，贫人弃之而远走。舍己效物，其义例然。削迹伐树，皆学嚬之过也。
　　　　　【释文】《而矉》徐扶真反，又扶人反。通俗文云：蹙额曰矉。《其里》绝句。《捧心》敷勇反，郭音奉。《挈》苦结反。
　　【四】【注】况夫礼义，当其时而用之，则西施也；时过而不弃，则丑人也（一）。
　　　　　【疏】所以，犹所由也。嚬之所以美者，出乎西施之好也。彼之丑人，但美嚬之丽雅，而不知由西施之姝好也。
　　【五】【疏】总会后文，结成其旨。穷之事迹，章中具载矣。
　　　　　【校】（一）赵谏议本无况夫及二则字。
　　孔子行年五十有一而不闻道，乃南之沛见老聃【一】。
　　【一】【疏】仲尼虽领徒三千，号素王，而盛行五德，未闻大道，故从鲁之沛，自北徂南而见老君，以询玄极故也。
　　　　　【释文】《之沛》音贝。司马云：老子，陈国相人。相，今属苦县，与沛相近。
　　老聃曰：「子来乎？吾闻子，北方之贤者也，子亦得道乎？」孔子曰：「未得也。」【一】
　　【一】【疏】闻仲尼有当世贤能，未知颇得至道不？答言未得。自楚望鲁，故曰北也。
　　老子曰：「子恶乎求之哉【一】？」
　　【一】【疏】问：「于何处寻求至道？」
　　　　　【释文】《恶乎》音乌，下同。
　　曰：「吾求之于度数，五年而未得也【一】。」
　　【一】【疏】数，算术也。三年一闰，天道小成，五年再闰，天道大成，故言五年也。道非术数，故未得之也。
　　老子曰：「子又恶乎求之哉【一】？」
　　【一】【疏】更问：「求道用何方法？」
　　曰：「吾求之于阴阳，十有二年而未得【一】。」
　　【一】【注】此皆寄孔老以明绝学之义也。
　　　　　【疏】十二年，阴阳之一周也。而未得者，明以阴阳取道，而道非阴阳。故下文云，中国有人，非阴非阳。
