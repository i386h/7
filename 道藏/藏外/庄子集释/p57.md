<!-- { "loadSidebar": true } -->
　　　　　【疏】淖约，柔弱也。矫情行于柔弱，欲制服于刚强。
　　　　　【释文】《淖》昌略反，又直角反。
　　【五】【注】夫焦火之热，凝冰之寒，皆喜怒并积之所生。若乃不雕不琢，各全其朴，则何冰炭之有哉！
　　　　　【疏】廉，务名也。刿，伤也。雕琢名行，欲在物前。若违情起怒，寒甚凝冰；顺心生喜，热踰焦火。
　　　　　【释文】《廉刿》居卫反。司马云：伤也。广雅云：利也。《琢》丁角反。
　　【六】【注】风俗之所动也。
　　　　　【疏】逐境之心，一念之顷，已遍十方，况俛仰之间，不再临四海哉！
　　【七】【注】静之可使如渊，动之则系天而踊跃也。
　　　　　【疏】有欲之心，去无定准。偶尔而静，如流水之遇渊潭；触境而动，类高天之县；不息动之，则系天踊跃。
　　　　　【释文】《县而天》音玄。向本无而字，云：希高慕远，故曰县天。
　　【八】【注】人心之变，靡所不为。顺而放之，则静而自（二）通；治而系之，则跂而偾骄。偾骄者，不可禁之势也。
　　　　　【疏】排下进上，美恶喜怒，偾发骄矜，不可禁制者，其在人心乎！
　　　　　【释文】《偾》向粉问反。广雅云：僵也。郭音奔。《骄》如字，又居表反。郭云：偾骄者，不可禁之势。
　　　　　【校】（一）世德堂本藏作臧。（二）世德堂本无自字。
　　昔者黄帝始以仁义撄人之心【一】，尧舜于是乎股无胈，胫无毛，以养天下之形，愁其五藏以为仁义，矜其血气以规法度。然犹有不胜也，【二】尧于是放讙兜于崇山，投三苗于三峗，流共工于幽都，此不胜天下也。【三】夫施及三王而天下大骇矣【四】。下有桀跖，上有曾史【五】，而儒墨毕起【六】。于是乎喜怒相疑【七】，愚知相欺【八】，善否相非【九】，诞信相讥【一０】，而天下衰矣【一一】；大德不同，而性命烂漫矣【一二】；天下好知，而百姓求竭矣【一三】。于是乎釿锯制焉，绳墨杀焉，椎凿决焉【一四】。天下脊脊大乱，罪在撄人心。故贤者伏处大（一）山嵁岩之下，而万乘之君忧栗乎（二）庙堂之上【一五】。
　　【一】【注】夫黄帝非为仁义也，直与物冥，则仁义之迹自见。迹自见，则后世之心必自殉之，是亦黄帝之迹使物撄也。
　　　　　【疏】黄帝因宜作则，慈爱养民，实异偏尚之仁，裁非之义。后代之王，执其轨辙，苍生名之为圣，撄人之心自此始也。弊起后王，衅非黄帝。
　　　　　【释文】《自见》贤遍反。下同。
　　【二】【疏】胈，白肉也。尧舜行黄帝之迹，心形瘦弊，股瘦无白肉，胫秃无细毛，养天下形容，安万物情性，五藏忧愁于内，血气矜庄于外，行仁义以为规矩，立法度以为楷模，尚不免流放凶族，则有不胜。
　　　　　【释文】《股》音古。胫本曰股。《胈》畔末反，向父末反。李扶盖反，云：白肉也。或云：字当作绂。绂，蔽膝也。崔云：胈，□也。《胫》刑定反。◎庆藩案矜其血气，犹孟子言苦其心志也。矜者，苦也，训见尔雅释言篇。
　　【三】【疏】昔帝鸿氏有不才子，天下谓之浑沌，即讙兜也，为党共工，放南裔也。缙云氏有不才子，天下谓之饕餮，即三苗也，为尧诸侯，封三苗之国。国在左洞庭，右彭蠡，居豫章，近南岳。三峗，山名，在西裔，即秦州西羌地。少昊氏有不才子，天下谓之穷奇，即共工也，为尧水官。幽都在北方，即幽州之地。尚书有殛鲧，此文不备也。四人皆包藏凶恶，不遵尧化，故投诸四裔，是尧不胜天下之事。放四凶由舜，今称尧者，其时舜摄尧位故耳。
　　　　　【释文】《讙》音欢。《兜》（下）〔丁〕（三）侯反。《崇山》南裔也。尧六十年，放讙兜于崇山。《投三苗》崔本投作杀，尚书作窜。三苗者，缙云氏之子，即饕餮也。《三峗》音危。本亦作危。三危，西裔之山也，今属天水。尧六十六年，窜三苗于三危。《共工》音恭。共工，官名，即穷奇也。《幽都》李云：即幽州也。尚书作幽州，北裔也。尧六十四年，流共工于幽州。
　　【四】【注】夫尧舜帝王之名，皆其迹耳，我寄斯迹而迹非我也，故骇者自世。世弥骇，其迹愈粗，粗之与妙，自途之夷险耳，游者岂常改其足哉！故圣人一也，而（四）有尧舜汤武之异。明斯异者，时世之名耳，未足以名圣（五）人之实也。故夫尧舜者，岂直一尧舜而已哉！是以虽有矜愁之貌，仁义之迹，而所以迹者故全也。
　　　　　【疏】施，延也。自黄帝逮乎尧舜，圣迹滞，物扰乱，延及三王，惊骇更甚。
　　　　　【释文】《施及》以智反。崔云：延也。《大骇》骇，惊也。《愈粗》音粗。下同。
　　【五】【疏】桀跖行小人之行为下，曾史行君子之行为上。
　　【六】【疏】谓儒墨守迹，是非因之而起也。
　　【七】【疏】喜是怒非，更相疑贰。
　　【八】【疏】饰智惊愚，互为欺侮。
　　　　　【释文】《愚知》音智。下及注同。
　　【九】【疏】善与不善，彼此相非。
　　【一０】【疏】诞虚信实，自相讥诮。
　　【一一】【注】莫能齐于自得。
　　　　　　【疏】相仍纠纷，宇宙衰也。
　　【一二】【注】立小异而不止于分。
　　　　　　【疏】喜怒是非，炽然大盛，故天年夭枉，性命烂漫。烂漫，散乱也。
　　【一三】【注】知无涯而好之，故无以供其求。
　　　　　　【疏】圣人穷无涯之知，百姓焉不竭哉！
　　　　　　【释文】《好知》呼报反。注同。
　　【一四】【注】雕琢性命，遂至于此。
　　　　　　【疏】绳墨，正木之曲直；礼义，示人之隆杀；椎凿，穿木之孔窍；刑法，决人之身首。工匠运斤锯以残木，圣人用礼法以伤道。
　　　　　　【释文】《釿》音斤，本亦作斤。《锯》音据。《制焉》釿锯制，谓如肉刑也。《绳墨杀焉》并如字。崔云：谓弹正杀之。《椎》直追反。《凿》在洛反。《决焉》古穴反，又苦穴反。崔云：肉刑，故用椎凿。
　　【一五】【注】若（六）夫任自然而居当，则贤愚袭情而贵贱履位，君臣上下，莫匪尔极，而天下无患矣。斯迹也，遂（七）撄天下之心，使奔驰而不可止。故中知以下，莫不外饰其性以眩惑众人，恶直丑正，蕃徒相引。是以任真者失其据，而崇伪者窃其柄，于是主忧于上，民困于下矣。
　　　　　　【疏】脊脊，相践籍也。一云乱，宇宙大乱，罪由圣知。君子道消，晦迹林薮，人君虽在庙堂，心恒忧栗，既无良辅，恐国倾危也。
　　　　　　【释文】《脊脊》音藉，在亦反，相践藉也。本亦作肴肴。广雅云：肴，乱也。《大山》音泰，亦如字。《嵁》苦岩反，一音苦咸反，又苦严反。《岩》音严，语衔反。一音岩，语咸（及）〔反〕（八）。◎卢文弨曰：今本作岩（九）。◎俞樾曰：释文，大山，音泰，亦如字，当以读如字为是。此泛言山之大者，不必东岳泰山也。嵁当为湛。文选封禅文湛恩鸿，李注曰：湛，深也。湛岩，犹深岩，因其以山岩言，故变从水者而从山耳。山言其大，岩言其深，义正相应。学者不达其义，而音大为泰，失之矣。田子方篇其神经乎大山而无介，入乎渊泉而不濡，释文大音泰，失与此同。文选风赋缘泰山之阿，古诗孤生竹，结根泰山阿，夫风之所缘，竹之所生，非必泰山也。其原文应并作大山，泛言山之大者。后人误读为泰，并改作泰耳。《以眩》玄遍反。《恶直》乌路反。》蕃徒》音烦。
　　　　　　【校】（一）赵谏议本大作太。（二）赵本无乎字。（三）丁字依世德堂本及释文原本改。（四）世德堂本而作天，赵本而下有天字。（五）赵本圣作至。（六）世德堂本若作故。（七）世德堂本无遂字。（八）反字依世德堂本及释文原本改。（九）世德堂本作岩，本书依释文改。
　　今世殊死者相枕也，桁杨者相推也，刑戮者相望也【一】，而儒墨乃始离跂攘臂乎桎梏之间。意，甚矣哉！其无愧而不知耻也甚矣！【二】吾未知圣知之不为桁杨椄槢也，仁义之不为桎梏凿枘也【三】，焉知曾史之不为桀跖嚆矢也【四】！故曰‘绝圣弃知而天下大治。【五】'”
　　【一】【疏】殊者，决定当死也。桁杨者，械也，夹脚及颈，皆名桁杨。六国之时及衰周之世，良由圣迹，黥劓五刑，遂使桁杨盈衢，殊死者相枕，残兀满路。相推相望，明其多也。
　　　　　【释文】《殊死》如字。广雅云：殊，断也。司马云：决也。一云：诛也。字林云：死也。说文同。又云：汉令曰，蛮夷长有罪，当殊之。崔本作夭死。《相枕》之鸩反。《桁》户刚反。司马云：脚长械也。《杨》向音阳。崔云：械夹颈及胫者，皆曰桁杨。
　　【二】【注】由腐儒守迹，故致斯祸。不思捐迹反一，而方复攘臂用迹以治迹，可谓无愧而不知耻之甚也。
　　　　　【疏】离跂，用力貌也。圣迹为害物之具，而儒墨方复攘臂分外，用力于桎梏之间，执迹封教，救当世之弊，何荒乱之能极哉！故发噫叹息，固陋不已，无愧而不知耻也。
　　　　　【释文】《离》力氏反，又力智反。《跂》丘氏反，又丘豉反。《攘》如羊反。《桎》之实反。《梏》古毒反。◎庆藩案离跂即荀子荣辱篇离纵而跂訾之义，谓自异于众也。《意》如字，又音医。《无愧》崔本作□。《腐》音辅。《方复》扶又反。
　　【三】【注】桁杨以椄槢为管，而桎梏以凿枘为用。圣知仁义者，远于罪之迹也。迹远罪则民斯（一）尚之，尚之则矫（二）诈生焉，矫诈生而御奸（三）之器不具者，未之有也。故弃所尚则矫诈不作，矫诈不作则桁杨桎梏废矣，何凿枘椄槢之为哉！
　　　　　【疏】椄槢，械楔也。凿，孔也。以物内孔中曰枘。械不楔不牢，梏无孔无用。亦犹宪章非圣迹不立，桀跖无仁义不行，圣迹是撄扰之原，仁义是残害之本。
　　　　　【释文】《椄》李如字，向徐音（燮）〔妾〕（四），郭慈接反。《槢》郭李音习，向徐徒燮反。司马云：椄槢，械楔。音息节反。崔本作□，云：读为牒，或作謵字。椄槢，桎梏梁也。淮南曰：大者为柱梁，小者为椄槢也。◎庆藩案文选何平叔景福殿赋注引司马〔云：〕槢，械楔也。与释文异。（释文槢上有椄字，楔下无也字。）《凿》在洛反，又在报反。《枘》人锐反。向本作内，音同。三苍云：柱头枘也。凿头厕木，如柱头枘。《远于》于万反。下同。《而御》鱼吕反。本又作御，音同。
　　【四】【注】嚆矢，矢之猛者，言曾史为桀跖之利用也。
