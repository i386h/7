<!-- { "loadSidebar": true } -->
　　　　　【疏】昔诸讲人及郭生注意，皆云蛇蚹是腹下龃龉。蜩翼者是蜩翅也。言蛇待蚹而行，蜩待翼而飞，影待形而有也，盖不然乎。若使待翼而飞，待足而走，飞禽走兽，其类无穷，何劳独举蛇蚹，颇引为譬？即今解蚹者，蛇蜕皮也，蜩翼者，蜩甲也。言蛇蜕旧皮，蜩新出甲，不知所以，莫辩其然，独化而生，盖无待也。而蛇蜩二虫，犹蜕皮甲，称异诸物，所以引之。故外篇云，吾待蛇蚹蜩甲耶，是知形影之义，与蚹甲无异者也。
　　　　　【释文】《蛇蚹》音附，徐又音敷。司马云：谓蛇腹下龃龉可以行者也。龃，音士女反，龉，音鱼女反。《蜩》徐音条。
　　【四】【注】世或谓罔两待景，景待形，形待造物者。请问：夫造物者，有耶无耶？无也？则胡能造物哉？有也？则不足以物众形。故明众形之自物而后始可与言造物耳。是以涉有物之域，虽复罔两，未有不独化于玄冥者也。故造物（二）者无主，而物各自造，物各自造而无所待焉，此天地之正也。故彼我相因，形景俱生，虽复玄合，而非待也。明斯理也，将使万物各反所宗于体中而不待乎外，外无所谢而内无所矜，是以诱然皆生而不知所以生，同焉皆得而不知所以得也。今罔两之因景，犹云俱生而非待也，则万物虽聚而共成乎天，而皆历然莫不独见矣。故罔两非景之所制，而景非形之所使，形非无之所化也，则化与不化，然与不然，从人之与由己，莫不自尔，吾安识其所以哉！故任而不助，则本末内外，畅然俱得，泯然无迹。若乃责此近因而忘其自尔，宗物于外，丧主于内，而爱尚生矣。虽欲推而齐之，然其所尚已存乎胸中，何夷之得有哉！
　　　　　【疏】夫待与不待，然与不然，天机自张，莫知其宰，岂措情于寻责而思虑于心识者乎！
　　　　　【释文】《丧》息浪反。
　　　　　【校】（一）卒字依宋本及世德堂本改。（二）世德堂本物作化。
　　昔者庄周梦为胡蝶，栩栩然胡蝶也，自喻适志与【一】！不知周也【二】。俄然觉，则蘧蘧然周也【三】。不知周之梦为胡蝶与，胡蝶之梦为周与【四】？周与胡蝶，则必有分矣【五】。此之谓物化。【六】
　　【一】【注】自快得意，悦豫而行。
　　　　　【疏】栩栩，忻畅貌也。喻，晓也。夫生灭交谢，寒暑递迁，盖天地之常，万物之理也。而庄生晖明镜以照烛，（汛）〔泛〕上善以遨游，故能托梦觉于死生，寄自他于物化。是以梦为胡蝶，栩栩而适其心；觉乃庄周，蘧蘧而畅其志者也。
　　　　　【释文】《胡蝶》徐徒协反。司马崔云：蛱蝶也。《栩》徐况羽反，喜貌。崔本作翩。《自喻》李云：喻，快也。《志与》音余。下同。崔云：与，哉。
　　【二】【注】方其梦为胡蝶而不知周，则与殊死不异也。然所在无不适志，则当生而系生者，必当死而恋死矣。由此观之，知夫在生而哀死者误也。
　　　　　【疏】方为胡蝶，晓了分明，快意适情，悦豫之甚，只言是蝶，（宜）〔不〕识庄周。死不知生，其义亦尔。
　　【三】【注】自周而言，故称觉耳，未必非梦也。
　　　　　【疏】蘧蘧，惊动之貌也。俄顷之间，梦罢而觉，惊怪思省，方是庄周。故注云，自周而言，故称觉耳，未必非梦也。
　　　　　【释文】《然觉》古孝反。《蘧蘧》徐音渠，又其虑反。李云：有形貌。崔作据据，引大宗师云据然觉。
　　【四】【注】今之不知胡蝶，无异于梦之不知周也；而各适一时之志，则无以明胡蝶之不梦为周矣。世有假寐而梦经百年者，则无以明今之百年非假寐之梦者也。
　　　　　【疏】昔梦为蝶，甚有畅情；今作庄周，亦言适志。是以觉梦既无的当，庄蝶岂辩真虚者哉！
　　【五】【注】夫觉梦之分，无异于死生之辩也。今所以自喻适志，由其分定，非由无分也。
　　　　　【疏】既觉既梦，有蝶有庄，乃曰浮虚，亦不无崖分也。
　　【六】【注】夫时不暂停，而今不遂存，故昨日之梦，于今化矣。死生之变，岂异于此，而劳心于其间哉！方为此则不知彼，梦为胡蝶是也。取之于人，则一生之中，今不知后，丽姬是也。而愚者窃窃然自以为知生之可乐，死之可苦，未闻物化之谓也。
　　　　　【疏】夫新新变化，物物迁流，譬彼穷指，方兹交臂。是以周蝶觉梦，俄顷之间，后不知前，此不知彼。而何为当生虑死，妄起忧悲！故知生死往来，物理之变化也。
　　　　　【释文】《可乐》音洛。

卷二上内篇养生主第三
内篇养生主第三【一】
　　　　【一】【注】夫生以养存，则养生者理之极也。若乃养过其极，以养伤生，非养生之主也。
　　　　　　　【释文】养生以此为主也。
　　吾生也有涯【一】，而知也无涯【二】。以有涯随无涯，殆已；【三】已而为知者，殆而已矣【四】。为善无近名，为恶无近刑【五】。缘督以为经【六】，可以保身，可以全生，可以养亲【七】，可以尽年【八】。
　　【一】【注】所禀之分各有极也。
　　　　　【疏】涯，分也。夫生也受形之载，禀之自然，愚智修短，各有涯分。而知止守分，不荡于外者，养生之妙也。然黔首之类，莫不称吾，则凡称吾者，皆有极者也。
　　　　　【释文】《有涯》本亦作崖，鱼佳反。
　　【二】【注】夫举重携轻而（一）神气自若，此力之所限也。而尚名好胜者，虽复绝膂，犹未足以慊其愿，此知之无涯也。故知之为名，生于失当而灭于冥极。冥极者，任其至分而无毫铢之加。是故虽负万钧，苟当其所能，则忽然不知重之在身；虽应万机，泯然不觉事之在己。此养生之主也。
　　　　　【疏】所形性，各有限极，而分别之智，徇物无涯。遂使心困形劳，未慊其愿，不能止分，非养生之主也。
　　　　　【释文】《而知》音智。注、下同。《好胜》呼报反。下升证反。《虽复》扶又反。下皆同。《绝膂》音旅。《以慊》苦簟反，足也。◎卢文弨曰：古与慊恨之慊同一声，并不以音惬者为足之正诂。
　　【三】【注】以有限之性寻无极之知，安得而不困哉！
　　　　　【疏】夫生也有限，知也无涯，是以用有限之生逐无涯之知，故形劳神弊而危殆者也。
　　　　　【释文】《殆已》向云：疲困之谓。
　　【四】【注】已困于知而不知止，又为知以救之，斯养而伤之者，真大殆也。
　　　　　【疏】无涯之知，已用于前；有为之学，救之于后；欲不危殆，其可得乎！◎家世父曰：营营以求知，而极乎无涯，终乎殆矣。而此营营之知存于心，足以累性而害心。冥然而物化，寂然而神凝，使其知不生于心，成性存存，泯知以全生。故曰已而为知者殆而已矣。
　　【五】【注】忘善恶而居中，任万物之自为，闷然与至当为一，故刑名远己而全理在身也。
　　　　　【疏】夫有为俗学，抑乃多徒，要切而言，莫先善恶。故为善也无不近乎名誉，为恶也无不邻乎刑戮。是知俗智俗学，未足以救前知，适有疲役心灵，更增危殆。
　　　　　【释文】《无近》附近之近。下同。◎庆藩案文选嵇叔夜幽愤诗注引司马云：勿修名也。被褐怀玉，秽恶其身，以无陋于形也。释文阙。◎家世父曰：船山云，声色之类不可名之为善者，即恶也。《闷然》亡本反，又音门。《远己》于万反。
　　【六】【注】顺中以为常也。
　　　　　【疏】缘，顺也，督，中也。经，常也。夫善恶两忘，刑名双遣，故能顺一中之道，处真常之德，虚夷任物，与世推迁。养生之妙，在乎兹矣。
　　　　　【释文】《缘督以为经》李云：缘，顺也。督，中也。经，常也。郭崔同。◎庆藩案文选左太冲魏都赋注引司马云：缘，顺也。督，中也。顺守道中以为常也。释文阙。◎李桢曰：素问骨空论，督（录）〔脉〕（二）者，起于少腹以下骨中央。灵枢本输篇，七次脉，颈中央之脉，督脉也。人身惟脊居中，督脉并脊里而上，故训中督为奇经之一脉。庄子正是假脉为喻，故下为保身全生等语。家世父曰：船山云，奇经八脉，以任督主呼吸之息。身前之中脉曰任，身后之中脉曰督。督者，居静而不倚于左右，有脉之位而无形质。缘督者，以清微纤妙之气，循虚而行，止于所不可行，而行自顺，以适得其中。
　　【七】【注】养亲以适。
　　　　　【释文】《以养》羊尚反。注同。
　　【八】【注】苟得中而冥度，则事事无不可也。夫养生非求过分，盖全理尽年而已矣。
　　　　　【疏】夫惟妙舍二偏而处于中一者，故能保守身形，全其生道。外可以孝养父母，大顺人伦，内可以摄卫生灵，尽其天命。
　　　　　【校】（一）赵谏议本而作其。（二）脉字依素问原文改。
　　庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然【一】，莫不中音。合于桑林之舞，乃中经首之会【二】。
　　【一】【疏】庖丁，谓掌厨丁役之人，今之供膳是也。亦言：丁，名也。文惠君，即梁惠王也。解，宰割之也。踦，下角刺也。言庖丁善能宰牛，见其闲理，故以其手（抟）〔搏〕触，以肩倚着，用脚蹋履，用膝刺筑，遂使皮肉离析，砉然向应，进奏鸾刀，騞然大解。此盖寄庖丁以明养生之术者也。
　　　　　【释文】《庖丁》崔本作胞，同。白交反。庖人，丁其名也。管子有屠牛坦一朝解九牛，刀可剃毛。◎卢文弨曰：礼记祭统辉胞，亦与庖同。《为》于伪反。《文惠君》崔司马云：梁惠王也。《所倚》徐于绮反，向偃彼反，徐又于伫反，李音妖。《所踦》徐居彼反，向鱼彼反。李云：刺也。《砉然》向呼鶪反，徐许鶪反，崔音画，又古鶪反，李又呼历反。司马云：皮骨相离声。◎卢文弨曰：旧鶪皆从贝，非。今正从狊。下并同。《向然》许丈反，郭许亮反。本或无然字。《奏》如字。崔云：闻也。《騞》呼获反，徐许嬖反，向他亦反，又音麦。崔云：音近获，声大于砉也。
　　【二】【注】言其因便施巧，无不闲解，尽理之甚，既适牛理，又合音节。
　　　　　【疏】桑林，殷汤乐名也。经首，咸池乐章名，则尧乐也。庖丁神彩从容，妙尽牛理；既而（改）〔宰〕割声向，雅合宫商，所以音中桑林，韵符经首也。
　　　　　【释文】《中音》丁仲反。下皆同。《桑林》司马云：汤乐名。崔云：宋舞乐名。案即左传舞师题以旌夏是也。《经首》向司马云：咸池乐章也。崔云：乐章名也。或云：奏乐名。《因便》婢面反。《闲解》音蟹。
　　文惠君曰：“嘻，善哉！技盖至此乎【一】？”
