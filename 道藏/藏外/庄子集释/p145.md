<!-- { "loadSidebar": true } -->
　　【二】【疏】尧让舜，不授丹朱，舜让禹而商均不嗣，故无置锥之地也。
　　【三】【疏】殷汤周武，总统万机，后世子孙，咸遭篡弒，岂非四海利重所以致之！
　　且吾闻之，古者禽兽多而人少，于是民皆巢居以避之，昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则于于【一】，民知其母，不知其父，与麋鹿共处，耕而食，织而衣，无有相害之心，此至德之隆也。然而黄帝不能致德，与蚩尤战于涿鹿之野，流血百里【二】。尧舜作，立群臣【三】，汤放其主【四】，武王杀纣。【五】自是之后，以强陵弱，以众暴寡。汤武以来，皆乱人之徒也。【六】
　　【一】【疏】居居，安静之容。于于，自得之貌。
　　　　　【释文】《橡》音象。《炀》羊亮反。◎庆藩案于于，广大之意也。方言：于，大也。礼文王世子于其身以善其君，郑注曰：于读为迂。迂，犹广也，大也。檀弓于则于，正义亦训于为广大。于于，重言也。
　　【二】【疏】至，致也。蚩尤，诸侯也。涿鹿，地名，今幽州涿郡是也。蚩尤造五兵，与黄帝战，故流血百里也。
　　　　　【释文】《蚩尤》神农时诸侯，始造兵者也。神农之后，第八帝曰榆罔。世蚩尤氏强，与榆罔争王，逐榆罔。榆罔与黄帝合谋，击杀蚩尤。汉书音义云：蚩尤，古之天子。一曰庶人贪者。《涿鹿》音卓。本又作浊。司马云：涿鹿，地名，故城今在上谷郡西南八十里。
　　【三】【疏】置百官也。
　　【四】【疏】放桀于南巢也。
　　【五】【疏】朝歌之战。
　　　　　【释文】《武王杀》音试。下同。
　　【六】【疏】征伐篡弒，汤武最甚。
　　今子修文武之道，掌天下之辩，以教后世【一】，缝衣浅带，矫言伪行，以迷惑天下之主，而欲求富贵焉，盗莫大于子。天下何故不谓子为盗丘，而乃谓我为盗跖？【二】
　　【一】【疏】孔子宪章文武，辩说仁义，为后世之教也。
　　【二】【疏】制缝掖之衣，浅薄之带，矫饰言行，诳惑诸侯，其为贼害，甚于盗跖。
　　　　　【释文】《摓衣》本又作缝，扶恭反，徐扶公反，又音冯。◎卢文弨曰：今书作缝衣。◎庆藩案摓衣浅带，向秀注曰：儒服宽而长大。（见列子黄帝篇注。）释文摓，又作缝。缝衣，大衣也。或作逢，书洪范子孙其逢吉，马注曰：逢，大也。礼儒行逢掖之衣，郑注：逢，犹大也。荀子非十二子篇其衣逢，儒效篇逢衣浅带，杨注并曰：逢，大也。亦省作，墨子公孟篇：衣博袍。博，皆大也。（集韵：缝，或省作。汉丹阳太守郭旻碑弥衮口，即缝字。）《浅带》缝带使浅狭。《矫言》纪表反。
　　子以甘辞说子路而使从之，使子路去其危冠，解其长剑，而受教于子，天下皆曰孔丘能止暴禁非【一】。其卒之也，子路欲杀卫君而事不成，身菹于卫东门之上，是子教之不至也【二】。
　　【一】【疏】高危之冠，长大之剑，勇者之服也。既伏膺孔氏，故解去之。
　　　　【释文】《说子路》始锐反，又如字。《去其》起吕反。《危冠》李云：危，高也。子路好勇，冠似雄鸡形，背负豭（牛）〔斗〕（一），用表己强也。◎卢文弨曰：今书音义作豭斗，案史记作佩豭豚。
　　【二】【疏】仲由疾恶情深，杀卫君蒯瞶，事既不逮，身遭菹酰，盗跖故以此相讥也。
　　　　　【释文】《其卒》子恤反。《身菹》庄居反。
　　　　　【校】（一）斗字依世德堂本及释文考证改。
　　子自谓才士圣人邪？则再逐于鲁，削迹于卫，穷于齐，围于陈蔡，不容身于天下。子教子路菹此患，上无以为身，下无以为人，子之道岂足贵邪？
　　世之所高，莫若黄帝，黄帝尚不能全德，而战涿鹿之野，流血百里。尧不慈【一】，舜不孝【二】，禹偏枯【三】，汤放其主，武王伐纣，文王拘羑里【四】。此六（一）子者，世之所高也，孰论之，皆以利惑其真而强反其情性，其行乃甚可羞也【五】。
　　【一】【疏】谓不与丹朱天下。
　　　　　【释文】《以为》于伪反，下同。《尧不慈》不授子也。
　　【二】【疏】为父所疾也。
　　【三】【疏】治水勤劳，风栉雨沐，致偏枯之疾，半身不遂也。
　　【四】【疏】羑里，殷狱名。文王遭纣之难，于囹圄，凡经七年，方得免脱。
　　　　【释文】《文王拘羑里》纣之二十年，囚文王。
　　【五】【疏】六子者，谓黄帝尧舜禹汤文王也。皆以利于万乘，是以迷于真道而不反于自然，故可耻也。
　　　　　【释文】《而强》其丈反。《可羞》如字。本又作恶，乌路反。
　　　　　【校】（一）阙误引江南古藏本六作七。
　　世之所谓贤士，伯夷叔齐。伯夷叔齐（一）辞孤竹之君而饿死于首阳之山，骨肉不葬。鲍焦饰行非世，抱木而死。【一】申徒狄谏而不听，负石自投于河，为鱼所食【二】。介子推至忠也，自割其股以食文公，文公后背之，子推怒而去，抱木而燔死【三】。尾生与女子期于梁下，女子不来，水至不去，抱梁柱而死。此六（二）子者，无异于磔犬流豕操瓢而乞者，皆离（三）名轻死，不念本养寿命者也【四】。
　　【一】【疏】二人穷死首山，复无子胤收葬也。姓鲍，名焦，周时隐者也。饰行非世，廉洁自守，荷担采樵，拾橡充食，故无子胤，不臣天子，不友诸侯。子贡遇之，谓之曰：“吾闻非其政者不履其地，污其君者不受其利。今子履其地，食其利，其可乎？”鲍焦曰：“吾闻廉士重进而轻退，贤人易愧而轻死。”遂抱木立枯焉。
　　【二】【疏】申徒自沈，前篇已释。谏而不听，未详所据。崔嘉虽解，无的谏辞。
　　　　　【释文】《负石自投于河》申徒狄将投于河，崔嘉止之曰：“吾闻圣人仁士民父母，若濡足故，不救溺人，可乎？”申徒狄曰：“不然。昔桀杀龙逢，纣杀比干，而亡天下；吴杀子胥，陈杀泄治，而灭其国。非圣人不仁，不用故也。”遂沈河而死。
　　【三】【疏】晋文公重耳也，遭骊姬之难，出奔他国，在路困乏，推割股肉以饴之。公后还三日，封于从者，遂忘子推。子推作龙蛇之歌，书其营门，怒而逃。公后惭谢，追子推于介山。子推隐避，公因放火烧山，庶其走出。火至，子推遂抱树而焚死焉。
　　　　　【释文】《以食》音嗣。《燔死》音烦，烧也。◎庆藩案左传：介之推不言禄，禄亦弗及。又曰：晋侯求之不得，以绵上为之田，曰：“以志吾过，且旌善人。”吕览曰：介推负釜盖簦，终身不见。史记曰：使人召之则亡。闻其入绵上山中，于是环绵上之山中而封之，以为介推田，号曰介山。遍查经传，并无介推燔死之事。自屈子为立枯之说，（楚辞九章惜往日：介子推而立枯兮。）庄生有燔死之文，（容斋三笔云始自新序，非也。）而东方朔七谏、汉书丙吉传皆承其误。今当以左传吕览正之。
　　【四】【疏】六子者，谓伯夷叔齐鲍焦申徒介推尾生。言此六人，不合玄道，矫情饰行，苟异俗中，用此声名，传之后世。亦何异乎张磔死狗，流在水中，贫病之人，操瓢乞告！此闲人物，不许见闻，六子之行，事同于此，皆为重名轻死，不念归本养生，寿尽天命者也。豕字有作死字者，乞字有作走字者，随字读之。豕，猪也。
　　　　　【释文】《尾生》一本作微生。战国策作尾生高，高诱以为鲁人。《磔》竹客反。广雅云：张也。《操》七曹反。《瓢》婢遥反。《而乞者》李云：言上四人不得其死，犹猪狗乞儿流转沟中者也。乞，或作走。《离名》力智反。《念本》本，或作卒。
　　　　　【校】（一）世德堂本伯夷叔齐四字不重。（二）阙误六作四，引江南古藏本云：四作六。（三）阙误引张君房本离作利。
　　世之所谓忠臣者，莫若王子比干伍子胥。子胥沈江，比干剖心，此二子者，世谓忠臣也，然卒为天下笑。【一】自上观之，至于子胥比干，皆不足贵也。
　　【一】【疏】为达道者之所嗤也。
　　　　　【释文】《剖心》普口反。
　　丘之所以说我者，若告我以鬼事，则我不能知也；若告我以人事者，不过此矣，皆吾所闻知也。
　　今吾告子以人之情，目欲视色，耳欲听声，口欲察味，志气欲盈【一】。人上寿百岁，中寿八十，下寿六十，除病瘦死丧忧患，其中开口而笑者，一月之中不过四五日而已矣。天与地无穷，人死者有时，操有时之具而托于无穷之闲，忽然无异骐骥之驰过隙也【二】。不能说其志意，养其寿命者，皆非通道者也。
　　丘之所言，皆吾之所弃也，亟去走归，无复言之！子之道，狂狂汲汲（一），诈巧虚伪事也，非可以全真也，奚足论哉【三】！”
　　【一】【疏】夫目视耳听，口察志盈，率性而动，禀之造物，岂矫情而为之哉？分内为之，道在其中矣。
　　　　　【释文】《以说》如字，又始锐反。
　　【二】【疏】夫天长地久，穷境稍赊，人之死生，时限迫促。以有限之身，寄无穷之境，何异乎骐骥驰走过隙穴也！
　　　　　【释文】《上寿》音受，又如字。下同。《瘦》色又反。◎王念孙曰：释文，瘦，色又反。案瘦当为瘐，字之误也。瘐，亦病也。病瘐为一类，死丧为一类，忧患为一类。瘐字本作愈。尔雅曰：愈，病也。小雅正月篇胡俾我愈，毛传与尔雅同。汉书宣帝纪今系者或以掠辜若饥寒瘐死狱中，苏林曰：“瘐，病也，囚徒病，律名为瘐。师古曰：瘐，音庾，字或作愈。王子侯表曰：富侯龙下狱（庾）〔瘐〕（二）死。
　　【三】【疏】亟，急也。狂狂，失性也。伋伋，不足也。夫圣迹之道，仁义之行，譬彼蘧庐，方兹刍狗，执而不遣，惟增其弊。狂狂失真，伋伋不足，虚伪之事，何足论哉！
　　　　　【释文】《能说》音悦。《亟去》纪力反，急也。本或作极。《无复》扶又反。《狂狂》如字，又九况反。《汲汲》本亦作伋，音急，又音及。《诈巧》苦孝反，又如字。
　　　　　【校】（一）赵谏议本作伋伋。（二）瘐字依汉书改。
　　孔子再拜趋走，出门上车，执辔三失，目芒然无见，色若死灰，据轼低头，不能出气。归到鲁东门外，适遇柳下季。柳下季曰：“今者阙然数日不见，车马有行色，得微往见跖邪？”【一】
　　【一】【疏】轼，车前横木，凭之而坐者也。盗跖英雄，盛谈物理，孔子慑惧，遂至于斯。微，无也。
　　　　　【释文】《上车》时掌反。《三失》息暂反，又如字。《芒然》莫刚反。《有行》如字。
　　孔子仰天而叹曰：“然【一】。”
