<!-- { "loadSidebar": true } -->
　　　　　【疏】夫物无美恶而情有向背，故情之所美者则谓为神妙奇特，情之所恶者则谓为腥臭腐败，而颠倒本末，一至于斯。然物性不同，所好各异；彼之所美，此则恶之；此之所恶，彼又为美。故毛嫱丽姬，人之所美，鱼见深入，鸟见高飞。斯则臭腐神奇，神奇臭腐，而是非美恶，何有定焉！是知天下万物，同一和气耳。
　　　　　【释文】《所恶》乌路反。注同。《复化》扶又反。下同。
　　【七】【疏】夫体道圣人，智周万化，故贵此真一，而冥同万境。
　　　　　【校】（一）敦煌本无复字。（二）阙误引刘得一本天下作天地之。（三）死生二字依王叔岷说补。（四）今字依刘文典补正本删。
　　知谓黄帝曰：“吾问无为谓，无为谓不应我，非不我应，不知应我也。吾问狂屈，狂屈中欲告我而不我告，非不我告，中欲告而忘之也。今予问乎若，若知之，奚故不近？”
　　黄帝曰：“彼其真是也，以其不知也；此其似之也，以其忘之也；予与若终不近也，以其知之也。”
　　狂屈闻之，以黄帝为知言。【一】
　　【一】【注】明夫自然者，非言知之所得，故当昧乎无言之地。是以先举不言之标，而后寄明于黄帝，则夫自然之冥物，概乎可得而见也。
　　　　　【疏】彼无为谓妙体无知，故真是道也。此狂屈反照遣言，中忘其告，似道非真也。知与黄帝二人，运智以诠理，故不近真道也。狂屈（□）〔逖〕听，闻此格量，谓黄帝虽未近真，适可知玄言而已矣。
　　　　　【释文】《之标》必遥反。
　　天地有大美而不言，四时有明法而不议，万物有成理而不说【一】。圣人者，原天地之美而达万物之理，是故至人无为【二】，大圣不作【三】，观于天地之谓也【四】。
　　【一】【注】此孔子之所以云予欲无言。
　　　　　【疏】夫二仪覆载，其功最美；四时代叙，各有明法；万物生成，咸资道理；竟不言说，曾无议论也。
　　　　　【释文】《大美》谓覆载之美也。
　　【二】【注】任其自为而已。
　　　　　【疏】夫圣人者，合两仪之覆载，同万物之生成，是故口无所言，心无所作。
　　【三】【注】唯因任也。
　　【四】【注】观其形容，象其物宜，与天地不异。
　　　　　【疏】夫大圣至人，无为无作，观天地之覆载，法至道之生成，无为无言，斯之谓也。
　　今（一）彼神明至精，与彼百化【一】，物已死生方圆，莫知其根也【二】，扁然而万物自古以固存【三】。六合为巨，未离其内；【四】秋豪为小，待之成体【五】。天下莫不沈浮，终身不故【六】；阴阳四时运行，各得其序【七】。惛然若亡而存【八】，油然不形而神【九】，万物畜而不知。此之谓本根【一０】，可以观于天矣。【一一】
　　【一】【注】百化自化而神明不夺。
　　　　　【疏】彼神圣明灵，至精极妙，与物和混，变化随流，或聚或散，曾无欣戚。今言百千万者，并举其大纲数尔。
　　【二】【注】夫死者已自死而生者已自生，圆者已自圆而方者已自方，未有为其根者，故莫知。
　　　　　【疏】夫物或生或死，乍方乍圆，变化自然，莫知根绪。
　　【三】【注】岂待为之而后存哉！
　　　　　【疏】扁然，遍生之貌也。言万物翩然，随时生育，从古以来，必固自有，岂由措意而后有之！
　　　　　【释文】《扁》音篇，又音幡。
　　【四】【注】计六合在无极之中则陋矣。
　　　　　【释文】《未离》力智反。《其内》谓不能出自化也。
　　【五】【注】秋豪虽小，非无亦无以容其质（二）。
　　　　　【疏】六合，天地四方也。兽逢秋景，毛端生豪，豪极微细，谓秋豪也。巨，大也。六合虽大，犹居至道之中，豪毛虽小，资道以成体质也。
　　【六】【注】日新也。
　　　　　【疏】世间庶物，莫不浮沈，升降生死，往来不住，运之不停，新新相续，未尝守故也。
　　【七】【注】不待为之。
　　　　　【疏】夫二气氤氲，四时运转，春秋寒暑，次叙天然，岂待为之而后行之！
　　【八】【注】（照）〔昭〕（三）然若存则亡矣。
　　　　　【疏】惛然如昧，似无而有。
　　　　　【释文】《惛然》音昏，又音泯。
　　【九】【注】絜然有形则不神。
　　　　　【疏】神者，妙万物而为言也。油然无系，不见形象，而神用无方。
　　　　　【释文】《油然》音由，谓无所给惜也。
　　【一０】【注】畜之而不得其本性之根，故不知其所以畜也。
　　　　　　【疏】亭毒群生，畜养万物，而玄功潜被，日用不知，此之真力，是至道一根本也。
　　　　　　【释文】《物畜》本亦作滀，同。敕六反。注同。
　　【一一】【注】与天同观。
　　　　　　【疏】观，见也。天，自然也。夫能达理通玄，识根知本者，可谓观自然之至道也。
　　　　　　【校】（一）阙误引刘得一本今作合。（二）赵谏议本质下有也字。（三）昭字依世德堂本改。
　　啮缺问道乎被衣，被衣曰：“若正汝形，一汝视，天和将至【一】；摄汝知，一汝度，神将来舍【二】。德将为汝美，道将为汝居，【三】汝瞳焉如新生之犊而无求其故【四】！”
　　【一】【疏】啮缺，王倪弟子；被衣，王倪之师也。汝形容端雅，勿为邪僻，视听纯一，勿多取境，自然和理归至汝身。
　　　　　【释文】《被衣》音披，本亦作披。
　　【二】【疏】收摄私心，令其平等，专一志度，令无放逸，汝之精神自来舍止。◎俞樾曰：一汝度当作正汝度。盖此四句变文以成辞，其实一义也。摄汝知，即一汝视之意，所视者专一，故所知者收摄矣。正汝度，即正汝形之意，度，犹形也。淮南子道应篇、文子道原篇并作正汝度，可据以订正。
　　【三】【疏】深玄上德，盛美于汝，无极大道，居汝心中。
　　【四】【疏】瞳焉，无知直视之貌。故，事也。心既虚夷，视亦平直，故如新生之犊，于事无求也。
　　　　　【释文】《瞳》敕红反。郭菟绛反。李云：未有知貌。
　　言未卒，啮缺睡寐。被衣大说，行歌而去之，【一】曰：“形若槁骸，心若死灰，真其实知，不以故自持【二】。媒媒晦晦，无心而不可与谋。彼何人哉【三】！”
　　【一】【疏】谈玄未终，斯人已悟，坐忘契道，事等睡瞑。于是被衣喜跃，赞其敏速，行于大道，歌而去之。
　　　　　【释文】《啮缺睡寐》体向所说，畏其视听以寐耳。受道速，故被衣喜也。《大说》音悦。
　　【二】【注】与变俱也。
　　　　　【疏】形同槁木之骸，心类死灰之土，无情直任纯实之真知，不自矜持于事故也。
　　　　　【释文】《若槁》苦老反。
　　【三】【注】独化者也。
　　　　　【疏】媒媒晦晦，息照遣明，忘心忘知，不可谋议。非凡所识，故云彼何人哉。自形若槁骸以下，并被衣歌辞也。
　　　　　【释文】《媒媒》音妹，又武朋反。《晦晦》音诲。李云：媒媒，晦貌。
　　舜问乎丞曰：“道可得而有乎【一】？”
　　【一】【疏】丞，古之得道人，舜师也。而至道虚通，生成动植，未知己身之内，得有此道不乎？既逢师傅，故有咨请。
　　　　　【释文】《丞》如字。李云：舜师也。一云：古有四辅，前疑后丞，盖官名。
　　曰：“汝身非汝有也，汝何得有夫道【一】？”
　　【一】【注】夫身者非汝所能有也，块然而自有耳。身非汝所有，而况（无）〔道〕哉！
　　　　　【疏】道者，四句所不能得，百非所不能诠。汝身尚不能自有，何得有于道耶？
　　　　　【释文】《有夫》音符。《块然》苦对反。
　　舜曰：“吾身非吾有也，孰有之哉【一】？”
　　【一】【疏】未悟生因自然，形由造物，故云身非我有，孰有之哉？
　　曰：“是天地之委形也；生非汝有，是天地之委和也；性命非汝有，是天地之委顺也【一】；孙子（一）非汝有，是天地之委蜕也。【二】故行不知所往，处不知所持，食不知所味【三】。天地之强阳气也，又胡可得而有邪【四】！”
　　【一】【注】若身是汝有者，则美恶死生，当制之由汝。今气聚而生，汝不能禁也；气散而死，汝不能止也。明其委结而自成耳，非汝有也。
　　　　　【疏】委，结聚也。夫天地阴阳，结聚刚柔和顺之气，成汝身形性命者也。故聚则为生，散则为死。死生聚散，既不由汝，是知汝身，岂汝有邪？
　　　　　【释文】《委形》司马云：委，积也。◎俞樾曰：司马云，委，积也。于义未合。国策齐策愿委之于子，高注曰：委，付也。成二年左传王使委于三吏，杜注曰：委，属也。天地之委形，谓天地所付属之形也。下三委字并同。
　　【二】【注】气自委结而蝉蜕也。
　　　　　【疏】阴阳结聚，故有子孙，独化而成，犹如蝉蜕也。
　　　　　【释文】《委蜕》吐卧反，又音悦，又敕外反，又始锐反，又始劣反。
　　【三】【注】皆在自尔中来，故不知也。
　　　　　【疏】夫行住食味，皆率自然，推寻根由，莫知其所。故行者谁行，住者谁住，食者谁食，味者谁味乎？皆不知所由而悉自尔也。◎家世父曰：日见其有行而终不知所往，日见其有处而终莫能自持，日见其有食而终莫知所为味。然则其往也，非我能自主也；其相持数十年之久也，非我能自留也；其食而知味也，非我能自辨也；天地阴阳之气运掉之使然也，皆不得而有也。
　　【四】【注】强阳，犹运动耳。明斯道也，庶可以遗身而忘生也。
　　　　　【疏】强阳，运动也。胡，何也。夫形性子孙者，并是天地阴阳运动之气聚结而成者也，复何得自有此身也！
　　　　　【释文】《天地之强阳气也》郭云：强阳，犹运动耳。案言天地尚运动，况气聚之生，何可得执而留也！
　　　　　【校】（一）阙误引张君房本孙子作子孙。
　　孔子问于老聃曰：“今日晏闲，敢问至道【一】。”
　　【一】【疏】晏，安也。孔子师于老子，故承安居闲暇而询问玄道也。
　　　　　【释文】《晏》于谏反，徐于显反，又于见反。《闲》音闲。
　　老聃曰：“汝齐（一）戒，疏而心，澡雪而精神，掊击而知！夫道，窅然难言哉！将为汝言其崖略。【一】
　　【一】【疏】疏，犹洒濯也。澡雪，犹精洁也。而，汝也。掊击，打破也。崖，分也。汝欲问道，先须斋汝心迹，戒慎专诚，洒濯身心，清净神识，打破圣智，涤荡虚夷。然玄道窅冥，难可言辩，将为汝举其崖分，粗略言之。
