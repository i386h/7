<!-- { "loadSidebar": true } -->
　　　　　【释文】《夔》求龟反。司马云：状如鼓而一足。
　　【九】【疏】其状如蛇，两头，五采。
　　　　　【释文】《方》音傍。本亦作彷，同。《皇》本亦作徨，同。司马云：方皇，状如蛇，两头，五采文。◎卢文弨曰：今本作彷徨。
　　　　　【校】（一）罔字依世德堂本改。（二）污字依释文补。（三）今本无此注，注疑司马之误。
　　公曰：“请问，委蛇之状何如【一】？”
　　【一】【疏】桓公见鬼，本在泽中，既闻委蛇，故问其状。
　　　　　【释文】《委》于危反，又如字。
　　皇子曰：“委蛇，其大如毂，其长如辕，紫衣而朱冠。其为物也，恶闻雷车之声，则捧其首而立。见之者殆乎霸。”
　　桓公辴然而笑曰：“此寡人之所见者也【一】。”于是正衣冠与之坐，不终日而不知病之去也【二】。
　　【一】【疏】辴，喜笑貌也。殆，近也。若见委蛇，近为霸主。桓公闻说，大笑欢（之）〔云〕：“我所见正是此也。”
　　　　　【释文】《朱冠》司马本作俞冠，云：俞国之冠也，其制似螺。《恶闻雷》乌路反。《捧》芳勇反。《其首》司马本同。一本作手。《辴》敕引反，徐敕一反，又敕私反。司马云：笑貌。李云：大笑貌。
　　【二】【注】此章言忧来而累生者，不明也；患去而性得者，达理也。
　　　　　【疏】闻说委蛇，情中畅适，于是整衣冠，共语论，不终日而情抱豁然，不知疾病从何而去也。
　　纪渻子为王养斗鸡【一】。
　　【一】【疏】姓纪，名渻子，亦作消字，随字读之。为齐王养鸡，拟斗也。此章明不必禀生知自然之理，亦有积习以成性者。
　　　　　【释文】《纪渻》所景反，徐所幸反。人姓名也。一本作消。《为》于伪反。《王》司马云：齐王也。◎俞樾曰：列子黄帝篇亦载此事，云纪渻子为周宣王养斗鸡，则非齐王也。
　　十日而问：“鸡已乎？”曰：“未也，方虚憍而恃气【一】。”
　　【一】【疏】养经十日，“堪斗乎？”答曰：“始性骄矜，自恃意气，故未堪也。”
　　　　　【释文】《虚憍》居乔反，又巨消反。李云：高也。司马云：高仰头也。
　　十日又问，曰：“未也。犹应向景【一】。”
　　【一】【疏】见闻他鸡，犹相应和若形声影响也。
　　　　　【释文】《犹应》应对之应。下同。《向》许丈反。本亦作响。《景》于领反，又如字。李云：应响鸣，顾景行。
　　十日又问，曰：“未也。犹疾视而盛气【一】。”
　　【一】【疏】顾视速疾，意气强盛，心神尚动，故未堪也。
　　十日又问，曰：“几矣。鸡虽有鸣者，已无变矣【一】，望之似木鸡矣，其德全矣，异鸡无敢应者（一），反走矣【二】。”
　　【一】【疏】几，尽也。都不骄矜，心神安定，鸡虽有鸣，已无变慑。养鸡之妙，理尽于斯。
　　【二】【注】此章言养之以至于全者，犹无敌于外，况自全乎！
　　　　　【疏】神识安闲，形容审定，遥望之者，其犹木鸡，不动不惊，其德全具，他人之鸡，见之反走，天下无敌，谁敢应乎！
　　　　　【校】（一）阙误引文如海、刘得一本者上有见字。
　　孔子观于吕梁，县水三十仞，流沫四十里，鼋鼍鱼鳖之所不能游也【一】。见一丈夫游之，以为有苦而欲死也，使弟子并流而拯之。【二】数百步而出，被发行歌而游于塘下【三】。
　　【一】【疏】吕梁，水名。解者不同，或言是西河离石有黄河县绝之处，名吕梁也；或言蒲州二百里有龙门，河水所经，瀑布而下，亦名吕梁；或言宋国彭城县之吕梁。八尺曰仞，计高二十四丈而县下也。今者此水，县注名高，盖是寓言，谈过其实耳。鼋者，似鳖而形大；鼍者，类鱼而有脚。此水瀑布既高，流波峻驶，遂使激湍腾沫四十里，至于水族，尚不能游，况在陆生，如何可涉！
　　　　　【释文】《吕梁》司马云：河水有石绝处也。今西河离石西有此县绝，世谓之黄梁。淮南子曰：古者龙门未凿，河出孟门之上也。◎庆藩案太平御览一百八十三引郡国志转引司马云：吕梁即龙门也。不若释文之详。《县水》音玄。《三十仞》音刃，七尺曰仞。《流沫》音末。《鼋》音元。《鼍》徒多反，或音檀。《鳖》字又作鳖，必灭反。
　　【二】【疏】激湍沸涌，非人所能游，忽见丈夫，谓之遭溺而困苦，故命弟子随流而拯接之。
　　　　　【释文】《有苦》如字。司马云：病也。《拯之》拯救之拯。
　　【三】【疏】塘，岸也。既安于水，故散发而行歌，自得逍遥，遨游岸下。
　　　　　【释文】《数百》所主反。《被发》皮寄反。《行歌》司马本作行道。道，常行之道也。
　　孔子从而问焉，曰：“吾以子为鬼，察子则人也。请问，蹈水有道乎【一】？”
　　【一】【疏】丈夫既不惮流波，行歌自若，尼父怪其如此，从而问之：“我谓汝为鬼神，审观察乃人也。汝能履深水，颇有道术不乎？”
　　曰：“亡，吾无道【一】。吾始乎故，长乎性，成乎命【二】。与齐俱入，与汨偕出【三】，从水之道而不为私焉【四】。此吾所以蹈之也【五】。”
　　【一】【疏】答云：“我更无道术，直是久游则巧，习以性成耳。”
　　【二】【疏】“我初始生于陵陆，遂与陵为故旧也。长大游于水中，习而成性也。既习水成性，心无惧惮，恣情放任，遂同自然天命也。”
　　　　　【释文】《长乎》丁丈反。下同。
　　【三】【注】磨翁而旋入者，齐也；回伏而涌出者，汨也。
　　　　　【疏】湍沸旋入，如硙心之转者，齐也；回复腾漫而反出者，汨也。既与水相宜，事符天命，故出入齐汨，曾不介怀。郭注云磨翁而入者，关东人唤硙为磨，磨翁而入，是硙釭转也。
　　　　　【释文】《与齐》司马云：齐，（向）〔回〕（一）水如磨齐也。郭云：磨翁而旋入者，齐也。◎庆藩案齐，物之中央也。吕刑天齐于民，马注：齐，中也。管子正世篇治莫贵于得齐，谓得中也。（王念孙曰：人脐居腹之中，故谓之脐。脐者齐也。）汉书郊祀志齐所以为齐，以天齐也，苏林注：当天中央齐也。与司马训为回水如磨之义正同。《与汨》胡忽反。司马云：涌波也。郭云：回伏而涌出者，汨也。
　　【四】【注】任水而不任己。
　　　　　【疏】随顺于水，委质从流，不使私情辄怀违拒。从水尚尔，何况唯道是从乎！
　　【五】【疏】更无道术，理尽于斯。
　　　　　【校】（一）回字依释文原本改。
　　孔子曰：“何谓始乎故，长乎性，成乎命【一】？”
　　【一】【疏】未开斯旨，请重释之。
　　曰：“吾生于陵而安于陵，故也；长于水而安于水，性也；不知吾所以然而然，命也【一】。”
　　【一】【注】此章言人有偏能，得其所能而任之，则天下无难矣。用夫无难以涉乎生生之道，何往而不通也！
　　　　　【疏】此之三义，并释于前，无劳重解也。
　　梓庆削木为鐻，鐻成，见者惊犹鬼神【一】。鲁侯见而问焉，曰：“子何术以为焉【二】？”
　　【一】【注】不似人所作也。
　　　　　【疏】姓梓，名庆，鲁大匠也。亦云：梓者，官号；鐻者，乐器似夹锺。亦言：鐻似虎形，刻木为之。雕削巧妙，不类人工，见者惊疑，谓鬼神所作也。
　　　　　【释文】《梓》音子。《庆》李云：鲁大匠也。梓，官名；庆，其名也。◎俞樾曰：春秋襄四年左传匠庆谓季文子，杜注：匠庆，鲁大匠。即此梓庆。《鐻》音据。司马云：乐器也，似夹锺。
　　【二】【疏】鲁侯见其神妙，怪而问之：“汝何道术为此鐻焉？”
　　对曰：“臣工人，何术之有！虽然，有一焉。臣将为鐻，未尝敢以耗气也，必齐以静心。【一】齐三日，而不敢怀庆赏爵禄【二】；齐五日，不敢怀非誉巧拙【三】；齐七日，辄然忘吾有四枝形体也。当是时也，无公朝【四】，其巧专而外骨（一）消【五】；然后入山林，观天性；形躯至矣，然后成见鐻，然后加手焉；不然则已【六】。则以天合天【七】，器之所以疑神者，其（二）是与【八】！”
　　【一】【疏】梓答云：“臣是工巧材人，有何艺术！虽复如是，亦有一法焉。臣欲为鐻之时，未尝辄有攀缘，损耗神气，必齐戒清洁以静心灵也。”
　　　　　【释文】《秏》呼报反。司马云：损也。◎卢文弨曰：今本作耗，非。《气》李云：气耗则心动，心动则神不专也。
　　【二】【疏】心迹既齐，凡经三日，至于庆吊赏罚，官爵利禄，如斯之事，并不入于情田。
　　【三】【疏】齐日既多，心灵渐静，故能非誉双遣，巧拙两忘。
　　　　　【释文】《非誉》音余。
　　【四】【注】视公朝若无，则跂慕之心绝矣。
　　　　　【疏】辄然，不敢动貌也。齐洁既久，情义清虚，于是百体四肢，一时忘遣，辄然不动，均于枯木。既无意于公私，岂有怀于朝廷哉！
　　　　　【释文】《辄然》丁协反。辄然，不动貌。《无公朝》直遥反。注同。
　　【五】【注】性外之事去也。
　　　　　【疏】滑，乱也。专精内巧之心，消除外乱之事。
　　　　　【释文】《骨消》如字。本亦作滑消。
　　【六】【注】必取材中者也。
　　　　　【疏】外事既除，内心虚静，于是入山林观看天性好木，形容躯貌至精妙，而成事堪为鐻者，然后就手加工焉。若其不然，则止而不为。
　　　　　【释文】《成见》贤遍反。《材中》丁仲反。
　　【七】【注】不离其自然也。
　　　　　【疏】机变虽加人工，木性常因自然，故以合天也。
　　【八】【注】尽因物之妙，故乃（三）疑是鬼神所作也（四）。
　　　　　【疏】所以鐻之微妙疑似鬼神者，只是因于天性，顺其自然，故得如此。此章明顺理则巧若神鬼，性乖则心劳而自拙也。
　　　　　【释文】《是与》音余。
　　　　　【校】（一）赵谏议本骨作滑。（二）阙误引江南古藏本其下有由字。（三）赵本无乃字。（四）世德堂本也作耳，赵本无。
　　东野稷以御见庄公，进退中绳，左右旋中规。庄公以为文（一）弗过也【一】，使之钩百而反【二】。
　　【一】【疏】姓东野，名稷，古之善御人也，以御事鲁庄公。左右旋转，合规之圆，进退抑扬，中绳之直，庄公以为组绣织文，不能过此之妙也。
