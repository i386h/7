<!-- { "loadSidebar": true } -->
　　　　　【疏】室中库藏，以贮财宝，贼起妄心，斟量商度，有无必中，其验若神，故言圣也。戮力同心，不避强御，并争先入，岂非勇也！矢石相交，不顾性命，出竞居后，岂非义也！知可则为，不可则止，识其安危，审其吉凶，往必克捷，是其智也。轻财重义，取少让多，分物均平，是其仁也。五者则向之圣勇义智仁也。夫为一盗，必资五德，五德不备，盗则不成。是知无圣智而成巨盗者，天下未之有也。
　　　　　【释文】《之藏》才浪反，又如字。◎庆藩案意，度也，与亿同。礼运圣人耐以天下为一家，以中国为一人者，非意之也。管子小问篇君子善谋而小人善意，（以）〔臣〕（二）意之也。皆训度之义。韩子解老篇前识者，无缘而忘意度也。（案忘即妄字之隶变。）王褒四子讲德论君子执分寸而罔意度。（案罔即妄字之义。）少仪郑注曰：测，意度也，意，本〔又〕作亿，论语先进篇亿则屡中，汉书货殖传作意。《知可》如字，本或作知可否。◎卢文弨曰：今本有否字。《分均》符问反，又如字。
　　【七】【疏】圣人之道，谓五德也。以向如是（以）〔之〕理观之，为善之徒不履五德，则无由立身行道，盗跖之类不资圣智，岂得行其盗窃乎！
　　【八】【注】信哉斯言！斯言虽信，而犹不可亡圣者，犹天下之知未能都亡，故须圣道以镇之也。群知不亡而独亡于圣知，则天下之害又多于有圣矣。然则有圣之害虽多，犹愈于亡圣之无治也。虽愈于亡圣，故未若都亡之无害也。甚矣，天下莫不求利而不能一亡其知，何其迷而失致哉！
　　　　　【疏】夫善恶二途，皆由圣智者也。伯夷守廉絜着名，盗跖恣贪残取利。然盗跖之徒甚众，伯夷之类盖寡，故知圣迹利益天下也少而损害天下也多。
　　　　　【释文】《无治》直吏反。下文始治同。
　　【九】【注】夫竭唇非以寒齿而齿寒，鲁酒薄非以围邯郸而邯郸围，圣人生非以起大盗而大盗起。此自然相生，必至之势也。夫圣人虽不立尚于物，而亦不能使物不尚也。故人无贵贱，事无真伪，苟效圣法，则天下吞声而暗服之，斯乃盗跖之所至赖而以成其大盗者也。
　　　　　【疏】春秋左传云，唇亡齿寒，虞虢之谓也。邯郸，赵城也。昔楚宣王朝会诸侯，鲁恭公后至而酒薄。宣王怒，将辱之。恭公曰：“我周公之胤，行天子礼乐，勋在周室。今送酒已失礼，方责其薄，无乃太甚乎！”遂不辞而还。宣王怒，兴兵伐鲁。梁惠王恒欲伐赵，畏鲁救之。今楚鲁有事，梁遂伐赵而邯郸围。亦（由）〔犹〕圣人生，非欲起大盗而大盗起，势使之然也。
　　　　　【释文】《鲁酒薄而邯》音寒。《郸》音丹。邯郸，赵国都也。《围》楚宣王朝诸侯，鲁恭公后至而酒薄，宣王怒，欲辱之。恭公不受命，乃曰：“我周公之胤，长于诸侯，行天子礼乐，勋在周室。我送酒已失礼，方责其薄，无乃太甚！”遂不辞而还。宣王怒，乃发兵与齐攻鲁。梁惠王常欲击赵，而畏楚救。楚以鲁为事，故梁得围邯郸。言事相由也，亦是感应。宣王，名熊良夫，悼王之子。恭公，名奋，穆公之子。许慎注淮南云：楚会诸侯，鲁赵俱献酒于楚王。鲁酒薄而赵酒厚，楚之主酒吏求酒于赵，赵不与。吏怒，乃以赵厚酒易鲁薄酒，奏之。楚王以赵酒薄，故围邯郸也。◎俞樾曰：此竭字当读为竭其尾之竭。说文豕篆说解曰：竭其尾，故谓之豕，是也。盖竭之本义为负举，竭其尾即举其尾也。此云唇竭者，谓反举其唇以向上。（三）
　　【一０】【注】夫圣人者，天下之所尚也。若乃绝其所尚而守其素朴，弃其禁令而代以寡欲，此所以掊击圣人而我素朴自全，纵舍盗贼而彼奸自息也。故古人有言曰，闲邪存诚，不在善察；息淫去华，不在严刑；此之谓也。
　　　　　　【疏】掊，打也。圣人，犹圣迹也。夫圣人者，智周万物，道济天下。今言掊击者，亦示贬斥仁义绝圣弃智之意也。不贵难得之货，故纵舍盗贼，不假严刑，而天下太平也。
　　　　　　【释文】《掊》普口反。《击》徐古历反。《纵舍》音舍，注同。《闲邪》似嗟反。《去华》起吕反。下注去欲、去其皆同。
　　【一一】【注】竭川非以虚谷而谷虚，夷丘非以实渊而渊实，绝圣非以止盗而盗止。故止盗在去欲，不在彰圣知。
　　　　　　【疏】夫智惠出则奸伪生，圣迹亡则大盗息。犹如川竭谷虚，丘夷渊实，岂得措意，必至之宜。死，息也。
　　　　　　【释文】《圣人已死则大盗不起》向云：事业日新，新者为生，故者为死，故曰圣人已死也。乘天地之正，御日新之变，得实而损其名，归真而忘其涂，则大盗息矣。
　　【一二】【注】非唯息盗，争尚之迹故都去矣。
　　　　　　【疏】故，事也。绝圣弃智，天下太平，人歌击壤，故无有为之事。
　　　　　　【释文】《争尚》争斗之争。后皆同。
　　　　　　【校】（一）佯字而字依说苑原文改。（二）臣字依管子原文改。（三）俞注原误置疏文下，今依例改正。
　　圣人不死，大盗不止。虽重圣人而治天下，则是重利盗跖也。【一】为之斗斛以量之，则并与斗斛而窃之；为之权衡以称之，则并与权衡而窃之；为之符玺以信之，则并与符玺而窃之；为之仁义以矫之，则并与仁义而窃之。【二】何以知其然邪？彼窃钩者诛，窃国者为诸侯，诸侯之门而仁义存焉，则是非窃仁义圣知邪【三】？故逐于大盗，揭诸侯，窃仁义并斗斛权衡符玺之利者，虽有轩冕之赏弗能劝，斧钺之威弗能禁【四】。此重利盗跖而使不可禁者，是乃圣人之过也【五】。
　　【一】【注】将重圣人以治天下，而桀跖之徒亦资其法。所资者重，故所利不得轻也。
　　　　　【疏】若夫淳朴之世，恬淡无为，物各归根，人皆复命，岂待教迹而后冥乎！及至圣智不忘，大盗斯起，虽复贵圣法，治天下，无异重利盗跖。何者？所以夏桀肆其害毒，盗跖肆其贪残者，由资乎圣迹故也。向无圣迹，夏桀岂得居其九五，毒流黎庶！盗跖何能拥卒数千，横行天下！所资既重，所利不轻，以此而推，过由圣智也。
　　　　　【释文】《圣人不死大盗不止》向云：圣人不死，言守故而不日新，牵名而不造实也。大盗不止，不亦宜乎！
　　【二】【注】小盗之所困，乃大盗之所资而利也。
　　　　　【疏】斛者，今之函，所以量物之多少。权，称锤也，衡，称梁也，所以平物之轻重也。符者，分为两片，合而成一，即今之铜鱼木契也。玺者，是王者之玉印，握之所以摄召天下也。仁，恩也；义，宜也；王者恩被苍生，循宜作则，所以育养黔黎也。此八者，天下之利器也，不可相无也。夫圣人立教以正邦家，田成用之以窃齐国，岂非害于小贼而利大盗者乎！
　　　　　【释文】《为之斗斛以量之》向云：自此以下，皆所以明苟非其人，虽法无益。《权衡》李云：权，称锤；衡，称衡也。锤，音直伪反。《符玺》音徙。《矫之》居表反。
　　【三】【疏】钩者，腰带钩也。夫圣迹之兴，本惩恶劝善。今私窃钩带，必遭刑戮；公劫齐国，获诸侯；仁义不存，无由率众。以此而言，岂非窃圣迹而盗国邪？何以知其然者，假问也；彼窃以下，假答也。
　　　　　【释文】《窃钩》钩，谓带也。◎王引之曰：存焉当为焉存。焉，于是也。言仁义于是乎存也。吕氏春秋季春篇注曰：焉，犹于此也。聘礼记曰，及享发气焉盈容，言发气于是盈容也。月令曰，天子焉始乘舟，（今本焉字在上句乃告舟偕具于天子之下，此后人不晓文义而妄改之。今据吕氏春秋季春篇、淮南时则篇订正。）言天子于是始乘舟也。晋语曰，焉始为令，言于是始为令也。三年问曰，故先王焉为之立中制节，言先王于是为之立中制节也。（荀子礼论篇焉作安，杨倞曰：安，语助。或作安，或作案，荀子多用此字。焉安案，三字同义，详见释词。）大荒南经曰，云雨之山有木名曰栾，群帝焉取药，言群帝于是取药也。管子揆度篇曰，民财足，则君赋敛焉不穷，言赋敛于是不穷也。墨子非攻篇曰，天乃命汤于镳宫，用受夏之大命，汤焉敢奉率其众以乡有夏之境，言汤于是敢伐夏也。楚辞九章曰，焉洋洋而为客，又曰，焉舒情而抽信兮，言于是洋洋而为客，于是舒情而抽信也。又僖十五年左传，晋于是乎作爰田，晋于是乎作州兵，晋语作焉作辕田，焉作州兵。西周策，君何患焉，史记周本纪作君何患于是。是焉与于是同义。庄八年公羊传，吾将以甲午之日然后祠兵于是，管子小问篇，且臣观小国诸侯之不服者唯莒于是，是于是与焉同义。此四句以诛侯为韵，门存为韵，其韵皆在句末。史记游侠传作窃钩者诛，窃国者侯，侯之门，仁义存，是其明证也。
　　【四】【注】夫轩冕斧钺，赏罚之重者也。重赏罚以禁盗，然大盗者又逐而窃之，则反为盗用矣。所用者重，乃所以成其大盗也。大盗也者，必行以仁义，平以权衡，信以符玺，劝以轩冕，威以斧钺，盗此公器，然后诸侯可得而揭也。是故仁义赏罚者，适足以诛窃钩者也。
　　　　　【疏】逐，随也。劝，勉也。禁，止也。轩，车也。冕，冠也。夫圣迹之设，本息奸邪，而田恒遂用其道而窃齐国，权衡符玺，悉共有之，誓揭诸侯，安然南面，胡可劝之以轩冕，威之以斧钺者哉！小曰斧，大曰钺。又曰黄金饰斧钺。
　　　　　【释文】《揭》其谒其列二反。《斧钺》音越。◎庆藩案慧琳一切经音义卷九十五正诬论三引司马云：夏执黄戉，殷执白戚，周左仗黄戉，右秉白旄。释文阙。《能禁》音今，又居鸩反。下不可禁同。
　　【五】【注】夫跖之不可禁，由所盗之利重也。利之所以重，由圣人之不轻也。故绝盗在贱货，不在重圣也。
　　　　　【疏】盗跖所以拥卒九千横行天下者，亦赖于五德故也。向无圣智，岂得尔乎！是知驱马掠人，不可禁制者，原乎圣人作法之过也。
