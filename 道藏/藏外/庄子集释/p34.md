<!-- { "loadSidebar": true } -->
　　【三】【注】人之生也，形虽七尺而五常必具，故虽区区之身，乃举天地以奉之。故天地万物，凡所有者，不可一日而相无也。一物不具，则生者无由得生；一理不至，则天年无缘得终。然身之所有者，知或不知也；理之所存者，为或不为也。故知之所知者寡而身之所有者众，为之所为者少而理之所存者博，在上者莫能器之而求其备焉。人之所知不必同而所为不敢异，异则伪成矣，伪成而真不丧者，未之有也。或好知而不倦以困其百体，所好不过一枝而举根俱弊，斯以其所知而害所不知也。若夫知之盛也，知人之所为者有分，故任而不（强）〔强〕也，知人之所知者有极，故用而不荡也。故所知不以无涯自困，则一体之中，知与不知，暗相与会而俱全矣，斯以其所知养所不知者也。
　　　　　【疏】人之所为，谓四肢百体各有御用也。知之所知者，谓目知于色，即以色为所知也。知之所不知者，谓目能知色，不能知声，即以声为所不知也。既而目为手足而视，脚为耳鼻而行，虽复无心相为，而济彼之功成矣。故眼耳鼻舌，四肢百体，更相役用，各有司存。心之明暗，亦有限极，用其分内，终不强知。斯以其知之所知以养其知之所不知也，故得尽其天年，不横夭折。能如是者，可谓知之盛美者也。
　　　　　【释文】《不丧》息浪反，下皆同。《或好》呼报反。下同。《不强》其两反。◎卢文弨曰：今本书作强。
　　虽然，有患【一】。夫知有所待而后当【二】，其所待者特未定也【三】。庸讵知吾所谓天之非人乎？所谓人之非天乎【四】？
　　【一】【注】虽知盛，未若遗知任天之无患也。
　　　　　【疏】知虽盛美，犹有患累，不若忘知而任独也。
　　【二】【注】夫知者未能无可无不可，故必有待也。若乃任天而生者，则遇物而当也。
　　【三】【注】有待则无定也。
　　　　　【疏】夫知必对境，非境不当。境既生灭不定，知亦待夺无常。唯当境知两忘，能所双绝者，方能无可无不可，然后无患也已。
　　【四】【注】我生有涯，天也；心欲益之，人也。然此人之所谓耳，物无非〔天也〕（一）。天也者，自然者也；人皆自然，则治乱成败，遇与不遇，非人为也，皆自然耳。
　　　　　【疏】近取诸身，远托诸物，知能运用，无非自然。是知天之与人，理归无二。故谓天则人，谓人则天。凡庸之流，讵晓斯旨！所言吾者，庄生自称。此则泯合人天，混同物我者也。
　　　　　【释文】《庸讵》徐其庶反。《则治》直吏反。
　　　　　【校】（一）天也二字依世德堂本补。
　　且有真人而后有真知【一】。何谓真人【二】？古之真人，不逆寡【三】，不雄成【四】，不谟士【五】。若然者，过而弗悔，当而不自得也【六】。若然者，登高不栗，入水不濡，入火不热。是知之能登假于道者也若此。【七】
　　【一】【注】有真人，而后天下之知皆得其真而不可乱也。
　　　　　【疏】夫圣人者，诚能冥真合道，忘我遗物。怀兹圣德，然后有此真知，是以混一真人而无患累。真（知）〔人〕之状，列在下文耳。
　　【二】【疏】假设疑问，庶显其旨。
　　【三】【注】凡寡皆不逆，则所愿者众矣。
　　　　　【疏】寡，少也。引古御今，崇本抑末，虚怀任物，大顺群生，假令微少，曾不逆忤者也。
　　【四】【注】不恃其成而处物先。
　　　　　【疏】为而不恃，长而不宰，岂雄据成绩，欲处物先耶！
　　【五】【注】纵心直前而群士自合，非谋谟以致之者也。
　　　　　【疏】虚夷忘淡，士众自归，非关运心谋谟招致故也。
　　　　　【释文】《不谟》没乎反。
　　【六】【注】直自全当而无过耳，非以得失经心者也。
　　　　　【疏】天时已过，曾无悔吝之心；分命偶当，不以自得为美也。◎俞樾曰：过者，谓于事有所过失也。当者，谓行之而当也。在众人之情，于事有所过失则悔矣，行之而当则自以为得矣。真人不然。故曰过而弗悔，当而不自得也。正文明言过，郭注谓全当而无过，失之。
　　【七】【注】言夫知之登至于道者，若此之远也。理固自全，非畏死也。故真人陆行而非避濡也，远火而非逃热也，无过而非措当也。故虽不以热为热而未尝赴火，不以濡为濡而未尝蹈水，不以死为死而未尝丧生。故夫生者，岂生之而生哉，成者，岂成之而成哉！故任之而无不至者，真人也，岂有概意于所遇哉！
　　　　　【疏】栗，惧也。濡，湿也。登，升也。假，至也。真人达生死之不二，体安危之为一，故能入水入火，曾不介怀，登高履危，岂复惊惧。真知之士，有此功能，升至玄道，故得如是者也。
　　　　　【释文】《不栗》音栗。《不濡》而朱反。《登假》更百反，至也。《远火》于万反。《有概》古爱反。
　　古之真人，其寝不梦【一】，其觉无忧【二】，其食不甘【三】，其息深深。真人之息以踵【四】，众人之息以喉，屈服者，其嗌言若哇【五】。其耆欲深者，其天机浅【六】。
　　【一】【注】无意想也。
　　【二】【注】当所遇而安也。
　　　　　【疏】梦者，情意妄想也。而真人无情虑，绝思想，故虽寝寐，寂泊而不梦，以至觉悟，常适而无忧也。
　　　　　【释文】《其觉》古孝反。
　　【三】【注】理当食耳。
　　　　　【疏】混迹人间，同尘而食，不耽滋味，故不知其美。
　　【四】【注】乃在根本中来者也。
　　　　　【疏】踵，足根也。真人心性和缓，智照凝寂，至于气息，亦复徐迟。脚踵中来，明其深静也。
　　　　　【释文】《深深》李云：内息之貌。◎家世父曰：存息于无息之地，而后纳之深，泊然寂然，无出无入，无往无来，郁怒之所不能结，耆欲之所不能加，百骸九窍六藏，一不与为灌输，而退而寄之于踵，乃以养息于深微博厚而寓诸无穷。《以踵》章勇反。王穆夜云：起息于踵，遍体而深。
　　【五】【注】气不平畅。
　　　　　【疏】嗌，喉也。哇，也。凡俗之人，心灵驰竞，言语喘息，唯出咽喉。情躁气促，不能深静，屈折起伏，气不调和，咽喉之中恒如哇也。
　　　　　【释文】《以喉》向云：喘悸之息，以喉为节，言情欲奔竞所致。《其嗌》音益。郭音厄，厄咽喉也。《若哇》获娲反，徐胡卦反，又音絓。崔一音于佳反，结也，言咽喉之气结碍不通也。简文云：哇，呕也。
　　【六】【注】深根宁极，然后反一无欲也。
　　　　　【疏】夫耽耆诸尘而情欲深重者，其天然机神浅钝故也。若使智照深远，岂其然乎！
　　　　　【释文】《其耆》市志反。
　　古之真人，不知说生，不知恶死【一】；其出不欣，其入不距；【二】翛然而往，翛然而来而已矣【三】。不忘其所始，不求其所终【四】；受（一）而喜之【五】，忘而复之【六】，是之谓不以心捐（二）道，不以人助天。是之谓真人【七】。
　　【一】【注】与化为体者也。
　　　　　【疏】气聚而生，生为我时；气散而死，死为我顺。既冥变化，故不以悦恶存怀。
　　　　　【释文】《说生》音悦。《恶死》乌路反。
　　【二】【注】泰然而任之也。
　　　　　【疏】时应出生，本无情于忻乐；时应入死，岂有意于距讳耶！
　　　　　【释文】《不欣》音欣，又音祈。《不距》本又作拒，音巨。李云：欣出则营生，距入则恶死。
　　【三】【注】寄之至理，故往来而不难也。
　　　　　【疏】翛然，无系貌也。翛然独化，任理遨游，虽复死往生来，曾无意恋之者也。
　　　　　【释文】《修然》音萧。本又作倏。徐音叔，郭与久反，李音悠。向云：翛然，自然无心而自尔之谓。郭崔云：往来不难之貌。司马云：倏，疾貌。李同。◎卢文弨曰：旧久讹冬，今从宋本正。
　　【四】【注】终始变化，皆忘之矣，岂直逆忘其生，而犹复探求死意也！
　　　　　【疏】始，生也。终，死也。生死都遣，曾无滞着。岂直独忘其生而偏求于死邪？终始均平，所遇斯适也。
　　　　　【释文】《犹复》扶又反。下非复同。
　　【五】【注】不问所受者何物，遇之而无不适也。
　　　　　【疏】喜所遇也。
　　【六】【注】复之不由于识，乃至也。
　　　　　【疏】反未生也。
　　【七】【注】人生而静，天之性也；感物而动，性之欲也。物之感人无穷，人之逐欲无节，则天理灭矣。真人知用心则背道，助天则伤生，故不为也。
　　　　　【疏】是谓者，指斥前文，总结其旨也。捐，弃也。言上来智惠忘生，可谓不用取舍之心，捐弃虚通之道；亦不用人情分别，添助自然之分。能如是者，名曰真人也。
　　　　　【释文】《捐》徐以全反。郭作揖，一入反。崔云：或作楫，所以行舟也。◎卢文弨曰：揖旧讹楫。案下方云或作楫，则此当作揖。◎俞樾曰：捐字误。释文云：郭作揖，崔云或作楫，所以行舟也，其义弥不可通。疑皆偝字之误。偝即背字，故郭注曰，真人知用心则背道，助天则伤生。是郭所据本正作偝也。《则背》音佩。
　　　　　【校】（一）赵谏议本受作爱。（二）“不以心捐道”当为“不以心损道”。“损”：今本缺坏误作“捐”。史记贾谊列传索隐引此文正作“损”。
　　若然者，其心志【一】，其容寂【二】，其颡頯【三】；凄然似秋【四】，暖然似春【五】，喜怒通四时【六】，与物有宜而莫知其极【七】。
　　【一】【注】所居而安为志。
　　　　　【疏】若如以前不捐道等心，是心怀志力而能致然也。故老经云，强行者有志。◎家世父曰：郭象注，所居而安为志，应作其心志。说文：志，心之所之也。商书，若射之有志，孔疏云：如射之有志，志之所主，欲得中也。佛书性相如如，常住不迁，即此所谓其心志也。◎庆藩案说文无志篆，所引当出字林字书。
　　　　　【释文】“其心志”当为“其心忘”，“志”为“忘”字的形误。
　　【二】【注】虽行而无伤于静。
　　　　　【释文】《容□》本亦作寂。崔本作□。卢文弨曰：旧本讹家，今改正，说见前。本书作寂。
　　【三】【注】頯，大朴之貌。
　　　　　【疏】颡，额也。頯，大朴貌。夫真人降世，挺气异凡，非直智照虚明，志力弘普，亦乃威容闲雅，相貌端严。日角月弦，即斯类也。
