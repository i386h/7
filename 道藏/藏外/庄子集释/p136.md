<!-- { "loadSidebar": true } -->
　　　　　【释文】《去》起吕反。注同。《而》本又作女。◎卢文弨曰：今书而作汝。《躬矜》躬矜，（为）〔谓〕身矜修善行。《容知》音智。容智，谓饰智为容好。
　　仲尼揖而退【一】，蹙然改容而问曰：“业可得进乎【二】？”
　　【一】【注】受其言也。
　　　　　【疏】敬受其言，揖让而退。
　　【二】【注】设问之，令老莱明其不可进。
　　　　　【疏】蹙然，惊恐貌。谓仲尼所学圣迹业行，可得修进，为世用（可）不？
　　　　　【释文】《蹙然》子六反。《业可得进乎》问可行仁义于世乎。《令老》力成反。
　　老莱子曰：“夫不忍一世之伤而骜万世之患【一】，抑固窭邪，【二】亡其略弗及邪【三】？惠以欢为骜，终身之丑【四】，中民之行（一）进焉耳【五】，相引以名，相结以隐【六】。与其誉尧而非桀，不如两忘而闭其所誉【七】。反无非伤也。动无非邪也【八】。圣人踌躇以兴事，以每成功【九】。柰何哉其载焉终矜（二）尔【一０】！”
　　【一】【注】一世为之，则其迹万世为患，故不可轻也。
　　　　　【疏】夫圣智仁义，救一时之伤；后执为奸，成万世之祸。恃圣迹而骄謷，则陈恒之徒是也。亦有作骛（音）者，云使万代驱骛不息，亦是奔驰之义也。
　　　　　【释文】《而骜》本亦作敖，同。五报反。下同。下或作骛。
　　【二】【疏】固执圣迹，抑扬从己，失于本性，故穷窭。
　　　　　【释文】《窭》其矩反。
　　【三】【注】直任之，则民性不窭而皆自有，略无弗及之事也。
　　　　　【疏】亡失本性，忽略生崖，故不及于真道。◎家世父曰：不忍一世之伤而贻万世之患，自以为能经营天下也，而不知其心无所蓄备也。夫无所蓄备之谓窭矣，其智略又弗及也。郭象云，直任之则民性不窭而皆自有，略无弗及之事，似失庄子本意。◎庆藩案亡读如无。亡其，转语也。史记范睢蔡泽列传：亡其言臣者贱不可用乎？（索隐：亡，犹轻蔑也，义不可通。）吕氏春秋爱类篇亡其不得宋且不义犹攻之乎？韩策又亡其行子之术而废子之谒乎？是凡言亡其，皆转语词也。
　　【四】【注】惠之而欢者，无惠则丑矣。然惠不可长，故一惠终身丑也。
　　　　　【疏】夫以施惠为欢者，惠不可遍，故謷慢者多矣。是以用惠取人，适为怨府，故终身丑辱。
　　【五】【注】言其易进，则不可妄惠之。
　　　　　【释文】《之行》下孟反。《其易》以豉反。
　　【六】【注】隐，括；进（三）之谓也。
　　　　　【疏】夫上智下愚，其性难改，中庸之人，易为进退。故闻尧之美，相引慕以利名，闻桀之恶，则结之以隐匿。
　　　　　【释文】《相结以隐》郭云：隐，括也。李云：隐，病患也。虽相引以名声，是相结以病患。◎俞樾曰：李云，隐，病患也。然病患非所以相结。郭注曰，隐，括；进之谓也。然隐括所以正曲木，亦非所以相结也。隐当训为私。吕氏春秋圜道篇分定则下不相隐，高注曰：隐，私也。文选赭白马赋恩隐周渥，李善引国语注曰：隐，私也。相结以隐，谓相结以恩私。旧说皆非。
　　【七】【注】闭者，闭塞。
　　　　　【疏】赞誉尧之善道，非毁桀之恶迹，以此奔驰，失性多矣，故不如善恶两忘，闭塞毁誉，则物性全矣。
　　　　　【释文】《誉尧》音余。《而闭》一本文注并作门。
　　【八】【注】顺之则全，静之则正。
　　　　　【疏】夫反于物性，无不伤损，扰动心灵，皆非正法。
　　　　　【释文】《反无非伤也》反，逆于理。《动无非邪也》似嗟反。动矜于是也。
　　【九】【注】事不远本。故其功每成。
　　　　　【疏】踌躇从容，圣人无心，应机而动，兴起事业，恒自从容，不逆物情，故其功每就。
　　　　　【释文】《圣人踌》音畴。《躇》直居反。《以兴事以每成功》每者，每有成功也。踌躇者，从容也。从容兴事，虽有成功，圣人不存，犹致弊迹。流毒百世。况动矜善行而载之不已哉！《不远》于万反。
　　【一０】【注】矜不可载，故遗而弗有也。
　　　　　　【疏】柰何，犹如何也。如何执仁义之迹，扰挠物心，运载矜庄，终身不替！此是老莱诋诃夫子之词也。◎家世父曰：反，犹拨乱世而反之正。有所反则必有伤，有所动则必为邪。其反也，矜心之挟以争也；其动也，矜心之载以出也。听其自化，则无伤矣；无为而无不为，则非邪矣。
　　　　　　【校】（一）阙误引张成二本行下俱有易字。（二）唐写本矜上无终字。（三）赵谏议本括进作恬退。
　　宋元君夜半而梦人被发窥阿门【一】，曰：“予自宰路之渊，予为清江使河伯之所，渔者余且得予【二】。”
　　【一】【疏】宋国君，谥曰元，即宋元君也。阿。曲也，谓阿旁曲室之门。
　　　　　【释文】《宋元君》李云：元公也。案元公名佐，平（之）公〔之〕子。《阿门》司马云：阿，屋曲檐也。
　　【二】【疏】自，从也。宰路，江畔渊名。姓余，名且，捕鱼之人也。
　　　　　【释文】《宰路》李云：渊名，龟所居。《予为》如字，又于伪反。《使河》所吏反。《渔者》音鱼。《余》音预。《且》子余反。姓余，名且也。◎俞樾曰：史记龟策传作豫且。◎庆藩案豫预字同。
　　元君觉，使人占之，曰：“此神龟也。”
　　君曰：“渔者有余且乎？”
　　左右曰：“有。”
　　君曰：“令余且会朝【一】。”
　　【一】【疏】命，召也。召令赴朝，问其所得。
　　　　　【释文】《觉》古孝反。《令》力成反。《会朝》直遥反。下同。
　　明日，余且朝。君曰：“渔何得？”
　　对曰：“且之网得白龟焉，其圆五尺。”
　　君曰：“献若之龟。”
　　龟至，君再欲杀之，再欲活之，心疑，卜之，曰：“杀龟以卜吉【一】。”乃刳龟，七十二钻而无遗策【二】。
　　【一】【疏】心疑犹预，杀活再三，乃杀吉，遂刳龟也卜之。
　　【二】【疏】算计前后，钻之凡经七十二，算计吉凶，曾不失中。
　　　　　【释文】《刳》口孤反。《钻》左端反，又左乱反。◎庆藩案文选郭景纯江赋注引司马云：钻，命卜，以所卜事而灼之。〔释文阙〕。《遗策》初革反。
　　仲尼曰：“神龟能见梦于元君，而不能避余且之网；知能七十二钻而无遗策，不能避刳肠之患。如是，则知有所困，神有所不及也。【一】虽有至知，万人谋之【二】。鱼不畏网而畏鹈鹕【三】。去小知而大知明【四】，去善而自善矣【五】。婴儿生无石师而能言，与能言者处也【六】。”
　　【一】【注】神知之不足恃也如是，夫唯静然居其所能而不营于外者为全。
　　　　　【疏】夫神智，不足恃也。是故至人之处世，忘形神智虑，与枯木同其不华，将死灰均其寂（魄）〔泊〕，任物冥于造化，是以孔丘大圣，因而议之。
　　　　　【释文】《见梦》贤遍反。《知能》音智，下及注同。《知有所困》一本作知有所不同。
　　【二】【注】不用其知而用众谋。
　　　　　【释文】《至知》音智。下、注皆同。
　　【三】【注】网无情，故得鱼。
　　　　　【疏】网无情而得鱼，（谕）〔喻〕圣人无心，故天下归之。
　　　　　【释文】《鹈》徒兮反。《鹕》鹈鹕，水鸟也，一名淘河。
　　【四】【注】小知自私，大知任物。
　　　　　【疏】小知取舍于心，大知无分别，遣闲夺之情，故无分别，则大知光明也。
　　　　　【释文】《去小》起吕反。下、注同。
　　【五】【注】去善则善无所慕，善无所慕，则善者不矫而自善也。
　　　　　【疏】遣矜尚之小心，合自然之大善，故前文云，离道以善，险德以行，又老经云，天下皆知善之为善，斯不善已。
　　　　　【释文】《不矫》居表反。
　　【六】【注】泛然无习而自能者，非跂而学彼也。
　　　　　【疏】夫婴儿之性，其不假师匠，年渐长大而自然能言者，非有心学之，与父母同处，率其本性，自然能言。是知世间万物，非由运知，学而成之也。
　　　　　【释文】《石师》石者，匠名也。谓无人为师匠教之者也。一本作所师，又作硕师。
　　惠子谓庄子曰：“子言无用【一】。”
　　【一】【疏】庄子，通人也。空有并照，其言弘博，不契俗心，是以惠施讥为无用。
　　庄子曰：“知无用而始可与言用矣【一】。天地非不广且大也，人之所用容足耳。然则厕足而垫之致黄泉，人尚有用乎？”惠子曰：“无用。”【二】
　　【一】【疏】夫有用则同于夭折，无用则全其〔生〕崖，故知无用始可语其用。
　　【二】【疏】垫，掘也。夫六合之内，广大无最于地，人之所用，不过容足，若使侧足之外，掘至黄泉，人则战栗不得行动。是知有用之物，假无用成功。
　　　　　【释文】《厕足》音侧，又音测。《垫》丁念反。司马崔云：下也。木又作堑，七念反，掘也。《致黄泉》致，至也。本亦作至。
　　庄子曰：“然则无用之为用也亦明矣【一】。”
　　【一】【注】圣应其内，当事而发；己言其外，以畅事情。情畅则事通，外明则内用，相须之理然也。
　　　　　【疏】直置容足，不可得行，必借余地，方能运用脚足，无用之理分明，故（取）老子云，有之以为利，无之以为用。
　　庄子曰：“人有能游，且得不游乎？人而不能游，且得游乎【一】？夫流遁之志，决绝之行，噫，其非至知厚德之任与【二】！覆坠而不反，火驰而不顾【三】，虽相与为君臣，时也，易世而无以相贱【四】。故曰（一）至人不留行焉【五】。
　　【一】【注】性之所能，不得不为也；性所不能，不得强为；故圣人唯莫之制，则同焉皆得而不知所以得也。
　　　　　【疏】夫人禀性不同，所用各异，自有闻言如影响，自有智昏菽麦。故性之能者，不得不由性；性之无者，不可强涉；各守其分，则物皆不丧。
　　　　　【释文】《得强》其丈反。
　　【二】【注】非至厚则（二）莫能任其志行而信其殊能也。
　　　　　【疏】流荡逐物，逃遁不反，果决绝灭，因而不移，此之志行，极愚极鄙，岂是至妙真知深厚道德之所任用！庄子之意，谓其如此。
　　　　　【释文】《之行》下孟反。注同。《任与》音余。
　　【三】【注】人之所好，不避是非，死生以之。
