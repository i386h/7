<!-- { "loadSidebar": true } -->
　　　　　【释文】《乱相》息亮反。《见心》贤遍反。◎卢文弨曰：今本作见剖心。《强为》其丈反。
　　　　　【校】（一）赵谏议本作螣。（二）也字依释文原本及世德堂本改。（三）埶字依读书杂志及汉书改。
　　孔子穷于陈蔡之间，七日不火食，左据槁木，右击槁枝，而歌猋氏之风，有其具而无其数，有其声而无宫角，木声与人声，犁然有当于人之心【一】。
　　【一】【疏】焱氏，神农也。孔子圣人，安于穷通，虽遭陈蔡之困，不废无为，故左手击槁木，右手凭枯枝，恬然自得，歌焱氏之淳风。木乃八音，虽击而无曲；无声惟打木，宁有于宫商！然歌声木声，犁然清淡而乐正，心故有应，当于人心者也。
　　　　　【释文】《槁木》苦老反。下同。《猋氏》必遥反。古之无为帝王也。《犁然》力兮反，又力之反。司马云：犁然，犹栗然。《有当》丁浪反。
　　颜回端拱还目而窥之。仲尼恐其广己而造大也，爱己而造哀也，【一】曰：“回，无受天损易【二】，无受人益难【三】。无始而非卒也【四】，人与天一也【五】。夫今之歌者其谁乎【六】？”
　　【一】【疏】颜生既见仲尼击木而歌，于是正身回目而视。仲尼恐其未悟，妄生虞度，谓言仲尼广己道德而规造大位之心，爱惜己身遭穷而〔规〕造哀叹之曲。虑其如是，故召而诲之。
　　　　　【释文】《还目》音旋。《而窥》徐起规反。《造大》司马云：造，适也。
　　【二】【注】唯安之故易。
　　　　　【释文】《损易》以豉反。注、下同。
　　【三】【注】物之傥来，不可禁御。
　　　　　【疏】夫自然之理，有穷塞之损，达于时命，安之则易。人伦之道，有〔爵〕（一）禄之益，傥来而寄，推之即难。此明仲尼虽击木而歌，无心哀怨。
　　【四】【注】于今为始者，于昨为卒，则所谓始者即是卒矣。言变化之无穷。
　　　　　【疏】卒，终也。于今为始者，于昨为终也。欲明无始无终，无生无死。既无死无生，何穷塞之有哀乎！
　　【五】【注】皆自然。
　　　　　【疏】所谓天损人益者，犹是教迹之言也。若至凝理处，皆是自然，故不二也。【六】【注】任其自尔，则歌者非我也。
　　　　　【疏】夫大圣虚忘，物我兼丧。我既非我，歌是谁歌！我乃无身，歌将安寄也！
　　　　　【校】（一）爵字依下正文爵禄并至补。
　　回曰：“敢问无受天损易。”
　　仲尼曰：“饥渴寒暑，穷桎不行，天地之行也，运物（一）之泄也【一】，言与之偕逝之谓也【二】。为人臣者，不敢去之。执臣之道犹若是，而况乎所以待天乎【三】！”
　　【一】【注】不可逃也。
　　　　　【疏】前略标名，此下解义。桎，塞也。夫命终穷塞，道德不行，此犹大地虚盈，四时转变，运动万物，发泄气候也。
　　　　　【释文】《穷桎》之实反。◎家世父曰：穷桎不行，言饥渴寒暑足以梏桎人，而使不自适。然而饥渴以驱之，寒暑以运之，不能抗而不受也，与之俱逝而已矣。《运物》司马云：运，动也。《之泄》息列反。司马云：发也。徐以世反。
　　【二】【注】所谓不识不知而顺帝之则也。
　　　　　【疏】偕，俱也。逝，往也。既体运物之无常，故与变化而俱往，而无欣恶于其间也。
　　　　　【释文】《言与之》言，我也。
　　【三】【注】所在皆安，不以损为损，斯待天而不受其损也。
　　　　　【疏】夫为人臣者，不敢逃去君命。执持臣道，（由）〔犹〕自如斯，而况为变化穷通，必待自然之理，岂可违距者哉！
　　　　　【校】（一）阙误引江南古藏本物作化。
　　“何谓无受人益难？”
　　仲尼曰：“始用四达【一】，爵禄并至而不穷【二】，物之所利，乃非己也【三】，吾命其在外者也【四】。君子不为盗，贤人不为窃。吾若取之，何哉！【五】故曰，鸟莫知于鷾鸸，目之所不宜处，不给视，虽落其实，弃之而走【六】。其畏人也，而袭诸人间【七】，社稷存焉尔【八】。”
　　【一】【注】感应旁通为四达。
　　【二】【注】旁通，故可以御高大也。
　　【三】【注】非己求而取之。
　　　　　【疏】始，本也。乃，宜也。妙本虚寂，迹用赴机，傍通四方，凝照九表，既靡好爵，财德无穷，万物利求，是其宜也。
　　【四】【注】人之生，必外有接物之命，非如瓦石，止于形质而已。
　　　　　【疏】孔子圣人，挺于天命，运兹外德，救彼苍生，非瓦石形质也。
　　【五】【注】盗窃者，私取之谓也。今贤人君子之致爵禄，非私取也，受之而已。
　　　　　【疏】夫贤人君子，尚不为盗窃，况孔丘大圣，宁肯违天乖理而私取于爵禄乎？傥来而寄，受之而已矣，盖无心也。
　　【六】【注】避祸之速。
　　　　　【疏】鷾鸸，燕也。实，食也。智能远害全身，鸟中无过燕子。飞入人舍，欲作窠巢，目略处所不是宜便，不待周给看（咏）〔视〕，即远飞出。假令衔食落地，急弃而走，必不复收，避祸之速也。
　　　　　【释文】《莫知》音智。《鷾》音意。《鸸》音而。或云：鷾鸸，燕也。《目之所不宜处》昌吕反。言不可止处，目已罗络知之，故弃之。
　　【七】【注】未有自疏外于人而人存之者也。畏人而入于人舍，此鸟之所以称知也。
　　　　　【疏】袭，入也。燕子畏惧于人而依附人住，入人舍宅，寄作窠巢，是故人爱而狎之，故得免害。亦（由）〔犹〕圣人和光在世，混迹人间，戒慎灾危，不溺尘境，苍生乐推而不厌，故得久视长（全）〔生〕（一）。
　　【八】【注】况之至人，则玄同天下，故天下乐推而不厌，相与社而稷之，斯无受人益之所以为难也。
　　　　　【疏】圣德遐被，群品乐推，社稷之存，故其宜矣。所谓人益，此之谓乎！◎家世父曰：有土而因有社，有田而因有稷。社者，所以居也；稷者，所以养也。鸟亦有其居，鸟亦有其养，鷾鸸之袭诸人间，不假人以居而因自为居，不假人以养而因自为养也。
　　　　　【校】（一）生字依老子改。
　　“何谓无始而非卒？”
　　仲尼曰：“化其万物而不知其禅之者【一】，焉知其所终？焉知其所始？正而待之而已耳【二】。”
　　【一】【注】莫觉其变。
　　　　　【疏】禅，代也。夫道通生万物，变化群方，运转不停，新新变易，日用不知，故莫觉其代谢者也。既（无）日新而变，何始卒之有耶！
　　　　　【释文】《其禅》市战反。司马云：授予也。
　　【二】【注】日夜相代，未始有极，故正而待之，无所为怀也。
　　　　　【疏】夫终则是始，始则是终，故何能定终始！既其无终与始，则无死与生，是以随变任化，所遇皆适，抱守正真，待于造物而已矣。
　　　　　【释文】《焉知》于虔反。下同。
　　“何谓人与天一邪？”
　　仲尼曰：“有人，天也；有天，亦天也【一】。人之不能有天，性也【二】，圣人晏然体逝而终矣【三】！”
　　【一】【注】凡所谓天，皆明不为而自然。
　　　　　【疏】夫人伦万物，莫不自然；爱及自然也，是以人天不二，万物混同。
　　【二】【注】言自然则自然矣，人安能故有此自然哉？自然耳，故曰性。
　　　　　【疏】夫自然者，不知所以然而然，自然耳，不为也，岂是能有之哉！若谓所有，则非自然也。故知自然者性也，非人有之矣。此解前有天之义也。
　　【三】【注】晏然无矜，而体与变俱也。
　　　　　【疏】晏然，安也。逝，往也。夫圣人通始终之不二，达死生之为一，故能安然解体，随化而往，泛乎无始，任变而终。◎家世父曰：孟子，口之于味也，目之于色也，耳之于声也，鼻之于臭也，四肢之于安佚也，性也，有命焉。庄子之云人之不能有天，即孟子所谓性焉有命者也。庄子以其有物有欲者为人而自然为天，于是断声色，去臭味，离天与人而二之。其曰人与天一，犹之去人以就天也。圣人尽性以知天，其功不越日用饮食。性也有命，而固不谓之性，命也有性，而固不谓之命，是之谓天与人一。
　　庄周游于雕陵之樊，睹一异鹊自南方来者，翼广七尺，目大运寸，感周之颡而集于栗林【一】。庄周曰：“此何鸟哉，翼殷不逝，目大不睹？”蹇（一）裳躩步，执弹而留之【二】。睹一蝉，方得美荫而忘其身；螳螂执翳而搏之，见得而忘其形【三】；异鹊从而利之，见利而忘其真【四】。庄周怵然曰：“噫！物固相累【五】，二类相召也【六】！”捐弹而反走，虞人逐而谇之【七】。
　　【一】【疏】雕陵，栗园名也。樊，蔺也，谓游于栗园蔺篱之内也。运，员也。感，触也。颡，额也。异常之鹊，从南方来，翅长七尺，眼圆一寸，突着庄生之额，仍栖栗林之中。
　　　　　【释文】《雕》徐音雕。本亦作雕。《陵之樊》音烦。司马云：雕陵，陵名，樊，藩也，谓游栗园藩篱之内也。樊，或作野。野，古野字。《翼广》光浪反。《运寸》司马云：可回一寸也。◎王念孙曰：司马彪曰，运寸，可回一寸也。案司马以运为转运之运，非也。运寸与广七尺相对为文，广为横则运为从也。目大运寸，犹言目大径寸耳。越语，句践之地广运百里，韦注曰：东西为广，南北为运。是运为从也。西山经曰，是山也广员百里。员与运同。周官大司徒，周知九州岛之地域广轮之数；士丧礼记，广尺，轮二尺；郑注并曰：轮，从也。轮与运，声近而义同，广轮即广运也。《感周之颡》息荡反。李云：感，触也。
　　【二】【疏】殷，大也。逝，往也。躩步，犹疾行也。留，伺候也。翅大不能远飞，目大不能远视。庄生怪其如此，仍即起意规求，既而举步疾行，把弹弓而伺候。
　　　　　【释文】《翼殷不逝目大不睹》司马云：殷，大也，曲折曰逝。李云：翼大逝难，目大视希，故不见人。《蹇》起虔反。《躩》李驱碧反，徐九缚反。司马云：疾行也。案即论语云足躩如也。《执弹》徒旦反。《留之》力救反。司马云：宿留伺其便也。
　　【三】【注】执木叶以自翳于蝉，而忘其形之见乎异鹊也。
　　　　　【释文】《螳》音堂。《螂》音郎。《执翳》于计反。司马云：执草以自翳也。《搏之》郭音博，徐音付。《之见乎》贤遍反。
　　【四】【注】目能睹，翼能逝，此鸟之真性也，今见利，故忘之。
