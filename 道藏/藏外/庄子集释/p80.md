<!-- { "loadSidebar": true } -->
　　　　　【释文】《百行》下孟反。下及篇末百行同。
　　故曰，夫恬惔寂漠虚无无为，此天地之平而道德之质也【一】。故曰，圣人休休焉（一）则平易矣【二】，平易则恬惔矣【三】。平易恬惔，则忧患不能入，邪气不能袭（二）【四】，故其德全而神不亏（三）【五】。
　　【一】【注】非夫寂漠无为也，则危其平而丧其质也。
　　　　　【疏】恬惔寂漠，是凝湛之心；虚无无为，是寂用之智；天地以此法为平均之源，道德以此法为质实之本也。
　　　　　【释文】《恬惔》大暂反，徐音谈。下皆同。《质也》质，正也。《而丧》息浪反。下同。
　　【二】【注】休乎恬惔寂漠，息乎虚无无为，则虽历乎阻险（四）之变，常平夷而无难。
　　　　　【疏】休心于恬惔之乡，息智于虚无之境，则履艰难而简易，涉危险而平夷也。
　　　　　【释文】《人休》虚求反，息也。下及注同。《平易》以豉反。下及注皆同。◎俞樾曰：休焉二字，传写误倒。此本作故曰圣人休焉，休则平易矣。天道篇故帝王圣人休焉，休则虚，与此文法相似，可据订正。《无难》乃旦反。下同。
　　【三】【注】患难生于有为，有为亦生于患难，故平易恬惔交相成也。
　　　　　【疏】岂唯休心恬惔故平易，抑乃平易而恬（淡）〔惔〕矣，是知平易恬惔交相成也。
　　【四】【注】泯然与正理俱往。
　　　　　【疏】心既恬惔，迹又平易，唯心与迹，一种无为，故殷忧患累不能入其灵台，邪气妖氛不能袭其藏府。袭，犹入也，互其文也。
　　　　　【释文】《邪气》似嗟反。下同。
　　【五】【注】夫不平不惔者，岂唯伤其形哉？神德并丧于内也。
　　　　　【疏】夫恬惔无为者，岂唯外形无毁，亦乃内德圆全。形德既安，则精神无损亏矣。
　　　　　【校】（一）阙误引张君房本休休焉作休焉休。（二）唐写本入下袭下均有也字。（三）唐写本亏下有矣字。（四）世德堂本作险阻。
　　故曰，圣人之生也天行【一】，其死也物化【二】；静而与阴同德，动而与阳同波【三】；不为福先，不为祸始；感而后应【四】，迫而后动【五】，不得已而后起【六】。去知与故，循天之理【七】。故无天灾【八】，无物累【九】，无人非【一０】，无鬼责【一一】。其生若浮，其死若休【一二】。不思虑【一三】，不豫谋【一四】。光矣而不耀【一五】，信矣而不期【一六】。其寝不梦，其觉无忧【一七】。其神纯粹【一八】，其魂不罢【一九】。虚无恬惔，乃合天德【二０】。
　　【一】【注】任自然而运动。
　　【二】【注】蜕然无所系。
　　　　　【疏】圣人体劳息之不二，达去来之为一，故其生也如天道之运行，其死也类万物之变化，任炉冶之陶铸，无纤介于胸中也。
　　　　　【释文】《蜕然》音帨，又始锐反。
　　【三】【注】动静无心而付之阴阳也。
　　　　　【疏】凝神静虑，与大阴同其盛德；应感而动，与阳气同其波澜；动静顺时，无心者也。
　　【四】【注】无所唱也。
　　　　　【疏】夫善为福先，恶为祸始，既善恶双遣，亦祸福两忘。感而后应，岂为先始者也！
　　【五】【注】会至乃动。
　　　　　【疏】迫，至也，逼也。动，应也。和而不唱，赴机而应。
　　【六】【注】任理而起，吾不得已也。
　　　　　【疏】已，止也。机感（通）〔逼〕（一）至，事不得止而后起应，非预谋。
　　【七】【注】天理自然，知故无为乎其间。
　　　　　【疏】循，顺也。内去心知，外忘事故，如混沌之无为，顺自然之妙理也。
　　　　　【释文】《去知》起吕反。◎庆藩案故，诈也。晋语多为之故以变其志，韦注曰：谓多作计术以变易其志。吕览论人篇去巧故，高注：巧故，伪诈也。淮南主术篇上多故则下多诈，高注：故，巧也。皆其例。管子心术篇去智与故，尹知章注：故，事也，失之。
　　【八】【注】灾生于违天。
　　　　　【疏】合天，故无灾也。
　　【九】【注】累生于逆物。
　　　　　【疏】顺物，故无累也。
　　【一０】【注】与人同者，众必是焉。
　　　　　　【疏】同人，故无非也。
　　【一一】【注】同于自得，故无责。
　　【一二】【注】泛然无所惜也。
　　　　　　【疏】夫圣人动静无心，死生一贯，故其生也如浮沤之暂起，变化俄然；其死也若疲劳休息，曾无系恋也。
　　【一三】【注】付之天理。
　　　　　　【疏】心若死灰，绝于缘念。
　　【一四】【注】理至而应。
　　　　　　【疏】譬悬镜高堂，物来斯照，终不预前谋度而待机务者也。
　　【一五】【注】用天下之自光，非吾耀也。
　　　　　　【疏】智照之光，明逾日月，而韬光晦迹，故不炫耀于物也。
　　【一六】【注】用天下之自信，非吾期也。
　　　　　　【疏】逗机赴感，如影随形，信若四时，必无差忒，机来方应，不预期也。
　　【一七】【疏】契真，故凝寂而不梦；累尽，故常适而无忧也。
　　　　　　【释文】《其觉》古孝反。
　　【一八】【注】一无所欲。
　　　　　　【疏】纯粹者，不杂也。既无梦无忧，契真合道，故其心神纯粹而无闲杂也。
　　　　　　【释文】《粹》虽遂反。
　　【一九】【注】有欲乃疲。
　　　　　　【疏】恬惔无为，心神闲逸，故其精魂应用，终不疲劳。
　　　　　　【释文】《不罢》音皮。
　　【二０】【注】乃与天地合其（二）恬惔之德也。
　　　　　　【疏】叹此虚无，与天地合其德。
　　　　　　【校】（一）逼字依上句疏文改。上正文迫而后动，疏谓迫，至也，逼也。逼与通形近而误。（二）世德堂本无其字。
　　故曰，悲乐者，德之邪【一】；喜怒者，道之过【二】；好恶者，德之失（一）【三】。故心不忧乐，德之至也【四】；一而不变，静之至也【五】；无所于忤，虚之至也【六】；不与物交，惔之至也【七】；无所于逆，粹之至也【八】。故曰，形劳而不休则弊，精用而不已则劳，劳则竭【九】。
　　【一】【疏】违心则悲，顺意则乐，不达违从，是德之邪妄。
　　　　　【释文】《悲乐》音洛。下同。
　　【二】【注】称心则喜，乖情则怒，喜怒不忘，是道之罪过。
　　【三】【疏】无好为好，无恶为恶，此之（忘）〔妄〕心，是德之愆咎也。
　　　　　【释文】《好恶》乌路反。
　　【四】【注】至德常适，故情无所概。
　　　　　【疏】不喜不怒，无忧无乐，恬惔虚夷，至德之人也。
　　【五】【注】静而一者，不可变也。
　　　　　【疏】抱真一之玄道，混嚣尘而不变，自非至静，孰能如斯！
　　【六】【注】其心豁然确尽，乃无纤介之违。
　　　　　【疏】忤，逆也。大顺群生，无所乖逆，自非虚豁之极，其孰能然也！
　　　　　【释文】《于忤》五故反。《确》苦角反。《纤介》音界。
　　【七】【注】物自来耳，至惔者无交物之情。
　　　　　【疏】守分情高，不交于物，无所须待，恬惔之至也。
　　【八】【注】若杂乎浊欲，则有所不顺。
　　　　　【疏】智照精明，至纯无杂，故能混同万物，大顺苍生。（至）〔此〕论忤之与逆，厥理不殊，显虚粹两义，故再言耳。
　　【九】【注】物皆有当，不可失也。
　　　　　【疏】夫形体精神，禀之有限，而役用无涯，必之死地。故分外劳形，不知休息，则困弊斯生。精神逐物而不知止，必当劳损，损则精气枯竭矣。
　　　　　【校】（一）唐写本邪字过字失字下均有也字。
　　水之性，不杂则清，莫动则平；郁闭而不流，亦不能清；天德之象也。【一】故曰，纯粹而不杂【二】，静一而不变【三】，惔而无为【四】，动而以天行【五】，此养神之道也【六】。夫有干越之剑者，柙而藏之，不敢（一）用也，宝之至也【七】。精神四达并流，无所不极，上际于天，下蟠于地【八】，化育万物，不可为象【九】，其名为同（二）帝【一０】。
　　【一】【注】象天德者，无心而偕会也。
　　　　　【疏】象者，法效也。言水性清平，善鉴于物。若混而杂之，拥郁而闭塞之，则乖于常性，既不能涟漪流注，亦不能鉴照于物也。唯当不动不闭，则清而且平，洞照无私，为物准的者，天德之象也。以况圣人心灵皎絜，鉴照无私，法象自然，与玄天合德，故老经云上善若水也。
　　【二】【注】无非至当之事也。
　　　　　【疏】虽复和光同尘，而精神凝湛。此覆释前其神纯粹也。
　　【三】【注】常在当上住。
　　　　　【疏】纵使千变万化，而心恒静一。此重释一而不变。
　　【四】【注】与会俱而已矣。
　　　　　【疏】假令混俗扬波，而无妨虚惔，与物交接，亦不废无为。此释前恬惔之至也。
　　【五】【注】若夫逐欲而动，人行也。
　　　　　【疏】感物而动，应而无心，同于天道之运行，无心而生万物。
　　【六】【疏】总结以前天行等法，是治身之术，养神之道也。
　　【七】【注】况敢轻用其神乎！
　　　　　【疏】干，溪名也。越，山名也。干溪越山，俱出良剑也。又云：（于）〔干〕，吴也。言吴越二国，并出名剑，因以为名也。夫有此干越之宝剑，柙中而藏之，自非敌国大事，不敢轻用。宝而重之，遂至于此，而况宝爱精神者乎！
　　　　　【释文】《干越之剑》司马云：干，吴也。吴越出善剑也。李云：干溪越山出名剑。案吴有溪名干溪，越有山名若耶，并出善铁，铸为名剑也。◎庆藩案王念孙曰：干越，犹言吴越。汉书货殖传辟犹戎翟之与于越，不相入矣。于亦干之误。干，越，皆国名，故言戎翟之与干越。颜师古以为春秋之于越，又因于而误于。当从司马说为是。（淮南原道篇干越生葛絺，高注曰：干，吴也。刘本改干为于，云：于越一作于越，非。）《柙而》户甲反。
　　【八】【注】夫体天地之极应万物之数以为精神者，故若是矣。若是而有落天地之功者，任天行耳，非轻用也。
　　　　　【疏】流，通也。夫爱养精神者，故能通达四方，并流无滞。既而下蟠薄于厚地，上际逮于玄天，四维上下，无所不极，动而常寂，非轻用之者也。
　　　　　【释文】《下蟠》音盘，郭音烦。
　　【九】【注】所育无方。
　　　　　【疏】化导苍生，含育万物，随机俯应，不守一方，故不可以形象而域之也。
　　【一０】【注】同天帝之不为。
