<!-- { "loadSidebar": true } -->
　　【一】【疏】然，如此也。
　　柳下季曰：“跖得无逆汝意若前乎？”
　　孔子曰：“然【一】。丘所谓无病而自灸也，疾走料虎头，编虎须，几不免虎口哉【二】！”
　　【一】【疏】若前乎者，则是篇首柳下云：“逆其心则怒，无乃逆汝意如我前言乎？”孔子答云：“实如所言也。”
　　【二】【注】此篇寄明因众之所欲亡而亡之，虽王纣可去也；不因众而独用己，虽盗跖不可御也。
　　　　　【疏】几，近也。夫料触虎头而编虎须者，近遭于虎食之也，今仲尼往说盗跖，履其危险，不异于斯也。而言此章大意，排摈圣迹，嗤鄙名利，是以排圣迹则诃责尧舜，鄙名利则轻忽夷齐，故寄孔跖以摸之意也。即郭注意，失之远矣。
　　　　　【释文】《自灸》久又反。《疾走料》音聊。《扁虎》音鞭，又蒲显反，徐扶显反。本或作编，音同。《□》一本作料头编虎须。◎卢文弨曰：今书作编虎须。旧亦作须，今从宋本作□。《几不》音祈。《可去》起吕反。
　　子张问于满苟得曰：“盍不为行【一】？无行则不信，不信则不任，不任则不利。故观之名，计之利，而义真是也。【二】若弃名利，反之于心，则夫士之为行，不可一日不为乎【三】！”
　　【一】【疏】子张，孔子弟子也，姓颛孙，名师，字子张，行圣迹之人也。姓满，名苟得，假托为姓名，曰苟且贪得以满其心，求利之人也。盍，何不也。何不为仁义之行乎？劝其舍求名利也。
　　　　　【释文】《满苟得》人姓名。《盍》胡腊反。《为行》下孟反。下、注同。盍，何不也。劝何不为德行。
　　【二】【疏】若不行仁义之行则不被信用，不被信用则无职任，无职任则无利禄。故有行则有名，有名则有利，观察计当，仁义真是好事，宜行之也。
　　【三】【疏】反，乖逆也。若弃名利，则乖逆我心，故士之立身，不可一日不行仁义。
　　满苟得曰：“无耻者富，多信者显。夫名利之大者，几在无耻而信。故观之名，计之利，而信真是也。【一】若弃名利，反之于心，则夫士之为行，抱其天乎【二】！”
　　【一】【疏】多信，犹多言也。夫识廉知让则贫，无耻贪残则富；谦柔静退则沈，多言夸伐则显。故观名计利，而莫先于多言，多言则是名利之本也。
　　【二】【疏】抱，守也。天，自然也。夫修道之士，立身为行，弃掷名利，乃乖俗心，抱守天真，翻合虚玄之道也。
　　子张曰：“昔者桀纣贵为天子，富有天下，今谓臧聚曰，汝行如桀纣，则有怍色（一），有不服之心者，小人所贱也。仲尼墨翟，穷为匹夫，今谓宰相曰，子行如仲尼墨翟，则变容易色称不足者，士诚贵也。【一】故势为天子，未必贵也；穷为匹夫，未必贱也；贵贱之分，在行之美恶【二】。”
　　【一】【疏】桀纣孔墨，并释于前。臧，谓臧获也。聚，谓窃，即盗贼小人也。以臧获比（夫）〔天〕子，则惭怍而不服；以宰相比匹夫，则变容而欢慰；故知所贵在行，不在乎位。
　　　　　【释文】《臧聚》司马云：谓臧获盗滥窃聚之人。《有怍》音昨。《宰相》息亮反。下相而同。
　　【二】【疏】此复释前义也。
　　　　　【校】（一）高山寺本作则作色，阙误引张君房本作则有作色。
　　满苟得曰：“小盗者拘，大盗者为诸侯，诸侯之门，义士存焉。昔者桓公小白杀兄入嫂而管仲为臣，田成子常杀君窃国而孔子受币。论则贱之，行则下之，则是言行之情悖战于胸中也，不亦拂乎！【一】故书曰：‘孰恶孰美？成者为首，不成者为尾。'【二】”
　　【一】【疏】悖，逆也。拂，戾也。齐桓公名小白，杀其兄子纠，纳其嫂焉。管仲贤人，臣而辅之，卒能九合诸侯，一匡天下。田成子常杀齐简公，孔子沐浴而朝，受其币帛。夫杀兄入嫂，弒君窃国，人伦之恶莫甚于斯，而夷吾为臣，尼父受币。言议则以为鄙贱，情行则下而事之，岂非战争于心胸，言行相反戾耶？
　　　　　【释文】《入嫂》先早反。司马云：以嫂为室家。《为臣》臣，或作相。《杀君》申志反。《论则》力顿反。《悖战》布内反。《亦拂》扶弗反。
　　【二】【疏】成者为首，君而事之；不成者为尾，非而毁之。以此而言，只论成与不成，岂关行（以）〔与〕无行，故不知美恶的在谁也。所引之书，并遭烧灭，今并无本也。
　　子张曰：“子不为行，即将疏戚无伦，贵贱无义，长幼无序；五纪六位，将何以为别乎【一】？”
　　【一】【疏】戚，亲也。伦，理也。五纪，祖父也，身子孙也，亦言金木水火土五行也，仁义礼智信五德也。六位，君臣父子夫妇也，亦言父母兄弟夫妻。子张云：“若不行仁义之行，则亲疏无理，贵贱无义，长幼无次叙，五纪六位无可分别也。”
　　　　　【释文】《长幼》丁丈反。《五纪》司马云：岁、日、月、星辰、历数。《六位》君、臣、父、子、夫、妇。◎俞樾曰：五纪，司马云岁日月星辰历数，然与疏戚贵贱长幼之义不相应，殆非也。今案五纪即五伦也，六位即六纪也。白虎通三纲六纪篇曰：六纪者，谓诸父、兄弟、族人、诸舅、师长、朋友也。此皆所以为疏戚贵贱长幼之别。不曰五伦而曰五纪，不曰六纪而曰六位，古人之语异耳。家语入官篇群仆之伦也，王肃注曰：伦，纪也。然则伦纪得通称矣。《为别》彼列反。下同。
　　满苟得曰：“尧杀长子，舜流母弟，疏戚有伦乎【一】？汤放桀，武王杀纣，贵贱有义乎【二】？王季为适，周公杀兄，长幼有序乎【三】？儒者伪辞，墨者兼爱，五纪六位将有别乎【四】？
　　【一】【疏】尧废长子丹朱，不与天位，（又）〔故〕（一）言杀也。舜封同母弟象于有庳之国，令天下吏治其国，收纳贡税，故言流放也。废子流弟，何有亲疏之理乎？
　　　　　【释文】《尧杀长子》崔云：尧杀长子考监明。《舜流母弟》弟，谓象也。流，放也。孟子云：舜封象于有庳，不得有为于其国，天子使吏治其国，而（封）纳〔其〕（二）贡税焉。故谓之放也。
　　【二】【疏】殷汤放夏桀于南巢，周武杀殷纣于汲郡，君臣贵贱，其义安在？
　　【三】【疏】王季，周大王之庶子季历，即文王之父也。太伯仲雍让位不立，故以小儿季历为适。管蔡，周公之兄，泣而诛之，故云杀（之）〔兄〕（三）。废适立庶，弟杀其兄，尊卑长幼，有次序乎？
　　　　　【释文】《为适》丁历反。
　　【四】【疏】夫儒者多言，强为名位；墨者兼爱，周普无私；五纪六位，有何分别？
　　　　　【校】（一）故字依下文改。（二）纳其依孟子及世德堂本改。（三）兄字依正文改。
　　且子正为名，我正为利。名利之实，不顺于理，不监于道【一】。吾日（一）与子讼于无约曰：‘小人殉财，君子殉名。其所以变其情，易其性，则异矣；乃至于弃其所为而殉其所不为，则一也【二】。'故曰，无为小人，反殉而天；无为君子，从天之理【三】。若枉若直，相而天极；面观四方，与时消息【四】。若是若非，执而圆机；独成而意，与道徘徊【五】。无转而行，无成而义，将失而所为。【六】无赴而富，无殉而成，将弃而天【七】。
　　【一】【疏】监，明也，见也。子张心之所为，正在于名；苟得心之所为，正在于利。且名利二途，皆非真实，既乖至理，岂明见于玄道！
　　　　　【释文】《且子正为名》假设之辞也。为，音于伪反。下为利同。《不监》本亦作鉴，同。
　　【二】【疏】讼，谓论说也。约，谓契誓也。弃其所为，舍己；殉其所不为，逐物也。夫殉利谓之小人，殉名谓之君子，名利不同，所殉一也。子张苟得，皆共谈玄言于无为之理，敦于莫逆之契也。
　　　　　【释文】《吾日》人实反。《无约》如字。徐于妙反。
　　【三】【疏】而，尔也。既不逐利，又不殉名，故能率性归根，合于自然之道也。
　　【四】【疏】相，助也。无问枉直，顺自然之道，观照四方，随四时而消息。
　　【五】【疏】徘徊，犹转变意也。圆机，犹环中也。执于环中之道以应是非，用于独化之心以成其意，故能冥其虚通之理，转变无穷者也。
　　【六】【疏】所为，真性也。无转汝志，为圣迹之行；无成尔心，学仁义之道；舍己效他，将丧尔真性也。◎王念孙曰：无转而行，转读为专。山木篇云，一龙一蛇，与时俱化，而无肯专为。即此所谓无专而行也。此承上文与时消息，与道徘徊而言，言当随时顺道而不可专行仁义。若专而行，成而义，则将失其所为矣。故下文云，正其言，必其行，故服其殃，离其患也。必其行，即此所谓专而行也。秋水篇无一而行，与道参差。一亦专也。无专而行，犹言无一而行也。专与转，古字通。又通作抟。史记吴王濞传燕王抟胡众入萧关，索隐曰：抟，音专，谓专统领胡兵也。汉书抟作转。
　　【七】【疏】莫奔赴于富贵，无殉逐于成功。必赴必殉，则背于天然之性也。
　　　　　【校】（一）阙误引张君房本日作昔。
　　比干剖心，子胥抉眼，忠之祸也【一】；直躬证父，尾生溺死，信之患也【二】；鲍子立干，申（一）子不自理，廉之害也【三】；孔子不见母，匡子不见父，义之失也【四】。此上世之所传，下世之所语，以为士者正其言，必其行，故服其殃，离其患也【五】。”
　　【一】【疏】比干忠谏于纣，纣云，闻圣人之心有九窍，遂剖其心而视之。子胥忠谏夫差，夫差杀之，子胥曰：“吾死后，抉眼县于吴门东以观越之灭吴也。”斯皆至忠而遭其祸也。
　　　　　【释文】《抉眼》乌穴反。
　　【二】【疏】躬父盗羊，而子证之。尾生以女子为期，抱梁而死。此皆守信而致其患也。
　　【三】【疏】鲍焦廉贞，遭子贡讥之，抱树立干而死。申子，晋献公太子申生也，遭丽姬之难，枉被谗谤，不自申理，自缢而死矣。
　　　　　【释文】《鲍子立干》司马云：鲍子，名焦，周末人，污时君不仕，采蔬而食。子贡见之，谓曰：“何为不仕食禄？”答曰：“无可仕者。”子贡曰：“污时君不食其禄，恶其政不践其土。今子恶其君，处其土，食其蔬，何志行之相违乎？”鲍焦遂弃其蔬而饿死。韩诗外传同。又云：槁洛水之上也。《胜子（二）自理》一本理作俚。本又作申子自埋。或云：谓申徒狄抱瓮之河也。一本作申子不自理，谓申生也。
