<!-- { "loadSidebar": true } -->
　　叶公子高将使于齐，问于仲尼曰：“王使诸梁也甚重【一】，齐之待使者，盖将甚敬而不急【二】。匹夫犹未可动，而况诸侯乎！吾甚栗之【三】。子常语诸梁也曰：‘凡事若小若大，寡不道以欢成（一）【四】。事若不成，则必有人道之患【五】；事若成，则必有阴阳之患【六】。若成若不成而后无患者，唯有德者能之【七】。'吾食也执粗而不臧，爨无欲清之人【八】。今吾朝受命而夕饮冰，我其内热与【九】！吾未至乎事之情，而既有阴阳之患矣；事若不成，必有人道之患。是两也【一０】，为人臣者不足以任之，子其有以语我来【一一】！”
　　【一】【注】重其使，欲有所求也。
　　　　　【疏】楚庄王之玄孙尹成子，名诸梁，字子高，食采于叶，僭号称公。王者，春秋实为楚子，而僭称王。齐，即姜姓太公之裔。其先禹之四岳，或封于吕，故谓太公为吕望。周武王封太公于营丘，是为齐国。齐楚二国，结好往来，玉帛使乎，相继不绝，或急难而求救，或问罪而请兵，情事不轻，委寄甚重，是故诸梁忧虑，询道仲尼也。
　　　　　【释文】《叶公》音摄。《子高》楚大夫，为叶县尹，僭称公，姓沈，名诸梁，字子高。《将使》所吏反。注及下待使同。
　　【二】【注】恐直空报其敬，而不肯急应其求也。
　　　　　【疏】齐侯迹尔往来，心无真实，至于迎待楚使，甚自殷勤，所请事情，未达依允。奉命既重，预有此忧。
　　【三】【疏】匹夫鄙志，尚不可动，况夫五等，如何可动！以此而量，甚为忧栗之也。
　　　　　【释文】《栗之》音栗。李云：惧也。
　　【四】【注】夫事无大小，少有不言以成为欢者耳。此仲尼之所曾告诸梁者也。
　　　　　【疏】子者，仲尼。寡之言少。夫经营事绪，抑乃多端。虽复大小不同，而莫不以成遂为欢适也。故诸梁引前所禀，用发后机也。
　　　　　【释文】《常语》鱼据反。下同。◎卢文弨曰：今本书常作尝。
　　【五】【注】夫以成为欢者，不成则怒矣。此楚王之所不能免也。
　　　　　【疏】情若乖阻，事不成遂，则有人伦之道，刑罚之忧。
　　【六】【注】人患虽去，然喜惧战于胸中，固已结冰于五藏矣。
　　　　　【疏】喜则阳舒，忧则阴惨。事既成遂，中情允惬，变昔日之忧为今时之喜。喜惧交集于一心，阴阳勃战于五藏，冰聚结，非患如何？故下文云。
　　　　　【释文】《藏矣》才浪反。
　　【七】【注】成败若任之于彼而莫足以患心者，唯有德者乎！
　　　　　【疏】安得丧于灵府，任成败于前涂，不以忧喜累心者，其唯盛德焉！
　　【八】【注】对火而不思凉，明其所馔俭薄也。
　　　　　【疏】臧，善也。清，凉也。承命严重，心怀怖惧，执用粗餐，不暇精膳。所馔既其俭薄，爨人不欲思凉，燃火不多，无热可避之也。
　　　　　【释文】《执》众家本并然。简文作热。《粗》音粗，又才古反。《而不臧》作郎反，善也。绝句。一音才郎反，句至爨字。《爨》七乱反。《无欲清》七性反，字宜从。从者，假借也。凊，凉也。《之人》言爨火为食而不思清凉，明火微而食宜俭薄。《所馔》士恋反。
　　【九】【注】所馔俭薄而内热饮冰者，诚忧事之难，非美食之为也。
　　　　　【疏】诸梁晨朝受诏，暮夕饮冰，足明怖惧忧愁，内心熏灼。询道情切，达照此怀也。
　　　　　【释文】《内热与》音余。下慎与同。向云：食美食者必内热。
　　【一０】【注】事未成则唯恐不成耳。若果不成，则恐惧结于内而刑网罗于外也。
　　　　　　【疏】夫情事未决，成败不知，而忧喜存怀，是阴阳之患也。事若乖舛，必不成遂，则有人臣之道，刑网斯及。有此二患，何处逃愆？
　　　　　　【释文】《则恐惧》丘勇反。
　　【一一】【疏】忝为人臣，滥充末使，位高德薄，不足任之。子既圣人，情兼利物，必有所以，幸来告示！
　　　　　　【释文】《以任》而林反，一音而鸩反。
　　　　　　【校】（一）阙误引江南古藏本此句作寡有不道以成欢。
　　仲尼曰：“天下有大戒二：其一，命也；其一，义也【一】。子之爱亲，命也，不可解于心【二】；臣之事君，义也，无适而非君也，无所逃于天地之间【三】。是之谓大戒【四】。是以夫事其亲者，不择地而安之，孝之至也【五】；夫事其君者，不择事而安之，忠之盛也【六】；自事其心者，哀乐不易施乎前，知其不可柰何而安之若命，德之至也【七】。为人臣子者，固有所不得已。行事之情而忘其身【八】，何暇至于悦生而恶死！夫子其行可矣【九】！
　　【一】【疏】戒，法也。寰宇之内，教法极多，要切而论，莫过二事。二事义旨，具列下文。
　　【二】【注】自然结固，不可解也。
　　　　　【疏】夫孝子事亲，尽于爱敬。此之性命，出自天然，中心率由，故不可解。
　　【三】【注】千人聚，不以一人为主，不乱则散。故多贤不可以多君，无贤不可以无君，此天人之道，必至之宜。
　　　　　【疏】夫君臣上下，理固必然。故忠臣事君，死成其节，此乃分义相投，非关天性。然六合虽宽，未有无君之国，若有罪责，亦何处逃愆！是以奉命即行，无劳进退。
　　【四】【注】若君可逃而亲可解，则不足戒也。
　　　　　【疏】结成以前君亲大戒义矣。
　　【五】【疏】夫孝子养亲，务在顺适，登仕求禄，不择高卑，所遇而安，方名至孝也。
　　【六】【疏】夫礼亲事主，志尽忠贞，事无夷险，安之若命，岂得拣择利害，然后奉行！能如此者，是忠臣之盛美也。
　　【七】【注】知不可柰何者命也而安之，则无哀无乐，何易施之有哉！故冥然以所遇为命而不施心于其间，泯然与至当为一而无休戚于其中，虽事凡人，犹无往而不适，而况于君亲哉！
　　　　　【疏】夫为道之士而自安其心智者，体违顺之不殊，达得丧之为一，故能涉哀乐之前境，不轻易施，知穷达之必然，岂人情之能制！是以安心顺命，不乖天理。自非至人玄德，孰能如兹也！
　　　　　【释文】《哀乐》音洛。注、下同。《施乎》如字。崔以豉反，云：移也。◎庆藩案施读为移，不易施，犹言不移易也。晏子春秋外篇君臣易施，荀子儒效篇哀虚之相施易之，汉书卫绾传人之所施易，施并读为移。正言之则为易施，倒言之则为施易也。（本王氏读书杂志。）
　　【八】【注】事有必至，理固常通，故任之则事济，事济而身不存者，未之有也，又何用心于其身哉！
　　　　　【疏】夫臣子事于君父，必须致命尽情，有事即行，无容简择，忘身整务，固是其宜。苟不得止，应须任命也。
　　【九】【注】理无不通，故当任所遇而直前耳。若乃信道不笃而悦恶存怀，不能与至当俱往而谋生虑死，吾未见能成其事者也。
　　　　　【疏】既曰行人，无容悦恶，奉事君命，但当适齐，有何闲暇谋生虑死也！
　　　　　【释文】《而恶》乌路反，下皆同。
　　丘请复以所闻：凡交近则必相靡以信【一】，远则必忠之以言，【二】言必或传之。夫传两喜两怒之言，天下之难者也【三】。夫两喜必多溢美之言，两怒必多溢恶之言【四】。凡溢之类妄【五】，妄则其信之也莫【六】，莫则传言者殃【七】。故法言曰：‘传其常情，无传其溢言，则几乎全【八】。'
　　【一】【注】近者得接，故以其信验亲相靡服也。
　　　　　【释文】《复以》扶又反。下注同。
　　【二】【注】遥以言传意也。
　　　　　【疏】凡交游邻近，则以信情靡顺；相去遥远，则以言表忠诚。此仲尼引己所闻劝戒诸梁也。
　　　　　【释文】《传意》丈专反。下文并注同。
　　【三】【注】夫喜怒之言，若过其实，传之者宜使两不失中，故未易也。
　　　　　【疏】以言表意，或使人传，彼此相投，乍相喜怒。为此使乎，人间未易。
　　　　　【释文】《两怒》如字。注同。本又作怨。下同。《未易》以豉反。下文、注皆同。
　　【四】【注】溢，过也。喜怒之言常过其当也。
　　　　　【疏】溢，过也，彼此两人，互相喜怒，若其顺情，则美恶之言必当过者也。
　　【五】【注】嫌非彼言，似传者妄作。
　　　　　【疏】类，似也。夫溢当之言，体非真实，听者既疑，似使人妄构也。
　　【六】【注】莫然疑之也。
　　　　　【疏】莫，致疑貌也。既似传者妄作，遂生不信之心，莫然疑之也。
　　【七】【注】就传过言，似于诞妄（一）。受者有疑，则传言者横以轻重为罪也。
　　　　　【疏】受者生疑，心怀不信，传语使乎，殃过斯及。
　　【八】【注】虽闻临时之过言而勿传也，必称其常情而要其诚致，则近于全也。
　　　　　【疏】夫处涉人闲，为使实难，必须探察常情、必使宾主折中，不得传一时喜怒，致两言（虽）〔难〕窥。能如是者，近获全身。夫子引先圣之格言，为当来之轨辙也。
　　　　　【释文】《而要》一遥反。《则近》附近之近。
　　　　　【校】（一）赵谏议本作妄诞。
　　且以巧斗力者，始乎阳【一】，常卒乎阴【二】，（大）〔泰〕（一）至则多奇巧【三】；以礼饮酒者，始乎治【四】，常卒乎乱，【五】（大）〔泰〕至则多奇乐【六】。凡事亦然。始乎谅，常卒乎鄙；其作始也简，其将毕也必巨【七】。
　　【一】【注】本共好戏。
　　　　　【释文】《共好》呼报反。
　　【二】【注】欲胜情至，潜兴害彼者也（二）。
　　　　　【疏】阳，喜也。阴，怒也。夫较力相戏，非无机巧。初始戏谑，则情在喜欢；逮乎终卒，则心生忿怒，好胜之情，潜似相害。世闲喜怒，情变例然。此举斗力以譬之也。◎家世父曰：凡显见谓之阳，隐伏谓之阴。斗巧者必多阴谋，极其心思之用以求相胜也。
　　【三】【注】不复循理。
　　　　　【疏】忿怒之至，欲胜之甚，则情多奇谲，巧诈百端也。
　　　　　【释文】《大至》音泰，本亦作泰。徐敕佐反。下同。◎卢文弨曰：今本书作泰。《奇巧》如字，又苦孝反。
　　【四】【注】尊卑有别，旅酬有次。
　　　　　【释文】《乎治》直吏反。《有别》彼列反。
　　【五】【注】湛湎淫液也。
　　　　　【疏】治，理也。夫宾主献酬，自有伦理，（倒辨）〔侧弁〕（三）之后，无复尊卑，初正卒乱，物皆如此。举饮酒以为譬。
