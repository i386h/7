<!-- { "loadSidebar": true } -->
　　　　　【疏】嚆，箭镞有吼猛声也。圣智是窃国之具，仁义为凶暴之资，曾史为桀跖利用猛箭，故云然也。
　　　　　【释文】《焉知》于虔反。《嚆矢》许交反。本亦作嗃。向云：嚆矢，矢之鸣者。郭云：矢之猛者。字林云：嚆，大呼也。崔本作蒿，云：萧蒿可以为箭。或作矫，矫，喿也。崔本此下更有有无之相生也则甚，曾史与桀跖生有无也，又恶得无相毂也，凡二十四字。
　　【五】【注】去其所以撄也。
　　　　　【疏】绝窃国之具，弃凶暴之资，即宇内清平，言大治也。
　　　　　【释文】《大治》直吏反。《去其》起吕反。
　　　　　【校】（一）世德堂本作思，赵谏议本作斯。（二）赵本矫作骄。（三）世德堂本作奸。（四）妾字依世德堂本改，释文原本亦误燮。
　　黄帝立为天子十九年，令行天下【一】，闻广成子在于空同之（上）〔山〕（一），故往见之【二】，曰：“我闻吾子达于至道，敢问至道之精。吾欲取天地之精，以佐五谷，以养民人【三】，吾又欲官阴阳，以遂群生，为之柰何【四】？”
　　【一】【疏】德化诏令，（寓）〔宇〕内大行。
　　【二】【疏】空同山，凉州北界。广成，即老子别号也。
　　　　　【释文】《广成子》或云：即老子。《空同》司马云：当北斗下山也。尔雅云：北戴斗极为空同。一曰：在梁国虞城东三十里。
　　【三】【疏】五谷，黍稷菽麻麦也。欲取窈冥之理，天地阴阳精气，助成五谷，以养苍生也。
　　【四】【疏】遂，顺也。欲象阴阳设官分职，顺群生之性，问其所以。
　　　　　【校】（一）山字依阙误引张君房本及成疏改。
　　广成子曰：“而所欲问者，物之质也【一】；而所欲官者，物之残也【二】。自而治天下，云气不待族而雨，草木不待黄而落，日月之光益以荒矣【三】。而佞人之心翦翦者，又奚足以语至道【四】！”
　　【一】【注】问至道之精，可谓质也。
　　　　　【疏】而，汝也。欲播植五谷，官府二仪，所问粗浅，不过形质，乖深玄之致。是诋诃也。
　　　　　【释文】《质也》广雅云：质，正也。
　　【二】【注】不任其自尔而欲官之，故残也。
　　　　　【疏】苟欲设官分职，引物从己，既乖造化，必致伤残。
　　【三】【疏】族，聚也。分百官于阴阳，有心治万物，必致凶灾。雨风不调，炎凉失节，云未聚而雨降，木尚青而叶落；欃枪薄蚀，三光昏晦，人心遭扰，玄象荒殆。
　　　　　【释文】《云气不待族而雨》司马云：族，聚也。未聚而雨，言泽少。《草木不待黄而落》司马云：言杀气多也。尔雅云：落，死也。《益以》崔本作盖以。
　　【四】【疏】翦翦，狭劣之貌也。汝是谄佞之人，心甚狭劣，何能语至道也！
　　　　　【释文】《佞人》如字。郭音宁。《翦翦》如字。郭司马云：善辩也。一曰：佞貌。李云：浅短貌。或云：狭小之貌。
　　黄帝退，捐天下，筑特室，席白茅，闲居三月，复往邀之【一】。
　　【一】【疏】黄帝退，清齐一心，舍九五尊位，筑特室，避讙嚣，藉白茅以絜净，闲居经时，重往请道。邀，遇也。
　　　　　【释文】《捐》悦全反。《闲居》音闲。下注同。《复往》扶又反。《邀之》古尧反，要也。
　　广成子南首而卧，黄帝顺下风膝行而进，再拜稽首而问曰：“闻吾子达于至道，敢问，治身柰何而可以长久？”广成子蹶然而起，曰：“善哉问乎【一】！来！吾语女至道。至道之精，窈窈冥冥；至道之极，昏昏默默【二】。无视无听，抱神以静，形将自正【三】。必静必清，无劳女形，无摇女精，乃可以长生【四】。目无所见，耳无所闻，心无所知，女神将守形，形乃长生【五】。慎女内【六】，闭女外【七】，多知为败【八】。我为女遂于大明之上矣，至彼至阳之原也；为女入于窈冥之门矣，至彼至阴之原也【九】。天地有官，阴阳有藏【一０】，慎守女身，物将自壮【一一】。我守其一以处其和，故我修身千二百岁矣，吾形未常衰【一二】。”
　　【一】【注】人皆自修而不治天下，则天下治矣，故善之也。
　　　　　【疏】使人治物，物必撄烦，各各治身，天下清正，故善之。蹶然，疾起。
　　　　　【释文】《南首》音狩。《蹶》其月反，又音厥，惊而起也。◎庆藩案文选张景阳七命注引司马云：蹶，疾起貌。释文阙。《天下治》直吏反。
　　【二】【注】窈冥昏默，皆了无也。夫庄老之所以屡称无者，何哉？明生物者无物而物自生耳。自生耳，非为生也，又何有为于已生乎！
　　　　　【疏】至道精微，心灵不测，故寄窈冥深远，昏默玄绝。
　　　　　【释文】《吾语》鱼据反。下同。《女》音汝。后仿此。《窈窈》乌了反。
　　【三】【注】忘视而自见，忘听而自闻，则神不扰而形不邪也。
　　　　　【疏】耳目无外视听，抱守精神，境不能乱，心与形合，自冥正道。
　　　　　【释文】《不邪》似嗟反。
　　【四】【注】任其自动，故闲静而不夭也。
　　　　　【疏】清神静虑，体无所劳，不缘外境，精神常寂，心闲形逸，长生久视。
　　【五】【注】此皆率性而动，故长生也。
　　　　　【疏】任视听而无所见闻，根尘既空，心亦安静，照无知虑，应机常寂，神淡守形，可长生久视也。
　　【六】【注】全其真也
　　　　　【疏】忘心，全（漠）〔真〕（一）也。
　　【七】【注】守其分也。
　　　　　【疏】绝视听，守分也。
　　【八】【注】知无崖，故败。
　　　　　【疏】不慎智虑，心神既困，耳目竭于外，何不败哉！
　　【九】【注】夫极阴阳之原，乃遂于大明之上，入于窈冥之门也。
　　　　　【疏】阳，动也。阴，寂也。遂，出也。至人应动之时，智照如日月，名大明也。至阳之原，表从本降迹，故言出也。无感之时，深根寂然凝湛也。至阴之原，示摄迹归本，故曰入窈冥之门。广成示黄帝动寂两义，故托阴阳二门也。
　　　　　【释文】《我为》于伪反。下同。
　　【一０】【注】但当任之。
　　【一一】【疏】天官，谓日月星辰，能照临四方，纲维万物，故称官也。地官，谓金木水火土，能维持动植，运载群品，亦称官也。阴阳二气，春夏秋冬，各有司存，如藏府也。咸得随任，无不称适，何违造化，更立官府也！女但无为，慎守女身，一切万物，自然昌盛，何劳措心，自贻伊戚哉！
　　　　　　【释文】《物将自壮》侧亮反。谓不治天下，则众物皆自任，自任而壮也。
　　【一二】【注】取于尽性命之极，极长生之致耳。身不夭乃能及物也。
　　　　　　【疏】保恬淡一心，处中和妙道，摄卫修身，虽有寿考之年，终无衰老之日。
　　　　　　【校】（一）真字依注文改。
　　黄帝再拜稽首曰：“广成子之谓天矣【一】！”
　　【一】【注】天，无为也。
　　　　　【疏】叹圣道之清高，可与玄天合德也。
　　广成子曰：“来！余语女。彼其物无穷，而人皆以为有终【一】；彼其物无测，而人皆以为有极【二】。得吾道者，上为皇而下为王【三】；失吾道者，上见光而下为土【四】。今夫百昌皆生于土而反于土，故余将去女【五】，入无穷之门，以游无极之野【六】。吾与日月参光，吾与天地为常【七】。当我，缗乎！远我，昏乎【八】！人其尽死，而我独存乎【九】！”
　　【一】【疏】死生变化，物理无穷，俗人愚惑，谓有终始。
　　【二】【注】徒见其一变也。
　　　　　【疏】万物不测，千变万化，愚人迷执，谓有限极。◎庆藩案无测，言无尽也。说文：测，深所至也。深所至，谓深之尽极处。吕氏春秋论人篇阔大渊深，不可测也，高注：测，尽极也。淮南原道篇水大不可极，深不可测，高注：测，尽也。无测有极，正对文言之。
　　【三】【注】皇王之称，随世之上下耳，其于得通变之道以应无穷，一也。
　　　　　【疏】得自然之道，上逢淳朴之世，则作羲农；下遇浇季之时，应为汤武。皇王迹自夷险，道则一也。
　　　　　【释文】《之称》尺证反。
　　【四】【注】失无穷之道，则自信于一变而不能均同上下，故俯仰异心。
　　　　　【疏】丧无为之道，滞有欲之心，生则睹于光明，死则便为土壤。迷执生死，不能均同上下，故有两名也。
　　【五】【注】土，无心者也。生于无心，故当反守无心而独往也。
　　　　　【疏】夫百物昌盛，皆生于地，及其雕落，还归于土。世间万物，从无而生，死归空寂。生死不二，不滞一方，今将去女任适也。
　　　　　【释文】《百昌》司马云：犹百物也。
　　【六】【注】与化俱也。
　　　　　【疏】反归冥寂之本，入无穷之门；应变天地之间，游无极之野。
　　【七】【注】都任之也。
　　　　　【疏】参，同也。与三景齐明，将二仪同久，岂千二百岁哉！
　　【八】【注】物之去来，皆不觉也。
　　　　　【疏】圣人无心若镜，机当感发，即应机冥符，若前机不感，即昏然晦迹也。
　　　　　【释文】《当我》如字。《缗乎》武巾反。郭音泯，泯合也。◎家世父曰：释文，缗，泯合也。缗昏字通，缗亦昏也。当我，乡我而来；远我，背我而去；任人之乡背，而一以无心应之。《远我》于万反。《昏乎》如字，暗也。司马云：缗昏，并无心之谓也。
　　【九】【注】以死生为一体，则无往而非存。
　　　　　【疏】一死生，明变化，未始非我，无去无来，我独存也。人执生死，故忧患之。
　　云将东游，过扶摇之枝而适遭鸿蒙。鸿蒙方将拊脾雀（一）跃而游。【一】云将见之【二】，倘然止，贽然立，曰：“叟何人邪？叟何为此【三】？”
　　【一】【疏】云将，云主将也。鸿蒙，元气也。扶摇，（木）神〔木〕（二），生东海也。亦云风。遭，遇也。拊，拍也。爵跃，跳跃也。寓言也。夫气是生物之元也，云为雨泽之本也，木是春阳之乡，东为仁惠之方。举此四事，示君王御物，以德泽为先也。
