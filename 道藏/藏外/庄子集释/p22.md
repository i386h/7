<!-- { "loadSidebar": true } -->
　　　　　【疏】夫智之明暗，形之亏全，并禀自天然，非关人事。假使犯于王宪，致此形残，亦是天生顽愚，谋身不足，直知由人以亏其形，不知由天以暗其智，是知有与独，无非命也。
　　　　　【释文】《使独》司马云：一足曰独。《之知》音智。下之知同。
　　【四】【注】两足共行曰有与。有与之貌，未有疑其非命也。
　　【五】【注】以有与者命也，故知独者亦非我也。是以达生之情者不务生之所无以为，达命之情者不务命之所无柰何也，全其自然而已。
　　　　　【疏】与，共也。凡人之貌，皆有两足共行，禀之造物。故知我之一脚遭此形残，亦无非命也。欲明穷通否泰，愚智亏全，定乎冥兆，非由巧拙。达斯理趣者，方可全生。
　　　　　【校】（一）所无依道藏褚伯秀本改。
　　泽雉十步一啄，百步一饮，不蕲畜乎樊中【一】。神虽王，不善也【二】。”
　　【一】【注】蕲，求也。樊，所以笼雉也。夫俯仰乎天地之间，逍遥乎自得之场，固养生之妙处也。又何求于入笼而服养哉！
　　　　　【疏】蕲，求也。樊中，雉笼也。夫泽中之雉，任于野性，饮啄自在，放旷逍遥，岂欲入樊笼而求服养！譬养生之人，萧然嘉遁，唯适情于林籁，岂企羡于荣华！又解：泽似雉而非，泽尾长而雉尾短，泽雉之类是也。
　　　　　【释文】《一啄》涉角反。《不蕲》音祈，求也。《樊中》音烦。李云：藩也，所以笼雉也。向郭同。崔以为园中也。《妙处》昌虑反。
　　【二】【注】夫始乎适而未尝不适者，忘适也。雉心神长王，志气盈豫，而自放于清旷之地，忽然不觉善（为）之〔为〕（一）善也。
　　　　　【疏】雉居山泽，饮啄自在，心神长王，志气盈豫。当此时也，忽然不觉善之为善。既遭樊笼，性情不适，方思昔日，甚为清畅。鸟既如此，人亦宜然。欲明至适忘适，至善忘善。
　　　　　【释文】《虽王》于况反，注同。《长王》丁亮反，又直良反。
　　　　　【校】（一）之为二字依世德堂本改。
　　老聃死，秦失吊之，三号而出【一】。
　　【一】【注】人吊亦吊，人号亦号。
　　　　　【疏】老君即老子也。姓李，名耳，字伯阳，外字老聃，大圣人也，降生陈国苦县。当周平王时，去周，西度流沙，适之罽宾。而内外经书，竟无其迹，而此独云死者，欲明死生之理泯一，凡圣之道均齐。此盖庄生寓言耳，而老君为大道之祖，为天地万物之宗，岂有生死哉！故托此言圣人亦有死生，以明死生之理也。故老君降生行教升天，备载诸经，不具言也。秦失者，姓秦，名失，怀道之士，不知何许人也。既死且吊，奚洎三号！而俯迹同凡，事终而出也。
　　　　　【释文】《老聃》吐蓝反。司马云：老子也。《秦失》本又作佚，各依字读，亦皆音逸。《三号》户羔反。注同。
　　弟子曰：“非夫子之友邪【一】？”
　　【一】【注】怪其不倚户观化，乃至三号也。
　　　　　【疏】秦失老君，俱游方外，既号且吊，岂曰清高！故门人惊疑，起非友之问。
　　　　　【释文】《倚户》于绮反。
　　曰：“然【一】。”
　　【一】【疏】然，犹是也。秦失答弟子云，是我方外之友。
　　“然则吊焉若此，可乎【一】？”
　　【一】【疏】方外之人，行方内之礼，号吊如此，于理可乎？未解和光，更致斯问者也。
　　曰：“然【一】。始也吾以为其（一）人也，而今非也【二】。向吾入而吊焉，有老者哭之，如哭其子；少者哭之，如哭其母。彼其所以会之，必有不蕲言而言，不蕲哭而哭者【三】。是（遁）〔遁〕（二）天倍情，忘其所受【四】，古者谓之遁天之刑【五】。适来，夫子时也【六】；适去，夫子顺也【七】。安时而处顺，哀乐不能入也【八】，古者谓是帝之县解【九】。”
　　【一】【注】至人无情，与众号耳，故若斯可也。
　　　　　【疏】然，犹可也。动寂相即，内外冥符，故若斯可也。
　　【二】【疏】秦失初始入吊，谓哭者是方外门人，及见哀痛过，知非老君弟子也。
　　【三】【注】嫌其先物施惠，不在理上往，故致此甚爱也。
　　　　　【疏】蕲，求也。彼，众人也。夫圣人虚怀，物感斯应，哀怜兆庶，愍念苍生，不待勤求，为其演说。故其死也，众来聚会，号哭悲痛，如于母子。斯乃凡情执滞，妄见死生，感于圣恩，致此哀悼。以此而测，故知非老君门人也。
　　　　　【释文】《少者》诗照反。《先物》悉荐反，又如字。《理上往》一本往作住（三）。
　　【四】【注】天性所受，各有本分，不可逃，亦不可加。
　　　　　【疏】是，指斥哭人也。倍，加也。言逃遁天然之性，加添流俗之情，妄见死之可哀，故忘失所受之分也。
　　　　　【释文】《遁天》徒逊反。又作遁。《倍情》音裴，加也。又布对反。本又作背。
　　【五】【注】感物大深，不止于当，遁天者也。将驰骛于忧乐之境，虽楚戮未加而性情已困，庸非刑哉！
　　　　　【疏】夫逃遁天理，倍加俗情，哀乐经怀，心灵困苦，有同捶楚，宁非刑戮！古之达人，有如此议。
　　　　　【释文】《大深》音泰。《忧乐》音洛。下文、注同。
　　【六】【注】时自生也。
　　【七】【注】理当死也。
　　　　　【疏】夫子者，是老君也。秦失叹老君大圣，妙达本源，故适尔生来，皆应时而降诞；萧然死去，亦顺理而返真耳。
　　【八】【注】夫哀乐生于失得者也。今玄通合变之士，无时而不安，无顺而不处，冥然与造化为一，则无往而非我矣，将何得何失，孰死孰生哉！故任其所受，而哀乐无所错其闲矣。
　　　　　【疏】安于生时，则不厌于生；处于死顺，则不恶于死。千变万化，未始非吾，所适斯适，故忧乐无错其怀矣。
　　　　　【释文】《所错》七路反。
　　【九】【注】以有系者为县，则无系者县解也，县解而性命之情得矣。此养生之要也。
　　　　　【疏】帝者，天也。为生死所系者为县，则无死无生者县解也。夫死生不能系，忧乐不能入者，而远古圣人谓是天然之解脱也。且老君大圣，冥一死生，岂复逃遁天刑，驰骛忧乐？子玄此注，失之远矣。若然者，何谓安时处顺，帝之县解乎？文势前后，自相矛楯。是知遁天之刑，属在哀恸之徒，非关老君也。
　　　　　【释文】《县》音玄。《解》音蟹。注同。崔云，以生为县，以死为解。
　　　　　【校】（一）阙误引文如海本其作至。（二）遁字依世德堂本改。（三）赵谏议本作住。
　　指穷于为薪，火传也【一】，不知其尽也【二】。
　　【一】【注】穷，尽也；为薪，犹前薪也。前薪以指，指尽前薪之理，故火传而不灭；心得纳养之中，故命续而不绝；明夫养生乃生之所以生也。
　　　　　【疏】穷，尽也。薪，柴樵也。为，前也。言人然火，用手前之，能尽然火之理者，前薪虽尽，后薪以续，前后相继，故火不灭也。亦犹善养生者，随变任化，与物俱迁，故吾新吾，曾无系恋，未始非我，故续而不绝者也。
　　　　　【释文】《指穷于为薪》如字。绝句。为，犹前也。《火传也》直专反。注同。传者，相传继续也。崔云：薪火，爝火也。传，延也。◎俞樾曰：郭注曰，为薪犹前薪也，前薪以指，指尽前薪之理，故火传不灭。此说殊未明了。且为之训前，亦未知何义。郭注非也。广雅释诂：取，为也。然则为亦犹取也。指穷于为薪者，指穷于取薪也。以指取薪而然之，则有所不给矣，若听火之自传，则忽然而不知其薪之尽也。郭得其读，未得其义。释文引崔云，薪火，爝火也，则并失其读矣。◎家世父曰：薪尽而火传，有不尽者存也。太虚来往之气，人得之以生，犹薪之传火也，其来也无与拒，其去也无与留，极乎薪而止矣。而薪自火也，火自传也，取以为无尽也。执薪以求火，执火以求传，奚当哉！《之中》丁仲反。
　　【二】【注】夫时不再来，今不一停，故人之生也，一息一得耳。向息非今息，故纳养而命续；前火非后火，故为薪而火传，火传（一）而命续，由夫养得其极也，世岂知其尽而更生哉！
　　　　　【疏】夫迷忘之徒，役情执固。岂知新新不住，念念迁流，昨日之我，于今已尽，今日之我，更生于后耶！旧来分此一篇为七章明义，观其文势，过为繁冗。今将为善合于第一，指穷合于老君，总成五章，无所猜嫌也。
　　　　　【校】（一）赵谏议本火传二字不重。

卷二中内篇人间世第四
　内篇人间世第四【一】
　　　　【一】【注】与人群者，不得离人。然人间之变故，世世异宜，唯无心而不自用者，为能随变所适而不荷其累也。
【释文】《人间世》此人间见事，世所常行者也。◎庆藩案〔文选〕潘安仁秋兴赋注引司马云：言处人间之宜，居乱世之理，与人群者不得离人。然人间之事故，与世异宜，唯无心而不自用者，为能唯变所适而何足累。释文阙。《离人》力智反。《不荷》胡我反，又音河。《其累》力伪反。
　　颜回见仲尼，请行【一】。
　　【一】【疏】姓颜，名回，字子渊，鲁人也；孔子三千门人之中，总四科入室弟子也。仲尼者，姓孔，名丘，字仲尼，亦鲁人，殷汤之后，生衰周之世，有圣德，即颜回之师也。其根由事迹，遍在儒史，今既解释庄子，意在玄虚，故不复委碎载之耳。然人间事绪，纠纷实难，接物利他，理在不易，故寄颜孔以显化导之方，托此圣贤以明心斋之术也。孔圣颜贤耳。
　　　　　【释文】《颜回》孔子弟子，姓颜，名回，字子渊，鲁人也。
　　曰：“奚之【一】？”
　　【一】【疏】奚，何也。〔之〕，适也。质问颜回欲往何处耳。
　　曰：“将之卫【一】。”
　　【一】【疏】卫，即殷纣之都，又是康叔之封，今汲郡卫州是也。此则颜答孔问欲行之所也。
　　曰：“奚为焉【一】？”
　　【一】【疏】欲往卫国，何所云为？重责颜生行李意谓矣。
　　曰：“回闻卫君，其年壮，其行独【一】；轻用其国【二】，而不见其过【三】；轻用民死【四】，死者以国量乎泽若蕉【五】，民其无如矣【六】。回尝闻之夫子曰：‘治国去之，乱国就之，医门多疾。'愿以所闻思其则（一），庶几其国有瘳乎！【七】”
　　【一】【注】不与民同欲也。
　　　　　【疏】卫君，即灵公之子蒯瞶也，荒淫昏乱，纵情无道。其年少壮而威猛可畏，独行凶暴而不顺物心。颜子述己所闻以答尼父。
