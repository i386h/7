<!-- { "loadSidebar": true } -->
　　天下是非果未可定也。虽然，无为可以定是非。【一】至乐活身，唯无为几存【二】。请尝试言之。天无为以之清，地无为以之宁，【三】故两无为相合，万物皆化【四】。芒乎芴乎，而无从出乎【五】！芴乎芒乎，而无有象乎【六】！万物职职，皆从无为殖【七】。故曰天地无为也而无不为也【八】，人也孰能得无为哉【九】！
　　【一】【注】我无为而任天下之是非，是非者（一）各自任则定矣。
　　　　　【疏】夫有为执滞，执是竞非，而是非无主，故不可定矣。无为虚淡，忘是忘非，既无是非而是非定者也。
　　【二】【注】百姓足（二）则吾身近乎存也。
　　　　　【疏】几，近也。存，在也。夫至乐无乐，常适无忧，可以养活身心，终其天命，唯彼无为，近在其中者矣。
　　　　　【释文】《近乎》附近之近。
　　【三】【注】皆自清宁耳，非为之所得。
　　【四】【注】不为而自合，故皆化，若有意乎为之，则有时而滞也。
　　　　　【疏】天无心为清而自然清虚，地无心为宁而自然宁静。故天地无为，两仪相合，升降灾福而万物化生，若有心为之，即不能已。
　　【五】【注】皆自出耳，未有为而出之也。
　　　　　【释文】《芒乎》李音荒，又呼晃反。下同。《芴乎》音忽。下同。
　　【六】【注】无有为之象。
　　　　　【疏】夫二仪造化，生物无心，恍惚芒昧，参差难测；寻其从出，莫知所由；视其形容，竟无象貌。覆论芒芴，互其文耳。◎庆藩案芴芒，即忽荒也。（尔雅太岁在巳曰大荒落，史（书）〔记〕书荒作芒。三代世表帝芒，索隐：芒，一作荒。）淮南原道篇游渊雾，鹜忽怳，高注：忽怳，无形之象。文选七发李注引淮南正作忽荒。人间篇曰，翱翔乎忽荒之上，贾谊鵩赋寥廓忽荒兮，与道翱翔。是其证。
　　【七】【注】皆自殖耳。
　　　　　【疏】职职，繁多貌也。夫春生夏长，庶物繁多，孰使其然？皆自生耳。寻其源流，从无为种植。既无为种植，岂有为耶！
　　　　　【释文】《万（万）〔物〕职职》司马云：职职，犹祝祝也。李云：繁（植）〔殖〕貌。案尔雅，职，主也。谓各有主而区别。◎卢文弨曰：旧殖讹淔，（三）今改正。
　　【八】【注】若有为则有不济（四）也。
　　【九】【注】得无为则无乐而乐至矣。
　　　　　【疏】孰，谁也。夫天地清宁，无为虚廓而升降，生化而无不为也。凡俗之人，心灵暗昧，耽滞有欲，谁能得此无为哉！言能之者，乃至务也。若得之者，便是德合二仪，冥符至乐也。
　　　　　【校】（一）赵谏议本无者字。（二）赵本足作定。（三）世德堂本作殖。（四）世德堂本济作齐。
　　庄子妻死，惠子吊之【一】，庄子则方箕踞鼓盆而歌【二】。
　　【一】【疏】庄惠二子为淡水素交，既有死亡，理须往吊。
　　【二】【疏】箕踞者，垂两脚如簸箕形也。盆，瓦缶也。庄子知生死之不二，达哀乐之为一，是以妻亡不哭，鼓盆而歌，垂脚箕踞，敖然自乐。
　　　　　【释文】《箕踞》音据。《盆》谓瓦缶也。
　　惠子曰：「与人居，长子老身，死不哭亦足矣，又鼓盆而歌，不亦甚乎【一】！」
　　【一】【疏】共妻居处，长养子孙，妻老死亡，竟不哀哭，乖于人理，足是无情，加之鼓歌，一何太甚也！
　　　　　【释文】《长子》丁丈反。
　　庄子曰：「不然。是其始死也，我独何能无概然！【一】察其始而本无生，非徒无生也而本无形，非徒无形也而本无气【二】。杂乎芒芴之间，变而有气，气变而有形，形变而有生，今又变而之死（一），是相与为春秋冬夏四时行也【三】。人且偃然寝于巨室，而我噭噭然随而哭之，自以为不通乎命，故止也【四】。」
　　【一】【疏】然，犹如是也。世人皆欣生恶死，哀死乐生，故我初闻死之时，何能独无概然惊叹也！
　　　　　【释文】《无概》古代反。司马云：感也。又音骨，哀乱貌。
　　【二】【疏】庄子圣人，妙达根本，故睹察初始本自无生，未生之前亦无形质，无形质之前亦复无气。从无生有，假合而成，是知此身不足惜也。
　　【三】【疏】大道在恍惚之内，造化芒昧之中，和杂清浊，变成阴阳二气；二气凝结，变而有形；形既成就，变而生育。且从无出有，变而为生，自有还无，变而为死。而生来死往，变化循环，亦犹春秋冬夏，四时代序。是以达人观察，何哀乐之有哉！
　　【四】【注】未明而概，已达而止，斯所以诲有情者，将令推至理以遣累也。
　　　　　【疏】偃然，安息貌也。巨室，谓天地之闲也。且夫息我以死，卧于天地之闲，譬彼炎凉，何得随而哀恸！自觉不通天命，故止哭而鼓盆也。
　　　　　【释文】《巨室》巨，大也。司马云：以天地为室也。《噭噭》古吊反，又古尧反。《将令》力呈反。
　　　　　【校】（一）阙误作万物皆化，今又变而之死，云：化下有生字，又作有。
　　支离叔与滑介叔观于冥伯之丘，昆仑之虚，黄帝之所休【一】。俄而柳生其左肘，其意蹶蹶然恶之【二】。
　　【一】【疏】支离，谓支体离析，以明忘形也。滑介，犹骨稽也，谓骨稽挺特，以遗忘智也。欲显叔世浇讹，故号为叔也。冥，暗也。伯，长也。昆仑，人身也。言神智杳冥，堪为物长；昆仑玄远，近在人身；丘墟不平，俯同世俗；而黄帝圣君，光临区宇，休心息智，寄在凡庸。是知至道幽玄，其则非远，故托二叔以彰其义也。
　　　　　【释文】《支离叔与滑》音骨。崔本作□。《介》音界。《叔》李云：支离忘形，滑介忘智，言二子乃识化也。《冥伯之丘》李云，丘名，喻杳冥也。《昆仑》力门反。《之虚》音墟。《所休》休，息也。
　　【二】【疏】蹶蹶，惊动貌。柳（生）者，易生之木；木者，棺椁之象；此是将死之征也。二叔游于昆仑，观于变化，俄顷之间，左臂生柳，蹶然惊动，似欲恶之也。
　　　　　【释文】《左肘》竹九反。司马本作胕，音趺，云：胕，足上也。◎家世父曰：说文：瘤，肿也。玉篇：瘤，瘜肉。广韵：瘤，肉起疾。说文亦以瘜为寄肉。瘤之生于身，假借者也；人之有生，亦假借也；皆尘垢之附物者也。柳瘤字，一声之转。《蹶蹶》纪卫反，动也。《恶之》乌路反。后皆同。
　　支离叔曰：「子恶之乎【一】？」
　　【一】【疏】相与观化，贵在虚忘。蹶然惊动，似有嫌恶也。
　　滑介叔曰：「亡，予何恶【一】！生者，假借也；假之而生生者，尘垢也【二】。死生为昼夜【三】。且吾与子观化而化及我，我又何恶焉【四】！」
　　【一】【疏】亡，无也。观化之理，理在忘怀，我本无身，何恶之有也！
　　【二】【疏】夫以二气五行，四支百体假合结聚，借而成身。是知生者尘垢秽累，非真物者也。
　　　　　【释文】《垢也》音苟。
　　【三】【疏】以生为昼，以死为夜，故天不能无昼夜，人焉能无死生！
　　【四】【注】斯皆先示有情，然后寻至理以遣之。若云我本无情，故能无忧，则夫有情者，遂自绝于远旷之域，而迷困于忧乐之竟矣。
　　　　　【疏】我与子同游，观于变化，化而及我，斯乃（是）〔理〕当待终，有何嫌恶？既冥死生之变，故合至乐也。
　　　　　【释文】《之竟》音境。
　　庄子之楚，见空髑髅，髐然有形，撽以马捶，因而问之【一】，曰：「夫子贪生失理，而为此乎【二】？将子有亡国之事，斧钺之诛，而为此乎【三】？将子有不善之行，愧遗父母妻子之丑，而为此乎【四】？将子有冻馁之患，而为此乎【五】？将子之春秋故及此乎？【六】」
　　【一】【疏】之，适也。髐然，无润泽也。撽，打击也。马捶，犹马杖也。庄子适楚，遇见髑髅，空骨无肉，朽骸无润，遂以马杖打击，因而问之。欲明死生之理均齐，故寄髑髅寓言答问也。
　　　　　【释文】《髑》音独。《髅》音楼。《髐》苦尧反，徐又许尧反，李呼交反。司马李云：白骨貌有枯形也。《撽》苦吊反，又古的反。说文作□，云：旁击也。《马捶》拙反，又之睡反，马杖也。
　　【二】【疏】夫子贪欲资生，失于道理，致使夭折性命，而骸骨为此乎？
　　【三】【疏】为当有亡国征战之事，行陈斧钺之诛，而为此乎？
　　【四】【疏】或行奸盗不善之行，世闲共恶，人伦所耻，遗愧父母，羞见妻孥，惭丑而死于此乎？
　　　　　【释文】《愧遗》唯季反。
　　【五】【疏】馁，饿也。或游学他乡，衣粮乏尽，患于饥冻，死于此乎？
　　　　　【释文】《冻》丁贡反。《馁》奴罪反。
　　【六】【疏】春秋，犹年纪也。将子有黄发之年，耆艾之寿，终于天命，卒于此乎？
　　于是语卒，援髑髅，枕而卧【一】。夜半，髑髅见梦曰：「子（一）之谈者似辩士。视子所言，皆生人之累也，死则无此矣。子欲闻死之说乎？【二】」
　　【一】【疏】卒，终也。援，引也。初逢枯骨，援马杖而击之，问语既终，引髑髅而高枕也。
　　　　　【释文】《援》音袁。《枕而》针鸩反。
　　【二】【疏】睹于此，子所言皆是生人之累患，欲论死道，则无此忧虞。子是生人，颇欲闻死人之说乎？庄子睡中感于此梦也。
　　　　　【释文】《见梦》贤遍反。
　　　　　【校】（一）阙误引张君房本子上有向字。
　　庄子曰：「然【一】。」
　　【一】【疏】然，许髑髅，欲〔闻〕（一）其死说。
　　　　　【校】（一）闻字依上正文补。
　　髑髅曰：「死，无君于上，无臣于下；亦无四时之事，从（一）然以天地为春秋，虽南面王乐，不能过也【一】。」
　　【一】【疏】夫死者，魂气升于天，骨肉归乎土。既无四时炎凉之事，宁有君臣上下之累乎！从容不复死生，故与二仪同其年寿；虽南面称孤，王侯之乐亦不能过也。
　　　　　【释文】《从然》七容反，从容也。李徐子用反，纵逸也。
　　　　　【校】（一）阙误引张君房本从作泛。
　　庄子不信，曰：「吾使司命复生子形，为子骨肉肌肤，反子父母妻子闾里知识，子欲之乎【一】？」
　　【一】【疏】庄子不信髑髅之言，更说生人之事。欲使司命之鬼，复骨肉，反妻子，归闾里，颇欲之乎？
　　　　　【释文】《复生》音服，又扶又反。
　　髑髅深矉蹙頞曰：「吾安能弃南面王乐而复为人闲（一）之劳乎【一】！」
