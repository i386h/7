<!-- { "loadSidebar": true } -->
　　【五】【疏】需，须也。役，用也，行也。虽复私心自许，智照渐明，必须依教遵循，勤行勿怠。懈而不行，道无由致。
　　　　　【释文】《需役》徐音须，李音儒，云：儒弱为役也。王云：需，待也。役，亭毒也。
　　【六】【疏】讴，歌谣也。既因教悟理，依解而行，遂使盛惠显彰，讴歌满路也。
　　　　　【释文】《于》音乌，又如字。《讴》徐乌侯反。李香于反，云：讴，煦也，欲化之貌。王云：讴，歌谣也。
　　【七】【注】玄冥者，所以名无而非无也。
　　　　　【疏】玄者，深远之名也。冥者，幽寂之称。既德行内融，芳声外显，故渐阶虚极，以至于玄冥故也。
　　　　　【释文】《玄冥》李云：强名曰玄，视之冥然。向郭云：所以名无而非无也。
　　【八】【注】夫阶名以至无者，必得无于名表。故虽玄冥犹未极，而又推寄于参寥，亦是玄之又玄也。
　　　　　【疏】参，三也。寥，绝也。一者绝有，二者绝无，三者非有非无，故谓之三绝也。夫玄冥之境，虽妙未极，故至乎三绝，方造重玄也。
　　　　　【释文】《参》七南反。《寥》徐力雕反。李云：参，高也。高邈寥旷，不可名也。
　　【九】【注】夫自然之理，有积习而成者。盖阶近以至远，研粗以至精，故乃七重而后及无之名，九重而后疑无是始也。
　　　　　【疏】始，本也。夫道，超此四句，离彼百非，名言道断，心知处灭，虽复三绝，未穷其妙。而三绝之外。道之根本，（而）〔所〕谓重玄之域，众妙之门，意亦难得而差言之矣。是以不本而本，本无所本，疑名为本，亦无的可本，故谓之疑始也。
　　　　　【释文】《疑始》李云：又疑无是始，则始非无名也。《研粗》七胡反。《七重》直龙反。下同。
　　子祀子舆子犁子来四人相与语曰：“孰能以无为首，以生为脊，以死为尻，孰知死生存亡之一体者，吾与之友矣。”【一】四人相视而笑，莫逆于心，遂相与为友【二】。
　　【一】【疏】子祀四人，未详所据。观其心迹，并方外之士，情同淡水，共结素交，叙莫逆于虚玄，述忘言于至道。夫人起自虚无，无则在先，故以无为首；从无生有，生则居次，故以生为脊；既生而死，死最居后，故以死为尻；亦故然也。尻首虽别，本是一身；而死生乃异，源乎一体。能达斯趣，所遇皆适，岂有存亡欣恶于其间哉！谁能知是，我与为友也。
　　　　　【释文】《子祀》崔云：淮南作子永，行年五十四而病伛偻。◎庆藩案崔本作子永，是也。今本淮南精神篇作子求，与崔所见本异。顾千里曰：求当作永。抱朴子博喻篇曰子永叹天伦之伟，字正作永。永求形近，经传中互误者，不可枚举。《子舆》本又作与，音余。《子犁》礼兮反。《为尻》苦羔反。
　　【二】【疏】目击道存，故相见而笑；同顺玄理，故莫逆于心也。
　　俄而子舆有病，子祀往问之【一】。曰：“伟哉夫造物者，将以予为此拘拘也【二】！曲偻发背，上有五管，颐隐于齐，肩高于顶，句赘指天。”阴阳之气有沴【三】，其心闲而无事【四】，跰(足鲜)而鉴于井，曰：“嗟乎！夫造物者又将以予为此拘拘也【五】！”
　　【一】【疏】友人既病，须往问之，任理而行，不乖于方外也。
　　【二】【疏】伟，大也。造物，犹造化也。拘拘，挛缩不申之貌也。夫洪炉大冶，造物无偏，岂独将我一身故为拘挛之疾！以此而言，无非命也。子舆达理，自叹此辞也。
　　　　　【释文】《伟哉》韦鬼反。向云：美也。崔云：自此至鉴于井，皆子祀自说病状也。《拘拘》郭音驹。司马云：体拘挛也。王云：不申也。
　　【三】【注】沴，陵乱也。
　　　　　【疏】伛偻曲腰，背骨发露。既其俯而不仰，故藏腑并在上，头低则颐隐于脐，（膞）〔膊〕耸则肩高于顶，而咽项句曲，大挺如赘。阴阳二气，陵乱不调，遂使一身，遭斯疾笃。
　　　　　【释文】《曲偻》徐力主反。《于顶》本亦作项。崔本作釭，音项。◎卢文弨曰：旧作钉，音顶。今本作缸，音项。据宋本钉音项，疑钉为釭之讹，参酌改正。《句》俱树反，徐古侯反。《赘》徐之税反。《指天》李云：句赘，项椎也。其形似赘，言其上向也。《有沴》音丽，徐又徒显反。郭奴结反，云：陵乱也。李同。崔本作□，云：满也。
　　【四】【注】不以为患。
　　　　　【疏】死生犹为一体，疾患岂复概怀！故虽曲偻拘拘，而心神闲逸，都不以为事。
　　　　　【释文】《其心闲》音闲。崔以其心属上句。
　　【五】【注】夫任自然之变者，无嗟也，与物嗟耳。
　　　　　【疏】跰(足鲜)，曳疾貌。言曳疾力行，照临于井，既见己貌，遂使发伤嗟。寻夫大道自然，造物均等，岂偏于我，独此拘挛？欲显明物理，故寄兹嗟叹也。
　　　　　【释文】《跰(足鲜)》步田反，下悉田反。崔本作边鲜。司马云：病不能行，故跰(足鲜)也。《而鉴》古暂反。《曰嗟乎》崔云：此子舆辞。
　　子祀曰：“女恶之乎【一】？”
　　【一】【疏】淡水素交，契心方外，见其嗟叹，故有惊疑。
　　　　　【释文】《女恶》音汝。下同。下乌路反。
　　曰：“亡，予何恶【一】！浸假而化予之左臂以为鸡，予因以求时夜；浸假而化予之右臂以为弹，予因以求鸮炙；浸假而化予之尻以为轮，以神为马，予因以乘之，岂更驾哉！【二】且夫得者，时也，【三】失者，顺也【四】；安时而处顺，哀乐不能入也【五】。此古之所谓县解也，而不能自解者，物有结之【六】。且夫物不胜天久矣，吾又何恶焉【七】！”
　　【一】【疏】亡，无也。存亡死生，本自无心。不嗟之嗟，何嫌恶之也！
　　　　　【释文】《曰亡》如字。绝句，《予何恶》乌路反。下及注同。一音如字读，则连亡字为句。
　　【二】【注】浸，渐也。夫体化合变，则无往而不因，无因而不可也。
　　　　　【疏】假令阴阳二气，渐而化我左右两臂为鸡为弹，弹则求于鸮鸟，鸡则夜候天时。尻无识而为轮，神有知而作马，因渐渍而变化，乘轮马以遨游，苟随任以安排，亦于何而不适者也。
　　　　　【释文】《浸》子鸩反。向云：渐也。《予因以求时夜》一本无求。《为弹》徒旦反。《鸮》户骄反。《炙》章夜反。
　　【三】【注】当所遇之时，世谓之得。
　　【四】【注】时不暂停，顺往而去，世谓之失。
　　【五】【疏】得者，生也，失者，死也。夫忽然而得，时应生也；倏然而失，顺理死也。是以安于时则不欣于生，处于顺则不恶于死。既其无欣无恶，何忧乐之入乎！
　　　　　【释文】《哀乐》音洛。
　　【六】【注】一不能自解，则众物共结之矣。故能解则无所不解，不解则无所而解也。
　　　　　【疏】处顺忘时，萧然无系，古昔至人，谓为县解。若夫当生虑死，而以憎恶存怀者，既内心不能自解，故为外物结缚之也。
　　　　　【释文】《县》音玄。《解》音蟹，下及注同。（同）〔向〕（一）云：县解，无所系也。
　　【七】【注】天不能无昼夜，我安能无死生而恶之哉！
　　　　　【疏】玄天在上，犹有昼夜之殊，况人居世间，焉能无死生之变！且物不胜天，非唯今日，我复何人，独生憎恶！
　　　　　【校】（一）向字依世德堂本及释文原本改。
　　俄而子来有病，喘喘然将死，其妻子环而泣之【一】。子犁往问之，曰：“叱！避！无怛化【二】！”倚其户与之语曰：“伟哉造化！又将奚以汝为，将奚以汝适？以汝为鼠肝乎？以汝为虫臂乎？”【三】
　　【一】【疏】环，绕也。喘喘，气息急也。子舆语讫，俄顷之间，子来又病，气奔欲死。既将属纩，故妻子绕而哭之也。
　　　　　【释文】《喘喘》川转反，又尺软反。崔本作惴惴。《环而》如字。徐音患。李云：绕也。
　　【二】【注】夫死生犹寤寐耳，于理当寐，不愿人惊之，将化而死亦宜，无为怛之也。
　　　　　【疏】叱，诃声也。夫方外之士，冥一死生，而朋友临终，和光往问。故叱彼亲族，令避傍近，正欲变化，不欲惊怛也。
　　　　　【释文】《叱避》昌失反。《无怛》丁达反。崔本作靼，音怛。案怛，惊也。郑众注周礼考工记不能惊怛，是也。
　　【三】【疏】又，复也。奚，何也。适，往也。倚户观化，与之而语。叹彼大造，弘普无私，偶尔为人，忽然返化。不知方外适往何道，变作何物。将汝五藏为鼠之肝，或化四支为虫之臂。任化而往，所遇皆适也。
　　　　　【释文】《倚其》于绮反。《鼠肝》向云：委弃土壤而已。王云：取微蔑至贱。《虫臂》臂，亦作肠。崔本同。
　　子来曰：“父母于子，东西南北，唯命之从。阴阳于人，不翅于父母【一】；彼近吾死而我不听，我则悍（一）矣，彼何罪焉【二】！夫大块载我以形，劳我以生，佚我以老，息我以死。故善吾生者，乃所以善吾死也【三】。今（之）（二）大冶铸金，金踊跃曰‘我且必为镆'，大冶必以为不祥之金。今一犯人之形，而曰‘人耳人耳'，夫造化者必以为不祥之人【四】。今一以天地为大炉，以造化为大冶，恶乎往而不可哉【五】！”成（三）然寐，蘧然觉【六】。
　　【一】【注】自古或有能违父母之命者矣，未有能违阴阳之变而距昼夜之节者也。
　　　　　【疏】自此已下，是子来临终答子犁之词也。夫孝子侍亲，尚驱驰唯命。况阴阳造化，何啻二亲乎！故知违亲之教，世或有焉；拒于阴阳，未之有也。
　　　　　【释文】《不翅》徐诗知反。
　　【二】【注】死生犹昼夜耳，未足为远也。时当死，亦非所禁，而横有不听之心，适足悍逆于理以速其死。其死之速，由于我悍，非死之罪也。彼，谓死耳；在生，故以死为彼。
　　　　　【疏】彼，造化也。而造化之中，令我近死。我恶其死而不听从，则是我拒阴阳，逆于变化。斯乃咎在于我，彼何罪焉！郭注以死为彼也。
　　　　　【释文】《彼近》。如字。《则悍》本亦作捍，胡旦反。又音旱。说文云：捍，抵也。
　　【三】【注】理常俱也。
　　　　　【疏】此重引前文，证成彼义。斯言切当，所以再出。其解释文意，不异前旨。
　　【四】【注】人耳人耳，唯愿为人也。亦犹金之踊跃，世皆知金之不祥，而不能任其自化。夫变化之道，靡所不遇，今一遇人形，岂故为哉？生非故为，时自生耳。务而有之，不亦妄乎！
