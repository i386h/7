<!-- { "loadSidebar": true } -->
　　【一六】【注】群品云云，逆顺相交，各信其偏见而恣其所行，莫能自反。此（皆）〔比〕（三）众人之所悲者，亦可悲矣。而众人未尝以此为悲者，性然故也。物各性然，又何物足悲哉！
　　　　　　【疏】刃，逆也。靡，顺也。群品云云，锐情逐境。境既有逆有顺，心便执是执非。行有终年，速如驰骤；唯知贪境，曾无止息。格量物理，深可悲伤。
　　【一七】【注】夫物情无极，知足者鲜。故得（止）〔此〕（四）不止，复逐于彼。皆疲役终身，未厌其志，死而后已。故其成功者无时可见也。
　　　　　　【疏】夫物浮竞，知足者稀，故得此不休，复逐于彼。所以终身疲役，没命贪残，持影系风，功成何日。
　　　　　　【释文】《者鲜》息浅反。
　　【一八】【注】凡物各以所好役其形骸，至于疲困苶然。不知所以好此之归趣云何也！
　　　　　　【疏】苶然，疲顿貌也。而所好情笃，劳役心灵，形魂既弊，苶然困苦。直以信心，好此贪竞，责其意谓，亦不知所归。愚痴之甚，深可哀叹。
　　　　　　【释文】《苶然》乃结反，徐李乃协反。崔音捻，云：忘貌。简文云：疲病困之状。◎卢文弨曰：苶，今注本乃作薾（五）。说文引诗彼薾维何，音义与此异。◎庆藩案：苶，司马作薾。文选谢灵运过始宁墅诗注引司马云：薾，极貌也。释文阙。《所好》呼报反。下同。
　　【一九】【注】言其实与死同。
　　　　　　【疏】奚，何也。耽滞如斯，困而不已，有损行业，无益神气，可谓虽生之日犹死之年也。
　　【二０】【注】言其心形并驰，困而不反，比于凡人所哀，则此真哀之大也。然凡人未尝以此为哀，则凡所哀者，不足哀也。
　　　　　　【疏】然，犹如此也。念念迁移，新新流谢，其化而为老，心识随而昏昧，形神俱变，故谓与之然。世之悲哀，莫此甚也。
　　【二一】【注】凡此上事，皆不知其所以然而然，故曰芒也。今未知者皆不知所以知而自知矣，生者〔皆〕（六）不知所以生而自生矣。万物虽异，至于生不由知，则未有不同者也，故天下莫不芒也。
　　　　　　【疏】芒，暗昧也。言凡人在生，芒昧如是，举世皆惑，岂有一人不昧者！而庄子体道真人，智用明达，俯同尘俗，故云而我独芒。郭注稍乖，今不依用。
　　　　　　【释文】《芒乎》莫刚反，又音亡。芒，芒昧也。简文云：芒，同也。
　　【二二】【注】夫心之足以制一身之用者，谓之成心。人自师其成心，则人各自有师矣。人各自有师，故付之而自当。
　　　　　　【疏】夫域情滞着，执一家之偏见者，谓之成心。夫随顺封执之心，师之以为准的，世皆如此，故谁独无师乎。
　　【二三】【注】夫以成代不成，非知也，心自得耳。故愚者亦师其成心，未肯用其所谓短而舍其所谓长者也。
　　　　　　【疏】愚惑之类，坚执是非，何必知他理长，代己之短，唯欲斥他为短，自取为长。如此之人，处处皆有，愚痴之辈，先豫其中。
　　　　　　【释文】《与有》音豫。◎家世父曰：说文，代，更也。今日以为是，明月以为非，而一成乎心，是非迭出而不穷，故曰知代。心以为是，则取所谓是者而是之，心以为非，则取所谓非者而非之，故曰心自取。《而舍》音舍，字亦作舍。下同。
　　【二四】【注】今日适越，昨日何由至哉？未成乎心，是非何由生哉？明夫是非者，群品之所不能无，故至人两顺之。
　　　　　　【疏】吴越路遥，必须积旬方达，今朝发途，昨日何由至哉？欲明是非彼我，生自妄心。言心必也未生，是非从何而有？故先分别而后是非，先造途而后至越。
　　　　　　【释文】《昔至》崔云：昔，夕也。向云：昔者，昨日之谓也。◎家世父曰：是非者，人我相接而成者也。而必其心先有一是非之准，而后以为是而是之，以为非而非之。人之心万应焉而无穷，则是非亦与为无穷。是非因人心而生，物论之所以不齐也。
　　【二五】【注】理无是非，而惑者以为有，此以无有为有也。惑心已成，虽圣人不能解，故付之自若而不强知也。
　　　　　　【疏】夏禹，字文命，鲧子，启父也。谥法：泉源流通曰禹，又云：受禅成功曰禹。理无是非而惑者为有，此用无有为有也。迷执日久，惑心已成，虽有大禹神人，亦不〔能〕令其解悟。庄生深怀慈救，独柰之何，故付之自若，不强知之者也。
　　　　　　【释文】《不强》其丈反。
　　　　　　【校】（一）赵谏议本若有作有若。（二）赵本自作目。（三）（四）比字及此字依宋本及世德堂本改。（五）世德堂本作薾。（六）皆字依道藏焦竑本补。
　　夫言非吹也，言者有言【一】，其所言者特未定也【二】。果有言邪【三】？其未尝有言邪【四】？其以为异于鷇音，亦有辩乎，其无辩乎【五】？道恶乎隐而有真伪【六】？言恶乎隐而有是非【七】？道恶乎往而不存【八】？言恶乎存而不可【九】？道隐于小成【一０】，言隐于荣华【一一】。故有儒墨之是非【一二】，以是其所非而非其所是【一三】。欲是其所非而非其所是，则莫若以明【一四】。
　　【一】【注】各有所说，故异于吹。
　　　　　【疏】夫名言之与风吹，皆是声法，而言者必有诠辩，故曰有言。
　　　　　【释文】《吹也》如字，又叱瑞反。崔云：吹，犹籁也。
　　【二】【注】我以为是而彼以为非，彼之所是，我又非之，故未定也。未定也者，由彼我之情偏。
　　　　　【疏】虽有此言，异于风吹，而咸言我是，佥曰彼非。既彼我情偏，故独未定者也。
　　【三】【注】以为有言邪？然未足以有所定。
　　【四】【注】以为无言邪？则据己已有言。
　　　　　【疏】果，决定也。此以为是，彼以为非，此以为非，而彼以为是。既而是非不定，言何所诠！故不足称定有言也。然彼此偏见，各执是非，据己所言，故不可以为无言也。
　　【五】【注】夫言与鷇音，其致一也，有辩无辩，诚未可定也。天下之情不必同而所言不能异，故是非纷纭，莫知所定。
　　　　　【疏】辩，别也。鸟子欲出卵中而鸣，谓之鷇音也，言亦带壳曰鷇。夫彼此偏执，不定是非，亦何异鷇鸟之音，有声无辩！故将言说异于鷇音者，恐未足以为别者也。
　　　　　【释文】《鷇》苦豆反，李音彀。司马云：鸟子欲出者也。
　　【六】【疏】恶乎，谓于何也。虚通至道，非真非伪，于何逃匿而真伪生焉？
　　　　　【释文】《恶乎》音乌。下皆同。《真伪》一本作真诡。崔本作真然。
　　【七】【注】道焉不在！言何隐蔽而有真伪，是非之名纷然而起？
　　　　　【疏】至教至言，非非非是，于何隐蔽，有是有非者哉？
　　　　　【释文】《道焉》于虔反。
　　【八】【注】皆存。
　　　　　【疏】存，在也。陶铸生灵，周行不殆，道无不遍，于何不在乎！所以在伪在真而非真非伪也。
　　【九】【注】皆可。
　　　　　【疏】玄道真言，随物生杀，何往不可而言隐邪？故可是可非，而非非非是者也。
　　【一０】【疏】小成者，谓仁义五德，小道而有所成得者，谓之小成也。世薄时浇，唯行仁义，不能行于大道，故言道隐于小成，而道不可隐也。故老君云，大道废，有仁义。
　　【一一】【注】夫小成荣华，自隐于道，而道不可隐。则真伪是非者，行于荣华而止于实当，见于小成而灭于大全也。
　　　　　　【疏】荣华者，谓浮辩之辞，华美之言也。只为滞于华辩，所以蔽隐至言。所以老君经云，信言不美，美言不信。
　　　　　　【释文】《实当》丁浪反。后可以意求，不复重出。《见于》贤遍反。
　　【一二】【疏】昔有郑人名缓，学于（求）〔裘〕（一）氏之地，三年艺成而化为儒。儒者祖述尧舜，宪章文武，行仁义之道，辩尊卑之位，故谓之儒也。缓弟名翟，缓化其弟，遂成于墨。墨者，禹道也。尚贤崇礼，俭以兼爱，摩顶放踵以救苍生，此谓之墨也。而缓翟二人，亲则兄弟，各执一教，更相是非。缓恨其弟，感激而死。然彼我是非，其来久矣。争竞之甚，起自二贤，故指此二贤为乱群之帅。是知道丧言隐，方督是非。
　　【一三】【注】儒墨更相是非，而天下皆儒墨也。故百家并起，各私所见，而未始出其方也。
　　　　　　【疏】天下莫不自以为是，以彼为非，彼亦与汝为非，自以为是。故各用己是是彼非，各用己非非彼是。
　　　　　　【释文】《更相》音庚。
　　【一四】【注】夫有是有非者，儒墨之所是也；无是无非者，儒墨之所非也。今欲是儒墨之所非而非儒墨之所是者，乃欲明无是无非也。欲明无是无非，则莫若还以儒墨反复相明。反复相明，则所是者非是而所非者非非矣。非非则无非，非是则无是。
　　　　　　【疏】世皆以他为非，用己为是。今欲翻非作是，翻是作非者，无过还用彼我，反复相明。反复相明，则所非者非非则无非，所是者非是则无是。无是则无非，故知是非皆虚妄耳。◎家世父曰：郭象云，有是有非者儒墨之所是也，无是无非者儒墨之所非也。今欲是儒墨之所非而非儒墨之所是，莫若还以儒墨反复相明，则所是者非是而所非者非非矣。今观墨子之书及孟子之辟杨墨，儒墨互相是非，各据所见以求胜，墨者是之，儒者非焉。是非所由成，彼是之所由分也。彼是有对待之形，而是非两立，则所持之是非非是非也，彼是之见存也。莫若以明者，还以彼是之所明，互取以相证也。郭注误。
　　　　　　【释文】《反复》芳服反。下同。
　　　　　　【校】（一）裘字依渔父篇改。
　　物无非彼，物无非是【一】。自彼则不见，自知则知之【二】。故曰彼出于是，是亦因彼【三】。彼是方生之说也，虽然，方生方死，方死方生；方可方不可，方不可方可；因是因非，因非因是【四】。是以圣人不由，而照之于天，亦因是也【五】。是亦彼也【六】，彼亦是也【七】。彼亦一是非，此亦一是非【八】。果且有彼是乎哉？果且无彼是乎哉【九】？彼是莫得其偶，谓之道枢【一０】。枢始得其环中，以应无穷【一一】。是亦一无穷，非亦一无穷也【一二】。故曰莫若以明。以指喻指之非指，不若以非指喻指之非指也；以马喻马之非马，不若以非马喻马之非马也【一三】。天地一指也，万物一马也【一四】。
　　【一】【注】物皆自是，故无非是；物皆相彼，故无非彼。无非彼，则天下无是矣；无非是，则天下无彼矣。无彼无是，所以玄同也。
