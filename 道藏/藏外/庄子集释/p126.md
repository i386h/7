<!-- { "loadSidebar": true } -->
　　曰：“将逃尧【一】。”
　　【一】【疏】答曰：将欲逃避帝尧。
　　曰：“奚谓邪【一】？”
　　【一】【疏】问其何意。
　　曰：“夫尧，畜畜然仁，吾恐其为天下笑。后世其人与人相食与【一】！夫民，不难聚也；爱之则亲，利之则至，誉之则劝，致其所恶则散【二】。爱利出乎仁义，捐仁义者寡，利仁义者众。夫仁义之行，唯且无诚【三】，且假乎（一）禽贪者器【四】。是以一人之断制利天下【五】，譬之犹一覕也【六】。夫尧知贤人之利天下也，而不知其贼天下也，夫唯外乎贤者知之矣【七】。”
　　【一】【注】仁者争尚之原故也。
　　　　　【疏】畜畜，盛行貌也。盛行偏爱之仁，乖于淳和之德，恐宇内丧道之士犹甚浇季，将来逐迹，百姓饥荒，食廪既虚，民必相食，是以逃也。
　　　　　【释文】《畜畜》许六反，郭他六反。李云：行仁貌。王云：恤爱勤劳之貌。《其人与》如字。《人相食与》音余。言将驰走于仁义，不复营农，饥则相食。
　　【二】【疏】夫民，抚爱则亲，利益则至来，誉赞则相劝勉，与所恶则众离散，故黔首聚散，盖不难也。
　　　　　【释文】《誉之》音余。《所恶》乌路反。
　　【三】【注】仁义既行，将伪以为之（二）。
　　　　　【疏】夫利益苍生，爱育群品，立功聚众，莫先仁义。而履仁蹈义，捐率于中者少，托于圣迹以规名利者多，是故行仁义者，矫性伪情，无诚实者也。
　　　　　【释文】《之行》下孟反。
　　【四】【注】仁义可见，则夫贪者将假斯器以获其志。
　　　　　【疏】器，圣迹也。且贪于名利，险于禽兽者，必假夫仁义为其器者也。
　　　　　【释文】《且假夫禽贪者器》司马云：禽之贪者杀害无极，仁义贪者伤害无穷。
　　【五】【注】若夫仁义各出其情，则其断制不止乎一人。
　　　　　【疏】荣利之徒，负于仁义，恣其鸩毒，断制天下。向无圣迹，岂得然乎！
　　【六】【注】覕，割也。万物万形，而以一剂割之，则有伤也。
　　　　　【疏】覕，割也。若以一人制服天下，譬犹一刀割于万物，其于损伤彼此多矣。
　　　　　【释文】《覕》郭薄结反，云：割也。向芳舌反。司马云：暂见貌。又甫邪反，又普结反，又初栗反。《剂》子随反。
　　【七】【注】外贤则贤不伪。
　　　　　【疏】夫贤圣之迹，为利一时，万代之后，必生贼害，唯能忘外贤圣者知之也。
　　　　　【校】（一）世德堂本作夫。（二）赵谏议本之下有也字。
　　有暖姝者，有濡需者，有卷娄者【一】。
　　【一】【疏】此略标，下解释。
　　　　　【释文】《暖》吁爰反，又吁晚反，柔貌。《姝》昌朱反，妖貌。《濡》音儒，又音如，安也。《需》音须。濡需，谓偷安须臾之顷。《卷》音权。《娄》音缕。卷娄，犹拘挛也。
　　所谓暖姝者，学一先生之言，则暖暖姝姝而私自说也，自以为足矣，而未知未始有物也【一】，是以谓暖姝者也。
　　【一】【注】意尽形教，岂知我之独化于玄冥之竟哉！
　　　　　【疏】暖姝，自许之貌也。小见之人，学问寡薄，自悦〔自〕（一）足，谓穷微极妙，岂知所学未有一物可称也，是以谓暖姝者，此言结前也。
　　　　　【释文】《自说》音悦。《之竟》音境。
　　　　　【校】（一）自字依正文补。
　　濡需者，豕虱是也，择疏鬣（一）自以为广宫大囿，奎曲隈，乳间股脚，自以为安室利处，不知屠者之一旦鼓臂布草操烟火，而己与豕俱焦也【一】。此以域进，此以域退【二】，此其所谓濡需者也【三】。
　　【一】【疏】濡需，矜夸之貌也。豕，猪也。言虱寄猪体上，择疏长之毛鬣，将为广大宫室苑囿。蹄脚奎隈之所，股脚乳旁之间，（蹄）用为温暖利便。岂知屠人忽操汤火，攘臂布草而杀之乎！即己与豕俱焦烂者也。（谕）〔喻〕流俗寡识之人，耽好情欲，与豕虱濡需喜欢无异也。
　　　　　【释文】《虱》音瑟。《奎》苦圭反。本亦作睽。《曲隈》乌回反。向云：股间也。◎庆藩案曲隈，胯内也。凡言隈者，皆在内之名。淮南览冥篇渔者不争隈，高注：隈，曲深处，鱼所聚也。列子黄帝篇何曲之淫隈，殷敬顺曰：隈，水曲也。僖二十五年左传秦人过析隈，杜注：隈，隐蔽之处。故知言隈者，皆在内曲深之谓。向秀曰，隈，股间也，疑误。《暖室》奴缓反，又虚袁反。一本作安室。◎卢文弨曰：今书作安室。《操》七曹反。
　　【二】【疏】域，境界也。虱则逐豕而有亡，人则随境而荣乐，故谓之域进退也。
　　【三】【注】非夫通变邈世之才而偷安乎一时之利者，皆豕虱者也。
　　　　　【疏】此结也。◎家世父曰：以域进，以域退，言逐众人之好恶而与之为进退。暖姝者，囿于知识者也；濡需者，滞于形迹者也；卷娄者，罢于因应者也。三者同蔽，庄生所以逃而去之。
　　　　　【校】（一）阙误引张君房本鬣下有长毛二字。
　　卷娄者，舜也。羊肉不慕蚁，蚁慕羊肉，羊肉膻也。舜有膻行，百姓悦之，【一】故三徙成都，至邓之虚（一）而十有万家【二】。尧闻舜之贤，举之童土之地，曰冀得其来之泽【三】。舜举乎童土之地，年齿长矣，聪明衰矣，而不得休归，所谓卷娄者也【四】。
　　【一】【疏】卷娄者，谓背项俛曲，向前挛卷而伛偻也。夫羊肉膻腥，无心慕蚁，蚁闻而归之。舜有仁行，不慕百姓，百姓悦之。故羊肉比舜，蚁况百姓。
　　　　　【释文】《羊肉不慕蚁》鱼绮反。李云：年长心劳，无忧乐之志，是犹羊肉不慕蚁也。《膻也》设然反。《膻行》下孟反。
　　【二】【疏】舜避丹朱，又不愿众聚，故三度逃走，移徙避之，百姓慕德，从者十万，所居之处，自成都邑。至邓虚，地名也。
　　　　　【释文】《至邓》向云：邑名。《之虚》音墟。本又作墟。
　　【三】【疏】地无草木曰童土。尧闻舜有贤圣之德，妻以娥皇女英，举以自代，让其天下。居不毛土，历试艰难，望邻境承仪，苍生蒙泽。
　　　　　【释文】《童土》如字，又音杜。向云：童土，地无草木也。
　　【四】【注】圣人之形，不异凡人，故耳目之用衰也，至于精神，则始终常全耳（二）。若少则未成，及长而衰，则圣人之圣曾不崇朝，可乎？
　　　　　【疏】既登九五，威跨万乘，（）〔愍〕念苍生，忧怜凡庶，于是年齿长老，耳目衰竭，无由休息，岂得归宁！伛偻挛卷，形劳神倦，所谓卷娄者也。
　　　　　【释文】《齿长》丁丈反。注同。◎庆藩案华严经音义引司马云：齿，数也。释文阙。《若少》诗召反。
　　　　　【校】（一）赵谏议本作墟。（二）赵本无耳字。
　　是以神人恶众至【一】，众至则不比，不比则不利也【二】。故无所甚亲，无所甚疏，抱德炀和以顺天下，此谓真人【三】。于蚁弃知，于鱼得计，于羊弃意【四】。
　　【一】【注】众自至耳，非好而致也（一）。
　　　　　【疏】三徙远之，以恶也。
　　　　　【释文】《恶众》乌路反。《非好》呼报反。
　　【二】【注】明舜之所以有天下，盖于不得已耳，岂比而利之！
　　　　　【疏】比，和也。夫众聚则不和，不和则不利于我也。
　　　　　【释文】《不比》毗志反。下注同。
　　【三】【疏】炀，温也。夫不测神人，亲疏一观，抱守温和，可谓真圣。
　　　　　【释文】《炀》郭音羊，徐余亮反。《和》李云：炀，炙也，为和气所炙。
　　【四】【注】于民则蒙泽，于舜则形劳。
　　　　　【疏】不慕羊肉之仁，故于蚁弃智也；不为膻行教物，故于羊弃意也；既遣仁义，合乎至道，不伤濡沫，相忘于江湖，故于鱼得计。此斥虞舜膻行，故及斯言也。
　　　　　【释文】《于蚁弃知》音智。《于鱼得计于羊弃意》司马云：蚁得水则死，鱼得水则生，羊得水则病。一说云：真人无膻，故不致蚁，是蚁弃知也；共处相忘之大道，无沾濡之德，是鱼得计也；羊无膻行而不致蚁，是羊弃意也。◎家世父曰：所恶乎众至者，恶其比也。所以比者，歆其利也。神人众至不比，正惟不以利歆之。蚁之附膻也，有利而趋之也，即其知也；羊之膻也，与以可歆之利也，即其意也。蚁无知而有知，羊无意而有意，惟膻之（惟）利也。鱼相忘于江湖，人相忘于道术，何膻之可慕哉！故曰于鱼得计。
　　　　　【校】（一）世德堂本也作之，赵谏议本无。
　　以目视目，以耳听耳，以心复心【一】。若然者，其平也绳【二】，其变也循【三】。古之真人，以天待（之）〔人〕（一）【四】，不以人入天【五】。古之真人，得之也生，失之也死；得之也死，失之也生【六】。
　　【一】【注】此三者，未能无其耳目心意也。
　　　　　【疏】夫视目之所见，听耳之所闻，复心之所知，不逐物于分外而知止其分内者，其真人之道也。
　　【二】【注】未能去绳而自平。
　　　　　【疏】绳无心而正物，圣忘怀而平等。
　　　　　【释文】《能去》起吕反。
　　【三】【注】未能绝迹而玄会。
　　　　　【疏】循，顺也。处世和光，千变万化，大顺苍生，曾不逆寡。
　　【四】【注】居无事以待事，事斯得。
　　　　　【疏】如上所解，即是玄古真人，用自然之道，虚其心以待物。
　　【五】【注】以有事求无事，事愈荒。
　　　　　【疏】不用人事取舍，乱于天然之智。
　　【六】【注】死生得失，各随其所居耳，于生为得，于死或复为失，未始有常也。
　　　　　【疏】夫处生而言，即以生为得；若据死而语，便以生为丧。死生既其无定，得失的在谁边？噫，未可知也！是以混死生，一得丧，故谓之真人矣。◎家世父曰：形气之相须也，得之生，失之死，有比而合之者也；自然之待化也，得之死，失之生，有委而听之者也。得之生，故有为而无为；得之死，故无为而无不为。
　　　　　【释文】《或复》扶又反。
　　　　　【校】（一）人字依阙误引张君房本改。
　　药也其实，菫也，桔梗也，鸡壅也，豕零也，是时为帝者也，何可胜言【一】！
　　【一】【注】当其所须则无贱，非其时则无贵，贵贱有时，谁能常也！
