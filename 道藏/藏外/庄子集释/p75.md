<!-- { "loadSidebar": true } -->
　　【二】【疏】虽复行于礼义之迹，而忘自然之本者也。此是第一奏也。
　　【三】【疏】循，顺；伦，理；经，常也。言春夏秋冬更迭而起，一切物类顺序而生；夏盛冬衰，春文秋武，生杀之理，天道之常，但常任之，斯至乐矣。
　　　　　【释文】《迭起》大节反。一本作递，大计反。《循生》似伦反。
　　【四】【注】自然律吕以满天地之闲，但当顺而不夺，则至乐全（二）。
　　　　　【疏】清，天也。浊，地也。阴升阳降，二气调和，故施生万物，和气流布，三光照烛，此谓至乐，无声之声。◎家世父曰：乐记，礼减而进，以进为文；乐盈而反，以反为文；故乐阕而后作衰者，阕之余声也。始奏以文，复乱以武，以文武纪其盛衰。伦经，犹言经纶。比和分合，所谓经纶也。
　　【五】【注】因其自作而用其所以动。
　　　　　【疏】仲春之月，蛰虫始启，自然之理，惊之雷霆，所谓动静顺时，因物或作，至乐具合斯道也。
　　　　　【释文】《蛰虫》沈执反，郭音执。尔雅云：静也。《霆》音廷，又音挺，徒佞反。电也。◎家世父曰：雷霆之起，莫知其所自起，莫知其所自竟。其所自起，首也，生之端也；其所自竟，尾也，死之归也。死生者，万物之大常，与天为无穷，而忽一至焉，则亦物之所不能待也。以喻乐之变化，动于自然。
　　【六】【注】运转无极。
　　　　　【疏】寻求自然之理，无始无终；讨论至乐之声，无首无尾。故老经云，迎之不见其首，随之不见其后也。
　　【七】【注】以变化为常，则所常者无穷也。
　　　　　【疏】偾，仆也。夫盛衰生死，虚盈起偾，变化之道，理之常数。若以变化为常，则所谓常者无穷也。
　　　　　【释文】《一偾》方问反。司马云：仆也。
　　【八】【注】初闻无穷之变，不能待之以一，故惧然悚听也。
　　　　　【疏】至一之理，绝视绝听，不可待之以声色，故初闻惧然也。◎俞樾曰：一不可待者，皆不可待也。大戴记卫将军文子篇，则一诸侯之相也，卢注曰：一，皆也。荀子劝学篇，一可以为法则，君子篇，一皆善也谓之圣，杨注曰：一，皆也。是一有皆义。郭注曰，不能待之以一，与语意未合。
　　　　　【校】（一）赵谏议本征作徽。（二）赵本全下有矣字。
　　吾又奏之以阴阳之和，烛之以日月之明【一】；其声能短能长，能柔能刚；变化齐一，不主故常【二】；在谷满谷，在坑满坑【三】；涂却守神【四】，以物为量【五】。其声挥绰【六】，其名高明。【七】是故鬼神守其幽【八】，日月星辰行其纪【九】。吾止之于有穷【一０】，流之于无止【一一】。予欲虑之而不能知也，望之而不能见也，逐之而不能及也【一二】；傥然立于四虚之道【一三】，倚于槁梧而吟【一四】。目知穷乎所欲见，力屈乎所欲逐，吾既不及已夫（一）【一五】！形充空虚，乃至委蛇。汝委蛇，故怠【一六】。
　　【一】【注】所谓用天之道。
　　　　　【疏】言至乐之声，将阴阳合其序；所通生物，与日月齐其明。此第二奏也。
　　【二】【注】齐一于变化，故不主故常。
　　　　　【疏】顺群生之修短，任万物之柔刚，齐变化之一理，岂守故而执常！
　　【三】【注】至乐之道，无不周也。
　　　　　【疏】至乐之道，无所不遍，乃谷乃坑，悉皆盈满。所谓道无不在，所在皆无也。
　　　　　【释文】《在坑》苦庚反。尔雅云：虚也。
　　【四】【注】塞其兑也。
　　　　　【疏】涂，塞也。却，孔也。闭心知之孔却，守凝寂之精神。郭注云，塞其兑也。
　　　　　【释文】《涂却》去逆反，与隙义同。《其兑》徒外反。
　　【五】【注】大制不割。
　　　　　【疏】量，音亮。大小修短，随物器量，终不制割而从己也。
　　　　　【释文】《为量》音亮。
　　【六】【注】所谓阐谐。
　　　　　【疏】挥，动也。绰，宽也。同雷霆之震动，其声宽也。
　　【七】【注】名当其实，则高明也。
　　　　　【疏】高如上天，明如日月，声既广大，名亦高明。
　　【八】【注】不离其所。
　　　　　【疏】人物居其显明，鬼神守其幽昧，各得其所而不相挠。故老经云，以道利天下，其鬼不神也。
　　　　　【释文】《不离》力智反。
　　【九】【注】不失其度。
　　　　　【疏】三光朗耀，依分而行，纲纪上玄，必无差忒也。
　　【一０】【注】常在极（止）〔上〕（二）住也。
　　　　　　【疏】止，住也。穷，极也。虽复千变万化，而常居玄极，不离妙本，动而常寂也。
　　【一一】【注】随变而往也。
　　　　　　【疏】流，动也。应感无方，随时适变，未尝执守，故寂而动也。
　　【一二】【注】故暗然恣使化去。
　　　　　　【疏】夫至乐者，真道也。欲明道非心识，故谋虑而不能知；道非声色，故瞻望而不能见；道非形质，故追逐而不能逮也。
　　【一三】【注】弘敞无偏之谓。
　　　　　　【疏】傥然，无心貌也。四虚，谓四方空，大道也。言圣人无心，与至乐同体，立志弘敞，接物无偏，包容万有，与虚空而合德。
　　　　　　【释文】《傥》敕党反，一音敞。
　　【一四】【注】无所复为也。
　　　　　　【疏】弘敞虚容，忘知绝虑，故形同槁木，心若死灰，逍遥无为，且吟且咏也。
　　　　　　【释文】《倚于》于绮反。《槁》古（三）老反。
　　【一五】【注】言物之知力各有所齐限。
　　　　　　【疏】夫目知所见，盖有涯限，所以称穷；力〔所〕驰逐，亦有分齐，所以称屈。至乐非心色等法，不可以限穷，故吾知尽其不及，故止而不逐也。心既有限，故知爱无名。此覆前予欲虑之等文也。
　　　　　　【释文】《目知》音智。《齐限》才细反。
　　【一六】【注】夫形充空虚，无身也，无身，故能委蛇。委蛇任性，而悚惧之情怠也。
　　　　　　【疏】夫形充虚空，则与虚空而等量；委蛇任性，故顺万境而无心；所谓隳体黜聪，离形去智者也。只为委蛇任性，故悚惧之情怠息。此解第二闻乐也。
　　　　　　【释文】《委》于危反。徐如字。《蛇》以支反。又作施，徐音絁。
　　　　　　【校】（一）赵谏议本夫作矣。（二）上字依世德堂本改。（三）世德堂本古作枯。
　　吾又奏之以无怠之声【一】，调之以自然之命【二】，故若混逐丛生【三】，林乐而无形【四】；布挥而不曳【五】，幽昏而无声。【六】动于无方【七】，居于窈冥【八】；或谓之死，或谓之生；或谓之实，或谓之荣；行流散徙，不主常声【九】。世疑之，稽于圣人【一０】。圣也者，达于情而遂于命也【一一】。天机不张而五官皆备，此之谓天乐【一二】，无言而心说【一三】。故有焱氏为之颂曰：『听之不闻其声，视之不见其形，充满天地，苞裹六极。』汝欲听之而无接焉，而故惑也【一四】。
　　【一】【注】意既怠矣，乃复无怠，此其至也。
　　　　　【疏】再闻至乐，任性逶迤，悚惧之心，于焉怠息。虽复贤于初闻，犹自不及后闻，故奏无怠之声。斯则以无遣怠，故郭注云，意既怠矣，乃复无怠，此其至者也。此是第三奏也。
　　【二】【注】命之所有者，非为也，皆自然耳。
　　　　　【疏】调，和也。凡百苍生，皆以自然为其性命。所以奏此咸池之乐者，方欲调造化之心灵，和自然之性命也已。
　　【三】【注】混然无系，随丛而生。
　　　　　【疏】混，同也。生，出也。同风物之动吹，随丛林之出声也。
　　　　　【释文】《丛生》才公反。
　　【四】【注】至乐者。适而已。适在体中，故无别形。
　　　　　【疏】夫丛林地籁之声，无心而成至乐，适于性命而已，岂复有形也！
　　　　　【释文】《林乐》音洛，亦如字。
　　【五】【注】自布尔。
　　　　　【疏】挥动四时，布散万物，各得其所，非由牵曳。
　　　　　【释文】《布挥》音辉。广雅云：振也。
　　【六】【注】所谓至乐。
　　　　　【疏】言至乐寂寥，超于视听，故幽冥昏暗而无声响矣。◎家世父曰：说文：丛木曰林。林乐者，相与群乐之。五音繁会，不辨声之所从出，故曰无形。挥者，振而扬之，若布之曳而愈长，而亦无有曳之者。林乐而无形，其声聚也；布挥而不曳，其声悠也；幽昏而无声，其声淡也。
　　【七】【注】夫动者岂有方而后动哉！
　　　　　【疏】夫至乐之本，虽复无声，而应动随时，实无方所，斯寂而动之也。
　　【八】【注】所谓宁极。
　　　　　【疏】虽复应物随机，千变万化，而深根宁极，恒处窈冥，斯动而寂也。
　　　　　【释文】《于窈》乌了反。
　　【九】【注】随物变化。
　　　　　【疏】夫春生冬死，秋实夏荣，云行雨散，水流风从，自然之理，日新其变，至乐之道，岂（常）主〔常〕（一）声也！
　　【一０】【注】明圣人应世非唱也。
　　　　　　【疏】稽，留也。夫圣人者，譬幽谷之响，明镜之象，对之不知其所以来，绝之不知其所以往，物来斯应，应而忘怀，岂预前作法而留心应世！故行留散徙，不主常声，而世俗之人，妄生疑惑也。
　　　　　　【释文】《稽于》古兮反。
　　【一一】【注】故有情有命者，莫不资焉。
　　　　　　【疏】所言圣者，更无他义也，通有物之情，顺自然之命，故谓之圣。
　　【一二】【注】忘乐而乐足，非张而后备。
　　　　　　【疏】天机，自然之枢机。五官，五藏也。言五藏各有主司，故谓之官。夫目视耳听，手把脚行，布网转丸，飞空走地，非由仿效，禀之造物，岂措意而后能为！故五藏职司，素分备足，天乐之美，其在兹也。
　　【一三】【注】心说在适，不在言也。
　　　　　　【疏】体此天和，非由措意，故心灵适悦而妙绝名言也。
　　　　　　【释文】《心说》音悦。注同。
　　【一四】【注】此乃无乐之乐，乐之至也。
　　　　　　【疏】焱氏，神农也。美此至乐，为之章颂。大音希声，故听之不闻；大象无形，〔故〕（二）视之不见；道无不在，故充满天地二仪；大无不包，故囊括六极。六极，六合也。假欲留意听之，亦不可以耳根承接，是故体兹至乐，理趣幽微，心无分别，事同愚惑也。
　　　　　　【释文】《焱氏》必遥反。本亦作炎。《苞裹》音包。本或作包。
　　　　　　【校】（一）常声依正文改。（二）故字依上下文补。
