<!-- { "loadSidebar": true } -->
　　【一】【注】目之所见有常极，不能无穷也，故于大则有所不尽，于细则有所不明，直是目之所不逮耳。精与大皆非无也，庸讵知无形而不可围者哉！
　　　　　【疏】夫以细小之形视于旷大之物者，必不尽其弘远，故谓之不可围。又以旷大之物观于细小之形者，必不晓了分明，故谓之无形质。此并未出于有境，岂是至无之义哉！
　　【二】【注】大小异，故所便不得同。
　　　　　【疏】精，微小也。垺，殷大也。欲明小中之小，大中之大，禀气虽异，并不离有（中）〔形〕（二），天机自张，各有便宜也。
　　　　　【释文】《垺》李普回反。徐音孚，谓盛也。郭芳尤反，崔音裒。《之殷》殷，众也。◎庆藩案殷，大也，故疏云大中之大，不当训众。《异便》婢面反。徐扶面反。注皆同。
　　【三】【注】若无形而不可围，则无此异便之势也。
　　　　　【疏】大小既异，宜便亦殊，故知此势未超于有之也。
　　【四】【注】有精粗矣，故不得无形。
　　　　　【疏】夫言及精粗者，必期限于形名之域，而未能超于言象之表也。
　　　　　【释文】《精粗》七胡反。下同。
　　【五】【疏】无形不可围者，道也。至道深玄，绝于心色，故不可以名数分别，亦不可以数量穷尽。
　　　　　【释文】《能分》如字。
　　【六】【注】唯无而已，何精粗之有哉！夫言意者有也，而所言所意者无也，故求之于言意之表，而入乎无言无意之域，而后至焉。
　　　　　【疏】夫可以言辨论说者，有物之粗法也；可以心意致得者，有物之精细也；而神口所不能言，圣心〔所〕（三）不能察者，妙理也。必求之于言意之表，岂期必于精粗之间哉！
　　　　　【释文】《不能论》本或作谕。
　　　　　【校】（一）阙误引张君房本便下有耳字。（二）形字依下正文期于有形句改。（三）所字依上句补。
　　是故大人之行，不出乎害人（一）【一】，不多仁恩【二】；动不为利【三】，不贱门隶【四】；货财弗争【五】，不多辞让【六】；事焉不借人【七】，不多食乎力【八】，不贱贪污【九】；行殊乎俗【一０】，不多辟异【一一】；为在从众【一二】，不贱佞谄【一三】；世之爵禄不足以为劝，戮耻不足以为辱【一四】；知是非之不可为分，细大之不可为倪【一五】。闻曰：『道人不闻【一六】，至德不得【一七】，大人无己【一八】。』约分之至也【一九】。」
　　【一】【注】大人者，无意而任天行也。举足而投诸吉地，岂出害人之涂哉！
　　　　　【疏】夫大人应物，譬彼天行，运而无心，故投诸吉地，出言利物，终不害人也。
　　【二】【注】无害而不自多其恩。
　　　　　【疏】慈泽类乎春阳，而不多遍行恩惠也。
　　【三】【注】应理而动，而理自无害。
　　　　　【疏】应机而动，不域心以利物。
　　　　　【释文】《为利》于伪反。
　　【四】【注】任其所能而位当于斯耳，非由贱之故措之斯职。
　　　　　【疏】混荣辱，一穷通，故守门仆隶，不以为贱也。
　　　　　【释文】《故措》七故反。
　　【五】【注】各使分定。
　　　　　【疏】寡欲知足，守分不贪，故于彼货财，曾无争竞也。
　　【六】【注】适中而已。
　　　　　【疏】率性谦和，用舍随物，终不矫情，饰辞多让。
　　【七】【注】各使自任。
　　　　　【疏】愚智率性，工拙袭情，终不假借于人，分外求务。
　　【八】【注】足而已。
　　　　　【疏】食于分内，充足而已，不多贪求，疲劳心力。
　　【九】【注】理自无欲。
　　　　　【疏】体达玄道，故无情欲，非关苟贵清廉，贱于贪污。
　　【一０】【注】己独无可无不可，所以与俗殊。
　　　　　　【疏】和光同尘，无可不可，而在染不染，故行殊乎俗也。
　　　　　　【释文】《行殊》下孟反。下尧桀之行同。
　　【一一】【注】任理而自殊也（二）。
　　　　　　【疏】居正体道，故不多邪辟，而大顺群生，故曾无乖异也。
　　　　　　【释文】《辟异》匹亦反。
　　【一二】【注】从众之所为也。
　　　　　　【疏】至人无心，未曾专己，故凡厥施为，务在从众也。
　　【一三】【注】自然正直。
　　　　　　【疏】素性忠贞，不履左道，非鄙贱佞谄而后正直也。◎家世父曰：大人之行凡五事：本不害人，非为仁也；无贵贱货利之在其心，何有辞让也；不导人以为利，何有贪污也；行自殊俗，非为异也；顺从乎众，非为谄也。事焉不借人，如许行之云并耕而治，饔而食；不多食乎力，如老子之云我无事而民自富，我无（顾）〔为〕（三）而民自朴；彼贪污者自止，而无事乎贱之矣。郭象注未能分明。
　　【一四】【注】外事不接（四）于心。
　　　　　　【疏】夫高官重禄，世以为荣；刑戮黜落，世以为耻。既而体荣枯之非我，达通塞之有时，寄来不足以劝励，寄去不足以羞辱也。◎家世父曰：世之爵禄不足以为劝，戮耻不足以为辱，承上，言无为而民自化。仁让无所施，贪谄无所庸，又何以爵禄戮耻为也！郭象云外事不栖于心，误。
　　【一五】【注】故玄同也。
　　　　　　【疏】各执是非，故是非不可为定分；互为大小，故细大何得有倪限；即天地毫末之谓乎！
　　【一六】【注】任物而物性自通，则功名归物矣，故不闻。
　　　　　　【疏】夫体道圣人，和光韬晦，推功于物，无功名之可闻。寓诸他人，故称闻曰。
　　【一七】【注】得者，生于失也；物各无失，则得名去也。
　　　　　　【疏】得者，不丧之名也。而造极之人，均于得丧，既无所丧，亦无所得。故老经云，上德不德。
　　【一八】【注】任物而已。
　　　　　　【疏】大圣之人，有感斯应，方圆任物，故无己也。
　　　　　　【释文】《无己》音纪。
　　【一九】【注】约之以至其分，故冥也，夫唯极乎无形而不可围者为然。
　　　　　　【疏】约，依也。分，限也。夫大人利物，抑乃多涂，要切而言，莫先依分。若视目所见，听耳所闻，知止所知，而限于分内者，斯德之至者也。
　　　　　　【校】（一）阙误引张君房本人下有之涂也三字。（二）赵谏议本无而字也字。（三）为字依老子原文改。（四）世德堂本作栖，赵本无此句。
　　河伯曰：「若物之外，若物之内，恶至而倪贵贱？恶至而倪小大【一】？」
　　【一】【疏】若物之外，若物之内，谓物性分之内外也。恶，何也。言贵贱之分，小大之倪，为在物性之中，为在性分之外，至何处所而有此耶？河伯未达其源，故致斯请也。
　　　　　【释文】《恶至》音乌。下同。
　　北海若曰：「以道观之，物无贵贱【一】；以物观之，自贵而相贱【二】；以俗观之，贵贱不在己【三】。以差观之，因其所大而大之，则万物莫不大；因其所小而小之，则万物莫不小；知天地之为稊米也，知（毫）〔豪〕末之为丘山也，则差数睹矣【四】。以功观之，因其所有而有之，则万物莫不有；因其所无而无之，则万物莫不无；知东西之相反而不可以相无，则功分定矣【五】。以趣观之，因其所然而然之，则万物莫不然；因其所非而非之，则万物莫不非；知尧桀之自然而相非，则趣操睹矣【六】。
　　【一】【注】各自足也。
　　　　　【疏】道者，虚通之妙理；物者，质碍之粗事。而以粗视妙，故有大小，以妙观粗，故无贵贱。
　　【二】【注】此区区者，乃道之所错综而齐之（一）也。
　　　　　【疏】夫物情倒置，迷惑是非，皆欲贵己而贱他，他亦自贵而贱彼，彼此怀惑，故言相也。
　　【三】【注】斯所谓倒置也。
　　　　　【疏】夫荣华戮耻，事出傥来，而流俗之徒，妄生欣戚。是以寄来为贵，得之所以为宠；寄去为贱，失之所以为辱；斯乃宠辱由乎外物，岂贵贱在乎己哉！
　　【四】【注】所大者，足也；所小者，无余也。故因其性足以名大，则毫末丘山不得异其名；因其无余以称小，则天地稊米无所殊其称。若夫观差而不由斯道，则差数相加，几微相倾，不可胜察也。
　　　　　【疏】差，别也。夫以自足为大，则毫末之与丘山，均其大矣；以无余为小，则天地之与稊米，均其小矣。是以因毫末〔以〕（二）为大，则万物莫不大矣；因天地以为小，则万物莫不小矣。故虽千差万际，数量不同，而以此观之，则理可见。◎家世父曰：道者，通乎人我者也；物者，心有所据以衡人者也；俗者，徇俗为贵贱者也；差者，万物之等差也；功者，人我两须之事功也；趣者，一心之旨趣也。繁然殽乱，而持之皆有道，故言之皆有本。贵贱大小，辨争反复，而天下纷然多故也。
　　　　　【释文】《其称》尺证反。《可胜》音升。
　　【五】【注】天下莫不相与为彼我，而彼我皆欲自为，斯东西之相反也。然彼我相与为唇齿，唇齿者未尝相为，而唇亡则齿寒。故彼之自为，济我之功弘矣，斯相反而不可以相无者也。故因其自为而无其功，则天下之功莫不皆无矣；因其不可相无而有其功，则天下之功莫不皆有矣。若乃忘其自为之功而思夫相为之惠，惠之愈勤而伪薄滋甚，天下失业而情性澜漫矣，故其功分无时可定也。
　　　　　【疏】夫东西异方，其义相反也，而非东无以立西，斯不可以相无者也。若近取诸身者，眼见耳听，手捉脚行，五藏六腑，四肢百体，各有功能，咸禀定分，岂眼为耳视而脚为手行哉？相为之功，于斯灭矣。此是因其所无而无之，则万物莫不无也。然足不行则四肢为之委顿，目不视则百体为之否塞，而所司各用，无心相为，济彼之功，自然成矣，斯因其所有而有之，则万物莫不有也。以此观之，则功用有矣，分各定矣。若乃忘其自为之功而思夫相为之惠，则彼我失性而是非殽乱也，岂庄生之意哉！
　　　　　【释文】《自为》于伪反。注内自为相为皆同。余如字。
　　【六】【注】物皆自然，故无不然；物皆相非，故无不非。无不非，则无然矣；无不然，则无非矣。无然无非者，尧也；有然有非者，桀也。然此二君，各受天素，不能相为，故因尧桀以观天下之趣操，其不能相为也可见矣。
