<!-- { "loadSidebar": true } -->
　　【一四】【疏】至默无为，委之群下，塞聪闭智，归之自然，可谓太平之君，至治之美也。
　　　　　　【释文】《知谋》音智。《大平》音泰。
　　　　　　【校】（一）世德堂本官作言。（二）当由二字依注文互易。
　　故书曰：「有形有名。」形名者，古人有之，而非所以先也【一】。古之语大道者，五变而形名可举，九变而赏罚可言也【二】。骤而语形名，不知其本也【三】；骤而语赏罚，不知其始也【四】。倒道而言，迕道而说者，人之所治也，安能治人【五】！骤而语形名赏罚，此有知治之具，非知治之道【六】；可用于天下，不足以用天下，此之谓辩士，一曲之人也【七】。礼法数度，形名比详，古人有之，此下之所以事上，非上之所以畜下也【八】。
　　【一】【疏】先，本也。言形名等法，盖圣人之应迹耳，不得已而用之，非所以迹也。书者，道家之书，既遭秦世焚烧，今检亦无的据。
　　【二】【注】自先明天以下，至形名而五，至赏罚而九，此自然先后之序也。
　　　　　【疏】夫为治之体，必随世污隆，世有浇淳，故治亦有宽急。是以五变九变，可举可言。苟其不失次序，则是太平至治也。
　　【三】【疏】骤，数也，速也。季世之人，不知伦序，数语形名，以为治术，而未体九变，以自然为宗，但识其末，不知其本也。
　　【四】【疏】速论赏罚，以此驭时，唯见枝条，未知根本。始，犹本也，互其名耳。
　　【五】【注】治人者必顺序。
　　　　　【疏】迕，逆也。不识治方，不知次序，颠倒道理，迕逆物情，适可为物所治，岂能治物也！
　　　　　【释文】《迕道》音悟。司马云：横也。《而说》徐音悦，又如字。
　　【六】【注】治道先明天，不为弃赏罚也，但当不失其先后之序耳。
　　　　　【疏】夫形名赏罚，此乃知治之具，度非知治之要道也。
　　【七】【注】夫用天下者，必大通顺序之道。
　　　　　【疏】若以形名赏罚可施用于天下者，不足以用于天下也。斯乃苟饰华辞浮游之士，一节曲见偏执之人，未可以识通方，悟于大道者也。
　　【八】【注】寄此事于群才，斯乃畜下也。
　　　　　【疏】重迭前语。古人有之，但寄群才而不亲预，故是臣下之术，非主上养民之道。总结一章之意，以明本末之旨归也。
　　昔者舜问于尧曰：「天王之用心何如【一】？」
　　【一】【疏】天王，犹天子也。舜问于尧为帝王之法，若为用心以合大道也。
　　尧曰：「吾不敖无告【一】，不废穷民【二】，苦死者，嘉孺子而哀妇人【三】。此吾所以用心已【四】。」
　　【一】【注】无告者，所谓顽民也。
　　　　　【疏】敖，侮慢也。无告，谓顽愚之甚，无堪告示也。尧答舜云：「纵有顽愚之民，不堪告示，我亦殷勤教诲，不敖慢弃舍也。」故老经云，不善者吾亦善之。敖亦有作教字者，今不用也。
　　　　　【释文】《不敖》五报反。
　　【二】【注】恒加恩也。
　　　　　【疏】百姓之中有贫穷者，每加拯恤，此心不替也。
　　【三】【疏】孺子，犹稚子也。哀，怜也。民有死者，辄悲苦而慰之。稚子小儿，妇人孤寡，并皆矜愍善嘉养恤也。
　　【四】【疏】已，止也。总结以前，用答舜问。「我之用心，止尽于此。」
　　舜曰：「美则美矣，而未大也【一】。」
　　【一】【疏】用心为治，美则美矣，其道狭劣，未足称大。既领尧答，因发此讥。
　　尧曰：「然则何如【一】？」
　　【一】【疏】尧既被讥，因兹请益，「治道之大，其术如何？」
　　舜曰：「天德而出宁【一】，日月照而四时行，若昼夜之有经，云行而雨施矣【二】。」
　　【一】【注】与天合德，则虽出而静。
　　　　　【疏】化育之方，与玄天合德，迹虽显着，心恒宁静。
　　【二】【注】此皆不为而自然也。
　　　　　【疏】经，常也。夫日月盛明，六合俱照，春秋凉暑，四序运行，昼夜昏明，云行雨施，皆天地之大德，自然之常道者也。既无心于偏爱，岂有情于养育！帝王之道，其义亦然。
　　　　　【释文】《雨施》始豉反。
　　尧曰：「胶胶扰扰乎【一】！子，天之合也；我，人之合也【二】。」
　　【一】【注】自嫌有事。
　　　　　【疏】胶胶，扰扰，皆扰乱之貌也。领悟此言，自嫌多事，更相发起，聊此撝谦。
　　　　　【释文】《胶胶》交卯反。司马云：和也。《扰扰》而小反。司马云：柔也。案如注意，胶胶扰扰，动乱之貌。
　　【二】【疏】尧自谦光，推让于舜，故言子之盛德，远合上天，我之用心，近符人事。夫尧舜二君，德无优劣，故寄此两圣以显方治耳。
　　夫天地者，古之所大也【一】，而黄帝尧舜之所共美也【二】。故古之王天下者，奚为哉？天地而已矣【三】。
　　【一】【疏】自此已下，庄生之辞也。夫天覆地载，生育群品，域中四大，此当二焉。故引古证今，叹美其德。
　　【二】【疏】唯天为大，唯尧则之。故知轩顼唐虞，皆以德合天地为其美也。
　　【三】【疏】言古之怀道帝王，何为者哉？盖无心顺物，德合二仪而已矣。
　　　　　【释文】《之王》往况反。
　　孔子西藏书于周室。子路谋曰：「由闻周之征藏史有老聃者，免而归居，夫子欲藏书，则试往因焉【一】。」
　　【一】【疏】姓仲，名由，字子路，宣尼弟子也。宣尼睹周德已衰，不可匡辅，故将己所修之书，欲藏于周之府藏，庶为将来君王治化之术，故与门人谋议，详其可否。老君，姓李，名聃，为周征藏史，犹今之秘书官，职典坟籍。见周室版荡，所以解免其官，归休静处。故子路咨劝孔子，何不暂试过往，因而问焉。
　　　　　【释文】《藏书》司马云，藏其所着书也。《征藏》才浪反。司马云：征藏，藏名也。一云：征，典也。《史》藏府之史。《老聃》吐甘反。或云：老聃是孔子时老子号也。《免而归》言老子见周之末不复可匡，所以辞去也。
　　孔子曰：「善。」
　　往见老聃，而老聃不许【一】，于是翻十二经以说【二】。
　　【一】【疏】老子知欲藏之书是先圣之已陈刍狗，不可久留，恐乱后人，故云不许。
　　【二】【疏】孔子删诗书，定礼乐，修春秋，赞易道，此六经也；又加六纬，合为十二经也。委曲敷演，故翻覆说之。
　　　　　【释文】《翻》敷袁反。徐又音盘，又音烦。司马〔云〕：烦冤也。《十二经》说者云：诗书礼乐易春秋六经，又加六纬，合为十二经也。一说云：易上下经并十翼为十二。又一云：春秋十二公经也。《以说》如字，又始锐反。绝句。
　　老聃中其说，曰：「大（一）谩，愿闻其要【一】。」
　　【一】【疏】中其说者，许其有理也。大谩者，嫌其繁谩太多，请简要之术也。
　　　　　【释文】《老聃中》丁仲反。《其说》如字。绝句。《曰大》音泰，徐敕佐反。《谩》末旦反，郭武谏反。
　　　　　【校】（一）赵谏议本大作太。
　　孔子曰：「要在仁义【一】。」
　　【一】【疏】经有十二，乃得繁盈，切要而论，莫先仁义也。
　　老聃曰：「请问，仁义，人之性邪【一】？」
　　【一】【疏】问：「此仁义率性不乎？」
　　孔子曰：「然。君子不仁则不成，不义则不生。仁义，真人之性也，又将奚为矣【一】？」
　　【一】【疏】然，犹如此。言仁义是人之天性也。贤人君子，若不仁则名行不成，不义则生道不立。故知仁义是人之真性，又将何为是疑之也邪？
　　老聃曰：「请问，何谓仁义【一】？」
　　【一】【疏】前言仁义是人之真性，今之重问，请解所由也。
　　孔子曰：「中心物恺，兼爱无私，此仁义之情也【一】。」
　　【一】【注】此常人之所谓仁义者也，故寄孔老以正之。
　　　　　【疏】恺，乐也。忠诚之心，愿物安乐，慈爱平等，兼济无私，允合人情，可为世教也。
　　　　　【释文】《中心物》本亦作勿。《恺》开待反。司马云：乐也。
　　老聃曰：「意，几乎后言！夫兼爱，不亦迂乎【一】！无私焉，乃私也【二】。夫子若欲使天子无失其牧乎【三】？则天地固有常矣，日月固有明矣，星辰固有列矣【四】，禽兽固有群矣，树木固有立矣【五】。夫子亦放德而行，循道而趋，已至矣【六】；又何偈偈乎揭仁义，若击鼓而求亡子焉【七】？意，夫子乱人之性也【八】！」
　　【一】【注】夫至仁者，无爱而直前也。
　　　　　【疏】意，不平之声也。几，近也。迂，曲也。后发之言，近乎浮伪，故兴意叹，以（长）〔表〕不平。夫至人推理直前，无心思虑，而汝存情兼爱，不乃私曲乎！
　　　　　【释文】《曰意》于其反。司马云：不平声也。下同。《几乎》音机。司马本作颀，云：颀，长也，后言长也。◎卢文弨曰：旧本后作复（一），未详。《迂乎》音于。
　　【二】【注】世所谓无私者，释己而爱人。夫爱人者，欲人之爱己，此乃甚私，非忘公而公也。【疏】夫兼爱于人，欲人之爱己也，此乃甚私，何公之有邪！
　　【三】【疏】牧，养也。欲使天下苍生咸得本性者，莫若上下各各守分，自全恬养，则大治矣。牧有本作放字者，言君王但放任群生，则天下太平也。
　　　　　【释文】《牧乎》司马云：牧，养也。
　　【四】【疏】夫天地覆载，日月照临，星辰罗列，此并自然之理也，非关人事。岂唯三种，万物悉然，但当任之，莫不备足，何劳措意，妄为矜矫也！
　　【五】【注】皆已（二）自足。
　　　　　【疏】有识禽兽，无情草木，各得生立，各有群分，岂资仁义，方获如此！
　　【六】【注】不待于兼爱也。
　　　　　【疏】循，顺也。放任己德而逍遥行世，顺于天道而趋步人间，人间至极妙行，莫过于此也。
　　　　　【释文】《放德》方往反。
　　【七】【注】无由得之。
　　　　　【疏】偈偈，励力貌也。揭，担负也。亡子，逃人也。言孔丘勉励身心，担负仁义，强行于世，以教苍生，何异乎打击大鼓而求觅亡子，是以鼓声愈大而亡者愈离，仁义弥彰而去道弥远，故无由得之。
　　　　　【释文】《偈偈》居谒反，又巨谒反。或云：用力之貌。《揭仁》其谒反，又音桀。
　　【八】【注】事至而爱，当义而止，斯忘仁义者也，常念之则乱真矣。
　　　　　【疏】亡子不获，罪在鸣鼓；真性不明，过由仁义；故发噫叹，总结之也。
