<!-- { "loadSidebar": true } -->
　　【一】【疏】嘻，叹声也。惠君既见庖丁因便施巧，奏〔刀〕音节，远合乐章，故美其技术一至于此者也。
　　　　　【释文】《嘻》徐音熙。李云：叹声也。《技》具绮反。下同。
　　庖丁释刀对曰：“臣之所好者道也，进乎技矣【一】。始臣之解牛之时，所见无非〔全〕（一）牛者【二】。三年之后，未尝见全牛也【三】。方今之时，臣以神遇而不以目视【四】，官知止而神欲行【五】。依乎天理【六】，批大却【七】，导大窾【八】，因其固然【九】。技经肯綮之未尝【一０】，而况大軱乎【一一】！良庖岁更刀，割也【一二】；族庖月更刀，折也【一三】。今臣之刀十九年矣，所解数千牛矣，而刀刃若新发于硎【一四】。彼节者有闲，而刀刃者无厚；以无厚入有闲，恢恢乎其于游刃必有余地矣【一五】，是以十九年而刀刃若新发于硎【一六】。虽然，每至于族，吾见其难为，【一七】怵然为戒，视为止【一八】，行为迟【一九】。动刀甚微，謋然已解（二）【二０】，如土委地【二一】。提刀而立，为之四顾，为之踌躇满志【二二】，善刀而藏之【二三】。”
　　【一】【注】直寄道理于技耳，所好者非技也。
　　　　　【疏】舍释鸾刀，对答养生之道，故倚技术，进献于君。又解：进，过也。所好者养生之道，过于解牛之技耳。
　　　　　【释文】《所好》呼报反。注同。
　　【二】【注】未能见其理闲（三）。
　　　　　【疏】始学屠宰，未见闲理，所睹惟牛。亦犹初学养生，未照真境，是以触途皆碍。
　　【三】【注】但见其理闲也。
　　　　　【疏】操刀既久，顿见理闲，所以才睹有牛，已知空却。亦犹服道日久，智照渐明，所见尘境，无非虚幻。
　　【四】【注】暗与理会。
　　　　　【疏】遇，会也。经乎一十九年，合阴阳之妙数，率精神以会理，岂假目以看之！亦犹学道之人，妙契至极，推心灵以虚照，岂用眼以取尘也！
　　　　　【释文】《神遇》向云：暗与理会，谓之神遇。
　　【五】【注】司察之官废，纵心而（顺）理〔顺〕（四）。
　　　　　【疏】官者，主司之谓也；谓目主于色耳司于声之类是也。既而神遇，不用目视，故眼等主司，悉皆停废，从心所欲，顺理而行。善养生者，其义亦然。
　　　　　【释文】《官知止》如字。崔云：官知，谓有所掌在也。向音智。专所司察而后动，谓之官智。《而神欲行》如字。向云：从手放意，无心而得，谓之神欲。
　　【六】【注】不横截也。
　　　　　【疏】依天然之腠理，终不横截以伤牛。亦犹养生之妙道，依自然之涯分，必不贪生以夭折也。
　　【七】【注】有际之处，因而批之令离。
　　　　　【疏】闲却交际之处，用刀而批戾之，令其筋骨各相离异。亦犹学道之人，生死穷通之际，用心观照，令其解脱。
　　　　　【释文】《批》备结反，一音铺迷反。字林云：击也，父迷父节二反。《大却》徐去逆反，郭音却。崔李云：闲也。◎卢文弨曰：从谷从。旧从谷从，非。今改正。《令离》力呈反。下同。下力智反。
　　【八】【注】节解窾空，就导令殊。
　　　　　【疏】窾，空也。骨节空处，（蹴）〔就〕（五）导令殊。亦犹学人以有资空，将空导有。
　　　　　【释文】《道》音导。注同。《大窾》徐苦管反，又苦禾反。崔郭司马云：空也。向音空。◎卢文弨曰：今本道作导。窾与科通，故亦同音。◎庆藩案说文无窾字，当作款。史记太史公自序，实不中其身者谓之窾，汉书司马迁传，窾正作款。服虔注：款，空也。尔雅释器，鼎款足者谓之鬲，注：款，空也。淮南说山，见款木浮而知为舟，高注：款，空也，管子国蓄，大国内款，杨注：内款，内空也。是其证。《节解》户卖反。
　　【九】【注】刀不妄加。
　　　　　【疏】因其空却之处，然后运刀，亦因其眼见耳闻，必不妄加分别也。
　　【一０】【注】技之妙也，常游刃于空，未尝经概于微碍也。
　　　　　　【释文】《技经》本或作猗，其绮反。徐音技。◎俞樾曰：郭注以技经为技之所经，殊不成义。技经肯綮四字，必当平列。释文曰：肯，说文作，字林同，着骨肉也。一曰：骨无肉也。綮，司马云：犹结处也。是肯綮并就牛身言，技经亦当同之。技疑枝字之误。素问三部九候论，治其经络，王注引灵枢经曰：经脉为里，支而横者为络。古字支与枝通。枝，谓枝脉；经，谓经脉。枝经，犹言经络也。经络相连之处，亦必有碍于游刃。庖丁惟因其固然，故未尝碍也。◎李桢曰：俞氏改技为枝，训为经络，说信确矣。未尝二字，须补训义。依俞说，尝当训试。说文：试，用也。言于经络肯綮之微碍，未肯以刀刃尝试之，所谓因其固然者。《肯》徐苦等反。说文作肯。字林同，口乃反，云：着骨肉也。一曰：骨无肉也。崔云：许叔重曰，骨间肉。肯，肯着也。《綮》苦挺反，崔向徐并音启，李乌系反，又一音罄。司马云：犹结处也。《经概》古代反。《微碍》五代反。
　　【一一】【注】軱，戾大骨，衄刀刃也。
　　　　　　【疏】肯綮，肉着骨处也。軱，大骨也。夫伎术之妙，游刃于空，微碍尚未曾经，大骨理当不犯。况养生运智，妙体真空，细惑尚不染心，尘岂能累德！
　　　　　　【释文】《大軱》音孤。向郭云：觚，戾大骨也。崔云：盘结骨。《衄刀》女六反。
　　【一二】【注】不中其理闲也。
　　　　　　【疏】良善之庖，犹未中理，经乎一岁，更易其刀。况小学之人，未体真道，证空舍有，易夺之心者矣。
　　　　　　【释文】《良庖》司马云：良，善也。《割也》司马云：以刀割肉，故岁岁更作。崔云：岁一易刀，犹堪割也。
　　【一三】【注】中骨而折刀也。
　　　　　　【疏】况凡鄙之夫，心灵暗塞，触境皆碍，必损智伤神。
　　　　　　【释文】《族庖》司马云：族，杂也。崔云：族，众也。◎俞樾曰：郭注曰，中骨而折刀也，此于文义未合。上文云良庖岁更刀割也。割以用刀言，则折亦以用刀言。折，谓折骨，非谓刀折也。哀元年左传曰：无折骨。
　　【一四】【注】硎，砥石也。
　　　　　　【疏】硎，砥砺石也。（牛）〔十〕，阴数也；九，阳数也；故十九年极阴阳之妙也。是以年经十九，牛解数千，游空涉虚，不损锋刃，故其刀锐利，犹若新磨者也。况善养生人，智穷空有，和光处世，妙尽阴阳。虽复千变万化，而自新其德，参涉万境，而常湛凝然矣。
　　　　　　【释文】《硎》音刑，磨石也。崔本作形，云：新所受形也。《砥石》音脂，又之履反。尚书传云，砥细于砺，皆磨石也。
　　【一五】【疏】彼牛骨节，素有闲却，而刀刃锋锐，薄而不厚。用无厚之刃，入有闲之牛，故游刃恢恢，必宽大有余矣。况养生之士，体道之人，运至忘之妙智，游虚空之物境，是以安排造适，闲暇有余，境智相冥，不一不异。
　　【一六】【疏】重迭前文，结成其义。
　　【一七】【注】交错聚结为族。
　　【一八】【注】不复属目于他物也。
　　　　　　【释文】《为戒》于伪反。下皆同。《属目》（意）〔章〕（六）欲反。
　　【一九】【注】徐其手也。
　　　　　　【疏】节骨交聚盘结之处，名为族也。虽复游刃于空，善见其却，每至交错之处，未尝不留意艰难，为其怵惕戒慎，专视徐手。况体道之人，虽复达彼虚幻，至于境智交涉，必须戒慎艰难，不得轻染根尘，动伤于寂者也。
　　【二０】【注】得其宜则用力少。
　　　　　　【释文】《謋然》化百反，徐又许百反。《已解》音蟹。下皆同。
　　【二一】【注】理解而无刀迹，若聚土也。
　　　　　　【疏】謋，化百反。謋然，骨肉离之声也。运动鸾刀，甚自微妙，依于天理，所以不难，如土委地，有何踪迹！况运用神智，明照精微，涉于尘境，曾无挂碍，境智冥合，能所泯然。
　　【二二】【注】逸足容豫自得之谓。
　　　　　　【疏】解牛事讫，闲放从容，提挈鸾刀，彷徨徙倚。既而风韵清远，所以高视四方，志气盈满，为之踌躇自得。养生会理，其义亦然。
　　　　　　【释文】《提刀》徐徒嵇反。《踌》直留反。《躇》直于反。
　　【二三】【注】拭刀而弢之也。
　　　　　　【疏】善能保爱，故拭而弢之。况（养）〔善〕摄生人，光而不耀。
　　　　　　【释文】《善刀》善，犹拭也。《拭》音式。《弢之》他刀反。◎卢文弨曰：弢从□得声。旧本山下又，讹。今改正。
　　　　　　【校】（一）全字依赵谏议本补。（二）阙误引文如海刘得一本此句下有牛不知其死也六字。（三）赵本无其字闲字。（四）理顺依赵本改。（五）就字依注文改。（六）章字依释文原本改。
　　文惠君曰：“善哉！吾闻庖丁之言，得养生焉【一】。”
　　【一】【注】以刀可养，故知生亦可养。
　　　　　【疏】魏侯闻庖丁之言，遂悟养生之道也。美其神妙，故叹以善哉。
　　公文轩见右师而惊曰：“是何人也？恶乎介也【一】？天与，其人与【二】？”曰：“天也，非人也。天之生是使独也【三】，人之貌有与也【四】。以是知其天也，非人也【五】。
　　【一】【注】介，偏刖之名。
　　　　　【疏】姓公文，名轩，宋人也。右师，官名也。介，刖也。公文见右师刖足，故惊问所由，于何犯忤而致此残刖足者也？
　　　　　【释文】《公文轩》司马云：姓公文氏，名轩，宋人也。《右师》司马云：宋人也。简文云：官名。《恶乎》音乌。《介》音戒，一音兀。司马云：刖也。向郭云：偏刖也。崔本作兀，又作□，云：断足也。◎家世父曰：善养生者养以神，神全则生全，形虽介可也。樊中之雉，神固王矣，而固不得其养。则神者，淡然泊然，怡然涣然，无为为之，优游自得之神也。可以外形骸，齐生死，而何有于介哉！《偏刖》音月，又五刮反。
　　【二】【注】知之所无柰何，天也。犯其所知，人也。
　　　　　【疏】为禀自天然，少兹一足？为犯于人事，故被亏残？此是公文致问之辞故也？
　　　　　【释文】《天与其人与》并音余，又皆如字。司马云：为天命，为人事也？
　　【三】【注】偏刖曰独。夫师一家之知而不能两存其足，则是知之（无）所〔无〕（一）柰何。若以右师之知而必求两全，则心神内困而形骸外弊矣，岂直偏刖而已哉！
