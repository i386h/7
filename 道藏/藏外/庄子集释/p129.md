<!-- { "loadSidebar": true } -->
　　生而美者，人与之鉴，不告则不知其美于人也【一】。若知之，若不知之，若闻之，若不闻之，其可喜也终无已【二】，人之好之亦无已，性也【三】。圣人之爱人也，人与之名，不告则不知其爱人也【四】。若知之，若不知之，若闻之，若不闻之，其爱人也终无已，【五】人之安之亦无已，性也【六】。
　　【一】【注】鉴，镜也，鉴物无私，故人美之。今夫鉴者，岂知鉴而鉴耶？生而可鉴，则人谓之鉴耳，若人不相告，则莫知其美于人，譬之圣人，人与之名。
　　　　　【疏】鉴，镜也。告，语也。（夫）〔天〕生明照，照物无私，人爱慕之，故名为镜，若人不相告语，明镜本亦无名。此起譬也。
　　　　　【释文】》则不知其美于人》生便有见物之美而为无心，人与作名言镜耳，故人美之。若不相告，即莫知其美于人。
　　【二】【注】夫鉴之可喜，由其无情，不问知与不知，闻与不闻，来即鉴之，故终无已。若鉴由闻知，则有时而废也。
　　　　　【疏】已，止也。夫镜之照物，义在无情，不问怨亲，照恒平等。若不闻而不知，镜亦不照，既有闻知，镜能照之，斯则事涉间夺，有时休废矣，焉能久照乎！只为凝照无穷，故为人之所喜好也。◎庆藩案王氏念孙曰：终无已者，终，竟也，竟无已时也。
　　【三】【注】若性所不好，岂能久照！
　　　　　【疏】镜之能照，出自天然，人之喜好，率乎造物，既非矫性，所以无穷。
　　　　　【释文】《好之》呼报反。注同。
　　【四】【注】圣人无爱若镜耳。然而事济于物，故人与之名，若人不相告，则莫知其爱人也。
　　　　　【疏】圣人泽被苍生，恩流万代，物荷其德，人与之名，更相告语，嘉号斯起。不若然者，岂有圣名乎！
　　【五】【注】荡然以百姓为刍狗，而道合于爱人，故能无已。若爱之由乎闻知，则有时而衰也。
　　　　　【疏】夫圣德遐旷，接物无私，亭毒群生，刍狗百姓，岂待知闻而后爱之哉！只为慈救无偏，故德无穷已。此合（谕）〔喻〕也。
　　【六】【注】性之所安，故能久。
　　　　　【疏】安，定也。夫静而与阴同德，动而与阳同波，故无心于动静也。故能疾雷破山而恒定，大风振海而不惊，斯率其真性者也。若矫性伪情，则有时而动矣。故王弼云，不性其情，焉能久行其企！
　　旧国旧都，望之畅然【一】；虽使丘陵草木之缗【二】，入之者十九，犹之畅然。况见见闻闻者也【三】，以十仞之台县众闲者也！【四】
　　【一】【注】得旧犹畅然，况得性乎！
　　　　　【疏】国都，（谕）〔喻〕其真性也。夫少失本邦，流离他邑，归望桑梓，畅然喜欢。况丧道日淹，逐末来久，今既还原反本，故曰畅然。
　　　　　【释文】《畅然》喜悦貌。
　　【二】【注】缗，合也。
　　　　　【释文】《之缗》民忍反，徐音昏。郭云：合也。司马云：盛也。
　　【三】【注】见所尝见，闻所尝闻，而犹畅然，况体其体用其性也！
　　　　　【疏】缗，合也。旧国旧都，荒废日久，丘陵险陋，草木丛生；入中相访，十人识九，见所曾见，闻所曾闻，怀生之情，畅然欢乐。况丧道日久，流没生死，忽然反本，会彼真原，归其重玄之乡，见其至道之境，其为乐也，岂易言乎！
　　　　　【释文】《十九》谓见十识九也。《见见闻闻》见所见，闻所闻。◎俞樾曰：缗字，释文引司马云盛也，郭注云合也，于义俱通。入之者十九，释文曰谓见十识九也，此未得其义。入者，谓入于丘陵草木所掩蔽之中也。入之者十九，则其出于外而可望见者止十之一耳，而犹觉畅然喜悦，故继之曰况见见闻闻者也。郭注曰，见所尝见，闻所尝闻，而犹畅然，则于况见见闻闻句不复可通，遂增益之曰况体其体用其性也，于庄子本义不合矣。
　　【四】【注】众之所习，虽危犹闲，况圣人之无危！
　　　　　【疏】七尺曰仞。台高七丈，可谓危县，人众数登，遂不怖惧。习以性成，尚自宽闲，而况得真，何往不安者也！
　　　　　【释文】《台县》音玄。《众闲》音闲。注同。元嘉本作闲。◎俞樾曰：此承见见闻闻而言。以十仞之台而县于众人耳目之间，此人所共见共闻者，非犹夫丘陵草木之缗入之者十九也，其为畅然可知矣。郭注曰，众之所习，虽危犹闲。此误读间为闲，于义殊不可通。盖由不解上文，故于此亦失其旨。◎家世父曰：说文：闲，隙也。周礼匠人井闲、成闲、同闲，凡空处谓之闲，屋空处亦曰闲。十仞之台，县之众闲，杰然独出，见见闻闻不能揜也。得其环中以随成，不以之见于外而自得之于中，乃可以应无穷。
　　冉相氏得其环中以随成【一】，与物无终无始，无几无时【二】。日与物化者，一不化者也【三】，阖尝舍之【四】！夫师天而不得师天【五】，与物皆殉，其以为事也若之何【六】？夫圣人未始有天，未始有人，未始有始，未始有物【七】，与世偕行而不替，所行之备而不洫，其合之也若之何【八】？汤得其司御门尹登恒为之傅之，【九】从师而不囿【一０】；得其随成。为之司其名【一一】；之名嬴法，得其两见【一二】。仲尼之尽虑，为之傅之【一三】。容成氏曰：“除日无岁【一四】，无内无外【一五】。”
　　【一】【注】冉相氏，古之圣王也。居空以随物，物自成。
　　　　　【疏】冉相氏，三皇以前无为皇帝也。环，中之空也。言古之圣王，得真空之道，体环中之妙，故道顺群生，混成庶品。
　　　　　【释文】《冉相》息亮反。注同。郭云：冉相氏，古圣王。◎俞樾曰：路史循蜚纪有冉相氏。
　　【二】【注】忽然与之俱往。
　　　　　【疏】无始，无过去；无终，无未来也；无几无时，无见在也。体化合变，与物俱往，故无三时也。
　　【三】【注】日与物化，故常无我，常无我，故常不化也。
　　　　　【疏】顺于日新，与物俱化者，动而常寂，故凝寂一道，嶷然不化。
　　【四】【注】言夫为者，何不试舍其所为（之）（一）乎？
　　　　　【疏】阖，何也。言体空之人，冥于造物，千变万化而与化俱往，曷尝暂相舍离也！
　　　　　【释文】《尝舍》音舍。注同。
　　【五】【注】唯无所师，乃得师天。
　　　　　【疏】师者，仿效之名；天者，自然之谓。夫大块造物，率性而动，若有心师学，则乖于自然，故不得也。
　　【六】【注】虽师天犹未免于殉，奚足事哉！师天犹不足称事，况又不师耶！
　　　　　【疏】殉者，逐也，求也。夫有心仿效造化而与物俱往者，此不率其本性也，奚足以为修其事业乎！尚有所求，故是殉也。夫师犹有称殉，况（拾）〔舍〕己逐物，其如之何！
　　　　　【释文】《皆殉》辞俊反。◎家世父曰：其有止也，通乎命者也；其以为事，应乎物者也；其舍之也。尽性复命，浑人己而化之也。云若之何者，如是之为道也。
　　【七】【疏】夫得中圣人，达于至理，故能人天双遣，物我两忘。既曰无终，何尝有始！率性合道，不复师天。
　　【八】【注】都无，乃冥合。
　　　　　【疏】替，废也，堙塞也。混同人事，与世并行，接物随时，曾无废阙。然人间否泰，备经之矣，而未尝堙塞，所遇斯通，无心师学，自然合道，如何仿效，方欲契真？固不可也。
　　　　　【释文】《所行之备而不洫》音溢。郭许的反，李虚域反，滥也。王云：坏败也。无心偕行，何往而不至，故曰皆殉也。所行行备而物我无伤，故无坏败也。
　　【九】【注】委之百官而不与焉。
　　　　　【疏】姓门，名尹。（且）〔亦〕言：门尹，官号也，姓登，名恒。殷汤圣人，忘怀顺物，故得良臣御事，既为师傅，玄默端拱而不为也。
　　　　　【释文】《门尹登恒》向云：门尹，官名，登恒，人名。《为之》于伪反。下同。《傅之》音付。下同。《不与》音预。
　　【一０】【注】任其自聚，非囿之也；纵其自散，非解之也。
　　　　　　【疏】从，任也。囿，聚也。虚淡无为，委任师傅，终不积聚而为己功。
　　【一一】【注】司御之属，亦能随物之自然也，而汤得之，所以名寄于物而功不在己。
　　　　　　【疏】良臣受委，随物而成，推功司御，名不在己。
　　【一二】【注】名法者，已过之迹耳（二），非适足也。故曰，嬴然无心者，寄治于群司，则其名迹并见于彼。
　　　　　　【疏】嬴然，无心也。见。显也。成物之名，圣迹之法，并是师傅而不与焉。故名法二事，俱显于彼，嬴然闲放，功成弗居也。
　　　　　　【释文】《之名嬴》音盈。《法得其两见》贤遍反。注同。得其随成之道以司其名，名实法立，故得两见，犹人鉴之相得也。◎家世父曰：随成者，浑成者也；两见者，对待者也。说文：傅，相也。即辅相之义。随成，可以为相矣。仲尼之尽虑，亦辅相也，是亦对待也。司者，察也。名之嬴，法之绌也。尔雅释诂：法，常也。老子名可名，非常名。察其名迹之所至而可知其成，故曰两见。《寄治》直吏反。
　　【一三】【注】仲尼曰：天下何思何虑！虑已尽矣，若有纤芥之虑，岂得寂然不动，应感无穷，以辅万物之自然也！
　　　　　　【疏】傅，辅也。尽，绝也。孔丘圣人，忘怀绝虑，故能开化群品，辅禀自然。若蕴纤芥有心，岂能坐忘应感！
　　【一四】【注】今所以有岁而存日者，为有死生故也。若无死无生，则岁日之计除。
　　　　　　【疏】容成，古之圣王也。岁日者，时叙之名耳。为计于时日，故有生死，生死无矣，故岁日除焉。
　　　　　　【释文】《容成》老子师也。◎俞樾曰：汉书艺文志阴阳家有容成子十四篇，房中家又有容成阴道二十六卷，此即老子之师也。列子汤问篇黄帝与容成子居空峒之上，同斋三月。当是别一人。淮南本经篇昔容成氏之时，道路雁行列处，托婴儿于巢上，置余粮于亩首，虎豹可尾，虺蛇可蹍，而不知其所由然。此则当为上古之君，即庄子胠箧之容成氏，与大庭、伯皇、中央、栗陆诸氏并称者也。而高诱注乃云，容成氏，黄帝时造历日者，则以为黄帝之臣矣。此以说列子汤问篇与黄帝同居空峒之容成氏，乃为得之，非此容成也。合诸说观之，容成氏有三：黄帝之君，一也；黄帝之臣，二也；老子之师，三也。然老子生年究不可考，其师或即黄帝之臣，未可知也。
　　【一五】【注】无彼我则无内外也。
