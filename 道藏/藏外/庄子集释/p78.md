<!-- { "loadSidebar": true } -->
　　　　　【疏】浴，洒也。染缁曰黔。黔，黑也。辩者，别其胜负也。夫鹄白乌黑，禀之自然，岂须日日浴染，方得如是！以言物性，其义例然。黑白素朴，各足于分，所遇斯适，故不足于分，所以论胜负。亦言：辩，变也，黑白分定，不可变白为黑也。
　　【八】【注】夫至足者忘名誉，忘名誉乃广耳。
　　　　　【疏】修名立誉，招物观视，〔如〕此（挟）〔狭〕劣，何足自多！唯忘遗名誉，方可称大耳。
　　　　　【释文】《之观》古乱反。司马本作讙。
　　【九】【注】言仁义之誉，皆生于不足。
　　　　　【释文】《泉涸》胡洛反。《相呴》况付反，又况于反。《相濡》如主反，又如瑜反。《以沫》音末。
　　【一０】【注】斯乃忘仁而仁者也。
　　　　　　【疏】此总结前文，斥仁义之弊。夫泉源枯竭，鱼传沫以相濡；朴散淳离，行仁义以济物。及其江湖浩荡，各足所以相忘；道德深玄，得性所以虚淡。既江湖比于道德，濡沫方于仁义，以此格量，故不同日而语矣。
　　　　　　【释文】《相忘》并如字。
　　　　　　【校】（一）阙误引张君房本重杰字，赵谏议本同。（二）愤愤依后汉书改。（三）赵谏议本秉作乘。（四）放疑当作仿。
　　孔子见老聃归，三日不谈【一】。弟子问曰：「夫子见老聃，亦将何规哉【二】？」
　　【一】【疏】老子方外大圣，变化无常，不可测量，故无所谈说也。
　　　　　【释文】《不谈》本亦作不言。
　　【二】【疏】不的姓名，直云弟子，当是升堂之类，共发此疑。既见老子，应有规诲，何所闻而三日不谈说？
　　孔子曰：「吾乃今于是乎见龙！龙，合而成体，散而成章【一】，乘云气而养乎阴阳【二】。予口张而不能嗋（一），予又何规老聃哉【三】！」
　　【一】【注】谓老聃能变化。
　　　　　【疏】夫龙之德，变化不恒。以况至人隐显无定，故本合而成妙体，妙体窈冥；迹散而起文章，文章焕烂。
　　【二】【注】言其因御无方，自然已足。
　　　　　【疏】言至人乘云气而无心，顺阴阳而养物也。
　　【三】【疏】嗋，合也。心惧不定，口开不合，复何容暇闻规训之言乎！
　　　　　【释文】《嗋》许劫反，合也。
　　　　　【校】（一）阙误引江南古藏本嗋下有舌举而不能讱六字。
　　子贡曰：「然则人（一）固有尸居而龙见，雷声而渊默，发动如天地者乎（二）【一】？赐亦可得而观乎？」遂以孔子声见老聃【二】。
　　【一】【疏】言至人其处也若死尸之安居，其出也似龙神之变见，其语也如雷霆之振响，其默也类玄理之无声，是以奋发机动，同二仪之生物者也。既而或处或出，或语或默，岂有出处语默之异而异之哉！然则至人必有出处默语不言之能，故仲尼见之，口开而不能合。
　　　　　【释文】《龙见》贤遍反。
　　【二】【疏】赐，子贡名也。子贡欲（至）观至人龙德之相，遂以孔子声教而往见之。
　　　　　【释文】《赐亦》本亦作赐也。
　　　　　【校】（一）关误引江南古藏本人上有至字。（二）阙误引张君房本乎作哉。
　　老聃方将倨堂而应，微曰：「予年运而往矣，子将何以戒我乎？【一】」
　　【一】【疏】倨，踞也。运，时也。老子自得从容，故踞堂敖诞，物感斯应，微发其言。「予年衰迈，何以教戒我乎？」
　　　　　【释文】《倨堂》居虑反，跂也。
　　子贡曰；「夫三王（一）五帝之治天下（二）不同，其系声名一也。而先生独以为非圣人，如何哉？【一】」
　　【一】【疏】浇淳渐异，步骤有殊，用力用兵，逆顺斯异，故云不同，声名令闻，相系一也。「先生乃排三王为非圣，有何意旨，可得闻乎？」
　　　　　【释文】《夫三王》本或作三皇，依注，作王是也。余皆作三皇。
　　　　　【校】（一）阙误王作皇。（二）阙误引江南古藏本天下下有也字。
　　老聃曰：「小子少进！子何以谓不同【一】？」
　　【一】【疏】「汝少进前，说不同所由。」
　　对曰：「尧授舜，舜授禹（一），禹用力而汤用兵，文王顺纣而不敢逆，武王逆纣而不肯顺，故曰不同【一】。」
　　【一】【疏】尧舜二人，既是五帝之数，自夏禹以降，便是三王。尧让舜，舜让禹，禹治水而用力，汤伐桀而用兵，文王拘羑里而顺商辛，武王渡孟津而逆殷纣，不同之状，可略言焉。
　　　　　【校】（一）敦煌本此六字作尧与而舜受。
　　老聃曰：「小子少进！余语汝三皇（一）五帝之治天下【一】。黄（二）帝之治天下，使民心一，民有其亲死不哭而民不非也【二】。尧之治天下，使民心亲，民有为其亲杀其杀（三）而民不非也【三】。舜之治天下，使民心竞，民孕妇十月生子，子生五月而能言【四】，不至乎孩而始谁【五】，则人始有夭矣【六】。禹之治天下，使民心变，人有心而兵有顺【七】，杀盗非杀【八】，人自为种而天下耳【九】，是以天下大骇，儒墨皆起【一０】。其作始有伦，而今乎妇女【一一】，何言哉【一二】！余语汝，三皇五帝之治天下，名曰治之，而乱莫甚焉【一三】。三皇之知，上悖日月之明，下睽山川之精，中堕四时之施【一四】。其知憯于蛎虿之尾，鲜规之兽，莫得安其性命之情者，而犹自以为圣人，不可耻乎，其无耻也【一五】？」
　　【一】【疏】三皇者，伏羲神农黄帝也。五帝，少昊颛顼高辛唐虞也。治天下之（治）〔状〕，列在下文。
　　　　　【释文】《余语》鱼据反。下同。
　　【二】【注】若非之，则强哭。
　　　　　【疏】三皇行道，人心淳一，不独亲其亲，不独子其子，故亲死不哭而世俗不非。必也非之，则强哭者众。
　　　　　【释文】《则强》其丈反。
　　【三】【注】杀，降也。言亲疏者降杀。
　　　　　【疏】五帝行德，不及三皇，使父子兄弟更相亲爱，为降杀之服以别亲疏，既顺人心，亦不非毁。
　　　　　【释文】《为其》于伪反。《杀其杀》并所戒反，降也。注同。◎家世父曰：杀其杀者，意主于相亲，定省之仪，拜跪之节，凡出于仪文之末者，皆可以从杀也。郭象云亲疏有降杀，误。
　　【四】【注】教之速也。
　　　　　【疏】舜是五帝之末，其俗渐浇，朴散淳离，民心浮竞，遂使怀孕之妇，十月生子，五月能言。古者怀孕之妇，十四月而诞育，生子两岁，方始能言。浇淳既革，故与古（之）乖异也。
　　　　　【释文】《孕》以证反。
　　【五】【注】谁者，别人之意也。未孩已择人，言其竞教速成也。
　　　　　【疏】未解孩笑，已识是非，分别之心，自此而始矣。
　　　　　【释文】《孩》亥才反。说文云：笑也。《别人》彼列反。下同。
　　【六】【注】不能同彼我，则心竞于亲疏，故不终其天年也。
　　　　　【疏】分别既甚，不终天年，夭折之始，起自虞舜。
　　【七】【注】此言兵有顺，则天下已有不顺故也。
　　　　　【疏】去道既远，浇伪日兴，遂使蠢尔之民，好为祸变。废无为之迹，兴有为之心，赏善罚恶，以此为化。而禹怀慈爱，犹解泣辜，兵刃所加，必顺天道也。
　　【八】【注】盗自应死，杀之顺也，故非杀。
　　　　　【疏】盗贼有罪，理合其诛，顺乎素秋，虽杀非杀。此则兵有顺义也。
　　【九】【注】不能大齐万物而人人自别，斯人自为种也。承百代之流而会乎当今之变，其弊至于斯者，非禹也，故曰天下耳。言圣知之迹非乱天下，而天下必有斯乱。
　　　　　【疏】夫浇浪既兴，分别日甚，人人自为种见，不能大齐万物。此则解人有心也。圣智之迹，使其如是，非禹之过也，故曰天下耳矣。
　　　　　【释文】《为种》章勇反。注同。◎家世父曰：人自为种类以成乎天下，于是乎有善恶之分，是非之辨。兵者，逆人之性而制其死生者也。既有善恶之分，是非之辨，而兵之用繁矣。于是据之以为顺，而杀盗者谓之当然，因乎人心之变而兵以施焉，而人之心乃日变而不可穷矣。
　　【一０】【注】此乃百代之弊。
　　　　　　【疏】此总论三皇五帝之迹，惊天下苍生，致使儒崇尧舜以饰非，墨遵禹道而自是。既而百家竞起，九流争（鹜）〔骛〕，后代之弊，实此之由也。
　　　　　　【释文】《大骇》胡楷反。
　　【一一】【注】今之以女为妇而上下悖逆者，非作始之无理，但至理之弊，遂至于此。
　　　　　　【疏】伦，理也。当庄子之世，六国竞兴，淫风大行，以女为妇，乖礼悖德，莫甚于兹。故知圣迹始兴，故有伦理，及其末也，例同斯弊也。◎家世父曰：荀子乐论，乱世之征，其服组，其容妇，杨倞注：妇，好貌。此（今）〔云〕而今乎妇女，言诸子之兴，其言皆有伦要，而终相与为谐好以悦人也。
　　【一二】【注】弊生于理，故无所复言。
　　　　　　【疏】从理生教，遂至于此。世浇俗薄，何可稍言！论主发愤而伤叹也。
　　　　　　【释文】《复言》扶又反。
　　【一三】【注】必弊故也。
　　　　　　【疏】夫三皇之治，实自无为。无为之迹，迹生于弊，故百代之后，乱莫甚焉。弊乱之状，列在下文。
　　【一四】【疏】悖，逆也。睽，（乎）〔乖〕离也。堕，废坏也。施，泽也。运无为之智以立治方，后世执迹，遂成其弊。致星辰悖彗，日月为之不明；山川乖离，岳渎为之崩竭；废坏四时，寒暑为之叙。
　　　　　　【释文】《之知》音智，下同。《上悖》补对反。《下睽》苦圭反，又音圭，乖也。《中堕》许规反。《之施》式豉反。
　　【一五】【疏】僭，毒也。蛎虿，尾端有毒也。鲜规，小貌。言三皇之智，损害苍生，其为毒也，甚于蛎虿，是故细小虫兽，能遭扰动，况乎黔首，如何得安！以斯为圣，于理未可。毒害既多，深可羞媿也。
