<!-- { "loadSidebar": true } -->
　　　　　【疏】注曰，物皆自是，故无非是，物皆相彼，故无非彼。无非彼也，则天下无是矣；无非是也，则天下无彼矣。无彼无是，所以玄同。此注理尽，无劳别释。
　　【二】【疏】自为彼所彼，此则不自见，自知己为是，便则知之；物之有偏也，例皆如是。若审能见他见自，故无是无非也。
　　【三】【注】夫物之偏也，皆不见彼之所见，而独自知其所知。自知其所知，则自以为是。自以为是，则以彼为非矣。故曰彼出于是，是亦因彼，彼是相因而生者也。
　　　　　【疏】夫彼对于此，是待于非，文家之大体也。今言彼出于是者，言约理微，举彼角势也；欲示举彼明此，举是明非也。而彼此是非，相因而有，推求分析，即体皆空也。
　　【四】【注】夫死生之变，犹春秋冬夏四时行耳。故死生之状虽异，其于各安所遇，一也。今生者方自谓生为生，而死者方自谓生为死，则无生矣。生者方自谓死为死，而死者方自谓死为生，则无死矣。无生无死，无可无不可，故儒墨之辨，吾所不能同也；至于各冥其分，吾所不能异也。
　　　　　【疏】方，方将也。言彼此是非，无异生死之说也。夫生死交谢，（由）〔犹〕寒暑之递迁。而生者以生为生，而死者将生为死，亦如是者以是为是，而非者以是为非。故知因是而非，因非而是。因非而是，则无是矣；因是而非，则无非矣。是以无是无非，非生无死，无可无不可，何彼此之论乎！
　　【五】【注】夫怀豁者，因天下之是非而自无是非也。故不由是非之涂而是非无患不当者，直明其天然而无所夺故也。
　　　　　【疏】天，自然也。圣人达悟，不由是得非，直置虚凝，照以自然之智。只因此是非而得无非无是，终不夺有而别证无。
　　【六】【注】我亦为彼所彼。
　　【七】【注】彼亦自以为是。
　　　　　【疏】我自以为是，亦为彼之所非；我以彼为非，而彼亦以自为是也。
　　【八】【注】此亦自是而非彼，彼亦自是而非此，此与彼各有一是一非于体中也。
　　　　　【疏】此既自是，彼亦自是；此既非彼，彼亦非此；故各有一是，各有一非也。
　　【九】【注】今欲谓彼为彼，而彼复自是；欲谓是为是，而是复为彼所彼；故彼是有无，未果定也。
　　　　　【疏】夫彼此是非，相待而立，反复推讨，举体浮虚。自以为是，此则不无；为彼所彼，此则不有。有无彼此，未可决定。
　　　　　【释文】《彼复》扶又反。下同。
　　【一０】【注】偶，对也。彼是相对，而圣人两顺之。故无心者与物冥，而未尝有对于天下也。〔枢，要也〕（一）。此居其枢要而会其玄极，以应夫无方也。
　　　　　　【疏】偶，对也。枢，要也。体夫彼此俱空，是非两幻，凝神独见而无对于天下者，可谓会其玄极，得道枢要也。前则假问有无，待夺不定；此则重明彼此，当体自空。前浅后深，所以为次也。
　　　　　　【释文】《道枢》尺朱反。枢，要也。《以应》应对之应。前注同。后可以意求，不复重音。
　　【一一】【注】夫是非反复，相寻无穷，故谓之环。环中，空矣；今以是非为环而得其中者，无是无非也。无是无非，故能应夫是非。是非无穷，故应亦无穷。
　　　　　　【疏】夫绝待独化，道之本始，为学之要，故谓之枢。环者，假有二窍；中者，真空一道。环中空矣，以明无是无非。是非无穷，故应亦无穷也。◎家世父曰：是非两化而道存焉，故曰道枢。握道之枢以游乎环中，中，空也。是非反复，相寻无穷，若循环然。游乎空中，不为是非所役，而后可以应无穷。◎庆藩案唐释湛然止观辅行传宏决引庄子古注云：以圆环内空体无际，故曰环中。
　　【一二】【注】天下莫不自是而莫不相非，故一是一非，两行无穷。唯涉空得中者，旷然无怀，乘之以游也。
　　　　　　【疏】夫物莫不自是，故是亦一无穷；莫不相非，故非亦一无穷。唯彼我两忘，是非双遣，而得环中之道者，故能大顺苍生，乘之游也。
　　【一三】【疏】指，手指也。马，戏筹也。喻，比也。言人是非各执，彼我异情，故用己指比他指，即用他指为非指；复将他指比汝指，汝指于他指复为非指矣。指义既尔，马亦如之。所以诸法之中独奉指者，欲明近取诸身，切要无过于指，远托诸物，胜负莫先于马，故举二事以况是非。
　　【一四】【注】夫自是而非彼，彼我之常情也。故以我指喻彼指，则彼指于我指独为非指矣。此以指喻指之非指也。若复以彼指还喻我指，则我指于彼指复为非指矣。此（亦）〔以〕（二）非指喻指之非指也。将明无是无非，莫若反复相喻。反复相喻，则彼之与我，既同于自是，又均于相非。均于相非，则天下无是；同于自是，则天下无非。何以明其然邪？是若果是，则天下不得（彼）〔复〕（三）有非之者也。非若果非，〔则天下〕（四）亦不得复有是之者也。今是非无主，纷然淆乱，明此区区者各信其偏见而同于一致耳。仰观俯察，莫不皆然。是以至人知天地一指也，万物一马也，故浩然大宁，而天地万物各当其分，同于自得，而无是无非也。
　　　　　　【疏】天下虽大，一指可以蔽之；万物虽多，一马可以理尽。何以知其然邪？今以彼我是非反复相喻，则所是者非是，所非者非非。故知二仪万物，无是无非者也。
　　　　　　【释文】《天地一指也万物一马也》崔云：指，百体之一体；马，万物之一物。《浩然》户老反。
　　　　　　【校】（一）枢要也三字依焦竑本补。（二）（三）以字复字依宋本改。（四）则天下三字依焦竑本补。
　　可乎可【一】，不可乎不可【二】。道行之而成【三】，物谓之而然【四】。恶乎然？然于然。恶乎不然？不然于不然【五】。物固有所然，物固有所可【六】。无物不然，无物不可【七】。故为是举莛与楹，厉与西施，恢谲怪，道通为一【八】。其分也，成也【九】；其成也，毁也【一０】。凡物无成与毁，复通为一【一一】。唯达者知通为一，为是不用而寓诸庸【一二】。庸也者，用也；用也者，通也；通也者，得也【一三】；适得而几矣【一四】。因是已【一五】。已而不知其然，谓之道【一六】。劳神明为一而不知其同也，【一七】谓之朝三【一八】。何谓朝三？狙公赋芧，曰：“朝三而暮四，”众狙皆怒。曰：“然则朝四而暮三，”众狙皆悦。名实未亏而喜怒为用，亦因是也【一九】。是以圣人和之以是非而休乎天钧【二０】，是之谓两行【二一】。
　　【一】【注】可于己者，即谓之可。
　　【二】【注】不可于己者，即谓之不可。
　　　　　【疏】夫理无是非，而物有违顺，故顺其意者则谓之可，乖其情者则谓之不可。违顺既空，故知可不可皆妄也。
　　【三】【注】无不成也。
　　　　　【疏】大道旷荡，亭毒含灵，周行万物，无不成就。故在可成于可，而不当于可；在不可成不可，亦不当于不可也。
　　【四】【注】无不然也。
　　　　　【疏】物情颠倒，不达违从，虚计是非，妄为然不。
　　【五】【疏】心境两空，物我双幻，于何而有然法，遂执为然？于何不然为不然也？
　　【六】【注】各然其所然，各可其所可。
　　　　　【疏】物情执滞，触境皆迷，必固（为）〔谓〕有然，必固谓有可，岂知可则不可，然则不然邪！
　　【七】【疏】群品云云，各私所见，皆然其所然，可其所可。
　　　　　【释文】《无物不然无物不可》崔本此下更有可于可，而不可于不可，不可于不可，而可于可也。
　　【八】【注】夫莛横而楹纵，厉丑而西施好。所谓齐者，岂必齐形状，同规矩哉！故举纵横好丑，恢谲怪，各然其所然，各（一）可其所可，则理虽万殊而性同得，故曰道通为一也。
　　　　　【疏】为是义故，略举八事以破之。莛，屋梁也。楹，舍柱也。厉，病丑人也。西施，吴王美姬也。恢者，宽大之名。者，奇变之称。谲者，矫诈之心。怪者，妖异之物。夫纵横美恶，物见所以万殊；恢谲奇异，世情用（之）为颠倒。故有是非可不可，迷执其分。今以玄道观之，本来无二，是以妍丑之状万殊，自得之情惟一，故曰道通为一也。
　　　　　【释文】《故为》于伪反。下为是皆同。《莛》徐音庭，李音挺。司马云：屋梁也。《楹》音盈。司马云：屋柱也。◎俞樾曰：司马以莛为屋梁，楹为屋柱，故郭云莛横而楹纵。案说文：莛，茎也。屋梁之说，初非本义。汉书东方朔传以莛撞锺，文选答客难篇莛作筳。李注引说苑曰：建天下之鸣钟，撞之以筳，岂能发其音声哉！筳与莛通。是古书言莛者，谓其小也。莛楹以大小言，厉西施以好丑言。旧说非是。《厉》如字，恶也。李音赖。司马云：病癞。《西施》司马云：夏姬也。案句践所献吴王美女也。《恢》徐苦回反，大也。郭苦虺反。简文本作吊。◎卢文弨曰：案吊音的。下字与诡同。吊诡见下文。《》九委反，徐九彼反。李云：戾也。《谲怪》音决。李云：谲，乖也。怪，异也。◎家世父曰：可不可，然不然，达者委而不用，而即寓用于不用之中，故通为一。《楹纵》本亦作从，同。将容反。
　　【九】【注】夫物或此以为散而彼以为成。
　　　　　【疏】夫物或于此为散，于彼为成，欲明聚散无恒，不可定执。此则于不二之理更举论端者也。
　　　　　【释文】《其分》如字。
　　【一０】【注】我之所谓成而彼或谓之毁。
　　　　　　【疏】或于此为成，于彼为毁。物之涉用，有此不同，则散毛成，伐木为舍等也。
　　【一一】【注】夫成毁者，生于自见而不见彼也。故无成与毁，犹无是与非也。
　　　　　　【疏】夫成毁是非，生于偏滞者也。既成毁不定，是非无主，故无成毁，通而一之。
　　　　　　【释文】《复通》扶又反。
　　【一二】【疏】寓，寄也。庸，用也。唯当达道之夫，凝神玄鉴，故能去彼二偏，通而为一。为是义故，成功不处，用而忘用，寄用群材也。
　　【一三】【注】夫达者无滞于一方，故忽然自忘，而寄当于自用。自用者，莫不条畅而自得也。
　　　　　　【疏】夫有夫至功而推功于物，驰驭亿兆而寄用群材者，其惟圣人乎！是以应感无心，灵通不滞，可谓冥真体道，得玄珠于赤水者也。
　　【一四】【注】几，尽也。至理尽于自得也。
　　　　　　【疏】几，尽也。夫得者，内不资于我，外不资于物，无思无为，绝学绝待，适尔而得，盖无所由，与理相应，故能尽妙也。
