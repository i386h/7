<!-- { "loadSidebar": true } -->
　　　　　【疏】夫处上为君，则必须无为任物，用天下之才能；居下为臣，亦当亲事有为，称所司之职任；则天下化矣。斯乃百王不易之道。
　　【六】【疏】谓三皇五帝淳古之君也。知照明达，笼落二仪，而垂拱无为，委之臣下，知者为谋，故不自虑也。
　　　　　【释文】《知虽》音智。下愚知同。
　　【七】【疏】弘辩如流，雕饰万物，而付之司牧，终不自言也。
　　　　　【释文】《自说》音悦。
　　【八】【注】夫在上者，患于不能无为而代人臣之所司。使咎繇不得行其明断，后稷不得施其播殖，则群才失其任而主上困于役矣。故冕旒垂目而付之天下，天下皆得其自为，斯乃无为而无不为者也，故上下皆无为矣。但上之无为则用下，下之无为则自用也。
　　　　　【疏】艺术才能冠乎海内，任之良佐而不与焉，夫何为焉哉？玄默而已。故老经云，是谓用人之力。
　　　　　【释文】《咎》音羔。《繇》音遥。《明断》丁乱反。
　　【九】【注】所谓自尔。
　　　　　【疏】天无情于生产而万物化生，地无心于长成而万物成育，故郭注云，所谓自然也。
　　【一０】【注】功自彼成。
　　　　　　【疏】王者同两仪之含育，顺四序以施生，任万物之自为，故天下之功成矣。◎王念孙曰：案如郭解，则功下须加成字而其义始明。不知功即成也，言无为而天下成也。（中庸曰，无为而成。）尔雅曰：功，成也。大戴礼盛德篇曰，能成德法者为有功。周官稿人，乃入功于司弓矢及缮人，郑注曰：功，成也。管子五辅篇曰，大夫任官辩事，官长任事守职，士修身功材，功材，谓成材也。荀子富国篇曰，百姓之力，待之而后功，谓待之而后成也。万物化，万物育，天下功，相对为文，是功为成也。
　　【一一】【疏】夫日月明晦，云雷风雨，而荫覆不测，故莫神于天。囊括川原，包容岳渎，运载无穷，故莫富于地。位居九五，威跨万乘，日月照临，一人总统，功德之大，莫先王者。故老经云，域中四大，王居其一焉。
　　【一二】【注】同乎天地之无为也。
　　　　　　【疏】配，合也。言圣人之德，合天地之无为。
　　【一三】【疏】达覆载之无主，是以乘驭两仪；循变化之往来，故能驱驰万物；任黔黎之才，用人群之道也。
　　　　　　【校】（一）世德堂本无此字。（二）道藏本无而字。
　　本在于上，末在于下【一】；要在于主，详在于臣【二】。三军五兵之运，德之末也【三】；赏罚利害，五刑之辟，教之末也【四】；礼法度数，形名比详，治之末也【五】；钟鼓之音，羽旄之容，乐之末也【六】；哭泣衰绖，隆杀之服，哀之末也【七】。此五末者，须精神之运，心术之动，然后从之者也【八】。
　　【一】【疏】本，道德也。末，仁义也。言道德淳朴，治之根本，行于上古；仁义浇薄，治之末叶，行于下代。故云，本在于上，末在于下也。
　　　　　【释文】《本在于上末在于下》李云：本，天道；末，人道也。
　　【二】【疏】要，简省也。详，繁多也。主道逸而简要，臣道劳而繁冗。繁冗，故有为而奉上；简要，故无为而御下也。
　　【三】【疏】五兵者，一弓，二殳，三矛，四戈，五戟也。运，动也。夫圣明之世，则偃武修文；逮德下衰，则偃文修武。偃文修武，则五兵动乱；偃武修文，则四民安业。德之本末，自此可知也。
　　【四】【疏】赏者，轩冕荣华，故利也。罚者，诛残戮辱，故害也。辟，法也。五刑者，一劓，二墨，三刖，四宫，五大辟。夫道丧德衰，浮伪日甚，故设刑辟以被黎元，既亏理本，适为教末也。
　　　　　【释文】《之辟》毗赤反。
　　【五】【疏】礼法者，五礼之法也。数者，计算；度〔者〕，丈尺；形者，容仪；名者，字讳；比者，校当；详者，定审。用此等法以养苍生，治乖淳古，故为治末也。
　　　　　【释文】《比详》毗志反。下同。一音如字，云：比较详审。《治之》直吏反。下治之至、注至治之道同。
　　【六】【疏】乐者，和也。羽者，鸟羽；旄者，兽毛；言采鸟兽之羽毛以饰其器也。夫帝王之所以作乐者，欲上调阴阳，下和时俗也。古人闻乐即知国之兴亡，治世乱世，其音各异。是知大乐与天地同和，非羽毛钟鼓者也。自三代以下，浇浪荐兴，赏郑卫之淫声，弃云韶之雅韵，遂使羽毛文采，盛饰容仪，既非咸池之本，适是濮水之末。
　　【七】【疏】绖者，实也。衰，摧也。上曰（衰）〔服〕，下曰裳。在首在腰，二俱有绖。隆杀者，言礼有斩衰、齐衰、大功、小功、缌麻五等，哭泣衣裳，各有差降。此是教迹外仪，非情发于衷，故哀之末也。
　　　　　【释文】《衰》音崔。《绖》田结反。《隆杀》所界反。
　　【八】【注】夫精神心术者，五末之本也。任自然而运动，则五事之末不振而自举也。
　　　　　【疏】术，能也；心之所能，谓之心术也。精神心术者，五末之本也。言此之五末，必须精神心智率性而动，然后从于五事，即非矜矫者也。
　　末学者，古人有之，而非所以先也【一】。君先而臣从，父先而子从，兄先而弟从，长先而少从，男先而女从，夫先而妇从【二】。夫尊卑先后，天地之行也，故圣人取象焉【三】。天尊，地卑，神明之位也；春夏先，秋冬后，四时之序也【四】。万物化作，萌区有状【五】；盛衰之杀，变化之流也【六】。夫天地至神（一），而有尊卑先后之序，而况人道乎【七】！宗庙尚亲，朝廷尚尊，乡党尚齿，行事尚贤，大道之序也【八】。语道而非其序者，非其道也【九】；语道而非其道者，安取道（二）【一０】！
　　【一】【注】所以先者本也。
　　　　　【疏】古之人，谓中古人也。先，本也。五末之学，中古有之，事涉浇伪，终非根本也。
　　【二】【疏】夫尊卑先后，天地之行也。
　　　　　【释文】《长先而少》诗照反。
　　【三】【注】言（三）此先后虽是人事，然皆在至（四）理中来，非圣人之所作也。
　　　　　【疏】天地之行者，谓春夏先，秋冬后，四时行也。夫天地虽大，尚有尊卑，况在人伦，而无先后！是以圣人象二仪之造化，观四序之自然，故能笃君臣之大义，正父子之要道也。
　　【四】【疏】天尊，地卑，不刊之位也。春夏先，秋冬后，次序乎。举此二条，足明万物。
　　【五】【疏】夫万物变化，未始暂停，或起或伏，乍生乍死，千族万种，色类不同，而萌兆区分，各有形状。
　　　　　【释文】《萌区》曲俱反。
　　【六】【疏】夫春夏盛长，秋冬衰杀，或变生作死，或化故成新，物理自然，非关措意，故随流任物而所造皆适。
　　【七】【注】明夫尊卑先后之序，固有物之所不能无也。
　　　　　【疏】二仪生育，有不测之功，万物之中，最为神化，尚有尊卑先后，况人伦之道乎！
　　【八】【注】言非但人伦所尚也。
　　　　　【疏】宗庙事重，必据昭穆，以嫡相承，故尚亲也。朝廷以官爵为尊卑，乡党以年齿为次第，行事择贤能用之，此理之必然，故云大道之序。
　　　　　【释文】《朝廷》直遥反。
　　【九】【疏】议论道理而不知次第者，虽有语言，终非道语；既失其序，不堪治物也。
　　【一０】【注】所以取道，为〔其〕有序〔也〕（五）。
　　　　　　【疏】既不识次第，虽语非道，于何取道而行理之邪！
　　　　　　【校】（一）阙误引张君房本神下有也字。（二）阙误引文如海本道下有哉字。（三）赵谏议本无言字。（四）赵本无至字。（五）其字也字依宋本及道藏本补。世德堂本作为有序也，无其字。
　　是故古之明大道者，先明天而道德次之【一】，道德已明而仁义次之【二】，仁义已明而分守次之【三】，分守已明而形名次之【四】，形名已明而因任次之【五】，因任已明而原省次之【六】，原省已明而是非次之【七】，是非已明而赏罚次之【八】。赏罚已明而愚知处宜，贵贱履位【九】；仁贤不肖袭情【一０】，必分其能，必由其名【一一】。以此事上【一二】，以此畜下，以此治物，以此修身【一三】，知谋不用，必归其天，此之谓大平，治之至也【一四】。
　　【一】【注】天者，自然也。自然既明，则物得其道也。
　　　　　【疏】此重开大道次序之义。言古之明开大道之人，先明自然之理。为自然是道德之本，故道德次之。
　　【二】【注】物得其道而和，理自适也。
　　　　　【疏】先德后仁，先仁后义，故仁义次之。
　　【三】【注】理适而不失其分也。
　　　　　【疏】既行兼爱之仁，又明裁非之义，次令各守其分，不相争夺也。
　　【四】【注】得分而物物之名各当其形也。
　　　　　【疏】形，身也。各守其分，不相倾夺，次劝修身，致其名誉也。
　　【五】【注】无所复改。
　　　　　【疏】虽复劝令修身以致名誉，而皆须因其素分，任其天然，不可矫性伪情以要令闻也。
　　【六】【注】物各自任，则罪责除也。
　　　　　【疏】原者，恕免；省者，除废。虽复因任其本性，而不无其僭过，故宜布之恺泽，宥免其辜也。
　　　　　【释文】《原省》所景反。原，除；省，废也。
　　【七】【注】各以得性为是，失性为非。
　　　　　【疏】虽复赦过宥罪，而人心渐薄，次须示其是非，以为鉴诫也。
　　【八】【注】赏罚者，失得之报也。夫至治之道，本在于天而末极于斯。
　　　　　【疏】是非既明，臧否斯见，故赏善罚恶，以勖黎元也。
　　【九】【注】官（一）各当其才也。
　　　　　【疏】用此赏罚，以次前序而为治方者，智之明暗，安处各得其宜，才之高下，贵贱咸履其位也。
　　【一０】【注】各自行其所能之情。
　　　　　　【疏】仁贤，智也；不肖，愚也。袭，用也。主上圣明，化导得所，虽复贤愚各异，而咸用本情，终不舍己效人，矜夸炫物也。
　　【一一】【注】无相易业。
　　　　　　【疏】夫性性不同，物物各异，艺能固别，才用必分，使之如器，无不调适也。
　　　　　　【释文】《必分》方云反。
　　【一二】【注】名当其实，故由名而实不滥也。
　　　　　　【疏】夫名以召实，而（由）〔当〕实故名。若使实不（当）〔由〕（二）名，则名过其实。今明名实相称，故云必由其名也。
　　【一三】【疏】以，用也。言用以前九法，可以为臣事上，为君畜下，外以治物，内以修身也。
