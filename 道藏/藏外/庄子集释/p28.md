<!-- { "loadSidebar": true } -->
　　　　　【释文】《孽》彦列反。《将恶》乌路反。《闷然》音门。
　　【八】【注】不小立圭角以逆其鳞也。
　　　　　【疏】町，畔也。畦，垺也。与，共也。入，会也。夫处世接物，其道实难。不可遂与和同，亦无容顿生乖忤。或同婴儿之愚鄙，且复无知；或类田野之无畦，略无界畔；纵奢侈之贪求，任凶猛之杀戮。然后道之以德，齐之以礼。达斯趣者，方会无累之道也。
　　　　　【释文】《婴儿》李云：喻无意也。崔云：喻骄游也。《无町》徒顶反。《畦》户圭反。李云：町畦，畔埒也。无畔埒，无威仪也。崔云：喻守节。《无崖》司马云：不顾法也。《无疵》似移反。病也。
　　　　　【校】（一）世德堂本无也字。（二）以字也字依赵谏议本及世德堂本删。（三）模字依世德堂本及卢校改。
　　汝不知夫螳螂乎？怒其臂以当车辙，不知其不胜任也，是其才之美者也【一】。戒之，慎之！积伐而美者以犯之，几矣【二】。
　　【一】【注】夫螳螂之怒臂，非不美也；以当车辙，顾非敌耳。今知之所无柰何而欲强当其任，即螳螂之怒臂也。
　　　　　【疏】螳螂，有斧虫也。夫螳螂鼓怒其臂以当轩车之辙，虽复自恃才能之美善，而必不胜举其职任。喻颜阖欲以己之才能以当储君之势，何异乎螳螂怒臂之当车辙也！
　　　　　【释文】《不胜》音升。◎庆藩案御览九百四十六引司马云：非不有美才，顾不胜任耳。释文阙。
　　【二】【注】积汝之才，伐汝之美，以犯此人，危殆之道。
　　　　　【疏】积，蕴蓄也。而，汝也。几，危也。既傅储君，应须戒慎，今乃蕴蓄才能，自矜汝美，犯触威势，必致危亡。
　　汝不知夫养虎者乎？不敢以生物与之，为其杀之之怒也【一】；不敢以全物与之，为其决之之怒也【二】；时其饥饱，达其怒心【三】。虎之与人异类而媚养己者，顺也；故其杀者，逆也【四】。
　　【一】【注】恐其因有杀心而遂怒也。
　　　　　【疏】汝颇知世有养虎之法乎？猪羊之类，不可生供猛兽，恐其因杀而生嗔怒也。◎家世父曰：几矣，言其怒视螳螂，几近之也。此不自量其才者也。虎之怒也，而可使驯，马之良也，而使缺衔毁首碎胸以怒，无他，勿与撄之而已。螳螂之撄车辙，奚所利而为之哉！
　　　　　【释文】《为其》于伪反。下同。
　　【二】【注】方使虎自啮分之，则因用力而怒矣。
　　　　　【疏】汝颇知假令以死物投兽，犹须先为分决，若使虎自啮分，恐因用力而怒之也。
　　　　　【释文】《分之》如字。
　　【三】【注】知其所以怒而顺之。
　　　　　【疏】知饥饱之时，达喜怒之节，通于物理，岂复危亡！
　　【四】【注】顺理则异类生爱，逆节则至亲交兵。
　　　　　【疏】夫顺则悦媚，虎狼可以驯狎；逆则杀害，至亲所以交兵。媚己之道既同，涉物之方无别也。◎家世父曰：达其怒心，自有作用。所谓顺者，非务徇其欲也，无使杀焉而不导之以为怒也，无使决焉而不纵之以为怒也。苟无撄其怒而已，其心常有所自达焉，则顺矣。
　　夫爱马者，以筐盛矢，以蜃盛溺【一】。适有虻仆缘【二】，而拊之不时【三】，则缺衔毁首碎胸【四】。意有所至而爱有所亡，可不慎邪【五】！”
　　【一】【注】矢溺至贱，而以宝器盛之，爱马之至者也。
　　　　　【疏】蜃，大蛤也。爱马之屎，意在贵重。屎溺至贱，以大蜃盛之，情有所滞，遂至于是也。
　　　　　【释文】《盛矢》音成。下及注同。矢或作屎，同。《以蜃》徐市轸反，蛤类。《溺》奴吊反。
　　【二】【注】仆仆然群着马。
　　　　　【释文】《》音文。本或作□，同。《虻》孟庚反。《仆缘》普木反，徐敷木反。向云：仆仆然，虻缘马稠穊之貌。崔音如字，云：仆御。◎王念孙曰：案向崔二说皆非也。仆之言附也，言虻附缘于马体也。仆与附，声近而义同。大雅既醉篇景命有仆，毛传曰：仆，附也。郑笺曰：天之大命又附着于女。文选子虚赋注引广雅曰：仆，谓附着于人。（案今广雅无此语。广雅疑广仓之讹。）《群着》直略反。
　　【三】【注】虽救其患，而掩马之不意。
　　　　　【释文】《而拊》李音抚，又音付，一音附。崔本作府，音附。
　　【四】【注】掩其不备，故惊而至此。
　　　　　【疏】仆，聚也。拊，拍也。衔，勒也。适有虻，群聚缘马，主既爱惜，卒然拊之，意在除害。不定时节，掩马不意，忽然惊骇，于是马缺衔勒，挽破辔头，人遭蹄蹋，毁首碎胸者也。
　　【五】【注】意至除患，率然拊之，以至毁碎，失其所以爱矣。故当世接物，逆顺之际，不可不慎也。
　　　　　【疏】亡，犹失也。意之所（在）〔至〕（一），在乎爱马，既以毁损，即失其所爱。人间涉物，其义亦然，机感参差，即遭祸害。拊马之喻，深宜慎之也。◎家世父曰：人与人相接而成世，而美恶生焉，从违判焉，顺逆形焉。如是而大患因之以生，谓人之不足与处也，而乌知己之不足与处人也！处己以无用，斯得之矣。德荡乎名，知出乎争，为此一篇之主脑。篇尾五段，去名与争，乃可出入于人间世。
　　　　　【释文】《率然》疏律反。本或作卒，七忽反。
　　　　　【校】（一）至字依正文及郭注改。
　　匠石之齐，至于曲辕，见栎社树【一】。其大蔽数千（一）牛，絜之百围【二】，其高临山十仞而后有枝，其可以为舟者旁十数【三】。观者如市，匠伯不顾，遂行不辍【四】。
　　【一】【疏】之，适也。曲辕，地名也。其道屈曲，犹如嵩山之西有轘辕之道，即斯类也。栎，木名也。社，土神也。祀封土曰社。社，吐也，言能吐生万物，故谓之社也。匠是工人之通称，石乃巧者之私名。其人自鲁适齐，涂经曲道，睹兹异木，拥肿不材。欲明处涉人间，必须以无用为用也。
　　　　　【释文】《曲辕》音袁。司马云：曲辕，曲道也。崔云：道名。《栎》力狄反。李云：木名，一云：梂也。◎卢文弨曰：梂，众本作采，讹。今从宋本正。
　　【二】【疏】絜，约束也。栎社之树，特高常木，枝叶覆荫，蔽数千牛，以绳束之，围粗百尺。江南庄本多言其大蔽牛，无数千字，此本应错。且商丘之木，既结驷千乘，曲辕之树，岂蔽一牛？以此格量，数千之本是也。
　　　　　【释文】《蔽牛》必世反。李云：牛住其旁而不见。《絜》向徐户结反，徐又虎结反。约束也。◎庆藩案文选贾长沙过秦论注引司马云：絜，匝也。释文阙。《百围》李云：径尺为围，盖十丈也。
　　【三】【疏】七尺曰仞。此树直竦崟岑七十余尺，然后挺生枝干，蔽日捎云。堪为船者，旁有数十木之大。盖其状如是也。
　　　　　【释文】《十仞》小尔雅云：四尺曰仞。案七尺曰仞。崔本作千仞。或云：八尺曰仞。《旁十数》所具反。崔云：旁，旁枝也。◎俞樾曰：旁读为方，古字通用。尚书皋陶谟篇方施象刑惟明，新序节士篇方作旁，甫刑篇方告无辜于上，论衡变动篇方作旁，并其证也。在宥篇出入无旁，即出入无方，此本书假旁为方之证。诗正月篇民今方殆，郑笺云：方，且也。其可以为舟者方十数，言可以为舟者且十数也。释文引崔曰，旁，旁枝也，盖不知旁为方假字，故语词而误以为实义矣。
　　【四】【疏】辍，止也。木大异常，看者甚众。唯有匠石知其不材，行涂直过，曾不留视也。
　　　　　【释文】《观者》。古奂反，又音官。《匠伯》伯，匠石字也。崔本亦作石。◎庆藩案文选何平叔景福殿赋注、王子渊洞箫赋注、嵇叔夜琴赋注、司马绍统赠山涛诗注、张景阳七命注，并引司马云：匠石，字伯。释文阙。《不辍》丁劣反。
　　　　　【校】（一）世德堂本无数千二字，与释文同，阙误引江南李氏及张君房本有。
　　弟子厌观之，走及匠石，曰：“自吾执斧斤以随夫子，未尝见材如此其美也。先生不肯视，行不辍，何邪【一】？”
　　【一】【疏】门人惊栎社之盛美，乃住立以视看。自负笈以从师，未见材有若此（怪）大也。〔怪〕匠之不顾，走及，遂以咨询。
　　　　　【释文】《厌》于艳反，又于瞻反。
　　曰：“已矣，勿言之矣【一】！散木也，以为舟则沈，以为棺椁则速腐【二】，以为器则速毁【三】，以为门户则液樠，以为柱则蠹【四】。是不材之木也，无所可用，故能若是之寿【五】。”
　　【一】【疏】已，止也。匠石知大木之不材，非世俗之所用，嫌弟子之辞费，诃令止而勿言也。
　　【二】【疏】栎木体重，为船即沈；近土多败，为棺椁速折。疏散之树，终于天年，亦是不材之木，故致闲散也。
　　　　　【释文】《散木》悉但反，徐悉旦反。下同。《则速》如字。向崔本作数。向所禄反。下同。《腐》扶甫反。
　　【三】【疏】人闲器物，贵在牢固。栎既疏脆，早毁何疑也！
　　【四】【疏】樠，脂汗出也。蠹，木内虫也。为门户则液樠而脂出，为梁柱则蠹而不牢。
　　　　　【释文】《液》音亦。《樠》亡言反。向李莫干反。郭武半反。司马云：液，津液也。樠，谓脂出樠樠然也。崔云：黑液出也。◎李桢曰：广韵二十二元：樠，松心，又木名也。说文：樠，松心木。段注云：疑有夺误，当作松心也，一曰木名也。陆所据是说文古本。按松心有脂，液樠正取此义。谓脂出如松心也。此庄子字法之妙。疏与释文义俱不明。又广韵释□曰松脂，段云即樠为松脂之误。余疑□为樠之或体。《蠹》丁故反。
　　【五】【注】不在可用之数，故曰散木。
　　　　　【疏】闲散疏脆，故不材之木，涉用无堪，所以免早夭。
　　匠石归，栎社见梦曰：“女将恶乎比予哉？若将比予于文木邪？【一】夫柤梨橘柚，果蓏之属【二】，实熟则剥，剥则辱；大枝折，小枝泄。此以其能苦其生者也，故不终其天年而中道夭，自掊击于世俗者也。物莫不若是。【三】且予求无所可用久矣，几死，乃今得之【四】，为予大用【五】。使予也而有用，且得有此大也邪【六】？且也若与予也皆物也，柰何哉其相物也【七】？而几死之散人，又恶知散木【八】！”
　　【一】【注】凡可用之木为文木。
　　　　　【疏】恶乎，犹于何也。若，汝也。予，我也。可用之木为文木也。匠石归寝，栎社感梦，问于匠石：“汝将何物比并我哉？为当将我作不材散木邪？为当比予于有用文章之木邪？”
　　　　　【释文】《见梦》胡荐反。《女将》音汝。《恶乎》音乌。下同。
