<!-- { "loadSidebar": true } -->
　　【一】【注】夫能令天下治，不治天下者也。故尧以不治治之，非治之而治者也。今许由方明既治，则无所代之。而治实由尧，故有子治之言，宜忘言以寻其所况。而或者遂云：治之而治者，尧也；不治而尧得以治者，许由也。斯失之远矣。夫治之由乎不治，为之出乎无为也，取于尧而足，岂借之许由哉！若谓拱默乎山林之中而后得称无为者，此庄老之谈所以见弃于当涂。〔当涂〕（二）者自必于有为之域而不反者，斯之由也。
　　　　　【疏】治，谓理也。既，尽也。言尧治天下，久以升平，四海八荒，尽皆清谧，何劳让我，过为辞费。然睹庄文则贬尧而推许，寻郭注乃劣许而优尧者，何邪？欲明放勋大圣，仲武大贤，贤圣二涂，相去远矣。故尧负扆汾阳而丧天下，许由不夷其俗而独立高山，圆照偏溺，断可知矣。是以庄子援禅让之迹，故有爝火之谈；郭生察无待之心，更致不治之说。可谓探微索隐，了文合义，（宣）〔宜〕寻其旨况，无所稍嫌也。
　　　　　【释文】《能令》力呈反，下同。
　　【二】【注】夫自任者对物，而顺物者与物无对，故尧无对于天下，而许由与稷契为匹矣。何以言其然邪？夫与物冥者，故群物之所不能离也。是以无心玄应，唯感之从，泛乎若不系之舟，东西之非己也，故无行而不与百姓共者，亦无往而不为天下之君矣。以此为君，若天之自高，实君之德也。若独亢然立乎高山之顶，非夫人有情于自守，守一家之偏尚，何得专此！此故俗中之一物，而为尧之外臣耳。若以外臣代乎内主，斯有为君之名而无任君之实也。
　　　　　【疏】许由偃蹇箕山，逍遥颍水，膻臊荣利，厌秽声名。而尧殷勤致请，犹希代己，许由若高九五，将为万乘之名。然实以生名，名从实起，实则是内是主，名便是外是宾。舍主取宾，丧内求外，既非隐者所尚，故云吾将为宾也。
　　　　　【释文】《稷契》息列反，皆唐虞臣也。稷，周之始祖，名弃。契，殷之始祖名。《能离》力智反。《玄应》应对之应。《（汛）〔泛〕乎》芳剑反。《非夫》音扶。下明夫同。
　　【三】【注】性各有极，苟足其极，则余天下之财也！
　　　　　【疏】鹪鹩，巧妇鸟也，一名工雀，一名女匠，亦名桃虫，好深处而巧为巢也。偃鼠，形大小如牛，赤黑色，獐脚，脚有三甲，耳似象耳，尾端白，好入河饮水。而鸟巢一枝之外，不假茂林；兽饮满腹之余，无劳浩汗。况许由安兹蓬荜，不顾金闱，乐彼疏食，讵劳玉食也！
　　　　　【释文】《鹪》子遥反。《鹩》音辽。李云：鹪鹩，小鸟也。郭璞云：鹪鹩，桃雀。《偃鼠》如字。李云：鼷鼠也。说文：鼢鼠，一曰偃鼠。鼢，音扶问反。◎卢文弨曰：旧无音字。今案凡不见正文及注之字而加音者，例有音字。今依前后例增。◎庆藩案李桢曰：偃鼠；李云鼷鼠也。案说文鼢下云：地行鼠，伯劳所化也，一曰偃鼠。偃，或作，俗作。玉篇：鼹，大鼠也，广雅：鼠，鼢鼠。本艹，鼠在土中行，陶注：俗一名隐鼠，一名鼢鼠，常穿耕地中行，讨掘即得。说文鼷下云：鼷，小鼠也。尔雅：鼷，鼠有螫毒者。公羊成七年传注云：鼷鼠，鼠中之微者。博物志：鼷鼠，鼠之类最小者，食物，当时不觉痛，或名甘鼠。据此，知偃鼠、鼷鼠，判然为二，李说误。
　　【四】【注】均之无用，而尧独有之。明夫怀豁者无方，故天下乐推而不厌。
　　　　　【疏】予，我也。许由寡欲清廉，不受尧让，故谓尧云：君宜速还黄屋，归反紫微，禅让之辞，宜其休息。四海之尊，于我无用，九五之贵，予何用为！
　　　　　【释文】《归休乎君》绝句。一读至乎字绝句，君别读。《怀豁》呼活反。《乐推》音洛。《不厌》于艳反。
　　【五】【注】庖人尸祝，各安其所司；鸟兽万物，各足于所受；帝尧许由，各静其所遇；此乃天下之至实也。各得其实，又何所为乎哉？自得而已矣。故尧许之行（三）虽异，其于逍遥一也。
　　　　　【疏】庖人，谓掌庖厨之人，则今之太官供膳是也。尸者，太庙中神主也；祝者，则今太常太祝是也；执祭版对尸而祝之，故谓之尸祝也。樽，酒器也。俎，肉器也。而庖人尸祝者，各有司存。假令膳夫懈怠，不肯治庖，尸祝之人，终不越局滥职，弃于樽俎而代之宰烹；亦犹帝尧禅让，不治天下，许由亦不去彼山林，就兹帝位；故注云帝尧许由各静于所遇也已。
　　　　　【释文】《庖人》鲍交反，徐扶交反，掌厨人也。周礼有庖人职。◎庆藩案说文：庖，厨也。礼王制三为充君之庖，注：庖，今之厨也。周礼庖人注：庖之为言苞也，苞裹肉曰苞苴。（裹之曰苞，藉之曰苴。）释文一本庖下无人字，非是。《尸祝》之六反。传鬼神辞曰祝。《樽》子存反，本亦作尊。◎卢文弨曰：案尊乃正体。《俎》徐侧吕反。
　　　　　【校】（一）俞樾云：此本作吾将为实乎，与上吾将为名乎相对成文。实与宾形似，又涉上句实之宾也而误。（二）当涂二字依世德堂本补。（三）之行二字赵谏议本作之地，世德堂本作天地。
　　肩吾问于连叔曰：“吾闻言于接舆【一】，大而无当，往而不返。吾惊怖其言，犹河汉而无极也【二】；大有径庭，不近人情焉【三】。”
　　【一】【疏】肩吾连叔，并古之怀道人也。接舆者，姓陆，名通，字接舆，楚之贤人隐者也，与孔子同时。而佯狂不仕，常以躬耕为务，楚王知其贤，聘以黄金百镒，车驷二乘，并不受。于是夫负妻戴，以游山海，莫知所终。肩吾闻接舆之言过无准的，故问连叔，询其义旨。而言吾闻言于接舆者，闻接舆之言也。庄生寄三贤以明尧之一圣，所闻之状具列于下文也。
　　　　　【释文】《肩吾》李云：贤人也。司马云：神名。《连叔》李云：怀道人也。《接舆》本又作与，同，音余，接舆，楚人也，姓陆，名通。皇甫谧曰：接舆躬耕，楚王遣使以黄金百镒车二驷聘之，不应。
　　【二】【疏】所闻接舆之言，（怖）〔恢〕弘而无的当，一往而陈梗概，曾无反复可寻。吾窃闻之，惊疑怖恐，犹如上天河汉，迢递清高，寻其源流，略无穷极也。
　　　　　【释文】《无当》丁浪反。司马云：言语弘大，无隐当也。《惊怖》普布反，广雅云：惧也。
　　【三】【疏】径庭，犹过差，亦是直往不顾之貌也。谓接舆之言，不偶于俗，多有过差，不附世情，故大言不合于里耳也。
　　　　　【释文】《大有》音泰，徐敕佐反。《径》徐古定反。司马本作茎。《庭》敕定反。李云：径庭，谓激过也。◎庆藩案文选刘孝标辩命论注引司马云：极，崖也，言广若河汉无有崖也。径庭，激过之辞也。释文阙。《不近》附近之近。
　　连叔曰：“其言谓何哉【一】？”
　　【一】【疏】陆通之说其若何？此则反质肩吾所闻意谓。
　　曰：“藐姑射之山，有神人居焉，肌肤若冰雪，（绰）〔淖〕（一）约若处子【一】。不食五谷，吸风饮露【二】。乘云气，御飞龙，而游乎四海之外【三】。其神凝，使物不疵疠而年谷熟。吾以是狂而不信也【四】。”
　　【一】【注】此皆寄言耳。夫神人即今所谓圣人也。夫圣人虽在庙堂之上，然其心无异于山林之中，世岂识之哉！徒见其戴黄屋，佩玉玺，便谓足以缨绂（二）其心矣；见其历山川，同民事，便谓足以憔悴其神矣；岂知至至者之不亏哉！今言王德之人而寄之此山，将明世所无由识，故乃托之于绝垠之外而推之于视听之表耳。处子者，不以外伤内。
　　　　　【疏】藐，远也。山海经云：姑射山在寰海之外，有神圣之人，戢机应物。时须揖让，即为尧舜；时须干戈，即为汤武。绰约，柔弱也。处子，未嫁女也。言圣人动寂相应，则空有并照，虽居廊庙，无异山林，和光同尘，在染不染。冰雪取其洁净，绰约譬以柔和，处子不为物伤，姑射语其绝远。此明尧之盛德，窈冥玄妙，故托之绝垠之外，推之视听之表。斯盖寓言耳，亦何必有姑射之实乎，宜忘言以寻其所况。此即肩吾述己昔闻以答连叔之辞者也。
　　　　　【释文】《藐》音邈，又妙绍反。简文云：远也。《姑射》徐音夜，又食亦反，李实夜反。山名，在北海中。◎李桢曰：姑射山，释文云在北海中。下文姑射在汾水之阳。考山海经本有两姑射。东山经：卢其之山，又南三百八十里，曰姑射之山，无草木，多水。又南，水行三百里，流沙百里，曰北姑射之山，无草木，多水。又南三百里，曰南姑射之山，无草木，多水。海内北经：列姑射在海河洲中，姑射国在海中，属列姑射，西南山环之。列子黄帝篇，列姑射在海河洲中。与海内北经同。（下文山上有神人云云，大致与庄子同。足证音义云姑射在北海中不误。）唐殷敬顺列子释文引山海经曰：姑射国在海中，西南山环之。从国南水行百里，曰姑射之山。又西南行三百八十里，曰姑射山。郭云河水所经海上也。言遥望诸姑射山行列在海河之闲也。与今本山海经不同。隋书地理志，临汾有姑射山，此即东山经之姑射。庄子所谓姑射之山，汾水之阳是也。据秦氏恩复列子补注云：临汾姑射，即今平阳府西之九孔山。前后左右并无所谓南北姑射者。证之殷氏释文，则东山经北姑射南姑射两条，当在海内北经西南山环之之下。盖必有诸姑射环列，而后可以列姑射名之也。且殷所据山海经为唐时本，度古本元如此，不知何时脱写，羼入东山经姑射山一条之后，遂成今本。赖有列子释文，可以正山海经之误。而庄子两言姑射，一在北海，一在临汾，亦免混合为一。（毕氏沅注山海经引庄子，误混为一。）虽其文并属寓言，而山名所在，既皆确有可据，要无妨辨证及之耳。《肌》居其反。◎庆藩案冰，古凝字，肌肤若冰雪，即诗所谓肤如凝脂也，（风俗通义引诗云，既白且滑。）说文，冰正字，凝俗字。尔雅冰脂也，孙炎本作凝。冰脂以滑白言，冰雪以洁白言也。《淖》郭昌略反，又徒学反。字林丈卓反。苏林汉书音：火也。《约》如字。李云：淖约，柔弱貌。司马云：好貌。《处子》在室女也。《黄屋》车盖以黄为裹。一云，冕裹黄也。《玉玺》音徙。《缨》字或作婴。《绂》方物反。字或作绋。◎卢文弨曰：今注本作缨绋。案说文：绋，乱系也。此缨绋当作婴拂解，不当以为冠绂。绂亦俗字，说文本作韨，重文作韨。《憔悴》在遥反。下在醉反。《至至者》本亦作至足者。《王德》于况反。本亦作至。《绝垠》音银，又五根反。本又作限。
　　【二】【注】俱食五谷而独为神人，明神人者非五谷所为，而特禀自然之妙气。
