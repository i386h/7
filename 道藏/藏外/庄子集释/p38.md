<!-- { "loadSidebar": true } -->
　　　　　　【释文】《禺强》音虞，郭语龙反。司马云：山海经曰：北海之渚有神，人面鸟身，珥两青蛇，践两赤蛇，名禺强。崔云：大荒经曰：北海之神，名曰禺强，灵龟为之使。归藏曰：昔穆王子筮卦于禺强。案海外经云：北方禺强，黑身手足，乘两龙。郭璞以为水神，人面鸟身。简文云：北海神也，一名禺京，是黄帝之孙也。
　　【一七】【疏】少广，西极山名也。王母，太阴之精也，豹尾，虎齿，善笑。舜时，王母遣使献玉环，汉武帝时，献青桃。颜容若十六七女子，甚端正，常坐西方少广之山，不复生死，故莫知始终也。
　　　　　　【释文】《西王母》山海经云：状如人，狗尾，蓬头，戴胜，善啸，居海水之涯。汉武内传云：西王母与上元夫人降帝，美容貌，神仙人也。《少广》司马云：穴名。崔云：山名。或云，西方空界之名。
　　【一八】【疏】彭祖，帝颛顼之玄孙也。封于彭城，其道可祖，故称彭祖，善养性，得道者也。五伯者，昆吾为夏伯，大彭豕韦为殷伯，齐桓晋文为周伯，合为五伯。而彭祖得道，所以长年，上至有虞，下及殷周，凡八百年也。
　　　　　　【释文】《彭祖》解见逍遥篇。崔云：寿七百岁。或以为仙，不死。《五伯》如字。又音霸。崔李云：夏伯昆吾，殷大彭豕韦，周齐桓晋文。
　　【一九】【注】道，无能也。此言得之于道，乃所以明其自得耳。自得耳，道不能使之得也；我之未得，又不能为得也。然则凡得之者，外不资于道，内不由于己，掘然自得而独化也。夫生之难也，犹独化而自得之矣，既得其生，又何患于生之不得而为之哉！故夫（四）为生果不足以全生，以其生之不由于己为也，而为之则伤其真生也。
　　　　　　【疏】武丁，殷王名也，号曰高宗。高宗梦得傅说，使求之天下，于陕州河北县傅（严）〔岩〕板筑之所而得之，相于武丁，奄然清泰。傅说，星精也。而傅说一星在箕尾上，然箕尾则是二十八宿之数，维持东方，故言乘东维、骑箕尾；而与角亢等星比并行列，故言比于列星也。
　　　　　　【释文】《傅说》音悦。《得之以相》息亮反。《武丁奄有天下乘东维骑箕尾而比于列星》司马云：傅说，殷相也。武丁，殷王高宗也。东维，箕斗之间，天汉津之东维也。星经曰：傅说一星在尾上，言其乘东维，骑箕尾之间也。崔云：傅说死，其精神乘东维，托龙尾，乃列宿。今尾上有傅说星。崔本此下更有其生无父母，死登假三年而形遁，此言神之无能名者也，凡二十二字。《掘然》其勿反。
　　　　【校】（一）世德堂本无为字。（二）古字依正文改。（三）世德堂本神作人。（四）世德堂本无夫字。
　　南伯子葵问乎女偊曰：“子之年长矣，而色若（）〔孺〕子，何也【一】？”
　　【一】【疏】葵当为綦字之误，犹人间世篇中南郭子綦也。女偊，古之怀道人也。孺子，犹稚子也。女偊久闻至道，故能摄卫养生，年虽老，犹有童颜之色，驻彩之状。既异凡人，是故子葵问其何以致此也。
　　　　　【释文】《南伯子葵》李云：葵当为綦，声之误也。《女偊》徐音禹，李音矩。一云，是妇人也。《年长》张丈反。◎卢文弨曰：今本作丁丈反，与前后同。《子》本亦作孺，如喻反。李云：弱子也。◎卢文弨曰：今本作孺，是正体。
　　曰：“吾闻道矣【一】。”
　　【一】【注】闻道则任其自生，故气色全也。
　　　　　【疏】答云：闻道故得全生，是以反少还童，色如稚子。
　　南伯子葵曰：“道（一）可得学邪【一】？”
　　【一】【疏】睹其容色，既异常人，心怀景慕，故询其方术也。
　　　　　【校】（一）赵谏议本无道字。
　　曰：“恶！恶可！子非其人也【一】。夫卜梁倚有圣人之才而无圣人之道，我有圣人之道而无圣人之才【二】，吾欲以教之，庶几其果为圣人乎！不然，以圣人之道告圣人之才，亦易矣。吾犹守而告之【三】，参日而后能外天下【四】；已外天下矣，吾又守之，七日而后能外物【五】；已外物矣，吾又守之，九日而后能外生【六】；已外生矣，而后能朝彻【七】；朝彻，而后能见独【八】；见独，而后能无古今【九】；无古今，而后能入于不死不生【一０】。杀（一）生者不死，生生者不生【二】。其为物，无不将也【一二】，无不迎也【一三】；无不毁也【一四】，无不成也【一五】。其名为撄宁。【一六】撄宁也者，撄而后成者也【一七】。”
　　【一】【疏】恶恶可，言不可也。女偊心神内静，形色外彰。子葵见（有）〔其〕容貌，欣然请学。嫌其所问，故抑之谓非其人也。
　　　　　【释文】《恶恶可》并音乌。下恶乎同。
　　【二】【疏】卜梁，姬姓也，倚，名也。虚心凝淡为道，智用明敏为才。言梁有外用之才而无内凝之道，女偊有虚淡之道而无明敏之才，各滞一边，未为通美。然以才方道，才劣道胜也。
　　　　　【释文】《卜梁倚》鱼绮反，又其绮反。李云：卜梁，姓；倚，名。
　　【三】【疏】庶，慕也。几，近也。果，决也。夫上士闻道，犹藉勤行，若不勤行，道无由致。是故虽蒙教诲，必须修学，慕近玄道，决成圣人。若其不然，告示甚易，为须修守，所以成难。然女偊久闻至道，内心凝寂，今欲传告，犹自守之。况在初学，无容懈怠，假令口说耳闻，盖亦何益。是以非知之难，行之难也。
　　　　　【释文】《亦易》以豉反。
　　【四】【注】外，犹遗也。
　　　　　【疏】外，遗忘也。夫为师不易，传道极难。方欲教人，故凝神静虑，修而守之，凡经三日。心既虚寂，万境皆空，是以天下地上，悉皆非有也。
　　　　　【释文】《参日》音三。
　　【五】【注】物者，朝夕所须，切己难忘。
　　　　　【疏】天下万境疏远，所以易忘；资身之物亲近，所以难遗。守经七日，然后遗之。故郭注云，物者朝夕所须，切己难忘者也。
　　【六】【注】都遗也。
　　　　　【疏】隳体离形，坐忘我丧，运心既久，遗遣渐深也。
　　【七】【注】遗生则不恶死，不恶死故所遇即安，豁然无滞，见机而作，斯朝彻也。
　　　　　【疏】朝，旦也。彻，明也。死生一观，物我兼忘，惠照豁然，如朝阳初启，故谓之朝彻也。
　　　　　【释文】《能朝》如字。李除遥反。下同。《彻》如字。郭司马云：朝，旦也。彻，达妙之道。李云：夫能洞照，不崇朝而远彻也。《不恶》乌路反。下同。《豁然》唤活反。
　　【八】【注】当所遇而安之，忘先后之所接，斯见独者也。
　　　　　【疏】夫至道凝然，妙绝言象，非无非有，不古不今，独往独来，绝待绝对。睹斯胜境，谓之见独。故老经云寂寞而不改。
　　【九】【注】与独俱往。
　　　　　【疏】任造物之日新，随变化而俱往，不为物境所迁，故无古今之异。
　　【一０】【注】夫系生故有死，恶死故有生。是以无系无恶，然后能无死无生。
　　　　　　【疏】古今，会也。夫时有古今之异，法有生死之殊者，此盖迷徒倒置之见也。时既运运新新，无今无古，故法亦不去不来，无死无生者也。会斯理者，其唯女偊之子耶！
　　【一一】【疏】杀，灭也；死，亦灭也。谓此死者未曾灭，谓此生者未曾生。既死既生，能入于无死无生，故体于法，无生灭也。法既不生不灭，而情亦何欣何恶耶！任之而无不适也。
　　　　　　【释文】《杀生者不死》李云：杀，犹亡也，亡生者不死也。崔云：除其营生为杀生。《生生者不生》李云：矜生者不生也。崔云：常营其生为生生。
　　【一二】【注】任其自将，故无不将。
　　【一三】【注】任其自迎，故无不迎。
　　　　　　【疏】将，送也。夫道之为物，拯济无方，虽复不灭不生，亦而生而灭，是以迎无穷之生，送无量之死也。
　　【一四】【注】任其自毁，故无不毁。
　　【一五】【注】任其自成，故无不成。
　　　　　　【疏】不送而送，无不毁灭；不迎而迎，无不生成也。
　　【一六】【注】夫与物冥者，物萦亦萦，而未始不宁也。
　　　　　　【疏】撄，扰动也。宁，寂静也。夫圣人慈惠，道济苍生，妙本无名，随物立称，动而常寂，虽撄而宁者也。
　　　　　　【释文】《撄》郭音萦，徐于营反，李于盈反。崔云：有所系着也。◎家世父曰：赵岐孟子注：撄，迫也。物我生死之见迫于中，将迎成毁之机迫于外，而一无所动其心，乃谓之撄宁。置身纷纭蕃变交争互触之地，而心固宁焉，则几于成矣，故曰撄而后成。
　　【一七】【注】物萦而独不萦，则败矣。故萦而任之，则莫不曲成也（二）。
　　　　　　【疏】既能和光同尘，动而常寂，然后随物撄扰，善贷生成也。
　　　　　　【校】（一）阙误引江南古藏本杀上有故字。（二）世德堂本也作矣。
　　南伯子葵曰：“子独恶乎闻之【一】？”
　　【一】【疏】子葵怪女偊之谈，其道高妙，故问“子于何处独得闻之”？自斯已下，凡有九重，前六约教，后三据理，并是女偊告示子葵之辞也。
　　曰：“闻诸副墨之子【一】，副墨之子闻诸洛诵之孙【二】，洛诵之孙闻之瞻明【三】，瞻明闻之聂许【四】，聂许闻之需役【五】，需役闻之于讴【六】，于讴闻之玄冥【七】，玄冥闻之参寥【八】，参寥闻之疑始【九】。”
　　【一】【疏】诸，之也。副，副贰也。墨，翰墨也；翰墨，文字也。理能生教，故谓文字为副贰也。夫鱼必因筌而得，理亦因教而明，故闻之翰墨，以明先因文字得解故也。
　　　　　【释文】《副墨》李云：可以副贰玄墨也。崔云：此已下皆古人姓名，或寓之耳，无其人。
　　【二】【疏】临本谓之副墨，背文谓之洛诵。初既依文生解，所以执持披读；次则渐悟其理，是故罗洛诵之。且教从理生，故称为子；而诵因教起，名之曰孙也。
　　　　　【释文】《洛诵》李云：诵，通也。苞洛无所不通也。
　　【三】【疏】瞻，视也，亦至也。读诵精熟，功劳积久，渐见至理，灵府分明。
　　　　　【释文】《瞻明》音占。李云：神明洞彻也。
　　【四】【疏】聂，登也，亦是附耳私语也。既诵之稍深，因教悟理，心生欢悦，私自许当，附耳窃私语也。既闻于道，未敢公行，亦是渐登胜妙玄情者也。
　　　　　【释文】《聂许》徐乃摄反。李云：许，与也。摄而保之，无所施与也。
