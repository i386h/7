<!-- { "loadSidebar": true } -->
　　【二】【疏】夫在树曰果，柤梨之类；在地曰蓏，瓜瓠之徒。汝岂比我于此之辈者耶？
　　　　　【释文】《柤》侧加反。《橘》均必反。《柚》由救反。徐以救反。《果蓏》徐力果反。
　　【三】【注】物皆以自用伤。
　　　　　【疏】夫果蓏之类，其味堪食，子实既熟，即遭剥落，于是大枝折损，小枝发泄。此岂不为滋味能美，所以用苦其生！毁辱之言，即斯之谓。且春生秋落，乃尽天年；中涂打击，名为横夭。而有识无情，世俗人物，皆以有用伤夭其生，故此结言莫不如是。掊，打也。
　　　　　【释文】《泄》徐思列反。崔云：泄，泄同。◎俞樾曰：泄字之义，于此无取，殆非也。泄当读为曳。荀子非相篇接人则用曳，杨注：曳，牵引也。小枝曳，谓见牵引也。诗七月篇，取彼斧斨，以伐远扬，即此所云大枝折也。又曰，猗彼女桑，即此所云小枝曳也。郑笺云：女桑，少枝。少枝即小枝矣。猗乃掎之假字。说文手部：掎，偏引也，是与曳同义。《苦其》如字。崔本作枯。《掊》普口反。徐方垢反。
　　【四】【注】数有睨己者，唯今匠石明之耳。
　　　　　【释文】《几死》音祈，又音机。下同。《数有》音朔。《》普系反。《睨》五系反。
　　【五】【注】积无用乃为济生之大用。
　　　　　【疏】不材无用，必获全生，栎社求之，其来久矣。而庸拙之匠，疑是文木，频去顾盼，欲见诛翦，惧夭斧斤，邻乎死地。今逢匠伯，鉴我不材，方得全生，为我大用。几，近也。
　　【六】【注】若有用，（必）〔久〕（一）见伐。
　　　　　【疏】向使我是文木而有材用，必遭翦截，夭折斧斤，岂得此长大而寿年乎！
　　【七】【疏】汝之与我，皆造化之一物也，与物岂能相知！柰何哉，假问之辞。
　　【八】【注】以戏匠石。
　　　　　【疏】匠石以不材为散，栎社以材能为无用，故谓石为散人也。炫材能于世俗，故邻于夭折；我以疏散而无用，故得全生。汝是近死之散人，安知我是散木耶？托于梦中，以戏匠石也。
　　　　　【释文】《而几死之》绝句，向同。一读连下散人为句，崔同。
　　　　　【校】（一）久字依世德堂本改。
　　匠石觉而诊其梦【一】。弟子曰：“趣取无用，则为社何邪【二】？”
　　【一】【疏】诊，占也。匠石既觉，思量睡中，占候其梦，说向弟子也。
　　　　　【释文】《觉》古孝反。《而诊》徐直信反。司马向云：诊，占梦也。◎王念孙曰：向秀司马彪并云，诊，占梦也。案下文皆匠石与弟子论栎社之事，无占梦之事。诊当读为畛。尔雅云：畛，告也。郭注引曲礼曰，畛于鬼神。畛与诊，古字通。此谓匠石觉而告其梦于弟子，非谓占梦也。
　　【二】【注】犹嫌其以为社自荣，不趣取于无用而已。
　　　　　【疏】栎木意趣，取于无用为用全其生者，则何为为社以自荣乎？门人未解，故起斯问也。
　　曰：“密！若无言！彼亦直寄焉【一】，以为不知己者诟厉也。【二】不为社者，且几有翦乎【三】！且也彼其所保与众异【四】，而以义（誉）〔喻〕（一）之，不亦远乎【五】！”
　　【一】【注】社自来寄耳，非此木求之为社也。
　　　　　【疏】若，汝也。彼，谓社也。汝但慎密，莫轻出言。彼社之神，自来寄托，非关此木（栎）〔乐〕为社也。
　　【二】【注】言此木乃以社为不知己而见辱病者也，岂荣之哉！
　　　　　【疏】诟，辱也。思此社神为不知我以无用为用，贵在全生，乃横来寄托，深见诟病，翻为羞耻，岂荣之哉！
　　　　　【释文】《诟》李云：呼豆反。徐音垢。《厉》如字。司马云：诟，辱也。厉，病也。
　　【三】【注】（木）〔本〕（二）自以无用为用，则虽不为社，亦终不近于翦伐之害。
　　　　　【疏】本以疏散不材，故得全其生道，假令不为社树，岂近于翦伐之害乎！
　　　　　【释文】《且几》音机，或音祈。《翦乎》子浅反。崔本作前于。◎庆藩案乎，崔本作于，于即乎也。论语为政篇书云孝乎惟孝，皇侃本及汉石经并作于。吕览审应篇然则先王圣于，高注：于，乎也。皆其例。《不近》附近之近。下同。
　　【四】【注】彼以无保为保，而众以有保为保。
　　　　　【疏】疏散之树，以无用保生，文木之徒，以才能折夭，所以为其异之者也。
　　【五】【注】利人长物，禁民为非，社之义也。夫无用者，泊然不为而群才自用，（自）用者各得其叙而不与焉，此（以）（三）无用之所以全生也。汝以社誉之，无缘近也乎！
　　　　　【疏】夫散木不材，禀之造物，赖其无用，所以全生。而社神寄托，以成诟厉，更以社义赞誉，失之弥远。
　　　　　【释文】《义誉》音余。注同。◎卢文弨曰：今本书誉作喻。《长物》丁两反。《泊然》步各反。《不与》音余。
　　　　　【校】（一）喻字依世德堂本及卢校改。（二）本字依疏文及世德堂本改。（三）自字及以字依宋本删。
　　南伯子綦游乎商之丘，见大木焉有异，结驷千乘，隐将（一）芘其所藾【一】。子綦曰：“此何木也哉？此必有异材夫【二】！”仰而视其细枝，则拳曲而不可以为栋梁；俯而（见）〔视〕（二）其大根，则轴解而不可以为棺椁【三】；咶其叶，则口烂而为伤；嗅之，则使人狂酲，三日而不已【四】。
　　【一】【注】其枝所阴，可以隐芘千乘（者也）（三）。
　　　　　【疏】伯，长也。其道甚尊，堪为物长，故（为）〔谓〕之伯，即南郭子綦也。商丘，地名，在梁宋之域。驷马曰乘。藾，阴也。子綦于宋国之中，径于商丘之地，遇见大木，异于寻常，树木粗长，枝叶茂盛，垂阴布影，荫覆极多，连结车乘，可芘（驷）〔四〕千匹马也。
　　　　　【释文】《南伯》李云，即南郭也。伯，长也。《商之丘》司马云：今梁国睢阳县是也。《千乘》绳证反。《隐》崔云：伤于热也。《将芘》本亦作庇。徐甫至反，又悲位反。崔本作比，云：芘也。《所藾》音赖。崔本作赖。向云：荫也，可以荫芘千乘也。李同。《所阴》于鸩反。
　　【二】【疏】子綦既睹此木，不识其名，疑有异能，故致斯大。
　　【三】【疏】轴解者，如车轴之转，谓转心木也。周身为棺，棺，完也。周棺为椁。夫梁栋须直，拳曲所以不堪；棺椁藉牢，解散所以不固也。
　　　　　【释文】《异材夫》音符。《仰而》向崔本作从而。《则拳》本亦作卷，音权。《轴》直竹反。《解》李云：如衣轴之直解也。
　　【四】【疏】以舌咶叶，则唇口烂伤；用鼻嗅之，则醉闷不止。酲，酒病也。
　　　　　【释文】《咶》食纸反。《嗅》崔作，许救反。◎卢文弨曰：旧作崔云，云字讹，今改正。《狂酲》音呈。李云，狂如酲也。病酒曰酲。
　　　　　【校】（一）阙误引张君房本隐将作将隐。（二）视字依世德堂本改。（三）也者二字依世德堂本删。
　　子綦曰：“此果不材之木也，以至于此其大也【一】。嗟乎神人，以此不材【二】！
　　【一】【疏】通体不材，可谓全生之大才；众（诸）〔谓〕无用，乃是济物之妙用；故能不夭斤斧而荫庇千乘也矣。
　　【二】【注】夫王不材于百官，故百官御其事，而明者为之视，聪者为之听，知者为之谋，勇者为之扞。夫何为哉？玄默而已。而群材不失其当，则不材乃材之所至赖也。故天下乐推而不厌，乘（一）万物而无害也。
　　　　　【疏】夫至人神矣，阴阳所以不测；混迹人闲，和光所以不耀。故能深根固蒂，长生（之）久视，舟船庶物，荫覆黔黎。譬彼栎社，方兹异木，是以嗟叹神人〔之〕用，不材者，大材也。
　　　　　【释文】《为之》于伪反。下为之皆同。
　　　　　【校】（一）赵谏议本乘作臣。
　　宋有荆氏者，宜楸柏桑【一】。其拱把而上者，求狙猴之杙者斩之【二】；三围四围，求高名之丽者斩之【三】；七围八围，贵人富商之家求椫傍者斩之【四】。故未终其天年，而中道之夭于斧斤，此材之患也【五】。故解（以）之〔以〕（一）牛之白颡者与豚之亢鼻者，与人有痔病者不可以适河【六】。此皆巫祝以知之矣【七】，所以为不祥也。此乃神人之所以为大祥也【八】。
　　【一】【疏】荆氏，地名也。宋国有荆氏之地，宜此楸柏桑之三木，悉皆端直，堪为材用。此略举文木有材所以夭折，对前散木无用所以全生也。
　　　　　【释文】《荆氏》司马云：地名也。一曰里名，《宜秋柏桑》崔云：荆氏之地，宜此三木。李云：三木，文木也。◎卢文弨曰：今本书秋作楸。
　　【二】【疏】两手曰拱，一手曰把。狙猴，狝猴也。杙，橛也，亦杆也。拱把之木，其材非大，适可斩为杆橛，以击扞狝猴也。
　　　　　【释文】《拱》恭勇反。《把》百雅反。徐甫雅反。司马云：两手曰拱，一手曰把。《而上》时掌反。《狙》七余反。《猴》音侯。《之杙》以职反，又羊植反。郭且羊（二）反。司马作□，音八。李云：欲以栖戏狙猴也。崔本作柭，音跋，云：枷也。
　　【三】【疏】丽，屋栋也，亦曰小船也。高名，荣显也。三尺四尺之围，其木稍大，求荣华高屋显好名船者，辄取之也。
　　　　　【释文】《三围》崔云：围环八尺为一围。《之丽》如字，又音礼。司马云：小船也，又屋□也。◎庆藩案名，大也。谓求高大之丽者，用三围四围之木也；（谓大为名，说见天下〔篇〕名山三百下。）
　　【四】【疏】椫旁，棺材也。亦言：棺之全一边而不两合者谓之椫旁。七围八围，其木极大，富贵之屋，商贾之家，求大板为棺材者，当斩取之也。
　　　　　【释文】《求椫》本亦作擅，音膳。◎卢文弨曰：旧本椫从示，讹。注同。今改正。《傍》薄刚反。崔云：椫傍，棺也。司马云：棺之全一边者，谓之椫傍。
　　【五】【注】有材者未能无惜也。
　　　　　【疏】为有用，故不尽造化之年，而中途夭于工人之手，斯皆以其才能为之患害也。
　　【六】【注】巫祝解除，弃此三者，必妙选骍具，然后敢用。
　　　　　【疏】颡，额也。亢，高也。痔，下漏病也。巫祝陈狗以祠祭，选牛豕以解除，必须精简纯色，择其好者，展如在之诚敬，庶冥感于鬼神。今乃有高鼻折额之豚，白额不骍之犊，痔漏秽病之人，三者既不清洁，故不可往于灵河而设祭奠者也。古者将人沈河以祭河伯，西门豹为邺令，方断之，即其类是也。
