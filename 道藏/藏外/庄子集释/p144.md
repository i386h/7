<!-- { "loadSidebar": true } -->
　　二人相视而笑曰：“嘻，异哉！此非吾所谓道也。昔者神农之有天下也，时祀尽敬而不祈喜（一）；其于人也，忠信尽治而无求焉。【一】乐与政为政，乐与治为治，不以人之坏自成也，不以人之卑自高也，不以遭时自利也【二】。今周见殷之乱而遽为政，上谋而下（二）行货，阻兵而保威，割牲而盟以为信，扬行以说众，杀伐以要利，是推乱以易暴也【三】。吾闻古之士，遭治世不避其任，遇乱世不为苟存。今天下暗，（周）〔殷〕（三）德衰，其并乎周以涂吾身也，不如避之以絜吾行。”二子北至于首阳之山，遂饿而死焉。若伯夷叔齐者，其于富贵也，苟可得已，则必不赖。高节戾行，独乐其志，不事于世，此二士之节也。【四】
　　【一】【疏】祈，求也。喜，福也。神农之世，淳朴未残，四时祭祀，尽于恭敬，其百姓忠诚信实，缉理而已，无所求焉。
　　　　　【释文】《嘻》许其反，一音于其反。《祈喜》如字。徐许记反。◎俞樾曰：喜当作禧。尔雅释诂：禧，福也。不祈禧者，不祈福也。吕氏春秋诚廉篇作时祀尽敬而不祈福也，与此字异义同。《尽治》直吏反。
　　【二】【疏】为政顺事，百姓缉理，从于物情，终不幸人之灾以为己福，愿人之险以为己利也。
　　【三】【疏】遽，速也。速为治政，彰纣之虐，谋谟行货以保兵威，显物行说以化黎庶，可谓推周之乱以易殷之暴也。◎王念孙曰：上谋而下行货，下字后人所加也。上与尚同。上谋而行货，阻兵而保威，句法正相对。后人误读上为上下之上，故加下字耳。吕氏春秋诚廉篇正作上谋而行货，阻兵而保威。
　　　　　【释文】《扬行》下孟反。下吾行、戾行同。《以说》音悦。《以要》一遥反。
　　【四】【注】论语曰：伯夷叔齐饿于首阳之下，不言其死也。而此云死焉，亦欲明其守饿以终，未必饿死也。此篇大意，以起高让远退之风。故被其风者，虽贪冒之人，乘天衢，入紫庭，犹时慨然中路而叹，况其凡乎！故夷许之徒，足以当稷契，对伊吕矣。夫居山谷而弘天下者，虽不俱为圣佐，不犹高于蒙埃尘者乎！其事虽难为，然其风少弊，故可遗也。曰：夷许之弊安在？曰：许由之弊，使人饰让以求进，遂至乎之哙也；伯夷之风，使暴虐之君得肆其毒而莫之敢亢也；伊吕之弊，使天下贪冒之雄敢行篡逆；唯圣人无迹，故无弊也。若以伊吕为圣人之迹，则伯夷叔齐亦圣人之迹也；若以伯夷叔齐非圣人之迹邪？则伊吕之事亦非圣〔人〕（四）矣。夫圣人因物之自行，故无迹。然则所谓圣者，我本无迹，故物得其迹，迹得而强名圣，则圣者乃无迹之名也。
　　　　　【疏】涂，污也。若与周并存，恐污吾行，不如逃避，饿死于首山。首山在蒲州城南近河是也。
　　　　　【释文】《故被》皮义反。《贪冒》亡北反，或亡报反。下同。《稷契》息列反。《之哙》音快。《篡》初患反。唐云：或曰：让王之篇，其章多重生，而务光二三子自投于水，何也？答曰：庄书之兴，存乎反本，反本之由，先于去荣；是以明让王之一篇，标傲世之逸志，旨在不降以厉俗，无厚身以全生。所以时有重生之辞者，亦归弃荣之意耳，深于尘务之为弊也。其次者，虽复被褐啜粥，保身而已。其全道尚高而超俗自逸，宁投身于清泠，终不屈于世累也。此旧集音有，聊复录之，于义无当也。
　　　　　【校】（一）高山寺本作熹。（二）高山寺本无下字。（三）殷字依高山寺本及阙误引江南古藏本李氏本改。（四）人字依赵谏议本补。
　　杂篇盗跖第二十九【一】
　　　　【一】【释文】以人名篇。
　　孔子与柳下季为友，柳下季之弟，名曰盗跖。盗跖从卒九千人，横行天下，侵暴诸侯，穴室枢（一）户，驱人牛马，取人妇女，贪得忘亲，不顾父母兄弟，不祭先祖。所过之邑，大国守城，小国入保，万民苦之。【一】
　　【一】【疏】姓展，名禽，字季，食采柳下，故谓之柳下季。亦言居柳树之下，故以为号。展禽是鲁庄公时，孔子相去百余岁，而言友者，盖寓言也。跖者，禽之弟名也，常为巨盗，故名盗跖。穿穴屋室，解脱门枢，而取人牛马也。亦有作空字、驱字者。保，小城也。为害既巨，故百姓困之。
　　　　　【释文】《孔子与柳下季为友》柳下惠姓展，名获，字季禽。一云：字子禽，居柳下而施德惠。一云：惠，谥也。一云：柳下，邑名。案左传云，展禽是鲁僖公时人，至孔子生八十余年，若至子路之死百五六十岁，不得为友，是寄言也。《盗跖》之石反。李奇注汉书云：跖，秦之大盗也。◎俞樾曰：史记伯夷传正义又云，跖者，黄帝时大盗之名。是跖之为何时人，竟无定说。孔子与柳下惠不同时，柳下惠与盗跖亦不同时，读者勿以寓言为实也。《从》才用反。《卒》尊忽反。下同。《枢户》尺朱反，徐苦沟反。司马云：破人户枢而取物也。《入保》郑注礼记曰：小城曰保。
　　　　　【校】（一）阙误引刘得一本枢作抠。
　　孔子谓柳下季曰：“夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子兄弟之亲矣。今先生，世之才士也，弟为盗跖，为天下害，而弗能教也，丘窃为先生羞之。丘请为先生往说之。”
　　柳下季曰：“先生言为人父者必能诏其子，为人兄者必能教其弟，若子不听父之诏，弟不受兄之教，虽今先生之辩，将柰之何哉！且跖之为人也，心如涌泉，意如飘风，强足以距（一）敌，辩足以饰非，顺其心则喜，逆其心则怒，易辱人以言。先生必无往。”
　　孔子不听，颜回为驭，子贡为右，往见盗跖。盗跖乃方休卒徒（二）大（三）山之阳，脍人肝而餔之【一】。孔子下车而前，见谒者曰：“鲁人孔丘，闻将军高义，敬再拜谒者。”
　　【一】【疏】餔，食也。子贡骖乘，在车之右也。
　　　　　【释文】《能诏》如字，教也。《窃为》于伪反。下请为、为我、窃为、使为皆同。《说之》始锐反。《飘风》婢遥反，徐扶遥反。《易辱》以豉反。《大山》音太。《脍》古外反。《餔》布吴反，徐甫吴反。字林云：日申时食也。
　　　　　【校】（一）世德堂本距作拒。（二）阙误引江南古藏本徒下有于字。（三）赵谏议本大作太，阙误同。
　　谒者入通，盗跖闻之大怒，目如明星，发上指冠，曰：“此夫鲁国之巧伪人孔丘非邪？为我告之：‘尔作言造语，妄称文武【一】，冠枝木之冠，带死牛之胁【二】，多辞缪说，不耕而食，不织而衣，摇唇鼓舌，擅生是非，以迷天下之主，使天下学士不反其本，妄作孝弟（一）而儌幸于封侯富贵者也【三】。子之罪大极重，疾走归！不然，我将以子肝益昼餔（二）之膳！'”
　　【一】【疏】言孔子宪章文武，祖述尧舜，刊定礼乐，遗迹将来也。
　　　　　【释文】《发上》时掌反。《此夫》音符，又如字。
　　【二】【疏】胁，肋也。言尼父所戴冕，浮华雕饰，华叶繁茂，有类树枝。又将牛皮用为革带，既阔且坚，又如牛肋也。
　　　　　【释文】《冠》古乱反。《枝木之冠》如字。司马云：冠多华饰，如木之枝繁。《带死牛之胁》许劫反。司马云：取牛皮为大革带。
　　【三】【疏】儌幸，冀望也。夫作孝弟，序人伦，意在乎富贵封侯者也。故历聘不已，接舆有凤兮之讥；弃本滞迹，师金致刍狗之诮也。
　　　　　【释文】《缪说》音谬。《孝弟》音悌。本亦作悌。《而儌》古尧反。◎俞樾曰：极当作殛。尔雅释言：殛，诛也。言罪大而诛重也。极殛古字通。书洪范篇鲧则殛死，多士篇大罚殛之，僖二十八年左传明神殛之，昭七年传昔尧殛鲧于羽山，释文并曰：殛，本作极。
　　　　　【校】（一）赵谏议本弟作悌。（二）赵本餔作脯。
　　孔子复通曰：“丘得幸（一）于季，愿望履幕下【一】。”
　　【一】【疏】言丘幸其得与贤兄朋友，不敢正睹仪容，愿履帐幕之下。亦有作綦字者。綦，履迹也。愿履綦迹，犹看足下。
　　　　　【释文】《复通》扶又反，下同。《愿望履幕下》司马本幕作綦，云：言视不敢望跖面，望履结而还也。
　　　　　【校】（一）赵谏议本幸下有然字。
　　谒者复通，盗跖曰：“使来前！”
　　孔子趋而进，避席反走，再拜盗跖。盗跖大怒，两展其足，案剑瞋目，声如乳虎，曰：“丘来前！若所言，顺吾意则生，逆吾心则死。”【一】
　　【一】【疏】趋，疾行也。反走，却退。两展其足，伸两脚也。
　　　　　【释文】《反走》小却行也。◎庆藩案文选谢灵运〔从〕斤（行）〔竹〕涧越岭溪行注引司马云：展，申也。释文阙。《瞋》赤真反，徐赤夷反。广雅云：张也。《如乳》如树反。
　　孔子曰：“丘闻之，凡天下（一）有三德：生而长大，美好无双，少长贵贱见而皆说之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄锺，而名曰盗跖，丘窃为将军耻不取焉【一】。将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，尊将军为诸侯，与天下更始，罢兵休卒，收养昆弟，共祭先祖。此圣人才士之行，而天下之愿也。”
　　【一】【疏】激，明也。贝，珠也。黄锺，六律声也。
　　　　　【释文】《少长》诗召反，下丁丈反。《皆说》音悦。下同。《知维》音智。《勇悍》户旦反。《激丹》古历反。司马云：明也。《齐贝》一本作含贝。《音中》丁仲反。《南使》所吏反。下三字同。《数百》所主反。下同。《罢兵》如字。徐扶彼反。《共祭》音恭。《之行》下孟反。下同。
　　　　　【校】（一）张君房本有人字。
　　盗跖大怒曰：“丘来前！夫可规以利而可谏以言者，皆愚陋恒民之谓耳。今长大美好，人见而悦之者，此吾父母之遗德也。丘虽不吾誉，吾独不自知邪？
　　且吾闻之，好面誉人者，亦好背而毁之。今丘告我以大城众民，是欲规我以利而恒民畜我也，安可久长也【一】！城之大者，莫大乎天下矣。尧舜有天下，子孙无置锥之地【二】；汤武立为天子，而后世绝灭；非以其利大故邪【三】？
　　【一】【疏】言大城众民，不可长久也。
　　　　　【释文】《恒民》一本作顺民。后亦尔。《吾誉》音余。下同。《好面》呼报反。下同。《背》音佩。下同。
