<!-- { "loadSidebar": true } -->
　　　　　　【释文】《睨也》鱼计反，又五礼反，视也。
　　【一四】【注】若得已而动，则为强动者，所以失也。
　　　　　　【疏】夫迫而后动，和而不唱，不得已而用之，可谓盛德也。◎家世父曰：与物相接而知生焉，因而为之（谨）谋〔谟〕（三）而知名焉。其所不知，犹将睨视而揣得之。知之所由成也，道之所由毁也。动于不得已而一任我之自然，奚以知为哉！
　　【一五】【注】动而效彼则乱。
　　　　　　【疏】率性而动，不舍我效物，合于正理，故不乱。
　　　　　　【释文】《谓治》直吏反。
　　【一六】【注】有彼我之名，故反；（各）〔名〕（四）得其实，则顺。
　　　　　　【疏】有彼我是非之名，故名相反；无彼我是非之实，故实相顺也。
　　　　　　【校】（一）谬字依上文及世德堂本改。（二）而字依下句补。（三）谋谟二字依上疏文改。（四）名字依世德堂本改。
　　羿工乎中微而拙乎使人无己誉【一】。圣人工乎天而拙乎人【二】。夫工乎天而俍乎人者，唯全人能之【三】。唯虫能虫，唯虫能天【四】。全人恶天？恶人之天【五】？而况吾天乎人乎【六】！
　　【一】【注】善中则善取誉矣，理常俱〔也〕（一）。
　　　　　【疏】羿，古之善射人。工，巧也。羿弯弓放矢，工中前物，尽射家之微妙。既有斯伎，则擅斯名，使己无令誉，不可得也。
　　　　　【释】《羿》五计反。徐又户计反。《中微》丁仲反。注同。《己誉》音余。后章同。
　　【二】【注】任其自然，天也；有心为之，人也。
　　　　　【疏】前起譬，此合（谕）〔喻〕也。圣人妙契自然，功侔造化，使群品日用不知，不显其迹，此诚难也。故上文云使天下兼忘我难。
　　【三】【注】工于天，即俍于人矣，谓之全人，全人则圣人也。
　　　　　【疏】俍，善也。全人，神人也。夫巧合天然，善能晦迹，泽及万世而日用不知者，其神人之谓乎！神人无功，故能之耳。
　　　　　【释文】《而俍》音良。崔云：良工也。又音浪。
　　【四】【注】能还守虫，即是能天。
　　　　　【疏】鸟飞兽走，能虫也；蛛网蜣丸，能天也。皆禀之造物，岂仿效之所致哉！
　　　　　【释文】《唯虫》一本唯作虽，下句亦尔。言虫自能为虫者，天也。◎家世父曰：能天者，不知所谓天。若知有天，则非天矣。（令）〔全〕（二）人恶知天？恶知人之天？天（也）〔者〕吾心自适之趣，全人初未尝辨而知之，岂吾心所能自喻乎！恶当为汪胡切，与乌同，释文乌路反者误。◎庆藩案两唯字当从释文作虽。唯，古或借作虽。诗大雅抑篇女虽湛乐从，言女唯湛乐之从也。（书无逸惟耽乐之从。）管子君臣篇虽有明君能决之，又能塞之，言唯有明君能之也。
　　【五】【疏】夫全德之人，神功不测，岂嫌己之素分而恶人之所禀哉？盖不然〔乎〕，率顺其天然而已矣。
　　　　　【释文】《恶天》乌路反。下同。
　　【六】【注】都不知而任之，斯（而）〔所〕（三）谓工乎天。
　　　　　【疏】天乎人乎，不见人天之异，都任之也。前自遣天人美恶，犹有天人。此句混一天人，不见天人之异也。吾者，论主假自称也。
　　　　　【校】（一）也字依王叔岷说补。（二）全字依正文改。（三）所字依王叔岷说改。
　　一雀适羿，羿必得之，威也【一】；以天下为之笼，则雀无所逃【二】。是故汤以胞（一）人笼伊尹，秦穆公以五羊之皮笼百里奚。【三】是故非以其所好笼之而可得者，无有也【四】。
　　【一】【注】威以取物，物必逃之。
　　　　　【疏】假有一雀，羿善射，射必得之。此以威猛，（猛）非由德慧，故所获者少，所逃者多。以威御世，其义亦尔。
　　　　　【释文】《威也》崔本作或也。
　　【二】【注】天下之物，各有所好，所好各得，则逃将安（在）〔往〕！
　　　　　【疏】大道旷荡，无不制围，故以天地为笼，则雀无逃处。是知以威取物，深乖大造。
　　　　　【释文】《之笼》力东反。《所好》呼报反。下及注文同。
　　【三】【疏】伊尹，有莘氏之媵臣，能调鼎，负玉鼎以干汤。汤知其贤也，又顺其性，故以庖厨而笼之。百里奚没狄，狄人爱羊皮，秦穆公以五色羊皮而赎之。又云　百里奚好着五色羊皮裘，号曰五羖大夫。而汤圣穆贤，俱能好士，故得此二人，用为良（佑）〔佐〕，皆顺其本性，所以笼之。
　　　　　【释文】《汤以胞》本又作庖，白交反。◎卢文弨曰：案胞与庖通。礼记祭统辉胞翟阍注：胞者，肉吏之贱者也。《人笼伊尹》伊尹好厨，故汤用为庖人也。《秦穆公以五羊之皮笼百里奚》百里奚好秦而拘于宛，故秦穆公以五羊皮赎之于楚也。或云：百里好五色皮裘，故因其所好也。
　　【四】【疏】顺其所好，则天下无难；逆其本性而牢笼得者，未之有也。
　　　　　【校】（一）赵谏议本胞作庖。
　　介者拸画，外非誉也【一】；胥靡登高而不惧，遗死生也【二】。夫复謵不馈而忘人【三】，忘人，因以为天人矣【四】。故敬之而不喜，侮之而不怒者，唯同乎天和者为然【五】。出怒不怒，则怒出于不怒矣；出为无为，则为出于无为矣【六】。欲静则平气，欲神则顺心，有为也。欲当则缘于不得已，不得已之类，圣人之道。【七】
　　【一】【注】画，所以饰容貌也。刖者之貌既以亏残，则不复以好丑在怀，故拸而弃之。
　　　　　【疏】介，刖也。拸，去也。画，装也。装严服饰，本为容仪。残刖之人，形貌残损，至于非誉荣辱，无复在怀，故拸而弃之。
　　　　　【释文】《介》音界。郭云：刖也。又古黠反。广雅云：独也。崔本作兀。《拸画》敕纸反，又音他，又与纸反。本亦作移。司马云：画，饰容之具；无足，故不复爱之。一云：移，离也。崔云：移画，不拘法度也。◎俞樾曰：郭注曰，画，所以饰容貌也，刖者之貌既以亏残，则不复以好丑在怀，故拸而弃之。然云外非誉，似不当以容貌言。崔云，拸画，不拘法度也。当从之。汉书司马相如传痑以陆离，师古注曰：痑，自放纵也。即此拸字之义。桓六年谷梁传以其画我，公羊传作化我，何休注曰：行过无礼谓之化。即此画字之义。盖人既刖足，不自顾惜，非誉皆所不计，故不拘法度也。《不复》扶又反。
　　【二】【注】无赖于生，故不畏死。
　　　　　【疏】胥靡，徒役之人也。千金之子固贵其身，仆隶之人不重其命，既不矜惜，故登危而不怖惧也。
　　　　　【释文】《胥靡》司马云：刑徒人也。一云：癃人也。崔云：腐刑也。
　　【三】【注】不识人之所惜。
　　　　　【疏】馈，本亦有作愧字者，随字读之。夫复于本性，胥以成之，既不舍己效人，遂弃忘于愧谢，斯忘于人伦之道也。譬之手足，方诸服用，更相御用，岂谢赖于其间哉！
　　　　　【释文】《夫复》音服，徐扶又反。《謵》音习。《不馈》其愧反。广雅云：遗也。一音愧。元嘉本作愧。《而忘人》复者，温复之谓也。謵，玩也。夫人玩习者，虽复小事，皆所至惜。今温复人之所习，既得之矣，而不还归以馈遗之，此至愚不获人之所习者也。无复相为之情，故曰忘人。◎家世父曰：非誉，通作毁誉言。此言毁其陋也。外非誉，遗死生，忘己者也；复謵不馈，忘人者也。说文：詟，失气言。謵，言〔謵〕詟（謵）（一）也。复謵，谓人语言慑伏以下我而我报之。郑康成士虞礼注：馈，犹归也，以物与神及人皆言馈。以物与人曰馈，以言语饷人亦曰馈。复謵不馈，忘贵贱也。忘人忘己，则同乎天和矣。释文谓音习，玩也，误。
　　【四】【注】无人之情，则自然为天人。
　　　　　【疏】率其天道之性，忘于人道之情，因合于自然之理也。
　　【五】【注】彼形残胥靡而犹同乎天和，况天和之自然乎！
　　　　　【疏】同乎天和，忘于逆顺，故恭敬之而不喜，侮慢之而不怒也。
　　　　　【释文】《侮之》亡甫反。
　　【六】【注】此故是无不能生有有不能为生之意也。
　　　　　【疏】夫能出怒出为者，不为不怒者也，是以从不怒不为出。故知为本无为，怒本不怒，能体斯趣，故侮之而不怒也。
　　【七】【注】平气则静，理足顺心则神功至，缘于不得已则所为皆当。故圣人以斯为道，岂求无为于恍惚之外哉！
　　　　　【疏】缘，顺也。夫欲静攀援，必须调乎志气，神功变化，莫先委顺心灵；和混有为之中而欲当于理者，又须顺于不得止。不得止者，感而后应，分内之事也。如斯之例，圣人所以用为正道也。
　　　　　【校】（一）謵詟二字原误倒，依说文改。

卷八中杂篇徐无鬼第二十四
杂篇徐无鬼第二十四【一】
　　【一】【释文】以人名篇。
　　徐无鬼因女商见魏武侯【一】，武侯劳之曰：“先生病矣！苦于山林之劳，故乃肯见于寡人【二】。”
　　【一】【疏】姓徐，字无鬼，隐者也。姓女，名商，魏之宰臣。武侯，文侯之子，毕万十世孙也。无鬼欲箴规武侯，故假宰臣以见之。
　　　　　【释文】《徐无鬼》缗山人，魏之隐士也。司马本作缗山人徐无鬼。《女商》人名也。李云：无鬼女商，并魏幸臣。《魏武侯》名击，文侯之子，治安邑。
　　【二】【疏】久处山林，勤苦贫病，忽能降志，混迹俗中，中心欣悦，有慰劳也。
　　　　　【释文】《武侯劳之》力报反。唯山林之劳一字如字，余并下章并力报反。
　　徐无鬼曰：“我则劳于君，君有何劳于我！君将盈耆欲，长好恶，则性命之情病矣；君将黜耆欲，掔好恶，则耳目病矣【一】。我将劳君，君有何劳于我！【二】”武侯超然不对【三】。
　　【一】【注】嗜欲好恶，内外无可。
　　　　　【疏】黜，废退也。掔，引却也。君若嗜欲盈满，好恶长进，则性命精灵困病也；君屏黜嗜欲，掔去好恶，既不称适，故耳目病矣。是故我将慰劳于君，君有何暇能劳于我也！
　　　　　【释文】《盈耆》时志反。下、注同。《长》丁丈反。《好》呼报反。下注、下章同。《恶》乌路反。下注、下章同。《黜》敕律反，退也。本又作出，音同。司马本作咄。《掔》苦田反，又口闲反。尔雅云：固也。崔云：引去也。司马云：牵也。
　　【二】【疏】此重结前义。
　　【三】【注】不说其言。
　　　　　【疏】超，怅也。既不称情，故怅然不答。
　　　　　【释文】《超然》司马云：犹怅然也。《不说》音悦。下文大说同。
