<!-- { "loadSidebar": true } -->
　　　　　【释文】《鲵》五兮反。《桓》司马云：鲵桓，二鱼名也。简文云：鲵，鲸鱼也，桓，盘桓也。崔本作鲵拒，云：鱼所处之方穴也。又云：拒，或作桓。《之审》郭如字。简文云：处也。司马云：审当为蟠，蟠，聚也。崔本作潘，云：回流所锺之域也。◎俞樾曰：审，司马云当为蟠，蟠，聚也；崔本作潘，云回流所锺之域也。今以字义求之，则实当为□。说文水部：□，大波也，从水，旛声。作潘者，字之省。司马彪读为蟠，误也。郭本作审，则失其字矣。又案列子黄帝篇云：鲵旋之潘为渊，止水之潘为渊，流水之潘为渊，滥水之潘为渊，沃水之潘为渊，氿水之潘为渊，雍水之潘为渊，水之潘为渊，肥水之潘为渊，是为九渊焉。九渊全列，然于上下文殊不相属，疑为它处之错简。庄子所见已然。虽不敢径去，而实非本篇文义所系，故聊举其三耳。◎家世父曰：释文引崔本审作潘，云回流所锺之域也。列子黄帝篇鲵旋之潘为渊。字当作潘。说文：渊，回水也。管子度地篇水出地而不流，命曰渊。谓水回旋而潴为渊，有物伏孕其中而成渊者，有止而不流者，有流而中渟为渊者，水之渟滀，因其自然之势而或流或止，皆积之以成渊焉，故曰太冲莫朕。侵寻（汛）〔泛〕溢，非人力之所施也。《渊有九名》淮南子云，有九旋之渊。许慎注云：至深也。《治乱》直吏反。
　　【四】【疏】欲示极玄，应须更召。
　　　　　【校】（一）世德堂本作措。（二）氿字依列子改。（三）字依列子改。
　　明日，又与之见壶子。立未定，自失而走【一】。壶子曰：“追之【二】！”
　　【一】【疏】季咸前后虞度来相，未呈玄远，犹有近见。今者第四，其道极深，本迹两忘，动寂双遣。圣心行虚，非凡所测，遂使立未安定，奔逸而走也。
　　　　　【释文】《失而走》如字，徐音逸。
　　【二】【疏】既见奔逃，命令捉取。
　　列子追之不及。反，以报壶子曰：“已灭矣，已失矣，吾弗及已【一】。”
　　【一】【疏】惊迫已甚，奔驰亦速，灭矣失矣，莫知所之也。
　　　　　【释文】《已灭》崔云：灭，不见也。
　　壶子曰：“乡吾示之以未始出吾宗【一】。吾与之虚而委蛇【二】，不知其谁何【三】，因以为弟靡，因以为波流，故逃也【四】。”
　　【一】【注】虽变化无常，而常深根冥极也。
　　　　　【疏】夫妙本玄源，窈冥恍惚，超兹四句，离彼百非，不可以心虑知，安得以形名取！既绝言象，无的宗涂，不测所由，故失而走。
　　【二】【注】无心而随物化。
　　　　　【释文】《委》于危反。《蛇》以支反。委蛇，至顺之貌。
　　【三】【注】（汛）〔泛〕然无所系也。
　　　　　【疏】委蛇，随顺之貌也。至人应物，虚己忘怀，随顺逗机，不执宗本；既不可名目，故不知的是何谁也。
　　【四】【注】变化颓靡，世事波流，无往而不因也。夫至人一耳，然应世变而时动，故相者无所措其目，自失而走。此明应帝王者无方也。
　　　　　【疏】颓者，放任；靡者，顺从。夫上德无心，有感斯应，放任不务，顺从于物，而扬波尘俗，随流世间，因任前机，曾无执滞。千变万化，非相者所知，是故季咸宜其逃逸也。
　　　　　【释文】《为弟》徐音颓，丈回反。《靡》弟靡，不穷之貌。崔云：犹逊伏也。◎卢文弨曰：正字通弟作弟。后来字书亦因之，而于古无有也。类篇弟字下有徒回反一音，云：弟靡，不穷貌。正本此。列子黄帝篇作茅靡。《波流》如字。崔本作波随，云：常随从之。◎王念孙曰：郭象曰，变化颓靡，世事波流，无往而不因。释文曰，波流，崔本作波随，云常随从之。案作波随者是也。蛇何靡随为韵。蛇，古音徒禾反。（委蛇之委，古音于禾反。委蛇，迭韵字也。召南羔羊篇委蛇委蛇，与皮紽为韵。皮，古音婆。庄子庚桑楚篇与物委蛇，与为波为韵。为，古音讹。委蛇，或作委佗。墉风君子偕老篇委委佗佗，与珈河宜何为韵。宜，古音俄。）靡，古音。摩（中孚九二，吾与尔靡之，与和为韵。庄子知北游篇安与之相靡，与化多为韵。成二年左传师至于靡之下，靡一音摩。史记苏秦传期年以出揣摩，邹诞本作揣摩）随，古亦音徒禾反。（波随□韵。诗序男行而女不随，老子前后相随，管子白心篇天不始不随，吕氏春秋审应篇人先我随，韩子解老篇大奸作则小盗随，淮南泰族篇上动而下随，史记太史公自序主先而臣随，并与和为韵。又吕氏春秋任数篇无先有随，与和多为韵。贾子道术篇有端随之，与和宜为韵。淮南原道篇祸乃相随，与多为韵。说文：随，从，隋声。隋音佗果反。史记天官书，前列直斗口，三星随北端兑，索隐曰：随音他果反。）
　　然后列子自以为未始学而归【一】，三年不出。为其妻爨，食豕如食人【二】。于事无与亲【三】，雕琢复朴【四】，块然独以其形立【五】。纷而封哉（一）【六】，一以是终【七】。
　　【一】【疏】季咸逃逸之后，列子方悟己迷，始觉壶丘道深，神巫术浅。自知未学，请乞其退归，习尚无为，伏膺玄业也。
　　【二】【注】忘贵贱也。
　　　　　【疏】不出三年，屏于俗务。为妻爨火，忘于荣辱。食豕如人，净秽均等。
　　　　　【释文】《为其》于伪反。《妻爨》七判反。《食豕》音嗣。下同。
　　【三】【注】唯所遇耳。
　　　　　【疏】悟于至理，故均彼我，涉于世事，无亲疏也。
　　【四】【注】去华取实。
　　　　　【疏】雕琢华饰之务，悉皆弃除，直置任真，复于朴素之道者也。
　　　　　【释文】《雕琢》竹角反。《去华》羌吕反。
　　【五】【注】外饰去也。
　　　　　【疏】块然，无情之貌也。外除雕饰，内遣心智，槁木之形，块然无偶也。
　　　　　【释文】《块然》徐苦怪反，又苦对反。
　　【六】【注】虽动而真不散也。
　　　　　【疏】封，守也。虽复涉世纷扰，和光接物，而守于真本，确尔不移。
　　　　　【释文】《纷而》芳云反。崔云：乱貌。《封哉》崔本作戎，云：封戎，散乱也。◎李桢曰：纷而封哉，列子黄帝篇作□然而封戎。按封戎是也。六句并韵语。食豕二句，人亲为韵。雕琢二句，朴立为韵。纷而二句，戎终为韵。哉字，传写之讹。下四亦韵语。惟崔本不误，与列子同。尚书公无困哉，汉书两引作公无困我。此以我讹哉。亦是一证。
　　【七】【注】使物各自终。
　　　　　【疏】动不乖寂，虽纷扰而封哉；应不离真，常抱一以终始。
　　　　　【校】（一）阙文引张君房本（封）〔纷〕下有然字。又一本作（粉）〔纷〕而封戎。
　　无为名尸【一】，无为谋府【二】；无为事任【三】，无为知主【四】。体尽无穷【五】，而游无朕【六】；尽其所受乎天【七】，而无见得【八】，亦虚而已【九】。至人之用心若镜【一０】，不将不迎（一），应而不藏【一一】，故能胜物而不伤【一二】。
　　【一】【注】因物则物各自当其名也。
　　　　　【疏】尸，主也。身尚忘遗，名将安寄，故无复为名誉之主也。
　　【二】【注】使物各自谋也。
　　　　　【疏】虚淡无心，忘怀任物，故无复运为谋虑于灵府耳。
　　【三】【注】付物使各自任。
　　　　　【疏】各率素分，恣物自为，不复于事，任用于己。
　　【四】【注】无心则物各自主其知也。
　　　　　【疏】忘心绝虑，大顺群生，终不运知，以主于物。
　　　　　【释文】《知主》音（知）〔智〕（二）。注同。
　　【五】【注】因天下之自为，故驰万物而无穷也。
　　　　　【疏】体俉真源，故能以智境冥会，故曰皆无穷也。
　　【六】【注】任物，故无迹。
　　　　　【疏】朕，迹也。虽遨游天下，接济苍生，而晦迹韬光，故无朕也。
　　　　　【释文】《无朕》直忍反。崔云：兆也。
　　【七】【注】足则止也。
　　　　　【疏】所禀天性，物物不同，各尽其能，未为不足者也。
　　【八】【注】见得则不知止。
　　　　　【疏】夫目视之所见，虽见不见；得于分内之得，虽得不得。既不造意于见得，故虽见得而无见得也。
　　【九】【注】不虚则不能任群实。
　　　　　【疏】所以尽于分内而无见得者，（自）直〔自〕虚心（忘）淡〔忘〕而已。
　　【一０】【注】鉴物而无情。
　　　　　　【疏】夫悬镜高堂，物来斯照，至人虚应，其义亦然。
　　【一一】【注】来即应，去即止。
　　　　　　【疏】将，送也。夫物有去来而镜无迎送，来者即照，必不隐藏。亦犹圣智虚凝，无幽不烛，物感斯应，应不以心，既无将迎，岂有情于隐匿哉！
　　　　　　【释文】《应而不藏》如字。本又作臧，亦依字读。
　　【一二】【注】物来乃（三）鉴，鉴不以心，故虽天下之广（四），而无劳神之累。
　　　　　　【疏】夫物有生灭，而镜无隐显，故常能照物而物不能伤。亦（由）〔犹〕圣人德合二仪，明齐三景，鉴照遐广，覆载无偏。用心不劳，故无损害，为其胜物，是以不伤。
　　　　　　【校】（一）世德堂本作逆。（二）智字依释文原本及世德堂本改。（三）世德堂本乃作即。（四）赵谏议本作来照。
　　南海之帝为倏，北海之帝为忽，中央之帝为浑沌【一】。倏与忽时相与遇于浑沌之地，浑沌待之甚善【二】。倏与忽谋报浑沌之德，曰：“人皆有七窍以视听食息，此独无有，尝试凿之【三】。”日凿一窍，七日而浑沌死【四】。
　　【一】【疏】南海是显明之方，故以倏为有。北是幽暗之域，故以忽为无。中央既非北非南，故以浑沌为非无非有者也。
　　　　　【释文】《倏》音叔。李云：喻有象也。《忽》李云：喻无形也。《浑》胡本反。《沌》徒本反。崔云：浑沌，无孔窍也。李云：清浊未分也。此喻自然。简文云：倏忽取神速为名，浑沌以合和为貌。神速譬有为，合和譬无为。
　　【二】【疏】有无二心，会于非无非有之境，和二偏之心执为一中之志，故云待之甚善也。
　　【三】【疏】倏忽二人，（由）〔犹〕怀偏滞，未能和会，尚起学心，妄嫌浑沌之无心，而谓穿凿之有益也。
　　【四】【注】为者败之。
　　　　　【疏】夫运四肢以滞境，凿七窍以染尘，乖浑沌之至淳，顺有无之取舍；是以不终天年，中涂夭折。勖哉学者，幸勉之焉！故郭注云为者败之也。
