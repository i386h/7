<!-- { "loadSidebar": true } -->
　　　　　【疏】堇，乌头也，治风痹。桔梗治心腹血。鸡壅即鸡头草也，服延年。豕零，猪苓根也，似猪卵，治渴病。此并贱药也。帝，君主也。夫药无贵贱，愈病则良，药病相当，故便为君主。乃至目视耳听，手捉心知，用有行藏，时有兴废。故时之所贤者为君，才不应世者为臣，此事必然，故何可言尽也。
　　　　　【释文】《堇》音谨，郭音觐，徐音靳。司马云：乌头也，治风冷痹。《桔》音结。本亦作结。《梗》古猛反。司马云：桔梗治心腹血瘀瘕痹。《鸡壅》徐于容反。本或作壅，音同。司马云：即鸡头也。一名芡，与藕子合为散，服之延年。《豕零》司马本作豕囊，云：一名猪苓，根似猪卵，可以治渴。案四者皆药草名。《是时为帝者也》司马云：药草有时迭相为帝，谓其王相休废，各得所用也。◎庆藩案时者，更也；帝者，主也；言堇、桔梗、鸡壅、豕零，更相为主也。方言曰：莳，更也。（莳，郭音侍。古无莳字，借时字为之。）尔雅曰：帝，君也。淮南正论篇时举而代御。齐俗篇此代为帝者也。（帝，今本误作常。）太平御览引冯衍邓禹笺：此更为（通）〔适〕者也。（适读若嫡。广雅：嫡，君也。）或言时，或言代，或言更，其义一也。（方言：更，代也。说文：代，更也。）《胜言》音升。
　　句践也以甲楯三千栖于会稽【一】。唯种也能知亡之所以存，唯种也不知其身之所以愁【二】。故曰，鸱目有所适，鹤胫有所节，解之也悲【三】。
　　【一】【疏】句践，越王也。会稽，山名也。越为吴军所残，窘迫退走，栖息于会稽山上也。
　　　　　【释文】《句践》音钩。《甲楯》纯尹反，徐音尹。《栖于》音西。李云；登山曰栖。《会》古外反，《稽》音鸡。
　　【二】【疏】种，越大夫名。其时句践大败，兵唯三千，走上会稽山，亡灭非远，而种密谋深智，亡时可（在）〔存〕，当时矫与吴和，后二十年而灭吴矣。夫狡兔死，良狗烹，敌国灭，忠臣亡，数其然也。平吴之后，范蠡去越而游乎江海，变名易姓，韬光晦迹，即陶朱公是也。大夫种不去，为句践所诛，但知国亡而可以存，不知愁身之必死也。字亦有作穜者，随字读之。
　　　　　【释文】《穜》章勇反，越大夫名也。吴越春秋云：姓文，字少禽。《所以存》本又作可以存，言知越虽亡可以存也。
　　【三】【注】各适一时之用，不能靡所不可，则有时而失，有时而失，故有时而悲矣。解，去也。
　　　　　【疏】鸱目昼暗而夜开，则适夜不适昼；鹤胫禀分而长，则能长不能短。枝节如此，故解去则悲，亦犹种暗于谋身，长于存国也。
　　　　　【释文】《鸱》尺夷反。《胫》刑定反。《解之》佳买反。司马云：去也。一音懈。
　　故曰，风之过河也有损焉，日之过河也有损焉【一】。请只风与日相与守河，而河以为未始其撄也【二】，恃源而往者也【三】。故水之守土也审，影之守人也审，物之守物也审【四】。
　　【一】【注】有形者自然相与为累，唯外乎（一）形者磨之而不磷。
　　　　　【疏】风日是气，河有形质。凡有形气者，未能无累也。而风吹日累，必有损伤，恃源而往，所以不觉。亦犹吴得越之后，谋臣必恃（谓）其功勋，〔谓〕以（无）后〔无〕虑遭戮。是知物相利者必相为害也。
　　　　　【释文】《有损》有形自然相累，世能累物，物能累人，故大夫种所以不免也。《不磷》邻刃反。
　　【二】【注】实已损矣而不自觉。
　　【三】【注】所以不觉，非不损也，恃源往也。
　　　　　【疏】恃，赖也。撄，损也。风之与日，相与守河，于河撄损而不知觉，恃其源流。
　　　　　【释文】《恃》本亦作持。《源而往者也》水由源往，虽遇风日，不能损也；道成其性，虽在于世，不能移也。
　　【四】【注】无意则止于分，所以为审。
　　　　　【疏】审，安定也。夫水非土则不安，影无人则不见，物无造物则不立，故三者相守而自以为固。而新故不住，存亡不停，昨日之物，于今已化，山舟替遁，昧者不知，斯之义也。
　　　　　【校】（一）世德堂本乎作夫。
　　故目之于明也殆，耳之于聪也殆，心之于殉也殆【一】。凡能其于府也殆，殆之成也不给改【二】。祸之长也兹萃【三】，其反也缘功【四】，其果也待久【五】。而人以为己宝，不亦悲乎【六】！故有亡国戮民无已【七】，不知问是也【八】。
　　【一】【注】有意则无崖，故殆。
　　　　　【疏】殉，逐也。夫视目所见，听耳所闻　　心所逐，若目求离朱之明，耳索师旷之聪，心逐无崖之知，欲不危殆，其可得乎！◎家世父曰：水之守土，二物也，相比而相须也；影之守人，一物而为二物也，自生而自化也；物之守物，物还而自证也，抱一者也。所以谓之审者，无外驰也。目驰而明生焉，耳驰而聪出焉，心驰而所殉见焉。凡能于其府者，皆外驰也。（及）〔反〕其所自持，而缘之以为功，致果以求之，积久而不知所归，役耳目心思之用以与万物为撄，故可悲也。
　　【二】【注】所以贵其无能而任其天然。
　　　　　【疏】夫运分别之智，出于藏府而自伐能者，必致危亡也。故虽有成功，不还周给而改悔矣。
　　【三】【注】萃，聚也。苟不能忘知，则祸之长也多端矣。
　　　　　【疏】滋，多也。萃，聚也。役于藏府，自显其能，故凶灾祸患，增长而多聚之也。
　　　　　【释文】《之长》丁丈反。注同。《兹莘》所巾反。郭云：聚也。李云：多也。本又作萃（一）。
　　【四】【注】反守其性，则其功不作而成。
　　　　　【疏】自伐己能而反招祸败者，缘于功成不退故也。
　　【五】【注】欲速则不果。
　　　　　【疏】夫诚意成功，决定矜伐。有待之心，其日固久。
　　【六】【注】己宝，谓有其知能。
　　　　　【疏】流（徒）〔徙〕之人，心处愚暗，宝贵己能，成功而处，执滞如是，甚可悲伤。
　　【七】【注】皆有其身之祸。
　　　　　【疏】贪土地为己有大宝，取之无道，国破家亡，残害黎元无数，无穷已也。
　　【八】【注】不知问祸之所由，由乎有心，而修心以救祸也。
　　　　　【疏】世有明人，是为龟镜。不知问祸败所由，唯恶贫贱，愚之至也。
　　　　　【校】（一）今本作萃。
　　故足之于地也践，虽践，恃其所不蹍而后善博也【一】；人之于知也少，虽少，恃其所不知而后知天之所谓也【二】。知大一，知大阴，知大目，知大均，知大方，知大信，知大定，至矣【三】。大一通之【四】，大阴解之【五】，大目视之【六】，大均缘之【七】，大方体之【八】，大信稽之【九】，大定持之【一０】。
　　【一】【疏】践，蹍，俱履蹈也。夫足之能行，必履于地，仍赖不践之土而后得行，若无余地，则无由安善而致博远也。此举譬也。
　　　　　【释文】《恃其所不蹍》女展反。李云：一足常不往，故能行广远也。◎俞樾曰：两践字并当作浅，或字之误，或古通用也，足之于地，止取容足而已，故曰足之于地也浅。然容足之外，虽皆无用之地而不可废也，故曰虽浅恃其所不蹍而后善博也。外物篇曰，夫地非不广且大也，人之所用容足耳。然则厕足而垫之致黄泉，人尚有用乎？即此义也。下文曰，人之知也少，虽少，恃其所不知而后知天之所谓也。少与浅，文义相近。若作践则不可通矣。
　　【二】【注】夫忘天地，遗万物，然后蜩翼可得而知也，况欲知天之所谓，而可以不无其心哉！
　　　　　【疏】知有明暗，能有少多，各止其分，则物逍遥。是以地藉不践而得行，心赖不知而能照。所以处寂养恬，天然之理，故老经云，有之以为利，无之以为用。此合（谕）〔喻〕也。
　　【三】【疏】此略标能知七大之名，可谓造极。自此以下历解义。
　　【四】【注】道也。
　　　　　【疏】一是阳数。大一，天也，能通生万物，故曰通。
　　【五】【注】用其分内，则万事无滞也。
　　　　　【疏】大阴，地也，无心运载而无分解，物形之也。
　　　　　【释文】《解之》音蟹。下同。又佳买反。
　　【六】【注】用万物之自见，亦大目也。
　　　　　【疏】各视其所见（谓）〔为〕大目。
　　【七】【注】因其本性，令各自得，则大均也。
　　　　　【疏】缘，顺也。大顺则物物各性足均平。
　　　　　【释文】《令各》力呈反。下同。
　　【八】【注】体之使各得其分，则万方俱得，所以为大方也。
　　　　　【疏】万物之形，各有方术，蜘蛛结网之类，斯体达之。
　　【九】【注】命之所期，无令越逸，斯大信也。
　　　　　【疏】信，实也。稽，至也。循而任之，各至其实，斯大信也。
　　【一０】【注】真不挠则自定，故持之以大定，斯不持也。
　　　　　　【疏】物各信空，持而用之，其理空矣。
　　　　　　【释文】《不挠》乃孝反。
　　尽有天【一】，循有照【二】，冥有枢【三】，始有彼【四】。则其解之也似不解之者【五】，其知之也似不知之也【六】，不知而后知之【七】。其问之也，不可以有崖【八】，而不可以无崖【九】。颉滑有实【一０】，古今不代【一一】，而不可以亏【一二】，则可不谓有大扬搉乎【一三】！阖不亦（一）问是已，奚惑然为【一四】！以不惑解惑，复于不惑，是尚大不惑（二）【一五】。
　　【一】【注】夫物未有无自然者也。
　　　　　【疏】上来七大，未有不由其自然者也。
　　【二】【注】循之则明，无所作也。
　　　　　【疏】循，顺也。但顺其天然，智自明照。
　　【三】【注】至理有极，但当冥之，则得其枢要也。
　　　　　【疏】窈冥之理，自有枢机，而用之无劳措意也。
　　　　　【释文】《枢》尺朱反。
　　【四】【注】始有之者彼也，故我述而不作。
　　　　　【疏】郭注云，始有之者彼也，故我述而不作也。
　　【五】【注】夫解任彼，则彼自解；解之无功，故似不解。
　　　　　【疏】体从彼学而解也，戒（小）〔不〕成性，故（不）似〔不〕解。
　　【六】【注】明彼知也。
　　　　　【疏】能忘其知，故似不知也。
　　【七】【注】我不知则彼知自用，彼知自用，则天下莫不皆知也。
　　　　　【疏】不知而知，知而不知，非知而知；故不知而后知，此是真知。
　　【八】【注】应物宜而无方。
　　【九】【注】各以其分。
