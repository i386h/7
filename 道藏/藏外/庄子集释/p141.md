<!-- { "loadSidebar": true } -->
　　【二】【疏】古人荷物，多用头戴，如今高丽犹有此风。以舜德化，未为至极。故携妻子，不践其土，入于大海州岛之中，往而不返也。
　　　　　【释文】《以入于海》司马云：凡言入者，皆居其海岛之上与其曲隈中也。
　　大王亶父居邠，狄人攻之【一】；事之以皮帛而不受，事之以犬马而不受，事之以珠玉而不受，狄人之所求者土地也。大王亶父曰：“与人之兄居而杀其弟，与人之父居而杀其子，吾不忍也。子皆勉居矣！为吾臣与为狄人臣奚以异！【二】且吾闻之，不以所用养害所养。”因杖策而去之。民相连而从之，遂成国于岐山之下。【三】夫大王亶父，可谓能尊生矣。能尊生者，虽贵富不以养伤身，虽贫贱不以利累形。今世之人居高官尊爵者，皆重失之，见利轻亡其身，岂不惑哉！【四】
　　【一】【疏】亶父，王季之父，文王之祖也。邠，地名。狄人。猃狁也。国邻戎虏，故为狄人攻伐。
　　　　　【释文】《大王》音太。下同。《亶》丁但反。《父》音甫。下同。《邠》笔贫反，徐甫巾反。
　　【二】【疏】事，奉也。勉，励也。奚，何。狄人贪残，意在土地，我不忍伤杀，汝勉力居之。
　　【三】【疏】用养，土地也。所养，百姓也。本用地以养人，今杀人以存地，故不可也。因拄杖而去，民相连续，遂有国于岐阳。
　　　　　【释文】《不以所用养害所养》地，所以养人也。今争以杀人，是以地害人也。人为地养，故不以地故害人也。《因杖》直亮反。《策》初革反。《相连》力展反。司马云：连，读曰辇。《岐山》其宜反，或祁支反。
　　【四】【疏】夫乱世浇伪，人心浮浅，徇于轩冕以丧其身，逐于财利以殒其命，不知轻重，深成迷惑也。
　　　　　【释文】《不以养伤身不以利累形》王云：富贵有养，而不以（味）〔昧〕（一）养伤身，贫贱无利，而不以求利累形也。
　　　　　【校】（一）昧字依释文原本改。
　　越人三世弒其君，王子搜患之，逃乎丹穴。而越国无君，求王子搜不得，从之丹穴。王子搜不肯出，越人熏之以艾。乘以王（一）舆【一】。王子搜援绥登车，仰天而呼曰：“君乎君乎！独不可以舍我乎！”王子搜非恶为君也，恶为君之患也。若王子搜者，可谓不以国伤生矣，此固越人之所欲得为君也【二】。
　　【一】【疏】搜，王子名也。丹穴，南山洞也。玉舆，君之车辇也。亦有作王字者，随字读之，所谓玉辂也。越国之人，频杀君主，王子怖惧，逃之洞穴，呼召不出，以艾熏之。既请为君，故乘以玉辂。
　　　　【释文】《弒其》音试。《王子搜》素羔反，又悉遘反，又邀遘（二）反。李云：王子名。淮南子作翳。◎俞樾曰：释文云：搜，淮南子作翳。然翳之前无三世弒君之事。史记越世家索隐以搜为翳之子无颛。据竹书纪年，翳为其子所弒，越人杀其子，立无余，又见弒而立无颛。是无颛以前三君皆不善终，则王子搜是无颛之异名无疑矣。淮南子盖传闻之误，当据索隐订正。《丹穴》尔雅云：南戴日为丹穴。《以艾》五盖反。《王舆》一本作玉舆。
　　【二】【疏】援，引也。绥，车上绳也。辞不获免，长叹登车，非恶为君，恐为祸患。以其重生轻位，故可屈而为君也。
　　　　　【释文】《援》音爰。《而呼》火故反。本或作叹。《以舍》音舍。《非恶》乌路反。下及下章真恶同。
　　　　　【校】（一）赵谏议本王作玉。（一）邀遘疑悉邀之误。
　　韩魏相与争侵地。子华子见昭僖侯，昭僖侯有忧色【一】。子华子曰：“今使天下书铭于君之前，书之言曰：‘左手攫之则右手废，右手攫之则左手废，然而攫之者必有天下。'君能（一）攫之乎【二】？”
　　【一】【疏】僖侯，韩国之君也。华子，魏之贤人也。韩魏相邻，争侵境土，干戈既动，胜负未知，怵惕居怀，故有忧色。
　　　　　【释文】《子华子》司马云：魏人也。◎俞樾曰：吕览贵生篇引子华子曰：全生为上，亏生次之，死次之，迫生为下。又诬徒篇引子华子曰：王者乐其所以王，亡者乐其所以亡。高注并云：子华子，古体道人。知度、审为两篇注同。《昭僖侯》司马云：韩侯。◎俞樾曰：韩有昭侯，有僖王，无昭僖侯。
　　【二】【疏】铭，书记也。攫，捉取也。废，斩去之也。假且书一铭记投之于前，左手取铭则斩去右手，右手取铭则斩去左手，然取铭者必得天下，君取之不？（以）取〔以〕譬（谕）〔喻〕，借问韩侯也。
　　　　　【释文】《攫》俱碧俱缚二反，又史虢反。李云：取也。◎卢文弨曰：旧作俱碧反，俱缚反，或又史虢反。讹。今皆从宋本改正。《废》李云：弃也。司马云：病也。一云：攫者，援书铭；废者，斩右手。
　　　　　【校】（一）高山寺本君下无能字。
　　昭僖侯曰：“寡人不攫也。【一】。”
　　【一】【疏】答云：不能斩两臂而取六合也。
　　子华子曰：“甚善【一】！自是观之，两臂重于天下也，身亦重于两臂。韩之轻于天下亦远矣【二】，今之所争者，其轻于韩又远。君固愁身伤生以忧戚不得也【三】！”
　　【一】【疏】叹君之言，甚当于理。
　　【二】【疏】自，从也。于此言而观察之，则一身重于两臂，两臂重于天下，天下又重于韩，韩之与天下，轻重（之）〔亦〕（一）远矣。
　　【三】【疏】所争者疆畔之间，故于韩轻重远矣，而必固忧愁，伤形损性，恐其不得，岂不惑哉！
　　　　　【释文】《其轻于韩又远》绝句。
　　　　　【校】（一）亦字依正文改。
　　僖侯曰：“善哉！教寡人者众矣，未尝得闻此言也。”子华子可谓知轻重矣【一】。
　　【一】【疏】顿悟其言，叹之奇妙也。
　　鲁君闻颜阖得道之人也，使人以币先焉【一】。颜阖守陋闾，苴布之衣而自饭牛【二】。鲁君之使者至，颜阖自对之。使者曰：“此颜阖之家与？”颜阖对曰：“此阖之家也。”使者致币，颜阖对曰：“恐听者（一）谬而遗使者罪，不若审之。”使者还，反审之，复来求之，则不得已。【三】故若颜阖者，真恶富贵也。
　　【一】【疏】鲁侯，鲁哀公，或云，鲁定公也。姓颜，名阖，鲁人，隐者也。币，帛也。闻颜阖得清廉之道，欲召之为相，故遣使人持币帛，先通其意。
　　　　　【释文】《鲁君》一本作鲁侯。李云：哀公也。
　　【二】【疏】苴布，子麻布也。饭，饲也。居疏陋之闾巷，着粗恶之布衣，身自饭牛，足明贫俭。
　　　　　【释文】《苴》音粗。徐七余反。李云：有子麻也。本或作粗，非也。《饭牛》符晚反。
　　【三】【疏】遗，与也。不欲（授）〔受〕币，致此矫词以欺使者。◎俞樾曰：上者字衍文。恐听谬而遗使者罪，恐其以误听得罪也。听即使者听之，非听者一人，使者一人也。吕氏春秋贵生篇正作恐听缪而遗使者罪。
　　　　　【释文】《之使》所吏反。下及下章同。《家与》音余。《而遗》唯季反。下皆同。《复来》音服，或音扶又反。下章皆同。
　　　　　【校】（一）阙误引张君房本者作囗。
　　故曰，道之真以治身，其绪余以为国家，其土苴以治天下。由此观之，帝王之功，圣人之余事也，非所以完身养生也【一】。今世俗之君子，多危身弃生以殉物，岂不悲哉！凡圣人之动作也，必察其所以之与其所以为【二】。今且（一）有人于此，以随侯之珠弹千仞之雀，世必笑之。是何也？则其所用者重而所要者轻也。夫生者，岂特随侯之重哉！【三】
　　【一】【疏】绪，残也。土，粪也。苴，草也。夫用真道以持身者，必以国家为残余之事，将天下同于草土者也。
　　　　　【释文】《绪余》并如字。徐上音奢，下以嗟反。司马李云：绪者，残也，谓残余也。◎庆藩案文选司马子长报任少卿书注引司马云：绪，余也。视释文较略。《土》敕雅反，又片贾行贾二反，又音如字。《苴》侧雅反，又知雅反。司马云：土苴，如粪草也。李云：土苴，糟魄也，皆不真物也。一云：土苴，无心之貌。
　　【二】【疏】殉，逐也。察世人之所适往，观黎庶之所云为，然后动作而应之也。
　　　　　【释文】《必察其所以之》王云，圣人真以持身，余以为国，故其动作必察之焉。所以之者，谓德所加之方也。所为者，谓所以待物也。动作如此，不必察也。
　　【三】【疏】随国近濮水，濮水出宝珠，即是灵蛇所衔以报恩，随侯所得者，故谓之随侯之珠也。夫雀高千仞，以珠弹之，所求者轻，所用者重，伤生殉物，其义亦然也。
　　　　　【释文】《所要》一遥反。◎俞樾曰：随侯下当有珠字。若无珠字，文义不足。吕氏春秋贵生篇作夫生岂特随侯珠之重也哉，当据补。
　　　　　【校】（一）高山寺本今下无且字。
　　子列子穷，容貌有饥色。客有言之于郑子阳者曰：“列御寇，盖有道之士也，居君之国而穷，君无乃为不好士乎？”【一】郑子阳即令官遗之粟。子列子见使者，再拜而辞【二】。
　　【一】【疏】子阳，郑相也。御寇，郑人也，有道而穷。子阳不好贤士，远游之客讥刺子阳。
　　　　　【释文】《子阳》郑相。《不好》呼报反。
　　【二】【疏】命召主仓之官，令与之粟。御寇清高，辞谢不受也。
　　　　　【释文】《即令》力呈反。
　　使者去，子列子入，其妻望之而拊心曰：“妾闻为有道者之妻子，皆得佚乐，今有饥色。君过而遗先生食，先生不受，岂不命邪（一）！【一】”
　　【一】【疏】与粟不受，天命贫穷，嗟惋拊心，责夫罪过。故知御寇之妻，不及老莱之妇远矣。
　　　　　【释文】《拊心》徐音抚。《得佚》音逸。《乐》音洛。《君过》古卧反。本亦作遇。
　　　　　【校】（一）高山寺本岂不命邪作岂非命也哉。
　　子列子笑谓之曰：“君非自知我也。以人之言而遗我粟，至其罪我也又且以人之言，此吾所以不受也。”其卒，民果作难而杀子阳。【一】
　　【一】【疏】子阳严酷，人多怒之。左右有误折子阳弓者，恐必得罪，因国人逐猘狗，遂杀子阳也。
　　　　　【释文】《作难》乃旦反。下章同。《杀子阳》子阳严酷，罪者无赦。舍人折弓，畏子阳怒责，因国人逐猘狗而杀子阳。◎俞樾曰：子阳事见吕览适威篇、淮南泛论训。至史记郑世家则云，繻公二十五年，郑公杀其相子阳。二十七年，子阳之党共弒繻公骀，又与诸书不同。
