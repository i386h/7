<!-- { "loadSidebar": true } -->
　　疏曰参同契龙呼虎吸龙夫虎妻以二物之本体相克而为雌雄悟真篇雄虎牝龙以二物之阴阳相交而为雌雄是以龙虎互为雌雄不可以一言论也
　　二十
　　西山白虎正猖狂东海青龙不可当两手捉来令死斗化成一片紫金霜
　　注曰此言外象也释在前律诗五行全处虎龙蟠注内紫金霜即金丹也海蟾翁曰左手捉住青龙头右手拽住白虎尾一时将来入口吞思量此物甚甘美算来只是水中金妙达机真要理此其证也或有未闻至道者以意乱猜以两手作两兽解者可笑也哉远之又远矣
　　二十一
　　赤龙黑虎各西东四象交加戊巳中复姤自兹能运用金丹难道不成功
　　注曰东是青龙木木生火故龙之弦属火火居南而赤故曰赤龙西是白虎金金生水故虎之弦气属水居北而黑故号黑虎也赤龙又曰姹女黑虎又名金公二物亦犹砂中汞铅中银也赤龙黑虎合两弦之交即是东西南北合也四象交加于戊巳真土之中结成真丹一粒如黍吞归五内薫蒸达四肢入昆仑山八水俱来朝防然后进阳火于复卦退阴符于姤爻自然运用抽添莫不头头中度金丹至道指日可成
　　疏曰龙气为火虎气为水又云金鼎有火为白虎玉池有水为青龙此是阴阳无定位水火无定质互用反复妙理无穷
　　二十二
　　先且观天明五贼次须察地以安民民安国富方求战战罢方能见圣人
　　注曰五贼在天为五星在地为五岳在人为五常愚谓五方在人为五脏在气为五性五常在物为五音五行五色五金五谷五果五味是也阴符经曰天有五贼见之者昌人能见此逆而修之则宇宙在乎手万化生乎身也察地之利在于安民民为本本固宁而国富矣是以圣人以身为国以丹为君以火为臣以精气为民修丹之士若能观天擒五贼逆而修之盗阴阳而返化之则真一之精可夺而已之阴汞立干矣精固气牢永战必胜是以运火无差十月功圆则脱胎神化为真人仙子故曰战胜方能见圣人
　　二十三
　　用将须分左右军饶他为主我为宾劝君临阵休轻敌恐丧吾家无价珍
　　注曰此章明火候作用也将者火也左为文火右为武火圣人缩一年火候于一月之内缩一月火候于一日之中自子至已六辰属阳象春夏发生之德故为文火居左谓之阳火自午至亥六辰属阴象秋冬肃杀之刑故为武火居右谓之阴符饶他为主我为宾者主为阳而雄好争也宾为阴而雌好静也即是守雌而不雄持静而不争此虑险防危之意畏敬之至也兵法曰以逸待劳又曰致人而不致于人此之谓也道之用存乎火火之用存乎人夫运火者喻如宾之见主进退恭谨不敢妄动也运火之士不可不知此矣先定刻漏以分子午次按阴阳以为化基搬六十四卦于阴符鼓二十四气于阳火天关在手地轴由心回七十二候之要津攒归鼎内夺三千六百之正气辐凑胎中运用有方抽添有序动则防危虑险靡敢差忒毫厘故得外接阴阳之符内生真一之体苟或运心不谨节候差殊致使姹女逃亡鼎内灵胎不结而还丹无价之宝失矣修丹之士临阵可不守雌而敢于轻敌乎
　　疏曰自子至巳左为文火自午至亥右为武火以发生之德为文肃杀之刑为武参同契鼎器歌云首尾武中间文其文武则又以火候之盛衰为文武矣无名子曰鼎器乃丹之骨髓故并举鼎器歌内文武之火候用各有冝此诗明内药火候作用非明外药也外药妙用在一时内药妙用在一日一时一日火候似同而用之有异自搬六十四卦止胎中乃得真一子参同契之文六十四卦非尽是阴符二十四气非尽是阳火特举一年之火数总以成文耳
　　二十四
　　火生于木本藏锋不防钻研莫强攻祸发必因斯害己要须制伏觅金公
　　注曰火生于木祸发必克精生于身情动必溃不防钻研祸斯害己要须制伏须借金公吕公曰火发七户密牢关莫教烧破河车路
　　疏曰火生于木钻之太过必焚其木为火烬木譬一身也火譬元气也自藏真气以飬其身轻耗其气必丧其身若要制伏一身之子气必得天地金公之母以制伏之方能培植本根凝结圣胎长生乆视
　　二十五
　　金公本是东家子送在西邻寄体生认得唤来归舍养配将姹女结亲情
　　注曰此意已解在律诗中牵将白虎归家养注内盖金丹大药都有作用法象有阳中之阴复有阳而又阴者有阴中之阳复有阴而又阳者又有内药阴阳水火外药阴阳水火内三性外三性内四象五行外四象五行又有内外阴阳互用法象反反复复不可名状吾侪亲承防默亲心通可也如未遇真师莫能洞晓仙翁作此诗以申明之己举一隅当自得之耳
　　疏曰阴阳反反复复予详分在金丹法象之上中矣
　　二十六
　　姹女游从各有方前行须短后须长归来却入黄婆舍嫁个金翁作老郎
　　注曰姹女者汞也谓之汞火游从有方前行是外药作用也后行是内药作用也有此两用故曰游从各有方也圣人下工炼丹之初运汞火不出于半个时辰立得真一之精炼成黍米而吞服之故曰前行须短也及乎服丹之后运以汞火却有十月之功故曰后行须长者此也黄婆在内象即金胎神室也金翁即真铅也老郎即纯阳之象也真汞因外运火飞入神室中配合真铅相交相恋化为纯阳之体故曰嫁个金翁作老郎也归来者取其收入中宫之义也疏曰外药之火曰汞火内药之火亦曰汞火在外药则固因汞火凝而真铅生在内药则因己汞火与外汞火配合真铅而圣胎生故总曰姹女而游从各有方也本是水银一味周游遍历诸身水银即汞火也
　　二十七
　　纵识朱砂及黑铅不知火候也如闲大都全借修持力毫发差殊不作丹
　　注曰金丹造化全借丁公毫发差殊失之千里是以圣人传药不传火须共神仙子细论
　　疏曰朱砂黑铅非有质之物真龙真火是也识此而不失火候亦不成丹道光词云三人同志慎防危进火工夫子细陈泥丸诗云若无同志相规觉时恐炉中火候非是以修持多赖真友若使毫厘有差丹不可成必遇真师方明大道心传火候不载文字渊乎机上天所秘夙生有缘遇之速修可也
　　二十八
　　契论经歌讲至真不将火候着于文要知口诀通防须共神明仔细论
　　注曰火候六百篇篇篇相似出入贯串与天合度天之所秘圣莫传文遭遇真师勿自卤莽
　　疏曰火候六百篇一月用六十卦为六十篇十月成六百篇篇篇相似者日日一般也读参同契一遍将可睹也
　　二十九
　　八月十五玩蟾辉正是金精壮盛时若到一阳来起复便堪进火莫延迟
　　注曰八月十五正是金水气旺之时子时乃一阳来复之时外内二丹火功并进不可延迟失于时节疏曰八月十五望者中也十四日望者太过也十六日望者不及也望得其中是为中和
　　三十
　　一阳才动作丹时铅鼎温温照幌帷受气之初容易得抽添运火却防危
　　注曰圣人穷神索默知金精气旺之时一阳初动之际擒龙捉虎布武施文诱太一真气归斯铅鼎交感之中宫温温孕一黍珠赫然光透帏不半个时辰立获丹饵可谓受气之初得之容易矣及乎饵丹之后运动阴符阳火却有十月之功始复中坤雷变风屯防起自朝昏既未终于晦爽运用抽添循环不己当斯之时情如槁木心若死灰防危虑险不敢妄动故得外接阴阳符火内生金液之质运转不停自尾闾逆上泥丸降下重楼而归丹田土釡之中乃金液还丹也神验不可名状是以抽添运用安得不谨其危而虑其险乎
　　疏曰入药镜云受气吉防城凶此其防也后复坤者一年十二月阴消阳长之始终雷风者月生于震于防一月六候盈之终始也屯防既未者一日十二时一月三十日卦爻之终始运火之功皆合天度
　　三十一
　　珠有象逐阳生阳极阴消渐剥形十月霜飞丹始熟此时神亦须惊
　　注曰金液还丹所以有象者盖自冬至一阳进阳火所以逐阳而生金液之质至至一阴进阴符剥至十月霜飞之时还丹始熟脱胎神化为纯阳之仙岂不使神惊愕而宾伏哉
　　三十二
　　前之后后前药味平平气象全采得归来炉内煅炼成温养自烹煎
　　注曰月至三十日阳魂之金丧尽阴魄之水盈轮是以纯黑无光也法象坤卦故曰晦此时与日相交在晦朔两日之中合体而行同出同没至初二日借太阳之光而有娠渐渐相离至初三日日没时即现娥眉于西方庚上于纯阴中生一阳光魄中生魂象震卦此时阳魂之金初生药苗新也至初八日二阳生象兑卦此时魄中魂半□其平如绳故曰上也此之前属阴其后属阳阴中阳半得水中之金八两其味平平其气象全也至十五日三阳备象乾卦三此时阴魄之水消尽阳魂之金盈轮○是以团圆纯阳而无阴也故曰望夫阳极则阴生故十六日于纯阳轮中生一阴魂中生魄象巽卦渐渐缺至二十三日二阴生象艮卦此时魂中魄半□其平如绳故曰下也此之前属阳其后属阴阳中阴半得金中之水半斤其味平平其气象全也故圣人采此二八金水之精擒归造化炉中烹炼真一之气变化黍粒吞归五内复运火温养烹煎而成金液还丹全借阴符阳火进退抽添若毫发差殊不作丹也仙翁于此章叮咛反复使自烹煎者良有意也疏曰二八取象于月之金水六候取象于月之盈金阳也水阴也二之气阴阳之火也五日为一候五行之数全也前后者论上之前阴后阳金水各半斤二八也后前者论下之前阳后阴金水亦各半斤二八也上下二亦皆二八圣人以二八金水之精上下二各取二八药味平气象全故能结丹也人悮以为望者多矣望日则月盈干甲乃阳金一斤之满此二八之妙非遇真师焉知其妙用上下二各取金水八两二八之正防毎皆有金水二八之防
　　三十三
　　长男乍饮西方酒少女初开北苑花若使青娥相见后一时关锁在黄家
　　注曰震为长男青龙也酒阴物也藏阴气谓之阴火兑为少女白虎也花阳物也藏阳气谓之阳火青娥姹女谓之汞火此皆修丹之士驱龙来就虎虎即开北苑之花以就龙龙饮西方之酒以就虎龙虎吞啖交始成象即运青娥汞火与龙虎三火相见眷恋之后一时封锁在黄家中宫而产真一之精以成金液还丹也黄家即鼎炉关是也
　　疏曰前二句言外药青龙藏阴气白虎藏阳气后二句言内药青娥者己之真气也见龙虎二气两相眷恋关锁在中宫别本之注又以青娥为龙之气则又是外矣盖前二句己言长男不应再言故删之仙翁诗配将姹女结亲情其言姹女与此同也姹女游行各有方又总明内外矣各诗指意不同不可泥名
　　三十四
　　兔鸡之月及其时刑德临门药象之到此金丹宜沐浴若还加火必倾危
　　注曰二月为德八月为刑此两月为沐浴之候即冝罢火加必倾危还丹走失矣
　　疏曰今注云二月为德八月为刑又于否泰才交万物盈注云二月为刑八月为德盖二月于发生之德而榆荚落德中有刑八月为肃杀之刑而麦苗生刑中有德是以互言刑德
　　三十五
　　日月三旬一遇逢以时易日法神功守城野战知凶吉増得灵砂满鼎红
　　注曰太阳太阴一月一次相交圣人知而则之移一月为一日移一日为一时守城则沐浴罢功野战则龙虎交斗神功者进火之度也苟或阴阳错乱日月乖戾外火虽动而行内符闲静不应有道之士进退水火知吉知凶旋斗历箕暗合天度自然灵胎密运神鼎増辉矣
