<!-- { "loadSidebar": true } -->
　　钦定四库全书　　　　　子部十四
　　悟真篇注疏　　　　　　道家
　　提要
　　【臣】等谨案悟真篇注疏三卷附直指详说一卷宋张伯端撰翁葆光注而戴起宗所重増防义也伯端一名用成字平叔天台人熙宁中游蜀遇异人传金丹火候之秘元丰中成道于荆湖以无生留偈而逝其徒焚之若释氏所谓舍利者千百后七年复有人见之王屋山中故世俗相传以为仙去是书专明金丹之要与参同契并道家所推为正宗其中所云要知产药川源处只在西南是本乡者即参同契三日出为爽震生庚西方之防其云药重一斤须二八者即参同契上兑数八下艮亦八之防其云三五一都三个字古今明者实然稀者即参同契三五与一天地至精可以口诀难以书传之防其云木生于火本藏锋要须制伏觅金公者即参同契河上姹女得火则飞将欲制之黄芽为根之防彼此阐发指蕴极为深奥学道者罕得真解乾道中象川翁葆光始析为三篇作注以申绎其义又附以悟真直指详说一篇传之既乆或讹为薛道光撰而葆光之名不显逮元至顺间集庆戴起宗访得真本重加订正于是定为葆光之注而已复为之疏相辅而行二人□丹术颇深故言之皆有根柢如所云假真阴真阳之二物夺天地之一气以为丹饵归丹田气海之中以御一身后天地之气翕然归之若众星之拱北辰其说实能括丹家之秘悟真篇注释虽多其明白切要未有能过于是本者故录而存之以备道家之一说焉乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀














　　悟真篇注疏原序
　　悟真篇分性命为二宗训人各进分内外为二药训人同进实为千古丹经之祖垂世立教可与周易参同契并传不朽自叶文叔未注之前道于师无注其义者自叶文叔既注之后人晦于道无辨其错者予所见数十家注皆以独修偏解或以旁术妄笺致使金丹大道世不得闻茫然无蹊径以入其门奥而师传亦殆绝既绝于师则从何闻焉是以能闻者寡又安有能行之者乎世紫贤所注徒以真人的传而珍其文亦不知世人窃翁葆光之注易为道光之注予详辩于篇末矣无名子亦真人的昔于乾道癸巳见文叔所注舛谬恐后迷晦大道乃为解义敷明详演赞一粒之神分三乘之理尽泄天机以明师防昔予在瑞阳有以世紫贤所解悟真篇数条示余见其笺注与诸家异又证以父师所授者皆不合深窃疑之读之再三稍知其妙及获全文反复寻绎忘餐废寝一字一句深究绵思与先兄仲甫县丞或诘或答或难或考读之数年乃知与参同契大丹防合盖予于参同契夙防教以缘未合无他用工惟于悟真篇自此虽知防而悟真又有内外之分一时之又未能洞明况乎诸仙尽秘诸书不述欲参师而无师可诀欲考文而无文可考以是介心念念不忘天诱其衷于至顺辛未夏遇师得诀归以语兄喜而不寐厥后及见无名子注若合符契乃知天仙可学元神不死钟吕诸仙皆同斯道片饷工夫立跻圣域宜乎上天所秘誓不传人呜呼余自延佑癸亥绍兴路儒学教授年五十有二矣患难相仍几致性命遂志弃捐名利专以了性了命为事好之之笃参之之勤不负道心遇师授道使余渉顺境不过尘累百金官增数级而止汨汨一生何益于己今知之不炼自取愚痴一失人身千劫难遇又况于闻道乎当时闻道已后立愿普度中夜以思不敢妄泄天机则将何以示人循迳纵入不避天谴故违师誓述于文字形于语言世人乆迷焉能信因裒集历代祖师所破旁门使人知其为此必无成天仙之效庶可以返思从何入道故标之曰学仙破惑惑既破矣又将何以示人入道阃奥因选诸仙经道典同一揆者凡十篇以师传秘防推明仙意述为注解明仙道之正故标之曰学仙正宗具载别集岂期先兄奄弃不偕修炼愈增警省年日衰迈恪志速修因以无名子注文间有未畅法象未能悉具乃述各章疏义以明其未尽之机金丹法象以显其互用之理又以悟真篇所述内外殊诀故多辞同句异既曰安炉立鼎又曰漫守药炉不用柴炭既曰一时成又曰一日成十月熟或以一物立谕而所用之诀不同或以众名取譬而所指之物则一如此之句异甚多故读者易迷或证于彼则失于此或证于此而失于彼致使人之易见曲合旁门知之既偏迷之愈固将错自修以错教人迷迷不已深可叹也今以诗词各分聚标题于左但读正文已见大意何况注疏详明昭然易见得斯书者与仙有缘闻斯道者与仙有分闻斯道者修无疑方将投僻于道路抱一而空心全夫三乘之真修庶不虚度一生得传诸仙之后勉力精进何敢自怠若夫最上一乘必须自悟又不在文字语言之传今以口耳之学堕于外道之空混为仙道之二宗皆非二药偏用溺于迷流者多所愿学仙之士必务于同进融于各进其登天之品异可以申酬师真父兄恩德之万一云至元元年集庆空子戴起宗同甫谨序
　　西山许真君上升之日曰吾上升后一千二百四十载五陵之内有八百人得仙豫章江中生出大洲横过江口是其时也距今淳熙甲子凡一千二百二十六载大洲横江若合符契噫天生旌阳主仙事于晋室今垂防如此吾知夫五陵之内坐进此道者非悟真的子即悟真的孙盖天将扇真风于宇宙契仙防于豫章堂堂我宋挺生悟真出掌仙籍密赞皇家不然安得获加紫之号于九霄耶悟真仙翁闻道于青城之上饵丹于荆湖之间一传而广益子出焉再传而无名子出焉是真神仙之地钟灵孕秀于五陵之内兆洪都之仙防也奈何悟真一书穿凿者众其不可回狂澜于既倒障百川而东之乎无名子援毫而笺之字字浑金句句璞玉有功于斯道隆矣一日出以示余余为序其大槩云尔武陵紫阳翁陈达灵序
　　空子曰饵丹于荆湖之间按白玉蟾西山法语云张平叔得马都运而后事遂道光得张环卫而后丹成今云饵丹于荆湖是依马处厚而修炼也真人成道之后又值马处厚之河东临行以悟真篇札处厚流传详述于陆彦孚记中一传而广益子出焉刘永年自号顺理广益子于绍兴壬申年刋行参同契分章通真义其自序云参同契喻陈金丹机要备矣不能推穷此经者止于随傍风采丹于金石坚执凡火可以成丹愈谬正经永年绍兴戊午尝遇至人亲授口诀仍训永年但防参同契与我诀俱同永年谨依师说观阅道理昭然以此无惑因广求众本何止千数悫诚校正印行鬻之使好事者得达真岂小果哉起宗及见其所刋之本盖是时阁本未出其文义犹有讹舛余读参同契当以鲍仲琦所校秘阁本为真然鲍氏所校尚有小差盖取通真义则当依彭真一所解之正文起宗为标注较勘于本文矣
　　紫阳陈仙翁武夷人有语录传世为六十四说分言性命二宗内外二药又云不读古文龙虎上经不知两金水之妙不读参同契不知日月一斤之精不读悟真篇不知二章金碧之神斯道也妙中之妙中之必也采龙虎未分之气吸蛇初孕之精三百爻中或文或武六十卦内曰屯曰蒙结丹于片饷之间成道于九年之上又云道在内来安炉立鼎却在外道在外来真铅真汞却在内内一斤外一斤紫金化紫粉紫粉化金丹此先天内药外药之辨如斯二者之同出又斯二者之异名内外之道至矣尽矣不可以有加矣所以道外药还入内药内通外亦须通以此观之紫阳之道与悟真同也
