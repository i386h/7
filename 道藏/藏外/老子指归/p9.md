<!-- { "loadSidebar": true } -->
　　故王道人事，一柔一刚，一文一武，中正为经。刚柔相反，兵与德连；兵终反德，德终反兵，兵德相保，法在中央。法数相参，故能大通。是以明王圣主，损欲以虚心，虚心以平神，平神以知道，得道以正心，正心以正身，正身以正家，正家以正法，正法以正名，正名以正国。正国纲纪，分明察理，元元本本，牵左连右，参伍前后，物如其所。正名以覆⑴实，审实以督名。一名一实，平和周密，方圆曲直，不得相失。赏罚施行，不赢不缩，名之与实，若月若日。一名正而国家昌，一名奇而国家役。养国之密，无有所常，屈伸取与，与时俱行。继乱任法，遭逆⑵任兵，守平以道，体德为常。大小相遇，以正相望。失正则化之，不从则禁之，不止则制之，不伏则伐之。
　　若夫小国迫于大国之间，遭无道之君，以正事之不可，则去之；去之不可，则割地而予之；予之不可，则率众而避之；避之不可，则杖策而遁之；遁之不可，则患及万民，祸将及我，故奋计而图之。是争之所为起而兵之所为生也。吾欲选将练士，砥砺甲兵，积粮高垒，营而自守，百姓靡弊，国家虚空。是战之所为作也，而正之所为兴也。吾欲以正入，则我寡而彼众，我弱而彼强。如卵投石，为敌受殃。三军必败，士卒死伤。天心不得，宗庙灭亡。下悲万民之命，上畏天地之心。是权之所为动也，而奇之所为运也。故建反往之计，招覆来之事，开万民之心，生诸侯之谋。明我道德之佑，阐我天地之助，以浑四海之心，同万国之意。百姓应我若响，邻国随我若影，飞鸟走兽与我俱往。是计之所为用，而奇之所为行也。
　　上顺道德之意，下合天地之心，危宁利害，视民若身。体无形之形，处太阴之阴，发无为之为，扬无声之声。异彼灭化之罪，明彼逆天之功，显天之所降，见地之所生。有名无实，有实无名，名实相违，或正或倾。纵横反复，合于冥冥，天灾自起，妖孽自生。离其父子，绝其弟兄，杀其凶将，戮其忠臣，天下怨恨，莫与同心。魁然独立，受天之兵⑶，战胜大喜，四海安宁。此用奇之上也。
　　慉天下之怒，积能奇之人。飞耳游目，延聪益明。游士四达，结友合亲。生息变怪，因道应奸。饰权养势，以实其民。飞言舞事，以惑敌人。卑辞降下，以闭其君。轻使重利，以开其臣。君臣有隙，因制其神。变作于阴，权动于微。悬其死命，因其枢机。使敌狂惑，不得有为。随时进退，无有常仪。不攻而敌自诎，不战而敌自危。克其君不及其臣，诛其将不及其师。战胜民喜，诸侯畏之。此用奇之次也。
　　制其地形，御其君臣，卑体重赏，以顺其外，阴谋云布，以乱其亲。奸从彼来，道从此兴，数城而封将，连国以予奸，奸来如鬼，谋计如神。方略不测，奇变不穷，分彼之力，疑彼之心。如出于地，若生于天，离其左右，散其所连。起权生变，以制其死，阻其计谋，使不得信。折其强辅，以孤其志，因形立胜，如环无端。乘时而发，和为之恒，动攻其害，静绝其粮。禠而夺之，饥而渴之，重而累之，水而火之，劳而苦之，冻而暍之，利而诱之，狂而惑之，卒而迫之，窘而薄之。从高击下，以众制寡，坚校部曲，官队相伍。上护其下，下救⑷其上，三军相保，亲如父子。奇阵分合，隐伏参处。营前经后，陵左败右，耀以旌旗，惑以金鼓。进如波腾，退如风雨，发如崩溃，合战如虎。守不可攻，攻不可守，战胜威行，天下大恐。此用奇之下也。
　　祸乱既夷，万物丰宁，天心大得，宇内欣欣。藏奇损智，忠信为务，清静简易，退事止言。夫何故哉？道德变化，无所不生。物有高下，指向不同。趋舍殊缪，或西或东。各推其性，以活其身。吉人以善足，凶人以恶传，诚人以信显，邪人以伪容。各效其知，以避祸凶。求而不瞻，智者诈生。劳而不息，忠者起奸。拘迫惨怛，信者驰谩。穷困不已，贤者不仁。故主好知，则民伪；主好利，则民祸；主好赏，则民困；主好罚，则民怨。何则？事由⑸于主，行之在臣；赏出于主，财出于民；法出于主，受之在臣；主有所欲，天下向风。
　　故用心思公，不若无心之大同也；有欲禁过，不若无求之得忠也；喜怒时节，不若无为之有功也；思虑和德，不若无事之大通也；明于俞跗之术、岐鹊之数以治之，不若使世无病之德丰也；挟黄帝太公之虑，秉孙吴氏之要以胜之，不若仗天下不事、智力之不营也。故道德之所生，爱不能利也；天地之所成，为不能致也。唯无爱者能利之，唯无为者能遂之。是故，明王圣主，无欲无求，不创不作，无为无事，无载无章，反初归朴，海内自宁。
　　何以明之？庄子曰：夫起福生利，成功遂事，备物致用，使人大富，天下奢僭，财货不足，民人愈丑。福满山泽，金玉成积，国愈不安，民益少利。饰智相愚，以诈相要，防堤邪淫，奸伪之路密。分别同异，是非之变众，则国家昏而政事衰。作方遂伎，雕琢文彩，奇变异怪，以褒有德，以别尊卑，巧故滋起，俊出愈奇。令速赏深，罚峻刑严，凿肌肤，断四肢，疏远不隐，亲近不和。罪至夷灭，赏至封侯，天地振栗，盗贼愈多。故圣人之言云：“我无为而民自化”。
　　夫何故哉？主者，天下之心也，气感而体应，心动而身随，声响相应，形影相随，不足以为喻。是故，人主诚[能]⑹为无为之为，则天下之心皆无所之，被道含德，无思无求，无令无法，万民自化。人主诚能事无事之事，则天下无效无象，无知无识，不赏不与，万民自富。人主诚能安无静而静，乐无清之清，则天下不学不问，无闻无见，无刑无罚，万民自正。人主诚能欲不欲之欲，则天下心虚志平，大身细物，动而反止，静而归足，不拘不制，万民自朴。故人主之政，不孝不仁，不施不予，闵闵缦缦，万民慁挽，墨墨倦倦，好恶不别，是非不分，故得所欲，性命以全。人主之政，布德施利，明目察察，万民昭昭，皆知祸福，孝悌仁义，万事差别，偟偟{纤，以亻代纟}{纤，以亻代纟}，知伪缺缺，故失所安，性命天⑺绝。
　　福生于祸，祸生于福。福之与祸，同营异域，俱亡俱存，异情同服。相随出入，同来异极，非有圣人，莫能独得。故去福则无祸，无祸则无福。无福之福，至微玄默，天下好知，莫能穷极。唯无为者，能顺其则。正在福祸之间，无所不克。失正则奇生而民惑，善人为妖，是非反复，天下大迷而不复也。
　　注释
　　⑴津逮本，学津本作“核”。
　　⑵津逮本、学津本作“遂”。
　　⑶津逮本作“其”，疑误。
　　⑷津逮本、学津本作“求”。
　　⑸津逮本作“出”。
　　⑹据下句“人主诚能事无事之事”补。
　　⑺津逮本、学津本作“夭”。
　　方而不割篇
　　方而不割，廉而不刿，直而不肆，光而不耀。治人事天莫如啬。夫唯啬是以蚤服。重积德则无不克。莫知其极，可以有国。有国之母可以长久。深根固蒂，长生久视。
　　【指归】：道无不有而不施与，故存万物以存；无所不能而无所(不)⑴为，故万物以然。何以明之？夫道体虚无而万物有形，无有状貌而万物方圆，寂然无音而万物有声。由此观之，道不施不与而万物以存，不为不宰而万物以然。然生于不然，存生于不存，则明矣！
　　故王者兴师动利则民欲，民欲而以方，方则割，以割为方则邪者进而方者退，忠臣蒙其毒，万民受其害。贵货则民求，民求而以廉，廉则刿，以刿为廉则贪者显而廉者弊，忠臣蒙其咎，而万民⑵受其败。开争则民曲，民曲而以直，直则肆，以肆为直则枉者翱翔，直者深伏，忠臣蒙其祸，万民受其败。上好名则民伪，民伪而以光，光则耀，以耀为光则大德隐而小惠章，忠臣蒙其死，而万民受其殃。数者以施，货流情通，所以谓方者不方，廉者不廉，直者不直，光者不光。名谬实易，正失德亡。
　　人主独立，臣下双身，养主之意，阿主之心，塞主之听，蔽主知明，此国之所以危而宗庙之所以丧也。是以，明王圣主，独有而不与也，独知而不教也，独能而不使也，方于己而不以也，廉于万物而不有也，直秉天心而不恃也，德光四海而不怙也。夫何故哉？去福以方，使下自公。割于不割，使民不讼。事情自达，万物自通。莫之为吉，莫之为凶。天下荡荡，莫之其常。非不割也，割剥伐击，诛骄制暴而无瘢创也。去货以廉，使天下自平。刿与不刿，使人无争。贪叨者息，洁白自生。莫之为浊，莫之为清。名不虚谥，实不倚倾。非不刿也，善廉美让，章含显盗而辩无藏也。去争以直，使下自克。肆于不肆，使民自伏。匡邪振乱，化淫矫俗。莫之为祸，莫之为福。天下荒荒，万物自得。非不肆也，举正扬直，表过章恶，贬邪削枉，明人之失，天下尽正而动无声也。去名以光，使下自当。耀与不耀，使民自明。莫之为照，莫之为冥。天下浑浑，万物滋生。德与天比，化与道同。非不耀也，德光四海，照万物而化无形也。
　　上下相象，中表相应，出入无朕，往来无间，若影之于形，响之于声。故治国之道，生民之本，啬为祖宗。是故，明王圣主，损形容，卑宫室，绝五味，灭声色，智以居愚，明以语默，建无状之容，立无象之武，恐彼知我，藏于不测。故未动而天下应，未命而万民集，未战而素胜之，未攻而天下服。是以，不勤劳而民有功，不分争而得其职，不刑戮而万民畏，不微妙而得天福，祸乱不生，群祥并集，无为而无不成，不争而无不克。
　　故万物玄同，天下和洽，浮沉轧軮，与道相得。若终而始，若乱而纪。虚而实，无而有，疏而密，迟而疾。无形影，无根朕，仿佛浑沌，莫知所以。独知独见，独为独不，变化无常，畜积无府。阴阳离合，屈伸张弛，冥冥窅窅芒味玄默。魁如天地，不可穷极，自修有余，故能有国。治人理物，子孙不绝。夫何故哉？以其啬也。
　　为啬之道，不施不予，俭爱微妙，盈若无有，诚通其意，可以长久。形小神大，至于万倍，一以载万，故能轻举。一以物然，与天同道，根深蒂固，与神明处。真人所体，圣人所保也。
　　注释
　　⑴据津逮本、学津本删。
　　⑵津逮本、学津本作“臣”。
　　治大国篇
　　治大国者若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。两不相伤，德交归焉。
