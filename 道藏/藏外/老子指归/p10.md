<!-- { "loadSidebar": true } -->
　　【指归】：日昃阴生，燥至风起，溪谷小动，海波大兴，高下⑴相临，差以百寻者，以其形大故也。千仞之岸，万丈之崖，物类登之，崖颓下颠，蚊{上亡下虫}蝼蚁适足以游翔，而犀象虎豹之糜骸者，以其形重也。飘风隆盛，发屋折木，石飞铁扬⑵，山陵崩弛，而人血脉不为之伤者，以其暴大也。隙穴之风，不动鬓眉，及其中人也，生百病而成死亡者，以其纤介也。夫大国者，江海犀象之徒也，而德化者飘风隙穴之类也。故其福不可大生也，其力不可暴兴也，其善不可大处也，其恶不可大丧也。大生之则大亡，暴兴之则暴倾，大处之则大去，大丧之则大至。
　　何以明之？庄子曰：夫饥而倍食，渴而倍饮，热而投水，寒而入火，所苦虽除，其身必死。胸中有瘕不可凿，喉中有疾不可剥也，{上民下虫}{上亡下虫}着面不可射也，虮虱着身不可斫也。何则？欲除小患而生大⑶贼也。是以，明王圣主之治大国也，若柄纤微，若通小水。若察秋毫，如听无有。若亡若存，若非若是。如形如留，如为如休。为在为不为之域，化在有无有之野。福微利鲜，言希禁寡，动于无形，功留四海。
　　夫何故哉？以道为父，以德为母，神明为师，太和为友。清静为常，平易为主，天地为法，阴阳为象。日月为仪，万物为表，因应为元，诚信为首。殊分异职，绳绳玄默，引总纪纲，举大要而求之于己。是以，民如胎鷇，主如赤子，智伪无因而生，巧故无由而起。万物齐均，莫有盈损，和洽顺从，万物丰茂。鬼神与人，合而俱市，动于自然，各施所有。寂如无君，(怕)[泊]⑷如无鬼，万物尽生，民人尽寿，终其天年，莫有伤夭。
　　主若不仁，鬼若不神。主非不仁也，兼施博爱，德运六合而无阿怜也。鬼非不神，浮于惚恍⑸，载于纤微，经历万方，与时变化，神全万物，不以伤人也。非不伤人，圣人在上，与天相参，人物顺比，大化流行。智者不作，奇物不生，莫之为满，莫之为盈。天下喁喁，万物齐均，既不起高，又不造深。不攻金石，不壅水泉，人不远(徒)[徙]⑹，食不煞生。世皆可赏，莫之可形⑺，草木黄而后落，人化尽而后终。是故，天之所胞，地之所函，太一之所主，天一之所将，四时所归，五行所监，群臣毒害，变化运行，各有分部，不得相干，周流万物，莫之可伤。是故，鬼神治阴，圣人治阳，治阴者杀偶，治阳者杀奇。虚无清静，鬼神养之；纤微寡鲜，鬼神辅之；盛壮有余，鬼神害之；盈满亢极，鬼神杀之。不属其类，圣人奉之；忠信顺善，圣人与之；雄俊豪特，圣人察之；作变生奇，圣人杀之。故动于阴者，鬼神周之；动于阳者，圣人制之；唯无所为者，莫能败之。圣人在上，奇不得起，诈不得生，故鬼以其神养物于阴，圣人以其道养物于阳。福因阴始，德因阳终，鬼神降其泽，圣人流其恩。交归万物，若性自然，流道沉德，洽和同真。
　　注释
　　⑴津逮本、学津本作“以”。
　　⑵津逮本、学津本作“石铁飞扬”。
　　⑶津逮本作“人”，疑误。
　　⑷据津逮本、学津本改。
　　⑸津逮本、学津本作“恍惚”。
　　⑹据怡兰本、津逮本、学津本改。
　　⑺津逮本、学津本作“刑”。
　　大国篇
　　大国者，天下之所流，天下之所交，天下之牝。牝以静胜牡，牝以静为下。故大国以下小国，则取小国；小国以下大国，则取大国。故或下而取之，或下而取于人。夫大国不过欲，兼畜人；小国不过欲，入事人。夫皆得其所欲，大者宜为下。
　　【指归】：天地并起，阴阳俱生，四时共本，五行同根，忧喜共户，祸福同门。故所以为宁者，所以为危者也；而所以为危者，所以为宁者也。所以为存者，所以为亡者也；而所以亡者，所以为存者也。
　　何以明之？夫虎豹以其形容修广，爪牙坚强，肌肤盛大，毛物丰，文章明，故执百兽而制于人。荣华香草以其所有光曜芬香，故悦于众俗而伤其根。大国之君以其地广民众，势尊形宠，威隆名显，故张其邻国而危其身。有道则固于磬石，宁于太山；失道则危于累卵，轻于鸿毛。俱弱则先困，俱乱则先亡。是故，大国者霸王之梯而亡灭之阶也。是以，大国之君，独立无偶，名山四塞，三面成阻，鸿川并流，万物浮下，为诸侯毂。膏腴之府，强大之(尸)[户]⑴，权势之主，偕不测之固，要阨狭之囗，肥饶广易，方数千里，珍宝奇怪，无所不有，民鲜傜役，马牛从处，舟舆万数，兵食陵聚⑵，居者安乐，过者留止，人如草木，畜满山野，耕桑田猎，得获深倍，故天下之所欲归，将相之所欲附。车骑奋击，带甲百万，处易守险，形便地利，顺天而攻，顺地而守，悬人之命，制人之死，与之则有势，背之则失宗庙，故诸侯之所欲交，天下之所畏也。施道足以并兼，尊宠足以发号，伐之足以崇仁，治之足以明义，兼之足以广地，得之足以为富，故诸侯之所好，而将相之所⑶利也。
　　是故，自古及今，天下之牝，以静胜牡，千世不易，万世不变。夫何故哉？以虚受实，以无应有，不以为大，务以为小，不以为尚，常以为卑也。
　　是故，明王圣主之处大国也，施而不以置，下而不以求。地裹诸侯之国，而无所不畏，德包诸侯之力，而无所不事。折节下之，以附人意；忠廉诚信，以先士(史)[吏]⑷；割地东西，以招贤俊；疾耕力织，以(衰)[褒]⑸畜积；结从连横，以戒不虞。发仓庚，散财币，养耆老，食孤弱，振穷达困，显岩穴之士。受而不取，授而不予，柔弱简易，无为而处。诸侯虽有贪鄙残贼，骄矜恃力，不好顺从，欲图逆者，犹以文武之势，威德之重，静而下之，则彼修身慎行，改过自新，割地献宝，归命杀身，请为子弟之国，藩墙之臣。
　　其处小弱也，因道而动，修理而行，富以舟舆，实以甲兵。忠顺诚素，尚朴贵耕。耕织有分，不取民有，上下和集，亲如父子。君如腹心，民如形体，国专和一，可与俱死。上下顺从，可与邻市。大国之君，虽负众强，上权右势，左德下仁，心如饥虎，怒如涌泉，不好施予，常欲吞人，犹以得天之心，获民之意，将相诚信，邻人之助，发源泉之敌，扬不测之威，辱身厚体，竭诚悬命，欵欵惓惓，事以清静，则彼神感精喻，心释意坏，怒移祸徙，与我为(妖)[诺]⑹。
　　上而取人者，形大势丰，德博权重，人之所利也。下而取于人者，地狭民少，权轻⑺德鲜，人之所易也。故不战而坏人之邑，不攻而降人之城，地广号尊，宗庙显，功德流，是大国之所期也。
　　交⑻于大国，接和结亲。岁有灾害，则大国忧之；邻国难至，则大国救⑼之。屈一人之下，伸万人之上，社稷尊，宗庙显，国富兵强，人物全济，延于无穷，小国之所愿也。
　　故接地邻境，悬权不动，先下先得，卑者制倨，静者胜躁，处大之势，小下大得。夫何故哉？自然之道，不可强致，水动下流，人动趋利。释下任事，众弱为一，出于不意，此强大之所以亡也。故大宜下之。
　　注释
　　⑴据学津本改。
　　⑵津逮本、学津本作“众”。
　　⑶津逮本、学津本无“所”字。
　　⑷据怡兰本、津逮本、学津本改。
　　⑸据怡兰本改。
　　⑹据宋陈景元道德真经藏室篡微篇改。
　　⑺津逮本、学津本作“重”。
　　⑻津逮本、学津本作“友”。
　　⑼津逮本、学津本作“求”。
　　卷之五（初校）
　　万物之奥篇
　　道者，万物之奥，善人之宝，不善人之所不保。美言可以市，尊行可以加人。人之不善，何弃之有？故立天子，置三公。虽有拱璧，以先驷马，不如坐进此道。古之所以贵此道者何？不曰求以得，有罪以免，故为天下贵。
　　【指归】：木之生也，末因于条，条因于枝，枝因于茎，茎因于本，本因于根，根因于天地，天地受之于无形。华实生于有气，有气生于四时，四时生于阴阳，阴阳生于天地，天地受之于无形。吾是以知：道以无有之形、无状之容，开虚无，导神通，天地和，阴阳宁。调四时，决万方，殊形异类，皆得以成。变化终始，以无为为常。无所爱恶，与物大同。群类应之，各得所行。善人得之，以翕以张。清静柔弱，默默沌沌，仁宛和淖，润泽虚平。大小周密，纤微无形。玄达万事，以归无名。终始反复，万福自生。动得所欲，静失所患。在人之上，威德自明。攻坚胜大，莫与为双。凶人得之，以发以张，坚刚以疏，实动以先。骄溢以壮大⑴，盛满以强极。广修大以无疆，照察察以荧荧，显的的以彰彰。强大终小，不祸自生。动失所欲，静得所伤。心忧志削，乃反正常。神气烦促，趋翕去张，郁约而辞卑，拘制而体降。迫险而宾服，惨怛而忠信，改容而易节，与君子同。罪定而言善，临死而爱生，一奉天数，变性易情。安贫乐困，卑贱为常。尊天敬鬼，视人如王。上比牛马，下列犬羊。天网以发，自然不听。吁嗟痛哉！为戒甚明。
　　二者殊涂，皆由道行，在前在后，或存或亡。故言行者，治身之狱也；时和先后，大命之所属也。是以，君子之立身也，如暗如聋，若朴若质。藏言于心，常处玄默。当言深思，发声若哭。和顺时适，成人之福。应对辞让，直而不饰。故言满天下而不多，振动四海而不速，连接万物而不有，辞动天下各得所欲。其经世也，气志窅冥，而形容隐匿，居如惊恐，貌似不足。偆偆漻漻，消如冰⑵释，遇时而伸，遭世而伏。与天同忧，中心恻恻，计划不行，随时反侧。谦虚止足，卑损自牧，乐下如水，久而不忒。下之又下之，至于(元)[无]⑶极，天下应之，故能有国。
　　夫何故哉？人之情性，乐尊宠，恶卑耻。损之而怨，益之而喜。下之而悦，止之而鄙。古今之通道而人心之正理也。贤者既然，小人尤甚。是故，尊美言行，事无患矣。古之将民，何弃之有？桀纣之吏，可令顺信；秦楚之卒，可令顺善。故能得其心，天下可有；不得其意，妻妾不使。
