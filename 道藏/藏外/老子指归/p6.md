<!-- { "loadSidebar": true } -->
　　何以明之？庄子曰：我之所以为我者，岂我也哉？我犹为身者非身，身之所以为身者，以我存也。而我之所以为我者，以有神也。神之所以留我者，道使然也。托道之术，留神之方，清静为本，虚无为常，非心意之所能致，非思虑之所能然也。故知者之居也，耳目视听，心意思虑，饮食时节，穷适志欲，聪明并作，不释昼夜，经历百方，筹策万事，定安危之始，明去就之路，将以全身体而延大命也。若然,则精神为之损，血气为之败，魂魄离散，大命伤夭。及其寐也，心意不用，聪明闭塞，不思不虑，不饮不食。精神和顺，血气生息，心得所安，身无百疾。遭离凶害，大疮以瘳，断骨以续，百节九窍，皆得所欲。
　　夫以一人之身，去心则危者复宁，用心则安者将亡，而况乎奉道德，顺神明，承天心，养群生者哉！是以圣人，建无身之身，怀无心之心，有无有之有，托无存之存。上含道德之化，下包万民之心。无恶无好，无爱无憎。不与凶人为雠，不与吉人为亲。不与诚人为媾，不与诈人为怨。载之如地，覆之如天，明之如日，化之为神。物无大小，视之如身。为之未有，治之未然，绝祸之首，起福之元。去我情欲，取民所安，去我智虑，归之自然。动之以和，导之以冲，上含道德之意，下得神明之心。光动天地，德连万民，民无赋役，主无职员。俱得其性，皆有其神，视无所见，听无所闻。遗精忘志，以主为心。与之俯仰，与之浮沉。随之卧起，放之屈身。不言而天下应，不为而万物存。四海之内，无有号令，皆变其心。善者至于大善，日深以明；恶者性变，浸以平和；信者大信，至于无私；伪者情变，日以至诚；残贼反善，邪伪返真，善恶信否，皆归自然。
　　当此之时，溷沉太虚，沾溺至和，民忘心意，芒洋浮游，失其所恶，而获其所求。与天进退，与道周流。非迫禁而去恶，非拘教⑴而后移也。无为为之，而变化不自知也。夫何故哉？世主之化，虚无寂寞，容如枯槁，心如橐龠，志如江海，施如溪谷。不别东西，不异南北，不(辩)[辨]⑵甘苦，不嫌白黑，不正方圆，不定曲直。详于玄妙，务自隐匿，与物无治，浮游无极。废我之所欲为，里⑶天之所欲得，万物纷纷，皆(汪)[注]⑷其耳目。世主无为，涣如俨容⑸，天地为炉，太和为橐，神明为风，万物为铁，德为大匠，道为工作，天下青青，靡不润泽。故能陶冶民心，变化时俗，上无不包，下无不克，成遂万物，无不斟酌。感动群生，振骇八极，天下芒芒，不识美恶，玄效昧象，自成法式。
　　注释
　　⑴津逮本、学津本作“散”,疑误。
　　⑵据津逮本、学津本改。
　　⑶津逮本、学津本作“里”。
　　⑷据怡兰本、津逮本、学津本改。
　　⑸怡兰本、津逮本、学津本作“客”。
　　出生入死篇
　　出生入死。生之徒十有三，死之徒十有三，而民生，动之死地十有三。夫何故？以其生生之厚。盖闻善摄生者，陆行不避兕虎，入军不被甲兵。兕无所投其角，虎无所措其爪，兵无所容其刃。夫何故哉？以无死地。
　　【指归】：道德神明、清浊太和浑同沦而为体，万物以形。形之所托，英英荣荣，不睹其字，号之曰生。生之为物，不阴不阳，不可揆度，不可测量。深微不足以为称，玄妙不足以为名。光耀恍惚，无有形声。无状无象，动静无方。游于虚寂之野，处于无有之乡。得之者存，失之者亡。
　　夫生之于形也，神为之蒂，精为之根，营爽为宫室，九窍为户门。聪明为侯使，情意为乘舆，魂魄为左右，血气为卒徒。进与道推移，退与德卷舒。翱翔柔弱，栖息虚无。屈伸俯仰，与时和俱。轻死与之反⑴，欲生与之仇。无以为利则不可去，有以为用则不可留。故无为，生之宅；有为，死之家也。
　　夫立则遗其身，坐则忘其心。澹如赤子，泊如无形。不视不听，不为不言，变化消息，动静无常。与道俯仰，与德浮沉，与神合体，与和屈伸。不贱为物，不贵为人，与王侯异利，与万性殊患。死生为一，故不别存亡。此治身之无为也。春生夏长，秋收冬藏。奉主之法，顺天之命。内慈父母，外绝名利。不思不虑，不与不求。独往独来，体和袭顺。辞让与人，不与时争。此治家之无为也。尊天敬地，不敢(亡)[忘]⑵先。修身正法，去己任人。审实定名，顺物和神。参伍左右，前后相连。随时循理，曲因其当，万物并作，归之自然。此治国之无为也。冠无有，被无形，抱空虚，履太清。载道德，浮神明，秉太和，驱天地。驰阴阳，骋五行，从群物，涉玄冥。游乎无功，归乎无名。此治天下之无为也。
　　贪生利寿，唯恐不得。强藏心意，闭塞耳目。导引翔步，动摇⑶百节。吐故纳新，吹煦呼吸。被服五星，饮食日月。形神并作，未尝休息。此治身之有为也。废释天时，独任人事。贱强求贵，贫强求富。饥名渴势，心常载求。衣食奢泰，事过其务。此治家之有为也。富国兼壤，轻战乐兵。底威起节，名显势隆。形严罚峻，峭直刻深。法察网周，操⑷毒少恩。诸侯畏忌，常为俊雄。公强求伯，伯强求王。此治国之有为也。祖孝悌，宗仁义，修礼节，教民知饰⑸。修治色味，以顺民心。钟鼓琴瑟，以和民志。主言臣听，主动臣随。表功厉行，开以恩厚。号令声华，使民亲俯。诸事任己，百方朝仰。此治天下之有为也。
　　是故，虚、无、清、静、微、寡、柔、弱、卑、损、时、和、啬，凡此十三，生之徒；实、有、浊、扰、显、众、刚、强、高、满、过、泰、费，此十三者，死之徒也。夫何故哉？圣人之道，动有所因，静有所应。四支九窍，凡此十三，死生之外具也；虚实之事，刚柔之变，死生之内数也。故以十三言诸。
　　夫虚生充实，无生常存，清则聪达，静则内明，微生彰显，寡则生众，柔生刚健，弱生坚强，卑则生高，损则生益，时则通达，和则得中，啬则有余。是谓益生。能行此道，与天地同，为身者久，为国者长，虽欲不然，造化不听。实生空虚，有生消亡⑹，浊则听塞，扰则失明，显则生微，众则生寡，刚生柔韏，强生弱殃，高生卑贱，满生损空，过则闭塞，泰则困穷，费则招祸。是俱不祥。有行此道，动而之穷。为身不久，为国不平。虽欲不然，天地不从。
　　而民皆有其生而益之不止，皆有其身而爱之不已，动归有为，智虑常起，故去虚就实，绝无依有，出清入浊，背静治扰，变微为显，化寡为众，离柔反⑺刚，废弱兴强，损卑归高，弃损取盈，纵时造过，释和作泰，将以有为，除啬施费。夫何故哉？大有其身而忘生之道也。
　　是故，摄生之士，超然大度，卓尔远逝。不拘于俗，不系于世。损形于无境，浮神于无内。不以生为利，不以死为害。兼施无穷，物无细大，视之如身，无所憎爱。精神隆盛，福德并会，道为中主，光见于外。自然之变，感而应之，天地人物，莫之能败。陆行则兕虎不能伤，入军则五兵不能害。非加之而不能克，投之而不能制也，神气相通，伤害之心，素自为废。夫何故哉？声响相应，物从其类。兕虎不加无形，而五兵不(系)[击]⑻无质。摄生之士，贼害之心亡于中，而死伤之形亦亡于外也。
　　注释
　　⑴津逮本、学津本作“友”。
　　⑵据津逮本、学津本改。
　　⑶津逮本、学津本作“握”。
　　⑷津逮本、学津本作“惨”。
　　⑸津逮本、学津本“教民知饰”作“饰民教”。
　　⑹津逮本、学津本作“忘”。
　　⑺津逮本、学津本作“及”。
　　⑻据津逮本、学津本改。
　　道生篇
　　道生之，德畜之，物形之，势成之。是以万物尊道而贵德。道尊德贵，夫莫之爵而常自然。道生之，德畜之，长之育之，成之熟之，养之覆之。生而不有，为而不恃，长而不宰，是谓玄德。
　　【指归】：圣智之术，不自天下，不由地出，内在于身，外在于物。督以自然，无所不通；因循效象，无所不竭。故，道虚德无，不失其心；天尊地卑，不违其节。何则？以有知无，由人识物。物类之无者生有，虚者生实，见微知着，观始睹卒。非有巧能，自然之物，圣人因之，与天周密。是故，知道以太虚之虚无所不禀，知德以致无之无无所不授；道以无为之为品于万方而无首，德以无设之设遂万物之形而无事，故能陶性命，(治)[冶]⑴情意，造志欲，化万事。
　　何谓性、命、情、意、志、欲？所禀于道，而成形体，万芳殊类，人物男女，圣智勇怯，小大修短，仁廉贪酷，强弱轻重，声色状貌，精粗高下，谓之性。所授于德，富贵贫贱，夭寿苦乐，有宜不宜，谓之天命。遭遇君父，天地之动，逆顺昌衰，存亡及我，谓之遭命。万物陈列，吾将⑵有事，举错废置，取舍去就，吉凶来，祸福至，谓之随命。因性而动，接物感寤，爱恶好憎，惊恐喜怒，悲乐忧恚，进退取与，谓之情。因命而动，生思虑，定计谋，决安危，通万事，明是非，别同异，谓之意。因于情意，动而之外⑶，与物相连，常有所悦，招麾福祸，功名所遂，谓之志。顺性命，适情意，牵于殊类，系于万事，结而难解，谓之欲。
　　凡此六者，皆原道德，千变万化，无有穷极，唯闻道德者，能顺其则。性精命高，可变可易；性粗命下，可损可益；若得根本，不滞有无。是故，天地人物，含心包核，有类之属，得道以生而道不有其德，得一而成而一不求其福。万物尊而贵之，亲而忧之而无抱其德。夫何故哉？道高德大，深不可言，物不能富，爵不能尊，无为为物，无以物为，非有所迫，而性常自然。
