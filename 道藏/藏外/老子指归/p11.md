<!-- { "loadSidebar": true } -->
　　何以效其然也？夫爵尊天下，富有四海，威势无量，专权檀柄，人之所畏也。去徒步，离卒伍，鸿举龙兴，起佐天子，发道扬德，施行所有，恩流万姓，光显祖考，人之所利也。以人之所畏，求人之所利，言不美，行不敬，虽执大璧、操珍物而进之，安车驷马而载之，则是贤者之心疑惑下否，玄圣深隐，君子不来。言行修于内，则神气踰于外，无有驷马之劳、宝璧之费，海内之士，响应风起。俊雄英豪，辐至蜂止。圣人之下，朝多君子。古之所以贵此道者，夫何故哉？言顺天地而不已⑷，行合人心而不恃。名成而不显，功遂而不有。情性自然，不以为取。将以顺道，不以为己。万物归之，为天下宰。
　　注释
　　⑴津逮本、学津本作“夭”。
　　⑵学津本作“水”，疑误。
　　⑶据怡兰本、津逮本、学津本改。
　　⑷津逮本、学津本作“以”。
　　为无为篇
　　为无为，事无事，味无味。大小多少，报怨以德。图难于易，为大于细。难事作于易，大事作于细。是以圣人终不为大，故能成其大。轻诺者，必寡信；多易者，必多难。圣人犹难之，故终无难。
　　【指归】：神明之数，自然之道，无不生无，有不生有，不无不有，乃生无有。由此观之，忧不生忧，喜不生喜，不忧不喜，乃生忧喜。故居祸者得福，居福者得祸，祸福之主，在于元⑴首。为之无形，听之无声，无形声则深远。故无功之功大，而有功之功小，有德之德薄，而无德之德厚。是以圣人，不为有，不为亡⑵，不为死，不为生，游于无、有之际，处于死、生之间，变化因应，自然为常。故不视而明，不听而聪，扶安天地，饰道养神，提挈万物，帝国治民，鲜情释意，俱反始真。不为生业，不为起事，不加以仁，不施以利，教以不能，导以无识，绝民所乐，以顺民情，纵民所恶，以得民意也。出(天)[夭]⑶伤之户，入长生之路，翱翔玄冥，优游太素，昧昧茫茫，莫知其故，敦若昏晦，天下无事。味之于无味，察之于无形，故能分同异之类，明是非之情。为之未有，定之未倾，勇功不见，知名不称，福不得起，祸不得生。无福之福，兴于无声，无祸之祸，息于无名，主安民乐，天下太平。
　　故生患而忧之，长福而求之，戮君而死之，辱父而雠之，造难而折之，作乱而灭之，召寇而杀之，招逆而伐之。勇功见而与天违，知名兴而与道反。动而民悦者劳而德小，为而民喜者为而恩少。是以忠信沮坏，正事消亡，自然优窜，知故翱翔。窃功者显，偷权者彰，暴乱者利，邪伪者昌。是非覆逆，天下大倾，物失其命，家国以丧。故善除患者，不若无患之大也；起事致治者，不若默然者之贵也。
　　是以君子，动未始之始，静无无之无，布道施德，变化于玄。怒于不怒，言于不言，攻于不敢，守于无端。威于不武，报怨未萌，图难于易，治其本根，绝之未兆，使不得然。事如⑷秋毫，功如太山，为大于细，治之绵绵。敬而慎之，若始若新，不为所欲，不求所便，常与事反，独守其元。与时俱益，日进无疆，虽欲不大，事物自然。是故，大难之将生也，犹风邪之中人。未然之时，慎之不来；在于皮毛，汤熨去之；入于分理，微箴取之；在于藏府，百药除之；入于骨髓，天地不能忧而造化不能治。夫大事之将兴也，犹水之出于山也。始于润湿，见于涟涟，绵绵涓涓，流为溪谷，汨汨汤汤，济舟漂石，以成江海，深大不测。
　　是以圣人之建功名也；微，故能显；幽，故能明；小，故能大；隐，故能彰；志在万民之下，故为君王。威振宇内，四海尽臣。悬命受制，莫有能当。德与天地相参，明与日月同光。
　　故言多诺者，事众而信不可然也；心多所易者，难积而变不可推也。是以圣人，心默而不动，囗默而不言，目默而不视，耳默而不听。动如天地，静如鬼神，不为而成，不言而信。进则无敌，退则不穷，身无纤介之忧，国无毛发之患。夫何故哉？危于不危，亡于不亡，昭然独见，运于无形。
　　注释
　　⑴怡兰本、津逮本、学津本作“无”。
　　⑵津逮本、学津本作“无”。
　　⑶据怡兰本、津逮本、学津本改。
　　⑷津逮本、学津本作“不”，疑误。
　　其安易持篇
　　其安易持，其未兆易谋，其脆易破，其微易散。为之未有，治之未乱。合抱之木，生于毫末；九重之台，起于垒土；百仞之高，始于足下。为者败之，执者失之。故圣人无为则无败，无执则无失。民之从事，常于几成而败之。慎终如始，则无败事。是以圣人欲不欲，不贵难得之货；学不学，复众人之所过；以辅万物之自然，而不敢为。
　　【指归】：未疾之人，易为医也；未危之国，易为谋也；萌牙之患，易事也；小弱之祸，易忧也。何以效之？庄子曰：任车未亏，僮子行之，及其倾覆也，颠高堕⑴谷，千人不能安。卵之未剖也，一指摩之，及其为飞⑵鸿也，奋翼凌云，罾缴不能连也。胎之新乳也，一绳制之，及其为牡也，罗网不能禁也。虎也，执群兽，食牛马，剑戟不能难也。故涟滴之流，久久而成江海。小蛇不死，代为神龙。积微之善，以至吉祥；小恶不止，乃至灭亡。是故，继体之君，无怨无恶，将相和一，百姓宾服，邻国交市，无有谗贼，平易不动，上下和集。当此之时，守之不用威，持之不用力，无为无事，莫之能克。及至国家将危，万民将殆，患害将兴，萌而未兆：当此之时，安危在己，不在于彼，谋之不必圣人，忧之不必力士，正之于枕席，而患祸以⑶亡矣。及至人君失道，大臣怨憝⑷，邻国不市，百官衰废，祸患已生，小弱柔毳：当此之时，贤人深谋，生事起势，未动而患危，不加而祸碎。及至人君失正，大臣谋误，邻国怨恨，百姓犹豫，患祸己起，根本未据，奸雄将兴，未得人助，或合而不结，或结而不固：当此之时，尊贤下众，折肝胆，听微谏，求过于己，患心不怨，谋士底兵，未发而散。故祸福作于无名，存亡生于微妙，二者云错，变动风号，屈伸波浑，进退殽乱，听之不可闻，视之不可见，机巧不能事，智慧不能判。
　　是故圣人，化之以道，教之以身，为之未有，治之未然。不置而物自安，不养而物自全。动与福同室，静与祸异天。窅窅冥冥，莫观其元。治之未乱，正之未倾。禁奸之本，制伪之端，闭邪之户，塞枉之门。萌牙未动，形兆未生，绝之未见，灭之未存。教以无教，导以无名，知以无知，状以无形；治不得起，乱不得生，天下无为，性命自然。
　　夫太山之木，本据于阴，末托于阳，(双)[垂]⑸枝布叶，华实青青，大而合抱，高连百寻者，生于无大，成于无为。九重之台，广大拟于丘陵，百仞之高，昭昭冥冥，干于青霄者，以为卑小，不为高大也。故为大者不大，为小者不小，为高者不高，为卑者不卑。不大不小乃生大小，不高不卑乃生高卑。故为之者不为之迹也，不为者为之涂也。
　　是以，为成者败，为利者害，为生者死，为兴者废。执所欲者所欲亡，执所思者所思逝，执其身者其身殁，执其神者其神退。故圣人无为为之以生万物，无执执之以制所欲，犹工匠之造高台，而天地之生巨木，自然而已。
　　夫道德不嫉，神明不贼，和无不通，大(元)[无]⑹不克，存亡自从，吉凶自得。人穷事败者，释自然而任知力，去其反而处其覆。夫何故哉？以求所求而欲所欲。夫诚能慎终如始，为所不欲，守所不处，动于未元，反于未始，为若不为，有若不有，虽若不成，物自然也。
　　夫使神扰精浊，聪明不达，动失所求，静丧所欲者，货与学也。唯能炼情易性，变化心意，安无欲之欲，栾无事之事者，道与德也。是故想道如念亲，恶货如失身。思无思之思，求无求之求。明白四达，以学不知，巧雕万物，以学不能。反众人之所务，而归乎虚无。欲不欲而造虚玄，学不学而造虚玄，学不学而穷妙极。达人之所不能通，穷人之所不能测，成人之所不能为，有人之所不能得。心志玄玄，形容睦睦，卧如死尸，立如槁木。不思不虑，若无所识，使物自然，令事自事。空虚寂泊，身无所与，万物纷纷，各如其处。魁如阜揭⑺，澹如巨表，举错⑻废置，常与物反，万物应之，故能深远。天下大覆，与神运转，辅天助地，不敢生善。
　　注释
　　⑴津逮本、学津本作“随”，误。
　　⑵津逮本、学津本作“蜚”。
　　⑶津逮本、学津本作“已”。
　　⑷津逮本、学津本作“怼”。
　　⑸据津逮本、学津本改。
　　⑹据怡兰本、津逮本、学津本改。
　　⑺津逮本、学津本作“褐”。
　　⑻津逮本、学津本作“措”。
　　善为道者篇
　　古之善为道者，非以明民，将以愚之。民之难治，以其知之。以智治国，国之贼；不以智治国，国之福。知此两者亦楷式。常知楷式，是谓玄德。玄德深矣，远矣，与物反，至于大顺。
　　【指归】：道德神明，清浊太和，天地人物，若末若根。数者相随，气化连通，逆顺昌衰，同于吉凶。道德之意，天地之心，安生乐息，憎恶杀伤，故命圣人，为万物王。利物，受其福；不利，则获其恐。圣人大惧，死后有患，深原所由，莫善自然。自然之路⑴，要在无形。
　　何以明之？庄子曰：夫天地不知道德之所为，故可为然也；万物不睹天地之所以，故(不)⑵可存也；万民不识主之所务，故可安也；四肢九窍不谕心之所导，故可全也。夫万物之有君，犹形体之有心也。心之于身，何后何先？流行血脉，无所不存；上下表里，无所不然。动与异事，虚以含神，中和外否，故能俱全。
　　是以，昔之帝王，经道德、纪神明、总清浊、领太和者，非以生知起事，开世导俗，务以明民也。将以涂民耳目，塞民之心，使民不得知，归之自然也。是以，立民于昭昭，而身处乎混冥。教以不知，导以无形。孝悌不显，仁义不彰。君王无荣，知者无名。无教之教，洽流四海，无为之为，通达八方。动与天地同节，静与道德同容。万物并兴，各知其所，名实俱起，各知其当。和气流通，宇内⑶童蒙，无知无欲，无事无功。心如木土，志如死灰，不睹同异，不见吉凶。故民易治而世可平也。
