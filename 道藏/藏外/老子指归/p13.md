<!-- { "loadSidebar": true } -->
　　【指归】：道无不有，有无不为，体和服弱，括囊大威。生育群类，莫有能违，无有形象，为万物师。得之者安，失之者危，天地体之，久而不衰。何以效之？庄子曰：夫阴而不阳，万物不生；阳而不阴，万物不成。由此观之，有威无德，民不可治；有德无(为)[威]⑵，宗庙必倾；无德无威，谓之引殃，遭运时变，身死国亡。故人主者，国之腹心也；兵者，国之威神也。夫天地之间，万国并兴，小大愚智，皆愿为君。智尽而服，力屈乃穷，非有余力而屈膝乐为人臣也。是以明王圣主，放道效天，清静为首，和顺为常。因应为始，诚信为元，名实为纪，赏罚为纲。左德右威，以应不祥，天下仰制，莫能毁伤。故国可保而民可全也。
　　夫德之与兵，若天之与地，阴之与阳，威德文武，表里相当，隐之玄域，不得已而后行。故人君失道，好战自损，正事不修，邪事作起，强大憍奢，纪灭纲弛；雕琢宫室，盈饰狗马，高台大囿，韾色在后；刳屠忠谏，尊宠姣好，简傲宗庙，欺侮诸父，残贼暴虐，孤人稚子；反逆天地，刑戮阴阳，黥劓道德，破碎神明，和气溃浊，变化不通；冬雷夏霜，万物夭⑶伤，纵横击搏，谋图不详，大国惊怖，小国奔亡，老弱离散，啼哭而行，天下愤怨，万民思兵，相率而起，我为后行。夫何故哉？惟彼先祖，皆有神明之德通于天地、圣智之劳加于万民，故剖符丹书，受土赐姓，列为君王，光显祖考，业流子孙。是天地之心，万载之功。而继体者，不务屈身厉节、摩精炼神、修行德以奉其先，乃忽小善而易小恶，日以消息，月以陵迟，宗庙崩弛，国为丘墟，族类离散，长无所依，鬼神孤魂，无所栖息(乎)⑷。嗟夫！岂不哀哉？
　　是以，喻我豪俊，说我士卒，卷甲释兵，且令休息，激役心移，幸于反复，改过自新，变容易则。遂往不反，为天下贼，百姓穷极，财殚力屈，海内之忧，日以长息。苍天降应，祸集其国，虽欲未诛，自然不得。天人同心，我不能克。故事为而神否，身往而志还。形反我志，事逆我身，悲彼先圣，伤彼万民。无罪于天，遇此何辜？虽曰忽然，民命在兵。
　　发号申令，效以信诚。先服者赏，后服者伤，小下者利，大下者昌。坏邑者爵，降城者封，城邑不下，未克勿丧。有罪者免，有能者官，老弱得养，死者得葬。德泽洽润，恩爱流行，慈惠和结，众情发扬。默然为之，神气相通，彼三军与我同心，奸为我使，盗为我工。教我以其计虑，告我以其地形。因其所有，奇变乃通。法律不苛，险阻虚空，天人相得，胜出若神。前无留敌，计谋不丧，敌虽众多，与我构因。两军相距，前若无人。
　　战⑸虽万全，敌不可易。易敌生奸，亡时失利。福去祸来，为天为疾。
　　是故，虽获天佑，得人之助，犹守之以忧，持之以畏，出险乘虚，宿舍有备，休息处便，必依水草，填隙塞恶，与敌相距，变运无形，奇出无朕，错胜无穷，功战无有，深微窅窅，变化无始。自我亲近，不知我之所为，彼之知力，何得于己？故在家者，晏然而乐；在师者，欣然而喜。人怀至诚，若为其子，去家越境，若众趋市。疾耕力织，暮休早起，奇入模列，不敢独有，以供师徒，如奉父母。悬权争胜，敌人不起，未战而海内正，不攻而诸侯下。天地覆载⑹，日月所照睹，皇皇莫莫，各安其土。夫何故哉？慈哀发动，因天之心，不敢由于我也。
　　注释
　　⑴王弼本有“故抗兵相加，则哀者胜矣”句，道藏本缺。
　　⑵据津逮本、学津本改。
　　⑶津逮本、学津本作“大”。
　　⑷据学津本删。怡兰本、津逮本作“鬼神孤魂无所栖息息呼！嗟夫！岂不哀哉！”。
　　⑸津逮本、学津本作“我”。
　　⑹怡兰本、津逮本、学津本作“天地所覆载”。
　　言甚易知篇
　　吾言甚易知，甚易行。而天下莫能知，莫能行。言有宗，事有君。唯我无知，是以不吾知。知我者希，则我贵矣。是以圣人被褐而怀玉。
　　【指归】：夫无形无声而使物自然者，道与神也；有形有声而使物自然者，地与天也。神道荡荡而化，天地默默而告；荡而无所不化，默而无所不告；神气相传，感动相报；反沦虚无；甚微以妙；归于自然，无所不导。故言言之言者，自然之具⑴也；为为之为者，丧真之数也；无为无言者，成功之至而长存之要也。是以圣人，言不言之言，为不为之为；言以绝言，为以止为。绝言之道，去心与意；止为之术，去人与智。为愚为悫⑵，无知无欲。无欲则静，静则虚，虚则实，实则神。动归太素，静归自然，保身存国，富贵无患，群生得志，以至长存。此言之易知而事之易行者也，而天下莫能知莫能行也。
　　夫何故哉？世主好知，务顺其心，不睹大道，不识自然，以为为为，以言言言，息知生事，以趋所安，寖以为俗，终世被患。性变情易，深惑远迷，精浊神扰，外实内虚。强默生咎，强静生患，故视之而不见，告之而不闻，非以自嫉，以为不然。
　　夫圣人之言，宗于自然，祖于神明，(堂)[常]⑶处其反，在默言之间，甚微以妙，归于自然。明若无见，听若无闻，通而似塞，达而似穷。其事始于自然，流于神明，常处其和，在为否之间。清静柔弱，动作纤微，简易退损，归于无为。
　　虚无以合道，恬泊以处生，时和以固国，玄教以畜民。养以无欲，导以自然，赠以天地，赐以山川。富以年岁，贵以有身，虞以无忧，宁以无患。无欲之不得，无乐之不存，民若无主，主若无民。亡于知力⑷，依道倚天，万国和顺，并为一君。是事之盛而业以隆者也，而天下谓之不然。
　　夫世之莫我知者，非我道小而不足以知也，又非我之事薄而不足为也，又非世之好败恶成、喜祸乐患而故不我从也，天性与我反，情欲与我殊。智陷于情欲，终世(弱)[溺]⑸于所闻，神气不我我，而心意不我然。故其明不我能见，聪不我能闻。是以，深言反而受谤大，行远而得毁；独见之明不用于世，独闻之聪见羞于民；事顺神明者不合于俗，功配天地者不悦于众。
　　夫至论大言者，总百变，要万方，剖判亳厘之内，明显虚无恍惚之外，周密无间，归于漭昧，此乃小节之士所不能闻，而隅曲之人所不能逮也。夫鸿鹄高飞，终日驰骛，而不知宇宙之外；制法之人拘教之士累年学问，终身谈论，而不知道德之大也。且神明有所不能领，天地有所不能理，况乎守众世⑹之论，不睹大要之所由，不亦宜乎？是故，众俗之薄贱，而得道之所独遵也。
　　是以圣人，知而弗为，能而不任，仁义而不以为号，通达而不以为名，坚强而不以为显，高大而不以为荣。言不可闻，动不可形。心若江海，志若苍天，废为以立道，损善以益性。寂然荡荡，莫之能明，皎然昭昭，莫睹其情。颓然默默，魁然独存，薄外厚内，贱己卑名。去众离俗，与道为常。
　　注释
　　⑴津逮本、学津本作“贼”。
　　⑵津逮本、学津本作“慧”。
　　⑶据津逮本、学津本改。
　　⑷怡兰本作“忘于知力”。津逮本、学津本作“忘于智力”。
　　⑸据津逮本、学津本改。
　　⑹津逮本、学津本作“庶”。
　　知不知篇
　　知不知，上；不知知，病。夫唯病病，是以不病。圣人不病，以其病病，是以不病。
　　【指归】：道德之教，自然是也。自然之验，影响是也。凡事有形声，取舍有影响，非独万物而已也。夫形动不生形而生影，声动不生声而生响，无不生无而生有，覆不生覆而生反。故道者以无为为治，而知者以多事为扰，婴儿以不知益，高年以多事损。由此观之，愚为智巧之形也，智巧为愚之影也。无为，(逐)[遂]⑴事之声也，遂事，无为⑵之响也；智巧，扰乱之罗也；有为，败事之网也。
　　故万物不可和也，天地不可适也，和之则失和，适之则失适。弗和也而后能和之，弗适也而后能适之。故，安世不知危，乱世不知治，若影随形无所逃之也，不动求响无所得之也。故知而绝知，不困于知；不知用知，亦不困于知。其所以不困则异矣，而于为不困则一也⑶。
　　是故圣人操通达之性，游于玄默之野，处无能之乡，托不知之体；寂若虚空，奄忽如死，心无所图，志无所治；聪明运动，光耀四海，涂民耳目，示以无有；庖厨不形，声色不起，知故不生，祸乱息矣。不言而宇内治，无为而天下已。民俯而无放，仰而无效，敦悫忠正，各守醇性，{左忄右冈}{左忄右冈}洋洋，皆终天命。死者无谥，生者无号，若此相继，亿万无量。其次，情无所乐，性无所喜，心无所安，志无所利。疾不知孝，病不知弟，既不睹仁，又不识义。无有典礼，守其贞干，一如麋鹿，一如鸿雁。不在忧喜，亦不离乱，若盲若聋，无所见闻。主无宫室，民无城郭，国无制令，世无耻辱。
　　病故不病，与道相托。不言不为，威德自作。天地和顺，浑沌磅礴。溷若浊流，焕若严客。人物皆愚，归于寂寞。动无形曫，静无圻堮。主民俱昌，天下哑哑。亡于小利，而享大福。默而治者，计不能计，而度不能度。
　　何以效之？夫道德废，淳朴亡，奇物并作，知故流行。礼节起，分度明，万物有条贯，百事有纪纲。封疆画界，治邑屋，州乡里，国有忠臣，家有孝子。录内略外，双身为友，损彼益此，务以相厚。疆⑷大重垒，小弱亡有，郊祀天地，名山大水。封于太山，禅于梁父，流渐相承，或然或否。断狱万数，黥人满道，臣杀其君，子杀其父，亡国破家，不可胜数。天(予)[下]⑸享其知故之利，获于死亡之咎。由此观之，绝知为福、好知为贼亦明矣。故使有德之君，变志易心，生息万事，以教其⑹民，祷祝请福，以至大治者，自然不听也。使彼亡国之君，废智去欲，绝为止事，修道行德，弃其心意，而欲死亡者，形亦不从也。
　　是故，趋舍废置，王道之形声也；吉凶存亡，趋舍之影响也。夫圣人所以能动与天和，静与道合，既能保身，又能全国，翱翔乎有为之外，优游乎无事之内，取福于纤妙之中，而舒于四海之外，丧明者之目，杜知者之囗，窒聪者之耳，折巧者之手，与时相随，与和俯仰，不为而自成，不教而民治，恩加走兽，泽及飞鸟者，以其损聪弃智、废为而任道也。是以，顺情从欲，穷极心意，动导天地，静陶万事，神灵在己，不察不燎，身不降席而万国自备：虽欲不亡，自然不置也。
　　注释　
　　⑴据怡兰本、津逮本、学津本改。
　　⑵津逮本、学津本作“为无”。
　　⑶津逮本、学津本无“也”字。。
　　⑷津逮本作“疆”。
　　⑸据怡兰本、津逮本、学津本改。
