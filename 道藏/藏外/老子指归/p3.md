<!-- { "loadSidebar": true } -->
　　是故，夷道若类，使正玄起，除其法物，去其分理。从民之心，听其所有，灭其文章，平其险阻。折关破键，使奸自止，坏城散狱，使民自守。休卒偃兵，为天下市，万方往之，如川归海。
　　德如溪谷，不施不与，不爱不利，不处不去。无为而恩流，不仁而泽厚，长育群生，为天下母。
　　大白青青，常如惊恐，无制而势隆，无寄而权重，德交造化，于天下为友。出白入黑，不为美好，逐功逃名，乃长昭昭。
　　盛德之人，敦敦悾悾，若似不足，无形无容。简情易性，化为童蒙，无为无事，若痴若聋。身体居一，神明千之，变化不可见，喜欲不可闻，若闭若塞，独与道存。
　　建德若偷，无所不成。涂民耳目，饰民神明。绝民之欲，以益民性。灭民之乐，以延民命。捐民服色，使民无营⑸。塞民心意，使得安宁。
　　质真若渝，为民玄则。生之以道，养之以德。导之以精神，和之以法式。居以天地，照以日月。变以阴阳，食以水谷。制以无形，系以无极。天下喁喁，靡不宾服，宇内康宁，万物繁殖。若非其功，而非其德，大而似小，醇而似薄。
　　大方不矩，无所不包。方于不方，直于不直，无圻无堮，无法无式。不方不直，万物自得。不直不方，天地自行。在为之阴，居否之阳。和为中主，分理自明。与天为一，与地为常。
　　是故，大器晚成，无所不有。变于无形，化于无朕，动而无声，为而无体。威德不可见，功业不可视。祸息于冥冥，福生于窅窅。寂泊而然，是谓至巧。万物生之，莫知所以。勉勉而成，故能长久。
　　是以，大音希声，告以不言。言于不言，神明相传。默然不动，天下大通。无声而万物骇，无音而万物唱。天地人物，无期俱和，若响应声。
　　大象无形，大状无容。进而万物存，退而万物丧，天地与之俯仰。阴阳与之屈伸。效之象之，若影随形。
　　是知道盛无号，德丰无谥。功高无量，而天下不以为大；德弥四海，而天下不以为贵；光耀六合，还反芒昧。夫何故哉？道之为化也，始于无，终于末，存于不存，贷于⑹不贷，动而万物成，静而天下遂也。
　　注释
　　⑴津逮本、学津本作“殊”。
　　⑵“褐”字衍。津逮本、学津本无。
　　⑶津逮本、学津本无“而”。
　　⑷据津逮本、学津本改。
　　⑸津逮本、学津本作“争”。
　　⑹津逮本、学津本作“而”。
　　卷之二（初校）
　　道生一篇
　　道生一，一生二，二生三，三生万物。万物负阴而抱阳，冲气以为和。人之所恶，惟“孤”、“寡”、“不谷”，而王公以名称。损之而益，或益之而损，人之所教，亦我教之。强梁者不得其死，吾将以为教父。
　　【指归】：有虚之虚者开导禀受，无然然者而然不能然也；有虚者陶冶变化，始生生者而不能生也；有无之无者而神明不能改，造存存者而存不能存也；有无者纤微玄妙，动成成者而成不能成也。故，虚之虚者生虚(虚)⑴者，无之无者生无(无)⑵者，无者生有形者。故诸有形之徒皆属于物类。物有所宗，类有所祖。天地，物之大者，人次之矣。夫天人之生也⑶，形因于气，气因于和，和因于神明，神明因于道德，道德因于自然：万物以存。故使天为天者非天也，使人为人者非人也。何以明之？庄子曰：夫人形(腐)［脔］⑷，何所取之？聪明感应，何所得之？变化终始，熟者为之？由此观之，有生于无，实生于虚，亦以明矣。是故，无无无始，不可存在，无形无声，不可视听，禀无授有，不可言道，无无无之无，始末始之始，万物所由，性命所以，无有所名者谓之道。
　　道虚之虚，故能生一。有物混沌，恍惚居起。轻儿不发，重而不止，阳而无表，阴而无里。既无上下，又无左右，通达无境，为道纲纪。怀壤空虚，包里未有，无形无名，芒芒澒澒，混混沌沌，冥冥不可稽之，亡于声色，莫之与比。指之无向，搏之无有，浩洋无穷，不可论谕。潢然大同，无终无始，万物之庐，为太初首者，故谓之一。
　　一以虚，故能生二。二物并兴，妙妙纤微，生生存存。因物⑸变化，滑淖无形。生息不衰，光耀玄冥。无向无存，包里天地，莫睹其元；不可逐以声，不可逃以形：谓之神明。存物物存，去物物亡，智力不能接而威德不能运者，谓之二。
　　二以(元)［无］⑹之无，故能生三。三物俱生，浑浑茫茫，视之不见其形，听之不闻其声，搏之不得其绪，望之不睹其门。不可揆度，不可测量，冥冥窅窅，潢洋堂堂。一清一浊，与和俱行，天人所始，未有形朕圻堮，根系于一，受命于神者，谓之三。
　　三以无，故能生万物。清浊以分，高卑以陈，阴阳始别，和气流行，三光运，群类生。有形脔可因循者，有声色可见闻者，谓之万物。
　　万物之生也，皆元于虚始于无。背阴向⑺阳，归柔去刚，清静不动，心意不作，而形容修广、性命通达者，以含和柔弱而道无形也。是故，虚无无形微寡柔弱者，天地之所由兴，而万物之所因生也；众人之所恶，而侯王之所以自名也；万物之原泉，成功之本根也。
　　故贤君圣主，以至尊之位，强大之势，处孤寡，居不谷，逐所求⑻，逃所欲，去大为小，安卑乐损。出无迹，入无朕，动于福先，静于祸始。无为无事，天下自已。不视不听，抱和以静。神明生息，形容自正。进退有常，不变其行。德化凌风，理于蒸庶。天地是佑，万物是归。
　　众人则不然，见闻知病。见闻知病，合于成事，不睹未然之变，故贵坚刚。大权造势，众务不制。深度柔弱，远绝微寡。动与道舛，静与天迕。神明溃浊，众事并兴。思虑迷惑，妄喜妄怒。福禧出门，妖孽入户。天网⑼以发，不可解之也。滂然祸生，怆尔觉悟，屈约而言卑，将死而辞善，虽欲改过为新，反于微寡，自然不释，与生路远，破国亡家，祸及子孙。
　　故众人之教，变愚为智，化弱为强，去微归显，背隐为彰，暴宠争逐，死于荣名。圣人之教则反之。愚以之智，辱以之荣，微以之显，隐以之彰，寡以之众，弱以之强⑽。去心释意，务于无名，无知无识，归于玄冥。殊途异指，或存或亡。是以强秦大楚，专制而灭；神汉龙兴，和顺而昌。故强者离道，梁者去神，生主以退，安得长存？不求于己，怨命尤天，圣人悲之，以为教先。书之竹帛，明示后人，终世反之，故罹其患。
　　注释
　　⑴“虚”字衍。上文言“有虚者”，此处应是“虚之虚者生虚者”。
　　⑵“无”字衍。上文言“有无者”，下文言“无者生有形者”，此处应是“无之无者生无者”。
　　⑶津逮本、学津本作“夫天之生人也”，误。
　　⑷“腐”，当作“脔”，形近而误。下文言“有形脔可因循者，有声色可见闻者谓之万物”可证。
　　⑸怡兰本作“无”。
　　⑹据怡兰本、津逮本、学津本改。
　　⑺津逮本作“回”，误。
　　⑻津逮本、学津本作“来”，误。
　　⑼津逮本、学津本作“纲”。
　　⑽津逮本、学津本作“愚之以智，辱之以荣，微之以显，隐之以彰，寡之以众，弱之以强”。
　　至柔篇
　　天下之至柔，驰骋天下之至坚。无有入于无间，吾是以知无为之有益。不言之教，无为之益，天下希及之。
　　【指归】：道德至灵而神明宾，神明至无而太和臣。清浊太和，至柔无形，包里天地，含囊阴阳，经纪万物，无不维纲。或在宇外，或处天内，人物借之而生，莫有见闻。毳不足以为号，弱不足以为名，圣人以意存之物也。故字曰至柔，名曰无形。是以，无形之物，不以坚坚，不以壮壮，故能弊天地，销铜铁，风驰电骋，经极日月，周流上下，过飘历忽，安固翱翔，沦于无物。
　　何以效其然也？夫响以无声不可穷，影以无形不可极，水以淖弱贯金石、沉万物，地以柔顺成大功、胜草木，舌耳无患，角齿伤折。由此观之，柔者弊坚，虚者驰实，非有为之，自然之物也。是以，地狭民少，兵寡食鲜，意妙欲微，神明是守。与天相参，视物如子，德盛化隆，恩深泽厚。吏忠卒信，主忧将恐，累柔积弱，常在民后。被羞蒙辱，国在雌下，诸侯信之，比于赤子，天下往之，若归父母。人物同欲，威势自起，强者不能凌，大者不能取。终始反复，强弱变化，天地为助，神明为辅，时至不制，为天下主。夫何故哉？以道柔弱而体微寡也。故地广民众，国富兵强，吏勇卒悍，主能将严。赏重罚峻，削直刻深，百官战栗，若在君前。势便地利，为海内雄，轻敌乐战，易动师众。合变生奇，凌天侮地，诸侯执服，靡不悬命。威震境外，常为枭俊，人忧物恐，威动天地。道德不载，神明是离，众弱同心，万民不附，身死国亡，族类流散。夫何故哉？体坚刚而积憍吝也。
　　夫道⑴以无有之有，通无间，游无理，光耀有为之室，澄清无为之府，出入无外而无圻，经历珠玉而无朕。何以效其然也？夫有形镰利不入无理，神明在身，出无间，入无孔，俯仰之顷经千里。由此言之，有为之为，有废无功；无为之为，遂成无穷，天地是造，人物是兴。有声之声，闻于百里；无声之声，动于天外，震于四海。言之所言，异类不通；不言之言，阴阳化，天地感。且道德无为而天地成，天地不言而四时行。凡此两者，神民之符，自然之验也。
　　是以圣人，虚心以原道德，静气以存神明，损聪以听无音，弃明以视无形。览天地之变动，(劝)［观］⑵万物之自然，以睹有为乱之首也，无为治之元也，言者祸之户也，不言者，福之门也。是故，绝圣弃智，除仁去义。发道之心，扬德之意。顺神养和，任天事地。阴阳奉职，四时驰骛，乱原以绝，物安其处。世主恬淡，万民无事，教以不言之言，化以不化之化，示以无象之象，而归乎玄妙。奄民情欲，顺其性命，使民无知，长生久视。故我无言而天地无为，天地无为而道德无为。三者并兴，总进相乘。和气洋溢，太平滋生。人物集处，宇内混同。祸门已闭，天下童蒙⑶。世无耻辱，不睹吉凶。知故窒塞，自然大通。家获神明之福，人有圣智之功。
