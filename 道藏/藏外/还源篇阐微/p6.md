<!-- { "loadSidebar": true } -->
　　枣曰火枣，以喻烹铅成丹之真汞。梨曰交梨，以喻汞铅浑一之丹头。神水义见第四章，金花即华池也。言神无核，气无渣，只要终朝静虚动直养其无形，自然凝神入气穴。即首章所云“铅汞成真体”之道成于自然者也。老子所谓“勇于不敢则活”是也。紫贤薛子有歌曰：“真交梨，真火枣，交梨吃后四肢雅，火枣吞时万劫饱。”不信然乎！
　　
　　○第三十三章。此言烹炼之正法，下章遂言炼气存神者之误，而叹其未明上品正诀之妙也。]
　　
　　炼气徒施力，存神任用功。岂知丹诀妙，镇日玩真空。
　　
　　玩者，如大鹏之飞九万里而息六月，总不出乎天外也。真空者，谓神实气虚。我以神入气穴，则观空之见与所空之境一并扫却，而全体通透内外一真空也。曰玩真空者，即海蟾翁所谓“照体长生空不空，灵鉴涵天容万物”是也。言人之正气只宜养而无所炼，故专任其周行，则清空而无碍。而乃有炼气者，若非搬运，即是闭息。殊不知闭息搬运，法家于行持符秘中，假所空之境蓄以布气，似觉得力，是因有所用而炼之也。若真气正自周流而人复炼之，是锢其气矣。锢其气便窒滞而不通，势必于寝卧不觉时仍自吹出，徒然施力劳而无功。是丹家别品尚着于所空之境，未明内外一贯者之误也。再人之元神只宜安而无所为存，故常退藏于密，斯真实而不虚。而乃有存神者，若非注想，即为默朝。殊不知注想默朝，常人于祭祀鬼神时，假观空之见致其精虔，自得感通，是因有所注而存之也。若丹神正自寂定而人复存之，是自扰其神。扰其神便梏桎而不安，势必向游思妄想处茫然驰去，枉用功夫反不得力。是释氏二乘尚泥于观空之见，未能人法两忘者之误也。陈泥丸《翠虚吟》中列指其弊：“皆因未明真一正诀，以致徒劳枉作，滋弊无穷”。夫岂知上品丹诀之妙，早将观空之见与所空之境一齐空却，故得真空无碍，神自藏于密而养其无形，气自充乎虚而会其有极。凡于活子时交正之后以迄活子时交初以前，镇日凝静，以行止坐卧为火候，日出而作如鹏之飞，向晦而息如鹏之息，饥来吃饭，倦来便眠，事至顺应，客去静虚，万物不能挠我之无识，天地不能役我之无形，一任周流乎六气，我独含万有于一诚。是即上章所云“终朝行火候”、此章所谓“镇日玩真空”之妙诀也，而何事炼气存神之徒劳枉作乎哉？
　　
　　○上第三十四章。此章承上章，而言命宝不宜轻弄，只是藏气于气而不测、藏神于神而不知，故不滞于空亦不滞于无，如水中鱼悠扬自得，物来则介然以顺应，物去则廓然而大公，浑然而独存可也。此即沐浴之正法，人能如是，更何危险之可虑耶？]
　　
　　欲炼先天气，先干活水银。圣胎如结就，破顶见雷鸣。
　　
　　活水银者，即未炼之汞。指我心中一点阴精，初时未遇铅烹，尚如水银之活而难制。破顶者，即二十二章凿破冲开之义。言所以宝我心中之阴精者，以其遇我身中阳气，彼能捉住烹炼耳！但精尚属阴如水银之活而易汩，安望其能聚气成神？则欲炼先天气者，必先于平居，戒慎恐惧，坚持其志，由慎独而退藏于密，是本清静以为体，守铅汞以为用。及到癸生，矢我刚健笃实之力，擒此猖狂如龙之阴精，迎捉狰恶如虎之阳气，扭住死斗，一路冲上，兜转头来，即自欢合无间。尔时我之阴精，向来怨其易汩，喻之为活水银者，其水已被阳气吸干，凝结成神，同归于无形窍内，是为玄牝。白子所谓“两个泥牛斗入海，至今消息总茫然”也。然此言其丹头初结如是，而此后元命元性之来夏，亦莫不基此宥密以为功。即平时身中真气，频频而至，亦惟此不神之神妙合而凝于无何有之中者也。如此日复日、夜复夜，不必计日月之程，圣胎自然结就。一旦破开窍顶，即是玄牝之门。第觉此身已坐夭上，但见空中雷鸣电掣、振地惊天；旋即百脉俱停，三关爽透。从此身如火热，遍体纯阳，宿病全消，更无梦寐。
　　
　　前辈尊此复命，谓为是我先天灵宝元命真人来复；于复性，谓为先天太极道德真人来复；及至炼虚合道，谓是我先天无极元始一炁来复。显然以三清演化之天尊，为一炁流行之真体。其说固确有妙理，然愚窃以为炼丹之道，初以复气复神为进步，继即揭复命复性合元为尽功，以阐发返本还源之本旨，更觉亲切而不浮。故不必步步称引尊号，并非敢撇去先辈成说也。
　　
　　○上第三十五章。此承上章，发明自然分胎之真景。但正“上不在天、下不在田、中不在人”之际，丹家虽称为还丹，然而金液尚未还也。此时身内功夫更大段着力不得，故下文遂言混化一法，教人温养成丹也。]
　　
　　气产非关肾，神居不在心。气神难捉摸，化作一团金。
　　
　　一团金者，不自分别其五气三华内外动定色法等见，只是以清静心养其无形。《太乙救苦经》云“天气归一身，皆成自然神。自然有别体，本在空洞中。空洞迹非迹，遍体皆虚空。第一委气立，第二顺气生。第三成万法，第四生光明”是也。
　　
　　此承上章，而言生易时初委于身中之气，原由寄宫虚谷而还于应谷，非干于肾；阴精所化之神，只因寄宫应谷顺气周旋而返于天谷，不在于心，然此犹是色身内捉摸之处，并未显现法身。兹兼色法混化，以为温养功夫。要知神本无方，而气本无体，故藏于密者谓之神，充乎虚者谓之气。气神交感，只在空洞洞中，无迹可迹，第觉恍惚里相逢，即于杳冥中有变。若欲寻时，断难捉摸，但于静虚动直之间，一闪火焰飞播虚空，直是一团金光遍体透澈。用之则真神显现，舍之即藏于如如不动中矣！此真景象，非譬喻也。
　　
　　○上第三十六章。此承上章，通下五章，皆以发明温养之正法。]
　　
　　一窍名玄牝，中藏气与神。有谁知此窍，更莫外寻真。
　　
　　此章发明生身受气之初，所成一孔之窍，前辈名为玄牝者，只由我能清静，七窍归根，中有精气还返，凝炼成神，窍能藏之，故名玄牝。然大要只因尔时恰好一个贞正念头动处，得以片晌凝结者。故白子则以“念头动处为玄牝”也。师云：“气产于幽渊而成神，故曰玄，即离中之真阴，实心中之阴精，得气一凝而完我之天性也；气赖神翕受而化为神水，故曰牝，即坎中之真阳，实身中之阳气，与气交井而完我本命也。气精混合于一窍，即名玄牝，人谁知之？如有能知此窍之所以名玄牝者，则是只此一念，实此外即非真，何须更向外求哉！”紫贤薛子有歌曰：“真玄牝，真玄牝，玄牝都来共一窍，不在口鼻并心肾。”是为此章发明。纯阳子则曰：“穷取生身受气初，莫怪天机都泄尽。”语更明显矣！
　　
　　○上第三十七章。此言一窍之所以名为玄牝也。]
　　
　　脾胃非神室，膀胱乃肾余。劝君休执泥，此不是丹梯。
　　
　　言脾胃乃贮谷气之所，并非神室，不可闭阻，致难运化；膀胱只是肾余，收贮水浊，不可误认阳精，泛入河车。丹道阶梯，全不在此，休得执泥也。
　　
　　○上第三十八章。此因上章，戒以外寻，恐人内觅，故复言。此教人只管养其无形，乃真正阶梯也。]
　　
　　内景诗千首，中黄酒一尊。逍遥无物累，身外有乾坤。
　　
　　内景者，色身内之景象也。中黄者，天倪中之黄庭也。身外有乾坤者，乃一统七窍之光明——顿然破顶之后，得见色身内外透有一个金光全体，是我先天乾坤浩气结成，其大无外，其小无内，贯我色身亦在其中，故指乾坤合成之体为身外身也。言此时身内之景不可捉摸，天中之黄又不可进火，正好即景吟咏以陶天地之性情，借酒和中以畅阴阳之神气。陶情不厌精详，故诗则千首而无碍，养气不宜过纵，故酒则一尊而毋多。则是神气仍逍遥于法体之中。虽此色身作九万里之飞、六月之息，一任翱翔，皆不出乎法界之外，更无物欲可累其神。此内外交养之道，张子所谓“内通外亦通”是也。
　　
　　○上第三十九章。此因上两章，即将内外扫除点清，此时正须内外交养，只要陶情淑性，正是养我浩然，则凡礼仪三百、威仪三千，皆圣人所以陶熔乎天地之中和，俾各得性情之正要。皆本诸无声之乐、无体之礼，从容中道，上下与天地同流，夫岂尚有外物能累其神哉！]
　　
　　乌兔相煎煮，龟蛇自绕缠。化成丹一粒，温养作胎仙。
　　
　　乌本日魂，以喻此时之性；兔乃月魄，以喻此时之情。相煎煮者，谓性以摄情、情即率性，有水火既济之象。
　　
　　龟善伏藏以喻神，蛇善盘旋以喻气。自绕缠者，谓神驭夫气，气自养神，有阴阳蟠旋之状。
　　
　　此因上章，教人陶情淑性，可以饮酒赋诗，尚恐学人拘泥于身心内外之见，故复教人以尽管忘形，则性情借陶铸为煎煮，气神即动定为绕缠，自然混化成丹一粒——其大无外，其小无内，智周万物，神化无方，浑太极而常存。陈泥丸所谓“捉乌免为药材，把太虚为炉鼎”，正是复性合元之道。紫贤薛子有歌曰：“乌无形，兔无影，乌免只是日月精，乌兔交时天地永，”又歌曰：“龟无象，蛇无迹，龟蛇只是阴阳形，二气交会混为一。”皆以喻夫性情神气。其为道也屡迁，必须混化圆成养其一点丹心，随机运变，动静咸宜，合内外以为体。不可着于一偏而寻求也。
　　
　　○上第四十章。此承上章，发明此时阴阳神气变动不居，亦无内外之分。举凡明为礼乐，幽为鬼神，总归于我之情陶性淑以温养其化机，驯致乎无声无臭而丹成矣！]
　　
　　万物生皆死，元神死复生。以神归气穴，丹道自然成。
　　
　　神既元神，气乃无极元阳之真气。言人能如是善养，似可长生不死、快活逍遥，何必更望丹成、成仙作祖？盖观盈天地间万物有生皆有死，即我阳神元命从前亦曾死去者，今虽得诀来复而生，此后终难保其不复死去——如此温养，终非究竟了当之局。此际自须更进一层，必俟温养四成，方可得手。
　　
