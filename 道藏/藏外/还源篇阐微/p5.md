<!-- { "loadSidebar": true } -->
　　○上第二十二章。此承上章，言沐浴既足，有自然分胎之道，即白子所谓“以移神为换鼎”是也。其实分无可分、移无可移者，不过知见扩而天人不隔，神气充而物我无间，但须温养纯熟，乃见丹成。然而温养之功，有难于克期告成者，此在其人平时慎独之纯否，以证其迟速耳！]
　　
　　娑碣水中火，昆仑山上波。谁能知运用，大意要黄婆。
　　
　　婆碣水中指海底，昆仑山上指山巅——此二句似与二十一章首次两句相同，但前以飞运二字为色身内补救之法——取其即至此时神已正位凝命、气已内外透彻，但知天下有娑碣之海水，吾之慧命藏其中；有昆仑之山头，吾之定性宅乎此。无有东西远近，亦无水火升降，一任浩然之正气自为流行，万物并育以为温养之圣功。其运用较未开关时大不相同，只要一个大意笃信谨守，勿任飞扬浮躁使体常舒泰，和光同坐，自可望元性之来复也。紫贤薛子有歌曰：“水真水，火直火，依前应候运周天，调和炼尽长生宝。”此可以知运用矣！
　　
　　○上第二十三章。此承上章，切指温养持盈之道。]
　　
　　药取先天炁，火寻太乙精。能知药取火，定里见丹成。
　　
　　药指精神魂魄意五者之气，五气一贯而朝元，结成太素氤氲之元神，体中乃有纯阳之气，是为先天气。火指精气神三品之华，三华齐化而聚顶，内凝太乙含真之气，心中乃得有纯阴之精，是为太乙精。
　　
　　我同门瞿君谓；“《春秋合城图》，北极五星在紫微宫，紫微天帝室太乙之精也。其位与天乙近而稍南，正当人之巅顶，故能应感直注人心。”其理确有可据，是即人之初生，阴阳结太元之所由来也。愚又核之第十七章，称此际所得者谓为天地髓。天地即太极也，则太乙之本于太极，即鹤臞子所述“杳杳冥冥，太极流精”是也。然太极不可见，故以其主乎天之太乙以况之。是紫微宫太乙之精，即太极所流之精也明矣！其谓之天地髓也亦宜。然此且不必具论。总之，人与天气本来贯通。
　　
　　修养到此，常以五者朝元之真气，凝合三华聚顶之元神，绵绵若存，灰心冥冥，自然得我元性来复。即是寻取太乙之精以为火，采取先天之气以为药，火以炼药，定里丹成，白子所谓“可以无心会，不可有心求”者也。故紫贤薛子有歌曰：“药非物，火非候，分明只是一点阳，炼作万劫无穷寿。”我但于清静无象中，密以守之，自然有火锻炼成神，是为定里见丹成也。若以知求，则如庄子所谓“黄帝失玄珠”，使知求之而不得也矣！
　　
　　○上第二十四章，此总承上二十三章，发明自采取以迄丹成，不出乾坤易简之道，皆易知简能之法。但得正念，清静自然，纯一不贰，三百日功夫，此后尽可逍遥物外，游戏人间，去来无碍，道合自然矣！
　　
　　愚按：自首章至此二十四章，所言丹道业已完备，惟于点化、采取、交结、烹炼、沐浴，以及分胎、温养之处，不能不假譬喻以立言，又不得不作分别以明辨。诚恐后人执其文以泥夫象，以为有形有为而不能顿悟；即或悟得其确，尚恐以为二者并用，着意于往复升降之烦而不知其一贯；即知一贯，犹恐其炼到谷神之后，尚有身内身外之见而不悟。夫真体原兼色法为一身，本自内外透彻也。故下文复申明二十四章，以发明上文之正旨。其文虽间有借物取譬之句，然其处处辟除疑窦，章章阐发真诠，唱叹余音，意在言外。其殊深长，当熟玩之。]
　　
　　元气如何服，真精不用移。真精与元气，此是大丹基。
　　
　　言我身中所产之气，乃无形之元气，不比食物有形，可讲如何眼法；我心中所产之精，乃无质之真精，不比外物坚重，是以不用移得。但能知药取火，则知药即是火，火即是药，真精与元气，一而二、二而一者也。其足为大丹基也明矣！
　　
　　○上第二十五章。此总承上二十四章，申明丹基止此精气二物合而为一，并不更须外求者也。]
　　
　　儒家明性理，释氏打顽空。不识神仙术，金丹顷刻功。
　　
　　此言当时圣道佛法均鲜得传之人。故儒家有但明性理未究元命为性之根，释氏有徒打顽空不探元性即命之本，故不识神仙一贯之道。所谓以火炼药而成丹，只是以神驭气而成道，即是穷理尽性以致命也。噫！儒家先圣着有《周易》、《中庸》，释氏世尊说有《金刚》、《圆觉》，第各取而参之，则知神仙金丹之术乃仁术也。可以功基顷刻造化一身。先儒所谓通乎一而万事毕者，方知亘古之天下无二道，三教之圣人无两心也。
　　
　　○上第二十六章。此承上文，叹世人不知合精气以为丹，慨然广发婆心，棒喝三教门人，冀其探三圣之心传，行道同术，普度天下人也。]
　　
　　偃月炉中汞，朱砂鼎内铅。龟蛇真一气，所产在先天。
　　
　　偃月炉，即指人身中堪以安炉烹炼之所，不必拘求部位也。朱砂喻心象，曰鼎者，喻人心本虚堪以容物烹调之义。龟蛇已见第四章，此特发明首章之意，而言身心中之铅汞原本于阴阳之真一，都系产于先天，只要人自致虚宁静以观其复，不用外求者也。故紫贤薛子有歌曰：“偃月炉，朱砂鼎，须知抱一守冲和，不管透关投玉井。”夫薛子，石子之徒也，盖得此章正传真诀而有此歌也。
　　
　　○上第二十七章。发明炉鼎药火皆备于我有生之初，叹惜世人之不明而不行也。]
　　
　　朔望寻弦晦，抽添象缺圆。不知真造化，何物是真铅。
　　
　　朔望弦晦，盈虚消息之象也。寻，转也，不作觅字解。抽者，因其盈而损之，添者，因其虚而益之，皆出于自然者也。自无生有谓之造，即有还无谓之化，取法乎自然者也。言丹道取法乎自然，人身自有动定，气机自有伏跃，如天上之月自有朔望弦晦，因其圆缺以为抽添，断无匝月持盈之势。倘不知盈虚消息为造化之真机，而当上弦之后、朔晦以前，于日哺之时欲求月出庚方，必不可得。以明炼丹者来得药时，但当抱清静以为体、守真铅而为用；若未遇癸生之初，断不得见纵向身中搜遍究有何物可是真铅。此乃发明第二章“采取要知时”之义。
　　
　　○上第二十八章。上章既明药物之出处，此章指明药物之生时，以冀人人能知而能行也。]
　　
　　气是形中命，心为性内神。能知神气穴，即是得仙人。
　　
　　形即身也，身资命蒂真气以生，故以气为形中之命。心乃性天，元神所会，故以心为性内之神，言心即神之室也。总之性命为身心之根，神气乃身心所发，则知心身为性命所凭，心身即是神气之穴。灵敏之士，得此真穴，集而藏之，即是基命宥密矣。若不知此，从何下手修炼神仙？
　　
　　○右第二十九章。此复发明身心性命之功，惟凭神气为用，冀人顿悟归复之法，以还其源也。]
　　
　　木髓烹金鼎，泉流注玉炉。
　　
　　木以喻性，性凭于心，心中一点真精，原自性根生出，即是我之元精，譬如木之有髓，故曰木髓。——是点明汞之源也。金为先天乾德，先天心本属乾，故喻心曰金心——为性所凭。性无有不善，故寓于心，能具众理以应万事，譬如冶金成鼎，能调水火以烹五味，故曰金鼎。言心本至清，当外物不交之时，尚无疵果，故其精髓可炼成神。只因有身以来，未经烹炼，感物欲而外驰，遂劳其心，反为形役。今欲炼丹，安望其能凝精成汞？故必先明正令，以清静心，烹炼明净，方完本性原神，一遇铅生，即产真汞，凝炼成神。故喻之曰“木髓烹金鼎。”
　　
　　泉者，水尚在山未出之称，以喻我命。命依夫身，身中一点真气，原从命蒂生来，即是我之元气，譬如流之有源，故曰泉流——是点明铅之源也，玉韫先天坤体，先天身本属坤，故喻身为玉身——为命所凭。命无有不旺，故依于身，每到子半一阳自动，譬如琢玉成炉，其中有火暖气更温，故曰玉炉。言身本至静，当外物未接之时，原无疾病，资此胎息运以长成。只缘接物之后，不复眷注，遂动荡夫气机，致流为精，而有渗漏。今欲炼丹，此气尚嫌其浊。必先坚持正念，帅气归集于身中，澄注清洁，方得先天一气，自然发动，炼汞成神，故喻之曰“泉流注玉炉。”]
　　
　　谁将三百日，漫漫着功夫。
　　
　　言天下熙熙，谁肯思量生死大事，将自己心身中精气如此正本清源，炮制得如金如玉，乘时配合着下三百日功夫，勿忘勿助慢慢行持耶？
　　
　　○上第三十章。此因上章，已将神气根由发露详明，似可顿悟还源。其有未悟者，盖缘向来习染已深，神昏气浊，当下灵关不透，不能彻底承当，故复教以振刷精神，配制刚洁，待时下手进火用功也。]
　　
　　玉鼎烹铅液，金炉养汞精。
　　
　　鼎喻神室，室中主人得如上章修炼清明，则神已缜密如玉，故曰玉鼎。俄而铅气到来，即发汞火烹调，遂成神水，故曰：“玉鼎烹铅液。”
　　
　　炉喻气海，海中正气得如上章澄注清洁，则气自坚凝如金，故曰金炉。气产必遇汞精，自然兼而长养，遂入华池，故曰“金炉养汞精。”]
　　
　　九还为九转，温养象周星。
　　
　　九还即为九转，义见第六章。以言采取得法，即是烹炼交结之道。象周星者，犹夫周天星斗，以定四时晨昏之有准，悉本乎天行之健，自然随枢运转而不忒。此言沐浴温养皆当取法者也。
　　
　　此章大旨发明神即是火，气即是药，火见药则猛烹，药得火即坚凝，遂成还丹。曰烹曰养，言自交结而烹炼，即用乾道之静专以直，养至沐浴分胎，温养丹成而已。
　　
　　○上第三十一章。此承上章，言振摄精神之后，时来辐凑，即可凝炼作丹，并指示药火端的，令人晓然于九还之说而无疑也。]
　　
　　玉液滋神室，金胎结气枢。只寻身内药，不用检丹书。
　　
　　玉液指心气，金胎指铅心，气足而为神，方能烹炼作丹。故必先养我心气以滋神室，则通铅即浑一而成胎。胎气结成，则通体气机如周天运度之随顺天枢，皆无妄行矣。是神即气枢也。坤能常凝，气无不聚，总是身内之药，只可向身中求之。历代丹书亦不过明其大旨，教人内自修省，不用检阅也。
　　
　　○上第三十二章。此言交结之正法。]
　　
　　火枣原无核，交梨岂有渣。终朝行火候，神水灌金花。
　　
