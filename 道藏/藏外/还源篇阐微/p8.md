<!-- { "loadSidebar": true } -->
　　※《易经·坤卦·文言》曰：“阴疑于阳必战，为其嫌于无阳也。”二句古本作“阳凝于阳必战，为其兼于阳也”。疑作凝，嫌作兼，无无字。全真汉唐以来诸前辈皆承其旧，兹故仍之以解上品丹道自然凝结之实据也。
　　
　　○上第四十九章。此言及时持念先藏，以制伏身心为采取交结烹炼之妙法。说时迟，结时快，全在得之清静。觉即退藏，凝定片时，即是捉来寄着。其所谓艮坤宫者，亦即指此凝定之时，非有溟阴之处也。断断不可着迹寻求，有违刀圭正旨。]
　　
　　复姤司明晦，屯蒙直晓昏。丹炉凝白雪，无处觅猿心。
　　
　　复为阴极阳生之卦，以喻人身静极而动、阳气初生之际。姤为阳盛阴生之卦，以喻人心动极而静、阴精自生之时。屯卦震下坎上，震动坎险，取象人身阳气初动即有阴精凝入，正是险难当前，速藏正念，退听此气破险直上，方能通透。蒙卦坎下艮上，坎险艮止，取象人心见气方生即欲兼并，此乃危险之时，急冥其心，先自退藏，勿夺此气，方是养正之道。
　　
　　明晦昏晓，言其动，如天时之由夜而明为晓；动而复静，由天时之自昼而晦为昏，皆任气自流行之象。曰司曰直者，言正气自能司直，即静专动直之谓。吾惟收摄身心勿任摇荡，即张子所谓“饶他为主我为宾”。以他指气，以我指心，则丹炉自然凝成，白雪遍布周身，更无杂念相乘。即欲洗心，亦无从觅其起灭之迹矣。白雪即神水，其义已见第五章。猿心即未得诀时，一切穿凿之见并一切妄想杂念也。
　　
　　○上第五十章。此承上章，申明采取交结之法。]
　　
　　黑汞生黄叶，红铅绽紫花。更须行火候，鼎里结丹砂。
　　
　　心精已顺从身气而上透，故喻为黑汞。身气已吸取阴精而成神，故曰红铅。曰生黄时者，言黑汞已含阳气同归于纯阴坤土之内，凝定片时，已得土气滋培，故生黄叶——即黄芽初放之嫩叶也。瞿君以谓“叶秉阴质得阳气以发荣，以喻阴凝于阳而有结丹之联兆”是也。绽紫花者，谓红铅亦赖黑汞，同息片时，已得火气熏蒸，故绽紫花——水火之间色为紫，瞿君以谓“紫花者，果实之胞也，以喻水得火济而有结丹之初基”是也。此际若遂肆意外驰，则神气仍散，何能永定以成谷神？急须放下身心，坚藏正念，含光默默，以为烹炼之火候。如婴儿之专气致柔，勿忘勿助，观其目在，则心气充足，有如鼎里凝结之丹砂。其德性坚凝而气质之性亦定，方可谓是谷神，然未能保其不死也。
　　
　　○上第五十一章。此承上章，申明交结烹炼之法。]
　　
　　木液须防兔，金精更忌鸡。
　　
　　木本喻性，心由性生，故曰木液。兔于地支属卯，其时卦气得“雷天大壮”——阳旺过中之卦。取象人修到此，心已正大，一见小人，如恶恶臭，忿随世生，火发于木，必反克性，故须防之。若待忿已生而后惩，则性已乱而谷坤危矣！故君子非礼勿履，所以定性也。性定，则大者壮矣！防之以去理障。
　　
　　金以喻情，身因情生，故曰金精。鸡于地支属酉，其时卦气得“风地观”——阴长过中之卦。取象人修到此，身已茁壮，一遇物触，如好好色，欲动情胜，水泄金枯，遂难制情，当更忌之。若待欲既动而后窒，则情已牵而谷神险矣！故君子观我生，所以遏欲而忘情也。情忘，则观自在矣！忌之以绝情魔。
　　
　　抽添当沐浴，正是月圆时。
　　
　　如此防忌以为抽添，身中自有真气流行，熏蒸沐浴，从此以进。即如泽天夬卦，务取法其卦德，神以驭气，顺以应健，使我性情和悦，神气充畅，正如月之将圆气候。然切戒夫自诩自满，暴气劳神，仍当退藏深密，效法乎君子之施禄及下而不自居其德，则心广体胖方保满而不溢矣！
　　
　　○上第五十二章。此承上三章，教人沐浴之法。]
　　
　　万籁风初起，千山月正圆。急须行正令，便可运周天。
　　
　　万籁喻周身之孔窍，千山喻遍体之经络。言人之身心性情冶炼到此，则神完气充，周身关窍爽透，遍体经络清彻。正如初起之风旁吹万籁，乍圆之月正照千山，已交译天夬卦气候，将到纯阳乾卦地位，是元命将复之时，识神将化之际。若不严密内守，则此身已万窍齐开，三尸九虫正窃窥伺，有隙可乘遂肆侵夺，挟我谷神透身出奔，不知其散而为飞、为潜、为动、为植、为胎、为卵、为湿、为化，惟其生平嗜好之所近以投之，正念亦随而迷遁，人即不死亦呆矣！此知进而不知退者之所以有悔也。故于此时，急须申明正令。防忌加严，密密绵绵操持照顾，守括囊之箴，凛跃渊之象，致虚守静以俟元命之来复，则识神自化，便可广运周天也。
　　
　　○上第五十三章。此承上章，教人持密之道。]
　　
　　药材分老嫩，火候用抽添。一粒丹光起，寒蟾射玉檐。
　　
　　药材指来复之命，气过时为老，不及为嫩。言人气质之性各有不同，到此持盈之际，性情稍欠中正，深恐元命来复之时，刚者勇往先迎刚失之骤，柔者畏葸莫措即失之怯；骤者取之速则药尚嫩，怯者得之迟则药已老，皆失火候之中。是以吾之正令须审察我气质之性，“强弗友刚克，燮友柔克，沈潜刚克，高明柔克”，务绳之以平康正直，密守规中，待时而动，则得药适中，此后温养亦易。故此时火候必须抽添得宜，仍自戒严处密。俄而一粒丹光透起，但觉体中如雷如电，即是元命来复之凭。尽饶一直上冲巅际，遂栖天谷，即是下文六十四章所谓“留汞居金鼎”也。顿觉脉停息止，溟漠片时，便觉心广体胖，肌肤爽透，宿疾全消，更无梦寐。盖魂巳熔化于神气之中，而谷神已与来复之元命混化而为阳神之初基。此际天气虽已归体，但阳神方结，正如冬至以后一点蟾光，尚须温养。第可光射玉檐、未可出檐之象，故曰“寒蟾射玉檐”也。
　　
　　愚按：金丹三百日功夫，起于此时，才得先天真气凝结成神，可以一直进道无魔而已。近见别种丹书叙述到此，迅笔带出阳神现形一语，则仍是神驰矣。若说现于体内，犹终嫌有语病。如云现形，吾不知其幻相之从何而得也。纯阳子敲爻歌云：“三铅只得一铅就，金果仙芽未现形。”此可以为证矣！
　　
　　○上第五十四章。此承上章，发明急行正令之意，即是分胎之道。盖其夙夜筑基于宥密也久矣！故到此元命来复，方为谷神成功，可以留形不死，正阳神初结之时也。温养功夫载在六十四章以后，此下九章皆发明还丹之要旨，并申劝勉之辞。]
　　
　　蚌腹珠曾剖，鸡窠卵易寻。无中生有物，神气自相侵。
　　
　　言微物尚知静专以迄有成，似蚌含珠，似鸡哺卵，皆属无中能生有物。可见人之丹道须要恒诚，只在神注不移，专气致柔，密密绵绵，自相侵射而已。
　　
　　○上第五十五章。此以物譬人，并寓以分胎后自然温养之道，可以人而不如物乎？]
　　
　　神气非子母，身心岂夫妇。但要合天机，谁识结丹处。
　　
　　此因前代师传丹书，每有子母夫妇字样，以喻神气身心。子母之喻未免支离，夫妇之喻陷入妄作，故特点明是喻神气身心，非真子母夫妇。教人勿泥其文，但要知时明令合天之机，始于有为终于无为，凝炼阴精化作阳神。神凝气聚，自然丹成。若问结丹之处，只在无相幽独之中生完实相，不过养气之实者致之静虚，凝神之虚者还吾笃实，久而刚健，遂有光辉，故得阳神现而天气归焉——谁能识之？
　　
　　○上第五十六章。辟除觅空妄见，阐明运用真机。]
　　
　　丹头初结处，药物已凝时。龙虎交相战，东君总不知。
　　
　　言当气得精兼而上透，精遂凝气以成神，此为丹头初结之处，即是药物以凝之时，当知精凝于气如龙虎之交战，吾之正令早已退藏于密，不识不知，故气自战胜。张子所谓“战罢方能见圣人”也。
　　
　　○上第五十七章，此再点明交结烹炼只在一刻之中，并以破除四十九章内捉奇等语，教人知来藏往，勿忘勿助而已。]
　　
　　旁门并小法，异术及闲言。金液还丹诀，浑无第二门。
　　
　　言此金液还丹正诀，乃与佛祖大乘正宗、孔门中庸至道同一不二法门。不比旁门异术令人惹祸招殃，小法闲言令人徒费功力也。（阳林谨按：旁门异术，我师向未指明，林未知其详。惟读南宗四祖陈泥丸真人《翠虚吟》勘辨邪正，犹如杲日之丽青天，附述于后以备参考。）
　　
　　○上第五十八章。教人学道择诀须明，必须正邪两辨，方不误入旁门也。]
　　
　　贵贱并高下，夫妻与弟兄。修仙如有分，皆可看丹经。
　　
　　言此修仙之道，不论贵贱男女，只要安分勤业发个肯心，即是有分之人，总是仙家眷属。此等丹经，人人皆可看也。
　　
　　○上第五十九章。乃劝勉大众之辞，谓皆可与共学也。]
　　
　　屋破修容易，药枯生不难。但知归复法，金宝积如山。
　　
　　上章既言人人可修，犹恐世间髦士误听异术闲言，自叹药枯不作修仙之想。殊不知全真上品丹道，取材只凭神气，神气通天贯地，并无老少之分。但有一刻之神思凝静，即是一刻之谷神，有一刻之志气清明，即是一刻之元气。肯安此刻之神以自守，即养此刻之气以周行。从此密密绵绵，久而弗懈，则气以养神，神凝气聚，而精自生气。精日滋而神自旺，神水灌注，气海充盈，自有阳气升腾上透，凝精成神。神完气足，返老还婴，即是归复之法。药主何难？故特以屋喻身，但肯修筑，便易完好。身中之药要生不难，只要正念收摄身心髦藏于密，自得神归气复。日积月累，犹夫屋中金宝堆积如山，紫阳张子所谓“真金起屋几时枯”，同喻此也。
　　
　　○上第六十章。此承上章，并以劝勉老年人亦可修炼。总之一息尚存，性命犹为我有，神能兀兀，气自绵绵，此志正不容稍懈也。其下三章，遂言归复之法。]
　　
　　魂魄成三性，精神会五行。就中分四象，攒簇结胎精。
　　
