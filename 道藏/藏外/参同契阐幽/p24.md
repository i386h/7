<!-- { "loadSidebar": true } -->
　　此节乃通章之结尾也。言此同类相求，自然交感之妙道，系从上圣师心印潜行密证，并无一字虚设，故曰：“惟斯之妙术兮，审谛不诳语”。大道无古今，无前后，千百世以上，千百世以下，此心此理无不合同，读其书，即如亲见其人。故曰：“传与亿世后兮，昭然自可考”。火候之秘备载此书，在天应星，如众星之经历河汉；在地应潮，如众水之朝宗大海，毫发不差，涓滴无漏。故曰：“焕若星经汉兮，炳【bǐng◎ 古同“炳”】如水宗海”。此两句又与上文“河鼓星纪，江淮注海”等句遥应。篇中火候，学者不但口诵须要心惟，不但心惟须要身体，身中阳火阴符，时时周流反复，刻刻升降上下，惟不视以目，而视以神，斯得之矣！故曰：“思之务令熟兮，反复视上下”。上下反复，循环不停，始于一周，究竟直到千周；始于一遍，究竟直到万遍；所谓“常转如是，经千百亿卷”，非但一卷两卷是也。故曰：“千周灿彬彬兮，万遍将可睹”。管子曰：“思之思之，又重思之，思之不得，鬼神将通之”。寻常参究之功，皆当如是。矧【shěn◎ 况且◎ 亦】此火记灵文不视以目而视以神乎？千周万遍之余，心灵忽尔开悟，慧性自然朗彻，世出世间之事，无不洞明，若鬼神之来告矣！故曰：“神明忽告人兮，心灵乍自悟”。金丹大道有端有绪，有门有户，真阴真阳，同类相感，此其端绪也；坎离会而产药，乾坤交而结丹，一内一外，两般作用，此其门户也；后学能探之索之，端绪既得，庶可以窥大道之门户矣！故曰：“探端索其绪兮，必得其门户”。此处门户二字，正与第一章“乾坤者，易之门户”首尾相应。此事本人人俱足，个个圆成，然大道万劫一传，必须择人而授，遇人不传，有闭天道之愆【qiān◎ 罪过，过失：～忒。～尤。罪～。◎ 耽误：～期。～滞。◎ 过：～伏（天气冷暖失调，多指大旱或酷暑，有变化无常的意思）】。传非其人，又有泄天宝之谴。必也忠孝净明仁慈刚直之士，更能割舍世间恩爱，摆脱一切尘劳，才承当得此道。起所谓有圣贤之心，方可行神仙之事也。故曰：“天道无适莫兮，常传于贤者”。仙翁既备述火候之要，篇中丁宁反复，惓惓于择人而授，乃见至广至慎之心矣！
　　
　　此章虽述火候法象，实所以结括全书。盖前章是全书总结，此则其乱辞也，二章首尾相足，御政养性伏食三家要旨悉在其中，段段可以印证，正所谓“三相类”也，明眼者自当知之。
　　
　　三道由一章第三十四
　　
　　参同契者，敷陈梗概，不能纯一，泛滥而说，纤微未备，阙略仿佛。今更撰录，补塞遗脱。润色幽深，钩援相逮，旨意等齐，所趋不悖，故复作此，命三相类。则大易之性情尽矣！
　　
　　大易情性，各如其度。黄老用究，较而可御。炉火之事，真有所据。三道由一，俱出径路。枝茎花叶，果实垂布，正在根株，不失其素。诚心所言，审而不误。
　　
　　此章言御政养性伏食三者，殊途同归，本出一道也。
　　
　　参同契者，敷陈梗概，不能纯一，泛滥而说，纤微未备，阙略仿佛。今更撰录，补塞遗脱。润色幽深，钩援相逮，旨意等齐，所趋不悖，故复作此，命三相类。则大易之性情尽矣！
　　
　　此言三道由一之原委也。参同契一书，原本河洛，敷陈羲象，盖示人以先天心易也。然必本黄老宗旨，假炉火法象，三家相参，同归于一，方契尽性至命之大道。但前两篇于一道中凿然分出三家，未免文义参差，纲宗隐覆，所以复作下篇，特发相类之意，即“炉鼎妙用”，“火候全功”两章已通其条贯矣！三道由一之旨尚未剖露，魏公复言参同契中，前两篇正文不过敷陈梗概，未能纯一，且多泛滥之辞，而纤微旨趣往往阙略未备，此补塞遗脱之章所以不能已于撰录也。故于前面正文中幽深者润色之；散布者钩援之；庶乎三家宗旨归于一，而趋向不至于悖谬耳。然御政也，养性也，伏食也，总括之则曰“三相类”。一言以蔽之则曰“大易性情”而已。盖日月为易，只是坎离二物，一阴一阳，一性一情，究不过身心两字，更能以中黄真意和合身心，两者归中，便足冒天下之道。黄老之所养，养此而已；炉火之所炼，炼此而已；此其所以为三相类也。此三相类之所以为参同契也。观炉鼎章中但言炉鼎，而药物火候已自毕举；火候章中但言火候，而药物炉鼎亦复全该，即知三相类之大旨矣！
　　
　　大易情性，各如其度。黄老用究，较而可御。炉火之事，真有所据。三道由一，俱出径路。枝茎花叶，果实垂布，正在根株，不失其素。诚心所言，审而不误。
　　
　　此节正言三道之归于一也。世人但见参同契中，篇分三段，界开御政养性伏食，便以为真有此三家。说到大易便认作常道阴阳，流入采补；说到养性却认作肉团身心，泥定存守；说到炉火又认作伏砂干汞，流入烧炼；三家相执，各不相通，真是万古长夜，一部参同契沉埋九地，不见天日者，千四五百年矣！天不爱道，今为剖而明之。所谓大易性情，正指坎离二物也，日月为易，真精互藏，情性二字，即一金一木也，一水一火也，一魂一魄也，一龙一虎也，一男一女也，其实则一身一心也。身心两者，天然配合，打成一片，岂非金丹之药物乎？故曰：“大易情性，各如其度”。所云黄老养性，似言黄帝老子清净无为之旨。不知头有九宫，黄庭在中，为中央黄老君之所居，《黄庭经》云“中部老君治明堂”是也，黄庭即系中黄正位，或名神德居，或名道舍炉，或名大渊，或名规中，大约是先天祖窍，识得祖窍，元神方有所归，便知养性之用，其用全赖真意，得此真意，和合身心，把柄在手，岂非金丹之炉鼎乎？故曰：“黄老用究，较而可御”。至于炉火之事，假外象以喻内功也，药物既入炉中，即当用火煅炼，或配之为龙虎，或配之为汞铅，或配之为流珠金华，黄芽姹女，种种异名，仍是身心两物，以两物相制而言谓之伏，以两物交併而言谓之食，仍是以真意和合身心耳。一伏一食乃成金丹炉火之事，其理确然可据，岂非金丹之火候乎？故曰：“炉火之事，真有所据”。有药物不可无鼎炉，有鼎炉不可无火候，三者本同条共贯，举其一即三者全具，虽分三段，其用未尝不合，要知篇中所举，药物种种异名，即一物也；炉鼎种种异名，即一处也；火候种种异名，即一时也。若明此一物，方知蠢动含灵总是一物；若明此一处，方知山河大地总在一处；若明此一时，方知元会运世只此一时。盖一物即一处，一处即一时，一时即一物也。此之谓会三归一，此之谓得其一，万事毕。故曰：“三道由一，俱出径路”。本来原是一道，析之却成三条，譬如草木之类，至春而抽茎发枝，至夏而开花布叶，至秋而结果成实，究其发生之源，只在一点根株，直到穷冬之际，剥落归根，方显硕果生生之妙。故曰：“枝茎华叶，果实垂布，正在根株，不失其素”。素即太素之素，返本还原之意也。由一道发为三条，有枝茎花果之象，即所谓露见枝条也；由三条复归一道，有正在根株之象，即所谓隐藏本根也。前两篇各分三段，虽似枝条，然根株之一未尝不贯其中。但言者既出一片诚心，读者必须再三详审，直到万遍千周，神明忽告，方知三道之果出于一，庶不为旁门所赚误耳。故曰：“诚心所言，审而不误”。此章是三相类之关键处，魏公恐人错认一道为三条，又恐人错认三条不是一道，特为指出，直截根源，归重正在根株二句，究竟根株是何物？一阳初动，见天地心，造化之妙，具在其中，此三道之所以殊途同归，而参同契之一言可蔽者也。故紧接“象彼仲冬节”章，按世本此章有五相类图，牵合河图五位相得而各有合，起于彭晓诸家，因之牢不可破，细推魏公此章本旨，明明说御政养性伏食三道由一，乃三相类，非五相类也。盖东三南二合成一家，北一西四合成一家，中央五十自成一家，三相类则五位相得有合之妙已在其中矣！何必添蛇足乎？矧三道由一，不但贯彻前后数章，实系全书关键所在，岂更有别义可搀入乎？且其所谓浮左沉右，世金世银等说，一切傅会流入炉火旁门，与全书大义相背之极，其于前后血脉尤为不贯，参校古本，并无此图，乃知是彭晓杜撰添入，非魏公本文也，特削之。
　　
　　四相归根章第三十五
　　
　　象彼仲冬节，草木皆摧伤。佐阳诘商旅，人君深自藏。象时顺节令，闭口不用谈。天道甚浩荡，太元无形容。虚寂不可睹，匡廓以消亡。谬误失事绪，言还自败伤。别序斯四象，以晓后生盲。
　　
