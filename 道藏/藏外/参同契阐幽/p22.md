<!-- { "loadSidebar": true } -->
　　法象莫大乎天地兮，玄沟数万里。河鼓临星纪兮，人民皆惊骇。晷影妄前却兮，九年被凶咎。皇上览视之兮，王者退自改。关键有低昂兮，害气遂奔走。江淮之枯竭兮，水流注于海。天地之雌雄兮，徘徊子与午；寅申阴阳祖兮，出入复终始。循斗而招摇兮，执衡定元纪。升熬于甑山兮，炎火张设下。白虎倡导前兮，苍液和于后。朱雀翱翔戏兮，飞扬色五采。遭遇罗网施兮，压之不得举。嗷嗷声甚悲兮，婴儿之慕母。颠倒就汤镬兮，摧折伤毛羽。漏刻未过半兮，龙鳞狎鬣起。五色象炫耀兮，变化无常主。潏潏鼎沸驰兮，暴涌不休止。接连重迭累兮，犬牙相错距。形似仲冬冰兮，阑干吐锺乳。崔巍而杂厕兮，交积相支拄。阴阳得其配兮，淡泊而相守。青龙处房六兮，春华震东卯。白虎在昂七兮，秋芒兑西酉；朱雀在张二兮，正阳离南午。三者俱来朝兮，家属为亲侣。本之但二物兮，末乃为三五。三五併为一兮，都集归一所。治之如上科兮，日数亦取甫。先白而后黄兮，赤色达表里。名曰第一鼎兮，食如大黍米。自然之所为兮，非有邪伪道。山泽气相蒸兮，兴云而为雨；泥竭遂成尘兮，火灭化为土；若蘖染为黄兮，似蓝成绿组。皮革煮成胶兮，曲蘖化为酒。同类易施功兮，非种难为巧。惟斯之妙术兮，审谛不诳语。传与亿世后兮，昭然自可考。焕若星经汉兮，炳如水宗海。思之务令熟兮，反复视上下。千周灿彬彬兮，万遍将可睹。神明忽告人兮，心灵乍自悟。探端索其绪兮，必得其门户。天道无适莫兮，常传于贤者。<此章世本误在“圆三五“之前，失其次序，今特正之。>
　　
　　此章以周天法象喻火候之全功。虽云火候，而炉鼎药物悉具其中。乃参同契全书之乱辞也。盖此书前二篇中御政养性伏食各分三段，寓炉鼎药物火候在内，但恐文义散见迭出，终病于未圆，故魏公作圆三五章以束之。然圆三五章中多说金丹作用，温养保聚之功；其于还丹作用，交姤煅炼之象尚未悉备；故紧接此章以足其意。
　　
　　法象莫大乎天地兮，玄沟数万里。河鼓临星纪兮，人民皆惊骇。晷影妄前却兮，九年被凶咎。皇上览视之兮，王者退自改。关键有低昂兮，害气遂奔走。江淮之枯竭兮，水流注于海。
　　
　　此节言火候之功，效法天地，不可不戒慎也。前章敷陈炉鼎法象，既以干鼎法天，坤炉象地，可见人身全具一天地，天地即我一大炉鼎也。其中造化之妙，无不合同。天之极上处距地之极下处八万四千里，天中河汉为元沟，起自丑寅尾箕（jī◎ 星名，二十八宿之一）之间，直至午未星柳之分界，断天盘不知其几万里？以吾身拟之，天关地轴相去亦八万四千里，中间即是元沟，界断上下，有金木间隔之象。故曰：“法象莫大乎天地兮，玄沟数万里”。河鼓共三星，中为大将军，左为左将军，右为右将军。有芒角，主军鼓声音，在牛宿之北，正枕天河星纪，是十二辰中丑位，即河汉所经也。河鼓本非丑分之星，今越次临于星纪，则是河汉之内星宿错乱，水害将兴，未免可惊可骇。吾身子丑之交，正当阳火发生之地，若时未到而妄动，则周身精气奔驰，百脉俱乱，岂非人民惊骇之象乎？故曰：“河鼓临星纪兮，人民皆惊骇”。冕复印件属日影，此借言天星进退之度，在身中则进火退火漏刻也。进火为前，退火为却，不当前而妄前，不当却而妄却，非太过即不及，即如二至二分不应漏刻，而召水旱之灾矣！据上文河鼓临星纪是进火失度，以致水灾，尧有九年之水，故曰：“晷影妄前却兮，九年被凶咎”。九年正应九转法象，进火失度，一转既差，九转俱失，岂非莫大凶咎乎？皇上指上帝，王者指人主，“览视之”者，昭视其戒于人主，盖以天变相儆，即上文所谓凶咎也。“退自改”者，改其“前却”之失，而进退合度也。盖皇上喻先天之性，王者喻后天之心，其体则一，其用则二。盖性主无为，寂然不动，安处神室；心主有作，感而即通，斡运天经；如此则火候之进退，罔不中节矣！故曰：“皇上览视之兮，王者退自改”。天道关键全在南北二极，北极出地三十六度，南极入地三十六度，一低一昂之象，周天璇玑昼夜不停，南北二极虽主运旋而常不离其所，是以经纬顺序，害气不生。吾身天关地轴一低一昂，正应南北二极，运火之时须要关键牢密，是为天关在手，地轴形心，到此周身阴气自然剥落无余矣！故曰：“关键有低昂兮，害气遂奔走”。天一生水，弥漫大地，赖有巨海为之归宿，方免泛滥之灾。凡人一身内外莫非阴滓，即众水所流注也。昆仑之巅有元海焉，为众水之所朝宗，惟南北二极关键既密，促百脉以归元，自然炁归元海，若江淮之朝宗于海而不至泛滥矣！故曰：“江淮之枯竭兮，水流注于海”。此段首以天上元沟喻炉鼎之法象，继以天星行度喻火候之准则，失度则召洪水之灾，得宜则获归元之庆。一得一失，火候于是可准。乃通章挈领处。
　　
　　天地之雌雄兮，徘徊子与午；寅申阴阳祖兮，出入复终始。循斗而招摇兮，执衡定元纪。
　　
　　此节言坎离交姤，配合之法象也。子为六阳之首，应乎冬至；午为六阴之首，应乎夏至；子午二候，一阴一阳，南北互为纲纪，正水火交会之地，日月到此必徘佪而不遽进退，所以太阳当中天，古人谓之停午，即徘佪之意也。丹道水火升降，只在子午二候，坎中真火上升，一阳初复，阳炁尚微，宜闭关以养潜龙之萌；离中真水下降，一阴来姤，阴炁初萌，宜系柅以防履霜之渐；造化之妙，全在午后子前，亦当以真意徘佪其间。故曰：“天地之雌雄兮，徘徊子与午”。阳火虽胎在子，到寅方生；阴水虽胎在午，到申方生；太阳得火之精，故出于寅而没于申；太阴得水之精，故出于申而没于寅；可见寅申是阴阳之祖乡，造化出入之门户也。丹道亦然，坎中一阳虽复于子，直到寅位真火才得出地；离中一阴虽姤于午，直到申位真水才得长生；一出一入，终而复始，方见真阴真阳同出异名之宗祖。故曰：“寅申阴阳祖兮，出入复终始”。招摇一星，在梗河之北，有芒角；芒角一动，便主兵革；北斗第五星名衡，即斗柄也，主布政天中，临制四方。或指子午，或指寅申，以定木金水火之位，以分春秋冬夏之时。招摇本欲妄动，惟循斗杓而动，则动必应时，不失其纪。丹道法天，全仗天心斡运，斗柄推迁。天心居北极之中，兀然不动，惟视斗杓所指，斗杓指于子午，则水火为之徘佪；指于寅申，则金木于是交并；亦犹招摇之循斗而动，以定周天之纲纪也。故曰：“循斗而招摇兮，执衡定元纪”。此段言水火之所以交，金木之所以并，全仗斗柄斡旋，盖坎离交姤之初功也。坎离配合，真种乃生，至一阳初动，斗柄建子，然后可加烹炼之功矣！
　　
　　升熬于甑山兮，炎火张设下。白虎倡导前兮，苍液和于后。朱雀翱翔戏兮，飞扬色五采。遭遇罗网施兮，压之不得举。嗷嗷声甚悲兮，婴儿之慕母。颠倒就汤镬兮，摧折伤毛羽。漏刻未过半兮，龙鳞狎鬣起。五色象炫耀兮，变化无常主。潏潏鼎沸驰兮，暴涌不休止。接连重迭累兮，犬牙相错距。形似仲冬冰兮，阑干吐锺乳。崔巍而杂厕兮，交积相支拄。阴阳得其配兮，淡泊而相守。
　　
