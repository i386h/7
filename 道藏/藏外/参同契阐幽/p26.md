<!-- { "loadSidebar": true } -->
　　
　　此章总结三道由一，乃参同契之所以得名也。盖大易性情隐藏坎离药物，黄老养性隐藏中黄炉鼎，炉火伏食隐藏煅炼火候，露其枝条，藏却根本，究而言之，即身心意之三家也，亦即精气神之三元也。枝茎虽列三条，根本实为一致，三家相见，便结圣胎，三元合一，便归太极。惟三者相参，金丹之作用乃备。故曰：“罗列三条，枝茎相连”。然三条之中，举一即三，会三即一，处处合同，确然一贯，即太上所云同出异名而为众妙之门者也。故曰：“同出异名，皆由一门”。三条罗列，枝茎虽繁，然非抽黄对白，谐世俗之文辞也。实有至真之道隐乎其中，外契造化，内契身心，天人性命之理无不相印，若合符节。如璞玉之藏石中，剖出即现。故曰：“殆有其真，砾硌可观”。若谓敷陈谬妄之辞，诳惑后学，此如附赘悬疣，岂不反被天谴？初心之所不敢出也。此书之成，特命之曰参同契者，正以三家相参，同出一门，乃契无上至真之妙道耳。学者能探厥端绪，方知其辞虽寡，其道甚大，尽性至命之道毕出其中。后世法嗣可不遵守之乎？此段特发“参同契”所以命名之意。所谓“三道由一，俱出径路”也。
　　
　　委时去害，依托邱山。循游寥廓，与鬼为邻。化形而仙，沦寂无声。百世以下，遨游人间。敷陈羽翮，东西南倾。汤遭厄际，水旱隔併。柯叶萎黄，失其华荣。吉人乘负，安稳长生。
　　
　　此节魏公于着书篇终隐名以俟后世也。十六句中，离合成文，藏仙翁姓名在内。“委时去害，依托邱山。循游寥廓，与鬼为邻”四句合成“魏”字；“化形而仙，沦寂无声。百世以下，遨游人间”四句合成“伯”字；“敷陈羽翮，东西南倾。汤遭厄际，水旱隔併” 四句合成“阳”字；“柯叶萎黄，失其华荣。吉人乘负，安稳长生” 四句合成“造”字。言参同契全文乃魏伯阳所造也。仙翁本遁世之士，不欲自着其姓名，却又不肯尽晦，故为漫辞隐语，半藏半露，以庶几后人之我知。正犹一句根本藏在三篇枝叶之中，含吐隐跃，以庶几后人之自悟耳。仙翁隐名之意，即前章“闭口不用谈”之意也。知其解者，旦暮遇之初不得觌【dí◎ 相见：～面（见面或当面）】面蹉过。
　　
　　上篇末章有“吾不敢虚说，仿效圣人文”等句，中篇末章有“吾甚伤之，定录此文”等句，俱述着书垂训之意，语意尚未了，至于下篇末章，自叙启后，发明三道由一，乃参同契之所以作上承先圣，下启后贤，为穷理尽性致命之准则。故知此章不特结三相类，实全书之总结也。
　　
　　参同契一书最不易读，盖其初，以一句分为三篇，其究，以三篇合为一句，而句本无句也。但分合之间，神奇变化，虽有离朱之目，鲜不眩，师旷之聪，鲜不聋矣！今得吾师尽发其覆，正如千年暗室，一灯能照。岂非羲易之指南，而参同之慧炬哉？
　　
