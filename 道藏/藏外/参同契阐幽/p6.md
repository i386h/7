<!-- { "loadSidebar": true } -->
　　此节指两窍之妙用也。大道非一不神，非两不化。上章云一者以掩蔽既明示人以得一矣。然而掩蔽之妙，其体则存乎一，其用不离乎两。盖金丹妙用只在后天坎离，坎离妙用不出先天乾坤。究竟只是性命二字。性者，先天一点灵光，真空之体也。其体圆成周遍，不减不增。在天为资始之干元，在人便是父母未生前本来面目。故名上德。此中本无一物，灵光独耀，迥脱尘根。若从意根下卜度推求，便失之万里。盖性本天然，莫容拟议。直是觅即不得。故曰：“上德无为，不以察求”。命者，先天一点祖炁，妙有之用也。其用枢纽三才，括囊万化。在天为资生之坤元，在人便是 地一声时立命之根，故名下德。其中元炁周流，潜天潜地。变现无方。若向一色边沉空守寂，便堕在毒海。盖命属有作，不落顽空。一息不运即死。故曰：“下德为之，其用不休”。“上闭则称有”者，坤入干而成离也。先天之干本是上德，只因坤中一阴上升，干家阳炁从外而闭之。所谓“至阴肃肃，出乎天者也”。干中得此一阴，性转为命，感而遂通，遂成有为之下德矣。人但知离体中虚，便认做真空。不知这一点虚处，正是真空中妙有，唤作无中有。“下闭则称无”者，干入坤而成坎也。先天之坤本是下德，只因干中一阳下降，坤家阴炁亦从外而闭之。所谓“至阳赫赫，发乎地者也”。坤中得此一阳，命转为性，寂然不动，依然无为之上德矣。人但知坎体中寔（shí，同“实”），便认做妙有。不知这一点寔处，正是妙有中真空，唤作有中无。坤中既受干炁，还以此点真阳，上归于干。是谓反本还原，归根复命。自是先天神室中产出一点鄞鄂，是为万劫不坏之元神。故曰：“无者以奉上，上有神明居”。神明之妙用，全在中黄正位。然非坎中真金之精上升，离中真水之炁下降，有无互入，两者交通成和，神明亦何自而生耶？故曰：“此两孔穴法，金炁亦相胥”。两孔穴即坎离两用之窍妙，所谓元牝之门，世莫知者也。
　　
　　知白守黑，神明自来。白者金精，黑者水基。水者道枢，其数名一。阴阳之始，元含黄芽。五金之主，北方河车。故铅外黑，内怀金华。被褐怀玉，外为狂夫。
　　
　　此节（原文为“章”有误）直指水中之金为先天丹母也。承上言所谓神明者，亦非自然而来，须有一段作用。其作用全在知白守黑，知白守黑者，白即坎中真精，黑即离中真水。人能洞彻真空，静存妙有，一点神明自然从虚无中生出。心印经所谓：“存无守有，顷刻而成”也。只此便是金丹，便是后天返先天处。故曰：“知白守黑，神明自来”。魏公又恐人不识金丹原本，故重提之曰白者金精，黑者水基。言此白者非有形之金，乃空劫中虚无元性也。元性本纯白无染，便是未生以前干元面目，即所云上德也。白者岂非金之精乎？此黑者非行地之水，乃虚无中所生之一炁也。一炁本鸿蒙未分，便是 地一声以后坤元根基，即所云下德也。黑者岂非水之基乎？先天金性即浑成大道，尚无一之可名，及乎道既生一，露出端倪，便称天一之水，是为道之枢机，而金性藏于其中矣。故曰：“水者道枢，其数名一”。最初一点真水中藏真金，为元炁生生之根本。故曰：“阴阳之始，元含黄芽”。黄芽者，取水中藏金之象，指先天一而言也。先天一炁正是干家金精，能总持万化，为后天五行生生之真宰，而深藏北极太渊之中。故曰：“五金之主，北方河车”。五金者，借外炼银铅砂汞土以喻身中五行之精，即此一物，以其外之纯黑也，故象铅。以其黑中含白也，故又有金华之象。譬若有人外被褐而内怀玉，外若狂夫中藏圣哲，岂非神明不测者乎？此言真铅之别于凡铅也。苟能知白守黑，则神明自来矣。金丹妙用，只在水中之金。此段特显其法象。《入药镜》云：“水乡铅，只一味”，《悟真篇云》“黑中有白为丹母”，此之谓也。
　　
　　金为水母，母隐子胎。水为金子，子藏母胞。真人至妙，若有若无。彷佛太渊，乍沉乍浮。退而分布，各守境隅。采之类白，造之则朱。炼为表卫，白里真居。
　　
　　此节重指金水两窍之用併两而归一也。上节合言水中金，此又分言金水两体。金精本能生水，水之母也。干中真金隐在坤水包络中，故曰：“母隐子胎”。即上文所云下闭则称无也。水本金之所生，金之子也。坤中真水藏在干金匡廓内，故曰：“子藏母胞”。即上文所云上闭则称有也。金水互用便是两弦之炁两畔同升合为一，而真人出其中矣。真人存于中宫，非有非无，灵妙不测。故曰：“真人至妙，若有若无”。“彷佛太渊”者，真人潜深渊也。“乍沉乍浮”者，浮游守规中也。金水交会之际，同在中央。及既交而退，真人处中，两者依旧分布上下，一南一北，“各守境隅”矣。其初采取北方坎中之金，本来一片纯白，及至锻以南方离中真火，然后赫然发光，岂非“采之类白，造之则朱”乎。然此一点真种，非有非无，本质极其微妙，须赖中黄坤母环卫而乳哺之，方得安居神室，不动不摇。故曰：“炼为表卫，白里真居”。此段言併两归一，乃药物入炉之象。即上所云“无者以奉上，上有神明居”也。
　　
　　方圆径吋，混而相拘。先天地生，巍巍尊高。旁有垣阙，状似蓬壶。环匝关闭，四通踟蹰。守御密固，遏绝奸邪。曲阁相连，以戒不虞。可以无思，难以愁劳。神炁满室，莫之能留。守之者昌，失之者亡。动静休息，常与人俱。
　　
　　此节特显炉鼎法象，而火候即在其中。中黄神室之中不过径吋，圆以象天，方以象地，中有真人居之。浑浑沌沌，形如鸡子。《黄庭经》云“方圆一吋处此中”是也。故曰：“方圆径吋，混而相拘”。径吋之地，即元关也。元关一窍，大包六合，细入微尘，未有天地先有此窍，号为天中之天。内藏元始祖炁。岂非“先天地生，巍巍尊高”者乎。此窍当天地正中，左右分两仪，上下定三才。左通元门，右达牝户。上透天关，下透地轴。八面玲珑，有如蓬岛方壶之象。岂非“旁有垣阙，状似蓬壶”者乎。“环匝关闭，四通踟蹰”者，深根固蒂，牢镇八门，令内者不出也。“守御密固，遏绝奸邪”者，收视返听，屏除一切，令外者不入也。灵窍相通，本无隔碍，然必防危虑险。故曰：“曲阁相连，以戒不虞”。定中回光，本无间断，又必优游自然。故曰：“可以无思，难以愁劳”。神室中元始祖炁人人具足，本来洋溢充满，但人自不能久留耳。故曰：“神炁满室，莫之能留”。真人既安处神室，必须时时相顾，刻刻相守。若一刻不守，便恐致亡失之患。故曰：“守之者昌，失之者亡”。惟是一动一静不敢自由，直与神室中真人呼吸相应，彼动则与之俱动，彼静则与之俱静，彼休息则与之俱休息。勿助勿忘，绵绵若存，火候才得圆足。故曰：“动静休息，常与人俱”。
　　
　　此段言炉鼎之象而兼温养之功。即上文所云“金炁亦相胥”之作用也。
　　
　　此章首揭出有无两用之窍是真炉鼎，次别金水二炁之用是真药物，末了更示人以温养防护之功是真火候。金丹关键已全具此中，不可忽过。
　　
　　明辨邪正章第八
　　
　　是非历脏法，内观有所思。履行步斗宿，六甲次(以)日辰。阴道厌九一，浊乱弄元胞。食炁鸣肠胃，吐正吸外邪。昼夜不卧寐，晦朔未尝休。身体日疲倦，恍惚状若痴。百脉鼎沸驰，不得清澄居。累土立坛宇，朝暮敬祭祀。鬼物（神）见形象，梦寐感慨之。心欢意喜悦，自谓必延期，遽以夭命死，腐露其形骸。举措辄有违，悖逆失枢机。诸术甚众多，千条有万余，前却违黄老，曲折戾九都。明者省厥旨，旷然知所由。
　　
　　此章历指旁门之谬以分别邪正也。欲知大道之是，当先究旁门之非。旁门种种，邪谬不可枚举，姑约略而计之。
　　
　　是非历脏法，内观有所思。
　　
　　此内观五脏，着于存想之旁门。
　　
　　履行步斗宿，六甲次(以)日辰。
　　
　　此履罡步斗，泥于符术之旁门。
　　
　　阴道厌九一，浊乱弄元胞。
　　
　　此九浅一深，采阴补阳之旁门。
　　
　　食炁鸣肠胃，吐正吸外邪。
　　
　　此吞服外气，吐故纳新之旁门。
　　
　　昼夜不卧寐，晦朔未尝休。
　　
　　此搬精运气，常坐不卧之旁门。
　　
　　身体日疲倦，恍惚状若痴。百脉鼎沸驰，不得清澄居。
　　
　　以上五种旁门俱是求之身内者。种种捏怪，勉强行持，究其流弊，至于身体疲倦，精神恍惚，周身之百脉势必奔逸散驰，而无一刻清宁澄湛之时。求之身内者其恶验如此。
　　
　　累土立坛宇，朝暮敬祭祀。鬼物（神）见形象，梦寐感慨之。
　　
　　此祭炼鬼物，入梦现形之旁门。
　　
　　心欢意喜悦，自谓必延期，遽以夭命死，腐露其形骸。
　　
　　以上一种旁门是求之身外者。初时朝暮祭祀，妄冀鬼物救助，益算延年，不知反为鬼物所凭，流入阴魔邪术，既而或遭王难，或遘奇疾，本欲长生，反夭厥命。腐露形骸，为世俗之所耻笑矣。求之身外者，其恶验又如此。
　　
　　章首是非二字直贯到底，言金丹大道全在养性，非是此等旁门可得而混入也。养性工夫即在前两章中。旁门反之，故遭种种恶验。
　　
　　举措辄有违，悖逆失枢机。诸术甚众多，千条有万余，前却违黄老，曲折戾九都。明者省厥旨，旷然知所由。
　　
　　此段结言旁门之背道也。金丹大道，莫过养性。原本黄帝老子虚无自然宗旨。故阴符道德两经直指尽性尽命最上一乘法门，与三圣作易同一枢机。世人不悟，往往流入旁门。动輙千差万别，悖逆之极，全失其枢机矣。以上所列五六种，或求之身内，或求之身外，只是略举一隅，引而伸之，千条万绪，可以类推。大约非黄老复命归根之功，即非黄老九宫洞房之奥。此辈甘堕旁蹊，如却行求前，徒费曲折耳。明眼之士，亟发信心，参礼真师，穷取性命根源本来面目。倘能于片言之下洞彻宗旨，方知本来一条平坦道路，人人可得而由。再加向上功夫，勤行伏炼，庶乎脱旁蹊而超彼岸矣。
　　
　　上篇
　　
　　<下卷言伏食共计七章乃上篇之下也>
　　
