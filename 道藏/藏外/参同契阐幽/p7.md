<!-- { "loadSidebar": true } -->
　　此章专言伏食而御政养性已寓其中。前面御政诸章但陈一阴一阳法象，养性诸章但指一性一命本体。至于阴阳之配合，性命之交併，别有妙用存焉。此伏食之功所以为金丹要关键也。伏者取两物相制为用，食者取两物相併为一。盖假铅汞凡药巧喻性命真种，借鼎炉外象旁通身心化机。以有形显无形，乃是伏食宗旨。究非烧茅弄火一切旁门可得，而假借也。药在炉中，须用真火锻炼，故末篇又云炉火之事。
　　
　　两弦合体章第九
　　
　　火记不虚作，演易以明之。偃月法炉鼎，白虎为熬枢；汞日为流珠，青龙与之俱。举东以合西，魂魄自相拘。上弦兑数八，下弦艮亦八，两弦合其精，乾坤体乃成。二八应一斤，易道正不倾。
　　
　　此章直指金水两弦之炁，先分后合，示人以真药物也。
　　
　　火记不虚作，演易以明之。偃月法炉鼎，白虎为熬枢；汞日为流珠，青龙与之俱。举东以合西，魂魄自相拘。
　　
　　此节指两弦真炁为金丹之用也。前养性章中俱说虚无自然大道，尚不及龙虎铅汞诸异名，到此方说。临炉作用要紧全在金水两物，曰炉鼎，曰铅汞，曰龙虎，曰上下两弦，种种曲譬皆是物也。世传古丹经有火记六百篇，魏公仿之作参同契，其实非也。火记本无，其文即在先天羲易中。盖日月为易，不过一阴一阳，体属乾坤，用寄坎离。一切异名皆从此演出，于乾坤寓炉鼎法象，于坎离寓药物法象，其余六十卦三百六十爻即寓火候法象。一日两卦，一月之候正应周天三百六十度数，又以一月配一年，便成火记六百篇。究竟只是日月为易，一阴一阳而已。故曰：“火记不虚作，演易以明之”。坎为太阴真水，本是月精，然必受符于日，晦朔交会之间，阴极转阳，魄中生魂，一阳实生于朔，火力尚微，到初三日没时，庚方之上一阳初动而为震，一钩偃仰成偃月之象，坎水中产出金精。所谓虎向水中生也。金伏炉中，必须锻之乃出，是为上弦兑体。故曰：“偃月法炉鼎，白虎为熬枢”。此举炉鼎以包药物也。离为太阳真火，本是日光，然必合体于月，日月对望之际，阳极转阴，魂中生魄，一阴实生于望，水炁尚藏，到十六日平明时，辛方之上一阴初降而为巽，盛满欲流，有流珠之象。离火中生出木液。所谓龙从火里出也。木性顺金，恒欲流而就下，是谓（为）下弦艮体。故曰：“汞日为流珠，青龙与之俱”。此举药物以该炉鼎也。于是驱东方之龙以就西方之虎，流珠与金华，情性既已相投，地魄与天魂，金木自然相制。故曰：“举东以合西，魂魄自相拘”。此言两窍互用，金炁相胥之妙。假两弦法象以发明之也。
　　
　　上弦兑数八，下弦艮亦八，两弦合其精，乾坤体乃成。二八应一斤，易道正不倾。
　　
　　此节言两弦之炁合而成丹也。自震庚一点偃月进至二阳，便属上弦之兑，其卦气纳丁，此时水中胎金魄中魂半，所谓上弦金半斤也。如颠倒取之亦可云水半斤，故曰：“上弦兑数八”。自巽辛一点流珠退到二阴，便属下弦之艮，其卦气纳丙，此时金中胎水魂中魄半，所谓下弦水半斤也。如颠倒取之亦可云金半斤，故曰：“下弦艮亦八”。前取两物相制，故云金木。此又取一体相生，故云金水。其用一也。兑体本属纯干，因上爻易坤一阴，遂成少女。艮体本属纯坤，因上爻易干一阳，遂成少男。今者两畔同升合而为一，纯金还干性，处内而立鄞鄂，纯水还坤命，处外而作胞胎，一粒金丹产在中黄土釜。岂非“两弦合其精，乾坤体乃成”乎？须知两弦之时，即具全体。到得全体之时，却不见有两弦。全体之合得诸自然，两弦之分别有妙用。所谓月之圆存乎口诀也。夫两弦既合，铅止半斤，汞惟八两，正应金丹一斤之数。乾坤之全体从艮兑之分体而成也，艮兑之分体又从坎离之中体而出也。坎离之体不过一日一月，前所云日月为易者，到此适得其平而无倾昃(zè太阳偏西之意)之患矣。故曰：“二八应一斤，易道正不倾”。即后天两弦之用以还先天干金之体，方是金丹作用。正所云演易以明之者，此伏食之第一义也。
　　
　　金返归性章第十
　　
　　金入于猛火，色不夺精光。自开辟以来，日月不亏明。金不失其重，日月形如常。金本从月生，朔旦受日符。金返归其母，月晦日相包。隐藏其匡廓，沉沦于洞虚。金复其故性，威光鼎乃熺。
　　
　　此章直指先天金性为丹道之基也。上章并举金水两弦犹属对法，此则併两归一，直提金性根源，令学道者知有归宿处，且如世间真金入猛火中锻炼一番，精光自然倍增，罔有夺其色者，凡金尚然，矧（shěn 况且之意。）此本来金性原属干元，先天地生，万劫不坏，有能夺其精光者乎？故曰：“金入于猛火，色不夺精光”。当其混蒙初剖，地辟天开，干中一阳既破而为离，坤中一阴遂实而为坎。坎属太阴，其精为金。离属太阳，其光为火。坎中真金锻以离中真火，精光自然团结不散。所以日月合体，而亘古亘今光明不息。故曰：“自开辟以来，日月不亏明”。世间真金入猛火中，锻炼数过，分量终不增减纤（xiān通“纤”）毫，况本来金性无欠无余，由他在乾坤大冶中千变万化，分量断然不增不减矣。所以自有日月以来，升沉出没，不知几经薄蚀，而圆明之体万古长存者，惟金性不毁故也。故曰：“金不失其性（前为“重”字），日月形如常”。金之精光本一，而日月分受之。日得其光常主外施，月得其精常主内藏。究竟日月原非二体，精光亦非二物，坎中金精虽若寄体于月，实则受胎于日。人但见初三之夕，一点阳光倏从庚方出现，似乎金从月生，不知这点光明原（书中为“元”，疑有误）从太阳中来。只因晦朔之交，日月合璧，日魂返照月魄，感而有孕。至于朔旦一阳初动，月魄乃遡（sù同“溯”）日魂而生明，震来受符矣。故曰：“金本从月生，朔旦受日符”。盖坎中金精原从干金中分来，故以干为父。又从坤土中产出，故以坤为母。月当晦时与日媾精，两相撢持，日在上，月居下，日精入在月中，尽为太阴所收，月光包在日内，尽为太阳所挕（shè古同“摄”），光尽体伏，纯黑无光，乃坎金返归坤土之象。故曰：“金返归其母，月晦日相包”。当金返归母之时，月既为日所包，阳光遂隐匿潜伏，深藏于北方虚危之地，一点金精沉在北极太渊空洞虚无之中。在造化为日月合璧，旋玑停轮。在吾身为神归炁穴，大药入炉之时也。故曰：“隐藏其匡廓，沉沦于洞虚”。未几而阴极阳生，金性来复，庚方之上一阳复萌，在造化为哉生明，在吾身为大药将产，出坤炉而上升干鼎。坎中真金到此才得返本还源，复其干父之性，赫然成丹，而光明洞彻太虚矣。岂非“金复其故性，威光鼎乃熺”乎？
　　
　　此章直指金性为造化之根，生身之本。造化之奥全在河图，水为五行开先，故天一即生水，沿而下之，水生木，木生火，火生土，到土方才生金，金独处其最后，而全五行之气，是造化以金为要终也。土为五行殿后，故天五才生土，遡而上之生土者火，生火者木，生木者水，水却从金而生。金复处，其最先而辟五行之源，是造化又以金为原始也。此终则有始之妙也。金在吾身即属先天祖性，父母未生以前，此性圆同太虚。迨媾精以后，地水火风四大假合而成幻躯，太虚中一点真性落于其中方能立命，是吾身以金为原始也。及乎四大假合之躯终归变灭，而此金性独不与之俱变，万劫长存，是吾身又以金为要终也。此无终无始之妙也。昔羲皇作易，剖开太极，劈破天心，最初落下一点便成干卦，干为天，而孔子翼之曰：万物资始。干为金，而孔子翼之曰：纯粹以精。此万世尽性至命之准则也。释迦得此以证丈六之身，故尊之曰：金仙。元始得此以结一黍之珠，故宝之曰：金丹。三教根源同一金性，外此即堕旁蹊曲径矣。此学道者所当细参也。
　　
　　从金性二字参出三教圣人立地处，可谓泄尽天机。即此见参同一书，无人不当读，无时不当读矣。
　　
　　二土全功章第十一
　　
　　子午数合三，戊己号称五。三五既和谐，八石正纲纪。呼吸相含育，伫息（思）为夫妇。黄土金之父，流珠水之子。水以土为鬼，土镇水不起。朱雀为火精，执平调胜负。水盛火消灭，俱死归厚土。三性即会合，本性共宗祖。巨胜尚延年，还丹可入口。金性不败朽，故为万物宝。术士伏食之，寿命得长久。土游于四季，守界定规矩。金砂入五内，雾散若风雨。熏蒸达四肢，颜色悦泽好。发白皆变黑，齿落还旧所。老翁复壮丁，耆妪成姹女。改形免世厄，号之曰真人。
　　
　　此章专揭二土之用造化成丹，示人以归根之要也。
　　
　　子午数合三，戊己号称五。三五既和谐，八石正纲纪。呼吸相含育，伫息（思）为夫妇。
　　
　　此节言水火二用必归于中土也。盖丹道妙用无过水火，水火妙用不离戊己，大约举一即兼两，举两即兼三，会三乃归一。故水火既济，其功用全赖中央真土。水属北方正子，在吾身为坎戊月精，天一所生，其数得一。火属南方正午，在吾身为离己日光，地二所生，其数得二。两者一合，便成三数。坎中有戊，是为阳土。离中有己，是为阴土。在吾身为中黄真意。土本天五所生，独得五数。故曰：“子午数合三，戊己号称五”。合之而三性具矣。水火异性，各不相入。惟赖中央土德多方调燮，方得相济为用。由是水一火二得中央之土，列为四象，重为八卦。四正四隅，分布环拱，便成八石之象。岂非“三五既和谐，八石正纲纪”乎？外炼之术以五金配五行，以八石配八卦，丹头一到，五金八石皆点化而成真金。故仙翁假外象以喻内功，切不可泥象执文。水火既已相济，其中一合一辟，便有呼吸往来。呼至于根，吸至于蒂，总赖中宫真土含藏而停育之。此呼吸非口鼻之气，乃真息也。真息往来，初无间断，自相合辟于中土，不啻（chì〔不～〕a.不止，不只，如“～～如此”；b.不异于，如“～～兄弟”。）夫妇之相配偶，乃真胎也。中宫之真胎不动，而一水一火自然呼吸其中。犹太虚之真胎不动，而一日一月自然呼吸其中。岂非：“呼吸相含育，伫息为夫妇”乎？此段直指真息（原文为“意”，疑有误）为金丹之母，南华经云：真人之息以踵。心印经云：呼吸育清。黄庭经云：后有密户前生门，出日入月呼吸存。皆言真息也。此处指北方正子为水，南方正午为火，以本体而言。后面指离中流珠为水，坎中金精为火，又以颠倒互用而言矣。
　　
