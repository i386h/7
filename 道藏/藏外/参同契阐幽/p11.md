<!-- { "loadSidebar": true } -->
　　抑有疑焉！魏公既言参同一书祖述三圣之易而作矣，此处仿效圣人又别指黄帝以下，一可疑也。“世俗相沿”又云魏公不知师授谁氏，得古文龙虎经仿之作参同契。二可疑也。愚常窃取近代所传龙虎经反复玩之，不特义蕴浅薄，视参同有天壤之别，即其章章相效，句句相摹，声口逼肖，蹈袭之蹊径显然。盖世间好事者见此章有古记显龙虎句，求其说而不得，遂造作伪书以欺世而惑众耳。后来彭晓王道辈，读书无眼，甘为所欺，反以此书为依傍龙虎经而作，岂不误哉！自王彭作俑以来，近代炉火家无不奉龙虎经为指南，并将此书牵入炉火，牢不可破，遂使金丹大道流为彷门烧炼之术，良可悲也。然则仿效圣人句究竟何居？曰此圣人泛指黄帝以来诸祖，仿效者言金华黄芽诸异名所自出也。非端指龙虎经也。若专指龙虎经，则金华黄芽等又出何经耶？即使果有龙虎经，必系上古之文，在魏公时尚彷佛相传，今则久已亡矣，决非近代所传之伪龙虎经也。然则仿效圣人祖述三圣两说究竟何居？曰两者各不相悖，篇中龙虎金华诸异名，相沿于黄帝以来所传之文，而药物炉鼎火候三种法象，则断断出乎三圣之易，不可诬也。此御政伏食之所以相为表里也。其参考丹经，则中篇结尾“惟昔圣贤，伏炼九鼎”等句印证甚明。其原本周易，则下篇结尾“歌叙大易，三圣遗言”等句印证尤明。后两篇结尾实与此章首尾相应，彼两章内并不提龙虎经一字，可见此处仿效圣人其为泛指之辞无疑矣！非愚輙敢为臆说，皆俱仙翁所自道也。此系千古一大疑案，管窥之见，聊为指破，知我罪我，其何敢辞。
　　
　　伏食诸章，尤奥于前两卷，得此阐发，不啻皎日之中天矣。至如龙虎经一案，以伪杂真，千数百年来，无人敢开口，并为道破，快绝快绝！
　　
　　参同契
　　
　　中篇
　　
　　（上卷，御政计四章，此乃中之上也。）
　　
　　上篇十五章分御政养性伏食三卷，应药物炉鼎火候三要。金丹大道已无余蕴，然但举其体统该（概）括处，尚有细微作用未及悉究，恐学者不察，流入差别门庭。故此篇仍分三卷，将差别处逐段剖析，与上篇处处表里相应。近代诸家有分上篇为经，此篇为注者；又有分四言为经，五言为注者。不知彻首彻尾贯通三篇，始成一部参同契。千载之下，孰从定其为经为注而徒破碎章句乎？俱系臆说，暨所不取。
　　
　　此卷专言御政，而养性伏食已寓其中。义同上篇。
　　
　　四象环中章第十六
　　
　　干刚坤柔，配合相包。阳禀（秉）阴受，雌雄相须。须以造化，精炁乃舒。坎离冠首，光曜垂敷。玄冥难测，不可画图。圣人揆度，参序元基。四者混沌，径入虚无。六十卦周，张布为舆。龙马就驾，明君御时。和则随从，路平不邪。邪道险阻，倾危国家。
　　
　　此章言乾坤坎离自相造化，明先天环中之妙也。
　　
　　干刚坤柔，配合相包。阳禀阴受，雌雄相须。须以造化，精炁乃舒。
　　
　　此节言乾坤为坎离之体也。盖乾坤者，易之门户，实坎离之所自出。干元为天地之始，坤元为万物之母。干动而直，其体本刚，故资始而有父道。坤静而翕，其体本柔，故资生而有母道。两者自相配合，包含万化。故曰：“干刚坤柔，配合相包”。父主秉与，能知大始。所谓“雄阳播元施”也。母主含受，能作成物。所谓“雌阴化黄包”也。故曰：“阳禀阴受，雌雄相须”。两者相须，始成造化。造者自无而之有，化者自有而之无；自无而之有则真空形为妙有，干中藏坤；自有而之无则妙有返为真空，坤中藏干；干中藏坤是为太乙元精，坤中藏干是为元始祖炁。主宾颠倒，造化之妙见矣。故曰：“须以造化，精炁乃舒”。此言乾坤交而生坎离药物，即易所谓“天地絪缊，万物化醇”也。
　　
　　坎离冠首，光曜垂敷。玄冥难测，不可画图。圣人揆度，参序元基。四者混沌，径入虚无。
　　
　　此节言坎离为乾坤之用也。乾坤一媾，中间便成坎离。离为至阴之精，坎乃至阳之炁。杳冥恍惚虽后天地而用，实先天地而生。造化得之而为日魂月魄，光明普照，能生万物。吾身得之而为日精月华。光明撮聚，能产大药。岂非“坎离冠首，光曜垂敷”乎？夫此元精元炁恍惚杳冥之物，非有非无，可用而不可见，尚且难于测识，岂能传之画图？全赖作易之圣多方揆度，象以干父坤母，坎男离女，故篇中得以配之为炉鼎药物，无非参序元化之基，使内观者知有下手处耳。学道之士倘能法乾坤以立炉鼎，攒坎离以会药物，日精月光两者自然凝聚盘旋于祖窍之中，混混沌沌复返先天虚无一炁，大药在其中矣。故曰：“四者混沌，径入虚无”。此言坎离交而归乾坤祖窍，即易所谓“男女媾精，万物化生”也。
　　
　　六十卦周，张布为舆。龙马就驾，明君御时。和则随从，路平不邪。邪道险阻，倾危国家。
　　
　　此节言火候之节度也。除却乾坤坎离四卦应炉鼎药物，余六十卦循环布列，配乎周天。在一日为子午卯酉，在一月为晦朔弦望，在一年为春夏秋冬，周流反复，循环不息，有张布为舆之象，既有舆，不可无马以驾之。何谓龙马？龙以御天，主于飞腾。马以行地，主于调服。作丹之时，神炁相守，不敢飞腾，御天之干龙化为行地之坤马。步步循规蹈矩，有若人君统御臣下，立纲陈纪，一毫不敢懈弛。故曰：“龙马就驾，明君御时”。夫御车之法与御政大段相同，须得六辔在手，调和合节，舆从马，马随人，稳步康庄大路，宜端平而不宜欹（qī古同“攲”倾斜之义）斜，若一欹斜，则险阻在前，覆辙立至。亦犹御政者之失其常道，危及国家矣。丹道以身为舆，以意为马，御之者心君也。当采取交媾之时，仗心君之主持，防意马之颠劣，稍一不谨，未免毁性伤丹，可不戒哉？总是一个主宰，在车则为御者，在政则为明君，在天则为斗柄，在丹道则为天心，皆言把柄在手也。上篇御政章中“要道魁柄”等句即是此意。
　　
　　此章大旨正与上篇首章相应，干刚坤柔一段即乾坤门户之说也。坎离冠首一段即坎离匡廓之说也。六十卦周一段即运毂正轴，处中制外之说也。余可类推，然亦彷佛其大略而已。
　　
　　动静应时章第十七
　　
　　君子居其室，出其言善，则千里之外应之。谓万乘之主，处九重之室，发号出令，顺阴阳节。藏器俟时，勿违卦月。屯以子申，蒙用寅戍。余六十卦，各自有日。聊陈两象，未能究悉。立义设刑，当仁施德，逆之者凶，顺之者吉。按历法令，至诚专密。谨候日辰，审查消息。纤芥不正，悔吝为贼。二至改度，乖错委曲。隆冬大暑，盛夏霜雪。二分纵横，不应漏刻。水旱相伐，风雨不节，蝗虫涌沸，群异旁出。天见其怪，山崩地裂。孝子用心，感动皇极。近出己口，远流殊域。或以招祸，或以致福，或兴太平，或造兵革。四者之来，由乎胸臆。动静有常，奉其绳墨。四时顺宜，与炁相得。刚柔断矣，不相涉入。五行守界，不妄盈缩。易行周流，屈伸反复。
　　
　　此章言火候之一动一静不可失其时节也。
　　
　　君子居其室，出其言善，则千里之外应之。谓万乘之主，处九重之室，发号出令，顺阴阳节。藏器俟时，勿违卦月。屯以子申，蒙用寅戍。余六十卦，各自有日。聊陈两象，未能究悉。立义设刑，当仁施德，逆之者凶，顺之者吉。
　　
　　此节言动静不失其时，为火候之准则也。盖作丹之要全在周天火候，火候之要全在一动一静。上章言六十卦周张布为舆，已见火候之节度与人君御政同一枢机矣。枢机之发纤毫不可苟且。故复譬之以“君子居其室，出其言善，则千里之外应之”，此易大传原文也。魏公因而诠释之，谓万乘之主即本来天君，九重之室即中宫神室，天君既处密室之中，静则寂然不动，洗心退藏；动则感而遂通，发号出令；无非顺一阴一阳之节，观天道而执天行耳。当其阳极阴生，是为月窟，其卦属姤，其月在午；及其阴极阳生，是为天根，其卦在属复，其月在子；时不可先，则当静以待之；时不可失，则当动以迎之；故曰“藏器俟时，勿违卦月”。静极而动，万化萌生，屯之象也；屯卦内体纳子，外体纳申；水生在申，取萌生之义。故曰“屯以子申”。即上篇所谓“春夏据内体，从子到辰巳”也。动极而静，万化敛藏，蒙之象也；蒙卦内体纳寅，外体纳戍；火库在戍，取敛藏之义。故曰“蒙用寅戍”。即上篇所谓“秋冬当外用，自午讫戍亥”也。两卦反复，一昼一夜，便分冬夏二至，其余六十卦各有昼夜反对，在人引而伸之耳。故曰“聊陈两象，未能究悉”。二至既定，中分两弦，上弦用春分，本属卯木，然德中有刑，反为肃杀之义。故曰“立义设刑”。下弦应秋分，本属酉金，然刑中有德，反为温和之仁。故曰“当仁施德”。即上篇所谓“赏罚应春秋”，当沐浴之时也。夫子午之一寒一暑，卯酉之一杀一生，阴阳大分，纤毫不可差错。苟合其节，则外火内符自然相应，如人主端拱九重，一出令而千里之外皆应，否则千里之外皆违矣。故曰“逆之者凶，顺之者吉”。
　　
　　按历法令，至诚专密。谨候日辰，审查消息。纤芥不正，悔吝为贼。二至改度，乖错委曲。隆冬大暑，盛夏霜雪。二分纵横，不应漏刻。水旱相伐，风雨不节，蝗虫涌沸，群异旁出。天见其怪，山崩地裂。孝子用心，感动皇极。近出己口，远流殊域。或以招祸，或以致福，或兴太平，或造兵革。四者之来，由乎胸臆。
　　
