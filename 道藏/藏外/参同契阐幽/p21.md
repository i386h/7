<!-- { "loadSidebar": true } -->
　　上篇中篇各分御政养性伏食三段，条贯虽具，犹似散而无统，此篇特为通其条贯，使三者类而为一。首章陈鼎炉之妙用；次章揭火候之全功；三章明说三道由一，方识殊途同归源流；四章直指四象还虚才契先天无极宗旨；末章乃自叙其作书之意，而隐名以终焉。五章首尾相足，三相类之大义，始觉了然。前两篇中阙略遗脱者，得此始无余憾，读者合前两篇参观之，庶得其条贯之所在而不病于无终矣！
　　
　　鼎炉妙用章第三十二
　　
　　圆三五，寸一分，口四八，两寸唇，长尺二，厚薄匀（均）。腹齐三，坐垂温。阴在上，阳下奔。首尾武，中间文。始七十，终三旬，二百六，善调匀。阴火白，黄芽铅，两七聚，辅翼人。瞻理脑，定升玄。子处中，得安存。来去游，不出门。渐成大，情性纯。却归一，还本原。善爱敬，如君臣。至一周，甚辛勤。密防护，莫迷昏。途路远，复幽玄。若达此，会乾坤。刀圭沾，净魄魂。得长生，居仙村。乐道者，寻其根。审五行，定铢分。谛思之，不须论。深藏守，莫传文。御白鹤，驾龙鳞，游太虚，谒仙君，录天图，号真人。
　　
　　此章虽言鼎炉妙用，而药物火候已在其中，乃参同契全文之总结也。盖金丹妙用全在炉鼎，识得炉鼎方可采取药物，识得药物方可用火烹炼，三者本同条而共贯，前两篇中各分御政养性伏食，隐藏三者在内，然文义散布，尚未归一，故魏公特作此歌以束之。
　　
　　圆三五，寸一分，口四八，两寸唇，长尺二，厚薄均。
　　
　　此节显鼎炉之法象也。鼎炉之用有二，以金丹言之，离之匡廓为悬胎鼎，坎之匡廓为偃月炉，中宫神室乃是人位，此小鼎炉之法象也。以还丹言之，干位居上为鼎，所以结丹；坤位居下为炉，所以产药，中宫黄庭乃是人位，此大鼎炉之法象也。大约各有上中下三层，以应天地人三才，鼎炉既立，两仪四象五行八卦以至十二辰二十八宿，周天三百六十五度，无不出其中矣。炉鼎既取法乾坤，圆以象天，方以象地。圆以象天，圆陀之义也，圆者径一而围三，本之河图，河图周围无四隅，东三南二合成一五，北一西四合成一五，中央戊己自成一五，合之而三五始圆，三五环绕同归中央，中央虚位不过径吋，是天心所居之室，即在此径吋中分出一干一坤，邵子所谓“天向一中分造化”也。故曰：“圆三五，寸一分”。方以象地，方吋之义也，方者径一而围四，本之洛书，洛书有四正四隅，东南西北为四正，东南西南东北西北为四隅，四正即四象也，四正兼四隅即八卦也，子午中分南北，即两仪也。方吋中开窍处，有口之象；上下两釜（fǔ）分界处，有唇之象；四象八卦环布四周，应造化之四时八节；干上坤下，平分两仪，应造化之南北二极；即一中之所分出也。故曰：“口四八，两寸唇”。两仪既分，从子到巳为六阳，应造化之春夏，是为进火之候；从午讫亥为六阴，应造化之秋冬，是为退火之候；一岁之候即一月之候，一月之候即一日之候，刚柔不偏，寒暑合节，即上篇所云“周旋十二节，节尽更须亲”也。故曰：“长尺二，厚薄均”。炉鼎之用，远取诸造化，近取诸吾身，俱属自然法象。一切旁门不知窍妙，妄想于身外觅取炉鼎，不啻万里崖山矣！
　　
　　腹齐三，坐垂温。阴在上，阳下奔。首尾武，中间文。始七十，终三旬，二百六，善调匀。
　　
　　此节言炉中药生之时，当调停火候也。方寸中间一窍，空洞无涯，有腹之象。水火二炁一起会到中宫，便是三家相见，当其交会之时，但坐守中黄，勿忘勿助，俟神明之自来，直待水火二炁调燮得中，方觉温然，真种自然生育矣。故曰：“腹齐三，坐垂温”。离火本在上，然离中真水恒欲流下而归戊；坎水本在下，然坎中真火恒欲奔上而就己；全赖中间真土为之调停。故曰：“阴在上，阳下奔”。此言水火既济，大药将产之候。药在炉中全仗火煅，然火候有武有文，武火主烹炼，文火主沐浴，二用天渊逈（jiǒng◎ 古同“迥”）别。子时为阴之尾阳之首，宜进火而退水，午时为阳之尾阴之首，宜进水而退火，俱用武火，惟中间卯酉二时当沐浴之会独用文火。一首一尾，平分坎离，调和两家，不离中间真土。故曰：“首尾武，中间文”。冬至一阳初动，实为六阳之始，静极生动，有七日来复之象。故曰：“始七十”。夏至一阴初静，驯致六阴之终，动极归静，有自朔讫晦一周之象，故曰：“终三旬”。始须野战，终则守城，俱是武火用事，即所谓“首尾武”也。三百六十日实应周天之度，七十三旬首尾除去百日，其余二百六十日以二百日中分阴阳，一子一午应冬夏二至，併一首一尾合成三百日，恰当十月胎圆之期；中间尚余六十日，恰当卯酉两月，一卯一酉应春秋二分，是为沐浴之候。故曰：“二百六，善调匀”。调匀者，不寒不暑，温温然调和得中，即所谓“中间文”也。要知武火烹炼，在一南一北之交入，文火沐浴全在中宫内守，念不可起，意不可散，火候妙诀只在片刻中。紫阳真人云：“火候不用时，冬至不在子。及其沐浴法，卯酉特虚比。”，此之谓也。
　　
　　阴火白，黄芽铅，两七聚，辅翼人。瞻理脑，定升玄。子处中，得安存。来去游，不出门。渐成大，情性纯。却归一，还本原。
　　
　　   此节言金丹初结，炉中温养之功也。离中真汞是为阴火，却从干金匡廓中化出，白中有黑之象也。故曰：“阴火白”；坎中真铅是为黄芽，却从坤土胞胎中迸出，铅中产金之象也。故曰：“黄芽铅”。七者，火之成数，离中流珠既称阴火，坎中黄芽便称阳火，两火会聚，含育神室中真人，若辅弼羽翼然，故曰：“两七聚，辅翼人”。大药初生，产在坤炉，及其时至机动，却须上升干鼎，干鼎在天谷脑户中，为百脉总会之窍，丹经所谓“若要不老，还精补脑”是也。药生之时，须用真意以采之，徘佪上视，送之以神，令其直升天谷，故曰：“瞻理脑，定升玄”。真种既升天谷，旋降黄庭，具体而微，状若赤子安处黄庭之中，优游自在，一得永得，故曰：“子处中，得安存”。赤子安处鼎中，环匝关闭，本无去来，亦无出入，即使出入亦不离元牝之门，故曰：“来去游，不出门”。其初只一黍之珠，温养既足，渐渐从微至着，充满长大，情返为性，纯粹以精，故曰：“渐成大，情性纯”。此点真种原从太极中来，自一分为二，遂成两物，二分为三，遂成三家，又分而为四象五行八卦九宫之类，此降本流末，顺而生物之道也。今者两物交併，会三为一，以至四象五行八卦九宫之类，无不复归于一。此返本还原，逆则成丹之道也。故曰：“却归一，还本原”。此“一”字可以贯通三教，太上云：“得其一，万事毕”；黄庭经云：“五行相推返归一”；以至孔子所谓“一以贯之”，释伽所谓“万法归一”总是这个。此段俱是守中抱一，深根固蒂宗旨，盖谓鼎中有宝，便不可阙此一段温养功夫。
　　
　　善爱敬，如君臣。至一周，甚辛勤。密防护，莫迷昏。途路远，复幽玄。若达此，会乾坤。刀圭沾，净魄魂。得长生，居仙村。
　　
　　此节言防危虑险之功也。先天祖炁为君，后天精炁为臣，鼎中既得先天一炁，却籍后天精炁乳哺而环卫之，譬之臣既敬君，君亦爱臣，君臣之间，相得无间，故曰：“善爱敬，如君臣”。丹道以九转功完为一周，十月结胎，三年乳哺，其间运用抽添，纤毫不可怠玩，故曰：“至一周，甚辛勤”。元神既存丹扃，当以真意守之，密密堤防护持，须臾不可离，若真意一离本地，恐有昏迷走失之患，故曰：“密防护，莫迷昏”。元神不疾而速，不行而至，上天入地，只在顷刻间，却又杳冥恍惚，无迹可求。故曰：“途路远，复幽玄”。丹道有两般作用，以金丹而言，坎离一交，真种便得；若以还丹而言，必须炼精化炁，炼炁化神，重安炉鼎，再造乾坤，向上更有事在，故曰：“若达此，会乾坤”。一黍之药号为刀圭，刀圭才沾入口，阴魄尽消，阳魂亦冥。故曰：“刀圭沾，净魄魂”。即上篇所谓“体死忘魄魂，刀圭最为神”也。魂魄既净，我之元性卓然独存，不随劫火飘荡，形寄尘埃之中，神居太虚之境矣。故曰：“得长生，居仙村”。此段俱言防护慎密之意，与前段温养工夫联如贯珠。
　　
　　乐道者，寻其根。审五行，定铢分。谛思之，不须论。深藏守，莫传文。御白鹤，驾龙鳞，游太虚，谒仙君，录天图，号真人。
　　
　　此节言脱胎神化之验也。道有其根，只在抱一。老子所谓“归根复命”是也。世人一切在枝叶上搜求，离根愈甚，去道转遥，故曰：“乐道者，寻其根”。造化之妙不出五行，五行有顺有逆，顺则成凡，世间之造化也。逆则成圣，出世之造化也。然五行颠倒之旨最为元奥，若铢量分数一错，定不结丹，故曰：“审五行，定铢分”。丹道之秘全在火候，从上圣师必须心心相印，学道之士但可心存，不得形之于口；但可默契，不得着之于文；故曰：“谛思之，不须论。深藏守，莫传文”。火候已足，圣胎已圆，脱胎弃壳之时，或驾白鹤，或乘火龙，翱翔太虚之表，觐礼三境至尊，从此膺箓受图，位证大罗天仙，而有真人之号矣！虽然此非外象，实内景也。龙鹤即自己元炁，太虚即自己元窍，仙君即自己元神，天图即浩劫以来混洞赤文，真人即未生以前本来面目。金刚经云：“凡所有相，皆是虚妄，若见诸相非相，即见如来”。释教所谓如来即吾道所谓真人也。学道之士但识取真人面目，一切名象，俱可存而不论矣！然真人之义有二，在凡夫分上谓之法身，人人具足；在圣人分上谓之报身，惟证乃知；究竟圣人所证之报身即凡夫具足之法身也。虽则人人具足，只因不肯直下承当，遂致浪死虚生，轮转六道，岂得委咎于造物乎？
　　
　　此章虽陈鼎炉妙有，而药物火候全具其中，乃金丹三要总结也。然必合下章观之，方尽三相类之妙。
　　
　　火候全功章第三十三
　　
