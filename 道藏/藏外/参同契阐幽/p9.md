<!-- { "loadSidebar": true } -->
　　此节言三圣作易，为大道之渊源也。道体同于太虚，本无名象。邃古以前，混混沌沌，忘乎道，无非道也！自圣人作易，方才凿破混沌，一切天机乃尽泄矣。易之为书画卦始于伏羲，系辞演于文王，十翼成于孔子，更三圣而易道始备。
　　
　　羲皇为开天之圣，宇宙在手，万化生心，当时仰观俯察，穷取造化根源。天不爱道，于是河出图，洛出书，为之印证。从此灼见造化根源只一太极，太极之精蕴不出河图洛书。河洛之中，五即太极也！由此分出一阴一阳而为两仪，由两仪而生四象，由四象而生八卦。八卦既画，其序则干一兑二离三震四巽五坎六艮七坤八。干以原始，坤以要终，两头包括阴阳。震为天根，巽为月窟。一中分出造化。其位则干南坤北，离东坎西，兑东南，艮西北，巽西南，震东北，阴阳之纯且中者居四正，杂且偏者居四隅。天位乎上，地位乎下，乾坤定子午之位。日生于东，月生于西，坎离列卯酉之门。以至山镇西北，泽注东南，风起西南，雷动东北，悉合造化自然法象。重之为六十四卦，其序其位大略相同。盖卦未画时，易在天地，卦既画时，天地在易。是谓“效法天地”。此先天之羲易也。先天之易，但立其体，未究其用。
　　
　　厥后，连山首艮，归藏首坤，夏商之易，虽各有其用，而精义未彰。至商周之际，文王蒙难羑里，身经忧患，大用现前，乃翻转羲皇局面，颠倒乾坤化机，其位则离火自东而南，代干之位，干之大用在离，向明之象也。坎水自西而北，代坤之位，坤之大用在坎，藏用之地也。震木本在东北，进而居东以代离，木与火为侣也。兑金本在东南，退而居西以代坎，金与水为朋也。退干父于西北，实居坎水之前，取干知大始之义。置坤母于西南，实居离火之后，取坤作成物之义。艮来东北，处先天震位，长男返为少男，阳以进极而退也。巽往东南，处先天兑位，少女转为长女，阴以退极而进也。阴阳之少而交者居四正，老而不交者居四隅。义取交易为用，其八卦之序，则自帝出乎震，以至成言乎艮。循环无端，终始万物。义取变易为用，其六十四卦之序，则始于乾坤，中于坎离，终于既济，未济。
　　
　　义取反对为用，位置既易，因象系辞，系在卦下者，谓之彖辞，如元亨利贞之类。系在逐爻者，谓之爻辞，如潜龙勿用之类。象辞，占变粲然大备，是谓“结体演爻辞”。此则后天之周易也。
　　
　　孔子生诸圣之后，晚而好易，韦编三绝，其义益精。作十传以羽翼圣经，谓之十翼。象彖文言专发文王后天之辞，系辞说卦兼明伏羲先天之象，序卦杂卦旁通流行之妙，反对之机大约。尽性至命之微言，穷神知化之奥义，无不悉备其中。是谓：“十翼以辅之”。使人从后天以返先天，而易道集其大成矣。
　　
　　三圣皆天挺之资，迭兴间出，倡明大道。作述虽分先后，功德实无优劣。伏羲之易取诸造化，文王之易取诸伏羲，孔子之易兼取诸羲文，或作或述，同出一源，其间分数铢两毫发不差。无兆者，形而上之道，太极是也。有形者，形而下之器，卦爻象数是也。形上之道，难以揣摹。形下之器，易为忖（cǔn）度。所以画卦系辞作翼，而一阴一阳之道遂宜乎其中。三圣定为此易书，正欲万世学道之士则而象之耳。
　　
　　素无前识资，因师觉悟之。皓若褰（qiān1揭起2 古代称套裤）帷帐，嗔目登高台。火记六百篇，所趣等不殊。文字郑重说，世人不熟思。寻度其源流，幽明本共居。窃为贤者谈，曷敢轻为书？若遂结舌喑（yīn同“喑”），绝道获罪诛。写情着竹帛，又恐泄天符。犹豫增叹息，俛（同“俯”）仰缀斯愚。陶冶有法度，安能悉陈敷。略述其纲纪，枝条见扶疏。
　　
　　此节言准易以作参同契，直叙其源流也。魏公自言大道非真师不传，天纵如三圣，制作且有所踵，况我素无先知之资，岂能坐进大道？幸遇真师先觉而始得开悟耳！因师觉悟之后，夙障尽空，疑团冰解，双目洞明，有若褰帷帐而登高台，岂不快哉？易有六十四卦，除去乾坤坎离四卦应炉鼎药物，其余一日两卦，朝屯暮蒙，一月三十日，准六十卦，十月三百日，便准六百卦。究竟簇年归月，簇月归日，簇日归时，火候工夫只在一刻。文虽郑重，旨趣不殊，非果有六百篇火记也。奈世人不能好学深思，究其源流之所在。倘能究之，只此一坎一离，月幽日明，同类共居，日月为易，通乎昼夜，便是无上至真妙道。我今因师觉悟，灼见道在目前，祗可与一二贤者共谈，不敢轻易笔之于书也。然遂闭口结舌，诚恐逆天道而获谴。若尽情着之竹帛，又恐泄天宝而罹愆（qiān罪过）。进退两难，犹豫俛仰，只得假大易有象之文寓大丹无形之用，费尽陶冶，约略敷陈，鼎器药物，粗述纲纪。采取烹炼，微露枝条。翼后学之得意而忘言耳。盖书不尽言，言不尽意。仙翁参同一书，实与三圣作易，尽性至命穷神知化之宗旨若合符节。世之有缘遇师者，得此一印证而了然矣！
　　
　　还丹法象章第十四
　　
　　以金为堤（同堤）防，水入乃优游。金数（计有十五）十有五，水数亦如之。临炉定铢两，五分水有余。二者以为真，金重如本初。其土（三）遂不离（入），二者（火二）与之俱。三物相含受，变化状若（有）神。下有太阳炁，伏蒸须臾间。先液而后凝，号曰黄舆（yú）焉。岁月将欲讫，毁性伤寿年。形体为（如）灰土，状若明窗尘。捣治併合之，持入赤色门。固塞其际会，务令致完坚。炎火张于下，龙虎（昼夜）声正勤。始文使可修，终竟武乃成。候视加谨密，审察调寒温。周旋十二节，节尽更湏亲。气索命将绝，体死亡魄魂。色转更为紫，赫然称还丹。粉提以一丸，刀圭最为神。
　　
　　此章全举还丹法象，以为入室之准则也。
　　
　　以金为堤防，水入乃优游。金数十有五，水数亦如之。临炉定铢两，五分水有余。二者以为真，金重如本初。其土遂不离，二者与之俱。
　　
　　此节言金水二炁为金丹之真种也。盖还丹妙用彻始彻终，只此金水二物。建之即为炉鼎，采之即为药物，烹之即为火候，乃至抽添运用，脱胎神化，无不在此。然学道之士当知所先后，未有堤防不立而得金水之用者也。坎中之金本伏处而在内，然内者不可不出。金丹作用必须先立堤防，牢镇六门，元气方不外泄。离中之水易泛滥而在外，然外者不可不入。况堤防既立，不许泛滥，真精无复走漏，自然优游入炉。故曰：“以金为堤防，水入乃优游”。金水两物之中，本藏戊己二土。土之生数得五，成数得十。坎中之金纳戊，是得其十数之五也。离中之水纳己，是亦得其十数之五也。二土合而成圭，两弦之炁恰好圆足。故曰：“金数十有五，水数亦如之”。堤防既立，方及临炉之用。临炉配合，仍旧是金水二物，但铢两分数纤毫不可差错。真水真金二者须要适均，不可太过，亦不可不及。故水止于五分，当防其有余而泛滥，不可太过也。金亦须五分，当重如原初之铢两，不可不及也。金水二者既得其真，自有真土调和其间。盖离中纳己，其五分之水即己土也，坎中纳戊，其五分之金即戊土也。举金水二物而真土在其中矣。及至戊己二土会入中央，亦适得五分本数，三家相会恰圆三五之数。故曰：“其土遂不离，二者与之俱”。三五之义出于河图，东三南二，木火为侣。北一西四，金水为朋。此处但举金水而不及木火者，盖以金水为精魄，如人之形。木火为神魂，如人之影。形动则影随，吋步不离，木火之于金水亦然。精魄既合同而化，神魂亦与之俱妙矣。此金丹造化之妙也。
　　
　　三物相含受，变化状若神。下有太阳炁，伏蒸须臾间。先液而后凝，号曰黄舆（yú）焉。岁月将欲讫，毁性伤寿年。形体为灰土，状若明窗尘。
　　
　　此节言坎离交会，金丹之法象也。金水两弦之炁得真土以含育之，是为三物一家。其中自生变化之状，而神明不测矣。盖前后堤防既已完固，不容丝毫走漏，炉中真炁自然发生。然后抽坎中之阳填离中之阴。北海中太阳真火熏蒸上腾，须臾之间，离宫真水应之，先时化为白液，后乃凝而至坚。两者交会于黄房，运旋不停，有黄舆之象。所谓“婴儿姹女齐齐出，却被黄婆引入室”也。然此两物未交之前，当以真意合之；两物既交之后，又当以真意守之；一点阳炁敛入厚土中，生机转为杀机；譬若穷冬之季，万物剥落而归根。故曰：“岁月将欲讫，毁性伤寿年”。初时神入炁中，寂然不动，似乎薧木死灰。久之生机复转，一点真炁希微隐约，滃然上升，有如野马尘埃之状。故曰：“形体为灰土，状若明窗尘”。此为坎离始媾，大药将产之法象。
　　
　　捣治并合之，持入赤色门。固塞其际会，务令致完坚。炎火张于下，龙虎声正勤。始文使可修，终竟武乃成。候视加谨密，审察调寒温。周旋十二节，节尽更须亲。气索命将绝，体死亡魄魂。色转更为紫，赫然称还丹。粉提以一丸，刀圭最为神。
　　
