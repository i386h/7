<!-- { "loadSidebar": true } -->
　　此节言四象混合，复归无极，直示人以无上至真之道也。世人但知后天四象，不知有先天四象，乾坤坎离便是后天四象，四者混沌，复返虚无，方是先天四象。后天四象有形有名，言之可得而尽也，正所谓枝茎华叶也；先天四象无形无名，言之所不得而尽也，正所谓根株也。一部参同契处处发挥乾坤坎离，几于尽言尽意矣！魏公恐人登枝亡本，故于篇末特示人以无文之言，无象之意，从上章“正在根株，不失其素”来。世间一切草木枝茎长于初春，花叶敷于盛夏，果实结于正秋，三者虽具，尚未归根，直到仲冬之时，天地闭塞，重阴冱【hù◎ 闭，塞：“心～涸其不化兮，形凝冰而自栗”。◎ 冻结：“大泽焚而不能热，河汉～而不能寒”）】寒，所有枝茎花果之类，剥落无余，但剩一根株耳。在造化为藏用之会，在吾身即归根复命之时也。故曰：“象彼仲冬节，草木皆摧伤”。一阳初动，万物未生，虽动而未离乎静，邵子所谓“一动一静之间，天地人之至妙至妙者”也。此时一点天地之心，深藏九渊，关键牢密，内者不出，外者不入，即“至日闭关，商旅不行，后不省方”之象。故曰：“佐阳诘商旅，人君深自藏”。商旅驰逐喜动，喻耳目之发用；人君端拱无为，喻真人之退藏；真人潜处深渊，不出不入，一切驰求之念永息而不复起，若商旅之被诘而不敢行矣！闭关之象，所以应冬至之时，虽动而不离乎静，顺其节令之自然也。此时但当闭塞其兑，抱一守中，岂可犯多言数穷之戒乎？故曰：“象时顺节令，闭口不用谈”。金丹大道与天道同其造化，天道有元亨利贞，循环无端，浩浩渊渊，莫可穷究，元亨主发育，为造化之出机，所谓“显诸仁”也；利贞主归藏，为造化之入机，所谓“藏诸用”也。当其归藏之时，上无复色，下无复渊，迎之无首，随之无尾，所谓“元冥难测，不可画图”者也。故曰：“天道甚浩荡，太元无形容”。天地为太虚之真胎，日月为太虚之真息，时当仲冬，亥子之交，天地媾精，日月撢持，日月之真息藏于天地真胎中，不可见，不可闻，璇玑停轮，复返混沌，此时也，无天也，无地也，无日也，无月也，无乾坤门户也，无坎离匡廓，消归一片太虚，是为真空，是为妙有，是为羲皇未画之易，是为老子无名之道，是为上天之载无声无臭，是为威音以前本来面目。故曰：“虚寂不可睹，匡廓以消亡”。夫混沌中之天地即一干一坤也，混沌中之日月即一坎一离也，无象之象，乃是真象，无言之言，乃是至言，明眼者从此参取先天心易，直可不设一象，不烦一言矣！然此道惟上根利器触着便会，其余中下之流，但知有象之易，岂知无象之易乎？但知有形有名之乾坤坎离，岂知无形无名之乾坤坎离乎？若闭口不谈，诚恐儱统颟顸【mān/hān◎ 〔～顸〕ａ．胡涂，不明事理。ｂ．漫不经心（“顸”均读轻声）】，以致差别未明，作用未究，令后学一切谬误，何所证据？若妄生支节，又恐头上安头，骑驴觅驴，令后学一切穿凿，未免反伤其根本。故曰：“谬误失事绪，言还自败伤”。于此反复思惟，不得已而篇分三段，段分各章，分别而次序之，曰此乾坤门户也，此坎离匡廓也，此乾坤炉鼎也，此坎离药物也，此所谓大易性情也。会而通之，则黄老之所养亦此乾坤坎离也，炉火之所炼亦此乾坤坎离也，无非为盲夫指路，费尽周折；若为明眼者说，不烦种种分别矣！故曰：“别序斯四象，以晓后生盲”。既云四象，即非根株矣！既云别序，即是根株之破而为枝茎花叶矣！岂若混沌忘言之为至妙至妙哉？
　　
　　此章是参同契中最后丁宁之辞，极为吃紧，但从来谬误颇多，不可不辨。陈显微注本移此一节在太阳流珠章“子当右转，午乃东旋”之前，以下文子午卯酉应四象；俞玉吾注本又移在仲尼赞鸿蒙章“阳气索灭藏”之下，以下文七八九六应四象；殊不知子午卯酉七八九六，俱属后天有形有名之四象，与深藏闭口，匡廓消亡之义有何干涉乎？陈观吾注本序次庶不大差，却又连上大易性情为一章，不知上章明说三道，此章明说四象，文虽相承，义则迥别，岂可混而为一？诸公于文义章句尚未融会，敢云得作者之意乎？盖参同契全文无处不发明四象，然四象既有形有名，已落第二义，恐后学采其枝叶，忘其根本，先天心易几乎息矣！魏公故于绝笔之余直指混沌，归根最上一乘之道。盖遡四象而归两仪，遡两仪而归太极，即太极而返无极也。或云太元，或云虚寂，或云深藏，或云匡廓消亡，层见迭出，总是发明返本还原，未生以前消息。得此消息，方知笔未下时，原有一部参同契在天地间乾坤坎离触处昭布森列，开眼即见，闭眼亦未尝不见，倾耳即闻，塞耳亦未尝不闻，《道德经》所谓“有物混成,先天地生”者，此也；系辞传所谓“神无方而易无体”者，此也；邵子所谓“画前原有易”者，此也；周子所谓“太极本无极”者，此也；不特此也，仲尼一生删定赞修，不遗余力，却云“子欲无言，天何言哉”，岂非言还自败伤之旨乎？释迦说法四十九年，却云“并未曾说一字”，末了传衣只传得一个拈花公案。岂非闭口不用谈之意乎？又何疑于参同契乎？祖师着书立象，本欲晓后生之盲，无奈千四五百年来，书虽传而盲者如故，或妄援大易之阴阳而为采补，或错认黄老之养性而为独修，或傅会炉火之伏食而为烧炼，一盲引众盲，相将入火坑，纵遇真师指点，仍冥然不信，哀哉！祖师于绝笔之余，惓惓欲结舌忘言，盖逆知后世之多盲夫矣！
　　
　　此参同中末后全提之句也，谁肯泄露到此？信乎，天不爱道矣！读者请具只眼，庶不空过。
　　
　　自叙启后章第三十六
　　
　　郐国鄙夫，幽谷朽生。挟怀朴素，不乐权荣。栖迟僻陋，忽略利名。执守恬淡，希时安宁。晏然闲居，乃撰斯文。歌叙大易，三圣遗言。察其旨趣，一统共论。务在顺理，宣耀精神。神化流通，四海和平。表以为历，万世可循。序以御政，行之不烦。引内养性，黄老自然。含德之厚，归根返元。近在我心，不离己身。抱一毋舍，可以长存。配以伏食，雌雄设陈。挺除武都，八石弃捐。审用成物，世俗所珍。罗列三条，枝茎相连。同出异名，皆由一门。非徒累句，谐偶斯文。殆有其真，砾硌可观。使予敷伪，却被赘愆。命参同契。微览其端，辞寡道大，后嗣宜遵。委时去害，依托邱山。循游寥廓，与鬼为邻。化形而仙，沦寂无声。百世以下，遨游人间。敷陈羽翮，东西南倾。汤遭厄际，水旱隔併。柯叶萎黄，失其华荣。吉人乘负，安稳长生。
　　
　　此章魏公自叙其作书之意，兼隐名以俟后世也。
　　
　　郐国鄙夫，幽谷朽生。挟怀朴素，不乐权荣。栖迟僻陋，忽略利名。执守恬淡，希时安宁。晏然闲居，乃撰斯文。
　　
　　此节魏公自言其隐处着书之意也。按列仙传“真人魏伯阳者，会稽上虞人也，世袭簪裾，惟公不仕，修真潜默，养志虚无，博赡文辞，兼通纬候，恬淡守素，惟道是从，每视轩冕如糠秕焉。从阴长生真人得受金丹大道，依法伏炼成真，乃约周易撰参同契三篇。”，此处自叙一段与传中所称引大略仿佛，盖实录也。魏公本会稽人而托言古郐国，殆亦隐文耳。
　　
　　歌叙大易，三圣遗言。察其旨趣，一统共论。务在顺理，宣耀精神。神化流通，四海和平。表以为历，万世可循。序以御政，行之不烦。
　　
　　此节言参同契一书原本大易，即御政之旨也。盖易更三圣，画卦系辞作翼，无非示人以尽性致命之功，魏公察其旨趣之所在，外参造化，内印身心，统括而究论之，不出坎离二用，其体为性命，其用则为精神，性命之理既顺，精神之用方全。故曰：“务在顺理，宣耀精神”。穷神知化，易之妙也。惟一故神，惟两故化，以此治心，则神化藏于中黄，而有通理之验；以此治世，则神化布于四海，而着和平之功。故曰：“神化流通，四海和平”。子南午北，互为纲纪；建纬卯酉，璇玑循环，即历法之祖也。故曰：“表以为历，万世可循”。君主无为，臣主有为，明堂布政，国无害道，即治世之准也。故曰：“序以御政，行之不烦”。盖易道便是治道，治道便是丹道，内圣外王，一以贯之。此段专结御政宗旨，即所谓“大易性情，各如其度”也。
　　
　　引内养性，黄老自然。含德之厚，归根返元。近在我心，不离己身。抱一毋舍，可以长存。
　　
　　此节言养性自然之旨也。以外象言之，清净无为之道本诸黄帝老子；以内象言之，人身九宫之中有丹扃黄庭，为中央黄老君之所治，内藏祖性，天真自然，所谓养性者，养此而已。故曰：“引内养性，黄老自然”。祖性即上德也，本来无丧无得，不灭不增，学人若洞明此性，当下可以归根复命，返本还原。故曰：“含德之厚，归根返元”。祖性本是一体，分为两用，便属身心二物，但心非肉团之心，即本来妙有中真空；身非四大之身，即本来真空中妙有；此两者，人人具足，一切修证不离当体。故曰：“近在我心，不离己身”。祖窍是真中，身心两家会归祖窍便是真一，人能守中抱一，须臾弗离，则长生久视之道得矣！故曰：“抱一毋舍，可以长存”。此段专结养性宗旨，即所谓“黄老用究，较而可御”也。
　　
　　配以伏食，雌雄设陈。挺除武都，八石弃捐。审用成物，世俗所珍。
　　
　　此节言炉火伏食之旨也。以内象言之，本是真性真命，一阴一阳之大道；以外象配之，喻为真铅真汞，一雌一雄之两物；以魂魄相制而言则谓之伏以龙虎，相吞而言则谓之食，乃是金液还丹作用，迥非旁门所谓服食也。故曰：“配以伏食，雌雄设陈”。世人闻说炉火，定猜作五金八石，闻说雌雄，定认作雌黄雄黄，不知此皆有形有质后天渣滓之物，真人所除弃而不用者也。故曰：“挺除武都，八石弃捐”。既已弃捐矣，何故配以伏食？良以烧铅干（干）汞，点铜成金，从来有此方术，世俗贵术而不贵道，往往于此极其珍重。祖师再三审度，知世俗所最珍重者，黄白之物，故借假说真，寓言金丹伏食之妙用，则信从者众矣！故曰：“审用成物，世俗所珍”。武都在凉州西数千里，产雌黄雄黄。魏公言，我之所谓“雌雄设陈”非武都所产之物也。《悟真篇》云“休炼三黄及四神”，即此意。此段专结伏食功用，即所谓“炉火之事，真有所据”也。
　　
　　罗列三条，枝茎相连。同出异名，皆由一门。非徒累句，谐偶斯文。殆有其真，砾硌可观。使予敷伪，却被赘愆。命参同契。微览其端，辞寡道大，后嗣宜遵。
