<!-- { "loadSidebar": true } -->
　　此节言四象五行混而为一炁也。坎离既复为乾坤，则后天之四象五行无不返本归原矣。何以言之？天一生水，地六成之，北方之精也。地二生火，天七成之，南方之神也。天三生木，地八成之，东方之魂也。地四生金，天九成之，西方之魄也。水火木金为四象，并中央戊己土为五行。究竟所谓四象五行，只是坎离两物，坎卦从坤而出，北方之水属阴，本数得六，加以天一之阳，便合成七数；离卦从干而出，南方之火属阳，本数得七，加以地二之阴，便合成九数；今者北方之坎返而归干，南方之离还而归坤，岂非“九还七返”之象乎？北方之一归于南方之七，共得八数；南方之二归于北方之六，亦得八数；而独云居者，盖北方之一既归于南，止存水之成数，居其所而不迁，恰好六数矣。岂非“八归六居” 之象乎？又须知四象原是两物，既然九还七返，自然八归六居矣。故《悟真篇》单言还返，益见造化之妙；二与七併配，成西方之金，色转为白；一与六併配，成南方之火，色转为赤；白属金，赤属火，取西方之金，炼以南方之火，故曰“男白女赤，金火相拘”。天一之水从干宫而出，原是太阳真火；地二之火从坤宫而出，原是太阴真水；直到一返一还，方得以水归水，以火归火，复其原初本体，故曰“则水定火，五行之初”。前云金火，此又何以云水火？盖后天造化之妙，只是一坎一离，而千变万化各异其名，以言乎坎离本位，则曰水火；以言乎两弦之炁，则曰金水；以言乎甲庚之用，则曰金木；以言乎伏炼之功，则曰金火；颠倒取用，不可穷诘，究只是水火二物，后天水火虽分二物，究只是先天一炁；坎离既已复为乾坤，即此便是九还七返。八归六居而化作先天一炁矣。
　　
　　上善若水，清而无瑕。道之形象，真一难图。变而分布，各自独居。
　　
　　此节言先天一炁为大丹之基也。盖道本虚无，始生一炁，只此一炁，鸿蒙未分，便是先天真一之水，非后天有形之水也。学道之士若能摄情归性，併两归一，才复得先天真水，水源至清至洁，此时身心打成一片，不染不杂，自然表里洞彻，有如万顷水壶，故曰“上善若水，清而无瑕”。大道离相离名，本无形象，及其生出一炁，似乎可得而形容矣。然此真一之炁，杳冥恍惚，形于无形，象于无象，非一切意识可以卜度揣摩而得。故曰“道之形象，真一难图”。真一之水便是中宫一点鄞鄂，所谓太一含真炁也。合之为一炁，分之则为两物，又分之则为四象五行，交会之时，五行变化全在中央，既而木仍在东，金仍在西，火仍在南，水仍在北，各居其所矣。故曰“变而分布，各自独居”。此段言真一之水实为丹基。《入药镜》所云“水乡铅，只一味”是也。学者若知攒五合四，会两归一之旨，鄞鄂成而圣胎结矣。
　　
　　类如鸡子，白黑相符，纵横一寸，以为始初。四肢五脏，筋骨乃俱。弥历十月，脱出其胞。骨弱可卷，肉滑若饴。
　　
　　此节特显法身之形象也。圣胎初凝，一点元神潜藏神室，混混沌沌，元黄未剖，黑白未分，有如鸡子之状，故曰“类如鸡子，白黑相符”。神室中间方圆恰好径吋，法身隐于其中优游充长，与赤子原初在母腹中一般造化，故曰“纵横一寸，以为始初”。温养真胎，必须从微至着，始而成象，继而成形，四肢五脏併筋络骨节之类，件件完备，具体而微，故曰“四肢五脏，筋骨乃俱”。须知四象五行包络法身，便如四肢五脏，法身渐渐坚凝，便如筋骨，非真有形象也。温养既足，至于十月胎完，赤子从坤炉中跃然而出，上升干鼎，从此重安炉鼎，再造乾坤，别有一番造化；我之法身才得通天彻地，混合太虚，故曰“弥历十月，脱出其胞”。而有骨弱可卷，肉滑如饴之象矣。此段言法身形象与母胎中生身受炁之初同一造化，但顺则生人，逆则成丹，有圣与凡之别耳。
　　
　　此章是养性第一关键，与上篇两窍互用章相应。
　　
　　二炁感化章第二十一
　　
　　阳燧以取火，非日不生光。方诸非星月，安能得水浆？二炁玄且远，感化尚相通，何况近存身？切在于心胸。阴阳配日月，水火为效征。
　　
　　此章言水火两弦之炁以同类相感也。上章言魂之与魄互为室宅，即水火两物也。金丹之道以日月为体，以水火为用；体则互藏，用则交入；日月非水火，体无所施；水火非日月，用无所出，近取诸身，远取诸物，莫不皆然。阳燧是火珠，形如铜镜，其体中实，象坎中一阳，此物秉太阳火精，故世人用以取火，然必向日中取之，才能得火，只因这点真阳，原是日魂之光，日为光之所聚，阳燧为光之所招，以火取火，安得不灵？故曰“阳燧以取火，非日不生光”。方诸是蚌珠，其体中虚，象离中一阴，此物秉太阴水精，故世人用以取水，然必向月下取之，才能得水，只因这点真阴，原是月魄之精，月为精之所藏，方诸为精之所摄，以水取水，安得不应？故曰“方诸非星月，安能得水浆”。此即坎离互用之旨也。天上之日月与世间之水火，相去不知几万里，可谓元且远矣，然而隔阂潜通，如磁吸铁，正以同类易亲，故二炁自为感化而相通也。远取诸物，无情者尚且相感，如此矧（shěn况且/亦），近取诸身，有情之真水真火切在方吋之间，至虚至灵，一呼即应，两弦真炁有不相感化者乎？所以离中真水往而流戊，坎中真火来而就己，假法象而采太阴之精，立鼎器以聚太阳之炁，自然同类相从，结成鄞鄂。盖真阴真阳互藏其宅，便是吾身之日月；日光月精相胥为用，便是吾身之水火；其间采取感召全仗中黄真意，即吾身阳燧方诸之妙用也。故曰“阴阳配日月，水火为效征”。
　　
　　此章专言二物相感，同气相求，发明大易性情宗旨。盖寂然不动，性之体也；感而遂通，情之用也。离之情常在于北，坎之情常在于南，此日月之所以合璧，而水火之所以交也。离中真水复归于北，坎中真火复归于南，此乾坤之所以还元，而鄞鄂之所以立也。周易上经首乾坤，取其定位以立体也。下经首咸恒，取其交感以致用也。泽上山下，其卦为咸，孔子翼之曰“二气感应以相与”，又曰“天地感而万物化生”，可见天地间只此二气，顺而相感则生物，逆而相感则成丹，况兑艮二体正应上下两弦，即兑艮交感之用以还乾坤不易之体，岂不犹阳燧方诸之相取者乎？噫！此人人具足之真易也。
　　
　　关键三宝章第二十二章明从旧（疑为“章名从旧”四字）
　　
　　耳目口三宝，闭塞勿发通。真人潜深渊，浮游守规中。旋曲以视听，开阖皆合同，为己之枢辖，动静不竭穷。离炁纳荣卫，坎乃不用聪，兑合不以谈，希言顺鸿蒙。三者既关键，缓体处空房。委志归虚无，无念以为常。证难以推移，心专不纵横，寝寐神相抱，觉悟候存亡。颜色浸以润，骨节益坚强。辟却众阴邪，然后立正阳。修之不辍休，庶炁云雨行。淫淫若春泽，液液若解氷，从头流达足，究竟复上升，往来洞无极，怫怫被谷中。反者道之验，弱者德之柄。耘锄宿污秽，细微得调畅。浊者清之路，昏久则昭明。
　　
　　此章言关键三宝，内真外应，乃养性之要功也。
　　
　　耳目口三宝，闭塞勿发通。真人潜深渊，浮游守规中。
　　
　　此节统言关键三宝之要道也。修道之士有内三宝有外三宝，元精元气元神内三宝也，耳目口外三宝也；欲得内三宝还真，全在外三宝不漏，《阴符经》所谓“九窍之邪，在乎三要”是也。下手之初必须屏聪黜明，谨闭兑口，真元方不外漏，故曰“耳目口三宝，闭塞勿发通”。外窍不漏，元神内存，前后会合，中间有一无位真人潜藏深渊之中，深渊乃北极太渊，天心之所居，即元关一窍也。元关在天地之间，上下四方之正中，虚悬一穴，其大无外，其小无内，谓之规中，中有主宰，谓之真人，守而勿失，谓之抱一，然其妙诀全在不动不怠，勿助勿忘，有浮游之象，故曰“真人潜深渊，浮游守规中”。此四句乃养性之要功，一章之纲领也。
　　
　　旋曲以视听，开阖皆合同，为己之枢辖，动静不竭穷。离炁纳荣卫，坎乃不用聪，兑合不以谈，希言顺鸿蒙。
　　
　　此节详言三宝关键功夫。坎属水，是为元门；离属火，是为牝户；兑为口，内应方吋；学人入室之时，当收视返听，转顺为逆，其门户之一开一阖，皆与元牝内窍相应。故曰“旋曲以视听，开阖皆合同”。坎中纳戊，离中纳己，戊土属阳主动，离土属阴主静；离中一阴体虽静，而实则易动，憧憬往来，不可禁止，惟赖坎中真阳出而钤（qián见“钤”）制之，若门之有枢，车之有辖，庶乎一开一阖，动静各有其时，而元炁不致耗竭矣。故曰“为己之枢辖，动静不竭穷”。元窍中先天祖炁本来鸿蒙未剖，惜乎前发乎离，以泄其明；后发乎坎，以泄其聪；中发乎兑，以开其门；三者俱散而不收，先天之炁所存者，几何哉？必也默默垂帘，频频逆听，则坎离之炁不泄矣。故曰“离炁纳荣卫，坎乃不用聪”。括蘘内守，混沌忘言，则兑口之炁不泄矣。故曰“兑合不以谈，希言顺鸿蒙”。即所谓“耳目口三宝，闭塞勿发通”者也。此中秘密全在“口”字，此“口”是元关一窍，吞吐乾坤，因天机不可尽泄，姑取兑象，非世人饮食之口也，必须真师指示方知其妙。
　　
　　三者既关键，缓体处空房。委志归虚无，无念以为常。证难以推移，心专不纵横。寝寐神相抱，觉悟候存亡。
　　
