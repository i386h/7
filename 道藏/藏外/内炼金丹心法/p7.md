<!-- { "loadSidebar": true } -->
　　妄出，则神走而着魔境。而息亦走于口鼻。必急入，则依于息，而归胎。

　　此一段，再详指示人，以十月内之所当防此危险者。

　　此时之出，是当出而出也。

　　昔蓝养素胎成当出而不知出者，故刘海蟾寄书与之，指示出神之诀。

　　故起一出念，而出阳神于天门。

　　天门者，即《传道集》所言顶门是也．（古人于此赞之曰：“身外有身”者是也。）

　　若出之久，恐神迷失而错念。

　　古言“十步、百步，切宜照顾”者，此也。

　　故即入上田，而依于虚无之定所，以神既出胎，喻同人生之幼小，须三年乳哺。乳哺者，以定为乳哺也。又言九载、三年一定者，言出定之初时而入定，以完成还虚之天仙也。证到至虚至无，即证天仙矣。然是时也，入定时多，出定时少．又宜出之勤而入之速也。我故曰“出定之初，即为入定之始也，虽天仙已证，亦无不定之时也。此犹仙佛以上，无仙无佛之妙境，而天仙佛之至者也。后来圣真，共知之，共证之。

　　此书稿成于天启壬戌岁，实欲藏之为门下学者，又非普度众生之心专于己，而不兼乎众，并非善与人同之意。故此集注，以传后来。使世之留心性命、专心道德者，有缘遇师，传之口诀。得此书印证，自有悟入。如云开月皎，尘静鉴明，包诸幻以归真，总万法而归一。三元循于内，神自朝元。依此而行，精思不怠。乘白云而归故里，端从此始矣。




