<!-- { "loadSidebar": true } -->
　　真人修炼，先以神助气，炼得气足纯阳而可定，后以可定之气而助神，神气俱定，气至无而神自纯阳。独定独觉，斯谓之气化神也。炼作纯阳之神，则有大周天之火候在焉。仙家称为怀胎、为胎息，言如在胎时。自有息而至无息，佛门谓之四禅定。《华严经》云：“初禅念住，二禅息住，三禅脉住，四禅灭尽定”是也。当是时也，火自有火而至无火，药自有药而至无药，自纯阳之气无漏，以成纯阳之神。无漏而一神寂照，则仙道从此实得矣。此皆药之二生之真，两炼之真。以所证者辨药首。为仙家之至要秘密天机，学者可不知辨哉？但古人只言药物，而不言辨法，不言用法，不言采时、采法。一药之虚名，在于耳目之外，故后人无以认真。

　　施肩吾老祖云：气里添年药，药本先天气而无形，我则信其无形之至真。恍恍惚惚，亦以无中之妙运。杳杳冥冥而采取烹炼。便是真正虚无之道也。心为使气神。火本呼吸之有形，我以有形而用之，则长邪火。不以有形而用之，却似无火。妙在一阳来复之时，以神驭气，返还归于中宫，便是无中得有之妙。所以谓之似有似无。能知行气主，若不知似有似无之妙，则神堕顽空，孤阴之说也。夫天地之生物，必有氤氲之气，万物化生，岂无乐育之时？至经行一度，必有一日氤氲之候。逆而取之，则成丹。顺而施之，则成胎。便是得仙人。

　　既成自有之形，所以不附外形，而唯生于内，用于内。亦我神觉之，由尾闾过三关，上泥丸，下重楼，入黄房。亦觉之，可知可见者，此所谓号生死之果，从此便得真念矣。



第三章鼎器论



是鼎器也，古圣仙师本为炼精、炼气、炼神所归依本根之地而言之也。故神气有铅汞之喻，而丹田有鼎器之喻也。俱在人身之中，愚人不知身中先炼者，为外丹服食，执鼎器之说，只信烧炼铅汞金石外药为外丹服食，饵之不死，至失人身而不能救，哀哉！

　　吕祖云：“可笑九江张尚书，服药失明神气枯．不知还丹本无质，翻饵金石何太愚。”此鼎器之说，误入甚矣。

　　妖人邪说妄指女人为鼎，淫垢为采取药物，取男垢精，女婚水，取败血为服食，诳人自诳，补身接命。故钟离祖云：“若教异物堪轻用，细酒羊恙亦上升”是也。金谷野人云：“铅汞从轻儿百秋，几人会得几人修？若教愚钝皆知道，天下神仙似水流。”此皆由鼎器之说不悟。

　　且鼎有内鼎、外鼎之喻者：言外鼎者，指丹田之形言也。言内鼎者，指丹田之气言也。以形言者言炼形为炼精化气之用。古云“前对脐轮后对肾，中间有个真金鼎”是也。以气言者，言炼气为炼气化神之用，古云“先取白金为鼎器”，此旌阳真君之说也。古以黑铅喻肾，肾中所发真气，取之而喻曰取白金，方安得元神住。故曰先取白金为鼎器，以还神也。又日“分明内鼎是黄金”，言白言黄者，皆言所还之气是也。

　　兹再扩而论之。无不可喻鼎器者。当其始也。即初关炼精化气时，欲还先天真气，唯神可得。则以元神领气，并归向于下丹田。而后天呼吸，皆随神以复真气，即借元神名内鼎者也可。若无是神，则不能摄是气，而所止之下丹田为外鼎者。又无所藏之本位，即所谓有个真金鼎之处，此言丹田既为外鼎，然则神亦可以为内鼎也。必凝神入此气穴，而神返身中，气自回也。

　　真气阳精发生时，必驰于外者，故欲其返回。神知气之在外，则神亦驰在外，亦欲返回者，必由神而驭之，从太玄关，过尾闾、夹脊，上泥丸，过重接，送归土釜，故曰“神返身中气自回。”气所以归根者，由此也。

　　及其既也，欲养胎仙，而伏至灵元神，即中关炼气化神也，唯气斯可。用气载神，则以先天之气相定于中田，以为关锁。而神能久伏久定于中，转神入定，即如前言气名内鼎也可。若无是气，即堕孤阴之说，则不能留是神。神无依着，则出入无时，而妄念动也。而所守之中、下田，为外鼎者，又神所居之本位，故神即静定而寂照者如此也。

　　初炼精化气，固以神为气之归依。及炼气化神，又以气为神之归依。神气互相依，而互相守，紧紧不得相离，真可谓鼎器之严密一般。尽颠倒立名，以阐明此道者。故吕祖云，真炉鼎、真橐龠，知之真者，而后用之真。用之真者，而后证果得其真。岂有还丹之鼎器？所当深明者，而可不实究之耶？又岂有取诸身外，而别求为鼎器者耶？此又言泥土、金铁、鼎器及女人，假称为鼎器者，俱不可信，信之必误丧性命者也。昔有言“神总在气圣、性灵而得”者，斯言亦得之矣。

　　白玉蟾云：“只将戊己作丹炉，炼得红丸作玉酥。”盖戊为肾中气，名曰金，日戊已，即身中之本性。戊已原属土，故曰土釜，即鼎器之别名也，紫阳真人云“送归土釜牢封固”者是也．夫还神摄气，妙在虚无。虚无者，乃先天神气之相也。神无思虑，气无淫垢，必先有归依。神依气，气依神，神照互相依，而又依中下之外鼎，方成胜定。胜定者，最上乘，至虚至无之大定也。古云“心息相依，久成胜定。”此鼎器之说，不可忽也。

　　《华严经》云：“世尊坐于菩提树下，而上升须弥顶，升叨利天，升兜率天说法，而亦不离于菩提本座”。《大集经》云：“佛成正觉于欲色天二界中间，化七宝坊，如大千世界十方佛刹，为诸菩萨显说甚深佛法，令法久住。”《华严经合论》云：“知佛法即世间法，世间法即佛法，不于世情中分别世情。”又云：“一切世法，纯是佛法。何曾离世法别有佛法？”

　　莹蟾子《百字令》云；“金丹大药不难知，妙在阳生时下手。日用平常须谨独，莫教龙虎奔走。心要安闲，身须正定，意在常存守，始终不怠，自然通透玄牝。其间些子有讹，为君直指地下，听雷吼。立鼎安炉非小可，迭运斡旋凭斗。性本圆明，命基牢固，勘破无中有。老蟾成象，直与天地齐寿。



第四章火候论



冲虚子曰：“天仙是修命元神，仙由性命而证性。故初关是修命，中关是修性。不得金丹，不能复至性也。而为证金丹是真阳精炁，不得火候，不能采取烹炼而为丹。”故曰：“全凭火候成功。”

　　昔虚庵真人云：“饶得真阳决志行，若无火候志难成。周天炼法须仙授，世人说者有谁真？”

　　古云：“若教愚辈皆知道，天下神仙似水流。”

　　及见薛道光云：“圣人传药不传火”，我故曰：“火候谁云不可传？（即不可传，何故有《火记》六百篇之说？）随机默运入玄玄。达观往昔千千圣，呼吸分明了却仙。”

　　岂不见陈虚白云：“要知火候口诀之妙，尤当于真息中求之。”

　　曹仙姑《灵源大道歌》云：“我为诸君说端的，命蒂从来在真息。”此又明明指出火候只是真息，真息者，乃真人之呼吸，非口鼻之呼吸。

　　陈致虚云：“火候口诀最秘，非可一概而论，中有逐节事条。”

　　自祖祖相传以来，所云采药之候，封固之候，起小周天之候，进退颠倒之候，沐裕之候，火足止火之候，采大药之候，得大药服食之候，大周天之候，神全之候，出神之候等，可不明辨之乎？

　　紫阳真人云：“始于有作人难见，乃至无为众始知。但信无为为要炒，孰知有作是根基。”有作者，小周天也。无为者，大周天也。盖火候行于真人呼吸处，此处本无呼吸。自无呼吸以交会神气，久炼而成大药者，必用有为也。不如是，则道不真。无人见者，秘传之天机，而密行之也。古仙圣真诫人曰：“知之不要向人夸”是也。所谓传药不传火者，不轻传此也。此以前，皆从无入有也。此以后，皆从有归无也。然火候呼吸，本一身之所有也。先自外而归于内，则内为有，故大周天之火，必欲至于无。然无者，非不用火而至于无，乃是火候行之妙于无者。此火危险甚大，因有为之火易行，无为之火难行也。不能无火，是危险。而或少有一毫杂于有，亦是危险。无之而或间断不行，亦是危险。故紫阳真人亦嘱之曰：“世之愚人俗子，但闻无为，便猜为不用火。遂其所好，安心放旷者有之。或猜无为，始终只用一无为而已，不求所以当有为于始者有之。故曰：“但信无为，孰之有作？”紫阳真人直言“有无双修”之旨也。

　　纯阳老祖云：“一阳初动，中霄漏永。”（此一段以下，皆直言活子时之火候。）

　　魏伯阳真人云：“晦至朔旦，震来受符。”此以一月为喻也。晦者，喻身中阴极之时。晦而至于次月朔旦者，故初一也。震，一阳初动于下爻，以喻身中真气之生。盖药生，即火当生。震阳既动而来，即当受火符，以采取烹炼之也。

　　上节纯阳之说，以一日为喻者。中霄为夜半之时，即子时之义。漏永者，火符之刻漏等数也。古云：“或以日喻，或以月喻，或以年喻，无所不喻。”借易见者，以发明火之不可言者。学者但不可以喻者认真，皆恍惚喻身中之理，而犹非实似也。

　　陈朝元曰：“凡炼丹，随子时阳气生而起火，则火力全。余时起火不得，无药故也。”无药便是“水火煮空铛”是也。

　　莹蟾子云：“常将半夜子时起，天道人心周复始。炼性修真要此时，自强不息真君子。劳我生，逸我死，面壁经行为何事？”

　　陈泥丸云：“十二时中须认子。”

　　丹道一周天之用，须用真活子时而起火。天道十二时，本有半夜子时之时也。丹道虽喻子而未可执按其子者，于十二时中，皆可有阳生火发之子时，故称曰“活子时”，为其不拘于午夜之死子时也。修丹者当于天时中，认取当生火之活子时也。所谓当生当照，本命元神星君者是也。若不知活，则谓之当面错过。白玉蟾云：“月圆月缺明明语，时子心传果不讹。”

　　彭鹤林云：“火药原来一处居，看时似有觅时无。”药本先天元炁，本无形，我则信其无之至真，亦以无之妙用，而采取烹炼，便是真正虚无之仙道也。火本呼吸之有形、若即以有形用之，则长邪火。不以有形，而用之似无。火药一处居，但于无中得有之妙，所以谓之似有似无。

　　予老师云：“一阳动处初行火，卯酉封炉一样红。”一阳动同纯阳之说，但曰采取封固，曰沐浴温养，无有双忘，同于太虚。此皆言药生即是火生，以明采药起火之候也。

　　此是冲虚子总结上一大段之说者。采药者，子时火之前也。起火者，子时火之事也。二者必要分明。所以达摩云：“二候采牟尼，四候别神功”是也。正阳翁云：“结丹火候有时刻。”（此下皆言起火于子也。）行十二时小周天火候，正是烹炼金丹之时。故曰：“结丹有时刻。”

