<!-- { "loadSidebar": true } -->
　　颠倒者，除药物配合颠倒则不必言，但言火候中之颠倒。吕仙翁云：“大关键，在颠倒。”初，老师言六阳时，火专主进升，而退后随之而已。六阳时，符专于退降，而进又随之而已。日专者，专以进升，主于采取。专于退降，主于烹炼而已。曰随后者，顺带之义，以其往来之不可无，亦不可与专主并重用也。此前圣秘机之颠倒也。

　　沐浴者，干，丑，寅，卯……十二支次第之位，凡世法有五行，故内丹有五行之喻，各有长生之位，寅申巳亥是也。火生于寅，水生于申，金生于巳，木生于亥。卯，酉，子，午之位，是沐浴之位，故丹道活于时之火，历丑寅至卯，借沐治之位而称火工，曰沐浴。酉亦如之。举世愚人邪说，尚不知沐浴何以得名，何以知沐浴之义之用哉？今此只略言捷要耳。便详于《仙佛合宗》语录中观此者，可自查语录中，以考其全机。

　　行住起止者，行则仙佛二宗之喻也。住则仙佛二宗之喻也。起则采封二候之后，小周天之所起也。止则小周天候足而止火也。

　　一气者，呼吸之气贯串真炁，自采至止不相离，离则间断复贯，则二头绪矣。此由昏沉散乱之心所致，甚则二三四绪，皆无成之火矣。戒之，戒之。然以息气贯串真炁，必主宰于一神而不离，若内起一他见，则离。若外誉一他见，则离。离则无候，无火矣，焉能气足生气？

　　三百六十度？故曰周一天，犹曰五度四分度之一。所谓天度之分余为闰位者，非耶？知有闰，则知天之实周矣。能实周，则炁易定，丹易成，而初生之药亦易生矣。

　　玄妙机者，不传之秘也。火候—一皆要如此，若不用此，则火必不能如法呼吸，则滞于真息而近凡夫之口鼻重浊而为病。不用此，则神亦不能驭二炁，而使之行住得其自然，一息如是，三百息亦皆如是。此古先圣真皆隐然微露而不敢明言者，亦不敢全言者。不如是，虽曰已周天，近于邪说之周天矣，亦无用也。所以玄妙机三字，又百日炼精化炁之枢纽耳。采封，炼，止等候，俱不可少者。于一炁之外驰欲界，为淫媾之精。着视听言动，为淫媾之助者。不外驰而复归一，神能直入大定，所谓候足火止而基成。如此，永为入药之基址，为存神人定之宅舍。此所谓“先取白金为鼎器”者是也。

　　而道光薛真人乃有定息用其铅之旨，既得真铅，大药服食。正阳翁谓之抽铅。

　　大药者，即阳精化炁之金丹也。果从何而得？亦从丹田炁穴出中。当未化炁之先所生也，出丹田，但无形之气微，附外体为形。昔曹老师因后有大药之名，便称此为小药之名，以其气小故也。及炼成金丹，即化炁之后所生也，所出也，亦在丹田中出，曰大药，实有形之其气，如火珠，亦是从无而入有也。黄帝曰“赤水玄珠”，一曰其一之水，一曰其一之情，曰真一之炁，曰华池，曰莲池，曰地涌金莲，曰天女献花，曰龙女献珠，曰地涌宝塔，曰刀圭，曰黄芽，曰真铅，如是等仙佛所说异名，不过只丹田所生之真炁。既成自有之形，所以不附外形，而惟生于内，用于内，亦我神觉之，可知，可见者。及渡二桥，过三关，皆可知，可见，此所谓脱生死之果，从此便得真验矣。

　　即行火候炼神，谓之添汞。此火候，是大周天也。添汞者，心中之无神曰汞，凡人之神，半动于昼而阳明，半静于夜而阴昏。阳如生，阴如死。修炼之士，必以昏昧而阴者，渐消去之。故消一分明，添得一分阳。去二分，三分，四分，五分阴，则添足二分，三分，四分，五分阳。渐渐逐分挣到消尽十分阴，添足十分阳，谓之纯阳。纯阳到无阴睡，谓之胎全神全。所以古人云：“分阴未尽则不仙”，此皆添汞之说也。然所谓添者，必由于行大周天之火，有火则能使元炁培养元神，元神便不离二炁，而皆空皆定，直至阳神果满。

　　若不添汞行火，以神驭火，则神不阳明，如何行得火？添得三分，五分阳明，方行得三分，五分火。惟阳明则得二炁，而培养元神，助成长觉。

　　若真炁断而不生正是不定而药不生之说，此时乃证长生不死之果也。

　　若不炼神，则阳明不就，终于尸解而已。

　　炼神者，炼去神之明而至纯阳，全无阴睡，火足炁定而神俱定，方是阳神成就。炼神之法，全由二炁静定，同之入灭。但二气少有些儿不如法，则神不炼，阳不纯，不能出神。但于十月之内，不曾出定者，仅是尸解之果。何故？但有凡夫之呼吸，即有凡夫之生死。最怕水火刀兵，分解形神为二。

　　所谓尸解者，有生死之道也，不行大周天之过也，二炁及神皆不入定之故也。丹既成，生既长，安可不入一大定哉？后学圣真勉之。

　　故《九转琼丹论》云：“又恐歇气多时，即滞神丹变化。”

　　此三句是冲虚子引足上五句之意，自而道至，变化止十三句，又冲虚子于此承上起下分别圣凡至要天机。

　　歇气者，歇周天火候之气，或得坎中实来而点离中之阴，勤勤点化离阴为纯阳，既得坎实，而点离明矣。不即行大周天之火候，则坎实亦不勤生以点离。或行大周天火候，而不合玄妙天机，犹之乎不行也，亦不能勤生坎实，以点离阴，便迟滞离阴之神，为纯阳之变化。

　　神丹者，即坎实，曰金丹。即点离，则二炁渐化神。二炁渐无，独有神之灵觉在，故亦曰炼炁化神。

　　纯阳祖师云：“从今别鼓没弦琴。”

　　别鼓者，另行大周天也（明说与小周天不同）。没弦琴者，无形声之义。然大小固不同行火者，必先晓得清曰，而后可以言行火。

　　紫阳真人云：“大凡火候只此大周天一场，大有危险，切不可以平旦火候例视之也。”

　　广成子曰：“丹灶河车休矻矻，鹤胎龟息自绵绵。”

　　言不用河车者，是百日小周天之事已过，故不必用。今当十月大周天之功，只用鹤胎龟息绵绵然之火也。《上清玉真胎息诀》云：“吾以神为车，气为马，终日御之而不倦”。前百日，以阳精转河运车，此胎息则以转神入定，以神为车，以气为马，以御神车。是喻炼炁化神，后学亦须分辨着。

　　白玉蟾云：“心入虚无行火候。”

　　人虚无着，是神炁入定而不着相，邱真人所说真空是也。虽行大周天，不见有大周天之相，便是虚无之妙。

　　范德昭曰：“内炁不出，外气不人，非闭气也．”

　　世人言闭气者，强制也。仙道别有天机，不与旁门强制同。虽内不出，外不入，非强忍也、有真息合自然之妙运者，所以入定。白玉蟾云：“上品丹法无卦爻。”盖小周天化炁，是有卦爻，小成之火。大周天者，是无卦爻，大成之火。以其化神，故曰上品。

　　彭鹤林曰：“若到丹成须沐浴。”

　　丹成是前金丹之成，沐浴者是大周天之喻。言丹成不必用小周，既入十月之首，必须用大周。

　　正阳老祖云：“一年沐浴防危险。”

　　伍真阳曰；“沐浴在小周天固为喻，今言于大周天亦为喻。在小周天，曰二时二月之喻，此言大周天，言一年之喻。在小周天，可以小喻。在大周天，可以大喻。防危险者，防一定必有之危险也。若仙机有出入，则不定其沐浴。若佛法不久住，亦不定其沐浴。沐浴最贵有定心，防危险者，正防其心不定，防其沐浴不如法。”

　　又云：“不须行火候。炉里自温温。”

　　此言十月不必用有候之火。当用温温然无候之火，不寒不燥，不有不无，方是温温的真景象。

　　王重阳老祖云：“圣胎既凝，养以文火。安神定息，任其自然。”

　　道光曰：“一年沐浴防危险，十月调和须谨节。”

　　沐浴者，无候之火，即大周天也。谨节者，谨守沐浴之理也。防危者，防其沐浴而外驰不定也。若一年而得定之后，必时时在定，年年劫劫俱在定，又非止一年十月之说而已。

　　陈虚白云：“火须有候不必时，些子机关我自知。”

　　有候者，大周天之火，无候之候也，乃似有似无之妙。不须时者，不用十二时为候，故可入无为。些子机关，是似沐浴而非沐浴，常定而神常觉，故曰我自知。若不知，则昏沉火冷而丹力迟也．

　　紫虚云：“定意如如行火候。”

　　如如者，是如有不有，如无不无，定意如有如无之候中，方得大周天之真候，方是真行。

　　又云：“看时似有觅时无。”

　　大周天入定，本入于虚无，若陡然着无。则落空矣。故曰似有似无，不空而空，却是无方是真空真定。

　　又曰：“不在呼吸并数息，天然子母自相亲。”

　　有呼吸，数息，是言有为者之事。今既人定，不在有为，走任天然，以证无为。＿

　　又云：“守真一，则不往来。”

　　真一者，在前炼精时，炼而所得真精，曰真一。此炼炁时，乃真精之炁得真神，用真息之炁守之，三者合还神，曰真一。俱定不动，是息已无息矣。焉有往来？

　　古云：“火记六百篇，篇篇相似采真铅。”

　　昔《参同契》亦云：“火记六百篇，篇篇相似。”却未说出采真铅之妙旨。此言似采真铅，则玄中又玄者尽于是矣。采真铅者，薛道光所谓定息采真者是也。篇篇相似，总归大定。

　　马丹阳云：“工夫常不间，定息号灵胎。”

　　定息于空，神自守息，而为胎息。定无间断，神亦常觉，而无间断，而胎神始灵。

　　杏林云：“不须行火候，又恐损婴儿。”

　　初入十月之关，必用火候炼炁化神，而成婴儿之胎，婴儿喻神之微也。及胎成，婴儿亦成，将出现于外之时，则无用火矣。若再用火，是婴儿未完成之事，岂不有损于婴儿手？

　　《中和集》云：“守之即妄，纵之又非。非守非忘，不收不纵，勘这存存的谁。”

　　大周天入定，似有似无。似有即神炁之定，似无是神炁在定，而不见在定之相。若曰守，便着于有。着有，即起有之忘念。纵之而不照，则神炁离，而非定之理。但微有似存，若二炁存，则

　　神亦存。神存则二气存，俱存在定，便俱虚无，无上之妙境在是矣。

　　鹤林子云：“及至打熬成一块，试问时人会不会？不增不减何抽添？无去无来何进退？”

　　神炁合一，俱定入一块，则无火矣。不似小周天之有增减，不增不减，不有抽添，息无往来，有何进退？此归一而渐归于无之说也。

　　张静虚云：“真候全非九六爻也，非颠倒，非进退，机同沐浴又还非，定空久定神通慧。”

　　真候者，火候定而空矣，不用小周天之九六，不同其颠倒沐浴等，而惟定空。久定久空，神通慧照，朗然独耀，同于世尊之涅盘，而灭尽定矣。

