<!-- { "loadSidebar": true } -->
　　天尊告曰：「学道之士，欲明心性，先须知得心性从出之原：盖人物始生，皆由天赋其性，地载其形，故天地谓之大父大母。从古佛仙圣贤，莫不首敬天地。虽人有贫富贵贱男女贤不肖之分，而其戴高履厚，则一也。末俗不知性所从来，命由天定，肆意任心，逆天背理，以致天鉴其恶，或贫或贱，或疾或夭。
　　世愚不察，孽由自作：
　　谓天弗佑，横出怨谤，是谓『怼天』；
　　假饰己善，妄求非分，是谓『欺天』；
　　暗室作非，遇人掩着，是谓『昧天』；
　　口谈仁义，心多荆棘，谓天弗知，谓人罔觉，是谓『诳天』；
　　对诸三光，弗诚弗敬，威仪弗检，畏惧弗存，是谓『亵天』；
　　己命偶乖，嫉人富有，瞋天弗公，是谓『诬天』；
　　读书不明，诵经弗解，妄议前人，讥诽有道，是谓『藐天』；
　　即有一二修省之子，略知向善，无如善念未纯，善根未固，善果未深，遂希福报，妄延僧道，章奏屡陈，是谓『渎天』。
　　吾今告尔修士，务宜首敬天地。然所谓敬，又非媚天以邀福也。正直之人，尚不受媚，况天地乎！所谓敬者，盖从自己性天中，时时省察；于自己心地上，刻刻检点。一言而弗合于天地，弗言也；一行而弗合于天地，弗行也。以吾神明之性天，仰体乎于穆之天；以吾静镇之心地，俯察乎安宁之地。
　　如子舆氏所云：『存心养性以事天』如礼所云：『闻雷而惧，中夜必兴。』斯称敬畏，若末俗凡流，素无实行，矫举以祭，祗曰谩天，非敬畏也。然心性难明，以敬畏入，虽暗室屋漏，常若天地神明，昭鉴在上，如此存心，则非僻无自而生。非僻不生，则心君泰然，性天朗霁，身口意业，自然清净，三业清净，则六根六尘，俱可清净，而入圣之基，已有体段。然又不可一刻放逸，加以时时洗涤之功。及至阴符消尽，阳神脱现，浑浑默默，天真发光，端坐天廷，隐显莫测。名之曰佛，佛亦强名；名之曰仙，仙亦强称。仙乎佛乎？圣耶贤耶？名虽多种，实由一心。惟心与性，是二是一。心性与天，同体不异，是谓三才，与道为一。敬畏天地，功效最神；不知敬畏，漫曰学道，祗是魔精，命终之后，必堕恶趣，永失真道。」
　　清净身业章第四
　　「既知敬畏存心，则三业可净。然此三业，亦须逐事省察，随时检点，方能渐净。如彼身业，曰杀盗淫，无论贫富贵贱，人皆有之。何谓皆有？即如『杀』业，大之帝王穷兵黩武，武将诛降屠城，文吏草菅民命，轻戮无辜；次之豪贵，非理烹宰，屠儿魁侩，惨割生灵；小之启蛰之际，戕害昆虫；方长之初，刈伐草木，此皆杀业之易见者。又如世俗愚氓，与人仇怨，遂欲立歼其躯。瞋憾一萌，杀机旋动，天鉴其罪，注名杀籍，致受杀报，了无解释。又有一等深文胥役，笔锋害命，不顾天理，枉法屈刑，残虐无辜，缘兹杀因，酿成杀果，冤冤相报，无有了期。
　　太上曰：「天之道：不争而善胜，不言而善应，天网恢恢，疏而不失，能无报乎？」然昔圣戒杀，言其大概，吾今详为开导。尔诸学人，能净杀业，即是仰体好生，盖一切蠢动含灵，与　吾同体。自昔圣贤，皆以爱物为心。能爱物，则杀业净，杀业净，则太和元气，在吾一身，而此心与天地通矣！何灾不灭，何福不增乎！
　　其一曰『盗』。盗之一字，匹夫匹妇，稍知惜耻者，皆不肯为。似乎甚少，不知所谓盗者，岂必白昼劫夺，昏夜穿窬，方谓之盗？凡官吏侵渔国帑，以及有主之物，不问而取，虽一草一木，一花一，一饮一食，皆谓之盗！盖以其物非己有，我私窃之，欺人于不及知也。是以古之圣贤，非道非义，一介不取。谨小慎微，职此之故。至于学士文人，剽窃文字，掠取虚名，以欺于世，此更盗之尤者。究之天恶其心，神为之鉴。久之败露，贻讥儒林。此种盗业，世多蹈之，人最难知，实为奸险。
　　其一曰『淫』。淫之一字，举世易犯，而豪贵文士，其恶为最。从古圣经贤传，谆谆诫淫，深为剀切。盖淫之为恶，丧人名节，亏己德行，受害无穷，流毒莫甚。不必显有其事，始谓之淫。凡创为淫词，造作淫具，起一淫念，述一淫事，皆是淫机未除，淫根未断。若妖冶在前，而一心不乱，一尘不染者，世有几人？昔　佛训诸弟子：「见妇之长者，视之如姊，幼者如女。」所以敬守此心，不使放佚，则虽目触色境，心离色尘，于此制得，色根自除，不致染着也。
　　然此三业，心为之根！富贵豪强，文人学士，犯者极多。尔诸学人，欲净身业，务净其心，业根一除，萌芽不复生矣！
　　断除口业章第五
　　「身业既净，尤须警戒口业。盖口业一端，较之身业易犯，虽高人达士，亦多不检。然非礼勿言，克己之要。昔孔门诸贤，惟三复白圭之彦，至圣独取，而多才如端木，兼擅言语之科，犹以存鲁一举，致贻美言伤信之叹，况其余乎？
　　往昔　释迦如来，率诸弟子，渡经恒河，见众渔人，举一巨鱼，首备百兽之形。诸弟子莫识其因，请于　佛曰：『是何恶物，获如是身，不亦怪乎？』如来告曰：『曩昔劫中，有一僧人，自恃才辩，与人谈论，必欲争胜，稍或拂意，即生瞋怒，指兽名，訾詈弗己，究之咒诅于人，祗害己身，积孽愈深，罪报愈重，万劫寒冰，无能解脱，岂不悲欤！』如是诸大弟子，谛听斯言，互相诫谨，皆愿众生，永断口业，无堕恶趣。
　　然业有四端，而妄言绮语，才智者多；两舌恶口，愚贱者广。
　　如学士方入儒林，缁流粗通禅教，黄冠羽客，略识导引，生矜诩，恣意贡高，大言欺世。习儒者曰：『我得精一执中矣！』为释者曰：『我得最上一乘矣！』学道者曰：『我得金液还丹矣！』是皆大妄。执迷一己，复诳于人，终身邪慝，罔知醒悟！听其言，似可颉颃佛仙，媲美贤哲。观其行，究多暗昧，弗异庸流！
　　若夫绮语，文士尤多，诗歌艳丽，词藻精工，逞其才华，致犯大戒！更有着为邪说，鼓惑愚民，败德丧名，伤风乱俗，只图笔锋快利，岂知流祸无穷！故绮语一业，其过甚隐，其报最严。
　　至于两舌，不独匪僻小人，摇唇鼓舌，背乱曲直，以及愚夫愚妇，向此说彼，向彼谈此，颠倒是非，方谓两舌。凡儒者持辩雌黄，朝士建议反复，致使正论紊淆，贤人疏远。又或邪师胸无定见，依违两可，贻后学，皆两舌也。
　　所谓恶口，惟彼愚夫，乘人过失，指摘瑕疵，恣肆讥讪，妄行诋讟，表白己长，暴扬人短，上干天怒，隐示之罚，如恒河孽鱼之类，良可浩叹！
　　然诸恶业，不独佛仙经中，谆谆诫训，示以泥犁拔舌之报，即彼儒氏，亦有明诲：「出口兴戎」，载之《尚书》；「慎尔出话」，列于《雅什》。「口是何伤，祸之门也」，铭于《三缄》，第圣贤言，最为简切。惟佛仙语，备极详明。　吾今更为分晰开示：凡尔在会，并未来一切众生，依　我之言，各凛三缄之诫，静默持己，毋炫才智，毋逞舌锋，恪谨语言，时存畏惧，慎之于未言之先，省之于方言之际。妄言不生，绮语不作，戒谨两舌，永断恶口。如此洗涤，可以修身，可以事天，进德之基，是为至要！」
　　防遏意业章第六
　　「口业净已，然口所从出，皆起于意。诸意由心生，心为身主，防闲宜严。若非平时戒谨，以义制事，以礼制心，则恶孽时萌，便难降伏，身口两业，俱不克净矣！意之可畏，喻如驷马，惟在制御有方，勿令奔放！所以古昔圣贤，训人谨独。惟能谨独，则意之所发，诚实旡妄，贪瞋痴业，无由得生，而意可净矣！
　　然所谓贪，非特作威苛取，嗜利无厌，弃法通贿，黩货无涯，始谓之贪。凡商贾网利市廛，多方垄断，豪强诡谋渔利，锱铢靡遗，皆谓之贪。　太上云：『不见可欲，使心不乱；难得之货，令人行妨。』《曲礼》曰：『分无求多。』盖贪心一生，则只知利己，罔恤乎人，善念由此而消，恶业缘斯而起！
　　然贪有多端，说不能尽：
　　如所贪在名，则意为之牵，患得患失，无所不至，倘有弗遂，恣怨于人，贪乃化而为瞋；
　　所贪在利，则思夺人所有，饱己之欲，机械变诈，甚于穿窬。子舆氏云：『鸡鸣而起，孳孳为利。』即跖之徒，岂不化而为盗乎？
　　所贪在色，美好是，佚乐无度，寡廉鲜，帷薄不修，贪更化而为淫矣！
　　凡此贪业，发之于心，见之于行：或恃势凌人，而胁其顺己；或巧肆诈谋，以迫其从心。身口诸业，由斯而集。贪业之害，生生化化，无有穷竟，宁不畏欤！　吾今剖晰晓示，尔诸学人，务须洁清自矢，以净尔意，毋得贪求，致罗恶趣。
　　其一曰『瞋』。瞋之为害，譬如猛火，烈一炽，势同燎原，不可扑灭，不可向迩。《阴符经》云：『火生于木，祸发必。』是以古昔佛仙，务行忍辱，以除瞋恚之火。
　　太上曰：『上善若水，水善利万物而不争，故几于道。柔胜刚，弱胜强。』《曲礼》云：『狠毋求胜，人能柔弱自下，不求胜于人，尚何瞋乎？』昔儒门贤哲，若颜子之不校，孟氏之自反，皆以瞋为害道，妨功德利。故虽非义之加，横逆之犯，皆恬然受之而不与计也。世之愚夫，见人忤己，思报复，每致仇怨相攻，小则恶口交讥，大则易刃残杀，遂有一朝之忿，忘身及亲之祸。是瞋之一业，潜伏于内，则身口二业，显肆于外。而愚人迷误，至死弗知，可不悲欤？
　　其一曰『痴』。所谓痴者，非冥然无识，昏庸暗昧之谓也。盖人谬执己见，偏向一途，不知大道，不达正理，邪见痼蔽，莫识醒悟。迷性既深，虽遇至人，语以正道，彼终不悔。似此痴人，实为懵懵。更有一等才智之人，明知世事皆幻，繁华易尽，一切所有，咸归于空，无如爱欲难除，爱情难割，虽欲强制，旋踵即迷，正知正见，无由得开。譬彼杲日，障于云雾，自性不明，终身迷惑，及至物消形化，始悔从前，晚矣！晚矣！
　　然此身口意业，净有难易。身口二业，见之于外，犹易检点。苟有明理者，其或能之。惟意隐而弗露，人不易知，较身口尤为难制。净兹三业，是谓『十善』。十善周备，即可生天！逞兹三业，是谓『十恶』。十恶轮回，即沉苦趣！尔诸学人，慎兹三业，可与入道。
　　究论性本章第七
