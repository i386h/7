<!-- { "loadSidebar": true } -->
　　第一要发『正信心』。知三业当净，则慎尔威仪，谨尔话言，净以信尽，知天地当敬；则曰明日旦，罔敢戏渝，敬以信生，事君宜忠；则靖共尔位，忠以信人，事亲宜孝；则明发有怀，孝以信成，昆弟友恭。惟信斯真，夫妇和睦；惟信斯敦，交友之道，笃信全伦。奉师之教，遵信钦承。鬼神虽渺，信不可欺；因果虽微，信不为谬；圣人之言，信不敢侮；佛仙之训，信不敢轻。
　　第二要发『坚固心』。勿始勤而终懈，勿见异而思迁，勿畏人之讥刺，而易其素履，勿惑人之浮议，而改其清操。勿以善小为无益而不为，勿以恶小为无伤而弗去。勿画地以自限，勿进锐而退速。
　　第三要发『永远心』。《易》曰：『不恒其德，或承之羞。』故千寻之绠，可以断木；一丈之溜，可以穿石，惟其久也。语曰：『涓涓不绝，终为江河；毫末不拔，将执斧柯。』讵非久远之所致乎！
　　若人能发此三心，自始至终，罔有间断，念兹在兹，弗得弗措，则身体之勤，力行之永，虽愚必明，虽柔必强。以此入道，道不难入；以此希仙，仙不难希！可以救劫，可以消灾，可以祈福，可以解厄，可以保命，可以延生，可以证真，可以成圣，皆由此经！
　　然此经也，集儒释之精，备三教之理。或有迂儒，妄指　予言，为援儒入释，援释入道，致起讥讪，或生訾议，而未达三教同源之理。故　予旁引儒书、竺坟道帙，会三归一，以垂训诫。
　　尔在会弟子，及天下后世众生，苟能深信　予言，味乎旨趣，真修实证，不特　予愿克慰，即上帝演之圣心亦无负矣！」
　　于是群仙闻已，稽首赞叹而作颂曰：妙哉伭元大导师　宣演修真之巨典　　慈心广度诸末劫　恒沙世界法轮转　　始原于混沌初　天道昭明理最显　　事天全凭一敬心　忠孝两伦心所展　　友弟相亲同气生　夫妇宜家诗所钦　　信交朋友丽泽义　尊师重道人之伦　　五常无缺修之本　内葆真元精气稳　　若再积功并累行　为善最乐人自省　　三教由来本一宗　心性原属圣愚同　　休言因果无凭据　善恶何尝少吉凶　　恶自余殃善自吉　鬼神报应一重重　　仙经佛典多明示　勿效愚人罔知忌　　谤佛谤仙恣口舌　泥犁苦报真恶趣　　悟者改弦速易辙　遵信天尊之所说　　猛力汲汲好自修　金丹大道用心求　　并于玉笈勤探索　工夫不远在心头　　我闻仙师之奥旨　不觉踊跃心欢喜　　普愿末劫诸众生　欲脱轮回须念此　　诵持不辍日复日　了得心性万事毕　　此经总括诸道藏　要得超凡惟心习　　习成妙谛如明镜　返本还元一太极　　虚空粉碎更何如　实实虚虚道惟一
　　于是诸仙说颂已毕，天尊复谓在会弟子：「尔等诸子，宜各依教奉行，广为流布。」
　　天尊说经既毕，随起法座，于是天花散布，琼香浮虚，伭鹤（），瑞霭盈室。在会弟子，稽首信受奉行而退。
　　赞
　　参同妙蕴　　括尽诸经　　穷源究本指修行诚洁礼星辰　救劫消氛　　遐迩乐升平
　　一行子斗姥心咒北斗心咒说：
　　斗姥，系龙汉祖劫中天竺国人，所说梵咒与佛咒同，俱属梵音梵字。东土人不识梵字，故前代师真照儒字翻译，然复不类儒书，难以正音读，往往同是一音，译有不同：
　　盖梵音同也，注引字者，音略悠长。二合者，原梵字只一字，译人翻作两字，仍一滚念。
　　再　吕祖演此咒时，曾示斗姥法像云：「四头八臂，中天人相。身披天青云锦法服，首上宝髻有黄金塔一座，共九层，塔顶放曼优钵陀罗尼华，名曰『无忧华』，颜色殊胜于昙华，香丽莫比。中两手结印，旁六手：一手托日，一手托月，一手执戟，戟上有旛，旛上有金字曰：『九天雷祖大帝』，一手持杵，一手把弓，一手捻箭。身坐莲华宝座，座下白玉龟台，台左右有　玉梵、　妙梵二天王侍侧，万圣千真拥护。」兹因详明梵音句读，故并叙述于后。
　　涵三语录(卷二十八)
　　吕祖全书涵三语录小序
　　昔儒家有语类，释氏有语录，皆学者记录其师之答问，片言只字，不欲遗忘，以为学问之助，然而可存者绝少。《涵三语录》，不过日用之庸言，已尽精微之大道。盖体备不离于己，故亲切有味，其辞殆与洛闽语类同，而非他人之说法讲学者，所能及其万一。峨眉仙师，谓滴滴甘露沁人心脾，何经与录之分，信知言矣！
　　纪述者，黄君诚恕、吴君一恕、李君务恕；纂辑者，孙君守恕、余侄允诚；续录则余与黄君。辑近年以来，黔中就楚积经演典之训，合前录共为一卷。要之涵三此等语极多，皆散失藏匿，而不及全录，惜哉！
　　涵三语录
　　吕祖曰：「道无可道，可道非道。无可道道，而故道道，所道之道，是为道郛；无可为道，而故为道，所为之道，是名道蠹。微乎！微乎！未有天地，道于何寄？既有天地，道于何有？入乎九渊，通乎九天，包乎六合，运乎两极。智者无所用其明，巧者无所施其力。拙以藏之，愚以守之，清以涵之，静以养之，神而明之。故欲极于神，则不可不养；欲得其养，则不可不涵；欲至于涵，先必有守，守之固者，藏之必深。惟其能藏，于是可守，惟其有守，是以可涵。迨其养足，神明不测。
　　然此大道，实在无为。不可以虚，不可以实，虚虚实实，是为至道。下士闻言，旨大非笑。彼所非笑，亦又何计？彼不知虚，焉能体实！彼不知实，焉能体虚！循迹不化，执象以求。或为不法，而多左道，填塞胸臆，罔悟太伭。岂知精微，不离心君。巧者弄其诡谲，欲捷道以求速成；智者逞其私知，思异途而至于域。是以作为一切采炼等术，背道愈甚！既有口说微言，以求诸心，然实功不致，徒为虚谈，于道何切！
　　尔诸学人，出其至诚，铲其私心，巧智尽丧。拙以藏之，愚以守之，清以涵之，静以养之，于是神而明之，久久渐熟，大丹斯成，与上圣同功矣！若乃利欲未忘，我见不除，妄议大道，反生障碍。下士不为，深可哀恻！」
　　※　　　※　　　※　　　※　　　※　　　※　　　※
　　道，吾不得而知也，吾不得而言也。吾不得而知，无所用吾知也；吾不得而言，无所用吾言也。无所用吾知，以无可知也；无所用吾言，以无可言也。以无可言，固无所言；以无可知，固无所知。无所可知，而故求知，其所知者，道之末节；无所可言，而故为言，其所言者，道之皮肤。微乎！微乎！有形无形，有象无象。不可以知，而无弗知，是名真知。不可以言，而无所言，是为至言。无知无言，遂无以为道。无以为道，而又何言？而又何知？无知无知，无言无言，乃为妙道。
　　※　　　※　　　※　　　※　　　※　　　※　　　※
　　诚斯明　明斯诚　金丹妙诀　一个囫囵固尔精　养尔神　清静虚寂　浑浑沌沌　莫忘本来面目　　山青水净同伦
　　※　　　※　　　※　　　※　　　※　　　※　　　※
　　凡人学道，先要养气。气粗则心浮，心浮则胆大，胆大则人欲肆，欲肆则道心不定，道心不定，则诸恶因缘，辐辏而至。可知养气，是入道要紧功夫。
　　※　　　※　　　※　　　※　　　※　　　※　　　※
　　大道至公，伭功微妙。负气含形，亦能觉知了悟。逞私用智，反生障碍迷离。参淂透伭关一点，三宝总属糠；打不破羁网千重，六根皆是冤孽。猛回头，大海茫茫登彼岸；急下手，虚空漠漠见青天。只知身后虑身，那管错中更错！为子孙开基创业，牛马劳劳，向人世积过重愆，刀枪迭迭。要知百年有限光阴，岂能千载常存躬体！好收拾意马心猿，用功夫龙降虎伏。若不着用心机，枉费摩挲，纵教日诵伭文，徒劳气力！从此各寻向上，勿仍自失居诸。尔等勉之，予言不再。
　　※　　　※　　　※　　　※　　　※　　　※　　　※
　　训萧修恕云：「一派汪洋，何处是岸？何处是死处？汝恐不能到那死处去！舍身何用？不如此时寻真人！枯禅无益，尔且静持三月，在此间坐百昼夜，看是如何，方可到那死处地方去得。」
　　※　　　※　　　※　　　※　　　※　　　※　　　※
　　问刘守恕云：「于予言能会一二否？即将一二说来。」
　　守恕对云：「一是先天否？」
　　答云：「一非先天。先天曾着得一字耶？自昔一画开天，已落下一乘矣。子亦会予文中义乎？将皮肤处说来。」
　　「去却皮肤，便见骨髓。」
　　又问守恕：「将虚实义讲来！」
　　守恕对云：「虚是先天。」
　　答云：「何处立先天？」
　　「此先天基也，非先天也。除却精气神，方为先天。炼三宝是后天功夫，到先天不事此矣！先天是忘忘无无地位，着不得一毫思议。才着一毫思议，便不是先天矣！」
　　※　　　※　　　※　　　※　　　※　　　※　　　※
　　问诸子有未晓者，举一义来。
　　吴一恕对云：「下手用工处，此心如何使用？」
　　答云：「方下手时，此心贵一，注意伭关。既下手后，得其微妙。此心贵无，无所注意。大丹秘诀，如是如是！」
　　※　　　※　　　※　　　※　　　※　　　※　　　※
　　问婴儿结就后，是何地位？时守恕误对答云：「非我问尔！」
　　「此结就后，是何地步？」
　　「结就后，亦离后天，已见先天之时，知否！先天，无为者也。彼婴儿结就后，既是先天，便当无为。若心不至于忘忘，则念有所触而生，便非无为矣！既非无为，则三灾生焉。」
　　※　　　※　　　※　　　※　　　※　　　※　　　※
　　守恕问「动静之旨」。
　　答云：「不动则腐，不静则乱，一动一静，贵乎自然！阴阳者，动静之自然者也。四时循环，又一动一静之自然者也。至于太极，则又动极而静，静极而动之自然者也。惟无极，斯无动静矣！」
　　守恕复问《三品》中，广求高真指示之语。
　　答云：「岂有婴儿既成，而尚不通伭伭者乎？但婴儿既成，切不可遽令出舍，或养护一二十年、三五十年，然后可也。若养护之法，只在无为。不然，难脱三灾矣！子辈将予言与斯文互参可也。」
　　※　　　※　　　※　　　※　　　※　　　※　　　※
　　大道无名，大道无形。于若即若离之中以求，在有意无意之间而得。忘我忘物，无声无臭。
　　※　　　※　　　※　　　※　　　※　　　※　　　※
　　吾门甚大，吾法甚严；吾道甚公，吾戒甚肃！能遵吾门之法津，持吾教之戒行，便当心口如一。道念坚真，屏幽居，不干外事，无自劳扰，解缚脱系。毋取荣以致辱，务弃邪以归正。守雌养元，道乃真定。
