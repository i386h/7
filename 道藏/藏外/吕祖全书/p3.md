<!-- { "loadSidebar": true } -->
　　三、四品　着于金陵，
　　五品　　　着于毗陵，
　　六、七品　着于信州，
　　八品　　　着于临江。
　　地更五处，时历数年，想见其演之不易！惟其心之慈、愿之宏、志之坚确，夫是以卒底于成。
　　此经多沈郁谨严，不似后此所演诸经之畅，而实包孕诸经，胚胎众品，如泉出山而势将放海，如解箨而气已干霄。
　　惟理原一贯，旨本同归，三教不必殊途，诸经又焉异致，而曲学下乘旁门，各树赤帜，互相讥诋者，其亦可以废然而返矣。
　　重刻八品仙经原序
　　不佞受性恬简，有志于道。居恒虔奉　吕祖，凡有所为，必以告，师亦鉴予之诚，往往降箕，示以规训，赠以歌诗，其语初似秘，而事至无不晓然符契者。
　　及滇守之迁，一日箕忽有所命，谓「畴昔所着仙经，前后共八品，业已梓之广陵，但其传未广。子今守滇，滇为古六诏地，夷汉杂处，民性羯音结羠音死，罔知礼义王化，日寻干戈，以戕其生，朽骨腐肉，郁为腥膻，以致上触　帝罚。子序是经而广其传，其为利益甚溥。　余时敬诺。」
　　夫道尽之于《易》，而意尽之于阴阳。嗣后黄帝与蚩音鸱尤战于涿鹿，九天伭女，授以　太上道君所撰《阴符经》，犹龙公时度函关为令尹喜所勉，而为之撰《道德经》。二经其势若险而趋甚平，辞若偏而蓄甚完。再后有《参同契》，原本于《易》，推广二圣人之旨而奥言之，莫可涯涘！晚而又有《悟真篇》，谆谆为铅汞龙虎婴儿女之说。其幡然悟者，以为身中之坎离；其罔然迷者，遂流而为黄白采炼之术。枝蔓音万不根，张皇过实，道岂如是哉！
　　今兹《八品》，主于道而辅之以儒释，其体用颇合乎《中庸》，其指归无异乎《楞严》、《圆觉》，由浅而深，由外而内，由显而微，由五行而万物，由伦常日用而身心性命，无所不该，无所不晰，高不可揆，深不可原，阐之而彰三光，舒之而弥六合，随之而不见其后，迎之而不见其前，广矣大矣！恍兮惚兮，罔能穷其象物，而洞其渊微。无论《悟真》，骎骎乎追躅《参同》而媲美之。
　　游方之内者，玩绎而有得于是，则将忠君孝亲、遵礼法、去凶暴、笃于自修，以养其名；
　　游方之外者，玩绎而有得于是，则将息虑绝欲、炼精气，勤吐纳、专于内守，以养其神。
　　此之谓不虚生，此之谓长生，此之谓无生。
　　三教合一而万理无亏。道不择地，地不择人，不越乎衣冠文物之伦，鸟言卉服之众，而俨如　东华、　孚佑，驾云骈而临教之，大畅伭风，一洗陋俗，岂小补云乎哉！然揣本而后齐末，原始而后要终，则今日之刊布流通，尤所致意于方之内，盖方内者，方外之基也。抱朴子云：「求仙要当以忠、孝、和、顺、仁、信为本，若德不修，而但务方术，终不得长生。」有客从旁笑曰：「子大夫辨矣，将无以神道设教乎！」余退然不敢任。
　　万历甲寅岁冬月，还阳道人赵性粹书于滇中之澄怀轩。
　　八品仙经原序　(此序系初合刻八品，尚未分定品目时)
　　《八品仙经》，盖　纯阳吕祖师之箕着也。其一、二品授于广陵，三、四品授于金陵，五品授于毗音皮陵，六、七品授于信州，八品授于临江。仍谕授经众信，存以俟取。至是乃命广陵童启伭子，普取梓布，李子序之。经至，启伭汇录，更祈　仙姑何祖，紫阳张祖箕校，梓于万店筑仙楼，阳乃重加订。稽首作礼而序曰：
　　「大哉品经乎！其括丹经，剖伭蕴，剔皇猷，舣音拟道筏，要原终始，宗贯天人，罔弗悉备！洵度世之贞符，修仙之要道也。于稽其概：可以征设教之神焉，可以觇翊治之隆焉，可以功德之盛焉，可以三教之归焉，可以核音劾正邪之辨焉，可以证修炼之秘焉。何也？
　　盖神不可以方所测，故感自疾而应益显，信不可以遐迩窒，故孚自溥而化益光，是故祖师品经，不一人一方畀，而五陵多士畀者，正以彰大道为公之兆，寓中孚起信之机尔，故曰「可以征设教之神」；
　　昔羲黄尧舜，神化宜民，垂拱而治，是故《伭元太极五行品》，首表我太祖高皇帝圣谕，配扬
　　玉帝天尊，阐化妙旨，使人晓然知迁善以弭音米灾，积德以致福，养性以合真，而助国佑民，默赞无为之化莫茂焉。故曰「可以觇翊治之隆」；
　　昔伭圣化形演经，大士分身说法，是故祖师痌瘝愚盲，曲垂接引，或以梦示，或以形谕，或以箕演，纪载不足以尽之，迨兹品经，则又媲休云笈普门，功德尤为罔极，故曰「可以功德之盛」；
　　夫道一而已矣。初无有三教之分也。昔我老犹龙，宣圣窃比，象教未东，列子预述，夫何其徒，各相护持不相下，非矣！是故品经，博援儒释之精微，发挥道源之奥妙，而殊途同归之义弥昭，故曰「可以会三教之归」；
　　且道有正宗，宗有伭秘，秘有真诠。自旁门起，而邪淆正，妄紊真矣。是故品经廓真辟妄，标正祛音区邪，明而严，详而确。学者据品参诠，循诠探秘，握秘归宗，即旁门乌得而眩诸，故曰「可以核邪正之辨」；
　　夫大道未易以明言，至人兼难于遘识，况丹铅伭机，托譬既多称名转浩，口诀隐语，臆中为艰，是故诵法品经，自尔心领意会，触类通解，豁若关开键启而直达堂奥矣！故曰「可以证修炼之秘」。
　　
　　虽然载道者经也，阐道者人也，祖师着经以训世，而人不能法经以修仙，宁不有负普度之德意哉！苟人人信受，不徒诵览而是训是行，则人人脱苦海，登道岸，超跻仙境，而祖师之惓惓轸望始慰。
　　善哉童子，卫道之功，与经同其广远，而寿祉允祚繁衍如之矣。若孙得富侍箕藏法，朱霓奉道受经，咸与有功，故并及之，其诸受经善信，具在品中不更赘。
　　时万历己丑三月，广陵弟子启真博微李应阳谨撰。
　　八品仙经自序　(系后重复校正时，自序校经始末，非专序演经)
　　仙经着于五陵古矣！大旨宗贯三家，汇音毁归万理，谕教忠孝，勤勉德功，无不襄益王化，协赞天工，自身而家，自家而国。斯之推也，由博而简，由显而密；斯之用也，诣于神化之极，不越夫格致诚正为归。此着经五陵之义也！
　　大道烂然，周行坦率，本非隐怪谲异之书，不近祸福告禳之典。其知微也，穷精达化，上升天京；其致治也，垂拱端默，刑措无为；其潜养也，修身静虑，退志恬颐。岂曰行香念经，然后拜典，笃信于愚夫愚妇之伦。是故上士悟之以几神，中士修之以入道，下士得之以延年。义理混茫，气神灏博，宁不可以寿于天地间乎？
　　传经后，或于雕虫镂音漏鱼之际，未无「鸟」迹如「乌」，「狐」近于「孤」之类。昔固费何、张二真所正，正之固亦矻音窟确，而今乃大订焉。五陵异地殊训，犹曰创草。卷之不次者，于今次之；品之不第者，于今第之。犹虞世邈音漠时遥，以讹授讹，复如旧日之淆吾梓也：如
　　「君王」曰「君亲」；「神败」曰「神沃」；
　　「太王」曰「文王」；「武乡」曰「武卿」；
　　「任心不了」，曰「在心不了」；
　　「何匪修持」，曰「何必修持」。
　　凡是类者，不啻什伯，皆何、张正之之后，而再误之者也。大可忧者：杂学曲派之流，芜言以摹吾经；英异魂爽之辈，伪说以搀吾典。赤轮行空，普照群族。
　　天地至大，包含万物，固弗与竞，能无惧乎？
　　谓天之文，日月星辰，露雷风雨，云霞霓电；
　　谓地之文，山岳海渎，飞走潜植，宇舍荒维；
　　谓人之文，仁义礼智，忠孝信诚，衣服饮食。
　　三才之所以绵于长久者，盖以恒也。
　　至理之外，更无余理。繁言之末，安赘多言！是以孔孟之后，不复有孔孟之书；老庄既往，不更闻老庄之语。　吾着仙经而大订之，讵重编累牍，而数数与人间言乎？即何、张正后，突云须候酉年酉月酉日酉时，起首入室。　吾因笑曰：
　　「几个人生百岁延　　回头迅速在当前
　　爱河欲海无边苦　　安忍迟迟待酉年」
　　是诚旁门异径骋驱踵趾，冒昧天垣，灵爽行游，纵箕舞舌，乱我典彝，当有叛道背教之诛，虽曰避于明刑，实难逃乎阴罚与。
　　适以复诚子上，儿时刲音奎股活母，嗣是父罹音离于灾，过恸失目，吾因感而降之，以复其明焉，即授以语录一集，《雪过修真仙忏》一卷，《斗光度厄护命大神咒》一帙，仙经亦于焉丕定。授毕，吾遂不复至矣！是卷次已定，朗若日星，品第已分屹如衡岱。苟易吾言，毁经灭教者，是经云：「如有毁经灭教之人：城隍里社，检举以闻；雷火二部，即加报应。」岂有爽耶？信受奉行，守而勿失；礼诵解悟，修而勿怠；广宣教法，大振伭风。则人入道之志不惑，而我卫道之力不孤。是言也，亦宜与《八品》合传，以警夫后之纂经者云。
　　天启丙寅之岁，正月上元日，
　　孚佑帝君自序。
　　
　　八品图象(第六七品无图)
　　
　　前八品仙经开偈上
　　(凡经道皆有偈，揭一经之全旨，以为皈依信顺之词)
　　稽首皈依三教主　　天雷上相号纯阳行功圆满周三界　　愿力宏深十方宝剑威光夭崇灭　　金丹至道鬼神降飞升上圣真诠笈　　普济群迷妙法航散祸消灾求度厄　　至心皈命诵伭章
　　太上吕祖开天皇极证真阖辟洞妙仙经上卷
　　太极化育品第一　(品目俱系　吕祖订正。)
　　尔时有二义：一则述奉命开阐之由，如云彼时；一则正指说经之时，如后文「尔时真人曰」之类是也。
　　尔时　玉皇至尊，在率凌霄天宫，同　瑶池圣母，演说《开天皇极普济妙法》，五老帝君，偕十洲三岛五岳四渎三界真仙，咸集左右，听说妙法。
　　是时　东岳帝君，出班奏曰：「昔有天符下降，为因众生背逆君王，欺凌父母，染贪尘欲，婪音岚酷利名，奸盗邪淫，秽污浊乱，人我互执，骨肉忿争。特报折子孙，衅灾地土，遵旨抄录部洲，夭丧痳痘流行，百千万亿，旱涝稼穑，十损七八，罪重者歼音尖嗣，罪轻者疾瘟。魂盈司，莫能救拔；饥馑载道，日不聊生。如斯罪报，众生仍不修省，业网愆尤。伏望慈尊，哀怜愚昧，救大苦恼布颁恩命，转祸成祥。令皈依正道，离诸障碍，人无横夭，国泰年丰。庶滞魂赖以超升，则疾疫仰而清泰。俾令天清地宁，物阜和平。」
　　玉帝闻曰：「善哉！善哉！尘寰污浊，恶贯乾坤，天地转轮，报及障业，因迷正道，故作愆过。敕令仙曹得道　吕真人下界，大阐伭微，开悟盲聋，谕讲太强大道，涤荡世界尘氛，咸使改邪归正！」
