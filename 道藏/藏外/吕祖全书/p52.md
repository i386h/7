<!-- { "loadSidebar": true } -->
　　金诰曰：积阳成神，神中有形，形生于日，日生于月；积阴成形，形中有神，神生于金，金生于土。随阴阳而生没者，日月之光也，因子生光，数本于乾坤；随阴阳而升降者，金玉之气也，因时生气，时本于天地。
　　真源曰：日月之光，旦后用九，晦前用六，六九乾坤之数。金玉之气，春夏上升，秋冬下降，升降天地之时。金生于土，玉生于石，石生于土，见于形而在下者如此。日中金乌，月中玉兔，月待日魂而光，见于神而在上者如此。
　　比喻曰：日月比气也，肾气比月，而心气比日。金玉比液也，肾液比金，而心液比玉。所谓玉液者，本自肾气上升，而到于心，以合心气，二气相交，而过重楼，闭口不出而津满玉池。咽之而曰「玉液还丹」，升之而曰「玉液炼形」，是液本自肾中来，而生于心，亦比土中生石，石中生玉之说也。所谓金液者，肾气合心气而不上升，熏蒸于肺，肺为华盖，下罩二气，即日而取肺液在下田，自尾闾穴升上，乃曰「飞金晶入脑中」，以补泥丸之宫，自上复下，降而入下田，乃曰「金液还丹」。既还下田复升，遍满四体，前复上升，乃曰「金液炼形」，是亦金生于土之说也。
　　凡欲炼形飞金晶者，当在静室中，切禁风日，遥焚香，密启三清上圣：「臣所愿长生在世，传行大道，演化告人，当先自行炼形之法，欲得不畏寒暑，绝谷食，逃于阴阳之外。」咒毕乃咽之。
　　真诀曰：背后尾闾穴曰「下关」，夹脊曰「中关」，脑后曰「下关」。始飞金晶以通三关。
　　肾比地，心比天，上到顶以比九天。玉液炼形，自心至顶以通九天。三百日大药，就胎仙圆，而真气生。前起则行玉液炼形之旧道，后起则行飞金晶之旧道，金晶玉液，行功见验。自坎卦为始后起一升入顶，以双手微闭双耳，内观如法。微咽于津，乃以舌抵定牙关，下闭玉池，以待上腭之津下而方咽。咽毕复起，至艮卦为期。春冬两起一咽，秋夏五起一咽。凡一咽数，秋夏不过五十数，春冬不过百数。自后咽罢，升身前起，以满头面，四肢手指，气盛方止。再起再升，至离卦为期，凡此后起咽津，乃曰「金液还丹」。还丹之后，而复前起，乃曰「金液炼形」。自艮卦之后，炼形至离卦方止。兑卦勒阳关，至干卦方止。以后起到顶，自上而下，号曰「金液还丹」。金丹之气前起，自下而上，曰「金液炼形」。形显琪树金花，若以金液还丹，未到下元，而前后俱起，乃曰「火起焚身」，此是金液还丹炼形。既前后俱起，兼了焚身，凡行此等，切须谨节苦志，而无懈怠，以见验为度也。
　　
　　道要曰：起后终宵闭耳　随时对饮金波宴到青州方住　日西又听阳歌
　　解曰：起后终宵闭耳者，为行金液还丹，须是肘液飞金晶，一撞三关，其气才起，急须双手闭耳，耳是肾波之门，恐泄肾气于外，而不入脑中也。随时对饮金波者，既觉气入脑中，既便依前法点头曲项，退舌尖近柱上腭，清甘之水，有奇异之验，甘若密味之甜也，当艮卦飞金晶一咽，至震卦方止。青州：震卦也。日西：兑卦也。又听阳歌者，自兑卦勒阳关，直到干卦，日用离卦，不必采药也。
　　饮罢终霄火起　前升后举焚身虽是不拘年月　日中自有乾坤
　　解曰：此一诀是金液炼形之法也。饮罢终霄火起者，依前法金液还丹，而艮卦炼形，是起火也。前升后举，飞金晶而起火也。凡玉液炼形之时，先后起金晶入顶，次还丹而复前升之以炼形，是比金液炼形之法不同也。当其飞金晶而起火入顶，便前起而炼形。前后俱起，名曰「焚身」。火起而行还丹，须依四时加减之数行之，此法不拘年月日时，但以谨节专一，幽居绝迹可也。日中自有乾坤，盖午前烧干，午后烧坤。以人身前后言之，肚腹为坤，而背后为干。午前烧干者，为肘后飞金晶，前起炼形也。午后烧坤者，自兑卦勒阳关，至干卦方止也。
　　直解曰：金液，肺液也。含龙虎而入下田，则大药将成，谓之「金液」。肘后抽之入脑，自上腹降下田，则曰「还丹」。又复前升，遍满四体，自下而上，则曰「炼形」，亦谓之「炼形成气」。
　　此须于玉液还丹，炼形见验，正当以谨节幽居，焚香而行此法。金液还丹，而相次炼形勒阳关。如是一年外，方得焚身，焚身即是坎卦前炼形。以人身前后言之，肚腹为坤，背后为干。焚身午前烧干为金晶，午后烧坤勒阳关。凡烧干自下而上，前后俱起。冬夏三日或五日，而行既济之法，以防太过。使金丹之有润，乃焚身起火中咽也。见验方止：内志清高以合太虚，魂神不游以绝梦寐；阳精成体，神府坚固，四时不畏寒暑，神采变移容仪；常人对面，虽彼富贵之徒，亦闻腥秽；功行满足，密授三清真箓；阴阳变化，人事灾福，神明皆能预知；触目尘冗，心绝万境；真气充满，口绝饮食，异气透出；金色仙肌，可比玉；去留之处，当所神祇，自来相见，驱出招呼，一如己意；真气纯阳，可干外汞。上件金液还丹，还丹之后，金液炼形之验也。
　　以上乃长生不死之诀。右中乘三门，系地仙。
　　大乘超凡入圣法三门　卷下
　　朝元炼气第八(超内院　炼气成形　紫金丹　炼阳神　顶聚三花)
　　金诰曰：一气初判，大道有形而列二仪。二仪定位，大道有名而分五帝。五帝异地，各守一方。五方异气，各守一子：青帝之子甲乙受之，天真木德之九气；赤帝之子丙丁受之，天真火德之三气；白帝之子庚辛受之，天真金德之七气；黑帝之子壬癸受之，天真水德之五气；黄帝之子戊己受之，天真土德之一气。自一气生真，一真一因土出，故万物生成在土，五行生成在一。真元之道，皆一气而生也。
　　玉书曰：一三五七九，道之分而有数；金木水火土，道之变而有象；东西南北中，道之列而有位；青白赤黄黑，道之散而有质。数归于无数，象反于无象，位至于无位，质还于无质。欲道之无数，不分之则无数矣；欲道之无象，不变之则无象矣；欲道之无位，不列之则无位矣；欲道之无质，不散之则无质矣。无数道之源也，无象道之本也，无位道之真也，无质道之妙也。
　　真源曰：道源既判，降本流末。悟其真者，因真修真，内真而外真自应矣！识其妙者，因妙造妙，内妙而外妙自应矣！天地得道之真，其真未应，故未免乎有位。天地得道之妙，其妙未应，故未免乎有质。有质则有象可求，有位则有数可推。天地之间，万物之内，最贵惟人。即天地之有象可求，故知其质气与水也；即天地之有数可推，故知其位远与近也。审乎如是，而道亦不远于人也。
　　比喻曰：天地有五帝，比人之有五脏也。青帝甲乙木，甲为阳，乙为阴，比肝之气与液也；黑帝壬癸水，壬为阳，癸为阴，比肾之气与液也；黄帝戊己土，戊为阳，己为阴，比脾之气与液也；赤帝丙丁火，丙为阳，丁为阴，比心之气与液也；白帝庚辛金，庚为阳，辛为阴，比肺之气与液也。凡春夏秋冬之时不同，而心肺肝肾之旺有月。
　　真诀曰：凡春三月肝气旺。肝旺者，以父母真气，随天度运而在肝。若遇木日甲乙土，于辰戌丑未之时，依时起火炼脾气。余日兑卦时，损金以耗肺气，是时不可下功也。坎卦时，依法起火炼肾气。震卦时入室，多入少出，息住为上，久闭次之，数至一千息为度。当时内观如法，一任冥心闭目，青色自见。渐渐升身，以入泥丸，自寅至辰以满震卦。﹝一千息以上尤佳，以息息渐微为度，如息住不须连数。﹞
　　凡夏三月心气旺。气旺者，以父母真气，随天度运而在心。若遇火日，丙丁金。于兑卦时，依法起火炼肺气。余日坎卦时，损水以耗肾气，是时不可下功也。震卦时，依法起火炼肝气。离卦时入室，依前行持，赤色自见。渐升身以入泥丸，自巳至未以满离卦。﹝一千息以上尤佳，其说如前。﹞
　　凡秋三月肺气旺。肺旺者，以父母真气，随天度运而在肺。若遇金日，庚辛木。于震卦时，依法起火炼肝气。余日离卦时，损火以耗心气，是时不可下功也。巽卦时，依法起火炼脾气。兑卦时入室，依前行持，白色自见。渐渐升身以入泥丸，自申至戌以满兑卦。
　　凡冬三月肾气旺。肾旺者，以父母真气，随天度运而在肾。若遇水日，壬癸火。于离卦时，依法起火炼心气。余日辰戌丑未时，损土以耗脾气，是时不可下功也。兑卦时，依法起火炼肺气。坎卦时入室，依前行持，黑色自见。渐渐升身以入泥丸，自亥至丑以满坎卦。
　　解曰：春炼肝千息青气出。春末十八日，不须依前行持，止于定息为法，终日静坐以养脾，而炼己之真气。乃可坎卦，起火炼肾，恐耗其真气。
　　夏炼心千息赤气出。夏末十八日，不须依前行持，止于定息为法，终日静坐，其炼如前。乃可震卦时，起火如前。
　　秋炼肝千息白气出。秋末十八日，不须依前行持，止于定息为法，终日静坐，养炼如前。乃可巽卦时，起火如前。
　　冬炼肾千息黑气出。冬末十八日，不须依前行持，止于定息为法，终日静坐，养炼如前。乃可兑卦时，起火如前，以至黄气成光，默观万道，周匝围身。
　　凡定息之法，不在强留而紧闭。但绵绵若存，用之不勤。从有入无，使之自住。采药之法，含津握固以压心，使真气不散。凡入室，须闭户孤幽静馆，远鸡犬女子，一切厌触之物。(双目)微开小窍，使明能辨物。勿令风日透气，左右有声。当灰心息虑，事累俱遣，内外凝寂，不以一物介其意。盖以阳神初聚，真气方凝，看待如婴儿，尚未及老，日夕焚香跪拜稽首：一祝天，二祝天仙，三祝地仙。三礼既毕，静坐忘机以行此法。仍须前法，节节见效。若以此便为道，但恐徒劳，终不见成。止于阴魄出壳，而为鬼仙。
　　道要曰：凡行此法，不限年月日时。一依前法，以至见验方止。其气自见，须是谨节不倦，弃绝外事。止于室中用意，测其时候，用二个纯阳小子，或结交门生，交翻往复，供过千日，可了一气。一以夺十，一百日见功，五百日气全，可行内观，然后聚阳神，以入天神，炼神合道，入圣超凡。炼气之验，但觉身体极畅，常仰升腾，丹光透骨，异香满室。次静中外观紫霞满目，顶中下视，金光罩体，奇怪证验不可备纪。
　　
　　内观交换第九(集阳神　摩天火　交换仙凡真空　人间天上华胥国)
