<!-- { "loadSidebar": true } -->
　　真诀曰：肾中生气，气中有真水；心中生液，液中有真气。真水真气，乃真龙真虎也。阳到天而难升，太极生阴，阴到地而难入，太极生阳。天地之理如此。人不得比天地者，六欲七情，感物丧志，而耗散元阳，走失真气。当离卦肾气到心，神识内定，鼻息少入迟出，绵绵若存，而津满口咽下，自然肾气与心气相合，太极生液；及坎卦心液到肾，接肾水，自然心液与肾气相合，太极生气。以真气恋液，真水恋气，液与真水，本自相合，故液中有真气，气中有真水。互相交合，相依而下，名曰交媾龙虎。若火候无差，抽添合宜，三百日养就真胎，而成大药，乃炼质焚身，朝元超脱之本也。
　　
　　道要曰：一气初回元运　　真阳欲到离官捉取真龙真虎　　玉池春水溶溶此恐泄元气，而走真水于身外也。气散难生液，液少而无真气。气水不交，安成大药？当此：年中用月，以冬至为始；日中用时，以离卦为期。或以晚年奉道，根元不固，自度虚损，气不足之后，十年之损，一年用功补之，名曰「采补还丹」。补之足数，止行此法，名曰「水火既济」，可以延年益寿，乃曰「人仙」，功验不可备纪。若补码足，而口生甘津，心境自除，情欲不动，百骸无病，而神光暗中自现，双目时若惊电。以冬至日即始，谨节用法，三百日脱其真胎，名曰「仙胎」。
　　解曰：在外午时为离卦，太阳为真阳，在人心为离宫，元阳为真龙也。真虎肾中之水，真龙心液中之气。口为玉池，津为春水。
　　直解曰：一气初回元运，以冬至为始，即子月也。真阳欲到离宫，以离卦为期，即午时也。真龙者，心液中之气；真虎者，肾气中之水。气水相合，乃曰「龙虎交媾」也。
　　烧丹炼药第四	(火候　小周天　周天火候聚神养气　聚气养神　炼阳养神)
　　金诰曰：天地者，大道之形。阴阳者，大道之气。寒湿热凉，形中有气也；云雾雨露，气中有象也。地气上升，腾而为云，散而为雨；天气下降，散而为雾，凝而为露。积阴过则露，为雨为霜为雪；积阳过则雾，为烟为云为霞。阴中伏阳，阳气不升，击搏而生雷霆；阳中伏阴，阴气不降，凝固而生雹霰。阴阳不合，相对而生闪电；阴阳不匹配，乱交而生虹蜺。积真阳以成神，而丽乎天者星辰；积真阴以成形，而壮乎地者土石。星辰之大者日月，土石之贵者金玉。阴阳见于有形，上之日月，下之金玉也。
　　真源曰：阴不得阳不生，阳不得阴不成，积阳而神，丽乎天而大者，日月也，日月乃真阳，而得真阴以相成也。积阴而形，壮于地而贵者金玉也，金玉乃真阴，而得真阳以相生也﹝戌亥行持，离卦采药，干卦进火﹞。
　　比喻曰：真阳比心液中真气，真阴比肾气中真水。真水不得真气不生，真气不得真水不成。真水真气，比于离卦，和合于心上肺下，如子母之相恋，夫妇之相爱。自离至兑，兑卦阴旺阳弱之时，比日月之下弦，金玉之在晦，不可用也。日月以阴成阳，数足生明；金玉以阳生阴，气足生宝。金玉成宝者，盖以气足而进之以阳；日月生明者，盖以数足而授之以魂。比于干卦进火，炼阳无衰。火以加数，而阳长生也。
　　真诀曰：离卦龙虎交媾，名曰「采药」。时到干卦，气液将欲还元，而生膀胱之上，脾胃之下，肾之前，脐之后，肝之左，肺之右，小肠之右，大肠之左。当时脾气旺而肺气盛，心气绝而肝气弱。真气本以阳气相合而来，阳气既弱，而真气无所恋，徒劳用工而采合。必于此时，神识内守，鼻息绵绵，以肚腹微胁，脐肾觉热太甚，微放轻勒；脐腹未热紧勒；渐热即守常，任意放志以满乾坤，乃曰「勒阳关而炼丹药」，使气不上行以固真水，经脾宫，随呼吸，而搬于命府黄府之中。气液造化，时变而为精，精变而为珠，珠变而为汞，汞变而为砂，砂变而为金，乃曰「金丹」，其功不小矣。
　　
　　道要曰：采药须凭玉兔(采药心气，玉兔肾水)成亲必藉黄婆等到雍州相见(雍州干卦)奏传一曲阳歌此乃与采药日用对行。凡以晚年补完十损一补之法，此法名曰「炼汞补丹田」。补之数足，止于日用离卦采药，干卦烧炼勒阳关。春冬多采少炼，干一而离二，倍用功也。秋夏少采多炼，离一而干二，倍用功也。随年月气旺，采拣之功效在前，可延年住世而为人仙。若以补码既足，见验进功，亦谨节用功。采药一百日药力全，二百日圣胎坚，三百日真气生，而仙胎完。凡药力全而后进火加数，乃曰「火候」；凡圣胎坚后，火侯加至小周天数，乃曰「小周天」；凡胎圆，真气生，火候加至大周天数，乃曰「周天火候」；采药而交媾龙虎，炼药而进火，方为「入道」。当绝幽居，心存内观，内境不出，外境不入，如妇之养孕，龙之养珠，虽饮食寤寐之间，语言如婴儿，举止如室女，尤恐有失有损，心不可暂离于道也。
　　解曰：药是心中真气，兔是肾中真水，黄婆是脾中真液，和合气水而入黄庭。雍州：干卦；勒阳关：胁腹也。
　　补注：以上安乐延年之诀，右小乘法四门，系人仙。
　　中乘长生不死法三门　卷中
　　肘后飞金晶第五﹝还精补脑　　起河车　　交龙虎　抽铅添汞　　返老还童﹞
　　金诰曰：阴阳升降，不出天地之内；日月运转，而在天地之外。东西出没，以分昼夜；南北往来，以定寒暑。昼夜不息，寒暑相推，积日为月，积月为岁。月之积日者，以其魄中藏魂，魂中藏魄也；岁之积月者，以其律中起吕，吕中起律也。日月运行，以合天地之机，不离乾坤之数。万物生成，虽在于阴阳，而造化亦资于日月。
　　真源曰：天地之形，其状如卵；六合之内，其圆如球。日月出没，运行于一天之上，一地之下。上下东西，周行如飞轮。东生西没，日行阳道；西生东没，月行阴道。一日之间，而分画夜。冬至之后，日出自南而北。夏至之后，日出自北而南。冬之夜，乃夏之日。夏之夜，乃冬之日。一年之间，而定寒暑。日月之状，方圆八百四十里。四尺为一步，三百六十步为一里。凡八刻二十分为一时，十二时为一日，一月三十日，共三百六十时，计三千刻一十八万分也。且以阳行干，其数用九；以阴行坤，其数用六。魄中魂生，本自旦日。盖九不对六，故三日后魄中生魂，凡一昼夜，一百刻六十分，魂于魄中一进七十里六昼夜进四百二十里，而魄中魂半，乃曰「上弦」。又六昼夜进四百二十里。通前共进八百四十里，而魄中魂全，阳满阴位，乃曰「月望」。自十六日为始，魂中生魄，凡一昼夜，一百刻六十分，魄于魂中一进七十里。六昼夜共进四百二十里，而魂中魄半，乃曰「下弦」。又六昼夜进四百二十里。通前共进八百四十里，而魂中魄全，阴满阳位。月中尚有余光者，盖六不尽九，故三日后月魄满宫，乃日「月晦」。月旦之后，六中起九；月晦之前，九中起六。数有未尽，而生后有期。积日为月，积月为岁。以月言之，六律六吕，以六起数，数尽六位，六六三十六，阴之成数也；以日言之，五日一候，七十二候，八九之数，至重九以九起数，数尽六位，六九五十四，阳之成数也。一六一九，合而十五。十五，一气之数也。二十四气，当八节之用，而见阴阳升降之宜。一六一九，以四为用，合四时而倍之，一时得九十，四九三百六，变为阳之数，二百一十六，阴之数，一百四十四，计三百六十数，而足满周天。
　　比喻曰：阴阳升降，在天地之内，比心肾气液交合之法也。日月运行，在天地之外，比肘后飞金晶之事也。日月交合，此进火加减之法也。阳升阴降，无异于日月之魂魄。日往月来，无异于心肾之气液。冬至之后，日出乙位，没庚位，昼四十刻，自南而北，凡九日东生西没，共进六十分，至春分昼夜停，停而夏至为期，昼六十刻。夏至之后，日出甲位，没辛位，昼六十刻，自北而南，凡九日东生西没，共退六十分，至秋分昼夜停，停而冬至为期，昼四十刻。昼夜分刻，准前后进退，自南至北。月旦之后，三日魂生于魄，六日两停，又六日魂全，其数用九也；月望之后，魄生于魂，六日两停，又六日魄全，其数用六也。岁之夏至，月之十六日，乃日用离卦之法，人之午时也；岁之冬至，月之旦日，乃日用坎卦之法，人之子时也。天地阴阳升降之宜，日月魂魄阴阳之理，尚以数推之，交合有序，连转无差。人之心肾气液，肝肺魂魄，日用虽有节次，年月岂无加减乎？
