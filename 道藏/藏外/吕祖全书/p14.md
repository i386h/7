<!-- { "loadSidebar": true } -->
　　吾尝窥乎道原，当先天始兆，太极初分，动而为阳，静而为阴。一阴一阳，大道以名；根阴根阳，厥生五行。惟人与物，造化无形。太极之理，二五之精，絪缊融结，万化斯神。儒也此道，道也此道，释也此道，曾何可分？明乎斯旨，二也一也，无等无伦。且夫入世者，为天地赞化，为群品立命，为纲常作主，为造物立心，则出世之人，赖此入世者，以为护持；而出世者，开张元化，主持劫会，救度群迷，黼黻至治，则入世之人，赖有出世者，以为之调燮。未可畸视，未可交讥，未可去取，乌用是分门树帜，同类相戕哉？古圣先贤传有秘典，其道之精湛，言之纯一，文之伭妙，予皆有所不逮。然祗各道其所道，而未尝统会而言之，予故集三教之宗旨，而为斯言。道云乎哉！文云乎哉！亦第一家之言云尔。
　　尔诸多士，有能用心参究，直窥无始之妙道，则由　予言之所及，以求　予言之所未及；由夫能言之道，以悟夫所不能言之道。毋徒以　予言为文，而以文视；亦毋徒以言求道，而窥吾道于语言文字之中。将至伭至妙之道，自此而昌明，而一切诐行淫辞、邪说左道，不待辟之而自息，其廓清宗门之荆榛，扫涤大道之芜秽，厥功讵不懋哉！此　予立言之初心，而亦示教之本旨，诸士其敬承之。
　　清微三品经赞偈
　　梓潼帝君赞
　　道法伭伭妙　　清微道德尊　　万言妙谛示良因
　　紫气贯鸿钧　　和气氤氲　　　妙理泄黄庭
　　
　　高虚清明天主留开经偈
　　人身有三宝　　为神与精气　　生天生地人　　无极而太极
　　后天本先天　　一元分妙绪　　五德配五行　　五常权五位
　　三才合撰者　　三教总归一　　断障除根贼　　情泯昭伭契
　　天地道法伭　　伭伭涵精义　　玉清上清境　　太清伭关秘
　　透泄示天人　　修行有阶级　　至哉妙道言　　宇宙潜消沴
　　化彼诸众生　　溥为增利益
　　清微三品至道极伭参同妙典大乘度劫真经上卷
　　尔时　伭元广法天尊，在玉清圣境，清微宫中，与诸大天尊，无极神王，飞天大圣，同诣　元始座下，推阅劫会，检录伭图。　天尊悯念下方众生，恶孽过多，劫运深重，慨尔太息，爰乃今作遒，行貌出班，俯音俯音信作礼，上白　元始天尊前曰：
　　「下方众生，客气用事，分门立户，互为谤讪，交相攻击，以致一切无知凡愚，接踵效尤，罔所忌惮，故诸厄劫，因仍无已。　臣今欲以微言往复开示，俾此三教之人，咸知殊涂同归之义，庶彼众生，无起障碍，稍保真宗。且修道之士，误守陈言，用功舛音喘谬，迷乱灵台，终丧本根。　臣今以己意摭音只拾往训，作为《三品》妙谛，聊当漆室一灯，俾升仙成佛，无难言下了悟。未审此时，可以出示，恩惟　圣慈，明降玉旨。」
　　元始天尊曰：「善！善！如　尔之言，女今发此愿力，广为众生说法，是诚无比，最上功德。　我为　女说，女谛听之。
　　是诸众生，各执成见，惟反复详明，委曲开导，务使众生各各明了其中因缘。　吾准　女下方，有矢诚竭力，勷协成功之人，度三十类，与证无上妙果，列诸天班，与诸一切金仙，同位大罗；有能出力效用者，咸与各各受福，俾各始无所染，终无所累，相与均如所意。　女宜勉之。」
　　于是　天尊于甲申岁，开坛结制，与诸弟子，阐演灵章。
　　天尊曰：「夫人一身，惟精气神，此精气神，是名三宝，至圣无为，皆自此得。此三宝物，虽由后天，然人少知，不可思议。即彼先天，莫或失此，失此三宝，不能无为，则昧先天。所谓先天，不但无为，无所为为，至无无为，无无无为，乃无无无，如是无无，乃为先天。
　　然此先天，无物不有。有此先天，遂有后天。物物先天，皆一先天，此一先天，为各先天，各分先天，以成后天，既成后天，乃得三宝，此三宝物，为人乃全。念三宝物：
　　其一曰『精』。其所谓精，在天为汉，为日月星斗曜光明，为雨为露，为冰雹音薄霰音线，为雪霜瀣音械。在地为水，为江为河，为海若藏才浪切，为泉为坎，为井为潴音诸，为山泽脉，为石中髓。在人为精，为性命根，为血肉体，为口齿龈音银；
　　其一曰『气』。其所谓气，在天为体，貌象形质，为阴为阳，为日月星斗曜运行，盈虚消长，为五色云，为霞为雾，为氤氲霭，为生物心，为化为育。在地为德，为承受资，为万物干，为山水原，为生为杀，为发为藏，为世运劫，盛衰升降，为萌为甲音夹。在人为气，为肢体运，动作举持，为声为明，为臭为听，为身使令，为死生关；
　　其一曰『神』。其所谓神，在天为枢，为真主宰，为默运行，为日月星斗曜精灵，为风吹万，为雷闪震，为慈为威，为造化功，为生物本。在地为能，为翕为辟，为万类形，为岳为渎，为宁为静，为镇定宗，为安敦仁。在人为神，为眼中光，为心思虑，为智为，为良知能，为丹汞胚，为精气宰，为觉为悟，为躯壳原，为夭寿基。
　　如是三宝，得之匪易。既匪易得，能弗护惜？所护惜故，功在清静，不摇其精，无使渗漏，安居本舍，真真如如。一昼夜间，周行三百六十一度，还归本舍，如如不动，为丹铅资。
　　然所谓『精』，皆『气』所摄，气一外驰，精遂泄泄。故固其精，当在守气。气何以守？要必无欲，清虚澹静，毋故作为。所谓『气』者，只在伭关方寸之中，引养引恬，常常自在，其气浑灏，混混沌沌，弥纶罔间，如是如是。然后下与精合不隔，乃复水乳交融为一，大丹药物，渐次完备。止加火候，入鼎奏功。何为「火候」？其神为是。盖所谓精，非气莫摄，而精与气，非神莫运，固精养气，止在存神。存神之功，贵绝思虑，内无所出，外无所入，感兆悉捐，漠漠淡营，岂音恺然融液，阒倾入声寂无因，如是存存，其神存宫。所谓『神宫』，只在丹府。丹府既固，神斯静专，统运精气，以结大丹：状如婴儿，还如我相，发肤貌体，宛然具足。乃从门，出游三界，一呼吸间，遍历十方，无所阻滞，优游自得，亦莫思议。
　　然株守此，不闻大道，不遇真人，则有三灾，来相侵蚀音食。乃或不悟，成功尽废。三灾为何？
　　一曰「罡风」。如是罡风，其利如刃，其锐如锥，透入门，一时三刻，穿音串诸骨节，直至涌泉，肢体发毛，一时解脱，化为羽丝，飘荡无。乃此罡风，无能侵蚀。
　　则有『毒火』，从下而上，透入顶门，还攻脏腑，旁灼四肢，毛孔发际，一瞬息间，化为灰烬。乃此风火，均无所害，如是功能，亦可云至。
　　第未闻道，则有『五雷』，各率所部，环相攻击。道未闻时，一瞬息间，精神四散，永不凝聚。
　　故知大道，不可不究，不究大道，难脱三灾！所有三宝，俱为乌有。惟彼达士，知此言故，瓢笠相随，跋涉山川，访求高真，为说大道，永离三灾。
　　然此大道，亦甚难言，所难言故，直窥无始，无始之始，至无无始，无无无始，乃为先天。先天之道，不可拟议，无可拟议，有何言说？不能言说，而为言说，所与言说，端于何起？盖可说道，只于有为，何名『有为』？以『无』为得，盖此无为，于『有』为始。所谓有为，若何用功？究所用功，当问心君。所谓心君，具大解悟。
　　观诸阴阳，动静变化：
　　仰体太阳，法其刚运；
　　仰体太阴，通其消息。
　　更极四时，则其循环，默会太极。究其本原，如是博观，一切造化，冥心寂坐，冥气独存，寂坐独存。于是心中，了无一物，向所养成。大丹所结，婴儿我相，与天地通。然必广求，高真指示，不遇真人，指示精微，罔明大道，即有所明，亦在皮肤！其中伭奥，终无所得。未得其奥，安明大道？故知大道，必求真传。盖此真传，各有师承，暗中一拨，豁然了了，既能了了，遂通伭伭，乃通伭伭，则知大道。既名有知，遂为有得，得此至伭，遂可无为。
　　然虽功至，又宜积行：或三千行、或千五百、或积千行、或五百行，如是圆满，各证正果。
　　乃积行后，又当立功：或立千功、或八百功、或五百功、或三百功、或百五十、或积百功，如是功行，圆满具足，各证正果。
　　功行大者，证大因果。或为金仙，列诸天班，或在人世，作万法主；或住三洲，享清静福。
　　功行次者，亦住大罗，为无为音味仙，逍遥快乐，或住名山，或游浊界，为道宗公。
　　功行浅者，长住泉石，不生不灭，永脱三灾。
　　故知闻道，有先后殊，无有难易。但所正果，则视功行。所积功行，各证其果。然欲证果，须闻大道。欲闻大道，须重三宝。无是三宝，莫获长年。有限岁月，功不深至，莫音暮闻大道，大道未闻，所积何为？即其所积，皆非宏功。巨业不立，大行未满，遽思上圣，即得大道，如无所得！
　　观彼至人，所为入道，汲汲皇皇，如恐弗及，遍访高真，为说伭妙。
　　投诸险阻，无所畏避；
　　投诸患难，无所震慑；
　　投诸水火，无所恐怖；
　　投诸魔障，无所困惑；
　　投诸一切，种种磨苦，无所悔憾。
　　如是虔诚，上感高真，为示其要，乃能彻悟，无所挂误，还归趺坐，默运伭功，仰观俯察，通乎伭伭，犹不自已。
　　混迹尘世，阛音还阓音溃辐辏，廛井之间，行种种行，立种种功，乃思此等，功行或浅。更发宏誓，行无量行，立无量功，愿尽累劫，一切有知、无知众生，俱闻大道，登诸彼岸。乃此功行，须千百劫，尚不能殚，如是功行，果能具足，乃证无上。至于无为，至无无为，如是无为，与天地俱，不与同尽。盖此天地，俱为有为。有所为为，则必有尽。天有所为，故天亦老；地有所为，故地亦荒。至人无为，既为无为，有何荒老？未有天地，此至人存；既有天地，此至人出。天地荒老，此至人安。微乎！微乎！如是至人，我亦难名。然究其极，人人如是。何以如是？以先天故。如是先天，人人所有。乃人有此，而多昧昧，此又何故？盖有先天，不无后天。既有后天，乃有六根。既有六根，遂生六识。六根谓何？
　　其一目根，乃此目根，观诸色相，生种种心，而昧先天；
　　其一耳根，听诸声音，生种种心，而昧先天；
　　其一口根，出诸是非，生种种心，而昧先天；
　　其一鼻根，闻诸臭味，生种种心，而昧先天；
　　其一舌根，餂诸甘苦，生种种心，而昧先天；
　　其一身根，历诸境界，生种种心，而昧先天。
