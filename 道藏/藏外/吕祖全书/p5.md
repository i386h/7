<!-- { "loadSidebar": true } -->
　　尔等侍坛，各有宿因，得闻斯道，以静尘心，尘欲克尽，大道昭明。仍取毗陵《五品》伭文，合品传扬，易换品经，敬而持之。　吾当降灵，语维扬众，各改瞋心，毋蹈前非，枉费修因。若怀种子，必加罪惩；信心敬受，必获超升。道没穷富，劝勿择人，言有必无，知真未真。
　　修道之人，心无毫尘；得道之士，行多隐贫。道非财授，授传信人。以利求　吾，吾何以闻？虚己觅道，圣必显灵。勿作人师，将人视轻；阻人参修，报殃灭门。善言当喻，诬话休论，被褐怀玉，焉于虔反可量人？故　太上曰：『见小曰明，守柔曰刚。用其刚而复其明，无遗身殃。』夫无为故无败，无执故无失。陶称舜，御众以宽；仲虺赞汤，克宽克仁。若矜然无乖戾，群然无阿比，躬自厚而薄责人，斯近道矣！故圣人修身以道，修道以仁，嘉善以矜不能，至道斯凝，柔于远人，天下归仁，以赞天地化育，而参三才。
　　今学伭者，外丹搬弄四黄，内丹止于功坐，不思五金非八石之母，幻身非先天之道，所以燕不生凤，狐不乳马，以幻身作养，以砒音批硵音鲁行持，非真父母。气不相接，神不相投，安能炼外而养内也！夫六魔灭而六通存，三尸斩而三光现，不离乎身，非着于身。今悟参者，以为坐得，夜坐日卧，何以炼形？十二时中，行而勿失。以神驭气，以气运精，精不役形，不于情生，情不动移，精不溺崩。精非有生，因情而生，以精合气，和翕天真，天真非真，真以强名。怀人我念，岂为道心！
　　行道之士，体天地心，曰儒曰释曰道，三教非离于心：儒以谦和，释以忍辱，伭以致柔。『精气神』非柔莫得，『戒定慧』非忍莫守，『仁义德』非和莫涵，柔忍和厥中乃成。中者性也，性本乎善。进乎阳火，以情伏性；退乎阴符，以性归情。所谓性者，木也、汞也、神也、火也、龙也、蛇也；所云情者，金也、铅也、精也、水也、虎也、龟也。皆譬语也。神运精，则精化气；以金木，则木成材。驱龙就虎，龙虎交欢，以心伏身，心身翕泰。以情归性，情性和溶；以铅归汞，汞铅胶漆；以龟络蛇，龟蛇盘旋。非口口传，皆强猜也！
　　儒所以行，释所以寂，伭所以存。寂者，寂于生老病苦死，指幻寂也；行者，行仁义礼智信，指行政也；存者，存金木水火土，存乎神也。生老病苦死以寂之，仁义礼智信以行之，金木水火土以存之。物生于土而丧于土，人生于气而丧于气，能净土，能养气，伭可参矣！」
　　即说偈曰：大哉伭真　水火相匀　以情归性　非者贪瞋　虚无妙道配合天心　此天心者　非血肉心　厥一以真　勿二以倾由诚而入　由默而成　相非有灵　灵于寸诚吾以诚格　非以财临　守道诸子　先修汝心　勿肆高傲勿着顽空　戒暴戒怒　积德积仁　劝孝于亲　劝忠于君劝信于友　劝和于邻　劝慈于物　劝恤于贫　莫夸己胜莫灭他人　富亦无根　何须自矜　贫岂常贫　何须怨瞋贫不求谄　富不骄矜　善善上声恶去声恶　　报应昭明汝若修善　子孙旺兴　汝若作恶　后代凋零　恤孤怜老戒杀放生　日积月累　必获修功　三元保举　万圣助成他年行去声满　拔宅超升」
　　师宣偈毕。会中有二十人，同声称赞，稽首法坛，谢礼天真，悉心信受，愿体　仙师宝经，誓行平等，除三毒、远六尘，净心明性，宏誓　师前。时有庆云和霭，仙乐敷空，白鹤飞翔，丹霞映室，大众作礼，敬肃而退。
　　正忠示教品第四
　　尔时　吕祖复告众生曰：「世幻群盲，不体于无，尽灭于有，往往求道，着妄迷真，不知道自身来，非身搬运。《华严经》云：『心如工画师，等清静缘起。』《首楞》云：『以狂性歇，歇即菩提。闻复翳根除，尘消觉圆净。』盘曰：『因爱生忧，因忧生怖。』夫尔等怖心，皆从爱生，离此爱海，名为真觉。《金刚经》曰：『一切有为，如梦幻泡音抛影，如露如电，应作是观。』汝等久误顽空，多相多迷，如斯道义，可能觉否？可能行持否？《佛名经》曰：『有爱则生，爱尽则灭。体此生灭，可以共语。』
　　非　吾博求众圣以喻，但因三教，人妄分岐，枝叶以譬，悬隔霄壤，根本究参，同归一理。心绝尘劳，是为虚靖，人以释教，是寂灭道，殊不自知。《楞严经》曰：寂灭者，名一心非息动灭，非生己之灭，识已生处，方知灭处。《圆觉经》云「慧目肃清」者，乃清内境，内境不生，真定性定，性定情静，便明先天。先天曰『神』，凝神于坤，而生药灵；后天曰『气』，运气入干，而还丹功。所谓真性，寂灭不动，感而遂通，以神炼药，驭气养神，气注于神，非卦象形，火种相续，丹鼎常温。故以天地循环不停，悟圆静觉，以静觉心，不敢幻化，及诸净相，了知身心，皆为挂碍。无知觉明，不依诸碍。西方之学，离幻是道，所以天地不言而成。先天真性，来虚无中；后天真定，从忍辱明。兀而默存，凝精化神，蔽物丧志，散气分灵，不为物累，以神保精，精依神化，性静神融。　太上有曰：『常以无欲以观其妙，常以有欲以观其窍。』采其欲窍，以合伭妙。故佛世尊曰：『以寂灭力而起至静，住于清静。』
　　吾今说法，天神簇拥，雷火监坛，金童爇音泄香，玉女散琼，万圣咸集，涤荡尘氛。如不信受，官将缚魂，众生儆戒。诚肃尔心，神不可欺，勿迷孽因，忠贞之道，神鬼咸钦。以道事君，必慎必勤，勿恣怠傲，勿染贪瞋。功德不修，虚湛难闻；尘心未了，仙境难升。芭蕉献瑞，是　吾阐灵，示尔京畿，以显功臣。忠于君者，死节犯颜：殷之比干、楚之屈原、周之夷齐、夏之龙逢；批鳞逆谏：汉之汲黯、朱云，唐之陆贽、魏征；退隐达士，张良为韩报忠、范蠡去越全生；守节继死：诸葛武乡、汉寿亭侯、张巡、许远，颜真杲卿。往古忠烈，垂名丹青，光争日月，位列天庭此段叙述，已伏后演《忠孝诰》之案。
　　阿谀佞谄，事君逢迎；贪酷于己，剥膏于民；苟图荣富，为万世轻。视乎诸公，辅国忘身，敢不汗颜，赧于衷！　吾今劝世，为臣以忠，以忠事君，后裔云礽。忠以尽己，非诬于人。皇天无亲，亲于有德。民罔常怀，怀于有仁。君父之恩，万化原根，引贤勉励，以惩不忠。参修之士，必先孝忠，信诚仁德，逊悌谦恭。心正神明，心正慧灵。自有仙师，度引成功。虽明丹理，不积行功，损他利己，魔来堑音渐灵。凡学修真，必炼乎心，博施普济，以本以仁，方便利益，援溺救焚，扶危拯困，乐道信心。修如是功，名奏玉庭，虚皇有戒，伭帝有文，金科玉律，毫不容情。
　　救民疾苦，恤民饥穷。昔汉天师，米谷收凝，遇缺乏时，价苦高腾，或以原价，或减济贫，分毫不增，粜之于民，民赖以济，腹得充荣；成都黄公，紫府登名。昔许真君，合药施病，救诸疾苦，获大深功。昔葛仙翁，行祭炼法，拔度幽冥，一切有情，皆获超升。今人富贵，自乐肥轻，有腴马，民有菜容。孰能舍财，宏济于贫，历代师真，道得于心，三官考校，功过昭明：有功之人，保举仙成；有过之人，罪缚幽魂。上升之士，非一世功，历劫修来，天性方明。　吾取之人，侍立坛中，皆夙生庆，勿视以轻，当以敬爱。
　　阐吾法门，勿执一人，而将道闻，在坛之子，皆有道根。今世愚人，妄言着魔，寸德不施，期步大罗，夸己若仙，嗜广贪多，贪嗜不净，焉出爱河？行吾道者，莫择贵贱，操心以仁，戒性以善，不染贪瞋，勿求己便。损己潜修，天神眷恋；依此炼修，皇君诏见。　吾今阐法，安执着伭，但绝尘心，道心坦然，广行阴德，回悟三元。勿听朦师，妄行虚参，一朝气散，怎得符仙？此身不修，更待何年？离此不得，魂魄茫然；没下手处，轮回乱穿。为尔迷失，泪常暗潸，任心不了。
　　吾难训言，大丹之理，养气调元，但安神息，即是胎还。所谓真人，潜乎深渊，情性为一，妙理自然。勿闻渺渺，当信虔虔，信而行之，仙圣同肩。」
　　在坛大众，闻　师说已，于是道一居士稽首座前而作颂曰：
　　至圣伭篇　诲垂法坛　喻譬三教　集诸圣言　以儒以释明我之伭　以忠以孝　开阐愚顽　大德参天　仁慈普宣救众厄难　惠众真诠　大圣大慈　大悲大愿　普度群生化立经缘　降我金陵　灵光灿然　有病即痊　有灾即捐胜如父母　宏显目莲　吾等夙因　得闻太伭　感以梦授锡以判轩　微音之要　妙不可言　信之者得　悟之者仙敬述鄙句　上赞师前　他年行满　愿侍慈颜
　　尔时道一居士，同法众等，稽首坛座赞称不已，感谢洪慈，焚香共礼。但见瑞云如盖，下驭坛前，异香遍空，氤氲大地。　祖已回鸾，遍村众生，各家顶礼，人人回善，个个参修。异香到处，诸病不生，家家获吉，户户呈祥，圣力昭彰，欢不能尽，悉皆信受，作礼而退。
　　(已上二品着于金陵，后因广陵童启伭取而合刊流通于世，故今所传皆八品而分上下卷焉)
　　太上吕祖开天皇极证真阖辟洞妙仙经下卷
　　信实达道品第五
　　尔时仙师谕毗陵大众曰：「吾为五陵，龙沙显迹，夙善应征，虽升降轮回不全，而仙真妙道合阐。故南郡太仓昙音潭阳女仙本传系昙鸾化身，成道以证仙乡；象山县女善莲，修因而证佛果。皆因守信者得，无心者证。　吾承上帝，下尘寰，只为众生，背理违德，忍作残酷，曲以枉直，佞以杂仁，上逆君亲，下傲乡闾，沽虚钓誉，设险坑生。以致圣君，降以眚灾，水火瘟刑，仍不悛音全改，罪障云仍。　吾曾说经，维扬、金陵，在坛众生，信之者百一，谤之者无穷，不能安神立命，抑且弄巧忘真，奸谀之术，贯盈乾坤，矜夸己能，诳祖欺神，不去冥心，反恣业身，弗能克让！诬绘真空，螳螂逞臂，蛙鼓弄声，自阻至道，非无见闻，流浪黑海，有辜　帝恩，维扬轻傲，金陵欠淳，视汝毗陵，当加肃诚。
　　既归吾教，布德施仁，孝悌忠信，损己安人。一切物命，蠢尔含灵，惜命勿伤，慈愍天生。人性本湛，因物蔽蒙，运神于尘，神由尘昏。上天之道，循绎无情，化育万象，抱合颐。天体为圆，有纬有经。昼则自左，而旋乎右；夜则自右，而左旋行。顺于四时，不知寒暑，生灭万物，不知灭生，无知故存，无生故明，人能体之，可以长生。长生之道，妙用在人。天依乎地，运泰虚，行而无碍；地依乎天，静以附气，而不坠倾。人之有精，如天有地，生于坎宫，寄一气中。地由天旋，万物以生；精由气化，百体皆从。精不从化，情染则倾；地不从旋，阴极必崩。进火退符，如天左右。阴阳互执，月移日中。涵内慎外，气续神功，虚中致和，存乎以诚。
