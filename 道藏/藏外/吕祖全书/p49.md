<!-- { "loadSidebar": true } -->
　　玉书曰：大道无形，视听不可以见闻；大道无名，度数不可以筹算。资道生形，因形立名，名之大者天地也。天得干道，而积气以覆于下，地得坤道，而托质以载于上。覆载之间，上下相去八万四千里，气质不能相交。天以干索坤而还于地中，其阳负阴而上升；地以坤索干而还于天中，其阴抱阳而下降。一升一降运于道，所以天地长久。
　　真源曰：天地之间，亲乎上者为阳，自上而下，四万二千里，乃曰「阳位」。亲乎下者为阴，自下而上，四万二千里，乃曰「阴位」。既有形名，难逃度数。且一岁者，四时、八节、二十四气、七十二候、三百六十日、四千三百二十辰。十二辰为一日，五日为一候，三候为一气，三气为一节，二节为一时，四时为一岁。一岁以冬至节为始。是时也，地中阳升。凡一气十五日，上升七千里。三气为一节，一节四十五日，阳升共二万一千里。二节为一时，一时九十日，阳升共四万二千里，正到天地之中，而阳合阴位。是时阴中阳半，其气为温，而时当春分之节也。过此阳升而入阳位，方曰得气而升。亦如前四十五日立夏。立夏之后，四十五日夏至。夏至之节阳升，通前计八万四千里以到天，乃阳中有阳，其气热。积阳生阴，一阴生于二阳之中。自夏至之节为始，是时也，天中阴降。凡一气十五日，下降七千里，三气为一节，一节四十五日，阴降共二万一千里。二节为一时，一时九十日，阴降共四万二千里，以到天地之中，而阴交阳位，是时阳中阴半，其气为凉，而时当秋分之节也。过此阴降而入阴位，方曰得气而降。亦如前四十五日立冬。立冬之后，四十五日冬至。冬至之节阴降，通前计八万四千里以到地，乃阴中有阴，其气寒。积阴生阳，一阳生于二阴之中。自冬至之后，一阳复升如前。运行不已，周而复始，不失于道。冬至阳生，上升而还天；夏至阴生，下降而还地。夏至阳升到天而一阴来，冬至阴降到地而一阳来。故曰：「夏至」、「冬至」。阳升于上，过春分而入阳位，以离阴位；阴降于下，过秋分而入阴位，以离阳位。故曰：「春分」、「秋分」。凡冬至阳升之后，自上而下，非无阴降也，所降之阴，乃阳中之余阴，止于阳位中消散而已。纵使下降得位，与阳升相遇，其气绝矣；凡夏至阴降之后，自下而上，非无阳升也，所升之阳，乃阴中之余阳，止于阴位中消散而已。纵使上升得位，与阴降相遇，其气绝矣。阴阳升降，上下不出于八万四千里，往来难逃于三百六十日。即温凉寒热之四气而识阴阳，即阳升阴降之八节而知天地。以天机测之，庶达大道之绪余。若以口耳之学，较量于天地之道，安得筹算而知之乎？
　　比喻曰：道生万物，天地乃物中之大者，人为物中之灵者。人同天地，以心比天，以肾比地，肝为阳位，肺为阴位，心肾相去八寸四分，其天地覆载之间比也。气比阳，而液比阴，子午之时，比夏至冬至之节；卯酉之时，比春分秋分之节；以一日比一年，以一日用八卦，时比八节。子时肾中气生，卯时气到肝，肝为阳，其气旺，阳升以入阳位，春分之比也。午时气到心，积气生液，夏至阳升到天而阴生之比也。午时心中液生，酉时液到肺，肺为阴，其液盛，阴降以入阴位，秋分之比也。子时液到肾，积液生气，冬至阴降到地而阳生之比也。周而复始，运行不已，日月循环，无损无亏，自可延年。
　　真诀曰：天地之道一得之，惟人也。受形于父母，形中生形，去道愈远。自胎完气足之后，六欲七情，耗散元阳，走失真气。虽有自然之气液相生，亦不得如天地之升降。且一呼元气出，一吸元气入，接天地之气，既入不能之，随呼而复出。本宫之气，反为天地夺之，是以气散难生液，液少难生气。当其气旺之时，日用卯卦，而于气也，多入少出，强留在腹。当时自下而升者不出，自外而入者暂住。二气相合，积而生五脏之液，还元愈多，积日累功，见验方止。
　　
　　道要曰：欲见阳公长子　　须是多入少出从他儿女相争　　过时求取真的此乃积气生液，积液生气，匹配气液相生之法也。行持不过一年夺功，以一岁三百日为期，旬日见验。多进饮食，而疾病消除；头目清利，而心腹空快；多力少倦，腹中时闻风雷之声。余验不可胜纪。
　　解曰：阳公长子者，干索于坤，如气升而上也。儿是气，自肾中升；女是液，自心中降。相争儿女，上下之故。闭气则生液，积液而生气，匹配两停，过时自得真水也。
　　直解曰：此乃下手之初，于卯卦阳升气旺之时，多吸天地之正气以入，少呼自己之元气以出。使二气相合，气积而生液，液多而生气，乃匹配阴阳，气液相生之法也。
　　聚散水火第二(太乙含真气　小炼形　天童不老﹞
　　
　　金诰曰：所谓大道者：高而无上，引而仰观，其上无上，莫见其首；所谓大道者：卑而无下，低而俯察，其下无下，莫见其基。始而无先，莫见其前；终而无尽，莫见其后。大道之中而生天地，天地有高下之仪；天地之中而有阴阳，阴阳有始终之数。一上一下，仰观俯察，可以测其机；一始一终，度数推算，可以得其理。以此推之，大道可知也。
　　真源曰：即天地上下之位，而知天地有高卑；即阴阳终始之期，而知天道之前后。天地不离于数，数终于一岁；阴阳不失其宜，宜分于八节。冬至一阳生，春分阴中阳半，过此纯阳而阴尽；夏至阳太极而一阴生，秋分阳中阴半，过此纯阴而阳尽。冬至阴太极而一阳生，升降如前。上下终始，虽不能全尽大道，而不失大道之体。欲识大道，当取法于天地，而审于阴阳之宜也。
　　比喻曰：以心肾比天地，以气液比阴阳，以一日比一年。日用：艮卦，比一年用立春之节；干卦，比一年用立冬之节。天地之中，亲乎下者为阴，自下而上，四万二千里，乃曰阴位，冬至阳生而上升。时当立春，阳升于阴位之中，二万一千里，是阳难胜于阴也。天地之中，亲乎上者为阳，自上而下，四万二千里，乃曰阳位，夏至阴生而下降。时当立秋，阴降于阳位之中，二万一千里，是阴难胜于阳也。时当立夏，阳升而上，离地六万三千里，去天二万一千里，是阳得位而阴绝也，时当立冬，阴降而下，离天六万三千里，去地二万一千里，是阴得位而阳绝也。一年之中，立春比一日之时，艮(即丑寅时)卦也。肾气下传膀胱，在液中微弱，乃阳气难升之时也。一年之中，立冬比一日之时，干(即戌亥时)卦也。心液下入，将欲还元，复入肾中，乃阴盛阳绝之时也。人惟阴阳不和，阳微阴多，故病多。
　　真诀曰：阳升生春，自下而上，不日而阴中阳半矣(艮卦丑寅气微)；阴降立冬，自上而下，不日而阳中阴半矣(干卦戌亥气散)。天地之道如是。惟人也，当：艮卦气微，不知养气之端；干卦气散，不知聚气之理。日夕以六欲七情，耗散元阳，使真气不旺；走失真气，使真液不生。所以不得如天地之长久。故古人朝屯暮蒙，日用二卦，乃得长生在世。朝屯者，盖取一阳在下，屈而未伸之义。其在我者，养而伸之，勿使耗散；暮蒙者，盖取童蒙求我，以就明弃暗，乃阴间求阳之义。其在我者，昧而明之，勿使走失。是以日出当用艮卦之时，以养元气。勿以利名动其心，勿以好恶介其意。披衣静坐，以养其气；绝念忘情，微作引导。手脚递互，伸缩三五下，使四体之气齐生，内保元气上升以朝于心府；或咽津一两口，搓摩头面三二十次，呵出终夜壅聚恶浊之气。久而色泽充美，肌肤光润(艮卦养元气)。又于日入当用干卦之时，以聚元气。入室静坐，咽气搐外肾。咽气者，是纳心火于下；搐外肾者，是收膀胱之气于内(干卦聚元气)。使上下相合，肾气之火，三火聚而为一，以补暖下田，无液则聚气生液，有液则炼液生气，名曰「聚火」，又曰「太乙」，含真气也。早朝咽津摩面，手足递互伸缩，名曰「散火」，又名曰「小炼形」也。
　　
　　道要曰：花残叶落深秋　　玉人懒上危楼欲得君民和会　　当时宴罢频收此纳心气而收膀胱气，不令耗散而相合肾气，以接坎卦。气海中新生之气也，必以立冬为首，见验方止。行持不过一年夺功，以一岁三百日为期，旬日见验：容颜光泽，肌肤充悦，丹田温暖，小便减省，四体轻健，精神清爽，痼疾宿病，尽皆消除。如惜岁月，不倦行持。只于匹配阴阳功内，稍似见验，叙入此功，日用添入艮卦，略行此法。干卦三元用事，应验方止﹝三元干艮震也﹞。
　　解曰：花残叶落深秋者，如人气弱，日暮之光，阳气散而不升，故曰懒上危楼。楼者，十二重楼也。心为君火，膀胱民火，咽气搐外肾，使心与外肾气合而为一，故曰和会。宴乃咽也，收乃搐也。早晨功不绝者，此法为主本也。
　　直解曰：艮卦阳气微，故微作引导伸缩，咽津摩面，而散火于四体，以养元气。干卦阳气散，故咽心气搐外肾，以合肾气，使三火聚而为一，以聚元气。故曰聚散水火，使根厚牢固也。
　　
　　交媾龙虎第三	(采补还丹　　养胎仙　水火既济真夫妇相见　气交形不交)
　　金诰曰：太元初判而有太始，太始之中而有太无，太无之中而有太虚。太虚之中而有太空，太空之中而有太质。太质者，天地清浊之质也。其质如卵，而玄黄之色，乃太空之中，一物而已。阳升到天，太极而生阴，以窈冥抱阳而下降；阴降到地，太极而生阳，以恍惚负阴而上升。一升一降，阴降阳升，天地行道，万物生成。
　　真源曰：天如覆盆，阳到难升；地如盘石，阴到难入。冬至而地中阳升，夏至到天，其阳太极而生阴，所以阴生者，以阳自阴中来而起于地。恍恍惚惚，气中有水，其水无形，夏至到天，积气成水，是曰「阳太极而阴生」也；夏至而天中阴降，冬至到地，其阴太极而生阳，所以阳生者，以阴自阳中来而出于天。杳杳冥冥，水中有气，其气无形，冬至到地，积水生气，是以「阴太极而阳生」也。
　　比喻曰：以身外比太空，以心肾比天地，以气液比阴阳，以子午比冬夏。子时乃曰坎卦，肾中气升；午时乃曰离卦，心中液生。肾气到心，肾气与心气相合，而太极生液，所以生液者，以气自肾中来，气中有真水，其水无形。离卦到心，接心气，则太极而生液者如此。心液到肾，心液与肾水相合，而太极复生于气，所以生气者，以液自心中来，液中有真气，其气无形。坎卦到肾，接肾水，则太极而生气者如此。可比阳升阴降，至太极而相生，所生之阴阳，阳中藏水，阴中藏气也。
