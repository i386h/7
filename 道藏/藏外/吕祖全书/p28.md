<!-- { "loadSidebar": true } -->
　　晋献公假道灭虢，谋极阴险，而天亦以阴险报之。献公纳骊姬，而生奚齐卓子，灭人之国而纳其女，仇人在侧，迷而弗知！以致杀申生，走重耳，怀惠出，几丧其国。宁谓阴谋诡计，天弗知乎？
　　若魏颗之结草退敌，感其从父治命嫁父妾，以恩报之于地下，谁谓鬼神尽渺茫乎？
　　然昌黎韩子，大儒也，亦谓左氏浮夸；
　　柳子厚，才人也，于此种亦多不信，况下此者乎？
　　古今来善恶报应亦不止此，如吕不韦，以孕妾献秦王，欲其子为天子，后为始皇，故秦帝以吕易嬴，然不韦卒死其子之手。不韦可谓巧矣！而天之报施，尤为巧焉！春申君以娠妾进楚王，亦欲其子之为王也，而卒见杀于其妾。是谋人者终被人谋，害人者卒为人害，祸不旋踵也。然此犹为报复之在人类者。
　　至于秦将武安君，坑长平军四十万，至今身堕畜生道中，未有了期！夫以秦之暴虐，白起以暴虐佐之，视数十万苍生，不啻一犬豕！天道好生，宜其受斯苦报，万劫难复也！至于野史所载，与夫《功过》《劝善》诸书，或得之传闻，或得之目击，其事迹纵极怪异，俱属可信，非尽虚诞，荒渺无稽。盖宇宙之大，理之所无，每为事之所有，焉可诬也。
　　诗曰：『神之格思，不可度思，矧可射思。』又曰：『天维显思，陟降厥士，日鉴在兹。』又曰：『上帝临汝，勿贰尔心。』
　　凡尔在会弟子，若闻人有一善报，则宜欣然喜曰：『我胡弗如是乎？』喜则愤，愤则思欲效之，而善心生。闻人获一不善报，则宜愓然惧曰：『我或有如是乎？』惕则戒，戒则畏蹈之，而不善之心止。故语曰：『见贤思齐焉，见不贤而内自省也。』若见善而不知劝，见不善而不知惩，或闻善报而生忌心，闻不善之报而有欢心，此种意见，恐恶因日积，恶报反在自身矣！慎勿蹈迂儒一偏之见，谓佛仙报应之语，为不足信，而以经中生死轮回，地狱苦趣，俱属子虚，甘心堕落，死而无悔也！」
　　鬼神征验章第二十七
　　「在昔　鸠摩罗什，将入灭时，对　佛誓曰：『我所翻译经论，悉遵梵本。如有一字不契佛心，舌即毁坏。』所以阇维之际，万目共击，全身俱毁，独舌不坏，如红莲华。至今所译经论，鬼神钦仰，仙宫海峤，天龙拥卫，香华供养，岂属诬妄之谈？怪异之论？为不经之书乎！
　　世之儒者，习闻浅陋识见无多，生长一隅，罔明三教同源之理。情窦甫开，溺于爱欲，婚嫁未毕，景薄桑榆，不识一身之四大皆空，焉知触目之有情尽幻！而乃迷真逐妄，轻肆讥谈，诃斥仙经，慢侮佛典。指福善祸淫之道，为无可凭；讪生死轮回之说，为不足信。究之自性不明，理解罔透，问其贯彻性命，则昧昧然也。考其敦笃伦常，则泛泛然也。处屋漏而多惭，对衾影而滋愧，尚何敢以鬼神为虚诞，视佛仙为荒渺乎！李路问『事鬼神』，至圣以『未能事人，焉能事鬼！』答之。正所以切实启发，不闻有不信鬼神之说也。又　至圣有曰：『死生亦大矣！』
　　盖生死之理，虽贤圣弗免。《易》曰：『原始返终，是故知生死之道；精气为物，游魂为变，是故知鬼神之情状。』精气者，神来而生；游魂者，魄降而死。知其情状，则轮回之理明矣！张子厚曰：『知死之不亡，可与言性。』生死之名，从肉躯而得，非谓心性有生有死。盖身有败坏，性无败坏。譬如草木，枝叶虽枯，其根在地，至春复萌。凡人修福而生人天，造业而堕恶道，亦犹是也。若谓生死之理，属于断灭，如金縢之书，载周公以身代王之事，有曰『　予仁若考多材多艺，能事鬼神！』则周公所祝告于三王者，不几与世儒断灭之论，相背谬乎！论周公代王而死，则形亦朽败，神亦飘散，虽多材多艺，尚何能事鬼神？且鬼神亦已散灭，又何能得为周公所事乎！
　　夫祭祀之礼，先圣所重。若谓鬼神无凭，所云菲饮食而致孝乎鬼神者，不为迂乎！即谓祭祀乃子孙承接祖宗之气，以气合气，所以感格，则如天子祭祀岳渎山川，既非其子孙，何以能感格乎？子舆氏曰：『使之主祭，而百神享之，将谓舜禹是百神之子孙乎？』故鬼神之道，虽渺而难知，而生死之理，则明而易见。其感应之机，捷于桴鼓；轮回之报，运转如车，至神速也。设无善恶报应，鬼狱轮回，则造物何以处复圣？上帝何独私魏武乎？
　　至于《真诰》一书，后人伪撰，不足信也！假如福善祸淫，漫无可据，则修身励行，兢业一生者，反不如欲嗜利，造作恶孽之人，侥幸苟免，为得计也。世风日下，人心日漓。眼前恶报昭彰，犹然愍不畏死，而况于身后地狱苦趣！焉知信受，毋惑乎生不知来，死不知去，虚生浪死，日在轮回中而不自知也。
　　世人机巧用事，以为幽隐之际，举心动念，鬼神未必即知。岂知法界自心，原非二物！自心一动，虽十方三界，亦能尽知。是以《中庸》，首以戒惧慎独之功，训迪学者，良以鬼神虽渺不可见，杳不可闻，而吾人自心中之鬼神，弗可欺也！
　　尔诸在会弟子，各宜惕励自修，勿以生死轮回为虚诞，勿以鬼神报应为荒渺。则戒惧之心生，而善因渐结，恶业渐消，明德以荐馨香，神其享之矣！」
　　法体一如章第二十八
　　「真常之道，各具于当人之身。凡人之动静语默，皆此真常为之妙用，应事接物，曲当弗遗，儒谓『至诚无息』，道谓『真常得性』，释谓『常性真心』，其理一也。然道本真，则宜以无伪体之；道本常，则宜以有恒求之。若无而为有，虚而为盈，妄念纷扰，则失其所以真。一日暴之，十日寒之，见异而迁，则失其所以常。故天地之道，恒久不已；君子之道，立不易方。然此真常之道，亦即《玉经》《清净》真一不二之道。生出万法，故曰『法门』。《易》曰：『成性存存，道义之门。』盖许多道理，从兹而出，有门之义焉。故曰『一生二，二生三，三生万物。万物负阴而抱阳。』一者何，诚也。二仪于此分，三才于此定，万物于此生育。故天地之道，为物不二。是以生物不测，天地此一，人物此一，圣贤佛仙同此一，上帝亦此一也。此真一不二法门，最为灵宝，最为清净。元始位座说法，明此一也；玉帝应身降诞，本此一也；普明香岩山中修道，修此一也；成佛成帝，全此一也。以事论之，光严妙乐国土，系上帝示生之处；普明山中，系修真之所。以道言之，光严妙乐，即人庄严之身，普明香岩，亦即光明心地也。
　　上帝弃国修行，亦如　释迦，舍梵王太子不居，而于雪山修道。雪山香岩，同一取其洁净也。然上帝修行，何以每劫，皆云『八百』？　吾试言之：初八百劫舍国，所以明八背舍，释门六度，亦以布施为先；次八百劫，明转八识为大圆镜智，盖欲修道，非智慧无由入也；再八百劫，所以表八正道，即六度万行，皆道之极正；后八百劫，舍己血肉，所以表八解脱。盖前之修行，尚执有人法，至舍己血肉，则人法两忘，故三千二百劫而证金仙。然昔　释迦成佛，经亿万劫，岂上帝止三千二百劫乎！盖『三千』者，所以表超出三界，了达三乘；『二百』者，二谛圆通也，此正成佛之因。故果如其因，佛号大觉，又曰『法王』，而上帝亦称　『觉王如来』，但悲心广大，退佛不居，修菩萨行。又经亿劫，始证玉帝，其功德力，不可思议！
　　而玉女清净之身，亦与　帝同，何也？盖一阴一阳，同谓之道。玉女修诸妙行，修此道也；上帝普放神光，明此道也。所以玉女身出微妙解脱之香，六道众生，普沾胜利。昔　舍利弗疑龙女成佛，谓女身垢秽，尤有五障，而得成佛，此正色相未忘！盖大道不分男女，不可以色见音声求也。然玉帝放光，遍照无极世界，而金仙菩萨，亦皆飞香散花而至，所以明仙佛同源，无二理也！昔　释迦说法，放光动地，诸天上帝，咸皆云集，亦复如是。然上帝有无量光明，而止名十七光，何也？盖自古佛仙修道，先发慈悲喜舍、四无量心，而后至于圣神功化之极。故帝之十七光，始于大慈悲光，而终之于无能胜光也。然此光明众生中亦非尽无，特人有之，而自蔽之；圣哲有之，而或未至其极；惟上帝全之，为极大耳。至高虚清明天主，乃九天生神之第八天，岂有不知玉帝之事？而　元始天尊，犹谓汝等，尚以结习，不睹是帝慈颜，盖为众生结习障重，不能见性，故假训天主之词，以教世人断障耳！断障之要，莫先于发大悲心，惟悲心方能度世，故菩萨于一切众生，皆思以无余盘而灭度之。
　　凡疑惑是非，人我贪瞋，骄慢淫欲，种种诸障，皆生死轮回根本。经曰『断障』，即佛谓『度生』，儒谓『克己』。修持之法，以是为先，若持是经，人能断障以祛其私，冥心以守其正，不骄不诈，尽忠全孝，皈奉至道，斯谓之『正一真人』。非谓口头读诵，而即可自命真人。
　　尔在会诸子，恒诵此经，若于经内所说诸障，一一能除断之，以求至于无障可断，斯为体道之极功，入圣超凡之至要也！」
　　诠释经义章第二十九
　　「佛仙两门，教典各殊，其修持亦多各异。然　予观《玉经》旨趣，多与释经相同，如经称『十方化身　玉帝，普皆来集　元始会下，如无边明镜。』此与　释迦分身十方，至欲开多宝佛塔，则三变净土，容受十方，分身诸佛，同开宝塔同也；『清明天主，所献天宝奇花，旋结成盖』，与『毗耶离，五百长者子，各持七宝盖，用以献　佛，佛令诸宝盖，合成一盖』同也。盖一而不分，无以见万化之神；分而不一，无以见一元之妙。至于　释迦应身，降自种民天宫。按诸道藏，释迦亦即玉帝化身，特全藏人未之见，故弗知耳！所以示迹受生，与修证之神化，大略相同。所不同者，惟五方诰命。盖上帝布化行政，宁谧水土之事，与　佛不同，然五方诰命，与赤书灵文，元始天尊，谓其生于浩劫之先，混沌之初，二仪待之以分，日月待之以明。试思两仪未判，日月未明，此灵文生于何处？于此悟得，方称透彻。然人知　五老上帝，叩请　元始，开《玉匮》科，传《灵宝》法，而不知经称五老，所以显人禀五行之，皆归于元。
　　《玉匮》灵文，载人心性之内，孰谓《玉经》止谈上帝本行之事，而非阐道之书乎！凡修持之士，能依经先断诸障，后依《五方灵文》如法行持，持之既久，自有天真护持，群魔束形，十二身可以自证三十种功德，不求而自至矣！特患人妄缘不除，尘障未净，若果诸念不生，万缘顿息，则尘沙恶业，随心消散。若但诵读而不能修持，终属有漏之因，非经义也。宁惟《玉经》，凡诵诸经，皆当如是体会。
