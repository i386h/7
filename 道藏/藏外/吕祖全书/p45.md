<!-- { "loadSidebar": true } -->
　　摘花戴饮长生酒，为学道之人，得师口诀，下手工夫，临炉方定铢两，不可差失。须依次序而行，先初三日，月出庚；次初八日，月至丁；后用十五，月至甲。用工之际，先将雄剑折其花蒂，后以雌剑饮取长生之酒。又要知月圆之际，水源清浊，金水及时，真人正当在位，探入黄房土釜之内，平常景里，万缘不挂，始入无为，真道自然昌盛也。世间迷流，见说用鼎器修炼大丹，人人笑谤，不足为之道也。故仙师云「一任迷流多笑怪，仙花仙酒是我之仙乡」也，学者思之。
　　
　　到此乡　非常客　　女婴儿生喜乐洞中常采四时花　　花花结就长生药
　　学道之人，采得丹药入于中宫，到此真境界中，非是平常俗客，真是神仙种子矣。黄房之内，婴儿女，两相交合，而生喜乐。又要温养火功十月，更要一月总炼，一月出神，故有一年四时工夫，「洞中常采四时花」也。亦要内外火工气候，无差无失，以得结胎神化，名曰「花花结就长生药」也。
　　
　　长生药　采花心　　花蕊层层艳丽春时人不达花中理　　一诀天机值万金
　　仙师惟恐后学不明，重丁宁曰：长生药，须是采取上弦三般宝鼎玉炉之内，玉蕊金华，故有次序层层艳丽之春。世间多有盲修瞎炼，不达花中之理，难得成道。若宿有善缘，得遇真师，将天机妙用，逐一诀破，如贫得宝，如病得药，如囚遇赦，如死再生，胜于万两黄金，纵有万金易尽，得此真法，妙用无穷也。
　　
　　谢天地　感虚空　　得遇仙师是祖宗附耳低言玄妙旨　　提作蓬莱第一峰
　　仙师得道之后，自叹感谢阴阳天地虚空庇佑，得遇　正阳帝君，事如祖宗，得　帝君附耳低言，口传心授，金液还丹之旨，提上蓬莱第一峰。此乃是上弦鼎器，故喻之为第一峰。学者详焉。
　　
　　第一峰　是仙物　　惟产金华生恍惚口口相传不记文　　须得灵根坚髓骨
　　第一峰，谓同类兑宫白虎。此物之中，惟产出金华玉蕊，能生恍惚。　祖师不敢着于竹帛明言，须是口口相传。若要成道，亦要灵根坚髓之骨，金丹大药，方可成也。
　　
　　坚髓骨　炼灵根　　片片桃花洞里春七七白虎双双养　　八八青龙总一斤
　　坚髓骨二句，谓龙虎大丹，金丹大药，可以炼我之灵根，乃青龙也。第三句，谓行炼己火功，须要换鼎烹炼，可谓片片桃花洞里之春风津液也。七七白虎等者，乃两七之鼎，可炼大丹也。人若得彼上弦白虎真金八两，又要得青龙真汞半斤，二八合成一斤大药也。八八青龙之药物，亦可以助阴道也。
　　
　　真父母　送元宫　　木母金公性本温十二宫中蟾魄现　　时时地魄降天魂
　　真父母，指金丹大药言也，得此至宝到我元宫。木母金公，乃木汞金铅，其情性和合。守此中宫土釜，十二时中，运火退符，喻如蟾魄月光之发现。时时坚志，守其日魂月魄，伏在丹田之内，如夫妇之交会，不可须臾离，方能凝结圣胎，道可成矣。
　　
　　铅初就　汞初生　　玉炉金鼎未经烹一夫一妇同天地　　一男一女合乾坤
　　铅初就者，采得上弦三般真精月魄，到我丹田，谓之初就。以制我真汞，则汞如初生之始也。又要玉炉金鼎烹炼，二气氤氲，如一夫一妇之交媾，同天地阴阳一理，男女媾精，顺凡逆圣，合乾坤合辟之道。知此火功不失，方得凝结丹头也。
　　
　　庚要生　甲要生　　生甲生庚道始萌拔取天根并地髓　　白雪黄芽自长成
　　庚要生者，乃西方白虎庚金真铅之气，而生东方青龙木汞也；甲要生者，乃东方甲木之汞火，而生西方白虎之金水也。生甲生庚者，乃龙吞虎血，虎吸龙精，二气发生，始萌其芽。日逐日长，日新又日新也。采取乃斗柄斡音晼入声运之机。天根者，我之一物，取彼一物之中地髓也。若得此前收后起，升降温养，火功无差无失，白雪黄芽，自然而得长成，丹田之内凝结，男子怀胎也。
　　
　　铅亦生　汞亦生　　生汞生铅一处烹烹炼不是精和液　　天地乾坤日月精
　　铅亦生者，上弦真金之气，入我丹田，而生真汞。铅汞相生，在于土釜一处烹炼。百骸俱理，万神悉皆听命，此等烹炼，不是淫欲交感之情，乃天地乾坤，自然而然，日月之真精，有气无质之宝物也。
　　
　　黄婆匹配得团圆　　时刻无差口付传八卦三元全藉汞　　五行四象岂离铅
　　黄婆者，乃戊己真土脾神也，即两人之意也。若二气相投，金木相隔，须臾便能匹配而得团圆，合成一处，凝结不解。若要采取丹药，全在真师口诀，细微之妙，时刻无差，方能成就，若不得真诀，反成大害。八卦者，干、坎、艮、震、巽、离、坤、兑也；三元乃三乘三奇之道；全藉汞者，谓炼己火功，须是真汞无疏失之患，全凭汞之坚固也。五行者，金、木、水、火、土，东木甲龙，南火丙雀，西金庚虎，北水壬伭，中意土黄婆。此四象五行，是彼我之身，龙虎二气，阴阳水火，乃能求真一之铅，方可成就大事也。
　　
　　铅生汞　汞生铅　　夺得乾坤造化权杳杳冥冥生恍惚　　恍恍惚惚结成团
　　铅生汞者，以铅制汞；汞生铅者，汞铅相投，故云「夺得乾坤」阴阳二气，铅汞造化之权。杳杳冥冥者，阴阳二物；生恍惚者，真铅真汞，日魂月魄也。恍恍惚惚，结成团者，阴阳二物，交炼凝结不可解。此乃互相食，火候之理，中宫神丹，方可结成团也。
　　
　　性须空　意要专　　莫遣猿猴取次攀花露初开切忌触　　锁居土釜勿抽添
　　性须空者，虚心也。意要专者，万缘放下，纤毫不挂，紧守中间黄房，志念专一也。莫遣猿猴取次攀者，要学道之人，锁心猿，拴意马，勿令纵放也。花露初开切忌触者，得丹入腹，制伏真汞，如花露之初开，易聚而易散，切忌触犯。务要下功之人，降心裂念，不可纤毫疏失，用心守护性命，抱守丹田，直候神丹凝结，故云「锁居土釜勿抽添」也。
　　
　　玉炉中　文火烁　　十二时中惟守一此时黄道会阴阳　　三性元宫无漏泄
　　玉炉中，文火烁者，谓玉液炼形之道，温养文火，地天泰卦，沐浴之候也。学道之人，十二时中，专心守一，意在丹田。自子至巳，六时起火；自午至亥，六时退符。阴阳交媾，水上火下。金水火三性，一家存守，聚入元宫，无有漏泄，方得男子怀胎，丈夫有孕也。
　　
　　气若行　真火炼　　莫使伭珠离宝殿加添火候切防危　　初九潜龙不可炼
　　气若行，真火炼者，闭息内行真气，胎息火功，无令纵放伭珠铅汞，致使凝结而复疏失。盖内丹入腹，如云似雾。真气周流，内用真火，心肾交姤，不可须臾离也。外炉火功，抽添运用，最要防危虑险，勿得疏失，自取其害。本欲炼丹而求长生，到此走失，反成促寿，不可不戒。当此之时，大要内外火功，知其前后，屯蒙二卦，无令差误，子巳六时起阳火，午亥六时退阴符，故云「初九潜龙不可炼」，温养火功也。
　　
　　消息火　刀圭变　　大地黄芽都长遍五行数内一阳生　　二十四气排珠宴
　　学人但知消息内外火功，无差毫发，始得刀圭之丹，变成黄芽，结成丹珠。乃是五行数内，太乙含真一之气，种子作为丹头，后用十月火功，一月总炼，一月出神。一年二十四气功法，添助神药之功，故云「二十四气，排珠宴」也。
　　
　　火足数　药方成　　便有龙吟虎啸声三铅只得一铅就　　金果仙芽未现形
　　炼丹若得内外火功数足，结就神丹，身内夫妻，自有龙吟虎啸。但凡采取三品大药丹头，只得一铅真寔受用，犹如得金果仙桃之味，及其变化现形，有不可思议神通。温养火功无失，现出婴儿，乃男子生儿不等闲也。
　　
　　再安炉　重立鼎　　跨虎乘龙离凡境日精才现月华凝　　二八相交在壬丙
　　炼丹之法，若是有大根器，大力量人，修炼大丹成就，移丹入于上丹田，再置妙炉，龙虎交姤，精华凝结，重整二弦之气，相交壬水丙火。水火既济，再造神丹之妙，四百字云：「一载生个儿，个个会骑鹤」也。
　　
　　龙汞结　虎铅成　　咫尺蓬莱祗一程坤铅干汞金丹祖　　龙铅虎汞最通灵
　　初修金液还丹，须要龙汞虎铅，为结丹之祖宗。温养火功，亦要龙铅虎汞，此乃前收后起之法，最为紧要通灵之火候也。学者宜问真师，不可虚度一生。
　　
　　１契云：　金计十有五　水数亦如之　临炉定铢两　五分水有余　二者以为真　金重如本初　其二遂不入　火二与之俱　三物相含受　变化状若神。
　　达此理　道方成　三万神龙护水晶守时定日明符刻　专心惟在意虔诚
　　若是大修行人，达此金液大还丹之理，仙又生仙之法，其道可能大彻大悟。重立丹鼎，以金为堤防，故云「三万神龙护水晶」。也亦要明其时刻，专心守等，此金生水一十五两，金生多少之理。《参同契》十四章甚明，知此「饮刀圭」详细之道也。
　　
　　黑铅过　采清真　　一阵交锋定太平三车搬运珍珠宝　　送归宝藏自通灵
　　若知此十五两金，生多少水，必要明真道理。待其黑铅已过，水源至清，内有真金生二分水，乃真可用。以法取之，固济橐钥。交锋须要定其太平，亦必用三乘三品大丹，为之三车，搬运入于中宫宝藏，万神听命，不神而神自然应也。
　　
　　天神佑　地祇迎　　混合乾坤日月精虎啸一声龙出窟　　鸾飞凤舞出金城
　　天神佑，谓我之真汞求真铅也。地祇迎，谓彼之真铅求我之真汞。二意和同，方可混合交媾阴阳。但要知彼虎啸真铅将至之时，速令青龙出窟，用飞灵剑以取之。鸾凤之气，入我土釜金城之内而成丹。
　　
　　朱砂配　水银停　　一派红霞列太清沿池迸出金光现　　汞火流朱入帝京
　　朱砂配者，乃人身中积精成汞，汞久坚固，以成朱砂，匹配真铅，以成丹头也。水银停者，以下弦水银之，八两停匀，凑成一斤大药也。自此之后，身中造化，似红霞之四起，列布于太清之中。便得炉火真铅，逆流运上泥丸，如金光罩体，汞火流珠，下降金室黄房，为入帝京也。
　　
　　龙虎媾　外持盈　　走圣飞灵在宝瓶一时辰内金丹就　　上朝金阙紫云生
　　彼虎我龙，二弦之气，交媾水火二气，争战持盈，造化神通，走圣飞灵，在乎我身之中，宝瓶之内，一时半霎，结就丹头上，朝于泥丸金阙紫府，重生真气，周流一身，无滞无碍也。
　　仙桃熟　摘取饵　　万化来朝天地喜斋戒等候一阳生　　便进周天参同理
