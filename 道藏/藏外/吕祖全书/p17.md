<!-- { "loadSidebar": true } -->
　　其一伭伭，无所言说，并绝思维，微妙恍惚，极于希夷，更千百劫，未有传者。　我今为世，敷扬此旨，尔诸弟子，静谛听之。盖此伭伭，在昔　元始天尊言之，窃闻其说，自天而上，至无量人，中有至人，伭之又伭，天为之宰，地为之摄，人物幽明，咸会诸极，运化古今，而无辙。主持劫会，而无端倪。圣不可圣，神不可神。无无无无，无而亦有；虚虚虚矣，虚而亦实。圣不见增，愚不见损。天位乎中，天亦不知；地承其流，地亦不识。极一切物，皆运不觉。其存非存，其过非过，斯其伭伭，从何拟议，从何想象，若透斯旨，伭而伭矣。
　　
　　夫此五伭，通之匪易。学道之士，究参厥旨，屏弃一切，潜心讨探，伭解超然，冥悟独契，深晰精微，始觉本真，归求秘钥，丹铅自具，炉火抽添，无烦异授。阴阳定位，龙虎交调，不事搬弄，自然而然。若弗明此，客尘染着，六根主权，七情孔炽，堕落火宅，安究伭微！
　　我今开说，谁复能悟？则有种种异论纷起，分门别户，名持一端，反唇讥诮。始犹执理，互为攻劝；各存一见，持论立说。要皆为道，左右保护，虽或出言，不无过激，明道之心，总属公诚。其流既远，私弊丛生，彼此相击，各树党援，名为卫道，而实为己！究所从来，皆门外汉。叹哉叹哉！此种之人，在儒为腐，在道为贼，在释为孽，其必梦梦，有何殊乎？岂知三教，本出一原，会通斯旨，并可不立，羲古以前，有何异趣？　宣圣诞生，太上现化，所参同契。
　　性道昌明，其一为出，其一为入。入世之教，先敦伦常，君父尊严，臣子忠孝，兄弟孔怀，夫妇造道，生育种类，乾坤万古，诞养群品。天地为补，化机不失，造物是辅。斯教不明，万世聋瞽。物盈土满，洪荒之初，世界混茫，上下失怙，故知此教，为道之倚。然迷其始，讵何拟议。惜哉至教，久乃不然，穷通贵贱，贫富高低，大小强弱，多寡彼此。名利时势，束缚尘缨，流浪生死，颠倒相寻，争夺攘窃，诡诈环生，计巧百出，以术愚人，奸雄间发，浊乱人伦，相结以势，相倾以能，舌锋肆起，是非莫分，往复驳辩，同类相侵，各树赤帜，一理纷纭，一见为此，一见为彼，相同者附，相异者讥，莫分莫辨，得失是非，莫究厥旨，莫晰厥微。岂知斯道，异中之同，同中之异，异同之中，更有同异，是非混淆，得失舛乱，逞其臆说，不顾道理，虽同一教，誓如敌，不攻不击，一息不宁，谁复平心，公论罔爽。
　　叹叹要言，何人解悟，嗟彼同门，犹如是险，况其它乎？
　　且又有说，人心之坏，坏于文字。以文字学，则工于外，一切语言，咸崇粉饰，粉饰之辞，专心于外。
　　心乎外者，必遗于内；
　　心乎悦人，必至忘己；
　　心乎传世，忘乎自治；
　　心乎蕲胜，忘乎自敛；
　　心乎夸博，忘乎反约；
　　心乎绮丽，忘乎矢诚。
　　巧伪日增，本质日。盖文字兴，性命理微，可不戒乎！可不慎乎！
　　吾尝闻之：天文灿烂，昭于河汉；地文绚熳，草木变幻；人文璀音摧璨，乐和礼辨。皆出自然，无故巧饰。至文不文，文出于实，出于实者，文斯为至。
　　后世多文，亦如无文。文非无文，为文非文，非文之文，文实非文。更可叹者，习于文字，无乎不闻，闻非所闻，丑记狂博，至尊无文，至亲无文，皆以文行，巧伪生矣！本非忠孝，文为忠孝；本非友恭，文为友恭。放肆闺门，作为绮语。凡诸所为，败闲荡检，以文文之，以致流弊，祸乃椎音垂鲁，皆胥污染。变质而文，即伪去真，反朴而巧，机械辈兴，众生无恒，匪惟不忠、不孝不弟、不慈不正，而且有甚。奸盗诈伪，显为不法，鸷音执狠柔恶，阴肆毒谋，古道不存，今生罔悟，江河下逝，无与挽者。儒教失实，其流所及，愈远愈纷，愈伪愈乱，犹勿自悟，结社要盟，互相标榜，动生毁谤，矫诬
　　上帝，喝　佛骂祖，欺灭鬼神，讥呵释道。正教正宗，诮为异端；仙经佛典，斥为邪说。谓道谓释，毁弃伦常，岂知若辈，宁惟毁弃，抑且流祸斯世斯民，此何以故？盖此儒流，为民之望，表之不正，影愈邪焉。然此之辈，是为小儒，为腐为妄。
　　若彼大儒，则必不然，大儒所见，直窥本原，知儒之道，与道与释，同条共贯，无有二者。儒与释教，总原于道，道根于性，性仍于天，天无二理，人无三教，教分于三，从后起见，溯原究委，有一无二。大儒知此，罔所分别，各尽其道：事君以忠，因分自尽；事亲以孝，竭力趋承；兄友弟恭，视处何位；造端夫妇，以正防淫。事神维诚，治人以仁，爱及草木，恩被虫昆，畏天明命，履地惕干，无惭幽独，克承以谦。知道变化，教匪一端，但辨邪正，无妄讥焉，是为圣贤。道极于天，作君作师，经纶参赞，君臣定位，父子分严，友恭道立，兄弟情连，夫妇道正，阴阳无愆。天地以位，万物熙恬，风雨调和，寒暑以时，嘉祥荐音渐至，沴音戾气以除，民物仁寿，仙佛何殊！生为世荣，终归上清，立极天人，与天地存。
　　释教清微，肇于浩劫。观空以空，虚无寂灭。昔有至人，名曰：然灯，立于中古，转大法轮，教化度脱，无量众生，佛传始盛。次有　佛出，号　释迦文，自种民天，降神赡部，是时周昭甲寅之岁。西印度国，有迦维卫，其国王者，名曰净梵。四月八日，太子斯诞，三十二相，八十种好。以夙愿故，舍国修道。雪山六载，精思苦行，鹊巢于顶，藤穿胫，腊月八日，睹明星出，豁然超悟。具六通识，负龙象力。开来继往，阐教西域，初于鹿苑，继祗陀林，黄金布地，佛教崇兴，四十九年，应化不一。是时比丘，暨比丘尼，并优婆塞，与优婆夷，凡数千人，俱同听法，无不得度。有　舍利弗，智慧第一，佛尝因之，宣说法要。有大弟子，名　大迦叶，得　佛心印，传　佛正宗，佛亲授记，是为初祖。又有弟子名　阿难陀，多闻第一，于　佛灭后，传　佛教典，流布人间，今之佛藏，皆所宣传。延及　达摩，以大神通，一夕收摄，三十六处，邪魔外道，设洪誓愿。自西印度，历恒沙河，至南赡部，说法演教，宗门大展，授秘密旨，从超悟得，明心见性。佛法无多，一切扫除，片言只字，参悟本来。凡诸聪明，闻见知识，杜绌不事，浑浑默默，颔音撼领宗旨，悟谛因缘，无无所无，空无所空。内观此心，如虚空际，如千江月，如镜如泡，如花中香，如是空空，以无无空，故无所执。一字之妙，通达无碍，前无无前，后无无后，匪由闻见，伭览超忽，任诸见闻，颓然自丧。以因缘故，得无因缘，禅宗乃炽。又有历代诸大法师，通经律论，取大法藏，阐译文字，搜剔妙蕴，传诸三千大千一切阎浮提界，广为众生，说无量因，解诸烦热，化清凉境，拔诸苦恼，离火宅厄，济诸幽魂，脱地狱趣，化诸六道，获天人乐，利赖无穷，象教以昌。流传既久，厥旨无闻，凡彼缁流，罔得真传，东西剽窃，言语为宗，机锋相对，口舌争雄。所谓「禅」者，阐演秘奥，认本来面，无用浮饰。若究厥弊，贻害后人，迷失真宗，累主人翁，出居故舍，入无何有，渺茫漂泊，堕野狐禅，迷罔狂悖，呵佛骂祖，俨大知识。抑又甚者，谬妄罔悟，以传，以承。我佛　如来，法法何法，为究本根，故空诸法，文字不立，非去文字，恐后学流，求文字中，昧失本来，故去文字。岂知文字，正难尽去，去文字者，曾何沿流，作执文字，作文字观，弗从文字，究　佛秘旨，离失真宗，是文字障，斯害道矣！更可悯者，罔知是经，是　佛心印，传流人间，为彼众生，广为说法，俾有解悟，即彼下等，愚暗不明，资经忏悔，原令此辈，生恭敬心，朝夕讽诵，久或明生，了生死念，力诸善行，脱轮回趣，或悟精微，超诸上乘，非第口诵，无悔悟心，便可宥罪。即假口诵，亦获利益，是彼诵时，生大欢喜，高吟朗，令诸幽明，一切众生，邪魔异类，幽魂余孽，得闻是经，普沾胜利，咸蒙济度。非说是经，但假口诵，无持受心，无恭敬心，无诚信心，无踊跃心，无均利心，无无私心，乃为诵经，乃获功德。自流日下，日下日坏，一切佛典，指为衣食，诵经之家，以虚文求，诵经之人，以虚文应，一切众生，以虚文故，故轻是经，而诸佛法，罔有存者。要知是经，具大解脱，如广陵散，化诸烦燥；如摩尼珠，化诸烦恼；如般若船，度诸溺者；如波罗蜜，生诸津液；如漆室灯，烛诸幽暗。具此种种，无量利益。但作文字，草草看过，便如糟粕，曾何所赖。以故禅宗，如此等故，扫除一切。冥心内观，空内外相，寂坐伭默，领一参头，究极旨趣，有归于空，空无所空，以无空故，乃明斯旨。若住暗室，张一焰炬，无物不见，无不明朗，罔所障碍，无障碍故，心体备具，性天完足，与天地俱，不为物囿，不有于物。斯之为梵，梵音清彻，幽明交济；斯之为禅，禅理渊微。天人悉究，究厥旨者，佛菩提种，如是如是，西来大意，作如是观，佛法尽矣。
