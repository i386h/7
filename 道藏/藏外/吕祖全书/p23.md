<!-- { "loadSidebar": true } -->
　　「既净三业，务明至道。至道之要，难以名言：无形而能形形，无象而能象象；声之以声，而实无声；色之以色，而实无色；冥恍惚，不可以智知，不可以识识。其有也，无物不有；其无也，天地不知。天且弗知，而况于人乎？然斯道也，求之则冲漠无朕，体之则真实不虚。天地此道，人物此道。虚而能实，实而能虚。自无而有，自有而无，无无有无，有有无有，其理深伭，其义奥妙。
　　太上曰：『伭之又伭。』文始帝君曰：『非有道不可言，不可言即道。』然道虽无名，强名曰道，既名曰道，岂终不可求乎？《易》曰：『一阴一阳之谓道。』子思子曰：『率性之谓道。』盖人秉一阴一阳而生，性即吾心而有，修道之要，亦即于一阴一阳中体之。然道本一元，而教有殊途，功亦微异。释道二门，皆尚伭虚，若夫儒流，惟敦实践。故《易》云：『仁者见之谓之仁，知者见之谓之知。』此即教分三门之说也。盖道之体虽虚，道之用则实。善体道者，直穷性命，精进不已，一旦豁然，无不了彻，此乃一超直入，上根能之；至于中下之人，惟从日用动静中，躬行实践，及践履功深，得遇明师，一点即悟，是为由用得体。下学上达，虽功分难易，而至于明道则一也。
　　若修道之士，能于每日无事，未遇物接时，存心默会，内照反观，则本原道体，不事他求，即心而存，即性而有。世儒不察，妄诋佛仙虚无寂灭，不合圣学。不知所谓虚者，非尽虚也，虚而能实；所谓无者，非尽无也，无而能有。至于寂灭之旨，亦是寂而能照，灭而常存。
　　试观草木，其零落也，虚矣无矣，寂矣灭矣，至春发生，依然敷畅。若非寂虚之体，藏之于内，何以滋荣茂盛，先后不异？故知寂灭非断灭也，虚无非虚伪也，彼认虚灵道体为虚伪，指常寂觉明为枯寂，谬矣！盖道体本来无形无名，吾道用功，惟究根本，释教亦然。宁惟释道，即古圣贤用功，亦复如是。惟中下根多，不能尽语以至道，故特就日用常行中指点，使之有所持循也。
　　尔诸学人，能体斯旨，究其本，自得其末；明乎体，自达于用。儒也、释也、道也，一以贯之矣！」
　　修德凝道章第八
　　「学道之士，务须修德！盖道为统体，德有万端。譬之四时，发育长养，收敛退藏，各有不一。而道则浑沦一理，贯四时，主造化。
　　故天地以生物为心，发育万物，天之仁也！佛仙圣贤，慈爱种种，务使匹夫匹妇，无一不得其所，普惠苍生，莫非仁德！然佛仙慈悲，与儒恻隐，有以异乎？所欲与众，己溺己饥，与誓愿度人，遍施法乳，无以异也！
　　长幼为礼，先后以时，伦次不乱，佛仙果位，由功而分。大乘小乘，法有渐顿，三千威仪，八万细行，非礼而何？
　　义之所主，惟宜适中，刚健不屈，舍生取义，佛仙忍辱，毅然自持，亦此义也。
　　智之一德，主于退藏。惟其能藏，微渺莫测！佛仙智慧，幽深伭远，是谓大智，故莫能识。
　　因此四德，发为万行，无量度人，方便喜舍：
　　归『仁』边际，尊师重道，亲善知识；
　　归『礼』边际，忍辱无瞋，端洁自守；
　　归『义』边际，割爱学道，了脱生死；
　　归『智』边际，深明因果，不迷夙缘，守中抱一，弗改厥志，修务实修，证期实证；
　　归『信』边际，故天德以信贯四时，而四时之气，亦以信会归其极。孔圣云：『人无信不立。』诚以人之所贵，在于有信故也。
　　自昔佛仙大圣，万德俱备，方证极果。而万德之中，『仁』居其首，若不先发慈悲，只图自了，无济于世。然所谓『慈』，非如姑息溺爱，妇孺之仁也。盖必体天之心，行己之德，慈则真慈，舍则真舍。悲人之苦，如己受之；喜人之善，如己有之。『四无量心』，实实行去，毋求报，毋退悔。上士众德俱备，生为正人，殁为明神；下士勤修，人身可固；倘一德不修，无恶不造，三途苦趣，永无出期，莫能解免！
　　故修德乃入道之门，成真之要。从古佛仙圣贤，未有不修德而能凝道者也！虽德之事甚多，德之名亦甚广，然道惟一理，于统同中有万殊；德有多端，于分晰中见一本。大众齐修，吾言非诞！」
　　敦笃天伦章第九
　　「道既非德莫凝，而德莫先于孝弟。故四子之书，以孝弟为本。即尧舜之治，亦惟彝伦攸叙，而后平章协和。孝弟之验，至斯为极！然人有贵有贱，有富有贫，亦惟随分自尽，供为子职。苟于家庭聚处，饮食起居，知养而不知爱，知爱而不知敬，皆不可为孝也！
　　昔文王为世子时，日朝于王季者，三问左右曰安否？闻安则喜，闻不安则惧，退而不敢自宁。盖其爱亲之心，发于至性，即此一节，人莫能及！载之《曲礼》，可考而知也！今人于父母有疾时，尚不知竭诚省候，尽力医药，况其余乎！
　　孔圣着《孝经》，以明先王至德要道，告成功于北斗，以垂训后世。世之儒者，童而习之，然能诵读，而不能躬行，知讲说而不知实践，将此训世化民之书，作文字读过，则何益矣！然孝之一道，不特儒书，即佛仙亦谆切言之。未有不孝其亲，而能了道成真者；亦未有学为佛仙，而不孝其亲者。世愚不察，妄诋释道，以为弃亲割爱，绝先祖祀，谓之弗孝！不知自古佛仙，了脱尘缘，证真之后，九祖超升，岂但双亲已乎！
　　古人以化亲于善为大孝，良有故也。昔孔圣称舜之孝，首曰：『德为圣人。盖子有圣德，而致其父曰圣父，母曰圣母，何孝如之？』后之儒者，圣乎否乎？世有妄人，或恃才学，或矜富贵，乃于自己父母之前，傲慢无忌，岂知己之才学富贵，皆从祖宗父母，积善中得来？弗思报本，反滋轻忽，不孝之罪，其可逭欤？从古圣人：孝德之至，真纯笃实，视于无形，听于无声。是以天地可格，风雷可动，馨香可荐，俎豆可登。孝德之至，莫大于是。至于僧道，离亲出家，亦宜自思：亲生此身，鞠育之恩，既不能报；菽水之养，又不能承。则须苦志励行，求证道果，以图报本。则父母之愿，庶几克遂。若师长教训，即宜爱敬承顺，事之如亲，盖身为法嗣，绍隆先绪，弗可忽也。
　　若彼愚夫，其于父母，亦惟生则尽养，没则尽哀，祭则尽诚。诗曰：『夙兴夜寐，勿忝尔所生。』此之谓也。若家本饶裕，甘旨何嫌于鼎烹；家实寒薄，饔飧不厌于蔬食。惟爱敬之宜笃，何丰俭之可分？若夫儒者，既明诗书，须知尽孝！苟爱日之训，弗顾于生前；蓼莪之什，罔念于殁后。虽列鼎而祭，祇是虚文；庐墓而哀，徒为欺世！谓之为孝，天其许乎？至于昆弟，同气连枝，古人喻如手足，诗曰：「岂无他人，不如我同父？」是友于之谊可弗敦乎？况父母之所爱者，莫如己子。子虽有贤不肖，而父母爱子之心则一。凡我昆弟，纵有贫富贵贱之不同，而我友爱之心，胡可少易？是以姜被之风，古今共羡；煮荳之，贤哲所悲！可弗慎欤！即僧道之于同侪，亦有昆弟之义，少者务加以慈爱，长者宜待以谦和，尽斯友恭，方能于善知识前受益。若惟恃己贡高，戕贼同类，上负父母生身之恩，又失师友训诲之德，见诮儒林，奚为之过？
　　尔诸众生，体斯孝弟而力行之，则根本既立，而进德修真，可不难矣！」
　　竭尽忠荩章第十
　　「人秉五行之秀，匪亲何生？匪君何成？然亲以天合，君以人合。以天合者，根之于性；以人合者，本之于义。二恩并重，未有区分。但子之于亲，能知劬劳者，尚思报本；而臣之于君，靖共匪懈者，每不易觏。不知一登仕版尔俸尔禄，皆君之赐；一饮一食，尽君之恩。上而荣及祖先，下而庇荫后嗣，不思报称，臣节多亏，能自安乎？至于奸邪之人，窃君威福，广植私门，以及献媚取容，阿谀固宠，弗畏天道，罔恤人言，不思尽己之忠，惟图一时之贵，究之盈廷指摘，公议难容。一旦名败身丧，祸不旋踵，悔何及乎？
　　故居保傅之位者，上以格君之非，务尽辅弼之任；下以进贤为事，勿怀媢嫉之心。职司明刑，则宜平允持法，宽恤以重民生；或司教化，则务移风易俗，开陈以导民善；有官守者，敬事后食，随分忠；居廉访者，问政巡方，观察详敏；身居言路，则思纳约自牖，以靖朝纲，启沃献替，以重国脉。君有善，则将顺其美；君有过，则匡救其失。宁为謇謇之忠，勿蹈唯唯之谀！如职任封疆，则宜正己率属，勿苛虐以陵下，勿刚愎而偾事，勿违道以沽名。或身寄专阃，则思保固疆域，宁谧社稷，食君之禄，忠君之事。即守一郡，刺一州，宰一邑，惟宜各尽厥心，各修厥职。毋谓民事为可忽，毋谓民命为可轻。毋曲意上官，以希容悦；毋恣婪贿赂，以剥民膏。体君之心，奉君之令；敷君之仁，惠君之土。斯为循吏矣！
　　所以从古忠烈之臣，杀身成仁，临难弗夺！忠贞贯乎日月，正气彻于乾坤。青史标名，千秋享祀。至于士庶，虽未受爵于朝，然而设官分职，布令垂条，务使盗贼无惊，闾阎乐业，皆君恩也。而况积逋有蠲，凶荒有赈，养老有典，节孝有褒，能无念乎？国有常赋，则宜输纳以时；国有兴作，则务趋承恐后。此亦忠之属也。
　　盖忠孝二端，为天地间第一根本！凡修道之士，尚须历劫苦行，而后成真证果。惟大忠大孝，命光一谢，遂获生天！即极乐国中，上品上生，亦惟忠孝居多。故忠孝之人，朝廷褒之，史册传之，天道佑之，鬼神敬之。以视不忠不孝，显被刑诛，阴遭鬼责，万世贻讥，永沉恶趣者，奚啻霄壤。故凡疫疠刀兵，水旱饥馑，皆不忠不孝之所招也。
　　尔诸学人，若欲决志修行，而不敦子臣之道，妄冀成真，必无是处！」
　　
　　天尊说是十章已。诸仙真宰，一时踊跃，欢喜赞叹，异口同声，而作颂曰：巍巍无上尊　救劫广慈仁　宣演微妙法　开章泄伭真太极一元理　三乘秘密文　言言皆透彻　字字极精深大道本庸常　先须净业根　敬天昭感格　敦伦践实行修善获生天　作恶堕沉沦　民彝共物则　五典与三坟同参能实证　跻圣入伭门　众生含佛性　自性有灵明愿登大法航　莫负圣慈心　妙哉导师言　亿劫永钦遵
　　于是诸仙真宰，说是颂毕，普集　天尊座前，稽首礼谢，同时侍卫神将，咸各喜跃，叹未曾有。于是龙鹤翔空，云霞散彩，宝旛绛节，队仗前躯，拥卫鸾舆，复还无上。其时在会诸弟子等，各各礼谢，信受奉行。
　　赞
　　悲心度世　　广法慈尊　敷扬天道显人伦尽性有常经　忠主孝亲　奕世永为箴
　　赞
　　悲心度世　　广法慈尊　敷扬天道显人伦尽性有常经　忠主孝亲　奕世永为箴
　　
　　参同经赞偈
　　中卷赞
