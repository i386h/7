<!-- { "loadSidebar": true } -->
　　金诰曰：大道本无体，寓于气也，道大无外，无物可容；大道本无用，运于物也，其深莫测，无理可究。以体言道，道始有内外之别；以用言道，道始有观见之基。观乎内，而不观乎外，外无不究，而内得明矣；观乎神，而不观乎形，形无不备，而神得见矣。
　　真源曰：以一心观万物，万物不谓之有余；以万物挠一气，一气不谓之不足。一气归一心，心不可为物之所夺；一心运一气，气不可为法之所役。心源清彻，一照万破亦不知有物也；气战刚强，万感一息亦不知有法也。物物无物，以还本来之象；法法无法，乃全自得之真。
　　此喻曰：以象生形，因形立名。有名则推其数，有数则得其理。盖高上虚无，无物可喻。所可比者，如人之修炼。节序无差，成就有次。和之气，凝而不散。至虚真性，恬淡无为。神合乎道，归于自然。当此之际，以无心为心，如何谓之应物？以无物为物，如何谓之用法？真乐熙熙，不知己之有身。渐入无为之道，以入希夷之域，斯为入圣超凡之客。
　　真诀曰：此法合道，有如常说存想之理，又如禅僧入定之时。当择福地置室，跪礼焚香，正坐盘膝，散发披衣，握固存神，冥心闭目。午时前微微升身，起火炼气。午时后微微敛身，聚火烧丹。不拘昼夜，神清气和，自然喜悦。坐中或闻声莫听，见境勿认，物境自散。若认物境，转加魔障。魔障不退，急急向前以身微敛，敛而伸腰，后以胸微偃，偃不伸腰，少待前后火起高升，其身勿动，名曰「焚身」。火退魔障自散于躯外，阴邪不入于壳中，如此三二次已。当想遍天地之间，皆是炎炎之火，火毕清凉，了无一物。但见车马歌舞，轩盖绮罗，富贵繁华，人物欢娱，成队成行。五色云升，如登天界，及到彼中，又见楼台耸翠，院宇徘徊，珍珠金玉，满地不收，花果池亭，莫知其数。须臾异香四起，妓乐之音，嘈嘈杂杂。宾朋满座，水陆俱陈，且笑且语，共贺太平，珍玩之物，互相献受。当此之际，虽然不是阴鬼魔军，亦不得认为好事。盖修真之人，弃绝外事，甘受寂寞。或潜迹江湖之地，或遁身隐僻之隅。绝念忘情，举动有戒。久受劬劳，而历潇洒。一旦功成法立，遍见如此繁华，又不谓是阴魔，将谓实到天宫。殊不知脱凡胎，在顶中自己天宫之内。因而贪恋，认为实境，不用超脱之法，止于身中，阳神不出，而胎仙不化。乃曰出昏衢之上，为陆地神仙，仅可长生不死而已，不能脱质升仙，而归三岛，以作仙子，到此可惜。学人自当虑超脱虽难，不可不行也。
　　道要曰：不无尽法，已减省故也。
　　超脱分形第十　﹝出入分形　神仙脱质　超凡入圣﹞
　　金诰曰：道本无也，以有言者非道也；道本虚也，以实言者非道也。既为无体，则问应俱不能矣；既为无象，则视听俱不能矣。以玄微为道，玄微亦不离问答之累；以希夷为道，希夷亦未免视听之累。希夷玄微，尚未为道，则道亦不知其所以然也。
　　玉书曰：其来有始，而不知大道之始何也？其去有尽，而不知大道之终何也？高高之上虽有上，而不知大道之上，无有穷也！深深之下虽有下，而不知大道之下，无有极也！杳杳莫测名道，随物所得而列等殊，无为之道，莫能穷究也。
　　真诀曰：超者，超出凡躯而入圣品；脱者，脱去俗胎而为仙子。是神入气胎，气全真性。须是前功节节见验正当，方居清静之室，以入希夷之境。内观认阳神，次起火降魔，焚身聚气，真气升在天官，壳中清净，了无一物。当择幽居，一依内观，三礼既毕，平身不须高升，正坐不须敛伸。闭目冥心，静极朝元之后，身躯如在空中。神气飘然，难为制御。默然内观，明朗不昧，山川秀丽，楼阁依稀，紫气红光，纷纭为阵，祥鸾彩凤，音语如簧。异景繁华，可谓壶中真趣，而洞天别景，逍遥自在，冥然不知有尘世之累。是真空之际，其气自转，不须用法依时。若见青气出东方，笙簧嘹喨，旌节车马，左右前后，不知多少。须臾南方赤气出，西方白气出，北方黑气出，中央黄气出。五气结聚而为彩云，乐气嘈杂，喜气熙熙。金童玉女，扶拥自身或跨火龙，或乘玄鹤，或跨彩鸾，或骑猛虎，升于空中，自下而上，所遇之处，楼台观宇，不能尽陈，神祗官吏，不可备说。又到一处，女乐万行，官僚班列，如人间帝王之仪，圣贤毕至。当此之时，见之傍若无人，乘驾上升，以至一门，兵卫严肃，而不可犯。左右前后，官僚女乐，留恋不已，终是过门不得。轩盖覆面，自上而下，复入旧居之地。如此上下不厌其数，是调神出壳之法也。积日纯熟，一升而到天宫，一降而还旧处。上下绝无滞碍，乃自下而上。或如登七级宝塔，或如上三层琼楼，其始也，一级而复一级，七级上尽以至顶中，不得下视，恐神惊而恋躯不出。既至七级之上，则闭目便跳，如寐如寤，身外有身。形似婴儿，肌肤鲜洁，神采莹然。回视故躯，亦不见有，所见之者，乃如粪堆，又如枯木，憎愧万端，不可顿弃而远游。盖其神出未熟，圣气凝结而成。须是再入本躯，往来出入，一任遨游。始乎一步二步，次二里三里。积日纯熟，乃如壮士展臂，可千里万里。而形神壮大，勇气坚固。然后寄凡骸于名山大川之中，从往来应世之外，不与俗类等伦。或行满而受天书，骖鸾乘凤，跨虎乘龙，自东自西，以入紫府。先见太微真君，次居下岛。欲升洞天，当传道积行于人间，受天书而升洞天，以为天仙。凡行此法，古今少有成者：盖以功不备而欲行之速，便为此道；或功验未证，止事静坐，欲求超脱；或阴灵不散，出为鬼仙，人不见形，来往去住，终无所归，止于投胎就舍，而夺人躯壳，复得为人；或出入不熟，往来无法，一去一来，无由再入本身，神魂不知所在。乃释子之坐化，道流之尸解也。故行此道，要在前功见验正当，仍择地筑室，以远一切腥秽之物、臭恶之气、往来之声、女子之色。不止于触其真气，而神亦厌之。既出而复入，入而不出，则形神俱妙，与天地齐年，而浩劫不死。既入而复出，出而不入，如蝉脱蜕，迁神入圣。此乃超凡脱俗，以为真人仙子，而在风尘之外，寄居三岛之洲者也。
　　道要曰：不无尽法，已灭息矣。
　　以上超凡入圣之诀，右大乘三门系天仙。
　　补注：本单元之见金诰曰：乃指元始天尊说之意。本单元　见玉书曰：乃指灵宝天尊说之意。本单元　见真源曰：乃指太上老君说之意。本单元之见真诀、道要、此喻曰：乃指正阳真人说之意。（全篇完）
　　九品仙经　(卷九)
　　经集汇
　　九品仙经自序
　　吾乃唐朝进士。夙世好道，感正阳师，引入终南，投进玄门。自起弘愿，度尽众生。大愿已出，追悔难及。
　　尝闻天地最高，玄妙用之无穷。天高地奥，玄之生玄，三教一理，迷凡不参。虚空生无，复本还原。
　　吾蒙正阳师立传金丹，一纪飞升，朝拜上帝，蒙　帝开怜，领旨下方，普度群迷。迷夫不醒，显身留传《八品仙经》：广陵二品、金陵二品、毗陵二品，临江、信州共成八品。又奉旨复下济水，开透凡心。凡子不识，赐之乩鸾，戊子年命谕子，立求《九品仙经》，《拔心宝忏心经》。五处留传八品，少传一品，后淮扬潘延吉，成九品，又有《拔心宝忏》。玉文赐青灵真人，取回济水，指引众生入道：
　　遵天地君亲师，仁义礼智信：
　　不敬天地，雷震电随，暴雨混死；
　　不敬地，尸首落水，体现鸭；
　　不孝父母，天地难容，万劫不免；
　　不忠君王，败国欺君，后堕沈沦；
　　不遵师教，天地循环，后醒难逃。
　　夫天命之为性，不离理也。离理非道，道理行，方成人礼！
　　夫义者，敬重天地，尊事长上，莫犯五愆，义也；
　　夫礼者，礼义廉耻，上不失于乡党，下不失于庶民，敬其天，尊其地，孝其亲，慈其幼，礼也；
　　夫智者：上智之虚无一气，中智之于国家，下智之于人伦，智也；
　　夫信者：信之于天地，信之于国家，信之于亲党，下不失信于子幼，此是人伦。
　　仁义礼智信也，吾开迷愚，出凡界，引进众生入玄门。先敬其天，天降吉祥，天清也；敬其地，地生万物，地宁也。自然百种生芽，五谷丰登。夫人伦，必行善念，躲狱门，出迷途，离凡界，登觉路，通大道，出海岸，明虚无。渐渐加工，超列仙班。
　　吾亲留传《九品仙经》之序，有还真会弟子，甄章赵等善，甲午年发愿，在白鹤观，立刊仙经。世人若求道者，休论千万路遥，诚心进道，何言万里终南！世人请　吾仙经，所谋皆遂，利益皆顺。灵符九道，荡荡除魔，扫尽人间之祸根，引进乾坤之妙门。尊人伦，有仁义礼智信；信参道，上有精神。三教皆有，无所忐音毯忑音忒。印经即印心，刊经即刊道。人道既就，仙道可成！岂不恬于天地之间，存于后代之凡迷。上不测于文，下不失于礼。名登仙谱，九祖生天，岂不快哉！　余身列仙班，亲笔而成。
　　太上玄元开化仙经品第九
　　尔时　纯阳大帝，在兜率之天，清虚之府，趺音夫跏音加蕉团，手执如意，晏然默坐。诸天仙神，雷火二部，城隍里社，凛肃侍立。
　　大帝曰：「吾奉帝，遍历九洲，普度群迷，阐扬大道，咸登正觉，为因众生，迷而不悟，吾今弘宣经教八品，一在广陵，二在金陵，三在毗陵，四在信州，五在临江，共成八品，为世津梁。众生信者，百中一二，谤者不可胜纪。　吾奉帝命，体好生之德，施广济之仁，谆谆告戒，明明敷说。众生如聋如瞶，以致上帝震怒，水火刀兵，瘟疫蝗蝻，人不聊生，父子兄弟，夫妻骨肉，离散流亡。众生不知儆悛，反起怨尤。鉴兹冥顽，深加悯惜，故不厌滚滚尘凡，万亿化身，演说道法，超拔苦根。众生不知玄妙，妄说妄行，谤道谤法。　吾愍不咎，益加提醒。但众生为利欲情爱，迷却本来，不忠不孝，不友不悌，不公不直，不信不义。祇有剥利于己，不知贻害在人；一味温饱自求，不念君亲兄弟；鳏独孤寡，忍心毒害；违背圣贤，轻蔑天民；大过不改，小善不为；妄言绮语，恶口两舌。种种孽障，自堕坑，犹然不悟生死事大，无常迅速。一入轮回，人身难再，三途六道，堕落阿鼻，虽欲改悔，望救何及！
