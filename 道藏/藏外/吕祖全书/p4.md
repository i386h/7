<!-- { "loadSidebar": true } -->
　　「吾奉　至尊无为妙旨，拯救生灵。人间看诵者，能释幽冤宿苦，善解在世愆尤，悉化君正臣直，父慈子孝兄弟和睦，互爱六亲，礼义不失，家道清宁。众等肃诚，谛听吾教：
　　太极无形，先天地生，气神合并，混一鸿蒙。一气既动，动而履阳，其卦应干；动极复静，静而生阴，其卦应坤。轻清上浮，干道曰天；重浊下凝，坤道曰地。夫天者，天运不息，气旋如环；夫地者，地定以静，风劲而载。天地互附，体用以全，天依于地，地依于天。日者，阳气积而精外明也；月者，阴气积而魄含景也。阴阳之理，悉系于《易》，璇玑之要，经纬存焉，此天地化工之变也。六十卦象，一倒一正，一降一升，升而合阳，降而符阴。
　　修丹之士，演卦屯音肫蒙：屯卦升阳，蒙卦符阴。火有上下，反正须明。阴阳之奥，晦朔之分，子亥初交，丹结之灵，任督二，阴阳之精，通畅百，流转一身，自然而然，非能之神。水火二，上下之分，足底涌泉，二气之根。升入尾闾音庐，符合两君，一水一火，右命左精。上升夹脊，双关贯通。达此泥丸，而返明堂，默灌五宫。下重楼中，直往绛庭，复流丹府，昼夜不息，难以壅停。真火无候，大药无斤，以神驭气，至道乃成。
　　人禀三才，体全太极。心先天地，廓彻圆通。本性虚湛，用运和。神化自然，绵绵忘情。『观天之道，执天之行。』精化为气，气化为神，炼神还虚，号之长生。
　　众生不悟，迷乱七情，喜怒哀乐，神丧于形。悖忤纲常，违逆彝伦。因溺欲浪，种种不仁，子不孝父，臣不忠君，兄不爱弟，弟不敬兄，妇不顺夫，友不信朋。仁义乖张，形神不宁，虚浮诈伪，驯狠自矜，贡高我慢，护己挫人。以致上帝震怒，罪衅灾迍，稼穑不收，骨肉飘零，横亡夭死，水火瘟刑，尚不知省，怨恨神明，愚顽愆重。　吾降临，阐教开宗，说法度生。各宜修省，诚一于心，忠孝义慈，积德累功，痛返前非，改过自新。静而悟道，默而养神。　吾传至理，宏示天人。若能参觉，顿超苦轮。　吾怜众溺，屡化身形，遍巡宇宙，普度群生。
　　此经首品，略演修因，后着七品，为大梁津。信受皈依，名列天庭。觉之者灵，谤之者轰，悟之者证果于仙籍，传之者利益于三生。皇极圣道，勿视以轻。助之者增福延寿，灭之者永堕幽冥。天神鉴察，报应昭明。斋戒礼诵，万神咸钦。城隍里社，遵教奉行。」
　　在坛众生，欢喜信受，作礼而退。
　　五行端孝品第二
　　尔时　纯阳吕真人曰：「吾因往昔，心存于道，随形托化，未尝迷根逐性，固不失其本源。难逢至诀，身世浮沉，累受累修，积功积德，誓行孝弟忠义仁慈。后遇　东华帝君，遂闻大道，飞升金阙，证圣成真。怜诸苦恼，游行三界，普济群生。
　　近有天旨，度业海盲音萌聋，但贪名逐利者多，证圣修真者少，邈视人轻，惟怀己胜，性如狼虎，噬毒尤加，心口置于两途，机谋于万种，染欲者万亿，惜命者几何。
　　吾闻　太上曰：『吾有三宝，保而持之：一曰慈、二曰俭、三曰不敢为天下先。』故慈能勇；以俭能广；不敢为天下先，而能以成其器。所谓『真』者，虚心绝虑，保气养精，应物而不存于物，养虚而体于虚空，情意了然，厥修元始，六关严守，一息恒存，气神不竭，神气相溶。伏其气于脐下，守其神于身中。神气孚合，关捩音列开通。
　　尔口说道，道居何处？心不忘道，道已得焉！体圣贤心，行圣贤事，方为道矣！　吾承恩命，接引众生，慧照汝等，尚不信受，妄行智巧，播弄奸顽，掩诈杂真，真难领悟，可见浮生，无有仁德！　吾体天地之心为心，但愿群迷，普修慈善，冥心注神，神与气符，伏膺元气，勿丧三般。
　　今为众生，开演易理，喻以前圣，而譬晓伭微，见易包于道，道包于易，采而行之，潜而修之，默而守之，勤而炼之，则神升紫府，位列仙班。
　　乾坤混合，易象如斯，一气既判，两仪之源，穷神知化，周匝环绵，知微知彰，隐显难言，络绎不绝，光范太伭。自矜不长，惟曲可全，守道以讷，任兑必愆，致中抱一，履和而谦，以卑而积，以柔而坚。心动为意，意转情牵，情牵着妄，妄引多愆。夫人之情也，见物如虎之逐；人之意也，见物如龙之缠。动心不灭，照心难圆，命在于肾，性属于干。心凝为神，神静为性，穷理尽性，混茫无端。神归无为，炼煅三元，视而不见，听而不喧，言而无声，万虑俱捐。五行之道，水火化焉。水火相洽，水火相兼。火中有土，水中有焰，火既生土，三姓以全。以土制水，水溢必旋，导水济火，水火交欢，金木合并，气神相连，金情木性，驱炼胶粘，中宵漏永，光透重帘，温和颐养，升汞降铅，金浮木坠，赤日当天。火要水济，水赖火炎，以柔制刚，刚柔连绵，炼成一块，非汞非铅，能升能降，号曰胎仙。运火炼药，神与气缠。以火喻神，以喻药，以神合气，气足神全。河车之数，运气周天，心息相依，腹存目蠲。戊土从坎，进之阳火；己土从离，退之阴符。进合与退，舍之太伭。元海之窍，循之泥丸，五混合，万象朝天。
　　时人不识，附会乱传。人道未了，仙道难全。欲修真道，人道合仙。参而行之，仙圣同肩。受形父母，体合情缘，移神脱气，朔晦婵娟，二气相资，龟蛇盘旋，混聚凝结，包胎是全。温养十月，符体先天，劈开混沌，显象灿然。怀育乳哺，母形羸煎，子渐养成，体固神完，脱气化育，罔极昊天，所云脱化，妙理幽伭。胎元之道，符合坤干，阳施阴受，情性交连。今世迷途疑徒字误，散内溺外，七情惜怜，六根顿坏，失本忘真，不知警戒，火燥水崩，气离神败。顾子恤妻，掌中珠爱，父母洪恩，眼中尘碍，不孝悖逆，罪愆广大。汝既惜子，当惜父母。汝若孝亲，子亦孝汝；汝不敬亲，子亦违忤。父母哀颜，电光草露，感气受形，当思乳哺。
　　吾今垂经，首孝为务，五行之先，百行之路。顺其志颜，天神拥护，活祖不参，岁月空度。不孝之辈，身劈雷部，报应昭明，速当醒悟。　　暗室可欺于心　　神明难以掩布　　欲学仙道长生　　先修人道为务
　　易曰：『憧音充憧往来，朋从尔思。』气和乃神之衢，精化乃药之务。还精补脑，如蒙如雾，以无生有，世罕修也。　　天形何以长　　门枢何不蠹　　内照慧宝光　　灿灿明珠府
　　众生所以不能悉心领悟者，由乎情着于物，思迷于爱也。若致柔以怡，回骸反视，则道斯存矣！广成子曰：『无视无听，抱神以静。』诗曰：『上天之载，无声无臭。』西方学曰：『无智无得，无所得故。』太上曰：『反者道之动，弱者道之用。』『大音希声，大象无形。』『俗人昭昭，我独若昏。』『夫天地之所以长久者，以其不自生也。』大哉圣贤之言乎？论语有曰：『毋必毋固。』孟子有曰：『勿忘勿助，皆存神驭气之阶也。』今人不自知耳！
　　养气之道，要在绵绵，譬如流水之曲畅，恍若飞云之凌空，犹似圆珠之滚盘，悉如婴儿之无我。中庸曰：『暗然日章。』壁经曰：『其心休休。』夫岂皆谬语哉！
　　今古圣贤，若车同轨，世俗无知，妄分三教，不识『千灯处一室共明，万法循一理共圣』，不参至理伭微，妄执是非人我，寻枝摘叶，鼓舌夸唇，逞臂着迷，盲修瞎炼，后之学者，尽被鼓引而不悟也。但愿众生，精进于道，实心于诚，莫泥去声于象，莫着于文，尊师亲友，虚己以敬，默然悟之，长生可跻矣！』
　　即说咒曰：北一天地精　　普化于万灵　　乾坤能转轴　　龙虎潜真六魔以消荡　　三元景灿明　　乌兔结中谷　　龟蛇盘内庭游行超宇宙　　掌握回死生　　驱掣雷电光　　鬼怪悉潜形敢有违逆者　　劈体如纤尘　　慧光所照处　　灾厄悉和平敬受而诵读　　名奏于天宫
　　真人说经已毕，时有祥云香霭，瑞气盘旋，鹤驭碧空。　师回驾已，众等悉皆稽首俯伏，作礼信受而退。
　　
　　(已上二品着于广陵)
　　诚悌导引品第三
　　尔时　纯阳仙师，告金陵大众曰：「吾因鹤城徐氏，久在空门，实践乐施，致身颠沛，年逾七十，道心不退，虽无举，亦有深功。因承玉音，命度苍生，慧照乾坤，感诚降彼，已说　太上皇极一品、二品化育之机。但彼处众生，贡高我慢，妒音豆嫉贪瞋，屡以善道化之。群生执着不了，有二三阐法，皆不体　吾普济为念，各怀私窒，作逞高能，善言慈诲，不劝于人。以教外虚浮，矜夸于己，未得仙地，妄绝人言，可叹可喟！
　　行吾道者，积功修德，劝善化恶，讲教忠孝，励勉信诚，以气致柔，从容中道，明无人非，幽无鬼责，和乎众性，循理民情。以道义行仁慈，利物济生，愍贫恤苦，慈悲恻隐，泽及昆虫，至于草木，不可伤残。悯人凶、恤人苦，放生戒杀，舍大慈悲，行方便心，胜如斋戒，体天地德，何匪修持？
　　行吾道者，如遇不善之人，以德以理化之；苟弗依善而执者，必当和气怡颜以接。所以宣圣循循然善诱人，娄师德唾面自干音干，何曾瞋怒？若克己泰而不骄，彼必化恶归善，乃阐教之功。设使不教民战，是谓弃之，焉无罪哉？如遇敬道之人，以恩以善结之；苟错行道而偏着者，亦当引解圣经以悟。所以君子近者悦、远者来。周太王从者如市，皆因德惠，若尽己和而不同，彼必皈正起敬，乃阐教之仁。设使颠而不扶，心何忍哉？岂不愆欤！
　　天下之人，有教无类，为师作傅，当以忠恕敬肃，顺气怡颜，义以为质，礼以行之，逊以接之，信以成之。深则厉，厉则难从；浅则揭，揭则生乱；言不重，则不威。至哉守一，心平气和，气和神畅，神畅体舒，浩然天地，俯仰无愧，翕音吸然性情，不离体用，存真一心，超真一道。
　　吾闻　太上曰：『先天而生，生而无形；后天而存，存而无体。静为之性，心在其中；动为之心，性在其中。心生性灭，心灭性现。如空无相，湛然常满。』夫大道无象，内存于有；真性无外，不生其心。居境忘境，无象以存。守乎无体，固蒂深根，养于天真，若忘若存，精以合气，气以合神。　太上曰：『神以形生，精以气盈，知其神气，可以长生。』
　　引先圣语，以合三教，非妄枝叶，以误群生。若能顿悟，可保真形。　吾因传经，维扬诳傲，故示教于金陵，以忠信品，普化群生。不愿持斋，惟愿信心，斋之谓斋，以斋于心，心不修持，斋胡为功？只知戒口，罔知戒心，即心是道，坚守勿轻。
