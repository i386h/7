<!-- { "loadSidebar": true } -->
　　仙桃熟者，九六伭关数足，金生水清之候，为仙桃已熟。宜下手入室，用工采取，入于土釜之内，万化来朝，身中造化，自然交媾，如夫妇欢喜也。若求此宝，必先立坛婵，格物存诚，斋戒等候，一阳将生，金生丽水，待其水源至清，便向此时下手，进参同之理，一时辰内，管取金丹成，一得永得。
　　参同理　炼金丹　　水火熏蒸透百关养胎十月神丹结　　男子怀胎岂等闲
　　参者，参天地造化之体，只彼我二物，铅汞二气相感之机也；同者，同类相成之用，合阴阳造化之功。深知此理，方知炼金丹之作用。升降屯蒙二卦，水火熏蒸，百骸俱理，百关通透，温养内外火功，十月胎完气足，乃得男子生儿，丈夫有孕，岂是等闲之事。
　　内丹成　外丹就　　内外相接和谐偶结成一块紫金丸　　变化飞腾天地久
　　内丹成者，中宫土釜，养就神丹。外丹就者，又得外来金丹，两相结成，方始合成一丸紫金赫赤金丹。又得火功相接，和谐配偶，结成圣胎，婴儿显相，变化飞腾，天长地久，得为真人。
　　
　　丹入腹　非寻常　　阴形剥尽化纯阳飞升羽化三清客　　名遂功成达上苍
　　修炼功深，得丹入腹，内外相结，与庶俗不同。日复日新，阴形剥尽，变化纯阳之体，飞升羽化，为三清之客。但得功成道备，名达上苍。
　　
　　三清客　驾璚音琼舆同舆　跨凤腾霄入太虚似此消遥多快乐　　遨游三界最清奇太虚之上修真士　　朗朗圆成一物无
　　三清客，指丹成道备之人而言，为修炼金液大还丹成道之后，驾腾琼辇鸾鹤，而入太虚霄汉，遨游三界，清闲自在，是为修真之士，朗朗圆成大道，并无一物牵挂也。
　　一物无　惟显道　　五方透出真人貌仙童仙女彩云迎　　五明宫内传真诰
　　一物无，谓得道之人，万缘俱空。境相不着，惟有真常之道，显然明白，身中五脏真气，各见本色，五方透出真人之貌。到此一步，功成道就，婴儿出见，身外有身，自有仙童仙女，迎至蓬莱三岛，五明宫内，传真正官诰，方始仙籍书名。
　　「声闻」是有学从师闻法得悟，「缘觉」又云「独觉」，悟十二因缘得道谓之二乘。
　　传真诰　话幽情　　只是真铅炼汞精声闻缘觉消散　　外道修罗缩项惊
　　成道之后，既得真诰，上传平日所行功法。真一之道，话烹铅炼汞之幽情。若是声闻缘觉，闻之如之消散；外道修罗，得闻男女同修之法，缩项而失惊。故云难信之法也。
　　点枯骨　立成形　　信道天梯似掌平九祖先灵得超脱　　谁羡繁华富与荣
　　人得能修真正之道，筑基牢固，得药得丹，便如点其枯骨，立得成全其形骸，为长生不死之真人，方信道圣人。三寸上天之梯，人人俱有，只在目前，似掌之平也。得道之后，九伭七祖，皆得超脱。至于世间富贵荣华，不啻朝露，其谁羡之！
　　寻烈士　觅贤才　　同安炉鼎化凡胎若是悭财并惜宝　　千万神仙不肯来
　　上古仙师修炼，得真师口诀，真正之法，须要财法相助，方能成就。若自无财力，务要云游四海，遍寻真烈之士，英贤之才，两相忖托，结为心友，重立誓盟，告闻天地，同安炉鼎，得药得丹，两相成就，此乃彼施财我施法，财法二施，等无差别。若是贪财惜宝悭吝之人，纵有至人仙子，不肯相依相投，故云「千万神仙不肯来」。
　　修真士　不妄说　　妄说一句天公折万劫尘沙道不成　　七窍眼睛皆迸血
　　仙师慈悲心切，恐世人心迷，不肯信受奉行，发此大誓，苦劝后学，云：「我是修真之士，非比凡俗，不肯妄说一字一句，诳惑世人。若妄说一句，迷误后人，便遭天公谴责，万劫尘沙，不得成道，得其恶疾，七窍眼睛皆迸出血。」　仙师发此大誓，度人之心切矣！学者可不警哉！
　　贫穷子　发誓切　　待把凡流尽提接同赴蓬莱仙会中　　凡景熬煎无了歇
　　仙师自称为贫穷之子，发誓大切，待把凡夫世人，尽皆提接引，同入长生之路，俱赴蓬莱仙会之中，作神仙之种。如若不信，沉溺爱河，流入欲海，辗转轮回，在凡俗景中，火坑之内，煎熬无有了歇。
　　尘世短　更思量　　洞里乾坤日月长坚志苦心三二载　　百千万劫寿无疆
　　世间凡夫，不得真道，百岁绝无，七十者稀，都不免还他个死，既知在世不久，甘心待死，不肯回头向道。若是五更枕上，自家思量，上古神仙诸佛，也是人修得，急便承当，拜求明师口诀，修炼长生不死之仙方。依师指示，坚志苦心，下工修炼金液大还丹，功成道备，作为神仙，百千万劫，寿同天地之无疆也。
　　达圣道　显真常　　虎兕刀兵更不伤水火蛟龙无损害　　拍手天宫笑一场
　　世法无常，惟有求明师口诀，晓达圣道，修身炼己，得药得丹，温养火功，斯乃真常之道。及至脱胎神化，飞腾自在，得成真人。便如虎使其爪，兕使其角，贼使其刀剑，不能损其身；便如末劫水火蛟龙，亦不能害其体。那时飞升天宫，拍手笑一场也。
　　这些功　真奇妙　　分付与人谁肯要愚徒死恋色和财　　所以神仙不肯照
　　仙师所言，这些大道用功之法，真寂奇妙。争奈世人愚痴，讥笑讪谤，不足语道。便如两手明白分付与他，谁人肯承当？要学修炼，明道之人，万中无一！都是愚痴之徒，死恋财色，甘心待死，不肯回头学道，所以神仙不肯照顾，传授金丹大道。
　　真至道　不择人　　岂论高低富与贫且饶帝子共王孙　　须去繁华锉锐分
　　仙师言至真大道，岂有悭吝不传之事？人人有分，个个有缘，亦无择人而授之理。然虽不问高低贫富，亦必要办一片至诚心来求。即如帝子王孙之富贵，若学道，也须屏去繁华世态，除去万缘杂念，虚衷苦志以相求，方可语以至道。苟非其人，决不轻传。
　　瞋不除　态不改　　堕入轮回生死海堆金积玉满山川　　神仙冷笑应不采
　　若是愚迷执着，不肯谦恭受益，瞋心不除，骄态不改，傲慢恣肆，没世堕入六道轮回，生死海中。一失人身，万劫难复，便富比石崇，堆金积玉，乃世间凡宝，终有尽时，不是长生之至宝。神仙视之，亦惟有冷笑不采耳！
　　名非贵　道极尊　　圣圣贤贤显子孙腰金跨玉骑骄马　　瞥见如同隙里尘
　　世间名利，便官居极品，名振一时，非为大贵。惟有金丹大道，极尊极贵。圣贤相传，法子法孙，永远相授，至若尘世，腰金跨玉，骑骄骏马，都是幻缘。道眼观之，瞥然如同壁缝日影之中，微尘相似。
　　隙里尘　石中火　　何在留心为久计苦苦煎熬唤不回　　夺利争名如鼎沸
　　隙里尘，即上句。石中火者，喻人一身如石中火，原非久长。特凡夫不悟，每日尘劳汨汨，终朝业识茫茫，八苦交煎，无有了期。是故　仙师，千经万论，劝谕修行。世人业重罪深，不肯回头，夺利争名，如汤锅之沸，甘受苦脑，乃死之徒。
　　如鼎沸　永沉沦　　失道迷真业所根有人平却心头棘　　便把天机说与君
　　世间凡夫贪恋世缘，奔奔碌碌，犹如鼎沸，未有休息。因此失道迷真，沉沦业海。乃是前生，今世业报，罪根深重，难复天真！若是宿有仙骨道缘之人，一闻便悟，平却心头荆棘，坚心苦志，矢念靡移，务期道成，终无退悔。遇此等之人，便将天机造化，口诀细微，仔细传授，俾令修炼证果天仙，了此生死大事。
　　命要传　性要悟　　入圣超凡由汝做三清路上少人行　　畜类门前争入去
　　仙师重明命基大事，非同小可，须要坚心致志，烈誓剌血，告明上圣至士，皈心盟天而传，故命要师传。性要悟者，教学人直究本来，真参寔证，灼见自性，透体光明，故性要自悟。如此性命双修，至于成功，入圣超凡，皆由此身自修自证。无奈世人不肯信受，回头修炼，只要贪求世间七情之欲，甘心堕落于异类中，不能出离，故云「三清路上少人行，畜类门前争入去」。
　　报贤良　休慕顾　　性命机关堪守护若还缺一不芳菲　　执着波查应失路
　　祖师重重吩咐，告报贤良有德之人，休要顾世缘，恩妻爱子，贪利图名。惟有性命机关，堪当守护，不可疏虞。须知爱惜性命，而求超出生灭之苦。若只修一缺一，是为偏枯，而不得芳菲，开花结果。执着波查世缘，应失大道真正之门路也。
　　只修性　不修命　　此是修行第一病只修祖性不修丹　　万劫阴灵难入圣
　　仙翁慈悯后学，错路修行。不知正道之人，执着无为真空，休妻弃子，入山修道，枯坐灰心，盲修瞎炼，为是坐禅。此等愚人，乃是修行第一种病。毒气深入，虽有良医妙药，救他不得，少不得还他一死。便如有一等铁脊罗汉，直到辟支地位，定有禅定千年，即出得阴神，难入圣位！不修金丹，难成正道也。按佛经初果须沱洹音员，名预流果，已入圣位，至四果阿罗汉，经称飞行变化，住寿命，动天地若辟支佛乘，又在罗汉之上特较菩萨乘为稍逊耳！谓之入圣域而未优。至于了悟真空心性之旨，则命在其中，即谓之大觉金仙。故　紫阳张真人云：「我得　达摩六祖不传之秘。」是以　孚佑帝君宣演《八品》、《三品》诸经，深明三教合一之理，第恐世人只知修性，不知修命，未到穷理尽性以至于命地位，故谆谆告戒之也。若尽诋佛法，只知修性，不知修命，何以　帝君于参黄龙机悟后，所呈偈云：「自从一见黄龙后，始觉从前错用心」也？后学于此，切勿错会！
　　达命宗　迷祖性　　恰似鉴容无宝镜寿同天地一愚夫　　权握家财无主柄
　　有等学得　仙师指示命宗口诀，着于边见，修炼命基坚固，祖性未悟，自己本来面目未见，恰似有鉴台而无明镜。不知性宗智慧，变化超脱，出神入定之道，虽然有寿而无智慧，如世之愚夫，空有万金之宝，其于营运之妙用，全无主张把柄也。
　　性命双修伭又伭　　海底洪波驾法船生擒活捉蛟龙首　　始知匠手不虚传
　　修行人既经参悟，了明性体，复炼内药，了却命根，辐辏丹头，和合温养，内外火功，无亏无欠，无虞无险，无疏无失。如此双修，朝屯暮蒙，前收后起，两般作用，真伭之又伭。正如海底洪波，驾起法船，度脱三灾八难，九横五苦之厄，于海中生擒活捉青龙之头。到此真境界中，始知当初真师老匠之手段，不是虚传假相，茫无寔济也。到此粉骨碎身，难报　祖师深恩。后学宜遵，不可虚度光阴也。
　　注内凡有不合本歌意者，俱略为更订，但取惬于　祖意而止。
　　沁园春注　　　　　　　　　　　紫虚了真子萧廷之元瑞述
　　七返还丹。
