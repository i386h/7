<!-- { "loadSidebar": true } -->
　　右九帝君、九星斗中宫，隐妃九阴名字，若祝说之时，但说位号名字耳，勿道着衣帔及头髻下也。子能知帝君九阴者，升晨上天，位为上清真人，兆在世终身不受哭泣灾殃，太阴之神卫从，万灵之精拜谒，分形散变，混合天地。此太阴九妃者，乃帝君之阴宫神也。兆行道解结，奉符上籍，安魂制魄，化生体神，道炁延精，以求长生。而不知帝妃之名字，行九阴以混合者，亦万不得仙也。两眉间却入一寸为明堂，明堂正方一寸，帝君、太阴九妃常居其中，恒以月之偶日斋，用生炁时烧香，入别室，坐卧任意，瞑目，良久，存帝君安坐在太极紫房中；又存太一五神在六合中；又存北斗九星在心中；又存太阴九妃
　　在明堂中；又存太微童子干景精对立帝君前，童子左手把五符，右手把五籍；又存兆之形立童子后；又存太阴九妃从明堂中上入太极紫房中，以次横列立兆后；又存太一五神从六合中上入太极紫房中，以次横列立太阴九妃后。都毕，于是帝君众神倏欻一合大变，共为一人。一人如婴儿始生之状，名曰无常童子，字变化。左手把九星，头戴日，口衔月。童子以日月九星之光，映熏兆一身，内外洞彻，自觉兆一身通赤如火之炎，无复表里，表里皆炯炯然也。此为帝君、太一九阴混合变化万形也。良久，毕，叩齿二十四通，咽液九过，乃微祝曰：
　　洞天神光，回曜紫清。玄阴九晨，隐沦绝冥。斗中夫人，三女散形。神妃内化，万物立成。电光雷激，云雾流零。九变十化，生丹起青。太一九女，合化混停。无常纵遁，沦虚馆冥。锦帔华袂，紫羽飞裙。左佩隐符，右带虎文。衔火戴斗，手把绝幡。傍麾八风，四掣景云。逍遥天纲，化荡七元。蔽伏山河，巅回五辰。日月塞晖，列宿失真。分形作百，化躯入千。在火为火，入林为林。居水为水，入山为山。所求忽至，所召已前，倏欻适心，盼目立臻。千种万物，随心所言。帝君在形，太上玉晨。无英同景，四文白元。永生天地，保养我身。口有所道，随意化迁。玉童奉待，玉华执巾。神妃献香，四真同轩。事事物物，皆如我言。毕。
　　卷三十二杂修摄部一
　　◎养性延命录（并序）
　　夫禀气含灵，惟人为贵。人所贵者，盖贵于生。生者神之本，形者神之具。神大用则竭，形大劳则毙。若能游心虚静，息虑无为，候元气于子后时，导引于闲室，摄养无亏，兼饵良药，则百年耆寿是常分也。如恣意以耽声色，役智而图富贵，得丧萦于怀抱，躁挠未能自遣，不拘礼度，饮食无节，如斯之流，宁免夭伤之患也？余因止观微暇，聊复披览《养生要集》。其集乃前彦张湛道林之徒，翟平黄山之辈，咸是好事英奇，志在宝育，或鸠集仙经真人寿考之规，或采摭彭祖、李聃长龄之术，上自农黄已来，下及魏晋之际，但有益于养生乃无损于后患。诸本先皆记录，今略取要法，删弃繁芜，类聚篇题，号为《养性延命录》。庶补助于有缘，冀凭以济物耳。
　　《神农经》曰：食谷者智慧聪明，食石者肥泽不老（谓炼五石也），食芝者延年不死，食元气者地不能埋，天不能杀。是故食药者，与天地相弊，日月并列。
　　《老君死（河上公曰：谷，养也，能养神不死。神为五脏之神，肝藏魂，肺藏魄，心藏神，肾藏精，脾藏志。五藏尽伤，则五神去矣），是谓玄牝（言不死之道，在于玄牝。玄，天也，
　　天于人为鼻；牝、地也，地于人为口。天食人以五气，从鼻入，藏于心。五气清，为精神、聪明、音声、五性。其鬼曰魂，魂者，雄也。出入人鼻，与天通，故鼻为玄也。地食人以五味，从口入，藏于胃。五味浊，为形骸、骨肉、血脉、六情。其鬼曰魄，魄者，雌也。出入于口，与地通，故口与地通，故口为牝也）。玄牝之门，是谓天地根（根、元也。言鼻口之门，乃是天地之元气所从往来也）。绵绵若存（鼻口呼吸喘息，当绵绵微妙，若可存，复若无有也），用之不勤（用气当宽舒，不当急疾勤劳）。
　　《老君德经》曰：出生（谓情欲出于五内，魂定魄静故生也）入死（谓情欲入于胸臆，精散神惑故死也），生之徒十有三，死之徒十有三（言生死之类各十有三，谓九窍四关也。其生也，目不妄视，耳不妄听，鼻不妄嗅，口不妄言，手不妄持，足不妄行，精不妄施。其死也，反是），人之生，动之死地亦十有三（人欲求生，动作反之，十三之死地也）。夫何故？以其求生之厚（所以动之死地者，以其求生活之太厚也。远道反天，妄行失纪）。盖闻善摄生者，陆行不遇兕虎，入军不被甲兵，兕无所投其角，虎无所措其爪，兵无所容其刃。夫何故？以其无死地焉（以其不犯上十三之死地也）。
　　《庄子养生篇》曰：吾生也有涯（向秀曰：生之所禀，各有涯也），而智也无涯（嵇康曰：夫不虑而欲，性之动也；识而发感，智之用也。性动者，遇物而当足，则无余智；从感而求，倦而不已。故世之所患，常在于智用，不在性动也）。以有涯随无涯，殆已（郭象曰：以有根之性，寻无穷之智，安得而不困哉）。已而为智者，殆而已矣（向秀曰：已困于矣，又为以攻之者，又殆矣）。
　　《庄子》曰：达生之情者，不务生之所无以为（向秀曰：
　　生之所无以为者，性表之事也。张湛曰：生理自全，为分外所为，此是以有涯随无涯也）；达命之情者，不务智之所无奈何（向秀曰：命尽而死者是。张湛曰：秉生顺之理，穷所禀之分，岂智所奈何）。
　　《列子》曰：少不勤行，庄不竞时，长而安贫，老而寡欲，闲心劳形，养生之方也。
　　《列子》曰：一体之盈虚消息，皆通于天地，应于万类（张湛曰：人与阴阳通气）。和之于始，和之于终，静神灭想，生之道也（始终和则神志不散）。
　　《老君妙真经》曰：人常失道，非道失人；人常去生，非生去人。故养生者，慎勿失道；为道者，慎勿失生。使道与生相守，生与道相保。
　　《黄老经玄示》曰：天道施化，与万物无穷；人道施化，形神消亡。转神施精，精竭故衰。形本生精，精生于神。不以精施，故能与天合德；不与神化，故能与道同式。《玄示》曰：以形化者，尸解之类。神与形离，二者不俱，遂象飞鸟入海为蛤，而随季秋阴阳之气。以气化者，生可异也；以形化者，甚可畏也。
　　严君平《老君指归》曰：游心于虚静，结志于微妙，委虑于无欲，归指于无为，故能达生延命，与道为久。
　　《大有经》曰：或疑者云：始同起于无外，终受气于阴阳，载形魄于天地，资生长于食息，而有愚有智，有强有弱，有寿有夭，天耶？人耶？解者曰：夫形生愚智，天也；强弱寿夭，人也。天道自然，人道自己。始而胎气充实，生而乳食有馀，长而滋味不足，壮而声色有节者，强而寿；始而胎气虚耗，生而乳食不足，长而滋味有馀，壮而声色自放者，弱而夭。生长全足，加之导养，年未可量。
　　《道机》曰：人生而命有长短者，非自然也。皆由将身不谨，饮食过差，淫泆无度，忤逆阴阳，魂神不守，精竭命衰，百病萌生，故不终其寿。
　　《河图帝视萌》曰：侮天时者凶，顺天时者吉。春夏乐山高处，秋冬居卑深藏，吉利多福，寿考无穷。
　　《洛书宝予命》曰：“古人治病之方，和以体泉，润以元气，药不辛不苦，甘甜多味，常能服之，津流五脏，系之在肺，终身无患。
　　《孔子家语》曰：食肉者，勇敢而悍（虎狼之类）；食气者，神明而寿（仙人、灵龟是）；食谷者，智慧而夭（人也）；不食者，不死而神（直任喘息而无思虑）。
　　《传》曰：杂食者，百病妖邪锺。所食愈少，心愈开，年愈益；所食愈多，心愈塞，年愈损焉。
　　太史公司马谈曰：夫神者，生之本；形者，生之具也。神大用则竭，形大劳则毙。神形早衰，欲与天地长久，非所闻也。故人所以生者，神也；神之所托者，形也。神形离别则死，死者不可复生，离者不可复返，故乃圣人重之。夫养生之道，有都领大归，未能具其会者，但思每与俗反，则暗践胜辙，获过半之功矣。有心之徒，可不察欤？
　　《小有经》曰：少思、少念、少欲、少事、少语、少笑、少愁、少乐、少喜、少怒、少好、少恶，此十二少，乃养生之都契也。多思则神怠，多念则志散，多欲则损智，多事则形疲，多语则气争，多笑则伤藏，多愁则心慑，多乐则意溢，多喜则忘错昏乱，多怒则百脉不定，多好则专迷不治，多恶则焦煎无欢。此十二多不除，丧生之本也。无多者，几乎真人大计。奢懒者寿，悭靳者夭，放散劬劳之异也。田夫寿，膏梁夭，嗜欲多少之验也。处士少疾，游子多患，事务繁简之殊也。故俗人
　　竞利，道士罕营。胡昭曰：目不欲视不正之色，耳不欲听丑秽之言，鼻不欲向膻腥之气，口不欲尝毒辣之味，心不欲谋欺诈之事，此辱神损寿。又居常而叹息，晨夜而吟啸不止，来邪也。夫常人不得无欲，又复不得无事，但当和心少念，静虑，先去乱神犯性之事，此则啬神之一术也。
　　《黄庭经》曰：玉池清水灌灵根，审能修之可长存。名曰饮食自然。自然者，则是华池。华池者，口中唾也。呼吸如法，咽之则不饥也。
　　《老君尹氏内解》曰：唾者，漱为体泉，聚为玉浆，流为华池，散为精汋，降为甘露。故口为华池，中有体泉，漱而咽之，溉藏润身，流利百脉，化养万神，肢节毛发宗之而生也。
　　《中经》曰：静者寿，躁者夭。静而不能养减寿，躁而能养延年。然静易御，躁难持，尽顺养之宜者，则静亦可养，躁亦可养。
　　韩融元长曰：酒者，五谷之华，味之至也，亦能损人。然美物难将而易过，养性所宜慎之。
　　邵仲堪曰：五谷充肌体而不能益寿，百药疗疾延年而不能甘口。充肌甘口者，俗人之所珍。苦口延年者，道士之所宝。
　　《素问》曰：黄帝问歧伯曰：余闻上古之人，春秋皆百岁而动作不衰（谓血气犹盛也）；今时之人，年所始半百动作皆衰者，时世异耶？将人之失耶？歧伯曰：上古之人，其知道者，法则阴阳，和于术数（房中交接之法），饮食有节，起居有度，不妄动作，故能形与神俱，尽终其夭命，寿过百岁；今时之人则不然，以酒为浆，以妄为常，醉以入房，以（欲心）竭其精，以好散其真，不知持满，不时御神，务快其心，逆于阴阳，治生起居无节无度，故半百而衰也。
　　《老子》曰：人生大期，百年为限，节护之者，可至千岁。
