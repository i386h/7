<!-- { "loadSidebar": true } -->
　　卷六十八金丹部六
　　◎太上八景四蕊紫浆五珠降生神丹方一首（并叙）
　　（一名《三华飞纲丹》）
　　太上真人所以广眄众天，豁落紫空，晏观七觉，朝游万方，实由四液之飞津，五珠之丹皇矣。遂乘三英以八眄，御飞纲以保真，分神易景，逍遥上清者也。兆观琅玕之华，则降生之丹立焉。既获九真之高章，而九阴之户启矣。长年在于玄览，得道存乎精微。所宜注神真气，栖心冥几。澄五神于紫房，镜混合于太微。月华合于结璘，日晖洞于郁仪。灵变朗于九晨，把凝液以虚飞。玉经唱于朗景，焕龙华于扶希。眇眇奔乎冥汉，天地欻以推移。立变易于圆涂，电散疾于震雷。居洪渊而不溺，践兵刃而不危。将塞也，则万户键闭，欲通也，则积滞俱荡。沉飞无方，随意所宜，大哉！灵化之丹，与帝一九阴齐其光晖。服尽一剂后，三光而不衰，药名口诀：
　　第一绛陵朱儿七两（口诀是丹砂巴，越者是也）。
　　第二丹山日魂四斤（口诀是雄黄，取明者）。
　　第三玄台月华三斤（口诀是雌黄也）。
　　第四青要玉女五斤（口诀是空青）。
　　第五灵华沉腴三斤（口诀是熏陆香）。
　　第六北帝玄珠一斤（口诀是消石）。
　　第七紫陵文侯五两（口诀是紫石英，精好者）。
　　第八东桑童子七两（口诀是青木香）。
　　第九白素飞龙八两（口诀是白石英）。
　　第十明玉神珠七两（口诀是真瑰拾芥者）。
　　第十一五精金羊五两（口诀是阳起石）。
　　第十二雨华飞英五两（口诀是云母，光明者）。
　　第十三流丹白膏九两（口诀是粉霜）。
　　第十四亭炅独生六两（口诀是鸡舌香，味辛者）。
　　第十五碧陵文侯五两（口诀是石黛）。
　　第十六倒行神骨五两（口诀是戎盐）。
　　第十七白虎脱齿四两（口诀是金牙石）。
　　第十八九灵黄童三两（口诀是石硫黄）。
　　第十九陆虚遗生五两（口诀是龙骨，舐之着舌者佳）。
　　第二十威文中王六两（口诀是虎头脑阴骨，捣用）。
　　第二十一沉明合景四两（口诀是蚌中珠子，已穿者亦可用，但令新者）。
　　第二十二章阳羽玄四两（口诀是白附子）
　　第二十三绿伏石母五两（口诀是磁石，取悬针者可用）。
　　第二十四中山盈脂七两（口诀是太一余粮，取中央黄也）。
　　右二十四味合二十四神之炁，和九晨九阴之精，凝液结日月之明景也。以次别捣，从丹砂始，令各四千杵。药皆用精上鲜明者，捣药人当得温慎无多口舌者。当令先斋戒三十日，讫，捣药别处盛室，洁其衣服，沐浴。合药可三四人，同心齐意，隐静而处。禁忌之法，亦如斋禁例，捣药都毕，以药安着釜中。安药次第之法，先内丹砂，次内雄黄，次内雌黄，次内空青，末后乃内太一余粮，太一余粮在众药之上也。二十四种都毕，
　　皆当循次令竟釜中，以小柳篦子按令相薄。又以水银五斤灌诸药之上，都毕，又徐徐安上土釜，以黄丹泥泥其平际，以牡蛎泥泥其外际一寸，阴干十日取，参拆。又上泥之，毕，又通以牡蛎泥泥其外面，上下四边，厚六分。又应先作六一泥土釜内外。
　　作泥法：东海左顾牡蛎、戎盐、黄丹、滑石、赤石脂、蚓蝼黄土，凡六物，皆令分等捣治，下细绢筛，和以百日苦酒极酸酽者，和毕，更捣二万杵，六一之泥成。以泥雨土釜内外，渐渐薄泥，日曝令干参，使经时，稍上泥，都毕，令釜内外各厚一寸半，如此泥釜了，作六一泥隐量取足用。凡作泥之法，皆以苦酒和泥。无戎盐者，河东大盐可用。又以东海细盐二斤内一斛苦酒中，搅之去滓，以和六一泥，计此为准。
　　作灶屋，长四丈，南向，屋东头为户，屋南向为纱窗，屋中央作灶。灶令四方，四面开口，以大铁施四脚，以着灶之中央。上下相远，高下之法，以意裁量安隐之。所盛药土釜好安着上，以好糠火于下烧之，令去釜一尺许，调适视火。勿令暴猛，足十八日讫。更令火去釜下一寸，复五日日足；更令火齐底二十七日，日足；更令半下釜之腹，三十日日足；更令火末下釜之上二寸，二十四日，日足；都毕，药成也。可复寒之七日，而徐发视，八景四蕊之华皆悬着上釜，以三岁白雄鸡羽扫之，盛以金银密器，其华当作景云之色，五十八种之气，流霞玄映，紫光郁耀，不可名字，名曰八景四蕊五珠绛生神丹。以二月、八月朔平旦，向太岁王方再拜，以东流水服一两，即头有九晨之光，面有玉华，飞映宝耀，洞观天下。闭气则立致三素之云舆，唾地则化为日月之光，左啸则神仙启首，右啸则八景合真。于是腾空上造，以诣紫虚，出入玉清，寝宴神房。若药华未尽起者，可更合泥固济，如前法使密，更烧釜腹，顿
　　六十日，万无不成。复寒之七日，开发如初。
　　右以已炼麻腴一斛，取四蕊华三两，合投之，以炭火于铜器下微煎之，三日药成，名曰四蕊紫浆。日服一合，寿同天地，分形为万，乘虚而行，所欲随意。又以西蕊紫华涂掌及手爪甲，以镜细视之，则见万里之外物，欲觌之事，则随心所视而现之，亦照见方来之仿象，生死盛衰之至运也。此丹或名八景丹，或名四蕊紫华，或名太微紫玉腴，或名五珠华丹，或名降生晨华，或名三华上丹，或名太上飞纲，或名九晨上丹，凡八名也。
　　◎炼麻腴法
　　炼麻腴之法，用清水五斛，麻腴一斛，葱韭白各二斤，合水腴葱韭四物，合煎取一斛止。作紫蕊腴，当以寂静处发火，以木盖盖铜器上，勿令腴烟散出。炼腴亦可单服，以致延年。凡糠火火八景神丹，日数既定，勿发，复更火之，如初，日时进火之日法，如先。都毕，寒之七日，乃发。药烟变成明月珠五枚，仰缀着上盖，皆裹以绛慔。送以清水，则绛云见覆，飞登上清。佩此五珠，则以映天下，与日月景同，名此丹五珠绛生。以行上清者，用一倍火之。五珠既成，勿发，复更火之，日如前。火毕，又寒之二十二日，乃开，明月五珠，又变成三华飞刚之龙。发釜之后，便恍惚长大，神光采华，吐气兴云，所谓隐龙者也。既乘之而行，以造九晨之宫，故《高上经》曰：子乘隐龙，与天无穷。夫火之倍者，计先火一日，后火则应二日，又后火则应四日，又后火则应八日，又后火则应十六日，每事效此为数。
　　取作虎脑之法，用马衔芎穷一斤，细捣为屑，以虎脑六两和此屑为饼而阴干。既干，更捣，而秤取六两，余者投之于东流水中。阴干虎脑，三年内亦可用也，不必新干而必佳也。干时以绢囊盛之，勿以尘附。用熏陆香而胶者，先多尘浊，当以汤水洗炼去垢，取令光明而无滓者可用。
　　取锡十斤，于铁镬熬之半日，投西蕊紫华一铢合搅，须臾，成萎蕤金，紫金屈伸在人，而用之，谓初成之时耳。投二铢成紫蕊玉，投三铢成玄梨绿景玉。
　　取八景丹滓捣三万杵，日服一丸如小豆大，身生玉光，寿同九晨，体香闻三十里。烧一丸如小豆大，辟百疾、恶气、诸鬼不祥，而香芳十日不绝。取一丸如黍米，含之而唾，则变化随意任心，藏形蔽影，从横天下，欲止，即吞此丸乃息。已死未三日，服一丸如大豆，立活，当发口扣齿，送以水，又以一丸镇心，则魂魄自还，而四体温软也。
　　取铅十斤于铁器中煎熬，投此二丸如鸡子黄，合搅，须臾成金。投三丸即成紫金。带一丸则山海之神来朝。以一丸涂门户，则一家无病，辟鬼精。日服一丸，百日则色如处子，三年而面反婴童也。以一丸如小豆大投水中，龙鱼浮出，而水沸。以一丸如大豆大投火中，而光停一日许。
　　《上清高圣中黄老君洞真金玄九阴九阳真《玉经》、《太上郁仪》、《结璘章》、《八景神丹文》，皆刻于东华仙台，不宣于世上，自非宿有仙名者，不闻见也。传授之法，皆对斋思神，审可付与立盟为誓，约无宣泄。其授《帝君九阴诀》，盟用青丝一结，以为盟誓。其受《太上郁仪文》，盟用绛纹二十四尺，此日晖之誓也。其受《太上结璘章》，盟用碧纹二十四尺，此月华之誓也。其受《八景丹经》，盟金钚三双，此无常童子圆变之誓也。今用四盟，引九晨以为约，指日月以为信，
　　必无宣泄，心齐天地也。若不崇信誓，身为下鬼，七世父母受拷水火，蒙山之石，投积夜之河。案：经师之授盟物也，当施散于寒穷，救贫病之急厄，拯山川之饿夫，营神灵之公用矣；若私割以自赡，贪婪以为利者，则经师之七祖长受拷于地狱，身入风火，其痛也哉！又弟子经师私心相爱，所以见根本也。道德既厚，则人鬼无间；根本既亲，则魂魄自宁。若崇始慢终，不常其德者，何年命之能长？何神仙之可要乎？得其领会者，始可与言寻道之本末矣！
　　◎九还金丹二章第一章（六篇）
　　○上证品含元章叙
　　夫还丹本九阳之精，降受二十四真，真水真火，内外包含，含化五神，五神运气，积而为砂，积砂成丹，禀积气极，乃号紫华红英大还之丹。大还丹皆因师师相承，传之口诀，灵文藏于洞府，金简秘在仙都。仙人恐道绝源，演述隐文谜言，留传于世。遂使后来明俊，博采寻幽，旷日劬劳，终无所悟，渐溃沉溺，倏忽形腐神消，尸魄化为魔魅，深可悲哉！然大道所运，禀之专精，变通之功，必归于炼汞。炼汞要妙，备于二章。二章之中，分为九品：上三品，则抽砂出汞，炼汞投金、修金合药，合于七篇；中三品，陈五石之金、四黄伏制、阳金变通；下三品和合大丹、炉鼎火候、成丹证真之诀，俱列于九品二章之中也。
　　○抽砂出汞品第一
　　《大洞炼真宝经》皆隐秘真铅真汞。真汞者，则上品光明砂抽出汞，转更合内水火之法，然名为真。而光明砂一斤，其中含汞十四两。
　　抽出汞诀：先取筋竹为筒，节密处全留三节，开孔如弹丸许，中节开小孔子如筋头许，而容汞溜下处。先铺厚腊纸两重致中节之上，次取丹砂细研，入于筒中，以麻紧缚其筒，蒸之一日。然后以黄泥包裹之，可厚三寸，埋入土中，令筒与地面平。筒四面紧筑，莫令漏泄其气。便积薪烧其上一复时，令大透其筒上节，汞即流出于下节之中，毫分不折。忽火小，汞出未尽，尚重而犹黑紫，依此更烧之，令其汞合大数，足如红马牙。紫灵砂抽汞，一同此诀。余别诀飞抽者，损折积多，而筒抽诀最妙，然具列于章上品也。
　　○炼汞添金出砂品第二
　　凡同类丹砂虽抽出汞，未可则添于合金化砂，砂终不出。七篇犹未周备。且投金化砂，秘于《炼汞诀》，其汞则重受内水火气，遇本金相投，合化而便生砂。
