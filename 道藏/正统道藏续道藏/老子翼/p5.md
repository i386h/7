<!-- { "loadSidebar": true } -->
　　苏注：乘理而行，故无迹。时然后言，故言满天下无口过。万物之数，毕陈于前，不计而知，安用筹算。全德之人，其于万物，如母之于子，虽纵之而不去，故无关而能闭，无绳而能约。彼方挟策以计，设关以闭，持绳以结，其力之所及者少矣。圣人之于人，非特容之，又善救之。我不弃人，而人安得不归我乎？夫救人于危难之中，非救之大者也。方其流转生死，为物所蔽，而推吾至明以与之，使暗者皆明，如灯相传相袭而不绝，则谓善救人矣。圣人无心于教，故不爱其资。天下无心于学，故不贵其师。圣人非独吾忘天下，亦能使天下忘我故也。圣人之妙，虽智者有所不喻，故曰要妙。
　　知其雄，守其雌，为天下溪。为天下溪，常德不离，复归于婴儿。知其白，守其黑，为天下式。为天下式，常德不忒，复归于无极。知其荣，守其辱，为天下谷。为天下谷，常德乃足，复归于朴。朴散则为器，圣人用之则为官长，故大制不割。
　　守，保守也。复，并扶又反。溪，谷，众水所注。天下，极言之也。式，法也。忒，爽也。足，全也。长，上声。制，裁断也。割，分裂也。
　　吕注：雄动而雌静，雄刚而雌柔，雄倡而雌和。知其雄，守其雌，则笃静政柔，和而不倡者也，故为天下溪。溪之为物，受于谷而输于江海，受而不拒，输而不积，物之能通而无迕者也。能通则常德不离矣。人之生也，常德内全，与物无连，反为物之所迁，则日益以离。唯能笃静致柔，和而不倡，则常德不离而复归于婴儿矣。白于色为受采，于物为明，于行为金，于数为四。黑于色为不受染，于物为晦，于行为水，于数为一。知其白，守其黑，不受万物之染，若晦若水，终之于抱一。抱一则能曲能枉，能洼能蔽，故可以为天下式。为天下式，无往而非一，则常德不忒矣。不离者，不离其故处而已，而未必能不忒也。不忒则不差矣。婴儿之为物，专气致柔，不失其一体之和而已。复归于无极，则婴儿不足以言之也。草木之蕃也为荣，其谢也辱，人之所以为荣辱，亦若是而已。知其荣，守其辱，去华归根，虽被以天下之所甚恶而不能累焉，故为天下谷。谷之为物，虚而能盈，应而不藏，而江海之源所自出者也。能为天下谷，则反乎其源矣，故常德乃足，则又非特不忒而已，复归其朴。朴者，真之全而物之混成者也。唯其混成而未为器，故能大能小，能曲能直，能短能长，能圜能方，无施而不可，则无极不足以言之也。然则守其雌，守其黑，守其辱足矣，安用知其雄与白与荣哉？盖守之以为母，知之以为子，守之以为经，知之以为变也。朴散则为器，器之为物，能大而不能小，能曲而不能直，能短而不能长，能圆而不能方，故圣人用之为官长而已。非容乃#5公，公乃王之道也。若夫抱朴以制天下，其视天下之理，犹庖丁之视牛，未尝见全牛也，行之于所无事而已，恢恢乎其于游刃有余地矣，何事于割哉？故曰大制不割。
　　将欲取天下而为之，吾见其不得已。天下神器，不可为也。为者败之，执者失之。故物或行或随，或呴或吹，或强或羸，或载或隳。是以圣人去甚，去奢，去泰。
　　取如左氏取我田畴而伍之、《史记》取高帝约束纷更之之取。为，治之也。司马温公曰：为之则伤自然，执之则乖通变。呴音许，一音虚。赢，力为反。载，始也，又任载也。隳，许规反。去，上声。陆农师云：去甚，慈也。去奢，俭也。去泰，不敢为天下先也。三者圣人所以取天下也。
　　苏注：圣人之有天下，非取之也，万物归之，不得已而受之。其治天下，非为之也，因万物之自然而除其害耳。若欲取而为之，则不可得矣。凡物皆不可为也，虽有百人之聚，不循其自然而妄为之，必有龃龉不服者，而况天下乎？虽然小物寡众，犹有可以力取而智夺者，至于天下之大，有神主之，不待其自归则叛，不听其自治则乱矣。阴阳相荡，高下相倾，大小相使，或行于前，或随于后，或呴而暖之，或吹而寒之，或益而强之，或损而羸之，或载而成之，或隳而毁之，皆物之自然，而势之不免者也。世之愚人，私己而务得，乃欲拒而违之，其祸不覆则折。唯圣人则知其不可逆，顺以待之，去其甚，去其奢，去其泰，使不至于过而伤物，而天下无患矣，此不为之至也。尧汤之于水旱，虽不能免，而终不至于败者，由此故也。《易》之泰曰：后以财成天地之道，辅相天地之宜，以左右民。三阳在内，三阴在外，物在泰极矣。圣人惧其过而害生，故财成而辅相之，使不至于过，此所谓去甚、去奢、去泰也矣。
　　以道佐人主者，不以兵强天下，其事好还。师之所处，荆棘生焉。大兵之后，必有凶年。善者果而已，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不得早已。
　　好，去声。还，旋通。《易》曰：师，众也。处，上声。善即有道者也。不得已，为之难也。庄子曰：不得已而后动。又一宅而寓于不得已，又托不得已以养中，皆与老子语合。果而勿矜以下五而字，当读如於字。人方果於彼，我独果于此也。矜，自恃也。伐，夸大也。骄，恣肆也。已，止也。早已言不久也。
　　苏注：圣人用兵，皆出于不得已。非不得已而欲以强胜天下，虽或能胜，其祸必还报之。楚灵、齐愍、秦始皇、汉孝武，或以杀其身，或以祸其子孙。人之所毒，鬼之所疾，未有得免者也。兵之所在，民事废，故田不修。用兵之后，杀气胜，故年谷伤。凡兵皆然，而况以兵强天下者邪？果，决也。德所不能绥，政所不能服，不得已而后以兵次之耳。勿矜、勿伐、勿骄，不得已四者，所以为勿强也。壮之必老，物无不然者。惟有道者成而若缺，盈而若冲，未尝壮，故未尝老，未尝死。以兵强天下，壮亦甚矣，能无老乎？无死乎？
　　夫佳兵者，不祥之器，物或恶之，故有道者不处。君子居则贵左，用兵则贵右。兵者，不祥之器，非君子之器，不得已而用之，恬澹为上。胜而不美，而美之者，是乐杀人。夫乐杀人者，不可得志于天下矣。吉事尚左，凶事尚右。偏将军处左，上将军处右。言居上势，则以丧礼处之。杀人众多，以悲哀泣之。战胜以丧礼处之。
　　佳谓佳之也。温公曰：兵愈佳则害人愈多。恶，去声。处，上声。下并同。左为阳为生，右为阴为死。恬澹，安静也。美即佳也。乐，去声。纯甫云：此章自兵者不祥之器以下似古之义疏浑入于经者，详其文义可见。
　　苏注：以之济难而不以为常，是谓不处。
　　道常无名，朴虽小，天下不敢臣。侯王若能守，万物将自宾。天地相合，以降甘露，人莫之令而自均。始制有名，名亦既有。夫亦将知止，知止所以不殆。譬道#6之在天下，犹川谷之於江海。
　　苏注：朴，性也。道常无名，则性亦不可名#7焉。故其为物，舒之无所不在，而敛之不盈毫末，此所以虽小而不可臣也。故匹夫之贱，守之则尘垢□糠足以陶铸尧舜，而侯王之尊，不能守则万物不宾矣。冲气升降而合为一，而降甘露，吻然被于万物，无不均遍。圣人体至道以应诸有，亦露之无不及者，此所以能宾万物也。圣人散朴为器，因器制名，岂其狥名而忘朴，逐末而丧本哉？盖亦知复于性，是以乘万变而不殆也。江海，水之锺也。川谷，水之分也。道，万物之宗也。万物，道之末也。皆水也，故川谷归其所锺。皆道也，故万物宾其所宗。
　　笔乘：道常，首章所谓常道也。无名，首章所谓无名也。以其未雕未琢，故谓之朴。以其曰希曰微，故谓之小。然能见小而守之者鲜矣。侯王若能守，是见小曰明者也，知子守母者也。如此则静为动君而动为之臣，一为万主而万为之宾，又孰有臣朴者哉？始即无名天地之始，制者，裁其朴而分之也。始本无名，制之则有名矣。苟其逐于名而莫止，则一生二，二生三，将巧历不能算，而种种名相皆以为实，与接为构，穷万世而不悟，阴阳之惨，殆孰甚焉，所谓不知常，妄作凶也。诚知无可以适有，则有亦可以之无，是故贵其止。止者，镇以无名之朴也。知止则不随物迁，淡然自足，殆无从生矣。此非强之也，物生于道生，物灭以道灭，万物皆作于道，万物皆归于道。我之性宅我自复之，夫何难之有？故江海，水之宗也。川谷，水之派也。异派必会于宗，殊名秘统于道。
　　知人者智，自知者明。胜人者有力，自胜者强。知足者富，强行者有志。不失其所者久，死而不亡者寿。
　　不失其所，即《易》之止其所也。罗什曰：在生而不生曰久，在死而不死曰寿。
　　苏注：分别为智，蔽尽为明。分别之心未除，故止于知人而不能自知。蔽尽则无复分别，故能自知，而又可以及人也。力能及人而不能及我，能克己复性则非力之所及，故可谓之强也。知足者所遇而足，则未尝不富矣。虽有天下而常挟不足之心以处之，是终身不能富也。不与物争而自强不息，物莫能夺其志也。物变无穷，而心未尝失，则久矣。死生之变亦大矣，而其性湛然不亡，此古之至人能不生不死者也。
　　大道泛兮，其可左右。万物恃之以生而不辞，功成不名有。爱养万物而不为主，常无欲，可名於小。万物归焉而不知主，可名於大。是以圣人终不为大，故能成其大。
　　泛，无系着也。
　　苏注：泛兮无可无不可，故左右上下周旋无不至也。世有物而不辞者，必将名之以为己有。世有避物而不有者，必将辞物而不生。生而不辞，成而不有者，唯道而已。大而有为大之心，则小矣。
　　笔乘：可名于小尔，言不可名小。可名于大尔，言不可名大。既云可左可右，所以非小非大，非小非大，所以成其大。
　　执大象，天下往。往而不害，安平泰。乐与饵，过客止。道之出口，淡乎其无味。视之不足见，听之不足闻，用之不可既。
　　林希逸云：大象者，无象之象也。天下往者，执此而往行之天下也。既，尽也。
　　苏注：道非有无，故谓之大象。苟其昭然有形，则有同有异。同者好之，异者恶之。好则来之，恶则去之，不足以使天下皆往矣。有好有恶，则有所利有所害。好恶既尽，则其千万物皆无害矣。故至者无不安，无不平，无不泰。作乐设饵，以待来者，岂不足以止过客哉。然而乐关饵尽，彼将舍之而去。若夫执大象以待天下，天下不知好之，又况得而恶之乎？虽无臭味形色声音以悦人，而其用不可尽矣。
　　将欲歙之，必固张之；将欲弱之，必固强之；将欲废之，必固兴之；将欲夺之，必固与之。是谓微明。柔胜刚，弱胜强。鱼不可脱於深渊，邦之利器，不可以示人。
