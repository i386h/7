<!-- { "loadSidebar": true } -->

　　明万历正统道藏续道藏
　　皇明恩命世录
　　经名：皇明恩命世录。九卷。底本出处：《万历续道藏》。
　　皇明恩命世录总目
　　卷之一
　　太祖高皇帝御制赞词
　　卷之二
　　招聘榜文
　　回勉澄心定性以凝道功书
　　赐褒天师旨
　　命普施符水旨
　　命选精道法师赴阙书
　　授四十二代天师大真人诰
　　改赠三十九代天师大真人号
　　改封仙姑胡氏玄君号
　　加授永掌道教事诰
　　遣代祀嵩山
　　御制谕祭文
　　卷之三
　　授四十三代大真人诰
　　特召入朝
　　赐勉修节以格神明
　　封包氏玄君诰
　　禁私出符箓旨
　　成祖文皇帝永乐纪年
　　命编进道书
　　命斋事有应奖
　　命专出符录旨
　　命邀请真仙张三丰
　　再命寻访张三丰
　　遣行人谕祭文
　　皇太子遣祭文
　　卷之四
　　授四十四代大真人诰
　　命择好道之士遣用
　　颁赐太和圆光图并榔梅
　　命选武当山住持
　　命祷于福建灵济宫瑞应奖
　　召勑
　　封孙氏玄君诰
　　命祈谢大斋瑞应奖
　　命建荐扬大斋瑞应奖
　　宣宗章皇帝宣德纪年
　　推恩申锡嘉号
　　加封诰
　　遣太监谕赐祭葬文
　　卷之五
　　授四十五代大真人诰
　　赠孙氏玄君诰
　　英宗睿皇帝正统天顺纪年
　　封董氏玄君诰
　　遣礼部郎中工部主事谕赐祭葬文
　　卷之六
　　授四十六代大真人诰
　　赠父真人诰
　　封母高氏玄君诰
　　禁约族属人等欺害
　　颁赐藏经旨
　　禁诸人私出符箓
　　加封高氏太玄君诰
　　再加封高氏太玄君诰
　　景皇帝景泰纪年
　　加封四十六代大真人诰
　　宪宗纯皇帝成化纪年
　　申禁假造符箓
　　再加封四十六代大真人诰
　　卷之七
　　授四十七代大真人诰
　　封母昊氏玄君诰
　　申禁伪造符箓
　　孝宗敬皇帝弘治纪年
　　赐准致仕
　　赐褒问书
　　谕禁止伪造符箓敕
　　赐画轴银币敕
　　命责香仪敕
　　卷之八
　　授四十八代大真人诰
　　武宗毅皇帝正德纪年
　　修建大上清宫
　　世宗肃皇帝嘉靖纪年
　　加封大真人诰
　　加封大真人
　　命祈祷于太和山
　　重建大真人府第
　　钦颁神像并赐印记谕
　　重修大上清宫
　　准照旧镯免通户差徭旨
　　提问沿途违慢官吏旨
　　命沿途衙门应付
　　命往齐云山修醮
　　圣母升遐示哀手书
　　贺生子手书
　　暂免入朝
　　赠朱氏宋氏玄君诰
　　赠李氏昊氏柳氏玄君诰
　　再暂免入朝敕
　　御札赐嗣子名
　　特赐侯爵例祭葬恤典谕
　　遣行人谕祭文
　　卷之九
　　授四十九代大真人诰
　　赐伯爵服旨
　　赐增应付旨
　　暂免入朝
　　申劲所司照旧优兔给与新例勘合应付旨
　　谕有司官员人等不许欺慢
　　封徐氏元君诰
　　禁族属人等侵害
　　遣行人谕祭文
　　皇明恩命世录卷之一
　　太祖高皇帝赐龙虎山二十代天师赞
　　第一代张道陵
　　驱风疾霆，机斡万灵。亶惟神智，使浊而清。道常无隐，满腹仙经。鹿奔虎乘，鲦然上升。
　　第二代张衡
　　步武飞虚，至妙而枢。握符而决，神驾羊车。周旋玉京，万里须臾。坎离是会，深渊跃鱼。
　　第三代张鲁
　　载承载阐，松底炉烟。夭桃洞蕊，实实三千。白鹤趐空，岩下鹿眠。九霄环佩，火枣年年。
　　第四代张盛
　　继符继经，上彻天庭。永张斯教，转斗移星。朝游北海，苍松暮迎。一祖师志，鹿车是乘。
　　第五代张昭成
　　袖剑而趋，光射斗墟。万灵咸听，神步天衢。斩妖缚邪，与师无殊。御灾捍患，气吐而舒。
　　第六代张椒
　　铅汞成砂，烟结紫霞。洞里乾坤，春意桃花。不善人师，不己而夸。壶中日月，更何以加。
　　第七代张回
　　抚鹿苍松，羽扇登峰，道合无为，继师而封。不善而善，密有神功。知常守默，乐道从容。
　　第八代张迥
　　如不尚俗，爱居茅屋。白鹤一双，犹骑廌鹿。月下星奔，使黄而绿。道气常存，岁岁辟谷。
　　第九代张符
　　醉眠松底，白云笼衣。似酩酊醒，役使幽微。至神有设，鹤趐剑飞。群妖敛，巨怪悉夷。
　　第十代张子祥
　　洞花才绽，春松翠微。高卧白云，仙茅为衣。呼泉叱咤，役剑神飞。无上至真，可以为奇。
　　第十－代张通玄
　　演黄梁幻，运锺离机，驱云以从，致雷电飞。万壑松声，丹光夜宜。鹤氅飘然，烟霞是宜。
　　第十二代张恒
　　道德齐名，鞭雷策霆。按剑瞑目，妖气不生。神游八极，上至天京。宜哉宿缘，物外常明。
　　第十三代张光
　　九转灵铅，砂汞当先，茅飞去处，妖魅倒悬。神枢怒目，下察黄泉。仰观三界，浩气如烟。
　　第十四代张慈正
　　朝降崇巅，酤入市尘。过饮弗醉，暮归紫烟。山云松扫，洞锁千年。和光同尘，玄之又玄。
　　第十五代张高
　　漆园善纪，槐国昭然。同此幻化，千古尚传。师能善己，乃达於仙。虚灵不昧，道气常全。
　　第十六代张应韶
　　继传十六，人皆辟谷。日食黄精，貌态异俗。岁月以来，亦复如复。牛背西风，苍山一曲。
　　第十七代张颐
　　至危而全，难去而天。乃知尔仙，乃知尔贤。流派十七，道气陵烟。孰谓其颠，孰谓有缘。
　　第十八代张士元
　　飞符有验，始祖有传。至於斯世，名播八涎。丹光上升，斗气愈鲜。精神徘徊，常在三天。
　　第十九代张修
　　岚光蔽山，丹气杂然。飞符檄鬼，无敢不前。孰谓尔灵，孰谓尔玄。挂冠解衣，乐道便便。
　　第二十代张谌
　　冠山衣云，道气常淳。芬子有机，铛内犹浑。盘中数着，黑白星奔。无上至妙，丹田厚坤。
　　皇明恩命世录卷之一竟
　　皇明恩命世录卷之二
　　四十二代天师大真人张正常
　　招聘榜文
　　吴王令旨，江西等处行中书省，盖闻玄教无为，默赞国家之治，皇猷大启，丕崇道德之风。乃眷至人，素居福地，既已归於版籍，必特表其仪形。信州龙虎山正一教主天师大真人，衍华冑於留侯，绍真传於老子。身受祖师之托，役彼百灵，心与造物者游，超乎万类。凡有知觉，罔不皈依。但因兵革以来，遂使公庭多故。近闻冠佩，远寄江湖，爰伸物色之勤，庶冀旋居之速省府除已，差官赍香前诣龙虎山宗坛，敬奉真仙，祝延圣寿。外合行，出榜晓谕。仰总兵官及有司官员访求天师，多有招聘，礼请入山，依前住持道教。但系龙虎山宫观殿宇及供器什物，诸人毋得作践损壤，亵渎神明。旧管山园田地房屋悉听为主，诸色军民人等不许夺占，违者治罪。须至榜者
　　龙凤六年　月　日给。
　　本年四月
　　回勉澄心定性以凝道功书
　　吴王书致玄坛教主四十二代天师张真人，五月六日俞真人来，捧至笺文，并有奇香素罗之献，诚意甚厚，足见名山文物之盛。吾闻汉祖天师，道德在躬。动得鬼神之助，一嘘一吸间，天道为之晦冥，雷霆诸神，莫不受命。以此辅国济民，除其妖孽，援其水早，故灵名历四十余代而愈着也。今吾师既临乃祖之位序，当继乃祖之成烈，有非他术之可同者。愿师澄心定性，以凝道功，使前灵之迹盖显。则龙虎之山益崇，而人益仰望也。夏月，道体平安否，尚冀千万加爱。
　　乙巳年
　　上召见，命坐赐宴。
　　赐褒天师旨
　　吴王令旨，夫天地之问，品类不等，生而无穷，惟人最灵。然而神圣之生，贤人所降，非常也，皆得天地至灵之气故然，亦世间圣贤之常也。有天假其能，因天授人之欤。或为帝王，或为将相。如释道焉，或为佛，或为仙。虽或天地正气所生，是由天假其能，故成数等。予闻汉祖天师，生而异常，眉峥须横，两目星驰电转，神威万倍。始西蜀，诣龙虎，役使鬼神，肇造玄坛。非独自己为能止了身心，实与国民有补焉。至是捍□大患，御大灾，明乎三界鬼神，相继留传。历代#1代代无有不崇者，何也，盖由天师灵而有益者是也。予自草莱#2，因天下变，为众所尊，不敢不竭心之诚，以安民庶。每闻天师，今为我见，快哉。一睹觊面，天师瞳枢电转，法貌昂然。虽不职事於朝廷，同我一时，岂不干载一遇也，可不奇哉。然而释道之玄，深有意焉，愚者未知，知者勿迷。敬常则吉，非常则祸，福增灭矣。悦天师法貌，其容同祖，故有赐。
　　上再召入对，乃赐宴及金币，还山
　　丙午年
　　命普施符水旨
　　昊王令旨，予闻汉天师妙用玄机，通天透地，济物利人，为国家捍患御灾。历代圣贤所梼，无不感应。今天师息於朝天宫，士民济济求符，师当斟酌放符，验其有无患难与，可与之人而无患难之家与。讫一符，他日患谁暴生，愚民无所知，将谓符法所验，或有相轻，互相转说。为师之虑。莫若从有患者给，无患者却，此说未知当否。宜与诸法师会议，普施符水，深潜妙用，以秀山灵可也。上闻病疫者饮井中符水获差，圣意嘉之，命作亭于井上，号曰太乙泉。命进太上延禧录，准辞还山。特诏中书给驿券界之，以便朝觐。
　　昊元年丁未二月初八日
　　命选精道法师赴阙书
　　昊王书致玄坛教主龙虎山张天师。予近自正月为国家之事，心所欠者，欲奏闻上帝。奈无人捧词，至于天庭，故差人诣天师门下。望天师以彼祖宗之灵，必当诚心，差精通道妙之师，捧词达天，以申祈祷之情，即师之虔意也。书至，幸望令能者之师前来，再不多叔。
　　本年五月
　　洪武元年，上登大宝位，锡宴于便殿。上顾谕曰：兹授卿以大真人称号，址阁命将议给食禄。既而面可辞俸之奏，俾专出符录如故事，恩免通户及大上清宫各色摇役，永为定例。命给银印，视正二品，设赞教掌书佐理等官。
　　授四十二代天师大真人诰
