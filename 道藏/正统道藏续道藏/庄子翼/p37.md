<!-- { "loadSidebar": true } -->
　　郭注：长上促下，耳却近后而上偻，视之儡然，似营他人事者，谓仲尼能遗形去知，故以为君子。揖而退，受其教也。业可得进者，设问之，令老莱明其不可进也。一世为之，则其迹万世为息，故不可轻也。抑固窭邪，亡其略弗及邪，言直任之，则民性不窭而皆自有，略无不及之事也。惠之而欢者，无惠则丑矣。然惠不可长，故一惠终身丑也。中民之行进者，言其易进，则不可妄惠之也。隐，括，进之谓也。闭者，闭塞也。反伤动邪者，顺之则全，静之则正也。事不远本，故其功每成。矜不可载，故遗而弗有也。
　　宋元君夜半而梦人被发窥阿门，曰：予自宰路之渊，予为清江使河伯之所，渔者余且得予。元君觉，使人占之、曰此神龟也。君曰：渔者有余且乎？左右曰：有。君曰：令余且会朝。明曰，余且朝。君曰：渔何得？对曰：且之网得白龟焉，其圆五尺。君曰：献若之龟。龟至，君再欲杀之，再欲活之。心疑，卜之。曰：杀龟以卜吉。乃刳龟，七十二钻而无遗策。仲尼曰：神龟能见梦於元君，而不能避余且之网；知能七十二钻而无遗策，不能避刳肠之患。如是则知有所困，神有所不及也。虽有至知，万人谋之。鱼不畏网而畏鹈鹕。去小知而大知明，去善而自善矣。婴儿生，无石师而能言，与能言者处也。
　　郭注：神知之不足恃也，如是。夫唯静然居其所能而不营於外者，为全不用其知，而用众谋。犹网无情，去善则善无所慕，善无所慕，则善者不矫而自善也。如婴儿之言，泛然无习而自能者，非跂而学彼也。
　　惠子谓庄子曰：子言无用。庄子曰：知无用而始可与言用矣。夫地非不广且大也，人之所用容足耳，然则厕足而垫之致黄泉，人尚有用乎？惠子曰：无用。庄子曰：然则无用之为用也亦明矣。
　　郭注：圣应其内，当事而发。已言其外，以畅事情，情畅则事通，外明则内用，相须之理然也。
　　庄子曰：人有能游，且得不游乎。人而不能游，且得游乎。夫流遁之志，庾绝之行，噫，其非至知厚德之任与？覆坠而不反，火驰而不顾。虽相与为君臣，时也。易世而无以相贱。故曰：至人不留行焉。夫尊古而卑今，学者之流也。且且以狶韦氏之流观今之世，夫孰能不波。唯至人乃能游於世而不僻，顺人而不失己。彼教不学，承意不彼。
　　郭注：性之所能，不得不为也。性所不能，不得强为。圣人唯莫之制，则同焉皆得而不知所以得。德非至厚，则莫能任其志行而信其殊能也。覆坠，火驰，言人之所好，不避是非死生以之也。易世而无以相贱，所以为人齐同。至人无留行，唯所遇而因之，故能与化俱也。古无所尊，今无所卑，而学者尊古而卑今，失其原矣。随时因物，乃平泯也。至人当时应务，所在为正。故曰：游於世而不僻，本无我，我何失焉？故曰：顺人而不失己。教因彼性，非学也。故曰：彼教不学，彼意自然，承而用之，则万物各至其我。故曰：承意不彼。
　　目彻为明，耳彻为聪，鼻彻为颤膻，口彻为甘，心彻为知，知彻为德，凡道不欲壅，壅则哽，哽而不止则跈女展切，珍则众害生。物之有知者恃息。其不殷，非天之罪。天之穿之，曰夜无降，人则顾塞其窦。胞有重阆，心有天游。室无空虚，则妇姑勃谿；心无天游，则六凿相攘。大林丘山之善於人也，亦神者不胜。德溢乎名，名溢乎暴，谋稽乎誸贤，知出乎争，柴生乎守，官事果乎众宜。春雨曰时，草木怒生，铫挑耨耨於是乎始修，草木之到植者过半而不知其然。
　　郭注：当通而塞，则理有不泄而相腾践也。生，起也。凡根生者无知，亦作恃息也。殷，当也。息不由知，由知然后失当，失当而后不通。故知恃息，息不恃知也。然知欲之用，制之由人，非不得已之符也。天穿无降者，通理有常运也。人塞其窦者，无情任天，窦乃开也。阆，空旷也。天游，游不系也。勃谿，争处也。攘，逆也。大林丘山之善者，自然之理，有寄物而通也。德溢乎名者，名高则利深，故修德者过其当也。名溢乎暴者，禁暴则名美於德也。说，急也。谋稽乎誸者，急而后考其谋也。知出乎争者，平往则无用知也。柴，塞也。官事果乎众宜者，众之所宜者不一，故官事立也。草木生而铫耨修者，事物之生皆有由也。到植不知其然者，事由理发，故不觉也。
　　静然可以补病，眦可以休老，宁可以止遽。虽然，若是劳者之务也，非佚者之所未尝过而问焉；圣人之所以駴骇天下，神人未尝过而问焉；贤人所以验世，圣人未尝过而问焉；君子所以验国，贤人未尝过而问焉；小人所以合时，君子未尝过而问焉。
　　郭注：补病，非不病也。休老，非不老也。止遽，非不遽也。若是犹有劳，故佚者超然不顾。神人，即圣人也，圣言其外，神言其内。趋舍各有分，高下各有等，故不相问也。《 笔乘》 ：皆，旧解目病也。须溪云：静非药也，然可以补病。目无所见，虽病也，而可以休老，不知訾盖养生家之术耳。按《 真诰》云：时以手按目，四訾令见光，分明是检眼神之道，久为之见百灵。老形之兆发於目，訾披皱纹可以沐浴老容。
　　演践门有亲死者，以善毁爵为官师，其党人毁而死者半。尧与许由天下，许由逃之；汤与务光，务光怒之；纪他闻之，帅弟子而踆窾家水，诸侯吊之。三年，申徙狄因以踣赴河。
　　郭注；慕赏而孝，去真远矣。斯尚贤之过也。其波荡伤性，遂至於踣河。
　　荃者所以在鱼，得鱼而忘荃；蹄者所以在兔，得兔而忘蹄得意而忘言。之言哉。；言者所以在意，吾安得夫忘言之人而与之言哉。　　　　　　　　　　　　　　　　　　　　　　　　　　　　　　　
　　郭注：至於两圣无意，乃都无所言也。
　　庄子翼卷之六　竟
　　＃１『日』 原作『百』，据明本改。
　　＃２『郭注：… … 所由丧也。』明本无。
　　＃３『郭注：… … 所以为日远矣。』原本无，据明本增。
　　＃４『郭注：… … 夫子非今人』，明本无。
　　＃５『郭注：… … 夫子，自然』，明本无。
　　＃６『郭注：… … 举其所不能举』，明本无。
　　＃７『郭注：… … 故日诚』，原本无。据明本增。
　　＃８『郭注：… … 成法者，彼也』明本无。
　　＃９『子』 原作『之』，据明本改。
　　＃１０『卜』原作『十』，据明本改。
　　＃１１『围』 原作『门』，据明本改。
　　庄子翼卷之七
　　寓言第二十七
　　寓言十九，重言十七，卮言日出，和以天倪。寓言十九，藉外论之。亲父不为其子媒。亲父誉之，不若非其父者也。非吾罪也，人之罪也。与己同则应，不与己同则反。同於己为是之，异於己为非之。重言十七，所以己言也。是为耆艾，年先矣，而无经纬本末以期年耆者，是非先也。人而无以先人，无人道也。人而无人道，，是之谓陈人。卮言日出，和以天倪，因以曼衍，所以穷年。不言则齐，齐与言不齐，言与齐不齐也。故曰：无言。言无言：终身言，未尝言；然，有自也而不然。恶乎然？然然；恶乎不然？不然於不然。恶可？可。终身不言，未尝不言。有自也而可，有自也而不可；有自也而可於可；恶乎不可？不可於不物固有所然乎於物固有所可。无物不然，无物不可。非卮言日出，和以天倪，孰得其久。万物皆种也，以不同形相禅、始卒若环，莫得其伦，是谓天均。天均者，皆天倪也。
　　郭注：寄之他人，则十言而九见信。世之所重，则十言而七见信。尼，满则倾，空则仰，非持故也。况之於言，因物随变，唯彼之从，故曰日出。日出，谓日新也。日新则尽其自然之分，自然之分尽则和也。言出於己，俗多不受，故借外耳。肩吾、连叔之类，皆所借也。父父之誉子，诚多不信。时有信者，辄以常嫌见疑，故借外论之。己虽信，而怀常疑者犹不受，寄之他人则信之，人之听有斯累也。同则应，不同则反，互相非也。三异同处，而二异讼其所取，是必於不讼者俱异耳。而独信其是，非借外而何。重言以其耆艾，故俗共重之。虽使言不借外，犹十信其七。夫耆艾者年在物先耳。其余本末，无以待人，则非所以先也。期，待也。此直陈久之人耳。而俗便共信之，此俗之所以安，故习常一也。夫自然有分而是非无主，无主则曼衍矣，谁能定之哉？故旷然无怀。因而任之，所以各终其天年也。付之与物而就用其言，则彼此是非，居然自齐。若不能因彼而立言以齐之，则我与物复不齐矣。言彼所言，故虽有言而我竟不言也。自由也，由彼我之情偏，故有可不可。而物各自然，各自可。统而言之，则无可无不可。无可无不可而至也。唯言随物制而任其天然之分者，能无天落，虽变化相代，其气则一。於今为始，於昨为卒，皆理自尔，故莫得其伦，是谓天均。天均齐者岂妄哉，皆天然之分也。
　　庄子谓惠子曰：孔子行年六十而六十化。始时所是，卒而非之。未知今之所谓是之非五十九非也。惠子曰：孔子勤志服知也。庄子曰：孔子谢之矣，而其未之尝言。孔子云：夫受才乎大本，复灵以生。鸣而常律，言而当法。利义陈乎前，而好恶是非直服人之口而已矣。使人乃以心服而不敢姜五各反，立定天下之定。已乎，已乎。吾且不得及彼乎。
　　郭注：随年随化，与时俱也。时变则俗情亦变，乘物以游心者，岂异於俗哉。变者不停，是不可常。谓孔子勤志服膺而后知，非能任其自化也。此明惠子不及圣人之韵远矣。孔子谢变化之自尔，非知力之所为，故随时任物而不造言也。若役其村知而不复其本灵，则生亡矣。鸣者，律之所生。言者，法之所出。而法律者，众之所为。圣人就用之耳，故无不当，而未之尝言，未之尝为也。服，用也。我无言也，我之所言，直用人之口耳。好恶、是非、义利之陈，未始出吾口也。口所以宣心，故用众人之口，则众人之心用矣。我顺众心，则众心信矣，谁敢逆立哉。因天下之自定而定之，又何为乎？因而乘之，故无不及也。
　　曾子再仕而心再化，曰：吾及亲仕，三釜而心乐；后仕，三千锺不洎既，吾心悲。弟子问於仲尼曰：若参者，可谓无所县其罪乎？曰：既已县矣。夫无所县者，可以有哀乎？被视三釜、三千锺，如观一作鹤雀、蚊虻相过乎前也。　　　　　　　　　　　　　　　　　　
