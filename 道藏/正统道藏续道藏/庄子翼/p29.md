<!-- { "loadSidebar": true } -->
　　孔子见老聃，老聃新沐，方将被发而乾干，慹聂然似非人。孔子便而待之。少焉见，曰：丘也眩与？其信然与？向者先生形体掘若槁木，似遗物离人而立於独也。老聃曰：吾游心於物之初。孔子曰：何谓邪？曰：心困焉而不能知，口辟焉而不能言。尝为女议乎其将：至阴肃肃，至阳赫赫。肃肃出乎天，赫赫发乎地。两者交通成和而物生焉，或为之纪而莫见其形。消息满虚，一晦一明，日改月依，日有所为而莫见其功。生有所乎萌，死有所乎归，始终相反乎无端，而莫知乎其所穷。非是也，且孰为之宗。孔子曰：请问游是。老聃曰：夫得是至美至乐也。得至美而游乎至乐，谓之至人。孔子曰：愿闻其方。曰：草食之兽，不疾易薮；水生之虫，不疾易水。行小变而不失其大常也，喜怒哀乐不入於胸次。夫天下也者，万物之所一也。得其所一而同焉，则四支百体将为尘垢，而死生终始将为昼夜，而莫之能滑，而况得丧祸福之所介乎。弃隶者若弃泥涂，知身贵於隶也。贵在於我而不失其变。且万化而未始有极也，夫孰足以患心。已为道者解乎此。孔子曰：夫子德配天地，而犹假一作偃至言以修心。古之君子，孰能说脱焉。老聃曰：不然。夫水之於汋也，无为而才自然矣；至人之於德也，不修而物不能离焉。若天之自高，地之自厚，日月之自明，夫何修焉。孔子出，以告颜回曰：丘之於道也，其犹酰鸡与？微夫子之发吾覆也。吾不知天地之大全也。
　　郭注：热然似非人，寂泊之至也。遗物离人而立於独，无其心身，而后外物去也。初者未有而欻有，游於物初然后明有物之不为而自有也。心困口辟，欲令仲尼求之於言意之表也。议乎其将者，试议阴阳以拟甸之无形耳，未之敢又必也。出天发地，言其交也。莫见为纪之形，明其自尔也。曰改月化者，未尝守故也。莫见其功者，自尔故无功也。生萌於未聚，死归於散，所谓迎之不见其首，随之不见其后也。得至美而游至乐，无美乐也。死生亦小变耳，知其小变而不失其大常，故喜怒哀乐不入於胸次。知身贵於隶，故弃之若遗土#14耳。苟知死生之变，所在皆我。则所贵者我，而我与变俱，故无失也。己为道者解乎此，所谓悬解也。老聃谓天地曰月皆不修不为而自得也。酰鸡者，瓮中之蠛蠓。孔子谓：比吾全於老聃，犹瓮中之与天地矣。
　　庄子见鲁哀公，哀公曰：鲁多儒士，少为先生方者。庄子曰：鲁少儒。哀公曰：举鲁国而儒服，何谓少乎？庄子曰：周闻之：儒者冠圜者知天时，履句履者知地形，缓佩玦者事至而断。君子有其道者，未必为其服也；为其服者，未必知其道也。公固以为不然，何不号於国中曰：无此道而为此服者，其罪死。於是哀公号之五日，而鲁国无敢儒服者。独有一丈夫，儒服而立乎公门。公即召而问以国事，千转万变而不穷。庄子曰：以鲁国而儒者一人耳，可谓多乎？
　　郭注：德充於内者，不修饰於外。
　　百里奚爵禄不入於心，故饭牛而牛肥，使秦穆公忘其贱，与之政也。有虞氏死生不入於心，故足以动人。
　　郭注：内自得者，外事全也。
　　宋元君将画图，众史皆至。受揖而立，舐笔和墨，在外者半。有一史后至者，儃但儃然不趋，受揖不立，因之舍。公使人视之，则解衣般礴赢。君曰：可矣，是真画者也。
　　郭注：内足者，神闲而意定。
　　文王观於臧，见一丈人钓，而其钓莫钓。非持其钓有钓者也，常钓也。文王欲举而授之政，而恐大臣父兄之弗安也；欲终而释之，而不忍百姓之无天也。於是旦而属之夫夫，曰：昔者寡人梦见良人，黑色而髯，乘驳马而偏朱蹄，号曰：寓而政於臧丈人，庶几乎民有廖乎？诸大夫蹴然曰：先君王也。文王曰：然则卜之。诸大夫曰：先君之命，王其无他，又何卜焉。遂迎
　　臧丈人而授之政。典法无更，偏令无出。三年，文王观於国，则列士坏植散群，长官者不成德，螤瘐斛不敢入於四竟。列士坏植散群，则尚同也；长官者不成德，则同务也，螤斛不敢入於四竟，则诸侯无二心也。文王於是焉以为太师，北面而问曰：政可以及天下乎。臧丈人昧然而不应，泛然而辞，朝令而夜遍，终身无闻。颜渊问於仲尼曰：文王其犹未邪？又何以梦为乎？仲尼曰：默，女无言。夫文王尽之也，而又何论刺焉。彼直以循斯须也。
　　郭注：非持其钓有钓者，竟无所求也，不以得失经意，其於假钓而已。尚同者，所谓和其光，同其尘也。不成德，则同务者，言洁然自成，则与众务异也。螤斛不入者，言天下相信，故能同律度权衡也。为功者非已，故功成而身不得不退，事遂而名不得不去，名去身退，乃可以及天下矣。文王尽之，言任诸大夫而不自任，斯尽之也。斯须者，百姓之情，当悟未悟之顷。故文王循而发之，以，合其大情也。
　　列御寇为伯昏无人射，引之盈贯，措杯水其肘上，发之，适的矢复覆沓，方矢复寓。当是时，犹象人也。伯昏无人曰：是射之射，非不射之射也。尝与女登高山，履危石，临百仞之渊，若能射乎？於是无人遂登高山，履危石，临百仞之渊背#15，逡巡，足二分垂在外，揖御寇而进之。御寇伏地，汗流至踵。伯昏无人曰：夫至人者，上窥青天，下潜黄泉，挥斥八极，神气不变。今女怵然有恂目之志，尔於中也殆矣夫。
　　郭注：盈贯，谓溢镝也。左手如拒，右手如附枝。右手放发而左手不知，故可措之杯水也。适矢复沓者，矢适去，复歃杳也。方矢复寓者，言前矢去未至的，已复寄杯水於肘上，言其敏捷之妙也。象人，谓不动之至。挥斥，犹纵放也。夫德充於内，则神满於外，无远近幽深，所在皆明，故审安危之机而泊然自得也。不能明至分，故有惧。有惧而所丧多矣，岂惟射乎？《笔乘》：罗勉道云：适矢复沓者，矢去而复沓前矢也。方矢复寓者，矢方发而后矢复寓於弦上也。范无隐则谓：方矢，犹方舟之方，并也，言并执之矢。已寓於弦，非寓杯水於肘上也。郭论为非。
　　肩吾问於孙叔敖曰：子三为令尹而不荣华，三去之而无忧色。吾始也疑子，今视子之鼻问栩栩然，子之用心独奈何？孙叔敖曰：吾何以过人哉。吾以其来不可却也，其去不可止也。吾以为得失之非我也，而无忧色而已矣。我何以过人哉。且不知其在彼乎？其在我乎？其在彼邪亡乎我，在我邪亡乎彼。方将踌躇，方将四顾，何暇至乎人贵人贱哉。仲尼闻之曰：古之真人，知者不得说，美人不得滥，盗人不得劫，伏戏、黄帝不得友。死生亦大矣，而无变乎己，死爵禄乎。若然者，其神经乎大山而无介，入乎渊泉而不濡，处卑细而不惫，充满天地，既以与人己愈有。
　　郭注：旷然无系，玄同彼我，则在彼非独世，在我非独存也。踌躇四故，谓无可无不可。伏戏，黄帝者，功号耳，非所以功者也。故况功号於所以功，相去远矣，故其名不足以友於人也。夫割肌肤以为天下者，彼我俱失也。使人人自得而已。使人人自得者，与人而不损於己也。其神明充满天地，故所在皆可。所在皆可，故不损己为物，而放於自得之地也。
　　楚王与凡君坐，少焉，楚王左右曰凡亡者三。凡君曰：凡之亡也，不足以丧吾存。夫凡之亡不足以丧吾存，则楚之存不足以存存。由是观之，则凡未始亡而楚未始存也。
　　郭注：言凡有三亡征也，不足以丧吾存，遗凡故也。遗之者不以亡为亡，则存亦不足以为存矣。旷然无矜，乃常存也。夫存亡更在於心之所措耳，天下竟无存亡。
　　知北游第二十二
　　知北游於玄水之上，登隐弅坟之丘，而适遭无为谓焉。知谓无为谓曰：予欲有问乎？若何思何虑则知道？何处何服则安道？何从何道则得道？三问而无为谓不答也。非不答，不知答也。知不得问，反於白水之南，登狐阕之上，而睹狂屈焉。知以之言也问乎狂屈。狂屈曰：唉。予知之，将语若。中欲言而忘其所欲言。知不得问，反於帝宫，见黄帝而问焉。黄帝曰：无思无虑始知道，无处无服始安道，无从无道始得道。知问黄帝曰：我与若知之，彼与彼不知也，其孰是邪？黄帝曰：彼无为谓真是也，狂屈似之，我与女终不近也。夫知者不言，言者不知，故圣人行不言之教。道不可致，德不可至。仁可为也，义可亏也，礼相伪也。故曰：失道而后德，失德而后仁，失仁而后义，失义而后礼。礼者，道之华而乱之首也。故曰：为道者日损，损之又损之，以至於无为。无为而无不为也。今已为物也，欲复归根，不亦难乎。其易也其唯大人乎？生也死之徒，死也生之始，孰知其纪。人之生，气之聚也。聚则为生，散则为死。若死生为徒，吾又何患。故万物一也。是其所美者为神奇，其所恶者为臭腐。臭腐复化为神奇，神奇复化为臭腐。故曰：通天下一气耳。圣人故贵一。知谓黄帝曰：吾问无为谓，无为谓不应我，非不我应，不知应我也；吾问狂屈，狂屈中欲告我而不我告，非不我告，中欲告而忘之也；今予问乎若，若知之，．奚故不近？黄帝曰：彼其真是也，以其不知也；此其似之也，以其忘之也；予与若终不近也，以其知之也。狂屈闻之，以黄帝为知言。
　　郭注：任其自行，斯不言之教也。道在自然，非可言致。不失德故称德，称德而不至矣。礼有常则，矫效之所由生。日损，损华伪也。华去而朴全，则虽为而非为。以物失其所，故有为物。归根之易，惟大人耳。大人体合变化，故化物无难也。之变化之道者，不以生死为异，更相为始，则未知孰死孰生，俱是聚也，俱是散也。吾何患焉？息生於异也，各以所美为神奇，所恶为臭腐耳。然彼之所美，我之所恶也；我之所美，彼或恶之。故通共神奇，通共臭腐耳。死生彼我岂殊哉？以不知为真，是知之为不近。明夫自然者，非言知之所得，故当昧乎无言之地。先举不言之标，而后寄明於黄帝，则夫自然之冥物，乎可得而见也。《笔乘》：无为，谓之真是也。以其不言也，黄帝之不近也。以其言之也，此特相与激扬此一大事耳。黄帝之於道，实非减於无为谓也。净名经诸菩萨共论不二法门。净名独默，然无言意，以无言为至矣。乃舍利弗默然，天女不之许也。日解脱者，不内不外，不在两间，言语文字亦不内不外，不在两间。是故无离言语文字说解脱相也。知此则言默，一如知不知。一体有思有虑亦可以知。道有处有服亦可以安道，有从有道亦可以得道。何以故？思虑尽空，处服无所从，亦无从道，实非道故耳。
