<!-- { "loadSidebar": true } -->

　　徐仙真录
　　经名：徐仙真录。明方文照编。五卷。底本出处：《万历续道藏》。
　　徐仙真录序
　　天生英才，用之於当时，则能忠君保民，荣膺显爵。殁则庙祀一方，而其阴功灵贶，犹能阐扬于后世者，实非偶然。盖天将有意於斯世斯民，而使其至於是也。不然何独异於人哉。若徐二仙者，槩可见矣。神，海州胸山人也。出偃王之后。其父温，五代时为吴名将，能建军功，累迁官至拜相，卒赠齐王，谧忠武。五子皆受王封，曰知证，曰知夸者，即二仙也。天福中，唐主受禅，封知证为江王，知夸为饶王，同镇金陵。威德兼济，民庶ㄨ安。率兵入闽，蛮寇迎降，境土宁静。闽人归戴；遂立生祠於鳌峰之北，设像以敬事焉。神念其诚，一日，语闽人曰：我明年别汝辈、当默佑兹土。果符前言，於是闽人敬事益虔。而凡旱潦虫蝗之灾，水火寇盗之危，疾病婚葬之请，随祷随应，若响若答。至若摛词挥翰，云汉昭回，耀人耳目。自宋以来，累受封号。逮至我朝永乐之间，以神有翊卫圣躬弗豫之功，聿新祠庙，御制碑刻，褒封有加，以昭神贶。由此而观，则神生为忠臣，殁为明神，其功德有益於国家生民者。如此，岂非天有意於斯世斯民，而使其至於是欤。其祠官方文照，盖凡神之世系、行实、灵迹、华翰，与夫前代我朝褒封碑刻，恐岁久湮没失传，汇成一编，名曰真录。闽藩总戎盂城孙公，忠义士也，窃尝观之，而有感焉，乃捐俸，命工绣梓，以博其传，命予序引。予谓神聪明正直，其显迹着于今昔者，皆不出於隐僻怪，诞而至於惑世诬民之患，莫非忠君孝亲，仁民爱物之事，盖士君子之所当为也。其近而耳闻目见者，固－不待是编而知，使遐方僻壤未及见闻者，幸获一览，其於为臣为子之道，修身慎行之方，亦足为一助云耳。是为序。
　　正统八年，岁在癸亥秋七月吉日，福建闽县儒学训导王用盛序。
　　重刊徐仙真录题辞
　　徐仙真录者，洪恩灵济二真君之行实也。内列图像，与夫前代封赠之由，及我太宗文皇帝勑建宫宇，御制碑文、为善阴骘之书所载赞颂、累受加封诰命，醮祭，褒扬词旨，列圣崇祀，赐衣仪典，并真君降笔所为古赋、记序、诗歌、签兆，翰藻云章，天机焕发，照耀古今。其奉祠之官方文照等，汇而集之，丽为上下之编，凡若干卷，以纪真君斡运神化，福国裕民之功，默卫圣躬，阴翊皇度之德，灵应显异，莫不具载。是书旧有刊本，年久，漫不可考，且无今日之全备。编订校雠，缮写成恢，将谩枣以广其传。积岁累月，顾力有所弗及。适遇镇国将军，盂城孙公景康，奉命来镇福唐都阃。居无何，躬谒真君於鳌峰之祖宫，以严祀礼，拜跽酌献，神人交孚。礼成，公即取是编读之，忻跃赞叹，乐然损赀，期在必刻，以照灵迹於不朽。甫庇工，俾予言以识之。予斋沐焚香，披诵连日，则知真君积功累仁，极忠至孝，慕道成仙，利物济人之真迹，悉在是编，靡有遗缺，亘万古而不能泯也。然予於此，则有感焉，何也？昔者未刻，天下之目无见也，天下之耳无闻也。今既刻之，殆见四海之内，八弦之中，聋病耳开聪，盲者目明，无所不闻，无所不见。斯世斯民，诵斯书，玩斯理，皆知企慕真君之高风遐躅，为忠为孝，修德行善，冀得登陆仙阶，升真悟道。是则见真君不惟成己於曩劫之先，尤将度人於浩劫无穷之后也已。抑观孙公以是存心，可谓好善有诚，知敬天事神之礼，忠君爱亲，景仰真君之道之至者耳，岂他人所能及哉。呜呼，一念之善，尚可以格乎彼苍，况其善如此其大者乎，实宜书也。真录详备，已成全书。其端则有前福建右布政使，凤阳麻公洎诸文人之序，予不复赘，姑述此以志其颠末显晦，与今重刊之岁月云。告正统六年岁次辛酉正月上元日，知泉州府同安县事后学新安朱徽拜手谨书。
　　徐仙真录序
　　闽三山城南九十里许，有金鳌峰，高凌霄汉，杰出世表。峰下，灵济真君之仙祠也。予授方面，莅政，一日率僚属谒祠。阶序腆雅，神貌肃然，而不知神之由始也。时有乡之父老黄恒，年几八耋，进而言曰：神姓徐，乃偃王之裔。晋开运二年，率师入闽，道经金鳖，驻兵除寇。及归仙，阴隐显扬，民赖以生。乡人方珏，始立祠於芝屿，即今称曰祖庙。珏之孙曰询，曰感，曰仲，白其事於执政。闻于朝，勑命始下。继世克绍先志，祀事惟谨。宋政和七年分香火，始择地于今灵济之宫，创建立祠。后有方涣、方汶，率乡人增广明堂，更立门表。神之威灵日盛，显于圣朝，维新庙宇，而崇祀典，大光於前列矣。遂进《徐仙真录》，备载神之显迹。及《徐仙翰藻》一书，皆录神之笔也。其间碑铭、传、跋、序、启、颂、疏，至於鳌峰赋、壁像赞，遇事立言，千态万状，愈出愈奇。复谓於予曰：神之显灵，扬扬在人耳目，阴隐功行，备存此书。书虽存，未有序其首，愿求一言，辞不获予。惟神生於当世，英迈绝伦，及宗玄学，伯仲联芳，同登仙籍。因着迹於金鳌峰。山川英气，复萃於神。荣享庙食，敛惠一方。久隐而弗扬者，何故？风土有盛衰之运，气数有隐显之机。惟神得兆朕之先，暂否其德，则泄为文章，使虚空缥缈之笔，燎然而骇俗，粲然而耀众。或彰其灵，祈祷感应；如响斯答。至於行修相传次第，累成编迭，泄传於世，含灵孕气四百余年。伏遇圣朝混一，德溢华夷，感神明，则致洪恩真君，敷扬隐德，大阐威灵，翼辅国家，庇及生民，屡降祯祥，四海咸钦。是以载神之德，大显荣封，春秋恒祀，彰绩立碑，垂示於无穷。故其庆会之际，神人相依，诚非偶然矣。故为序。时大明永乐甲辰仲冬望日，中奉大夫福建等处承宣布政使司左布政麻勉书。
　　徐仙真录卷之一
　　徐仙世家
　　徐温，字敦美，海州朐山人也。子五人，曰知询、知谏、知训、知证、知谔。养子一人，曰知诰。温初隶杨行密帐下，以功迁右卫指挥使，始预谋议。天佑六年己巳，吴主以温领升州刺使，治舟师於金陵。十二年乙亥，迁行军司马润州刺史，镇海军节度使，同平章事。冬十二月，封齐国公，兼两浙招讨使。始就镇润州，以升、润、宣、常、黄、池六州，为齐国城，于升州建大都督府。十六年己卯，拜为大丞相，中外都督诸军事。同光四年丙戌，追爵大丞相。徐温四代祖考，立庙金陵。天成二年丁亥卒，吴主赠为齐王，谥曰忠武。即今神父齐王忠武翊亮真君是也。
　　徐知诰，字正伦，后复姓李，更名曰升，徐州人也，少孤，流寓濠州，初杨行密得之以乞。徐温为人温厚有谋，为吴楼船军使，以兵屯金陵，后以功拜升州刺史。天佑十五年戊寅，吴以为行军副使辅政，令复拜为海东郡王。十六年己卯，以为左仆射，参知政事，兼知内外诸军事。天成四年己丑，吴主加知诰兼中书令。长兴二年辛卯，吴主以知诰镇金陵，复以为镇海宁国节度使，镇金陵，总录朝政。三年壬辰，广金陵城。四年癸巳，营宫室於金陵。清泰二年乙未，吴主加知诰大元帅，封齐王，备殊礼。天福二年丁酉，知诰建齐国於金陵。秋，吴太子琏，纳知诰女为妃，乃始建太庙社稷，改金陵为江宁府。秋八月，吴主溥，奉册禅位于齐王知诰，乃复姓李，更名曰升，奉徐温为义祖，徐氏诸子皆封王，女封郡县主。即今本宫唐王是也。
　　徐知询，乾贞元年丁亥，吴主拜为辅国大将军金陵尹，后加右统军，封洪王。
　　徐知谏，温养子。知诰事吴甚谨，而徐氏诸子颇不能容，常召饮酒，伏剑士，欲杀之。谏以其谋告知诰，乃得解。后封为鄂王。
　　徐知训，天佑二年乙亥，温遣其辅吴主於广陵。吴以为都军使，后封为广陵王。
　　徐知证，天福二年丁酉，知诰受吴禅，乃封为江王。天福九年甲辰，同饶王统将入闽，着绩金鳌，遂立庙祀，即今九天金阙洪恩真君是也。
　　徐知夸，天佑十九年壬午，吴主拜为金陵尹。及知诰受禅，乃封为饶王，即今九天玉阙洪恩真君是也。五元帅，乃祖庙驻札之将也，当时庙碑封号明白。其岳文昌、许文绩、李毂、韩熙载、祖全恩、严可求、阮庆、陆齐等帅，虽在真君麾下，封号碑无可考。
　　查文徽，天福八年癸卯，唐主以为枢密院使。九年甲辰，闽人连重遇弒其主王延羲，闽大乱。唐遣查文徽属二王，发兵攻建州，屯於建阳。已而，闽之诸将皆送款而降。秋八月，文徽乘胜克建、汀、漳、泉四州，即今灵济宫永安留守查元帅是也。
　　边镐，天福八年癸卯，唐主以镐为通事舍人，遣破虔州妖贼张遇贤，执以降。九年甲辰，拜镐信州刺史。秋，楚大乱，唐遣攻楚，破潭州，乃以镐为湖南节度使，即今灵济宫武安留守边元帅是也。
　　魏岑，天福九年甲辰，唐主以为枢密院副使。十二年丁未，岑安抚漳泉，后改为监军使，复授太子洗马，即今灵济宫节度使左监门魏元帅是也。
　　赵钟，字文德。初，唐主拜为池州刺史，后召委以宣州令，即今灵济宫都统使右监门赵元帅是也。
　　刁彦能，天福七年壬寅，唐主拜为抚国节度使，即今灵济宫都统军使先锋刁元帅是也。
　　封庙本始
　　勑卦
　　宋乾道二年丙戌，方询、方感、方仲，上其事於州牧，号曰护境感应。熙宁三年庚戌，林怀贤等，上其事於光禄卿程师孟保奏。八年乙卯，刘彝、周汝砺复具状以闻。绍定元年戊子，安抚使薛弼，保奏於朝。端平元年甲午，左藏周说、潮守周燧，具其事於执政李宗勉保奏。端平三年丙申，宋理宗封：
　　九天金阙明道达德大仙显灵溥济真人，江王。
　　九天玉阙宣化扶教上仙昭灵博济真人，饶王。
　　父，齐王，忠武真人。母田氏，仁寿仙妃。配许氏，顺助仙惠仙妃。陶氏，善助慈懿仙妃。
　　嘉熙元年，勑庙额日灵济宫。
　　大明永乐十四年丙申，郎中王羽、尚书方宾奏神绩於朝。次年丁酉，太宗文皇帝加封：
　　金阙曰清微洞玄冲虚妙感慈惠洪恩真人。
　　玉阙日高明弘静冲湛妙应仁惠洪恩真人。
　　父，翊亮真人。母，淑善仙妃。
　　许氏，贞应仙妃。
　　陶氏，恭静仙妃。
　　永乐十六年戊戌加封：
　　金阙护国庇民洪恩真君。
　　玉阙辅国佑民洪恩真君。
　　父，翊亮真君。
　　加庙额曰洪恩灵济宫。
　　宣德十年乙卯，皇上登宝位加封：
　　金阙崇福洪恩真君。
　　玉阙降福洪恩真君。
　　鳌峰始祠
　　自晋开运二年乙巳，真君率师入闽驻兵除寇，乡人立祠於鳌峰。宋太平兴国八年癸未，更立祖庙，旧址尚存，即今佛舍前是也。至大明永乐甲辰，共四百七十九年。
　　洪恩灵济祖庙
