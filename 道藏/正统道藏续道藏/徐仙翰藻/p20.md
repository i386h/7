<!-- { "loadSidebar": true } -->
　　维持金神按节，少嗥行权。中元为校籍之辰，七日乃庆生之会。按荆楚岁时，有此遗事。使人物风景，触然兴怀。庭叶落兮，叹日月之几何。露气肃兮，愿形影而自悼。往者不能返，逝者何可追。拟作宋玉招魂之歌、犹恐来兮不可以托。欲效贾谊吊魂之赋，吁嗟已矣，其不吾知。今欲问生方，先入普度会。太上有救苦拔亡之曲典，《灵宝》有回生起死之科，此为出世之要津，可以乘机而悟道，方其始也。何谓之生，何谓之死，及其至也，亦无其死，亦无其生。今有斋主某？发如是念，愿开方便之门。尔若有灵，可蹑皈依。径岘山垂涕，魂当登此。右社封还，魂无不之既降。斋筵毋拘尘世，东有罔买之野，西有沉默之乡，南有昆仑之庭，北有玄元之府。看来只在方寸地，直去便是始青天。自去自来，无罜无碍。集无鞅数众身，入黍米於虚空。召童子五方，手执莲花而引路。故兹戒谕，相尔闻知。故榜？
　　散朝拜论下界榜
　　李道官焚简，此为张姬解觥之缘由。功曹说经时，乃莫毋超升之径。事形传记，灵播古今。嗟尔六道幽关、三涂苦趣，冥冥长夜，莫瞻日月之光中。劫劫多生，安识烟霞之物表。今夜今时，来趋法会，于左于右，各整容仪。自有尊卑，初无贵贱。越南、胡北，何分汝人、戎人。朝四暮三，宁有新鬼旧鬼。既然倾盖以序陈雷之好，不须随帜以分牛厚之朋。我有真言，你宜谛听，采薇为食者，何如食天厨之食。制荷为衣者，何如衣云丝之衣。虽苏内翰之才，犹切饥寒。岂王状元之志，不在温饱。且将一点清魂水，遍作大千甘露门，浮黎直远始青天，自有色界至无色界。泰山便是东岳府，由小天门入大天门。毋堕迷途，同皈大道。
　　又
　　嗟尔孤魂，生兮若浮，死兮若休，又何必以口体为累哉。毋乃魂魄未有所归，故为此想。一饮琼浆百感生，玄霜捣尽见云英。吾观此诗之旨，是岂肥甘不足於口欤。织成云雾紫绢衣，辛苦无欢容不理。吾味此之旨，是岂轻暖不足於体欤。天仙之事，吾固不敢议。若夫神道，未免依人而行，必以粢盛而供祭祀，必以币帛而充莫瘗。然则粢盛、币帛，其为神之所资者乎。故孔子曰：饭蔬食饮水，曲肱而枕之，乐亦在其中矣。子路曰：愿车马衣轻裘，与朋友共敝之而无憾。孟子曰：五亩之宅，树之以桑，五十者可以衣帛矣。又曰：百亩之田，勿夺其时，八口之家可以无饥矣。此大圣大贤所以形於言，着於书，盖为人类设也。翳桑之饿，愿为介士。绨袍之恋，几失主人。缕屦辟纑，何其廉。制荷餐菊，何其清。盖衣食於人之所仰，不容一朝阙也。甚矣，平沙无恨，黯然惨淡。寄身锋镝，天地为愁。骨为异乡之土，魂为邻国之鬼，吊祭不至，将如之何。卫成公之梦康叔，曰：相夺予享。若敖之鬼，不其馁而祀，命不常将，如之何。又况螳娘捕蝉，韩卢攫狡兔，鸡啄虫蚁、膺鹯搏鼠雀，抵为食忙，初无恶念。金衣公子、乌衣主人、文成新锦之机、重传秦台之粉，虽曰无知，亦各欲致身於荣贵。蜂之花，蝇之营管，蚊之喓喝，虱之咀嚼，蚁之恋釜，蛾之赴火，胎卵湿化，莫生贪生，无他焉，各以性命为重。既知性命，必有知识，何不回心向道。今之夜，食我法食，衣我法衣，听我法言，使三千大千法界之内，一切有主无主、有想无想、有形无形十类孤魂，毋起贪着念，毋生疑忌意，无作人我相，如是，如是，尽为超度，径往生方。南游罔买之野，北息沉默之乡，西家冥冥之域，东贯鸿蒙之光。上无天，下无地，逍遥自在，岂不乐哉。故兹告谕，咸使通知。故榜。
　　建盂兰盆会谕下界榜
　　伏吕子生孙，孙又生子，敢忘世世养育之恩。人为鬼，鬼复为人，未免劫劫输回之苦。惟此功德，最为第一。
　　都来世界。自有三千。今有斋主某等，恭遇地官大赦之辰，启建天尊玄都之会。既谨终追远之是念，岂举斯加彼之不能。遍召十类孤魂，为度一切苦厄，虽寒者为衣，饥者为食，然也若浮，死也若休，胡为来哉。各安汝止，毋恃强凌弱，述兴晋楚之兵。毋挟怨报雠，常蓄吴越之恨。毋舟中敌国，毋室内操戈，毋两虎共斗势不供，毋效昆虫相嗜自罹厥害。与其尔自尔我，何如大家剖破藩篱。说着色非色空非空，便见彼岸全无风浪。惟孝子乃能锡类，而仁人不惮设施。始虽及於我曹，终忍遗於尔众。黑暗界中，翻作一筋斗，便得起身郁萧台上。认取百丈阶，稳宜着脚迎。遵玄律，毋堕迷途。
　　论下界榜
　　伏吕食可适於口，则有膏梁之精，刍豢之粗。衣以华其身，则有麻直之贱，狐貉之贵。惟人焉，不容阙此。於鬼也，岂得闻欤。嗟尔蠢蠢，四生茫茫。六道听之无声，无声则无口，虽有食，乌得而食之。视之无形，无形则无身，虽有衣何从而衣也。胡乃堕沉沦之苦，是皆起贪着之心。晋公之托声为牛，盖有声则有口，所仰者食。夫生之化形为豕，盖有形则有身，莫去者衣。夫苟迫於饥寒，奚暇治乎礼义。既来这裹，当作么生，毋特钝槌捶利锥。夫人各有所短，毋厌老拳饱毒乎。君子亦何所争，毋韩卢、东郭相困於前，毋黄雀、螳螂互吞于后。必如陆抗、羊枯，使昊晋而释冤条。必如由余、子□使胡越而结昆弟。何妨倾盖，可与班荆步亦趋，亦趋必后长者。来者来，去者去，各问生方。我推温饱之仁，汝灭冻馁之状。神灯遍照如日，天上共睹光明。法水普沾如雨，空中咸蒙润泽。营诸功德，作此津梁。携手玉阶，与其絮，与其进。刻石金箓，孰为后，孰为先。且作平等王，来赴无遮会。合行告谕，毋至喧哗。故榜。
　　又
　　伏吕漠漠重扃，冥冥长夜，未说千般浩浩，且言六道茫茫。四空无色，未色荒唐。三界有情，不离幻化。橘中戏象，岂无变诈之欺。莲内留环，难绝恩情之想。应诸法界，名曰天仙，犹有人心，而况神道。山川古迹，坛社灵祠，锺动猿呜，庙素尊於南岳。石镌马铁梦，果应於‘黄牛。纵号神通，犹存血食。至於有目有耳者，谁甘为之视听。有口有体者，孰肯困於饥寒。岂不步思，必无所欲。捧璧归者，璧今安在。献国死者，国亦何愚。潮阳之马不前，动有八千里路。海上之纸不乳，算来一十九年。戈未枕，而亡其戈。楫未击，而失其楫。虽魂魄不同朽木，然功名总是虚花。或不以富贵而关心，或不以是非而入耳，漱流枕石，钓月耕云。丹鼎虽存，而炉烟已成灰烬。禅龛虽在，而骨像已化尘埃。更有九流医卜之徒，百伎优伶之辈，以侏儒为戏，莫逃孔子之诛。以巫现为妖，莫免穆公之慕。险竿跃剑，以危致命。钻龟打瓦，何不自灵。机阱行奸弄，何须於力。笔货泉争利美，何及於舟车。虽曰同生，那知死异。其有临军受敌，报国捐躯，舌可断而目犹嗔，囱可啖而身不屈。炎上山之火焰焰，非岂独於一蛇。汨罗江之水茫茫，居不群於众。乌不知去，就此由所之被醢。莫别嫌疑，此衡之所就烹。效罴之声者，其计已穷。捕蛇之役者，其存无几。财多害己，谩夸金名之饶。色久伤身，徒有蛾眉之恨。滔滔皆是，哑哑何言。嗟尔曹不遂生方，何无罪而就死地。若夫张颐待哺，可羞承腹之膨脝。露体赤身，深愧鹑衣之蓝缕。口之削者，甚於乌啄。项之长者，几似鹤形。峡山之女，常悟为猿。涪村之民，奚变成虎。或含胎卵而生湿化，或披鳞甲而带羽毛。虽无人心，亦有向道心，是谓鬼道及尔畜生道。凡尔有名无名之类，至於有主无主之魂，胡为来哉，亦有以也。毋卑踰尊，疏踰戚。毋强欺弱，众欺孤。必如鱼以沬相濡，勿效兽之穷则搏。南海、北海，岂曰俗之有殊风。秦人、越人，岂其心之不加戚。班刑而言，倾盖如新。且作平等王，来赴普度会。足衣饱食，不亦悦乎，不亦乐乎。澡德浴身，与其洁也，与其进也。举身道岸，携手仙阶。的不虚文，各宜谛听。故榜。
　　孤魂榜
　　人生之所以灵万物者，知其有天地覆育之功，必有霜露凄怆之念。造化之所以成庶类者，虽曰无曰月照临之私，岂无雷霆震怒之威。今之日，谨有奉道梁某，聿怀乃考作室之劳，眷念乃祖分甘之爱，祖母抚育之恩犹未报，叔公奖训之言不敢忘。昨就白水之原，用决青乌之卜，营求葬事，曲致孝情，许以追修，冀其利泽。不图至於今日，诚恐负是前盟，谨涓橙黄橘缘之辰，略献□□粢盛之敬。仰承行官将，各整肃威仪，先为洒净灵坛，次为招谕下界。其桀犬梗戾吃狗猖，包藏逆谋，参会凶德，祲氛其气，豺武其心。鼠牙窃瞰於崇墉，螳臂僭窥於隆隧，不知去，就如彼痴骀。众怒靡容，神灵斯赫，仰依玄律，摄付魁罡。若夫可闵之孤魂，无告之滞魄，既来赴会，堂作么生。好结欢喜缘，毋生人我相。昔日之冤连，尽行解释。今朝之情话，略叙调缪。或曾为故旧之交，或托在比邻之契，臭与芝兰而俱化，坚同金石以不渝。以此自谋其身，吾亦不辜所望。饥者，当为之食，岂常枯瘦而自知。寒者，当为之衣，不复祼裎於我侧。以沧浪之水，为汝濯足。以洁彻之泉，为汝涤心。庶几悟会以超升，万物执迷以颠倒。接武玉阶之上，云层峨峨，遥瞻金阙之光。仙源渺渺，与其进也，不亦乐乎。须至指挥，各宜体悉。
　　又
　　阳形、阴宪，初无异律，本自一般。天堂、地狱，相去几何，不争方寸。道家者流，尝谓有此。君子之论，必曰无之。今之日，奉道女弟子某，痛念老君某生死有期，无素背疽之不治，幽冥异路，未免心惑於浮言。不仗熏修，何由超度。咨示监斋使者、直价将军、走狗、飞鹰，属我发踪而指示。妖狐、恶乌，使之远举而高飞，霁月开明，氛授须息，上通三界，下达九泉，应有幽囚，仰遵赦令。取责文状於牛头狱卒，毋生毒害，如狼子野心。锉碓汤火之刑，出何刑典。火床铁册之法，有甚法书。叩头无地以称冤，仰口吁天而无路。合行疏放，不得拘留。其有滞魄、孤魂、四生、六道，同赴法会，共结良因。毋以卑瑜尊，毋特强凌弱，毋尔自尔我，自我焉能兔哉。毋北自北，南自南，不相及也。欣欣有喜，近者悦，远者依。于于而来，前者呼，后者应。骈肩笑语，连手歌讴。各起慈悲是曰平等。清濯缨，浊濯足，谁能语世混为泥涂。饥为食，寒为衣，平生立志岂在温饱。既归大道，可问生方。出离鬼门，得度我界。时哉，弗可失，其可不乘天人庆会之机。魂兮，归去来，此去便是道德虚无之说。
　　又
