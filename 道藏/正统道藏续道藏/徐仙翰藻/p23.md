<!-- { "loadSidebar": true } -->
　　按车八郡，喜增福地之光。肃政一台，均席使天之庇。铭心知感，没齿敢忘。恭惟肃政廉访大使相公，间世宏才，济时硕德，性淳事谨。久称成都循吏之家声。心正意诚，亲受伊川先生之道学。朱紫曾夸阀阅清白，以遗子孙典刑。尚关洛之风，礼义作瓯闽之倡。书法独高万古，笔阵扫退千军。卢、洛、王、杨，何足道哉。瓯、虞、楮、薛，未可及也。真是比方之焰焰，敬据衷曲之拳拳。伏念陇亩编民，艹菜下士，见褊而小，身恋且愚，仰干斧钺之诛，辄伸榜额之请。今兹积善里，古有灵济宫，此士民所共瞻依，曾雨旸之获感应。荣求三字，重惜千金。早赐发挥，不胜欣扑。相公门大，敢复上光范之书。小子井窥，有再渍童蒙之筮。幸为领略，莫究剡裁不宣。
　　代乡人请陈道兴奉灵济宫启
　　灵济宫，好一道场，千年香火。青布市，许多人物，累代衣冠。与我同心，为之润色。徽号上尊於两阙，盛名远播於四方。传后化今、王、杨、卢、骆之文，不能过也。登真证圣，征、侨、偓、佺之学，可得闻欤。以代天行化立心，以济物利人为誓。慈悲化现，功德难量。春祀之仪，尚存其礼。朝夕焚修之责，或阙其人。用是因循，未能采访。谁与独处，谋及大同。主善为师，如先生，齐心戒行之士，有众请命，非吾冀人情面分之私。倘辱法驾以贲临，愈见宫门之壮观。
　　又
　　点铁成金，深赖陶镕之力。抛砖引玉，重承骈俪之文。昨具疏，头载严简，目谨涓谷，且敬扫茅芦，拱俟法驾以垂光，当备香花而引袖。千年华表，归捷独鹤之仙。万载道场，雄古六鳌之地。四方瞻仰，众力维持。经之，营之，伊谁之力。始是，终是，虽我之心，乡人之心。尚虑郁郁，非可久居。未免拳拳，而为致请。人情周至，都道梅花水直千金。好事完成，胜过杨州腰缠十万。
　　请高功唐宗万建会
　　评惟月旦，辱声誉之。绕扬度会天人，忽姓名之招出。敬裁柔讷，往候光驱。恭惟某人先生，学广渊源，道高丘岳。达冲玄之至妙，体虚静以无为。心存斋法以严明，力为教门而扶植。始吾於人，而信其行。当今之世，舍公其谁。兹为灵济宫众建普度会，七月望日，特光十日之期。三日致斋，爰举九朝之典。外为演教，内诵度人。攀屈尊严，主盟科事。倘幽魂之开度，实斯会之有光。仰赖师明，俯惹冒渎。伏念某僻居也陋，后进何知。虽道不可得而闻，惟贤者乐与为善。幸获下车而就席，即当扫榻以迎门。一□可航六十里，永为远涉办香致敬。百千人所共皈依，既与同众，必无我弃。
　　代乡民请人任都讲启
　　久仰高风，固非一日。比参玄论，僭叩丹房。荷辱谦恭，肯为盻睐。奉别而后，弗替此怀。兹为灵济宫建醮，适通简渎，攀屈车轩。若论典诰之文，为众所举。当今道德之士，舍公其谁。倘以斋法作自己工夫，使我神灵得合仙骨像，皆庇之，及为感何如。楝梁之材，椳阗居楔，非所宜也。川海之量，漕渠污泽莫不归焉。肯辱临坛，即当拥帚。
　　赠越山奉祠启
　　某应机利物，未开方便之门。拨草参玄，愿睹真空之奥。辱知也，久投刺无由，道西峡之阻长，云北山而企仰。焂承传命，敢不效绵弟。神明不可度思，在小子自当应对。若非重珪禅师之戒律，奚以展庞居士之神通。大悲之阁记已成，辄敢露出东坡面目。曹溪之道场不小，何妨拈起六祖话头。重林和尚胡为乎来哉，石径老子必无我弃也。诚恐金根之错易，尚求玉斧以修成。倘蒙把作顶衫也，是移来公案录兹遗蒿。只依簇上葫芦侑以轻缣，聊当湖州紫笋。大开法眼，小顾私情不宣。
　　贺鹿山授宣启
　　伏以广顺祖师曾赴玉礼朝堂之石，咸通禅寺侈膺金书勑额之荣。克光于前，必复其始。恭惟白鹿禅师，物沾法雨，香满慈岩，是名上人，有福德相。仰沐宸恩之侈，钦承宣命之除。高峰攀万岁之云天，声呼、万岁。大剎壮三山之福地。望重山三山，喝散野外之妖狐。喜遇堂前双鹿，丛林整肃，邻里辉煌。伏念某安分无能，交结已久，敢以缥缈虚无之说，敬参神通妙用之禅。虽塔上题名，文章见诸行事。然宰头进步，力量可以过人。缘法夫岂偶然，道场自然兴矣。载伸庆贺，不舍慈悲。既蒙驾象之宠临，愿显青凫之圣瑞。千年祠宇，必须得佛证明。一辨心香，应当合掌供养。编摩字短，皈依意长。聊奉偈曰：雨岩岩顶坐，妙用大神通。喜拜君恩重，名高万岁峰。
　　谷周胜公问事启
　　序曰：周胜公，乃吾乡之白眉者。俗语曰文人多薄命，信乎。骈四骊六，欲有所求。非吾三折肱所能，略以数目为报。
　　切以山林川谷丘陵皆曰神，三望特严於祀典。阴阳风雨明晦失其节，六淫已戒於医书。愧无岳祗之灵，反贻河祟之诮，有口莫辨。获戾奚云。可以察其是卒，无乃惑於祸福。龟弗我厌，特凭初筮之占。马不能呜，敢作曰平之篆。黄熊托梦，梦生於想。红蛇化影，影亦可疑。是皆精神念虑之劳，致使手足胼胝之患。疾久罹於霜露，无妄之灾。月既宿於斗牛，伊谁之咎。天其或者，命也柰何。人有常言，子不语怪。乃辱毛锥子之通刺。深暂木居士之少文。四十九年非，略知蘧伯玉之悔。万二千脉息，不闻王叔和之名。欲起九死於一生之余，永明七表与八裹之学。虽百药皆试，以幸其或中。然一夫不获，则曰子之辜。何须覆而翻云，自有参天雨地。越尚乎讥，楚尚乎鬼，岂不变其俗耶。卫胃之辄，齐胃之蓦，将焉用彼相矣。既不贰过，尚堪一行。常服摩挲员，孰读和剂诀。
　　又
　　四六骈律，自是杰作。再三渎筮，略见真情。勿药有期，非笔可既。子之祷也久矣，子亦何所言哉。既辱之勤，不容以拒。
　　伏以折臂之言虽验，何伤羊叔之仁。失辄之亲不伤，何孤娄师德之誉。哭书再上，辱命多惭。是虽有君子戚戚之穷，奚必为小人□□之状。不侯不还天也，伯寮其如命何。盖盛名必遭乎坎坛之变，然幽鬼常作於沉痾之后。鹤之□也何罪，鸾之锻也何时。跛龟尚堪一行，榻鸡猷能再接。正恐洗脚失财之诮，反贻引手下石之讥。既承口告以丁宁，缅想足音而喜跃。以德报怨，既无厌於老拳。勉力学行，幸不忘於故步。忧人之忧，乐人之乐，虽孔孟以为难言。溺己之溺，饥己之饥，此禹稷之所自誓。善救物，则无弃物。可与言，亦不失言。欲求六尺之藤，须得三年之艾。襦毫作报，尚怀胱脱之虞。倒屣以迎，少俟下车之问。扬鞭致谢，蹑履何疑。
　　幼婚启白水梁聘佑入黄
　　言念两家生子，巧如同队之鱼。二世联姻，卜协和呜之凤。朱陈有旧齐，郑维新爱久。托於青山盟，用伸於白水。因缘果在，欣幸犹多。况令孙女德逊遗风，将喜卞琴而得趣。而孙男诗书养志，未能授笔以成文。虽是因亲，何妨及幼。可以为黄之倩，皆曰真梁之妻。时然后言好，奉苹蘩而尽职。礼其尚质，敬修榛栗以告处，不腆彝仪。具陈右幅，谨奉启以闻。伏惟尊慈俯赐，鉴念不宣。
　　上梁文
　　伏以三山环会，争传福地太平。一脉源流，闻道义门阴随。今任曾堂之责，乃成作室之功。筮从龟，从既叶卦中之吉。人好乌好果，呈屋上之祥。恭惟某人，继业箕裘，闻声弦颂。手中圭出文章刀笔，胸中自有间架规模。事出一家，喜见萼楼之侈。荫依百里，具称花县之荣。一日鼎新，万年壮丽。自惭小匠，未有高谋。因其所以，经之营之。岂敢是谓，锯彼斧彼。黄金市上，兢夸范蠡之财。彩衣堂前，愿效老莱之戏。聊伸燕雀之贺厦，试上螮蝀之高梁。
　　诗曰：
　　如君笔量栋梁材，也着工夫为剸裁。
　　大厦万间多巨庇，庭间又喜重三槐。
　　徐仙翰藻卷之十三竟
　　徐仙翰藻卷之十四
　　梁灯联
　　梁联
　　本宫
　　圣主万年道永绥於华夏，明神一德福诞锡於邦家。
　　鸠祚天长永纪万年泰运，鳌峰地壮保于四境升平。
　　革故鼎新复恢大壮之规，否极泰来感遂同人之志。
　　定光堂
　　佛法慈悲遍三千三世界，神灵溥博保万古之庙堂。
　　祈雨王庙
　　圣天子天长地久圣寿无疆，祈雨王雨顺风调神灵有感。
　　庆贺灯联
　　皇帝万年亿载海岳效灵，天下八达四通车书同道。
　　圣寿万安南极一星呈瑞，神光三现东封八字增辉。
　　惟皇建极天地节四时成，大德曰生人民育五谷熟。
　　圣人有大德曰寿曰富曰多男，天下为一家于疆于理于四海。
　　皇都壮丽龙盘虎据势重万钧，天下太平狗吠鸡呜声四海。
　　国朝混一自北而南天宽地阔，世道太平复今如古俗美风淳。
　　昌历文明太平之期当今日，嘉禾丰稔东作之民喜有年。
　　金阙寿旦
　　金阙化身八十二相同名同号，玉卮献寿万六千岁为春为秋。
　　蓬莱总是神仙客名在丹台，南极现出老人星光联东井。
　　玉阙寿旦
　　七月中元大庆旦寿献金卮，五风十雨太平时祥呈玉烛。
　　天生上相让莱公先一日之期，雷动欢声效庄子八千秋之祝。
　　祥云五色呈嘉瑞，岁乐三登贺太平。
　　玉阙云开天咫尺，银河水浸月清光。
　　天封丹凤篆，地壮耸鳌峰。
　　亲睦堂
　　笾豆俱存周典礼，衣冠复见汉威仪。
　　高节全名同皦日，满堂和气一团春。
　　文章千古事，忠孝一生心。
　　声名垂日月，道义重丘山。
　　灵椿长不老，丹桂喜传芳。
　　注生堂
　　仙妃共赴瑶池宴，男子须知玉版书。
　　玄圃千年桃献瑞，燕山万古桂传芳。
　　桑梓联阴同里社，芝兰毓毓满阶庭。
　　箕裘传世业，孤矢壮男儿。
　　庆元宵灯联
　　天开凤历国家社稷万千年，地拥熬峰灯火楼台三五夜。
　　元夕灯辉往来车马三千客，鳌山彩结富贵束南第一峰。
　　莲灯万斛楼台夜月影交辉，斗米三钱里社春风人快活。
　　蓬莱三岛神仙所居楼台当贵，东壁二星图书之府河汉文章。
　　清庙显相四百年祀典森严，正月始和三五夜元宵宴乐。
　　日瑛旌旗金姓字，云开阊阖玉毫光。
　　庙祭千年存旧典，宣封八字侈金书。
　　灯联
　　真君受箓皇帝寿祝万年乾坤同久，天师道尊百世日月常明。
　　圣主开太平寿比南山福如东海，仙道常自吉名在丹台身居赤城。
　　瑶官两阙去天尺许平步云梯，金书一扎自日边来辟瞻星斗。
　　斋戒沐浴事上帝无二尔心，聪明正直之谓神克享其德。
　　紫泥宣韶侈新封神灵光显，青布成罗符旧谶人物奢华。
　　普度醮
　　当今皇帝享国万年势安盘石，元始天尊说经十遍光现宝珠。
　　泰山岩岩四岳所宗致斋一日，大罗渺渺三界之上普度众生。
