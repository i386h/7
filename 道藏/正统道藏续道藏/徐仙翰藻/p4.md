<!-- { "loadSidebar": true } -->
　　旗龙山，鳖峰之肘翼也，有庙曰祈雨王官，一曰龙门社，即巷束灵济官王行宫之祠也。盖自宋宣和之七年岁乙巳夏，泊秋不雨，啬夫焦劳，嘉谷用虞。靡神不举，宁不我听。於是，耆老旧人，自相告语曰：巷东庙，有神曰护境感应王，捍灾御难，克休於人大矣，乞灵不少。今旱既大甚，牲璧奠瘗之礼，其可后乎。惟七月壬申，哉生明齐洁致诚奔走，祀事於庙庭，丁惟神悯人之不辜。若响若苔，须臾云雾四塞，雷电皆至，丕降霖雨如注。远望山之南，忽见神龙闪闪，上有黄旗标揭，大书护境感应王五字。护境感应王，即今之灵济王旧日之徽号也。越三日，甲戌乃霁。是岁秋大熟，棣稻倍收，瓯寠污邪，储峙充羡。田翕墅老，相与北向，蹈舞拜手稽首，莫不忻听然、衍衍然而踊跃。冬十一月至日，上幸设立坛墠於旗龙山之湾，月祭之，以报其德。后甲子一周作庙，有严孔曼且硕，永宅厥灵，以极终古。旗龙名山，盖诸神以旗龙显迹，其始如此。曰雨而雨，神不爽其聪明。众请於有司，故上其号曰祈雨王宫，一曰龙门社。此邑里之长材秀民，有忠於功名者之所愿颂也。夫山林、川谷、丘陵，能出云为风、见怪物者，皆曰神。考之祭法，一在祀典。今神既能以旗龙显迹时雨，是甘化荒为禳，易沴为和。民获苏醒，厥猷几载。庙食於今，余四百年，尔民报事，夫谁敢忘而且怠。日月遽迈，祠宇颓坏，图像默昧，不称灵明。奉祠林椿等，蒙神之福既多，退思古昔，若罔获承。遂谋及乡人，作而兴之。有祷於神，神享其衷。假鸾作字，篆隶奇怪。初不可晓，乃乞作世俗书。四六骈骊文章，可得而闻，谓有人焉，孰视之若无睹也。时元贞改元正月之吉既成，合东邻西舍之民协力，惟和鸠费，命工完，旧益新。冬十有二月二十四癸亥立春，明年节也，若翌日甲子工告成，请记於予。予神也，岂敢自眩鬻，以媚於人。靖惟降依兹土，永享厥祀。寿富安逸，人之所愿，予必从之。若夫神之世冑爵里，具载於巷东灵济宫碑，虽百世可知也。子名刻於石，於予与何言。姑序此，以记旗龙山灵济行祠，曰祈雨王宫云。鳖峰大仙灵济真人自序。
　　灵济贤圣王庙记
　　灵济贤圣王庙碑，碑者，表其功德不忘也。神自祥符以来，祈禳感应，并祷于龙首庙东神，勑封三天琼阙贤圣。按察高仙威灵广济真人，即灵济之后身也，虽在祀典未有词制。绍兴年间，始分西、南、北之疆。六年甲辰，北庙所作孔曼且硕，乡人林□熏其事，凡九十八年。庙宇几坏，复能振起，檀越姓名尚可考。以岁月计之，今又六十七年矣。大德三年二月，社前八日奉祠，曾琛、傅隆等，领诸同社，持一辨香，奔走执事於庙东之庭，而祝予曰：此庙久废，将欲治之，未得吉卜，而不敢为。予戒之曰：吉。复求文以志其碑，予不敢辞。祠曰：
　　圣朝一统，天下太平，仙庐佛舍，百废俱兴。里闬立社，神栖以宁。岁在渊献，斗柄插寅。将以祀厘，祀事孔明。顾惟图像，□昧不蠲。瓦毁墙污，风雨飘摇。惕然而惧，若罔获承。乃稽之众，乃卜之神。豫筮契龟，长短后先。虚徐莫断，惟予是信。草昧不处，无声无形。安敢衒鬻，惑人之听。念依慈土，唯唯何言。回平作隶，鱼颉乌□。二月乙丑，吉日良辰。土工木工，是构是经。削颣补罅，完故益新。饰以□垩，绘以丹青。辅弼承疑，上应四星。尔民有为，福禄是膺。两阶干羽，守卫乡邻。六公珠翠，妙舞笙歌。云门九奏，方丈八珍。优□百伎，肖貌生狞。观者戒途，车盖骈联。艾嬉遨笑，喜色欣欣。工逸事遂，予志以文。语言鄙俚，捧心而颦。予其谓谁，灵济真人。龙首庙东，事纪碑铭。天其贤圣，吾身后托姓於潘，致知其名。承佑之嫡，固始入闽。衣冠世业，尝举孝廉。节使留侯，旌帛蒲轮。累征不起，富贵浮云。卜筑鳖峰，凿地为田。亭亭皎皎，不耻食羹。仙骨不凡，学授偓佺。龙峤一卷，出青入玄。峡江之西，飞水沸腾。不濡不溺，履空而行。骇俗惊世，事涉杳冥。厌弃嚣埃，以道自闻。朝闻夕死，得返吾真。一日羽化，如蜕之蝉。乾德而后，人梦是凭。戾孽既祓，荣雩协应。五谷蕃熟，利施於民。民感休喜，秋尝冬需。祠制未立，合享大庭。按察旧额，始於绍兴。作庙有严，濯濯厥声。绍定纪元，屋坏将颠。恢度旧制，功多如前。惟贤希圣，允获徽称。人上其德，有司俱存。神而明之，听一且专。继自今始，圣可希天。伊我灵济，行满三千。兼而有之，以配三灵。戊日元吉，糈洁椒馨。民亦劳止，实获我心。刻志於石，千古有经。靖惟恢怪，非人不因。尚冀宣封，八字辉荣。拜手稽首，天子万年。
　　司农社角庙记
　　予乃者赴天腊会，式遗其归，倏有客，腰金袍紫，侍立於堂下，厉声而呼曰：生为人，没为鬼。为君子之鬼，必不敢加祸於人。其为小人之鬼，则不灵。西庙有记，南、北有碑，予其将与草木俱腐矣。予闻其语，责令左右引而进之，乃正直之神，曰社角祠。予下执其手以上曰：子若无语，吾几失子矣。缝衣章甫，难以适越。维今之时，非奸恶富疆者不可以立身。非纤毫计会者，不可以为生计。子之职，以农开国。春耕夏耘，秋收冬敛。终岁勤动，靡有宁日。天门万里，孰为子之远虑而乞怜者乎。长房何人，敢为驱役。鹊之灵，不免填河之画。龟之灵，不免支床之苦。鸡何为不呜？犬何为不吠？牛何为而喘？马何为而困？如子之责难矣哉。信欲望豚蹄盂酒之为私祝者，其可得乎。然虽如是，农必不以水旱而不耕。子司农职也，安得居乐其业，何必沽名钓誉，为世俗态。自今以始岁其有，则祀事孔明，何止百世，将与天地相为悠久。予矜子能，榜其额曰司农社角之庙。若夫庙之始自五福岩而迁於此，亦有年矣。其重修岁月，则题梁可信，故不及赘，摄提格之。天腊节后二日，鳖峰山人作。
　　司稼旗龙山翁庙记
　　公姓爷，讳承赞，福唐王融之遗民也。唐乾宁之四年，中宏词科，官极高品。五季之乱，豪杰分割。国危政乱，风败俗浇。公乃弃妻子，舍坟墓，埋光铲，采不效时，趋北游白鹿，历高踰险，卜筑於鳖峰之半，曰旗龙山，平坦广洐，得幽水清流，而遂其志。闽王王氏，币帛以迎，不屈仕之。永隆间，王氏兄弟，阋墙内变。溃兵星散，奔窜於山林之东，闻公高节，过门不入。晋天福间，唐兵南讨。乡之父老，恐变为虐，请唐师剿除之。公具唐衣冠，谒见二王，今之灵济真人也。王复辟，以幕职，公不愿禄。凿山为田，自耕自种。年丰谷美，春给邻未之不足者。仁人用心，万口是碑。天福八年，一日，忽有流星坠於居庐之侧。公自知禄满，得乡人共祀，公之香烟。以其自耕自种之田，施於合山常住，永为追修。冀灵济二王守此土，公得配食。任司稼之责，主掌雨旸，管护牛畜，莅事以来，终始惟勤。历年既久，祠宇倾颓，更而新之，乡之父老力也。至於风雨顺时，五谷丰登，孳畜生聚，鸡犬相闻，此则父老之所以获麻庇於公者，非一日。若父慈子孝，兄友弟恭，夫良妇贞，其谁使之然而然者，公其郑子真严君平之徒欤。公神也，请记於予。予敢述公之履历，以示后人。大德二年十有二月臈日，鳖峰老人徐子记。
　　徐仙翰藻卷之一竟
　　徐仙翰藻卷之二
　　团本堂记
　　维岁大献渊修褉之夕，乡人某持一办香，祝於予曰：牛马走所居先人之敝庐，已七八十年矣。旧有板额，曰延庆堂，尘埃厌弃，未甚光彩。意欲更新之，竟弗克。就於嘉其有此先志，以成其美，乃命左右浓磨川墨一砚，剪茅为笔，一气作之。字大如斗，曰团春。夫团春者，大地之间，物物皆春也。蠢者动，垫者启，勾者萌，甲者折，自充自盈，自生自成。是谁使其然而然也，子亦知其所以为春之意否？某曰：唯。退而省其私，如未有所获，复枢衣而进曰：愚不敏，请事斯语。曰物之所以为春者，有天地焉。人生天地间，不过一物耳。春之於物，春且不知其所以为春、况於人乎。吁固哉，子之言惑矣，复坐，吾语汝。夫天地之所以为春，此春也。人之所以为春者，亦此春也。岂外物而求春，所谓春耶。何者，天地之所以为春者，其为气也，融和其为情也，现媚其为气也，含养覆护而已。物之所以得为春者，职此之由。苟或赫然而有酷烈之气，是为夏也，非春也。萧萧然有赓清之情，是秋也，非春也。凛凛然有严切急迫之意，是冬也，非春也。既非春也，何有於物哉，惟人亦然，子其知之。父父，子子，夫夫，妇妇，兄兄，弟弟，人之大伦也。必先以孝慈、友爱、辑穆、和逊为根本，惟其本固根深，一旦春风鼓之动之，其为枝也，修而长；其为叶也，畅而茂；其为华也，秀而实。不然，虽有春雨时时灌之，日日溉之，无益也。然则根本之於人，可不加之以封，植之功，任之以培养之勤，庶亦可以冀其有立子章子。能以此意推之，使同室之和一团，是为不春之春，与天地同乎其春，何息其不充不盈，不生不成也。某既承斯语，顿觉神悟，怀其文而归，亟索笔书之。指令家人，措置一觞一味，设席於团春之堂，少长团坐，各有次序，相酬相劝，且饮且辍。某将醉未醉之顷，呼童取水盥漱，以文读之，且作呕哑之声，使家人听之。复拊跸而扬言曰：吾虽未醉，幸而诸事不芥蒂，吾心信乎今日之得春也。今日至来日，来日至后日，无日不春。自今岁至来岁，来岁至於千万，何岁不春。我得此春，汝等亦得此春，庶无愧於斯堂之名。既彻席，家人抚掌，大笑而起。鳖峰老人作。
　　门铭
　　言必忠信，行必笃敬，礼必严恭，容必端正，处己待人，惟和惟谨。耳目心思，吾日三省，致知力行，贤可希圣。事业伊周，德行颜闵，积善传家，必有余庆。书铭於门，子孙其听。
　　寿天玉嵓道场记
