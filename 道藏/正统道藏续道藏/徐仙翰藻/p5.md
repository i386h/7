<!-- { "loadSidebar": true } -->
　　佛心普照大师清琮，号石径，俗姓毕，莆之游洋人，世业儒。少从游於三山郡庠，平日与交接者，特达俊伟之士。适谷陵既易，奎壁无光，遂弃所，入空门。初受业於东山师衡振文，传印於愚中师广智。师之为人，内朗外融，不假耘锄，口常诵佛经，至於儒书，未尝一日释手。且会钟王，会此时辈所誉南宗之白眉者，非师其谁。师自莆入福，始驻锡於闽之应天寺，阅星霜者十有六，常语人，八万四千法门，须是自行方便。欲另作一道场，展转莫遂。去应天寺未上牛呜地，旧有汤承议故宅，遭兵烬后，已为瓦砾。至元壬辰，其子弟以其地来售於师，师私喜曰：吾之缘法不偶。遂捐衣鉥余囊，力就之。一日，与其友重林师道焕，共携一行书，纵观於其间，得山之龙法，俱在法眼中。双髻起风，南北竞秀。双髻之北，发足而东。针为乾，再分两支，支之一结为石，如品字，三面错崿，且端且正，或者天育地产，设兹神物，将有所待焉。晋永嘉渡江处士玉其姓者，自太原来结庐於此，因石之品字，自号玉品山人，故今目其山，曰玉品。玉品山，山之总名也。上有一脉，自品中出，蜿蜓而来，如蜂腰，如马颔。及其中也，横建三峰，卓乎有立，顶员而足峙，其名曰撼奇。前行换步，节节棹转，其名曰莲花。至於止处，三支挨地，雄杰峻峭，作仙人大座之形。东有八龟堂、泗洲桥，西有麒麟窟、真武岩。明堂之上，有山曰壶榭，曰乌石冈，曰古松。环山之间，碧涧双流，蛇行斗折，尺寸千里，悠悠然莫知所穷。外抽一峰，曰方山，为之从内建一峰，曰天柱，为之辅。天柱之下，为应天寺。逆跳两峰，关阑水尾，如牛马之饮於溪，回巧献技，有态有情。双髻之南，发足为大座峰，为玉药峰，为双童峰。双童而下，为宝台峰，为起云峰，为金栏峰，为三郎峰，为朝阳峰。崭然陈列，峥然角抵。外与天际，四望如一。住芝山别山云公寓游於此，尝作十奇峰偈，以寄其情。凡登探者，莫不称赞。师既得其地，乃大展作具，背西北，面东南，始指异之曰：孰使吾之乐兹土而为开先者，非道场之缘法欤。师之轨行，震人耳目。虽欲藏身处没踪迹，不知没踪迹处莫藏身。诸宗长上闻之，不肯放过。辟董越山寺师，来越山疏几百纸。越山寺在福州治之北，邻於市井嚣埃，出入未免叫闹，浅学近识处之，必为执着。师之性，裸裸然，洒洒然，无色无想无知无得，独道场之举念不停，常欲了此，而担负不行。乙未之岁，的委其徒师龙等董其事，以某月某日某甲子始，仪工刜而疏之。是垣是塈庵於上，而署其额曰寿天玉岩道场。寿天与应天，同族类也。曰玉岩，则就玉品山字上模仿出来。中有堂焉，命曰应机。堂之后，有观音殿，殿之后，筑室为二师同，一曰东山寿域，一曰愚中归藏。师不以此自居，而归之二师，式以见其不忘所宗之趣。堂之下，竁土为池，旁广而中探，导泉蓄水，不增不减，莲花九品，异种同香。合九为一，莫名其妙，岂非玉品。山之来处，上有三石，中有三峰，下有三支，合为九数，故品别以九，其义有取於此。莲花池之得名，是亦得於山之号莲花而得名也。况师之宗派，出於天池，取以天池二字名其池。山之方位，界於乾亥，配乎天地之名，诚为相应。池之旁有亭，亭之势有台。树花植木，四时芬芳。此游览者之所健羡，其可乐乎此耶。若夫斋田三百亩，以为香灯之资，是得金仙所示不灭意。益而广之者，东山愚中也。又於朝阳山下，营塔一丘，以为栖真之穴，亦得金仙所示寂灭法师欤。师欤，金仙之徒欤。大德三年岁在己亥中秋前六日，师遣道换来示予，以地图而请记曰：庵之事役，将次就绪，复买其邻，得诸哲坋之基，灌莽荒墟，是亦汤承议之遗业也。目即鉏理，计工度材，建大佛殿，如招提致上，以祝当今皇帝，圣寿万安。下使乡人之信向者，有所归依焉。外有三门，两廊法堂、寝堂、疗舍、仓，去处各留地步，陆续为之计，未知何日得以就其功。吁，师之言，似为当矣。师之规模如许，志向如许，力量又如许，何患其不就。不患不就，惟患师之不为也。予洪涊无闻，敢拜师作礼，拈起招贤大师偈曰：百丈竿头须进步，十方世界是全身。师闻是偈，不觉开口大笑，曰：如是，如是，吾即成之。成之日，再能为吾续记否。予曰：不敢辞。予谓谁，广陵徐氏子，名谥爵里，具存五代史齐之世家，自号鳖峰山人。姑摭其事为之记，师石径刻於石，留之以示后人云。
　　续寿天玉嵓道场碑记
　　佛之字义，释云：弗人也。既曰弗人，上无栋，下无宇，十方无壁落，四面亦无门，以三千大千为世界广大，谁知何曾假合。《金刚经》云：即非庄严，是名庄严。此其所以谓之佛，佛心普照。大师六祖衣钵之来，次第行也。初受业於东山振公，住应天寺。再传印於愚中智公，住越山寺。晨鸡暮钟，粗可以安闲受用。玉品山之作庵，曰寿天玉嵓道场，岂必搬柴运水，祇欲展神通耶。若夫一椽一瓦，一木一石，皆出自师一手经书，吾谓师之用心也，劳且拙矣。庵讫功，嘱予记其事耶。记耳从而，作赞助语，故未兔世俗态，师胸中之韩马薛鹤，已全不已。劬□为媟，殿之为最大者一。堂之为法、为寝者二。兼灵会者三。门户之廊廓，廓庑之修直。曰仓，曰库，曰厨，曰寮，方丈囷囷焉，盘盘焉，色色倘具，其十也有九。土工，木工，石工将告成者，又七七八八矣。倒指数之，凡历涉者四五六载，事始完，可以想其轮换之盛。吾谓师之用心也，其为劳且拙者，犹有存焉。续记之命，祇恐记之不得其所以为记之意，岂不见岑和尚，道是今时人，须是隐身去。可思量不。师默然禅坐，一剎那间，复拈起一条柱杖子，大喝一声云：庵虽小，含法界。放开，大者无外。收来，小者无内。这般的话，不是达磨公案，汝会么。予眼裹闻声，便觉透彻。以是，知师之作此道场者，不过与佛所作祇园精舍，一样规模焉。师之所以作道场者，果在斯乎？不在斯乎，祇在方寸间耳。其为间架也，非尺丈所能量。其为方向也，非盘针所能格。其为境界也，非品石之莽苍所能喻。其巧也，非十峰之峻峭所能名其状也，非双涧之渊探所能究其源。美矣，善矣，诸好□矣。若能於此了知，便见得尽大地是沙门。一只眼放开，只眼纵横自在。东去无涯，西去无际，上柱天，下柱地，四通八达无所挂碍。其光明洞耀，照彻十方。譬如千日，放大光明。不然，何以谓之佛心普照大师。道场是作，岂得易。为记哉，记志也，辄敢门师。借取须弥为峰、海水为墨、狮子岩头大石一片，志而碑之，使百千万亿劫后，不破不坏，知其所以为佛心普照大师、寿天玉嵓道场记也。庵之履历已尝记，故并为之颂曰：
　　师琮公，号石径。家莆人，毕其姓。
　　世业儒，衣冠盛。陵谷易，文星泯。
　　俗澜趁，不与竞。赤洒洒，是本性。
　　学惟精，西方圣。机一悟，非台镜。
　　沂源流，派能忍。东山振，亲摩顶。
　　愚中智，传正印。初应天，以才称。
　　今越山，众袖领。基道场，卜玉嵓。
　　龙得法，宗一行。重林焕，为正订。
　　气结凝，石□□。涧双流，峰十阵。
　　面东南，绝奇胜。刳土壤，剪刻梗。
　　陶□甓，削杗稳。筑垣墉，植藩屏。
　　庵既成，禅安静。名应机，字于顁。
　　异种莲，池久町。花木亭，峙如鼎。
　　二师祠，事思敬。生者寿，段者庆。
　　岁渊献，记予请。居买邻，力业并。
　　土木石，工愈劲。殿一之，敞而洞。
　　堂居三，法云寝。廊翼翼，修且挺。
　　针用卯，门取正。仓乃积，厨乃净。
　　寮与房，件件整。田尔田，二三顷。
　　塔一丘，万事定。师龙等，承指令。
　　五六载，功始竟。开只眼，子细认。
　　师所住，境非境。方寸闻，役踪影。
　　一点光，常耿耿。遍法界，长万仞。
　　佛西来，甚修证。水在瓶，星在秤。
　　嘿时说，忽自省。意云何，生浄信。
　　衣可溥，大庾领。续比灯，灯不尽。
　　心即佛，难比并。曰普照，两相应。
　　师之微，人谛听。记志之，愚瞢瞢。
　　颂无文，愧洪涊。刻兹碑，年有永。
　　修西林寺记
　　闽之福州城旧俗，土记之传者，号为三山。按郭璞迁州地记曰：前有双眉童施粉黛。北指乌石山、九仙山、方山而为言也。又有高盖山、莲花山，与方山相应。三山之名，其始於此。三山於其间，独方山最为横绝。州治之南，望之如几案，天造地作，亦巧矣，岂特为州治设耶。予尝谓山之灵异者，其间必有魁奇材德忠信之民，出而当之，又未之见也。一日，纵观於方山之下，行一里，有佛精舍，盘盘焉，囷囷焉，榜曰西林禅寺。法门广阔，殿宇宏深，迥廊翼翼，飞阁渠渠。东有天饭香积之厨，西有云会禅燕之序。至於应真祠、宝华堂、方丈室，靡不侈丽，帑庾、寮舍，无一空阔地。木石椽瓦，粉壁俱新，钟鱼木鼓，色色俱具。若夫凿池引水，生清浄心。不尘不垢，是名庄严。青莲宝像，紫金白毫光之照彻十方，遍覆三千大千世界。予焚香合掌，如登天堂。四大五蕴，实无所有。乃自叹曰：此绝俗离世者，之所以为功名者也。少刻，主僧披袈裟，袖坐具出，而问讯於予。予瞻其人，环□特达，无人我相。揖之曰：师其开山欤。延予坐，煎茗为款，从容而言曰：寺之开山，唐广明之祖师也。后百年，有宋景德禅师广而辟之，以成道场。指数于今，又阅春秋三百余载。咸淳戊辰，老纳自龙江来，住山凡十年。适值兵革，顿为瓦砾草莽之墟，过者太息。老衲不揆不谋於众，不求於人，自倾倒衣钵，一力斡运，羡积余藏，如治私产，因其故址，征工僦功，劳苦服役，踰数年，而克有成。增置田亩，利俗於昔，苟得以瞻徒众晨香夕灯。上祝圣人寿，下俾乡人，复有所皈依佛法中，其亦庶乎可以无愧於广明景德二代之开山也。又於寝堂之内，偏建殿树塔，列历代海会于左右。上塑三佛，中卜一穴，是为灵室，反真归源，此老衲之愿毕矣。今欲伐山石，刻之岁月，使将来眼知作之本始处。稔闻真善，欲识适意空宗种种因缘，辄敢以须弥作笔，海水为墨，作之数句不异语，予以方便，故不敢辞，应作是言曰：善哉，善哉，师名正荣。其先二山，长乐之古县人也，俗姓谢，家世为儒，此所谓魁奇忠信材德之民，能以绝俗离世而取功名者也。记毕，长啸出门，人不知予之所之。师曰：其神乎。元贞改元菊节前一日，前广陵尹，东海徐儒子记。
　　徐仙翰藻卷之二竟
　　徐仙翰藻卷之三
　　鳖峰赋
