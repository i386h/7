<!-- { "loadSidebar": true } -->
　　于时，玉虚上帝闻是说已，心生欢喜，不胜踊跃，瞻仰慈颜，稽首赞叹，而作颂曰：九天之上，谓之大罗，玉京金阙，云层峨峨。中有天帝，仁慈惠和，至道无敌，降伏众魔。天宝灵符，玉律金科，神仙亿万，幢幡众多。闻者罪灭，永出爱河。是号玉皇，穹苍真老，妙圆清净，智慧辩才，至道至尊，三界师，混元祖，无能胜主，四生慈父，高天上圣，大慈仁者。十号圆满，万德周身，无量度人，拔生死苦。
　　尔时，玉虚上帝说是颂十号已，诸天圣众异口同音，叹未曾有。
　　此言闻经钦受喜庆之义。
　　于时，于天尊说此经神咒功德品已竟之时。
　　玉虚上帝闻是说已，心生欢庆喜悦，不胜欢腾踊跃，瞻仰玉帝慈颜，稽首赞叹，而作颂美之辞曰：九天之上，谓之大罗，玉京金阙，俱解见前。
　　云层峨峨，峨峨，巍然高峡也。大罗金阙，法云祥光，层覆无极，峨然巍崇，峡广莫量。采和云，玉京官阙高嵯峨。
　　中有天帝，金阙中有万天教主之玉帝。
　　仁慈惠和，大仁大慈，至惠至和。惠，不是爱利，历劫生化，人物各足，无所不与，故言惠。至道威德无敌，降伏一切众魔。
　　天宝灵符，诸天宝崇玄灵真符也。一云宝作珍奇，不可从。玉律金科，玄戒天律金格也。
　　神仙亿万，侍宸圣众，百千万亿，法幢宝幡以为仪卫，众多莫量。闻名号法音者罪尽消灭，永出爱河。众生万有，诸业易断，惟爱难割，历劫漂沉，未能顿出，永出爱河，业根断矣。
　　是号玉皇，解见前。穹苍真老，玄穹无极，苍空莫量，无始真老。
　　妙圆清净，奇妙圆满，真清真浄。智慧辩才，大智大慧，妙辩宏才。
　　至道至尊，至道无极，至尊无对。
　　三界师，天地人三界之宗师。
　　混元祖，无始之先，天地未分，世界未有，帝真长在，历劫真宗。故
　　曰混元之祖。
　　无能胜主，三教万法，一切圣人无能比肩，皆以为主。故云无能胜。
　　四生慈父，四生，胎卵湿化。皆赖帝德，以生以成，善始善终，并以道济，故曰四生慈父。
　　高天上圣，诸天无如大罗天高，诸仙诸佛无如玉帝尊，故曰高天上圣。
　　大慈仁者，大慈大仁，无尽量者。十号圆满，自穹苍至仁者十号。玉帝行德神功，皆周完圆满如此。万德周身，帝德无边，此云万德周身，约言也。
　　无尽量度人，拔一切生死苦。
　　尔时，玉虚上帝说是颂及十号已，诸天一切圣众，异口同音，欺未曾有。闻此妙法，圣号至德，历劫难也逢，故圣众同称欢，未曾见此希有。一云，欺世间未曾有此。夫帝之功德若此之，观经者大悟真修，斯不愧矣。
　　皇经集注卷之七竟
　　皇经集注卷之八
　　高上玉皇本行集经卷下
　　天真护持品第四
　　护持品一章
　　尔时，昊天上帝闻说经法，从座而起，长跪帝前，白言：惟愿圣慈普为大众及诸天人、持是经人说利益事。　
　　于时玉皇上帝，兴方便意，开利益门，宣玉匮科，传灵宝法，告於昊天上帝曰：汝今谛听，当为汝说受持功德，扶危拔苦，利益存亡，神妙之事。众真稽首，俱发声言：臣等今日幸闻湛然常住之法，莫不上福诸天，徧周三界，三涂五苦，咸得消灭。惟愿慈悲愍臣等故，演斯妙义。
　　诸天圣众既称叹神咒功德品及帝号功德已，当尔之时，昊天上帝，昊大高玄天帝，非时称昊天也。闻天尊说经法。从自己所居之座而起身，向上长跪玉帝道前，奏白言说：惟愿至尊圣慈普褊为一切大众，一云诸天圣众听闻经者。一云世间大众，天上本无世人，经广度三界浩劫。二说俱是。及诸天天人，持是经之人，宣说经法，一切利益之事。于时玉皇上帝兴方便，拔度一切之妙意，开永利大益之门，宣玉匮宝科。此经皆玉笈琅函，珍藏上天，故云宣玉匮科。传玄灵妙宝大法，告於昊天上帝曰：汝今谛听。汝，指昊天上帝也。谛，专听见谛之意。当为汝说受持此经功德，匡扶一切困危，救技一切苦厄，利益生存死亡神妙之事。众真稽首，俱发声言：臣等今日幸闻湛然常住之法。人性灵明，不垢不净，无成无坏，不升不沉，本自湛然常住。知诱物累，自取灭亡，漂沉轮转，盲昧不明，不能湛然常住。鬼有趣，神有识，报尽复轮，亦不能湛然常住。今闻经法功德利益，宿性得融，根尘净尽，拔业识，除罪障，坚固圆满，是闻湛然常住之法，旷世奇逢，岂不幸乎。此法功力，莫不上福诸境诸天，徧周三界。解见前。三涂，天涂，地涂，水涂。五苦，色累苦心，爱累苦神，贪累苦形，身累苦魂，华境苦精。咸得消灭。
　　惟愿至尊慈悲愍臣等故。愍，矜恤悯念也。演斯妙义。
　　夫此经为最上妙法，故有如是功德。昊天上帝，不求妙旨，而请利益，非以效饮人。此经一言一画，亦无量法宝。知其效而真心奉持，斯无负说经之慈悲。
　　护持品二章
　　玉帝告曰：若有众生孝养父母，恭敬三宝，竭忠於君，不杀不盗，不媱不妬，不嗔不恨，不骄不诈，奉戒持斋，冥心大道，生尊重心，持诵是经，我即勑下，周流法界，徧传十方无极世界，勑命东方东华帝君青骑、神仙兵马、无鞅数众，悉令下降，覆护受持是此经者；勑命东南扶桑大帝与其部众神仙兵马、无鞅数众，悉令下降，覆护受持是此经者；勑命南方朱陵大帝赤骑、神仙兵马、无鞅数众，悉令下降，覆护受持是此经者；勑命西南太华元老与其部众神仙兵马、无鞅数众悉令下降，覆护受持是此经者；勑命西方皓灵皇老白骑、神仙兵马、无鞅数众，悉令下降，覆护受持是此经者；勑命西北皇天上帝与其部众神仙兵马、无鞅数众，悉令下降，覆护受持是此经者；勑命北方紫微帝君黑骑、神仙兵马、无鞅数众，悉令下降，覆护受持是此经者；勑命东北冲虚天君与其部众神仙兵马、无鞅数众，悉令下降，覆护受持是此经者；勑命上方天皇大帝、昆仑苍老黄骑、神仙兵马、无鞅数众，悉令下降，覆护受持是此经者；勑命下方来和天君、名山大洞神仙兵马、无鞅数众，悉令下降，覆护受持是此经者。
　　玉帝告曰，持经，非徒口诵也。若有世间一切众生孝顺事养父母，恭敬道经师三宝，竭力尽心，上忠於君，不杀生，不偷盗，不淫欲，不嫉妬，不嗔怒，不怨恨，不骄傲，不奸诈，奉受道典清净玄戒，持守真正斋素，不怠忽，不躁急，坦然澹然，默任自然，栖神养静，法天凝真，冥心合於大道，钦若昊天，只奉道法，生尊崇珍重之心。一云，自己严敬不苟且，奉持诵咏是经。我，玉帝自言也。当作朕字读。即勑下周流诸世间一切法界，遍传十方无极世界。勑命东方东华帝君青骑，南方朱陵大帝赤骑，西方皓灵皇老白骑，北方紫微帝君黑骑等神仙兵马。东南扶桑大帝，西南太华元老，西北皇天上帝，乾方也。东北冲虚天君，上方天皇大帝，此非勾陈天皇，乃司天之神。佛云帝释天主也。昆仑苍老黄骑，下方来和天君，名山大洞，与其部众神仙兵马、无鞅数众，悉令下降，覆护受持是此经者。覆护，保重护持也。持经者敬奉帝言道语，合德，与天与道合真，是大道身。道之所在，神人共崇，故帝令十方圣众覆护。然必於忠孝恭敬戒淫杀盗妄者。持经以德行为本，冥心於道，道自归之。或云，道流出家，不近君亲，以为不忠孝。不知道门玄戒极严，守持操修，不敢犯戒，亏体辱亲。至诚坚固，先报四恩，何尝忘君亲、不忠孝哉？故许真君着《净明忠孝经》，以见道之真忠孝也。
　　护持品三章
　　勑命十方一切金仙、四众八部、及诸眷属，悉令下降，覆护受持是此经者；勑命十方天真大圣、飞天神王、三官四圣、二曜九星、北斗南斗、东斗西斗、中斗、二十八宿、周天众星、金刚力士、神王等众，各与部众，悉令下降，覆护受持是此经者。
　　勑命十方世界一切金仙。金仙，诸佛、菩萨也。四众，非世人四众，阴阳神众将卒四众也。
　　八部，解见二卷。
　　及诸眷属，四众八部之姻眷属类也。
　　十方天真大圣，十方诸天众真大圣也。
　　飞天神王，解见前。
　　三官，天地水也。
　　四圣，天蓬、天猷、翊圣、佑圣。
　　二曜，日月也。
　　九星，金、木、水、火、土、月孛、紫炁、罗喉、计都也。
　　北、南、东、西、中，五斗。
　　二十八宿，角、亢、氏、房、心、尾、箕、斗、牛、女、虚、危、室、壁、奎、娄、胃、昴、毕、觜、参、井、鬼、柳、星、张、翼、轸，周天众星辰。
　　金刚力士、神王等众，一切将部也。各与其部下等众。
　　考证：
　　经是帝勑，朝命所颁。三公、四相、两京九卿、群有司、百执事，贵戚异姓，亿兆苍赤，罔不钦奉。
　　玉经有众神之覆护受持者，帝命旌贤、辅有德也。人身有三元、四象、二气、九官、五行及二十八宿之度数，周天经纬，水、火、真志、大慧、操修、力行、妙法、善功，与众神等，故人之一身，身体毛发，皮肉血髓，筋骨神气，精华经络，辅我正性真气，命宝存焉。夫正性真气，即帝真经，三万六千神气，八万四千毫孔真光，即十方仙真、金刚力士、星曜神王部众。《消灾经》云：即有天真众圣、金刚力士各百亿万众护卫是经，即此意也。夫经不在言语文字，真意在吾心。神不在十方世界，而在吾一身。持心修身，不在诵读披阅，而在一诚默运，至诚无私。精神气全，圣可学，天可希，道可入，动罔不吉，神其佑之。三药耗，一真丧，自己之神衰气弱、精不充彻，与天违逆，神岂佑之？噫，人一也，君子修之吉，小人悖之凶。故经云，覆护持经者，则知天福有德矣。帝德无疆，经利最大，惟人之敬受何如。
　　护持品四章
　　勑命隆魔力士、四天门王、五岳四渎、及诸名山、四海九江、十二河源、山林川泽，一切主者，悉与眷属，覆护受持是此经者。诸险恶处，令得安稳。勑命所在一切土地灵官、并沟渠等神，及一切诸大力鬼王，皆令覆护受持是此经者。
　　十二河源，今纪十三名，有二水共源者，故云十二河源。
　　勑命降魔王、天丁力士。
　　四天门王，东西南北四天门王也。
　　五岳，东泰、南衡、西华、北恒、中嵩也。
　　四渎，江渎、河渎、淮渎、济渎之神也。
　　及尽世界一切诸名山。
　　四海，东、西、南、北四海。
　　九江，洋子、钱塘、汉阳、浔阳、混同、锦江、湘江、乌龙、鸭绿等，一切江也。
