<!-- { "loadSidebar": true } -->
　　夫子之言性与天道不可得而闻也。《文始经》云：圣智造迷，鬼神不识。佛在灵山说法，菩萨歜歜着耳听。玉皇法语，路绝道断，微妙难思，有何疑哉？为神明之宗，镇国土，度生死，亦自然之效矣。
　　解疑：
　　天下无道外之人，亦无人外之道。人物幽明皆道也。人性全真，万物皆备，一切化育，世界始终，皆吾性之真也。
　　玉帝道身也，经为道旨也。惟道则全功神化，妙本自然。人与同性也，宁不可以持经耶？知道在身，一心体道，生生世世无二，则圣真在我已。
　　护持品九章
　　於是，天尊而说偈曰：
　　玉帝功德大，玄理极幽深。生於浩劫前，运化於古今。我今说妙经，愍念诸有情。此诚极妙法，功德中功德。名号最上乘，无比为第一。大光明王尊，威德世希有。能破暴恶魔，皆令心降伏。能灭极重罪，皆令得清净。若人闻是经，或闻帝妙号，稽首生恭敬，一切罪消灭。十恶四重罪，五逆於父母，信心一称名，随声尽消灭。保护人天众，四相与五衰，三涂极重苦，人间凡厄难，凶年饥馑丧，毒药及魇魅，刑狱与冤家，军阵斗战苦，山林恶道中，虎豹豺狼众，红海毒龙类，迅雷风雨雹，水火及盗贼，蛊毒中心腹，失志发狂乱，蛇蝎毒恶虫，邪魔凶怪神，伺求人便者，由持是真经，普皆自散灭。恶病久缠绵，梦寐亦不安，非理欲残命，殄灭不为殃。缘遇是经故，安稳得自在。所有希求愿，财宝及富贵，以此经功德，如意皆称遂。神威自在仙，诸天十一曜，三十二天主，二十八宿星，灵妃玉女等，天神及地祇，三界虚空神，江海诸龙王，水火及风神，宫殿与宅舍，山林树木众，沟渠井泉神，由持是经故，一切皆拥护。衣食常自然，子孙臻富贵。出言人希闻，所至皆推敬。若为求男女，持诵此真经，帝诏下天曹，落籍天仙人，降谪生其家，为其作男女。显贵人崇重，七祖得超升。光大庆门户，延及父母亲。吉祥常炽盛，灾障不能侵。是故我今说，大众宜谛听。慈悲度一切，皆令达上清。凡音缵
　　於是，法筵清众开悟，时元始天尊说偈语曰：
　　玉帝功德大，玄理极幽深。生於浩劫前，运化於古今。我元始自言也今说妙经，愍念诸有情，功德中最上功德，无比妙法，为第一玄机。大光明王尊，光明无量，觉王至尊。威德世希有，玄威妙德，世间无有。十恶四重罪，四重罪，一云魔、狱、鬼、畜。一云雷击、灾疫、盗贼、刑狱。五逆於父母。孟子所谓五不孝，惰四肢、博弈饮酒、好货财、私妻子、从耳目之欲，以为父母戮，好勇斗狠，以危父母。一云不恭信孝顺守礼，为五过。信心一称帝号，随声灭罪。五衰，珠冠碎身屈、头俯、眼沮、鼻喷、身无光、天衣敝、影露、神运不灵通。凡数运会遇也。克家，前业克相遇也。迅，疾雷也。雹，冰雨也。伺，暗侯人空便为害。非理欲残害己者，殄绝止灭，不为祸殃。东西南北，四八三十二天主。持经人出言玄妙，人所希闻，所至处人皆推心敬服。七祖，父、祖、曾、高、传支之祖、开林之祖、立姓之祖为七祖。炽胜，大光显也。慈悲度一切，皆令达上清，大罗界也。此偈元始着玉帝玉经功德，令人钦持也。
　　护持品十章
　　於是，天尊普告四众：凡人持念此经，受诵帝号，皆道根深重，宿有善缘。此经尊妙，普度天人。但精心恭奉，家国安宁，保命度灾，扫除不祥。天子王侯得奉之者，致国太平，凶寇自夷，边域不争，兆民歌唱，普天兴隆，运推数周，正道当行。有得之者，天真敬重。宝之秘之。
　　於是，元始天尊普告四众：凡世间一切人持念此经，受诵玉帝宝号，皆道根深重，即儒家所谓资禀清且厚，佛家所谓根器好。
　　宿有善缘，夙世往劫，广植阴德，预有良缘。盖至道难闻，法会难遇，庆宵难逢。有历世不闻正法，有闻而不信不悟，不周完，不蒙实益者。皆根器之浅，缘分之薄。今值法会，闻正法，蒙实益，皆是历劫修持，道根深重，宿有善缘。
　　此经尊妙，普度天人。但精心供奉，精诚恭敬，尊奉此经，家国安宁，保命度灾，保命延生，度灾消厄。自古圣贤，有生有死，灾厄常有，何云保命度灾？盖保天命而全正气，素患难而日坦然，生顺死安，吉凶无二，是持经之保命度灾也。
　　扫除不祥，经法所在，凶厄潜消；吉人天相，灾难永除，无有不祥。
　　天子王侯。天下之君曰天子，曰皇、曰帝，周则称王。近世称藩封一国之君曰王，分符世臣曰侯。古之侯分封百里。
　　得奉之者，得奉此经者。致国祚享太平，凶寇自夷。夷，平也。国有道，内顺治，外威严，凶人贼寇不作，自然夷平，四夷来王，天下晏然，边域不起兵争。兆民众庶，歌谣唱乐太平。普天下兴隆，富庶乂安。运推数周，贞元会运，推还时数，已周一运，正道当行於世。有得经法、湛然神化之道者，天真敬重。宝之、秘之。此经尊重，宝之可也。普度天人，乃云秘之，不几於私天道哉？盖大道虽然普济，不信者不可轻传。佛之正法眼藏，不妄示人。孔子曰：中人以下，不可以语上也。上达必由心悟。轻之则为亵天。经云秘之，观者慎之，自知经义。
　　报应神验品第五
　　应验品续十一章
　　尔时，慈悲度厄真人、寻声救苦真人、济生度死真人、万福护身真人俱从座起，越班而出，俱白天尊言：若诸末世凡夫，虽宿有善缘，得遇是经，被诸邪障所隔，本末疑惑，不信是经功德。如是之人，见在、未来、於诸地狱得何罪报？惟愿圣慈，说其报应恶趣之苦。
　　尔时，慈悲度厄真人、寻声救苦真人、济生度死真人、万福护身真人、俱从所坐座上起，越班而出，越众神班次而出，俱白元始天尊言：若诸末世凡夫，虽宿有善缘，得遇是经，被诸邪障所隔，己之邪见、人之邪说，偏性拗妄，事障、理障、一切隔碍，本末疑惑，始不能信，后不能悟，上下扞格，不能融通，终始本末不得彻契，本末疑惑，不信是经功德，如是之人见在、未来，今世、未来世也。於诸地狱，得何等罪业报应？惟愿圣慈天尊说其报应恶趣之苦。人物业识，各有意趣。或善或恶，轮沉难脱。大圣至真，融宿习，拔根尘，净识业，绝诸趣，障执尽脱，不受转回，无诸罪报。大贤菩萨，小仙小圣，神将鬼灵，善者以作福为趣，恶者以作业为趣。善者无论，恶者自沉业狱，报应种种，欲出无门，欲免无计。报尽转生，舍此入彼，业缘牵累，复迷不悟，历劫颠倒，相循不止。此等业趣，实可悯怜。四真人上乞天尊，说其报应恶趣之苦。乃大慈悲度世心切也。
　　两教言报应，儒者以为不然。太甲曰：天作孽，犹可违；自作孽，不可活。传云：福善祸淫。又云，天人之应，捷於影响。何尝不言报应哉？夫子曰：君子怀刑。又曰，畏天命。故自不为恶。道义悦心，自无他趣。历朝於乡饮礼射，而讲读律令，教兆民，惟格人非心，匡翼其善心耳。两教之言报应刑狱，无非拔其业趣，使为大善也。噫，惟圣人神道设教而亿兆服。玉帝功德最大，故经明示报应，拔人恶趣，不为诡众。若自不修真，但以祸福眩人，是欺众也。观经者绝欲成真，免一身之恶狱，而后可以济世度人矣。
　　应验品续十二章
　　是时，天尊谓四真人云：若诸世间，刚强暴恶、不善众生，终日竟夜，对诸道像，无恭敬心，出诽谤语，是罪当堕五无间狱。若得值遇是持经人，设诸方便诱引开导，如是之人。能灭恶心，信向是经，彼人罪业净尽无余。
　　是时，元始天尊谓慈悲度厄等四真人云：
　　若诸世间，刚强暴恶，姓勇行粗者，不善众生，言行不善一切众生。终日竟夜。竟，亦终也，尽也，尽日尽夜。对诸道像，诸神圣像，无恭敬心，出诽谤语。诽，以言非之也。谤，以言毁之也。是不敬道像，诽谤神圣的人。其罪当堕五无间狱。五狱冥司大狱也。非圣者无法，故堕此罪。试观诽谤妖言之阳律，则知谤神之罪。若得值遇是持经人。值遇，彼此时侯，适相会逢也。
　　设诸方便救度之法，诱引开导。慢神谤法之人业根深重，一意执迷，无有信心。持经人大慈悲方便，启诱接引，开发化导，显彼良心，生其善念。
　　如是慢神谤法之人，能灭自己一切恶心，信向是经，信心皈依，专向是经。彼人罪业。彼，指慢神谤法之人，所在罪业净尽无余。业消罪灭，报对悉尽，永免充愆，不入转回，常清常净，恶报永除，再无不了之业也。无间地狱，业若难消，一心信向真经，恶根立断，诸尘尽灭，有何牵系，根尘立尽，业净无余。
　　夫神德经功，利益最大，两教甚言罪福，切示慢神谤法之罪。儒者每戒謟渎鬼神，岂儒不敬神、不尊经哉？《诗》云：无忝尔所生。张子云：不愧屋漏为无忝。又曰，存心养性为匪懈。两教所言，敬 神尊经，使其存心修行，无愧於天地神明，尊信法言，体道成真也。儒者言不媚神，戒其邀福妄渎耳。事天，畏天、希天，尊先王之法言，对越骏奔，严敬不苟，儒与两教一也。若祭无益，敬不足行，天命不足畏，此敝言也。儒者亦切责之，宁独二氏乎？噫，善恶敬怠，一切由心。能绝情欲，去智识，空五蕴，除五累，则不在五行中，天地不能拘，五无间狱又何遭哉？佛云，称佛名号，火坑变作莲池。孟子云，诵尧之言，行尧之行，是尧而已矣。则真善功效立见。
　　皇经集注卷之八竟
　　皇经集注卷之九
　　应验品续十三章
　　又若有邪见愚执恶人，睹持是经，生诸恶逆，偏眼邪视，乃至起一恶心，发一恶言，妄生谤讟持经之人，其罪深重。命终之后，堕大地狱，永无出期。
　　不惟慢神谤经罪重。又若有邪见愚浊、执迷恶人，睹持诵是经者，目见曰睹。生诸恶逆，有不信心。故不知经为道语法言，持之利益，阿慢轻忽，厌恶谤毁，生诸过恶悖逆，偏眼斜视，不喜见经并持经人，无有正眼定观，偏眼邪视，轻藐憎厌，乃至起一念恶心，发一句恶言，妄生谤讟持经之人。讟，誉毁也。持经作善，不可毁，邪执恶人不知缘业罪福，不知持经之善，妄自生谤毁讟詈之言，加持经之人，其罪深重。命终之后。终，尽也。堕大地狱，无间狱也。永无出期。永，终也，长也。妄谤正法，业根深重， 故堕地狱难出。
