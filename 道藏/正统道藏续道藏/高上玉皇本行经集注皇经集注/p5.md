<!-- { "loadSidebar": true } -->
　　子房云：元始登座，无量真圣来集，故曰与无鞅数众，宣明玄灵妙宝，清净无染，至真玄一秘妙，无间无杂，不二之法门。十方集说云：人之元神，性命之宗。是大天尊，清微天界，身固有之。玉京金阙，七宝庄严，人人本具，而性命阴阳神气精又身之七宝。则琅庭玄苑，天人一致。天君泰然，则玉皇光明之座可升，百体从令，凝神会道，即天尊御座，与无鞅真宣灵宝清净真一不二之法门也。然道无形迹，了悟明彻，秘臻妙境，若大路然，入之有自矣。故曰法门。
　　神通品二章
　　是时
　　是元始升座之时。
　　玉皇尊帝
　　尊帝，其崇无比，故云然。
　　与诸天真、飞天大圣、无极神王、灵童玉女九千万人清斋建节，侍在侧焉。
　　子房云：与，同也。诸，众也。玉帝同众天仙真人妙运助化，升度神通，飞天之大圣、三千大界、无量之外诸天地无极方之神王，少阳梵气、应感侍启之灵童，少阴梵气、宣化传奏之玉女，大计九千万之神人。不露神光，归真元始，清斋持建宝节，侍列於元始光明座之傍。天猷副元帅云：人身有真主元神，灵通不拘。亦有飞天大圣，神气扶卫一身。无间隙处，亦有无极神王，少阳之玄光，少阴之灵运，亦有灵童玉女。心同於道，则阳刚大数，亦云九千万，身神朝元。清斋，无贰尔心；建节，身无惰仪。管见云：人与天地一般，当清明不杂。元神御极之时，果如颜子之心斋，如法家之持幢，唱恭无二，则从令天君而道得矣。
　　神通品三章
　　于是
　　于是，就此际会也。
　　玉帝知时欲至，即於会前，举六通力，放大光明，遍照诸天无极梵剎，一切境界皆大震动，十方无极一切世界，俱同瑠璃玻璃，无有隔碍。
　　梓童云：玉帝知道开玄光，文明将启，演法传经之时欲至，即於盛会前，彰举六通之法力，放普照最大之光明，遍照无量天，无穷极诸天帝神真所居之玄梵官剎、一切神御之境界，皆大震惊而竦动。尽十方无极量一切仙佛之世界，俱同瑠璃玻璃之宝，光明莹彻，尽照毕见，无有间隔滞碍不见之处。张紫阳云：六通，视通、听通、神触通、神会通、夙神通、预照通，即佛家所谓天眼等六通也。梵剎，仙帝神居，妙丽天上，不依阶尘，未尝毁坏，巍然不拔，凡目难见，故曰梵剎。一切境界，各神所居之境。其境之界，一切世界，不止人间诸界，天境亦谓之世。瑠璃虽有形光，而乘物毕见；玻璃之宝，无有漏脱，而物无不见。玉帝光明，射尽诸界，幽合悉辉，岂有隔碍。以如字言者，恐人不省，故比喻而论耳。管见云：人性光明，本无不通，以元神失主，故有隔碍。或闻不见，或见不闻，或知不言，或言不知，或蔽人己，或惑先后，兹不能六通也。若了彻性命，元神时御，则普照天人，表里洞触。紫府丹台，黄庭玄界，身神故址，本有天垣，皆光耀见辉，无有遮滞，尽被光明，岂非玻璃瑠璃之载物无隐障耶？虽然，道固本明，明之非易，未知不可强，已知不可惑。不先不后，了悟实难。人能如玉帝，观时至而显光，复日新而常泰，则大光明终不晦，道其永彰矣。
　　神通品四章
　　十方圣众，并乘五色琼轮、琅舆碧辇九色玄龙、十绝羽盖。
　　雷祖云：十方，四正四隅及上下也。圣众，十方真圣神众也。睹玉帝所放光明，并皆乘驾五采文色琼玉之轮，琅秀华舆，苍碧宝笔，九色华光玄龙，十绝无伦之羽盖。白玉蟾云：五色，青黄赤白黑也。轮，车之两轮。舆，车也。笔，帝王车驾之总名。九色，青色、赤色、黄色、白色、黑色、紫色、碧色、太玄色、金光明色。玄龙，有龙光象，不见形骸。十绝，十极所无，神奇绝伦，灵凤祥鸾之羽盖。道经云：羽盖，即高柄羽扇。一云神仙帝真辇行时，有瑞羽法节以为之盖。后说尤妙。管见云：人秉五行金木水火土之元灵，各有法宝，仙真道成，诸宝拥随法驾。人能默朝上帝，效法於天，身中神集，正气呈秀。琼玉轮、琅玗真、碧宝笔、九气灵色玄化之神龙、十绝无俦之羽盖，昔在一身中矣，岂独天地神圣有哉？噫，惟真得者知之。
　　神通品五章
　　麟舞凤唱，肃歌当当，灵妃散花，金童扬烟，赞咏洞章，浮空而来。
　　虚静天师云：圣众驾行，有麒麟导舞，鸣凤和唱，啸声和雅，其歌嗈嗈。天灵妃御，散布琼花；随侍金童，辉扬祥烟，赞唱歌咏玄洞宝章，同护神驾，浮凌虚空，而来帝京。十方人云：神帝行驾，有灵童、采女歌随，麟舞凤唱，侍卫童女舞唱，效麟法凤也。故曰：啸歌嗈嗈。此说太凿。神驾行有麟凤，即今帝乘御看马之类。况道经有云：天帝行时，龙翔凤舞。盖天上太和仙景，自有此意。又云，龙豹长啸於山林，则嗈嗈啸歌。为真麟凤无疑。不然，舜帝作乐於岐山，何为凤凰仪而百兽舞耶？观经味此，当从前说。管见云：人能修道，默顺帝则，礼元皇，身中太和，天籁鸣唱，玄脉安适，雅如麒麟之舞，鸾凤之鸣，嗈嗈可乐。阳精焕彩，阴华呈露，恍见灵妃散花，金童扬烟，秘乐玄韵，即天人赞咏洞章，对越元神。如凭虚御风，是亦圣众浮空来帝阙也。此人人之同具，惟有志者验焉。
　　神通品六章
　　是时梵天一切金仙、大乘菩萨、四众八部，承斯光照，皆乘金碧飞云玉舆，九霞流景，庆霄四会，三辰吐芳，飞香八凑，旋绕道前。雨众妙花，如云而下，遍覆会前。
　　子房云：此时诸梵天，一切大觉金仙、了悟大乘正道之大士、天神魔鬼之四众、天龙八部，承此光明之照，皆乘金光碧色飞云宝玉辇舆，所被九霞之服，流散妙景，以庆吉之霄。四众集会，日月星三辰为之吐芳秀，散飞异香，八埏环奏，众圣呈此秘妙，旋绕周折於大道之前，雨降奇妙天花，如众云之垂下，遍覆盖盛会之前。麻姑云：梵天，最上宝林琼宫，凡世未见，隐妙莫穷。故曰梵天。金仙，金刚不坏之仙。大乘菩萨，若观音大士等。四众，仙众、将众、男神、女神也。或亦分天神魔鬼，俱通。若云道俗僧尼，非也。盖天上凡身难至，故不言此四众。八部，神部、将部、天人天丁部、金刚部、龙王部、夜光女使部、修罗部、夜叉部也。九霞，碧霞、彩霞、紫霞、丹霞、云霞、烟霞、瑞光霞、景辉霞、普运宝霞。九色玄光，流此异景，盖衣之光。亦云神之随形妙好，不专在衣被也。庆霄，云佳辰，亦云庆觐神霄也。四会，天良会、神吉会、时际会、缘凑会也。不专言四众之会也。旋绕道前，飞香八凑之旋绕，亦云圣众旋绕也。如云而下，遍覆会前，妙花如云之下，尽覆会前。或专言圣众如云而下，太凿。管见云：人身之神甚多，元神弗御则众神不呈灵。惟修真之士，默朝真主，万神恭谒，灵府玄光，诸奇百妙，一一凑显。元神会前，诸祯列瑞，如祥云遍覆，我与天上不二矣。
　　神通品七章
　　是时帝光遍照诸天，下烛十方无极世界，同玄都境。凡彼人间，上近九天，通接交连，至亲至迩。凡彼下方无极世界，山陵坡坂，沟涧溪谷，缅平如掌。六合至迩，三境非辽。天宝台殿，星罗人间。琼瑰罗列，朗耀云衢。七宝栏循，以界道路。玉树仙花，蒨灿珠宝，景秀丹田，芝草绵覆。
　　天真皇人云：是时玉帝之光，自此世界三十六天遍照及三千大界之诸天，下照烛尽十方无极量之世界，俱皆光明，同於玉帝所居玄都境界。凡彼各法界人世间，承此光照，无有隔碍，上近於九阳妙化之天。天地人间，通明相接，交互合连，极其亲近。凡彼各下方无极世界，高大山陵，崎岖坡坂，污下之沟涧溪谷，缅然平正，如人手掌。尽上下四方之六合，联属至近，三清境界，亦非辽远。天上珍宝之台阁殿宇，如星辰明密，罗布於人间，琼瑶瑰玉，张罗陈列，朗然光耀於云空衢路。七宝妙成之栏循，以分界道路。玉枝宝树，仙瑞奇花，蒨灿珠珍之宝，妙景秀辉。丹田瑞芝灵草，绵结覆荫。石杏林考义云：人王之居曰京都，玉帝之居，妙冠诸天，世所难见，故曰玄都。平时天清地浊，神灵人愚，若不连接，非亲迩也。帝光照彻，神机妙联，故上下连，神人亲近也。九天，九上界三十六天，非止九也。山举高大者而言。陵，丘大阜也。坡，地之失平者。坂，山岭之崎岖者也。深长曰沟。山夹水曰涧。水之流注处曰溪。山之大虚曰谷。缅，坦平也。地有山水谷涧，本不平也。帝光覆照，妙意融溢，故尽各世界之地皆平。琼，美石。瑰，玉类也。纷然并陈曰罗列。云衢，天端之路。横曰栏，竖曰楯，即世之排拦也。蒨，华光之显辉者。珠宝，珠宝之实。丹田，玄都丹陛之田耳。管见云：人身有天地，阴阳之元秘不交，则上下间隔辽异。若元神御光，天辉焕发，则地天泰、上下融，高下曲转，并亲迩妙合矣。身中本有之宝，妙显神映，与天上何殊？丹田御神之地，奇景秀见，灵孕神芝，绵覆呈瑞已，栏楯仙花，何待远求。
　　神通品八章
　　时彼下方，皆见诸天钧天妙乐，随光旋转，自然振响。又复皆见鸾啸凤唱，飞呜应节，龙戏麟盘，翔舞天端，诸天宝花，零乱散落，徧满道路。是时凡圣骇异，幽暗开光，天人悦庆，踊跃欢忻。凡夫学士，尽得飞升，仰观劫仞宝台，俯眄紫云弥罗。是诸世界，一切人民，成臻道炁；白首面皱，皆得化度；绀发朱颜，少壮幼稚，转增形容，光泽美好，苦恼痊平，普蒙解脱，安乐快然。天下歌谣，欣国太平。
