<!-- { "loadSidebar": true } -->
　　州县镇宰，或言州县统镇百姓之官，或言镇为军镇之官。又言镇为督抚，官之大者。皆是。
　　是其国王大臣，如是等地方之国王大臣。
　　道流，全真、正一、清微、灵宝等派道流。
　　清净严洁，内外肃然，身心无二，衣坛整饬，恭敬庄严，终始如一。如是清净严洁。
　　观，观也，神之所在，瞻者起敬，是诚大观。故曰观。
　　设大斋醮，齐内外，一众志，齐其不齐为斋。祈谢神只，酬报天地，合德於神，依科迓福为醮。
　　六时行道，非如今时沿途行道，不过依科迓神，转经念道而已。或云，昼夜十二时，奇时动，偶时静。六时，当作子、寅、辰、午、申、戍。或云子至巳，一云白昼六时。俱通。转经，心与道合，持真经，国土无厄艰，得清平。
　　稻、黍、稷、菽、麦，五谷俱丰熟，各国各界黎民无灾艰，永得安然定、泰然乐。
　　功德品续上十九章
　　若复有人入诸山林，遇毒恶兽，但能存想一念真经，山神卫护，猛兽自退，终不害己。若入江海，采宝求珍，值遇恶风，如法持念是此真经，风浪顿止，安
　　稳达岸。
　　真经之利，岂特消天灾，丰岁年，令黎庶安哉。卒然之变，山水风波之厄，亦有不能害者。若复有人入诸山林中，遇毒猛恶兽，但能存想一念真经，不忘此宝章妙法，山神保卫佑护，猛兽自然退去，终不伤害持经入山之己身。若人入诸江海，采宝物，求珍玩，值遇恶风，漂其船舫，如经中诵受之法，持念是此真经，大风自息，波浪顿止，安稳达岸，持经人船终无伤害。
　　山林险阻，猛兽毒虫，势不可近。一旦遇之，必至伤害。存想一念真经，不过暂与道合，如何猛兽便退？盖人物之生，本一元气，但分清浊全偏。天地之初，人物混处，沕沕然、穆穆然，一切毒虫恶兽原不害人。后人心渐假，去害虫兽，所以虫兽害人。人若常行好事，存好心，敬信真经，念念不忘，是大善人。入山林，自不遇毒虫恶兽。若平日庸常无有善功，入山适然遇着毒虫恶兽，不贪生怕死，不惶惧不斯心，惟信正法，专一无二，操存默想，一念真经，心与道俱，山神卫护，毒虫猛兽自然退避。虫兽，道中之蠢物，性虽毒恶，好伤杀，各有所敬、有畏、有所忌。是以鸷鸟尊凤、猛兽朝麟、蛇蝎蜈蜓诸毒虫等畏鹳宏鸟鹤鹏，灭迹不施其毒。仙真达生化之机，明克制之源，一咒语、一符水，尚能制虫蛇毒，解虎狠厄，返风回天，况《皇经》为万法之宗，天地之祖。万物生杀，系於天地，本於大道。一念存想此经，不惧虫兽，法宝光，诸神卫，虫兽虽蠢，性亦尊道，畏天惧神，自然退避。
　　江湖河海，风波危险，乃天之怒，数似难逃。此经为万法之王，风雷雹电皆天之妙用神威也。如法持念此真经，同於天，同於道，天亦为之霁威，风息浪止，船安然达岸。
　　考证：
　　《易》云：履虎咥人，凶。子曰：暴虎凭河，死而无悔。此经云，存想一念，如法持念此真经，虫兽退，风浪息。《道德经》言：合於道者，騺鸟不搏，毒虫不螫，虎兕无所投其角，藏牙伏爪，避不敢伤。人多疑儒道相悖，及考禹过江，黄龙挽首而逝。刘昆守江陵，返风灭火，守弘农，虎北渡河。伊川过江，主敬风息。则知《易经》、孔子所言，无道妄行者也。《皇经》《道德》所言，尊经合道者也。经功尚可以脱兽趣，拔毒业，持经者岂行陆齐出毒哉。
　　功德品续二十章
　　若在军阵，戈戟既接，两刃相交，存心默念是此真经，是诸恶贼悉自退散。
　　真经之利，岂但解虫兽风波厄哉？若在军阵，兵器俱举，戈戟既接，两军之刃相交，存心默念是此真经，是诸阵上侵我之恶贼。悉自退散。
　　考证：
　　兵，凶器也。戟，危事也。冲锋御敌，矢石之交，兵刃既接，如虎之斗，势不可解，存心默念此真经，不过心与道俱，如何恶贼便退？
　　兵法云：三军可夺气，将军可夺心。默念真经，摄其神，裭其魄，妙典神功，敌人丧气，无杀心，无斗志，格恶从善，自然退而散去。
　　军阵，非言万二千五百数为军，军势成列为阵，止言战而阵成，相攻之际。
　　戈战非重文，接与交，无大分别，不过顺经文官兵刃相交耳。
　　存心默念真经，不为苟免杀伐，专心致志，宁死而不畔於道耳。
　　诸，众也。
　　恶贼，或言恶指恶人，贼为贼党。如此分者，非也。不过言恶逆之贼耳。
　　悉，皆也。
　　退散，退而自回，散而各归也。
　　解疑：
　　老君化胡，于阗国以兵围之。
　　天帝居天宫，天魔举兵以争衡。
　　佛在合卫国，欹利等六王争叛。
　　孔子化天下，伐木於陈，削迹於宋。
　　此皆大圣人。道身，法身。常转真经，观是若有贼害之者。其后老君布道光，于阗皈依。帝显天光，天魔敛迹。佛运法光，六王归化。孔子着德光，援琴三唱三和，匡人解甲。是自退散。
　　当考贼多有誓不杀害善人者。
　　善人多有临危不死者。
　　或又疑宋徽、钦之好道，受辱汉北；粱武帝好佛，饿死台城；以为经功不效。然三主之好道释，但有虚名，非真好也。情欲未绝，不能以道治天下，故有此难。若真体道，正信经力，匹夫匹妇，亦可免难。若疑死难节义，不信经言，则谬矣。吁，称完节，所以劝世；述经功，所以鼓舞人为善也。要之，经旨不外吾身性道，遇六根之贼作乱，一心于道，则六贼敛迹。由是遇兵，天为解难。老君曰：甲兵不能害。观音云：刀寻段段坏，理之必然者。语岂欺我哉？
　　功德品续二十一章
　　若在牢狱枷锁之中，净心定虑，存念是经，冤枉自伸，即得解脱。
　　此经利益，岂止令贼兵自退哉？若误犯罪过，在牢狱枷锁之中，清净其心志，安定其念虑，存念是此真经，冤枉自然伸明，即得解脱。
　　考证：
　　牢狱所以系罪人。福善祸淫，天道之常。既犯罪在狱，便不能遽出，如何云存念是经即得解脱？夫所谓充枉自伸。其人平日，必定是善的，或宿世充愆，今生运限，或误失过失，他人挂误；或先亡连逮，救人被陷，一旦系狱，俱是冤枉。不怨天，不尤人，素患难，行乎患难，绝无意想，是净心定虑，存想真经矣。天相吉人，冤抑自白，不必分辩，自然伸理。不必旷日持久，天下无久屈之理，即时便得解脱。
　　牢狱，系囚曰牢；待对曰狱。今之监仓铺厂，轻重之狱不同，大率止以罪人之居者为言。二字非有两样分别。枷锁拘孪罪人，罹之者为有罪，乃变故也。
　　或云，牢字从牛，狱子从犬。不食牛犬，牢狱永免。不过令人不杀生，勿纵口，而以味招祸也。此经外之意，附记之。
　　经在利益，克枉自伸，即平日有过犯罪时，悔过自新，绝无怨望，经力拔济，久而不怠，亦必解脱。
　　文王，得道而圣者也。羑里之囚，修《易经》而被宥免。
　　公冶长，希道而贤者也。缧绁之拘，寻亦得出。
　　徐神公、张紫阳，成道而仙者也。昌邑之囚，三配之苦，以其笃修至道，妙传《悟真》俱得解脱。不惟圣贤，愚人若能除去维念，永信真经，牢狱之厄自解脱。
　　解疑：
　　太古无罪人，无刑狱。
　　轩辕捕蚩尤，制桎梏，画地以禁，刑狱之义起，三代后，刑狱之制全。
　　经在浩劫之先，元始说於天上。如何言牢狱？盖劫劫处处，有善有恶，恶自有孽，狱之理已在。经包万法，永利群动，理无不具，预言拔罪之效耳。释经云：念彼观音力，枷锁早离身。儒书云：君子怀刑。《大易》云：无妄之灾。何尝不言狱？则知经非近世之言矣，乃无始玄章也。要之，一念理，则福堂；一念私，则业狱。欲妄滞而不除，一身业坑，牢狱在矣。孟子云：人之异於禽兽几希。牢从牛，狱从犬。制字者有深意焉。今人与未来世，着力永信此经，劫劫处处，牢狱俱免。
　　功德品续二十二章
　　若为邪精鬼贼众苦所加，如法持念是此真经，众邪远避，自然安稳。
　　玉经神功，岂但解牢狱厄哉？若为一切邪魔精怪鬼贼、众苦所加，如法持念是此真经，众邪精鬼贼，皆远遁避去，自然安稳无事。
　　考证：
　　若为，即云如为也。
　　邪精鬼贼，凡不正者，皆为邪，通灵而逞妖异者为精，阴之灵者为鬼，伤人害物曰贼。或云，贼当作人之恶者。前段已云，军阵恶贼，悉自退散。如何此贼字，又作人看？大抵邪魔妖精鬼怪乘间伺隙，因人之不正以入。其来也，不知何从；其去也，不知何归。暗施残害，令人不测，故曰鬼贼。
　　上自天魔，下至土精、山魍魉、水怪异、木魅金精、火妖草异、禽兽之精、冰炭之怪、魑孽鬼灵，邪属甚众。
　　众苦，抛砖掷瓦，惊鸡弄狗要求祭祀，恼乱家宅。
　　或令人颠倒，精神恍惚，狂乱无端，奔走哀号，迷顽不省，戏跳呕恶，咆哮淫孽，醉痴损丧，寝食不安，日夜惶惶，生非平安，死有系滞，是为众苦。
　　加，以殃来加人也。
　　如法持念是此真经。既云邪精鬼贼、众苦所加，焉能如法持念真经？此云如法，非能易乃虑，一乃心，与道合真。诵此经，但依讽经之法，瞻拜礼诵，一切邪精鬼贼皆远避去。一云，如法持念真经，令道人替被苦者念经，皆除众邪远避去，自然安稳，不待符水驱缚，药饵告逐，闻经远避，受苦者自然得安稳，无众苦。
　　尝闻祖天师以法伏诸魔。玄帝修真，灭诸精邪，治人鬼。萨真人阐道，除邪魔。老君伏天魔。佛梵咒降魔。先儒范文正公宿战场，止闻小鸡声，鬼不为妖。程子伏大头鬼，又任众鬼移床，心如如不动，鬼皆潜伏。故云，道高龙虎伏，德重鬼神钦。如法持念真经，秘密法典，至圣真言，了鬼神觑不破之机，邪精鬼贼有不远避者乎。
　　解疑： 
　　要之，人身三尸、五穷、七魄、七情、六欲，杂念妄想，种种阴趣，皆邪精鬼贼。若了悟虚明，慧剑诛妖，欲尽，而邪精鬼贼远避矣。
　　功德品续二十三章
　　若人为求嗣息，如法尊重、持念此经，帝勑天曹，明检丹籍，九品之内，四果仙人，运应数合，降谪下生，为其作子，才辩明慧，人中尊贵。
　　经功，岂但能伏诸邪哉？若人因孤苦无子，为求嗣息，如经中尊重经典之法持念此经，上帝即勑天曹，明检查丹书仙籍，九品之内，四果仙人，运应轮转，数合临世，降谪下生，为其作子。与无嗣诵经之人为子，多才善辩，聪明智慧，得人中尊贵之果。
