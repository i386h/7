<!-- { "loadSidebar": true } -->
　　夫识见一也。见之不正则为邪。人一也，执迷不悟，则为愚、为恶。心一也，生恶念则为逆。眼目一也，偏眼邪视则为过。一念至微一也，起一恶心为业根。一语无几一也，发一恶言为罪本。君子成人一之美，嘉人之善，持经者当称赞也，妄生谤讟，是自作孽。人生本无业，自惹其罪深重，是大可哀。命终，是还造化旧物也，固无拘。乃一谤法，堕大地狱，死亦不安。其过如何永无出期。天心仁爱，上帝好生，惟神正直，不淹没人。今罪者无出期，岂天拘之哉。孽自己作，定业难逃。欲除己业，还须自信，至善不回，业根脱矣。噫，刑狱天讨，法本无亲，慈父不能庇其子，孝子不得私其父。至公者神，岂消自致之业哉？信经向法，自忏前业，如世人出首信诚，免其罪犯也。
　　人生世间，圣愚无二。即不能出言有章，声为律，幸勿出讹言而为恶口，不能行无过动。身为度，幸勿行＝恶事而造身业。不能心无妄想，守至真，幸勿起恶意，造心业。不知大道，勿谤道；不能解经，勿非经；不能持诵，勿谤人；不明鬼神、生死、因果，勿起毁言。一心正信，久自明一道，渐成圣真，又何罪业之有？
　　应验品续十四章
　　至若在世男女，得遇是经，不生敬仰，秽手污触，荤口读诵，床榻不净，便将安置。或诵是经，讲习俗语，共同戏笑，以为常典。如是之人，命过之后，堕无间狱，永无出期，殃缘九祖，受考酆都，累及子孙，害缠后代。是人於地狱中历无量劫，受大苦恼，纵遇圣教，累承救拔，罪恶小减。又遇上圣殊恩，得离地狱，生饿鬼中，历千万劫，不闻浆水之名。鬼报得尽，生畜生中。畜生报已，若生人中，复生边夷外域，而复女身，贫寒困苦，癃残百病，受无量苦，人所憎弃，求生不生，求死不死。轻斯经故，获罪如是。
　　此甚言慢经之报。不生敬仰，不敬重仰慕也。秽手污触，不净之手或请捧经卷，或披阅指点，污触轻犯此经。荤口读念诵持，食五荤、五辛，三厌之口也。床榻不净，卓几状榻、座器不净，便将此经安置供放。或诵是经，与人讲习俗语，共同戏笑，以为闲常书籍典章。是人不惟自惹罪报，祸殃缘及九祖。始祖、四昭、四穆，为九祖。受考酆都。考，孝察过失也。或作拷掠之拷。此即小鬼犯事，罪坐家长之义。累及子孙，害缠后代。积不善之家，叉有余殃，受大苦恼，罹大罪苦，烦恼无限。
　　遇圣教累救，罪恶小减，即蒙经功法功减。遇上圣殊恩，上帝恩赦也。得脱离地狱苦报。饿鬼千万劫不闻浆水之名。饿鬼腹大，咽喉微小，饮食难下。黑狱罗酆，不见浆水，亦不闻名。
　　生类莫蠢於物。鬼报尽，生畜生中，其业尚在。人世虽一，中国难投，男身难得，生边夷外域，而复女身，人中之不美也。
　　贫寒困苦，贫贱冻饿，困苦艰难。癃残百病，衰损残废，百病萦缠。受无量苦，言不尽之苦。人所僧恶厌弃，求生不得安生，求死不能即死，皆以轻慢此经之故。获罪业如是之重，亦可哀哉。
　　夫人生，参天地为三才，此身贵重，亲赖以继，光前裕后；道赖以传，所系匪轻。一慢经法，殃及己身，缘祖先，祸后代，受业报，何其愚之甚也？又观三教书，言男女法性，无有分别，在在处处，皆为乐土。《中庸》云：富贵贫贱，夷狄息难，素位而行，无入而不自得。今言外域女身，病难之体，为人憎弃，何也？盖无分别，皆自得者，道也。分等类，言罪福者，报也。报应明，人斯为善矣。呜呼，人一也，皆可为善人也，尚勉力进道，勿造业，而为人所憎。
　　应验品续十五章
　　又复有人，初虽信受，后复慢易，善恶童子上奏三官，黑簿书名，青编减算，身殁之后，拘闭幽牢，往复三涂，无由解脱。或於见世，受种种病，疥癞廱疽，以为果报；忧悲苦恼，日夜相煎。或身被横恶所加，或牢狱系锁，或非命自害，毒药所残；或被虎狼毒蛇之所瞰食，或为冤债之所牵引；或行山林，值遇恶人，被他屠割，推落崖岸；或被邪精魍魉之所残害，或值水火之所焚漂，或被刀兵之所横诛。轻斯经故，横丧天年，获如是果，获如是报，可不悲欤？可不痛欤？
　　此经法利，不特全不信者有罪也。又复有人，初虽信受无疑，后复怠慢轻易，善恶童子，纪录世人善恶之童子，上奏三官，黑簿书名。黑簿，录过之簿也。书慢易经典之罪。青编减算，纪功青篇，减慢易经者之算。身殁后，拘闭幽牢，刑狱囚系。往复三涂、苦累无由解脱。或於见生今世，受种种疾病，疥癞廱疽恶疾以为果报，偿其恶业。忧悲苦恼，日夜相煎，愁困日夜熬煎。或身被横逆祸恶所加。或牢狱系锁。或非命自己残害。或毒药伤残。或被虎狼毒蛇之所啖伤啖食。或为充家债主之所牵引受害。或行山林，值遇恶人，被他谋杀屠割，推落崖岸，以伤身命。或被邪精魍魉之所阴残损害。或值火焚而水漂。或被刀兵之所横诛。轻斯经故，横丧天年，夭横折丧，不得善终。获如是业果，获如是报应，可不悲欤，可不痛欤。既悲哀其苦，又痛惜其愚，此见天尊之大慈也。
　　证疑：
　　夫后一慢易此经，罪报无穷，则尊道信经，贵有恒也。久道化成，经功全验，尽被其德，领其效矣。人惟无恒，始勤终怠，无怪乎罪业之及也。抑自古及今，不才者问出，不持经，不闻经者甚众，获罪厄患者每有，岂皆尽慢经者耶？盖经以言道，不信道而无德，即慢经者也。无德有罪，即慢经之罪也。欲尊经消罪，当进道修德。
　　应验品续十六章
　　汝宜殷勤，依此奉行，勿生邪念。若诸念不生，万缘顿息，尘沙恶业随心消散，一切灾魔自然殄灭。此经功德不可思议，是诚无比最上妙法，诸经之王，有大利益，非人勿示。
　　天尊谓真人云：慢经之罪报应如是。汝等宜殷勤恳切，依此经法奉行无失，勿生一切邪念。若诸杂念不生，无善念，无恶念，无无念无无无念，万缘顿息。空五累，除九识，离四象，绝百非，空万有，亡心一无，外缘、内缘、业缘、福缘、空定妙缘，宿世、今生，攀援未来，一切断绝，悉尽根尘，尘沙恶业，随心消散。世上尘，恒河沙，不可称数。如是众业，随信经心，悉皆消散。一切灾魔，自然殄灭。诸灾，诸魔，自然殄绝除灭。此经功德，不可思议。是诚无比最上妙法。三教，万法，一切无可比。此诚为最上妙法。诸经之王，两门之经，儒之书，皆不及此。为三教诸经之王。有大利益，非人勿示。道虽人人可学，不信不敬者不可传，非人勿示，非重道之人不传示也。
　　解疑：
　　儒者不教自暴自弃之夫。佛不度无缘之辈。道法最尊，岂强不信之人哉？噫，信心进道之基，真志成圣之要，不信不可以授经。人当至诚励志，以为受经入圣之本。
　　应验品续十七章
　　若诸天人，五衰四相，轮回侵逼，能舍除妄想，受持是经，坐招自然，天福益固，身度三界，与道长存。
　　此经至尊，不宜妄示人矣。若诸天人，欲界六天，尚有欲乐。色界十八天，常有色象。无色界四天，以空定为乐。大梵四天，知空知无，虽无冀乐，静福有数。诸天之外，最上种民四天，无轮回成坏。以前诸天，等义不同，在种民下，有成有坏。五衰四相。五衰，解见前。四相，非人、我、众生、寿者，福相盛衰，德相盛衰，分四相也。一云生、壮、老、尽为四相。一云，不威仪、不神通、不快乐、不精健为四相。轮回侵逼，欲、色、梵、无色三十二天，久暂不同。其天人福尽，转生人间，皆有定数，故云轮回。侵逼能舍除妄想。逐缘妄生，或想福，或想慧，或想寿，或想空，或想定，或想上升，或想转降。言所不尽，心所不穷，皆名妄想。舍除杂念，一缘不生，空空无无，是舍幻念。除妄想，坐招自然，天福益固，不待思求，自然坐致。欲界、色界、无色、梵界，皆自所居，而得超脱。永不轮转，无毁沦，得大坚固，不入轮回。身度三界。能出欲界，於色界，及无色、梵界，天地人，出三有象，高度上霄玄境。与道长存。与道合真，浩劫长存。观天人宝经之效，则世人可知矣。勉之。
　　应验品续十八章
　　是此经典，无与等、无能胜，是大威德，大神咒，能令一切枯稿便生枝叶，花果茂盛，能除众生极重苦恼，能令短命众生而得长寿。此经功德不可思议，叹莫能尽。
　　不信经者业如是，天人信经效如是。是此经典无与等，一切诸经诸法皆出其下，无与等伦，无能胜，一切诸经法利皆不及此，无能胜者。是大威德，或除邪，或辅正。功德不能相兼，不名威德。今经法除邪灭罪，扶正成真，是神功妙德，恩威莫量，故云威德。大神咒，解见前。能令一切枯稿便生枝叶，花果茂盛。诸草，诸木，奇花，异菜，瑞芝，灵香，凡荣秀生类不能畅达茁育，一切乾枯稿损，此经便令复生枝叶，花萼果实，畅茂繁盛。能除众生极重苦恼。此经消诸业，利人之生；拔诸罪，利人之死。除魔难，保人快乐。历劫冤欲，终身烦恼，最重苦宛，累世难消者，此经便除其根。能令短命众生而得长寿。世人之生，七十甚希。此经保命延生，能令世间夭折短命众生益算延年，而得长寿。或云，颜子亚圣，年止三旬，是道德无益。何云经功延寿？盖死而不亡者寿。卓尔见道，颜子不死。经云延短命之寿，盖令众生见道死而不亡也。
　　此经功德，不可思议，叹莫能尽。称叹不尽也。噫，寇公忠义，枯竹成林；田氏孝友，稿荆复生。圣人在上，比屋可封，死生快然。会大道之全，功德无类不及也。观经者勉焉，自有最上功德。
　　应验品续十九章
　　若不宿植道本，广种福田，乃至经名尚不得闻，何况得见是经？
　　此经功德无尽矣。
　　若不宿植道本，本犹根也。君子务本，本立而道生，故云道本。一作道种，非也。宿，夙也，预也，植，立也，树也，种也。道本，渐次进修，入道根本。道经云：大道无名。精修则成。孔子云：下学而上达。佛经云：从闻思修，入三摩地。三教皆重学问，为成道本。然道虽顿悟，须假渐修，实非一蹴能尽。若不宿世今生，预加修习，先植道本，广种福田。福田，积功有效，如种田等，故曰福田。外功，则修宫观、寺院、庵庙、堂祠、塔阁、社宇、桥粱、道路、行药治病，助国救人，符济，祈祷，广嗣，利生，除邪，去难，拔苦，拯贫。
