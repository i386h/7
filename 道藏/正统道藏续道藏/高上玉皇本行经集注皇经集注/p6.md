<!-- { "loadSidebar": true } -->
　　长生大帝云：当彼帝光遍照之时，各世界下方人民，皆见各天钧天上秘之妙乐，随帝光旋转绕动，自然声振而音响。又复尽见瑞鸾歌啸，灵凤和唱，飞动声呜，悉应节奏，玄龙舞戏，祥麟旋盘，翱翔舞动於天端。诸天上珍宝之花，纷零飘乱，布散降落，周遍充满於诸界道路。此时凡夫圣人，皆震骇惊异，幽隐黑暗，尽开光明。天神民人，并皆豫悦喜庆，踊跃鼓舞，欢畅忻乐。无知凡夫、学道士人，皆得神游玉京，飞升天上，仰观劫仞高隆诸宝之台，俯眄紫云覆映弥罗之界。是诸世界，一切诸人兆民，咸皆臻於道炁妙化之域。白头皱面之老，尽得化度为绀黑之发，红朱之颜。少年壮夫，幼小童稚，转增加华丽，形容光辉，润泽粹美奇好。众苦诸恼，痊泰安平。普三千大界老幼，尽蒙悟解超脱，安逸喜乐，心意快然。各天下皆讴歌诵谣，欣乐国运之太平。雷门使者云：钧天妙乐，金为八音之首。上梵玄韵，不毁之金元。诸韵谐和，无乱无毁，声律之宗。一云，不调自匀，世所希闻，故曰钧天。又云，大造为洪钧，道化妙运，自然太和，天乐之妙，是大造之化，故曰钧天。踊跃欢忻，手舞足蹈而喜也。八尺曰仞。天之宝台，历众劫难毁，非可磨消者，故曰劫仞。仰观，举目观。俯眄，低首顾视也。紫云弥罗，黄老宝境，非俯视者对宝台言，若有俯仰之义。绀，深青扬赤色。绀发，即今言绿鬓。管见云：人有阴阳，身分上下，上炁常清，下气常浊。惟气问而不和，则上、妙不见不闻，而衰损弱虚，遂乘以息。人既符大道，会元秘，辉妙景，则真闻秘音，真见玄化，钧天雅奏、麟凤龙鸾，悉显奇矣。琼花飘瑞，周彻美观，阴阳气承佳郁，神若惊骇。一切幽合光明，上下和畅，即天人之踊跃欢忻矣。阴消复，妙意升玄，是凡夫学士尽升也。上瞻碧宝之台，俯顾通玄之境，国富民安，气和神泰，衰者壮，平者泰，不足者有余，易筋换髓，终保太和，周身顺熙，快此妙化。非老者返少，少壮增好，天下歌谣，欣国太平之义哉。吁，此实理也。达者味焉。
　　神通品九章
　　当尔之时，神风遐着，万炁扬津，天震地裂，枯骨更生，沉尸飞魄，皆得复形。酆都铁围，长夜九幽，即时破坏，地狱苦魂，化生诸天，三恶道苦，一时解脱。时诸罪众，以斯光力，得生十方诸大天宫。
　　魏伯阳云：当天下歌欣太平时，帝德神风，遐远鼓着，妙有万炁，扬太和津。乾发生机，阳刚行健，天震玄舆；坤开成运，阴柔效顺，地裂灵幽。已枯之骨，更复回生，沉滞之尸，涣飞之魄，皆得复形，无拘无散。冥府酆都，大铁围山，大铁围城，冥冥长覆，九幽黑狱，即时破坏，无复暗蔽狱禁。诸地狱中，受苦幽魂，俱化生诸天。地狱、饿鬼、畜生，三恶道苦，一时解脱，业冤永除。时诸亡狱，受苦罪众，以斯玉帝玄瑞，道光烛照之力，得生十方世界，玄霄之上，冲漠之表，诸大天官。愚按：鼓万物者，莫疾乎风。帝化玄通，神神无尽，遍彻法界。蒙受者，不识不知，故曰神风。一气有景色，无实形，奚云扬津？炁之所通，帝德默运，太和洋溢，浃洽津濡，故曰扬津。一天震，非言雷，阳德亨也。出乎震以施生。一地裂，非崩裂，地道卑而上行，阴定阳复，露成育之妙，不闭塞，而地藏发泄，故云裂。一桔骨更生，非杇骨再起，心死形稿者。悟道知真，回阳换骨，人中之仙，枯骨再生也。一魄在人身，乐人死，享祭祀，生不明道，尘识染累，神离形死，魂消魄散。或自执，或堕罪狱，涣飞魄精，幻变漂沦，恶孽飞魄。复形，魂灵魄聚，不致漂沉，惊禁罪苦、一切冥业。一酆都铁围，严固难开，悉由罪魂自障蔽。帝光玄照，一烛罪灭。不见天日，长夜九幽之狱，悉开光明；酆都铁围，即时摧坏破尽，狱苦罪众，得生天上。三恶道苦，亦即解脱。彼时承光罪众，仗此道力，生十方大天官。夫人之生，神具形全，肖形天地；阴阳五行，性无不备。本太和贯彻，清浄无染，至知诱物化，认假为真，尘劳染着，攀援妄想，一有执恃，牢不可破，欺蔽日久，无复开明，喜怒忧思悲恐惊情，倏临骤惧，心无定见，忙忙不止，私欲苦心累身，语之不省，即沉尸飞魄，酆都铁围，黑狱幽闭也。若绝欲忘私，使天君泰然，冲和澄彻，鼓巽风，周太和，全浩然，洽道脉，即神风遐着，万炁扬津，阳施阴受，交泰回阳，消无量之苦，除不尽之尘，破历劫之迷执，脱暗昧之业趣。即天震地裂，枯骨更生，沉尸飞魄复形，酆都铁围九幽即时破坏也。阴消阳长，欲尽理还，易浊为清，精气化神。脱五苦而融五气，默朝元官；浄三业而证三元，上登紫府。即地狱苦魂，化生诸天，三恶道苦，一时解脱，罪众时承光力，得生诸天宫也。生世间者，思之宝之。
　　神通品十章
　　尔时，玉帝即分其身，徧於诸大天宫，令诸天宫自然化现，白玉为京，黄金为阙，七宝玄苑大光明殿具光明座，幢节旛盖，异宝奇花，徧布是处。尔时，玉帝即以所分之身，徧於是处，白玉京中、黄金阙内，七宝玄苑大光明殿光明座上，普为十方演说清净解脱之道。
　　钟离帝君云：彼放大光明时，玉帝即分化法身，遍及於众大天宫，令各天宫自然化现。白玉京城，黄金阙庭，七宝庄严玄苑，皆如玉帝所居。大光明玄殿，备具大光明宝座，玄挥法幢，节旛华盖，珍异妙宝，奇丽天花，遍布满各大天宫之处。尔时，玉帝即以妙分之身遍在各大天宫，神化玉京金阙玄苑之中，御大光明殿，升光明座上，诸神座俱有光。元始玉帝演法宝座，其光尤妙，至大莫量，最神难言，妙胜佛家法王座。故帝化身升此座上，遍为十方世界演说其真清真净、悟解超脱之道。演，演明、陈其义也。管见云：人之元神，灵通不拘，无所不到，本同玉帝之妙化；紫府丹台，本同天上之神宫；瑞芝灵药，本同天上之宝花。人惟牵於世利，元神失主，遂不能周流彻贯，触处呈灵，丧我清静之真，不得解脱之道。若保真合道，默礼神王，则灵运普通，周身遍满，即玉帝分身遍诸天宫。凡身达妙，至宝呈奇，珠楼、宝殿、琼宫、瑶台，即天上金玉京阙七宝玄苑也。神宫丹台，即光明殿光明座也。气和脉畅，光动霞扬，即幢节旛盖。神芝之秀，又同天上奇花也。元神御，宰丹台，敷灵显秘，即玉帝以分身遍各天宫，同时登座说法也。吾之真性，历劫不坏，无二无杂，无拘无间，本清静不染，脱落自然，大明不昧也。能神御敷灵，则遍一身皆玄化。周三千无拘我，明了因缘，不昧实际，表里莹彻，穷神达化，即玉帝演解讲明清静解脱之道，教化各世界也。达者味之，自识此义。
　　神通品十一章
　　时化玉帝，各以无量天真大圣、妙行真人、灵妃玉女侍列左右。是诸玉女，颜容妹妙，端丽奇特。天珍异宝，庄严身相，言音清彻，众所乐闻。是诸玉女，其身复出微妙解脱自然之香，是香芬馥，周徧诸天极妙乐土及诸大地一切福处。
　　王母云：尔时，遍诸天宫化身玉帝，各以无尽量天上诸真神通大圣、灵运变化、妙行庄严之真人、灵通仙妃、护圣玉女，侍立分列於左右。此众玉女，颜面形容，姝美奇妙，端正华丽，神奇特迈，天珍神异之宝，庄严身之形相，言语音声，清明通彻，大众所乐听闻。是众玉女，其身边复发出玄微神妙、大解脱自然之馨香，此香芬芳郁馥，周遍充满於众天宫、极神妙快乐之净土，并遍及众大地世界一切福会之处。考义云：妙行者，人有诸善，不假强为，功德不穷，本於自然而成真人，则神通莫量，故曰妙行。灵妃玉女，阴梵妙气变化之神，拱卫帝真，凡天上神女皆如是称。无欲无累，与魔女不同。德功俱备，贵美尊灵，纯洁永无间杂，故曰灵妃玉女。非专言帝后。是诸玉女，是此也。颜容姝妙，姝，美也。端，庄正也。丽，华泽也。奇，神妙罕见。特，超绝众美，世无比伦也。天宝庄严身相，天上妃女，玄光神化，妙宝庄严，其体其容，世所未见。言音清彻，言，言语。音，音声。清，声语分明。彻，通遍周闻也。微妙解脱自然之香：妃女了悟，得大解脱，玄机难穷，神妙莫量，不待造作，自然馨香。且不知其香从何而生，故曰微妙。是香芬馥，芬，香美气布扬也。馥，郁然馨香盛着也。周遍诸天极妙乐土，周，悉及也。遍，广被也。极，甚也。各大天宫，侍卫玉帝化身之玉女，香不止及一处，皆遍及各世界诸天，甚妙无苦乐土。大地，尽山河世界而言。福处，有世界则有生成，故曰福处。或云恭敬精信，然后得闻异香，各世界承玉帝光，皆生信心，得遇灵妃玉女妙香，故曰福处。此亦通。
　　六道一切众生，闻是香者，普蒙开度。所谓天道、人道、魔道、地狱道、饿鬼道、畜生道。若诸天道，ㄧ切天人，或有能闻是此香者，五衰四相，永得消除，转增天福。若诸人道，王臣、兆庶，或有能闻是此香者，即得人天长寿之乐，身或灭度，乃得脱壳尸解之道。若诸魔道，一切诸魔，或有能闻是此香者，安处天宫，斗战之苦，各得休息。若诸地狱道，一切罪魂，或有能闻是此香者，离地狱苦，得净土乐。若诸饿鬼道，一切饿鬼，或有能闻是此香者，即得饱满，无饥渴恼。若诸畜生道，一切畜生，或有能闻是此香者，脱畜生苦，得智慧乐。
