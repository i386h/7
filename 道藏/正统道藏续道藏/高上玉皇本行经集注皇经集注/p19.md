<!-- { "loadSidebar": true } -->
　　求，祈祝祷神以求也。或令人，或自求。有无子息，命系於天，若不可求。不孝有三，无后为大。不可不求，况人资血气以生，凡有血气者，皆可生育。或亏损阴德，获罪於天；或阳差阴错，命犯孤寡；或胎中虚偏，或欲怒自伤，因而无子。人定回天，至诚感格，无不有子，故嗣息可求。
　　嗣息，继续曰嗣。或云，嗣，系也，继祖宗之统续，如系相接也。又云，嗣，司也，司传家之业，继口钻册也。息子以继先，如人之喘息呼吸，相继不绝也。且人之真息，生死之根，息住不绝气。有子不绝祀，故云息。太抵息，自心也。有子万事足，可以少息此心。故曰息。三教圣人皆有子。人何不知子息之重？
　　如法尊重，是重经。或云，自己尊重者，非也。
　　天曹，造命掌仙籍者也。
　　九品，上三乘、中三、下三，共九品也。释经云：九品莲花为父母。佛、菩萨、圆觉、声闻、阿罗汉、四禅、亦是九品。
　　四果仙人，须陀洹、斯陀含、阿罗汉、阿那含，降谪下生，仙佛以生人间为下凡，故曰降谪。
　　才，才艺出众。
　　辩，口辩超群。
　　明无不照。
　　慧无不悟。
　　人中尊贵，非即为君、为相、为师，有德有道，为完人肖子，则尊莫尊乎道，贵莫贵乎德，天子不得而臣，诸侯不得而友，参赞位育，裁成辅相，万代赡仰，三界推尊。故曰人中尊贵。
　　如法尊重，持诵此经，或自己、或令人求嗣，虽有明效，不可计日指望，惟知尊经，首罪谢过，终始如一，对此经如见玉帝，至诚敬此法宝，则灵章神功，默运造化，回天易命，嗣息自有。世间功臣，犹得荫子。太善人信真经、转法轮，为天地之功臣，宁不克昌厥后乎？若尊重此经，而嗣息不建，必其诚有未至，终始不能如法耳。世人勉之、慎之，自验经之神效。
　　功德品续二十四章
　　若妇人临难之月，如法持念是此真经，即得母子平安，生福德男女，人所爱敬。
　　经法神功，岂但可以广嗣续哉。若妇人生产临难之月，如法持念是此真经，即得母子早分，平安无事，生福相有德之男女，人所爱亲而敬重。
　　女子已嫁夫家，则称妇人。
　　临难之月，当生产之际，性命所关，与死为邻，故曰临难。
　　如法持念真经。或未生产时，自己斋虔念经，或生产令人念经，即得母子平安，该生产之侯，无有留难，即时降生，母无损伤，子亦顺利，平坦安康，两有所益。
　　福，富贵康寿吉相之人。
　　德，圣贤忠义、孝友、有德之人。
　　男女，或男或女，皆有福德。
　　人所爱敬，可亲而不可狎，可近而不可玩，人乐就之、称之、羡之，如是曰爱。然望之而畏心生，即之而怠心息，不言而信，不动而敬，是曰敬。
　　解疑：
　　男为人所爱敬，可也。女如何为人爱敬？若福相全，德行好，不啼不戏，端重寡言，少动不嬉笑，少而老成，长而严洁，老死不变，人皆爱之如亲戚，敬之如尊长。爱非有狎心，羡其福德，世之罕有也。
　　考证：
　　母子平安。《诗经生民之章》赞姜嫄生后稷曰：首生如挞，无灾无害。姜嫄有德，故首生如羊子之易，不灾害，母安子亦安。
　　释经云：母子早离身。
　　道经云：临盆有庆，坐草无虞。
　　诵经功德，其应如响。
　　今《皇经》盛行世间，诵者亦有。妇人生产，或半产不及月，或灾害，或危亡，或鬼胎，或妖异，或刑克，母子平安者固多，不能两全；或两不利者亦有。或以为诵经未必有益，不知正法难遇。世人或不知此经尊重、此经利益，不闻其名者有之；闻名不知重者有之。或虚敬而不持诵，或持诵而始动终怠；或脱落混淆，或怠污颠倒，字误句差，解会失当，虽有忏谢之文，难得全经之利。皆人自误，不遇经功，遂以为诵经无益，是为谤法。呜呼，正法宜行，亲恩难报。救难利生，学道者之急务也。若教化世人，敬诵此经，则母子安、产难免，生善男善女，世间皆福德相，正道永流传矣。功德最大。观经者勉之。
　　皇经集注卷之六竟
　　皇经集注卷七
　　嗣汉五十代天师大真人张国祥校
　　状元方外隐江西吉水罗洪先阅
　　山东济南小兆臣周玄贞集
　　功德品续二十五章
　　若为求官进职，爵禄亨达，贵遇人君，如法持念是此真经，即得职务迁转，子孙荣贵，世世不绝。
　　玉经之利，岂但有益生产哉？若为求官进职，使爵禄亨达，贵遇人君，如法持念是此真经，即得职司事务，升迁转进，子孙荣贵，世世不绝。
　　求官，无官而求得官。
　　进职。进，升进也。职位微小，营求迁转升进高位美职。
　　爵，命官为爵。
　　禄，俸给曰禄。
　　亨，亨嘉逸乐，贞吉悦利。
　　达，称意遂心，谋望通达。
　　贵遇人君。出常曰贵，爵禄亨达，且得君行政，受人主之知遇。君臣相遇，自古为难。贵而遇人君，则臣不虚贵，方为可达。一云，遇明君智主也。
　　是此，文非重，句法宜云尔。
　　职务，职有官守、职事，各有所司，故曰职。务，政务也。
　　转，转授美缺，或易闲散，作清要也。
　　子孙荣贵，或世官世禄，或荫子荫孙，安富尊崇，光前裕后，且荣且贵，世世不绝。虽非等天地，永世守，庆流后代，福泽绵达，相承不绝。虽数世，亦云久远。若孔圣人之至德，祖天师之神化，子孙历朝受封，是真荣贵不绝。
　　封爵诏禄，出自天朝官职，若不可求，资格相循迁转，若不可谋，况文须读书，武要知兵，学问功勋，假借不得，如何求进？夫官授有德，禄以养贤。大德者必得其位，必得其名。如法持念真经，诵法言，守圣训，心与天合，动与道俱，是大善人。或以言扬，或以行举，无爵而赠官，无职而赠禄，或有官职而升转，此用贤之常理。以德招徕，若或求之，广成、尹寿、巢由、严光；或为帝师，或为国宾，与之弗受，岂善人不可得爵禄乎。若汉之孔明，晋唐之旌阳、李泌、海蟾，皆修道而官者也。经云求官，又何疑焉？
　　要之，天爵良贵，吾身固有。超凡入圣，进德有阶。神化登仙，历劫不坏。《道德经》云：死而不亡。仙传云：子生孙兮孙又支。夫道尊德贵，仙传无穷。不慕世名浮利，修天爵良贵，由凡希圣，出尘登仙，永延不绝，是真能如法持念真经。
　　功德品续二十六章
　　若人欲求资财殷富，如法奉持是此真经，即得财宝充溢，衣食自然，庆流子孙，传之后代。
　　此经利益，岂止遂求官之谋哉？若人欲求家资财用殷富，如法奉持是此真经，即得财货宝玩充满盈溢，衣食丰洁，自然充裕，余庆流及子孙，传之后代。
　　资，用也。身家所需曰资。一云，资赖也，言人赖此利生也。与赀义同。
　　财，财货也。亦财用也。
　　殷，实也，充实之义。
　　富，家道极丰，财用充足曰富。
　　奉持。钦崇曰奉，持守看诵。
　　财宝。财，货财之财。宝，货贝也。金银、珠玉、珍奇、玩好、采帛，希有贵重之物，皆称宝。
　　充，充足也。
　　溢，丰盈也。
　　衣食自然，不费心力，自然丰足也。
　　庆流子孙。庆，吉祥也。福泽绵远，奕叶相仍，故曰庆流子孙。传之后代，不止及一世之子孙。代代相传，后人永享安荣之福。
　　解疑：
　　孔子云：富而可求也，虽执鞭之士，吾亦为之。如不可求，从吾所好。甚言富之不可求，如何此云欲求殷富，如法奉持此经，即得富足，庆流后代？是言富若可求。子夏曰：商闻之矣，富贵在天。富虽可欲，有命存焉，天实主之，如何可求？然富虽有命，先儒云：富贵福泽以厚其终，所以报有德。如法持念此经，口诵天言，钦若昊天，是令德获福者矣。诗云：乐只君子，福履绥之。此之谓也。
　　或又云，大禹圣者也，菲饮食，恶衣服，卑宫室，惟甘俭约。道家云，学道须学彻骨贫。此言持经足以致富，似以利歆人者。禹之自奉俭，圣人不私己之心也。道家之学贫，心无物累也。求富可得，乃设言持经之效。佛经云，所求如意，皆得满足。两教法门，大开方便，福利无边，有求辄应，无愿不成。若疑惑间断，始勤终怠，江应心非，无正信坚固圆满，心无至诚以感之，则虽求亦不得矣。观经者善体之。
　　尝考万物皆备於我，本有不资而富者在。柰何世人驰逐名利，竞浮华，嗜情欲，以假作真；贫者戚戚，不能持大道，诵真经；富者侈荡，不能弃智利，奉法言，甘至老死，自丧固有之富？老君曰：金玉满堂，莫之能守；富贵而骄，自贻其咎。戒人之逐外忘内也。今言求富持经之效，欲人改易求富之心以重经耳。噫，持经诚有效也。若无诚敬，且招愆矣。观经者慎之。
　　功德品续二十七章
　　若人被诸恶星之所照临，困苦床枕，如法持念是此真经，是诸恶星返降吉祥。
　　是经利益，岂但求富者遂哉？若人生命流年，被诸恶星之所照临，困苦床枕，睡眠不安，如法持念是此真经，是诸恶星化凶为吉，返降吉祥。
　　赤松子云：生民茕茕，各戴一星。然星之所照，有吉有凶，吉则千祥，凶有咎征。在三光之下者常避忌。
　　恶星，凶星也。如罗睺、计都、天破、天哭、天败、天退等星是矣。
　　照临，或生命分度，或流年值遇，或宅遇分野，当生当照，统属分临。
　　困，所如不遂，郁而不伸也。
　　苦，或贫厄疾息，危迫切身也。
　　困苦床枕，只是困危无聊，卧不安席，伏枕不宁之意。 一云，床枕有惊。
　　是诸恶星，所该者广，凡天上凶星，命运宅遇当照，一切凶星是也。
　　返降吉祥，恶星照临，多凶无吉。如法持念此经，灵章运化，凶曜呈祥，凡所被照临恶星，不惟不见咎祸，返默锡福祉，降吉祥。
　　星之照临，命运分野，本有一定。如何持经，恶星降吉祥？天人一理，上下相通，感应之机，捷於影响。宋襄公有君人之言三，退荧惑舍。不惟君也，孝妇含充，而致三年之旱；贱臣叩心，而飞六月之霜，匹夫匹妇，皆可以感天地、动鬼神，但恐不至诚耳。一诚感格，片言可以孚神明，不言亦可以运造化；况真经为天地之宗，三景得之以开光。如法持念真经，奉至圣之玄章，悉贞明之秘要，凶星散，吉祥生，返祸为福矣。
