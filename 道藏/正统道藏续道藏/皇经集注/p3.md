<!-- { "loadSidebar": true } -->
　　此经系元始阐玉帝妙行之义，故诵经者长跪，虔诚礼奉。
　　仰启三清境，无上三境尊。
　　知大道之高，三清之尊，按诚企慕，皈身、皈神、皈命，上达真心。仰瞻
　　启告於玉清、上清、太清。三清境界，至尊无上。玉清圣境元始，上清真境灵宝，太清仙境道德，三境道祖大天尊。
　　仰启大罗天，无上玄穹生。
　　吕纯阳曰：玉帝所居，为三千大千世界天宗，永无退转。至高无比，故云大罗。玄穹主，穹窿苍穆，诸天都教主。
　　仰启三清界，侍宸诸真众。
　　张紫阳曰：侍，旁列也。宸，高玄不可窥见听闻之界。诸，众也。诸真众，先天九宸、后天仙圣，一切神佛、菩萨、阿罗汉、金刚，皆在焉。
　　妙道难思议，
　　至妙大道，最上一乘，不可以心思，不可以言议，难以思议而得。
　　造入资玄门。
　　张子房云：造入，由真知力行进入也。资玄门，道义之门。众妙玄玄难入，渐进悟入资玄。即孟子所谓居之安则资之深，释经所谓徒闻思修，流入亡所也。
　　妙经抉音诀玄蕴，
　　抉，决也，挑出之意。玄蕴，玄奥难测。此妙经自真界中挑出神机，是抉玄蕴。
　　导引尘迷趣。
　　元始说妙经，抉玄蕴，导引尘俗迷人，使出苦海，脱其业趣。
　　臣今浄三业，
　　臣，看诵经者自称也。三业，身业、口业，心业也。浄，虔诚，永绝此业也。
　　口诵及心持。
　　诵经者自言诵此经真诚。口中咏诵，真心持受也。
　　惟愿大慈悲，开受臣所请。
　　悲，一本作尊字。悲字为是。诵持此经，惟愿元始玉帝诸真垂大慈悲，开慈颜，受臣所祈请。若作尊字，不能承前三启意。
　　慈光烛卑贱，聪听聆音声。
　　诸圣大慈光，烛照臣卑贱诚心。神聪听聆祀诵音声，
　　愿臣讽诵时，响彻十方界。
　　愿臣讽诵经时，法音响彻十方界，十方听信大法，即响彻也。
　　成就一切愿，如经所称述。
　　愿臣悟经修真，成就一切善愿。如此经中所称述玉帝历劫妙行。
　　从此渐进修，成道事诸圣。
　　从此渐次进修，成大道，事诸仙圣人。
　　至心皈命礼
　　诚有未至，不为至心，少有追悔，不为皈命。讽此经，永诚不改而参持，故云至心皈命礼。
　　玉清圣境，
　　元始尊大无比，天中法王，位冠仙佛，其居永不毁坏，云玉清圣境。
　　清微天宫。
　　解见后。
　　郁罗萧台之中，
　　景上之极，天中之天，神光芳郁，萧然真清。故言郁罗萧台之中。
　　森罗净泓音弘，玄深不可穷也之上。
　　天有万象罗列，深奥难穷，玉清在诸天上。故言森罗净泓之上。
　　现有为之梵相，
　　元始天尊为三教宗，显化教人，其妙难穷，是现有为亿梵妙相。
　　具无极之神通。
　　具无极量大神通。一云，元始乃无极大道，故云然。前说为是。
　　敷演真玄，破无有色空之碍；
　　敷宣广布，演说发明至真玄宗。破世间无有色空等阵碍。无者，以无为宗；有者徇生；色者执有；空者，不脱无趣。元始说此经，明示真玄，不属三观，不落两际。明言直指，如如见成。故破无有色空之滞碍，使皈道妙。
　　拯提趣类，绝智愚高下之分。
　　拯救提拔一切情识业趣诸类出尘，不拘古今圣愚，皆可修道。是绝无智愚高下一切分别，真一不二妙法。
　　妙用难窥，灵机罔测。
　　至圣妙用无方，难以窥视，玄灵道机，不可测度。
　　大悲大愿，大圣大慈，无量度人，元始天尊。
　　大悲，怜世心切；大愿，愿化无穷；大圣，圣中至圣；大慈，济度无尽。无量度人，无限量也。元始句，解见后。
　　至心皈命礼
　　此是言诵看经者，真心顶礼至尊，今人口念此句者，非也。
　　上清真境，
　　景上玄清，至真妙境。
　　禹余天宫。
　　自始青而太白，玄光神化妙界，永不毁，高大无比，神运无疆。经言元白禹余天宫。
　　紫微琼台之中，
　　妙境难测，永不动毁，故言紫微。非北辰紫微垣。琼台上清宫光，万宝庄严，云琼台中。
　　玄都玉京之上。
　　上清，在太玄都白玉京之上。一言在高天玉京山之上，亦通。
　　接元始虚皇之统系，
　　系，下记切。系也，继也。灵宝体元行化，故上接元始虚皇道统世系。
　　超西那玉国之根苗。
　　经考西那玉国在陕西，西方白帝生处，灵宝在诸圣生化之先，故言超出西那玉国根苗。不可以元白作白帝也。一云，超当作绍，言天尊为西那玉国根苗，非也。
　　入黍米珠，尽挹真玄之精粹；
　　天尊入黍米玄珠中。即儒家所谓九弄太极、佛悟正法眼藏也。挹，独彻此道，如世人握奇珍。饱至味也，故云。尽挹真玄精切华粹。
　　在香林苑，屡谈秘要之筌蹄。
　　天尊在上清妙香宝林玄苑中，屡次谈说玄秘真要之筌蹄。道本无说，经为修行径路。即取鱼之筌、捕兔之蹄，不可终执，故说经为筌蹄。
　　妙德难思，神通莫拟。
　　天尊妙德难以思政，神通莫可比拟。
　　大悲大愿，大圣大慈，无量度人，
　　解见前。
　　灵宝天尊。
　　始青至太白，元始再彰妙化。居上清，灵运无方，大道法宝，传之不穷。为灵宝天尊。
　　至心皈命礼
　　太清仙境，大赤天宫。
　　三清境天宫本一，以玄光大着，妙无穷尽，故言太清仙境。元白散霞，赤祥遍覆，永无毁沦，故曰大赤天宫。非专言色之赤红也。
　　巍巍金阙之高，渺渺重霄之上。
　　太上所居巍巍不动，最上至大。无比伦，金光不毁。玄阙之高，渺渺难穷。永居九宸九重九霄上。一云，冠三十六天重霄上。
　　降生於无量数劫，
　　太上历劫行化，无有量数，不可穷探，大道玄宗，是降生於无量数劫。
　　说法於万二千天。
　　太上历来化遍三千大千。此言说法万二千天，太上说法官有万二千天界也。
　　五千秘言，融三才之妙道；
　　道有五千余秘言，融贯天地人三才妙道。
　　八十余度，接六趣之众生。
　　八十一化，接引天人魔鬼狱畜六等趣众生。或云，接六欲中滞眼、耳、鼻、舌、身、意六趣众生。又云接有、无、色、空、能、所六趣。或从拯字，拯救悟道成真，意亦是。六趣难脱，太上垂慈教化，技济神人鬼物出尘，故亦作拯。
　　圣德崇高，玄功广博。
　　太上圣德，尊崇隆高，玄功普广博大，深厚莫穷。故言玄功。
　　大悲大愿，大圣大慈，无量度人，
　　解见前。
　　降生天尊。
　　太上显化无量，慈恩莫穷，生生不已，故云降生天尊。
　　至心皈命礼
　　妙有真境，弥罗上宫。
　　上宫，玉帝圣父宫名。
　　曩音向示现国王之身，
　　曩，昔时往劫也。昔显示化现光严妙乐国王身。
　　即根本帝尊之质。
　　即根本万天圣帝慈尊之体质。
　　始相湛寂，
　　圣父，道化宗始，妙相湛然常清，寂然不动。
　　实至玄至妙以难言
　　湛寂始相，实至玄远，至神妙，而难以言议。
　　嗣位继传，妙无等无伦而相踵。
　　嗣光严国君位，继国王宗传，其德无与同等而相伦类者。踵继先业，德福弥昌，故云妙无等无伦而相踵。
　　圣父之慈悲父，至尊之最上尊。
　　玉帝号众生慈父，位至尊。圣父尊，指玉帝言。光严国王生玉帝言圣父之慈悲父，至尊之最上尊。
　　称赞难穷，皈依莫尽。
　　王生玉帝，功德永着，故称赞难穷，皈依无尽耳。
　　大悲大愿父天尊。大圣大慈，光严妙乐国王圣父天尊。
　　此圣父指光严国王，以其生至圣也。
　　至心皈命礼
　　妙有真境，弥罗内宫。
　　内宫，玉帝宫深邃处，圣母居之。故曰内宫。
　　慈颜烜春日之和，
　　圣母慈善容颜，烜着光明，如春天日色之太和。
　　懿范凛秋霜之肃。
　　懿淑恭美，身范凛烈，似秋日严霜之威肃。
　　纯全梵炁，先天地以素存；
　　全备虚无梵气，妙体预存於天地先。
　　化现妙身，历后妃而示应。
　　化现圣母妙身，历光严国君后妃，应生帝。
　　具一炁胚胎之始，
　　具真一梵气。显化胚胎之始，胚，形气初立；胎，形气稍着也。
　　寓帝身生化之殊。
　　寓寄玉帝道身，生化祥瑞殊异。
　　万化祖根，众生慈母。
　　圣母诞玉帝，分万化，统众生，诚万化祖根，众生慈母。
　　大悲大愿，大圣大慈，宝月光皇后，圣母元君。
　　至心皈命礼
　　紫金金阙，白玉玉京。
　　紫金阙与黄金，非二说。玉帝京阙，神光妙宝无二，常御者净土。色尊为黄金，宴息之所。紫金阙也。金玉重文者，赞文自当若此说。
　　住妙有之境中，〔处玄真之天上〕。
　　常住妙有无迹真境中，永处太玄至真上天之上。
　　功成道备，故妙相卓冠於诸天；
　　普度功成，至真道备，故妙好光相，卓然冠出於三千大界一切诸天。加冠於首曰冠。玉皇万天教主，故冠诸天。
　　心广体胖，故慈光徧烛於三界。
　　性天广大，妙体如如，心本广、体本胖也。人不能，故无光明。玉帝成道，心如太虚之广，道身自然，斯慈光照诸三界。
　　位尊而上极无上，
　　位尊无比，故云上极无上。
　　道妙而玄之又玄。
　　玉帝之道，高妙难穷，是玄之又玄。
　　真圣宗师，天人依仗。大悲大愿，大圣大慈，
　　解见别章。
　　穹苍圣王，玉皇大天尊。
　　穹苍圣主，诸天宗王也。此号赞玉帝之尊。
　　至心皈命礼
　　光严国内，妙乐土中。
　　解见后注。
　　圣母凝神梦於虚无，
　　圣母梦道君抱婴儿付已，遂生玉帝。是凝会神异之梦於虚无中。梦本幻中之幻，故云虚无。然祥异特着，故云神梦。
　　道君授玉质於恍惚。
　　道君降授玉帝宝玉质付圣母於恍惚渺冥中。
　　慈爱和逊，
　　仁感惠爱，温和谦逊。
　　弗贪万乘之尊荣；
　　万乘，大国出车万乘者也。玉帝舍王位，是不贪万乘君位之尊重荣华。
　　忍辱仁柔，不惮亿劫之修累。
　　大忍耻辱，仁爱柔弱，不惮亿劫之修德累行。惮，畏难也。十万曰亿。
　　劫解见后。
　　功高无比，德重难踰。
　　功行超伦，故高无比；恩德迈种，故重大难踰过。
　　大悲大愿，大圣大慈，现无量功德之身，玉皇大天尊。
　　此号赞玉帝功德之大。
　　至心皈命礼
　　尊居帝位，高处天宫。
　　尊居玉帝位，高处清微大天宫。
　　徧游於一切白玉京中，
　　徧游周历一切世界大天宫白玉京也。
　　普现於十方黄金阙内。
　　普徧广现於十方一切大天宫黄金阙也。
