<!-- { "loadSidebar": true } -->
　　定而能应，去来自在以无拘；
　　大定而能顺应。或去或来，妙用自然，得大自在，未尝拘拘。去来伸屈，翕散始终皆然。
　　合而可分，变化圆通而莫测。
　　翕合而可殊分，神变妙化，圆活大通，活泼泼地，莫可测度，变化圆通。即佛云信手拈来，无不是道，儒家云左右逢源也。
　　演清净解脱之道，
　　演说真清真浄，大解悟超脱之道。
　　济沉迷忧苦之徒。
　　济度沉沦迷惑忧悲业苦之徒。
　　自然而然，非识可识。
　　帝妙化自然，非人间识性可测识者。或以可识识字作志字看，非是。或作解识看，亦不是。
　　大悲大愿，大圣大慈，现清净自然之身，玉皇大天尊。
　　此号赞玉帝圣德之纯。
　　至心皈命礼
　　昔为王嗣，苦见音现玄功。
　　昔劫初为光严二嗣，苦见无量玄深功化。
　　三千余劫之修行，有如一日；
　　三千二百劫修真行道如一日。
　　亿万生灵之拯度，广及十方。
　　拯拔济度亿万生灵，广及十方一切世界。
　　虽法身由胎脏之胚腪，谅圣体由道原之变化。
　　玉帝显化，生自圣母，法身圣体，虽由胎胞脏神之胚基腪生。腪音运，形化之意。谅此圣体，寔大道宗原之变化生成也。
　　不坏不灭，杳亡杳存。
　　终不坏，永不灭。杳若亡，寔妙有；杳若存，却虚无。
　　大悲大愿，大圣大慈，现神明坚固不坏，真空无上法身，玉皇大天尊。
　　此号赞玉帝圣果至真常住也。
　　长跪忏悔
　　长跪，俯伏地上，按诚尽恭。或云屈膝时久为长跪，非也。忏，自陈己过，愿永灭此恶；悔，懊恨前非，愿自改图，即罪人自首也。
　　臣等自从无始劫，
　　臣等，看诵经者，率同善人而言。自从无始劫数以来，无始劫，世数无穷，不可知其本始也。
　　无明烦恼覆真心，
　　人性本明，因事物动心，自己遮蔽，不能反观内照，起了妄念，故曰无明烦恼。因无明心起，烦乱恨恼，倾丧善心，故曰覆真心。真心常在，虽无丧失，因无明烦恼，遂昏暗蔽锢，如物被覆蒙不见也。去了，自露本真。
　　常行杀盗与邪淫，
　　常行，不但专行杀生偷盗邪淫的事。凡有杀心、盗念、淫乱之思，不能断尽意识，是常行恶事了。此身三恶业也。
　　两舌妄言并绮音倚语，
　　或常搬说是非，两头弄舌；或无根造端，而妄说言辞；或萎菲售奸，文饰说词，巧言乱听，而为绮语，不据实论。
　　诽谤大乘真正教，
　　或不闻大道，谬言毁论，诽诵儒、道、释大乘正教。
　　斗乱亲朋离间人。
　　斗不是相殴，或妄言鼓人争心，乱亲朋情分，离间阻隔人家和气。此上三句皆口四恶业也。
　　贪嗔痴暗纵三心，
　　或欲得无厌，贪求不已，忿怨懊恼，嗔恨不休。或迷惑泥执，痴滞不改。贪、嗔、痴暗纵三心，有以暗字作一病，过去、见在、未来言三心，皆非是。
　　喜怒爱恶增七慢。
　　刘朗然云：遂意生欢喜，感触生忿怒，投中生溺爱，违意而僧恶，连上三心共增为七慢。一慕浮华，不求大道，为狂慢；二恣肆恶念，不信罪福，为悖慢；三沉迷幻妄，不皈正法，为亵慢；四乐纵凡情，不亲正人，为傲慢；五匿怨妬横，不畏法典，为怠慢；六纵情恣欲，不保身体，为惰慢；七厌恶不辍，不登善地，不敬神明，为侮慢。或以喜、怒、哀、惧、爱、恶、欲七情为七慢，皆由喜怒爱恶而增贪嗔痴三心，不可入七慢中。此说不可从，依刘朗然说为是，观者详之。
　　历劫罪根难记忆，
　　历来劫数所造恶业罪根，难以考记忆想。
　　多生业垢莫能量。
　　多生世世愆业，历垢污染，莫能称量，不知多少。
　　皈依上圣大慈悲，
　　皈至诚，永久归向也。依因依仰、赖仗上圣大慈悲心力，默佑永灭罪过。悲或作尊字，太拘了。
　　发露真心伸忏悔。
　　发露真实善心，仰伸忏罪悔过诚意。
　　万劫千生诸罪垢，
　　万劫千生，略举数而言历来诸罪业垢污之孽。
　　愿从忏悔悉消除。
　　愿从忏悔之后，永不造业，夙愆尽消散除去净。
　　将此身心奉上真，
　　将此见具身心永皈奉祇承上圣至真。
　　惟愿罪根悉原宥。
　　惟愿历来罪根，悉蒙圣真原无知情由，尽为赦宥。
　　至心发愿
　　以至诚心发大誓愿。
　　愿眼常睹玉毫相，
　　愿眼中常睹见圣真白玉毫光妙相，俨然如在。
　　愿耳常闻说法声，
　　愿耳中常闻圣真说法妙声，一诚之动有真闻。
　　愿鼻常嗅众妙香，
　　愿鼻中常嗅闻圣真法身众妙真香，得洽梵气。
　　愿舌常赞无上道，
　　愿舌常赞无上妙道，非圣真之法言不敢言。
　　愿身不染邪淫秽，
　　愿生生身清，不染邪淫秽恶，非圣真之法行不敢行。
　　愿意常存正信心。
　　愿我心意常存至正诚信之念，永无邪妄欺觊之私。
　　发愿上报四重恩，
　　天地盖载，日月照临，皇王水土，父母生身，为四重恩。
　　发愿下济三涂苦，
　　愿济色累天涂，爱累地涂，贪累水涂，心、神、形，三重苦。
　　广运慈悲怜一切，
　　愿广运我本等慈悲，怜恤一切。一云，愿帝运慈悲。
　　广行方便度众生。
　　愿作如是功德，广行大方便，化度世间一切众生。
　　仰惟玉帝大慈悲，
　　解见前。
　　加护愿心悉成就。
　　玉帝加护，使我愿心、一切皆得如意，悉能成就。
　　发愿已竟，
　　完也。
　　皈依三宝。
　　道经师。
　　玄蕴咒
　　重玄秘蕴，大梵仙咒。
　　大哉元始，
　　大哉，大不可量。元始，解见后。
　　无量度人。
　　解见前。
　　演清净教，
　　解见后。
　　登引天真。
　　登进接引天真。一云升座接引，太拘。
　　玄座说法，
　　道身常住，光彻十方，座非凡座，凌虚御极。空浮转法，是玄座说法。
　　寂然无声。
　　玄玄漠漠，寂然无声。
　　玉帝放光，
　　解见后。
　　喜庆难言。
　　喜庆难以言语形容。
　　是为心传，
　　是此真经，乃教主至圣传心要典。
　　亦曰天根。
　　此经为天道之玄根，非言地雷复也。
　　大圆满咒，
　　解见后。
　　瑶章洞文，
　　碧瑶天章，大洞灵文。
　　集以成书，
　　集元始之秘言，诸真之请明，以成玉帝之经书。
　　敷落神真。
　　敷布落普神真，以流圣教，语落典章即此意。
　　臣今东向诵，
　　东向坐诵此经。
　　愿与天齐并，
　　愿齐天永远真诵此经。
　　存亡俱证果，
　　存亡悉证道果。
　　永度爱河津。
　　永出爱河。众生恩爱最难割，真苦恼之津，诵经令一切永度爱河。
　　注想尊容，
　　想玉帝尊容。
　　称扬宝号，
　　称玉帝宝号。
　　至心皈命礼太上
　　注见前。
　　弥罗无上天，
　　太虚最上玄冲，弥罗无极，至上之天。
　　妙有玄真境，
　　玉帝天宫，有玄象瑞光，非凡象幻假。永不坏，微难穷，云妙有玄真境。
　　渺渺紫金阙，
　　渺渺紫金瑞光玄相之金阙。
　　太微玉清宫。
　　太微，非日月天太微垣，乃太上玄微玉清宫，玉帝所居之宫。玄瑞紫炁，金光四十亿万里，巍巍如如，永不毁沦，绝无尘染，诸天不能及，故云太微玉清宫。
　　无极无上圣，
　　道高无极，位尊无上，至德大圣。
　　廓落发光明。
　　恢廓无际，碧落重玄，发最大无量光明。
　　寂寂浩无宗，
　　虽着大光明，冲漠难穷，默默无声，寂寂不可识，浩浩然无有根宗。
　　玄范总十方。
　　道体法身，巍巍荡荡，为神明之宗，万天之主，浩劫圣祖，是玄范总统十方。
　　湛寂真常道，
　　湛然寂然，常清常定，真常不易之大道。
　　恢漠大神通。
　　恢恢无量，漠漠无朕，最大神通。
　　玉皇大天尊，玄穹高上帝。
　　玉皇非一天之尊，万天之主，三教之宗，最上无极大天尊，玄虚苍穹高上帝。念此十句圣语，当一句一拜。如不能逐句拜，先一拜，将语全念。后九拜，只念玉皇大天尊玄穹高上帝亦可。礼完，端坐诵经。
　　大元帅马灵官云：此经法中王，神人鬼物，无往不利。世间或男或女，不拘贫贱富贵、不识字者，但能敬此经，闻此经，女转成男，人得福寿。或印造施舍，或劝人持诵，功德无量。但要至诚，不可希望疑怠。此经所在，诸神护之。人听吾言，神亦永佑。勉之，勿负良缘。
　　皇经集注卷之一竟
　　皇经注解卷之二
　　文昌开化帝君张校
　　纯阳警化帝君吕阅
　　长春辅化真君丘编
　　雷霆大元帅邓天君订证
　　皇经集注目录
　　本经三卷  一万二千三十六字。
　　上卷　　中卷　　下卷
　　五品
　　清微天宫神通品第一  系上卷。
　　太上大光明圆满大神咒品第二
　　玉皇功德品第三   俱中卷。
　　天真护持品第四
　　报应神验品第五   俱下卷。
　　本经集注十卷  十万余言。
　　首卷　诸真序、前序；附考义、管见序。
　　二卷　三卷　四卷　俱上卷注。
　　五卷　六卷　七卷　俱中卷注。
　　八卷　九卷　十卷　俱下卷注。
　　高上玉皇本行集经卷上
　　清微天宫神通品第一
　　祖天师云：清微天宫，超绝三界，尘染悉净，虚玄明妙，微不可穷。居三清境，是大天宫，玉帝居也。元始演经，御此妙界，至圣妙用，运化无方，不可测识。经演此义，为最上品，非神智妙慧不能明了，故曰神通品第一。愚按古义云：妙化不测之谓神，周贯无遗之谓通。乃五品之冠，三巷之宗。丹台契此，全经可晓。
　　神通品一章
　　尔时，元始天尊
　　尔时，者，无极分景之初，太玄开化之始，万圣良缘妙际，此经将演之时也。元，大也，首也。始，初也。万圣阐化，肇端於元始。故曰元始天尊。
　　在清微天中
　　清微天，解见前。
　　玉京金阙
　　紫清白真人云：玉帝所居，白玉为京，黄金为阙，非世金玉，神通妙化，碧天琼琅，庄严官城。故曰玉京金阙。
　　七宝玄苑
　　白真人云：七宝者，碧玉、瑶阶、琉璃宫、虬文壁、白玉城、丹阙、金色彻照光，乃号七宝。一云玻璃、水晶、珍珠、玛瑙、珊瑚、琥珀、碑磲。玄苑，重玄秘苑也。
　　玉皇宫殿，升光明座，
　　张子房云：元始时临御玉皇殿，升大光明玄圣之宝座。
　　与无鞅数众，宣说灵宝清净真一不二法门。
