<!-- { "loadSidebar": true } -->
洞玄部玉诀类 
　　洞玄灵宝自然九天生神玉章经解
　　经名：洞玄灵宝自然九天生神玉章经解。南宋绵州道士王希巢撰。三卷。底本出处：《正统道藏》洞玄部玉诀类。
　　九天生神章序
　　形不能长存，能存者气为之运。气不能常运，常运者精为之根。三者混而为一，则神仙之道不难致焉。
　　九天生神章大要有四。一曰爱其形，二曰保其神，三曰贵其气，四曰固其根。人之有形，如人有屋，虽云假合，岂可任其损坏，使日就颓剥耶，则世间无露居之民也。且形者，百神之所寓，一性之所存，聪明之所托。修行者待是而后成功，必先日爱其形。夫积阳生神，积阴生形。形之与神，须臾不可离也。形坚则神能久留，屋坚则人能久居。功业未充，而阴壳先悴者，常为学者之患。愚者不知，自谓外形骸象，耳目视之，若尘垢秕糠，便为了达之士。一旦投形於利害荣辱之境，终身无成，则是人也，与死奚择。今也不但爱之，必使形之与神，以相为用，贵乎骨肉同飞也。暑不当风，夏不卧湿，坐久伤骨，劳久伤筋。推是理也，动容周旋，无一时而不爱也。外无单豹之食，内无张毅之病。始於爱形，终於践形，岂苟然哉。形与神同，不相远离，故二曰保其神。神者，阳之精，天之分。庄子曰：不离乎精谓之神。人神何由降，有命以降之。故九月神布，命乃具也。神既来舍，如屋之有人，列栋宇，凿户牖，视听食息，无不由焉。其生也，惊天而骇地，其动也，手执而足行。通而变之，坐在立亡，皆为我用矣。有终身由之而不知者，一旦溘然而逝，与粪壤俱腐，则神者不待，夜半负之而去。斯人也，竟不知神之为何物也，悲哉。经曰：何为死作令神泣。神能御气，故三曰贵其气。天地之大，非气莫运，日月之光，非气不明。人及万物，咸同察焉。有不同者，正与不正也。龟鹤之不悴，得气之清也。松相之后凋，得气之刚也。惟人者得炁之正，而不全也。经曰：三气为天地之尊，九气为万物之根。若人者能保九气之根，上合三气之尊，贵执甚焉。患乎不知矣。人但贵其气而不知其所从来，不亦浅乎。气本生乎精，精藏乎肾，则知气者，精为之根也。既知其根，则可以言致命也。故四曰固其根。经曰：万物芸芸，各复归其根。归根曰静，静曰复命。修行之士，必以静守之，然后根深而蒂固矣。故庄子曰：无摇汝精，乃可以长生。形得神以住，神得气而灵，可以还元，可以成丹，是与三元合德，九气齐并也。原夫《九天生神章》，皇上天禁书，不因劫运之交，无因而传焉。盖欲夫倒置之俗胜，必欲跻之於仁寿之乡，开化於未悟者也。上陈三宝，开化天地人及万物，咸禀育焉。次演九章，生立九天。人禀九气，以为命元，头象九天，上列九宫，身藏九府，以象九州，外开九户，以象九野，一身之用，岂外夫九气耶。用之全者，上升九天，用之次者，终於尸解，不知其用者，徒受一形，若寄气而行。是道也，人人具有，而不能致之者，何耶。私心胜而事物夺矣。三皇之时，民淳事简，大道不隐，人皆知修身之要，故有千二百岁厌世而上升者。故闻经曰：上古有真人，提挈天地，把握阴阳，呼吸精气，独立守神，肌肉若一，故能寿比天地，无有终时。自经秦火之变，三皇之书湮没不见，於世独惟《难经》 、《素问》 存，而为医者之学。故书序曰：三皇之书，言大道也，自后世穷遂丧。修身养命之法，虽不断如线，继之佛法浸入中国，以寂灭为乐，然指断臂，去本益甚，则吾大道之学，愈不明矣。顷日东南归，因乡人任公贤良，谓曰：生神章寔道家之大原，人多看转，前虽有玉蟾子注疏，其词简要，恨学者难造焉。若详解之，使人人易晓，不为无补也。其言有当於心，焚修之暇，愿所学焉。昔欧阳文忠公，平生不喜道家之学，晚年守亳社，始有所悟。一日访道於石塘隐者，愿有学焉。隐者曰：公屋舍已坏；难复语此。但能明了前境，犹庶几焉。文忠公道德文章卓绝当世，岂无受道资质耶。尚谓失之东隅，仅了前境，又况资质不如文忠公者耶。得是道者，九祖同仙，奚前境之可患。强自取枉，柔自取束，可不勉哉。大宋开禧元年岁次乙丑五月初一日，绵州冲虚观道士王希巢隐贤序。
　　洞玄灵宝自然九天生神玉章经解卷上
　　绵州冲虚观道士王希巢隐贤解
　　天宝君者，则大洞之尊神，天宝丈人则天宝君之祖气也。丈人是混洞太无元高上玉虚之气，九万九千九百九十亿万气。后至龙汉元年化生天宝君，出书时号高上大有玉清宫。
　　天地者，形之大。劫运者，时之大。有形，斯有数。有时，斯有变。数穷时变，会归於坏，独惟三清至圣、九天真王，非形之所拘，非数之所摄。故劫劫长存，后天不老。天宝君者，乃万道之祖，号大洞尊神。故教中三洞之上，有大洞一法，论回风混合之道，非下格小仙之所参。见在人身，为太一帝君。谨按《上清大洞经》云：上结三元，下结万物，静用为身，动用为神。又称丈人者，为众父父者也。三元者，一混洞太无元，二赤混太无元，三冥寂玄通元。《正一经》云：太无变化，三气明焉。太无为未始之始，三元为造始之根，根於无而始於元，三气於是生焉。元始之名，盖取於此。是以三元乃生三气，三气乃太空自然之气也。空生於玄，玄生於元，元生於始，故《开天经》曰：元气运而天地立焉。三气虽生，未始有封也，乃名混洞。《度人经》云：混洞赤文，无无上真，开明祖劫，化生诸天是也。三元官中三气正神，乃水火之元精，下应人身心官两肾，在天主治北斗，及符尔灵文盟券等。人若修道保真，功德圆备，於是三神与己俱升，即混合之道也。三神乃唐、葛、周三将军也。昔至和间，仁宗不豫已三日矣。病少间，自言梦行荆棘中，周章失路，有神人被金甲，谓帝曰：天以陛下有化心，锡一纪之寿。帝日：吾何当归。神人曰：请以臣之车辂相送。帝登车问神何人，对曰：臣所谓葛将军者。帝寤，令检按《道藏》 ，果有葛将军，主天门事，因增其位，立庙京师。惜是时无人上奏，以为身之神也。玉虚之气，本一炁也。故三号并同。藏中有玉虚、玉皇之号，盖尊称也。玉以比德，皇乃天也。龙汉元年乃祖劫也。龙取其变，汉取其大。天地未形，一气游旋於太空，蜿蜓其体，变化无常，构灵结精。天真皇人见其劫开，名之曰龙汉。所以《神变经》载三皇皆龙身人首。劫初有龙祖大帝，又有龙祖之星，三十二天有龙变梵度天帝，皆此义也。
　　灵宝君者，则洞玄之尊神，灵宝丈人则灵宝君之祖气也。丈人是赤混太无元玄上紫虚之气，九万九千九百九十九万气。后至龙汉开图，化生灵宝君，经一劫至赤明元年出书，度人时号上清玄都玉京七宝紫微宫。
　　玉清为天宝君，上清为灵宝君，太清为神宝君，乃知三宝所属之号，则天宝君当称为洞真之尊神。今也独称为大洞之尊神，而不称为洞真，何耶。盖三洞未分，总名大洞，如二仪未判，名之太极。．然大洞本回风混合之道，混合乃三洞未分也。元始法王乃造化之主，先天圣人得而名焉。洞真则见於三洞既分之后，元始又兼称之。今经旨言大洞者，从本而言也。灵宝君者，从迹而言也。按《藏经众篇序义》云：洞玄是本灵宝为迹，是从迹而言也。大洞之炁，本生於空，流而为洞真，次为洞玄。洞玄之教专名灵宝，定教之祖也。所谓迹者，文字是也。龙汉元年未有文字，及至开图，文字始露。《道教所起》云：道家之教，起自三元，从本降迹，方演经诰。今灵宝君生於龙汉开图之初，完出书度人之始，观其号与其时，乃知教之祖也。又号元都玉京七宝紫微官，乃藏经之所也。然高上玉虚之气，极於九万九千九百九十亿万气，才至赤混太无之气，已少亿气，则知劫运气数差殊，不复如前，盖人之自召也。且上古有寿千万岁者，唐虞之时尚有百余岁者，今人止及七十，岂今不同古耶。均受是气，奚为之不同。盖生死周遭，既生即灭，既灭复生，智识渐昏，气数耗损。今不如昔，后不如今也。如一升之水，屡易其器，涓滴浸失，渐不及升，日往月来，其涸可待。所以生死往复，如转圆轮，不曾暂停，深可悲愍。恭惟飞天神王，以生死为己任，冒禁恳请，俾人知生神之本，灭度转轮，终归仙道，其用心可谓至矣。既得为人，勿浪自生死，当返照回光，免至失身於异类，则於仙道尚庶几焉。
　　神宝君者，则洞神之尊神，神宝丈人则神宝君之祖气也。丈人是冥寂玄通元无上清虚之气，九万九千九百九十万炁。后至赤明元年化生神宝君，经二劫至上皇元年，出书时号三皇洞神太清太极宫。
　　玉蟾子赵先生，以玉清为金官，上清为火官，太清为土官，不及木与水也。学者尝疑其说而不求其理，然五行以金为主，金本无气，孕气於震方，乃木也。金又克木，有夫妇之理，与水相生，有母子之情。五物受坏，惟金不坏，入火不焦，入水不濡，入土不伤，入木不损。至人悟此以炼丹，则金火土触类而求之，其於水木，不约而会也。古仙诗云：五行全在土，四象不离金。三宝君之祖气，本於三元，今考经本，冥寂玄通漏元字，不独蜀本，在处皆然。九天生神章，须经本朝王公钦若校勘，尚且如此，况於诸经乎。又太一试观，错为戒观，似此者多矣。混洞太无元高上玉虚之炁，赤混太无元无上紫虚之炁。上既云高上玉虚之气，则赤混太无元疑少一字，直云上玉虚之气。天宝君称高上，灵宝君自当称元上，并无上二字。及冥寂玄通，又漏元字，直云无上玉虚之炁。顷因校之，盖《道藏》无字与元字，点划相似，恐当初传写之时，误为字体重迭，因而除去，不然漏写，岂有三元之气，止有两元也，其理不通。冥寂玄通下当添元字，其上玉虚之气，俟识者正之。此春秋疑以传疑之说也。三元见《三洞宗元经》。希巢入道已来，尝息教宗太漫，学无宗师，谬误太半。间有知音者，妄自高大，所谓刻划无盐也。且以近世斋醮刊行文字观之，往往指白为黑，以无为有，识者当自见之。
　　此三号虽年殊号异，本同一也。分为玄元始三气，而治三宝，皆三气之尊神，号生三气，三号合生九气。九气出於太空之先，隐乎空洞之中。无光无像，无形无名，无色无绪，无音无声。
