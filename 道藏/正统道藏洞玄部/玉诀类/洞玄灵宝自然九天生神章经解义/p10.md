<!-- { "loadSidebar": true } -->
　　疏云：前明内德．此明外化，慈悲之教。盖已得证道者，苟不能推慈运悲，则是为贵乐所摄，增长我见，反成昧道矣。德至於此，自无是患，劝戒学者不得不然，谓苟遇此去来生死劫运之会，又当降应人天之中，为之淹留教化，成熟一切，令得道真。所谓以大智故，不往生死，以大悲故，不往长寂是也。外身者，忘己也。谓忘己济物，乃外身也。然而在我者己，以与人己愈有，则静一而不变，乃长存也。又况本无我乎。此其所以与道为一，而会真仙之良友矣。
　　亹亹玄中趣，理也。　湛湛音沈，深而清也。清汉波。代谢若旋环，椿木不改柯。
　　疏云：前章赞学人出三界之功，此章赞真人应化之勤也。谓勉勉然於玄中之趣，而俯视三界，但见清汉之波湛湛然也，乃静观万化之代谢，有若旋环之无端，惟有妙本湛然，历灾劫而不变，亦如隆冬之后，群卉尽雕，而椿木之柯，则青未尝改。此盖以物喻理，其言如此。
　　静心念至真，随运顺离罗。感应理常通，神识逮自徂。淡游初无际，繁想洞九霞。飞根散玄叶，理反非有他。
　　疏云：此段又赞前真感应之德也。至真者，乃指飞天神王也，言静心怀念，当时神王赏监七觉，领括天仙，怀慈群品，劳心兆庶，随劫运之交会，校录籍纷纭，乃能各顺条目之离散，罗布者一一区分，整然具举，则其用心可谓勤矣。此倘非悟明本体，得其要领，而应机无滞者，则不能也。故继曰：感应理常通也。盖廓然而大公，物来而顺应，及其去则无所复留，虽事物不齐，感者之机无穷，而应之理常通，实未尝少吝，所谓寂感无边方是也。神识逮自徂者，谓感之机虽不穷，而应之神妙诣理，各自造其极至也。疏云：适者，诣理也。逮者，至也。自徂者，乃自往也，盖神者妙万物而不测者也。故神之格思，不可度思，乃不行而至，不疾而速也。此谓感应之神，适诣於理，应於事物，则物各付物，事各付事，盖不待推而后能随事，各各自然，适诣其极至也。又疏云：感应之迹，乃圣人之教，随分而应，谓物品不同，根机亦异，故出三洞诸法，令其当分得悟也。理常通者，言圣人常行善救，无时而不然。《玄经》曰：常善救物，故无弃物。无论已感未感，众生各有道分，故圣人善理常以通物，有感必应，应又生感，故言感应理常通也。以其全神而应物，各至其物之极，而物不能汨之也。故此理常通，而其神适逮自徂矣。淡游初无际者，此谓淡然漠然，游於物之初，而与太虚同量，了无边际也。《南华经》所谓无何有之乡、广漠之野是也。繁想洞九霞者，盖谓上圣圆明之量，浩无边际，虽群生想念之繁多，而感应不穷，然亦莫非於此无际量中起灭，在上圣知见洞彻视之，炳若九霞之腾布也。飞根散玄叶者，夫人生而静，天之性也，感物而动，性之欲也。则是静为动之根，既以静为根，则动为枝叶矣。根本静，而散於动，则谓之飞根矣。叶本动，而动实原於静，盖亦未尝离乎是性。故云玄叶矣。玄乃性之妙也。理反非有他者，谓既悟此理，则当体寂然，反乎真理，岂复更有他哉。盖即念全真是也。夫如是，则动而无动，静而无静，非不动不静，而动静非二本矣。
　　常能诵玉章，玄音彻霄遐。甲申洪灾至，控翮王母家。永享无终纪，岂知年劫多。
　　疏云：此结末劝奖学人也。常之为言，盖无时而不然也。人能以常为法，诵玉章之文，行玉章之道，则功行显着，自可以上彻九霄之遐远也。苟值甲申之期，洪流之灾既至，则控御飞翩，而上升西王母之家矣。然此洪水之灾，盖由众生之所感果。谨按《灵宝蠲化水火灾疠经》云：天地有劫数穷极，水火之灾疠，惟上圣高尊、诸天帝王以安平之，则劫数无终，水火无激蚀之变。又云：人身有水火灾疠，惟大定无为，降火升水，以和平之，非至真上学所不能知。由是观之，则人能六根清净，大定无为，自可以平水火之疠，济阴阳之愆。是以古之上仙，体万物之真，得妙化之原，始则乘天地之正，而与造物者游，终则掌劫会之期，而为造化之主。登神冲漠，领袖太无，任世运之更迁，而真常之湛寂，尚何炁数之能拘哉。按《西王母传》云：九灵太妙龟山金母，一号太灵九光龟台金母，乃西华之至妙，洞阴之极尊。在昔道炁凝寂，湛体无为，将欲启迪玄功，生化万物。故以东华至真之炁，化生木公，西华至真之炁，化生金母。体柔顺之本，为阴极之元，位配西方，母养群品，所居官阙，有金城千重，玉楼十二，琼华之阙，光碧之堂，九层玄台，紫碧丹房，左带瑶池，右环翠水，下有弱水九重，洪波万丈，非飙车羽轮，则不可到。轩砌之下，植以白环之树，丹刚之林，空青万条，瑶干千寻。无风而神籁自韵琅然，皆九奏八会之音。应《上清宝经三洞玉书》凡有授度，咸关预焉。而神洲乃在所治之东南也。其应在人身，则梵炁之宫，土之正府，乃九宫之根也。永享无终纪，岂知年劫多者。疏云：十二年为一纪，今永享无终之纪，又岂知历年劫之多哉。故古歌云：道既无终，我体无终，从劫至劫，寿何时穷。此盖与道同体，而不可以限量论矣。
　　洞玄灵宝自然九天生神章经解义卷之四竟
　　后序
　　余解是经毕，有难者曰：天命流行，於穆不已，二炁五行，赋与万物，生生不穷，原於一炁，而主宰是炁者，一理而已。故自天界付谓之命，人物禀受谓之性，应感莫测谓之神。神一而已，在心为思，在眼为视，在耳为听，在口为言，乃至手之持执，足之运奔，千变万化，莫非一神之所为，惟用得其正则吉，失其正则凶尔。乌有分守名字，若是之殊异哉。
　　余曰：子之说诚亦有理，惜夫知其一，未知其二也。夫道之全体，浑然一致，而精粗本末，表裹之分截然，於其中毫厘丝忽，有不可得而紊者。今徒知所谓浑然者之大，而乐言之，而不知夫所谓截然者，未始相离也。子盖观诸天地之道乎。总而言之，曰天地而已，然其中则日月星辰之行其纪，雨风露雷之施其化，江湖山岳之流峙，飞走动植之生成，此岂非浑然之中，粲然截然者乎。如是之类，将其神明各有所司乎，抑亦曰神一而已乎。析而分之，不可备举，且以日之行度论之，而言则一年一周天。然而三百六十五度四分度之一，在翼不可为轸，在角不可为亢，又岂非丝忽之不可紊者乎。人身亦一天地也。今夫四支百体之区分，五藏六府之赅存，至於三万六千关节，亦莫不各有所主。故眼之官则视，而聋者不以视代听，乃至口之於言，心之於思，无不皆然。此众神名字之所以立，而统之则有宗，会之则有元也。是乌可以分裂而病之耶。
　　难者又曰：《老子》云：天得一以清，地得一以宁，人得一以灵，万物得一以生。《庄子》云：天地与我并生，万物与我为一。又云：将磅礡万物以为一，及所谓其一，与天为徒。言道之至，莫如老庄，皆主乎一，则是天地万物之殊，惟一以贯之耳。今是经反以不一为贵，何邪。
　　余曰：子知是经之旨乎。其称名也杂，其统之也一。经所谓元，即老庄之所谓一也。谓之元，谓之一，言其体也。生神之法，称名之杂，言其用也。论其体，所以举其同，论其用，所以显其异。老子曰：道生一，一生二，二生三，三生万物。此本末具举之言也。是经之论，始乎一元，而终乎天地万化，并受生成，则一之中而万者具矣。生神之道，以空洞真一为体，以变化不一为用，唯一故能静，静而后能变，变而后能化，圣功生焉，神明出焉，则一与不一，非二物也。吾闻之先圣曰：敛万炁为一炁，散一炁为万炁，合万神为一神，分一神为万神。又曰：聚则为形，散则为炁。此其阖辟敛散之道，盖与阴阳同功，天地同德。故曰：宇
　　宙在乎手，万化生乎身。推而行之，可以成人，可以成物，可以赞化育，可以参天地。非天下之圣神，孰能与於此哉。若夫知其本无，而不知其至有，知其真一，而不知其变化者，是一偏之说，安可与此同日语耶。
　　难者又曰：教中有云：情存圣量，犹落法尘。今是经教人以修习圣胎之法，无乃堕於是乎。
　　余曰：情存圣量，为未忘心法者言也，修习圣胎，为初学之士设也。若乃道全德备者，何可以此议之。吾闻之先圣曰：圣人敛万有於一息，无有一物可役吾之明彻；散一息於万有，无有一物可间吾之云为。譬之天地间，日月之升沉，风霆之鼓舞，云雾之起灭，万有之变化，往来出没，自然而然，恶识所以然，恶识所以不然。若是者，孰为圣量乎，孰为法尘乎。
　　难者又曰：尝闻释氏之说，以一切有相皆为幻妄，故其教曰无生，又曰寂灭为乐。而道家之教，乃曰长生久视，及升虚尸解，故彼目之曰弄精魂，守尸鬼者。某於此不能无惑，愿为我决之。
　　余曰：不然。道一而已，岂有彼此之分哉。且如达磨之蹑苇渡江，普化之摇铃空际，或金棺自举，或碣石藏身，其亦弄精魂，守尸鬼者乎。夫道有情有信，无为无形，自本自根，未有天地，自古以固存，神鬼神帝，生天生地，在六极之下而不为深，长於上古而不为老。无始无终，无前无后，得之者与道同久。且万物非道无以生，非德无以成。生生之理，无时不然。而生生者不生，化化者不化，夫何容心焉。余闻之先圣曰：人在道中，犹鱼在水中。人去道则亡，鱼失水则死，良由修之者有勤怠，故得之者有浅深。浅者惟及於心，深者兼被於形。及於心者，但得慧觉而已。既得慧觉，悦而多辩，灵炁泄丧，形亦随之。被於形者，形神俱妙，与道合真。显则神同於形，隐则形同於神，在有而有，在无而无，不可以形迹窥，不可以死生论，而何弄精魂，守尸鬼之云。故曰：以我之精合天地万物之精，以我之神合天地万物之神，以我之魂合天地万物之魂，以我之魄合天地万物之魄。则天地万物，皆吾精吾神、吾魂吾魄。何者死，何者生。夫如是，则乘天地之正，御六炁之变，游乎三清，而与道同体矣。故曰：至人无己。难者之疑，於是而释。余因寄呈三山蒋靖庵，既从而订之，且令附于经后。
　　淳佑壬子岁清源天庆观董思靖谨识
　　
