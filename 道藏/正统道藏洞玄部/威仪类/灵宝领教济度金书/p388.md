<!-- { "loadSidebar": true } -->
　　尊。愿以是功德，皈流斋主家，九玄七祖，亿劫种亲。伏愿春融寒域，阳狭幽关。庆云轮囷，白简风驰於天吏。祥烟馥郁，丹书雷动於地祇 
　　。无拘留逼合之忧，有侍卫送迎之喜。朱陵受化，步寥廓以游神。青极回生，泝虚无而驾景。今故烧香，自皈依师尊大圣众，至真之德。得 
　　道之后，升入无形。和：与道合真。
　　礼方　　忏方
　　三启　　三礼
　　香称法位
　　具位臣某，谨重诚上启三清上圣，十极高真，玄虚之主宰仙僚，洞府之神灵主执，三界内外，一切圣众。臣闻道判三乘，焕金书之微妙。教 
　　分七部，演玉字之希夷。慈云覆荫於幅圆，惠露涵濡於混域。下禳地祸，封山泽而制魔灵。上消天灾，召璇玑以正宿纬。昭昭威神之化，赫 
　　赫仁圣之风。提拯黔生，飘罪花而风散。翼扶黎兆，滋福树以春荣。孰非元始之纲维，亶自虚皇之橐钥。勤拳皈命，赫奕流光。沉栖迟苦海 
　　之昏迷，纷扰病源之浸润。天根旒缀，生意发如。既激切以摅诚，谅哀矜而从欲。今斋主某，三灾命值，一疾身沾，惊神药之徒尝，嗟圣勋 
　　之未显。语心内省，洁己反观。切虑积劫以来，受生之后，三宫云扰，纵意马以奔驰。九府烟迷，放心猿而腾跃。傲睨天地，轻慢神明，人 
　　纪不修，民极不立，亏忠信而背仁义，远廉耻而弃谦和，齐家有昧於检身，接物惟知於徇己。罪无大小，过有阴阳，皆纪录於玄曹，悉疏刊 
　　於黑簿。一经谴责，多惹凶灾。或七世之宗祖沈沦，密兴冢讼。或三生之仇雠执对，潜起冤憎。致炁体之颠运，而步武之跋。非赖上穹之 
　　锡庆，曷令下土之迎祥。膝步肘行，既罄再三之悃。精驰神注，重殚万一之忱。愿勑攸司，各严所隶。为齐释於冤对，即升迁於祖玄。天医 
　　灵童，运神丹而续命。尚药仙吏，传圣散以延生。六脉和平，百关调泰。无灾无害，门迎驷马之荣。多庆多祥，家衍五龙之盛。诗书奕奕， 
　　簪绂辉辉，蒙如丹祷之陈，允拜玄恩之被。上愿仪璘焕耀，经纬辉华，河洛呈祥，山林肃晏。庆金穰於地纪，益固皇基。调玉烛於天纲，克 
　　承景运。绝鼠窃於四鄙，息狼燧於三边。戾天跃渊，咸遂逍遥之境。耕云钓月，疾超清净之乡。则上明天尊大慈之化，下副臣等恳祷之诚。 
　　谨启以闻。
　　发愿
　　一愿大道流行，溥天怀德。
　　二愿一切有生，咸皆悟道。
　　三愿九夜悲魂，一时解脱。
　　四愿孤魂无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋官受福，幽显沾恩，十方仙童玉女，接侍兰烟。传臣向来所启之诚，速达俓御。太上无极大道至真玉皇上帝御前。
　　出堂颂
　　引至幕
　　谢师
　　灵宝领教济度金书卷之二百九竟
　　洞微高士开光救苦真人宁全真授灵宝通玄弘教水南先生林灵真编
　　卷之二百十
　　科仪立成品
　　资福斋用
　　天医醮仪
　　步虚　　洒净
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风，役使万灵，上卫仙翁。和：与道合真。
　　请称法位
　　具位姓某谨焚香，上启上清天医使真君，天医尚药灵官，主辨形候灵官，随病制药灵官，修合煅炼仙官，生形博士，复肌主者，治病功曹， 
　　收毒将军，三五功曹，敷药灵官，察药论病灵官，请药疗病灵官，砭石小吏，扁鹊小吏，采药童子。医脉十三科五十二天医灵官，一行官吏 
　　。伏望威聪，俯垂省录。伏闻德配玄黄，仰神功之妙密。道参经纬，瞻圣力以昭融。惟阴阳和合以收勋，斯表裹和平而奏效。六淫外感，腾 
　　沴炁於本根。五贼内攻，集灾氛於身命。非藉扶持之力，曷符归载之私。今有某志染灾危，身罹疾患。建宝斋而徼福，期迓康宁。修玉醮以 
　　首愆，密膺吉庆。靖惟陶冶，悉属钧衡。敢殚芹采之忱，庸寓葵倾之敬。伏愿翩翩云驾，飞莅玄坛，肃肃风骖，来游丹幕。少鉴再三之祷， 
　　式符万一之私。某无任激切，望恩之至，谨稽首奉请。
　　请圣　　初献
　　具位某谨焚香，上启上清天医使真君，天医尚药灵官，主辨形候灵官，天医院一行官吏。伏闻灵虚仙曹，职生生之圣德。混沌玄局，赞化化 
　　之神机。凡灾兆於地水火风，则功圆於金石草木。仰惟博爱，实本同仁。剑佩雍容，赞春生於圆昊。弁环赫奕，扶秋杀於方垓。返还备而云 
　　绕丹瓢，加减彰而烟凝阳鼎。或舂或磨，黄芽白雪之英。若锉若筛，玄蕊紫霜之妙。饵刀圭而沉痾顿愈，服铢黍而宿疢俱消。凡密运於灵威 
　　，必潜彰於奇效。今有某伏床弥月，拊枕呼天。六府九宫，偶感召於沴炁。三部九候，遂颠倒於灾氛。精神凋瘁以日零，经络衰残而风动。 
　　孰伸手援，惟剧心寒。庸致祷於虎关，爰徼期於风驭。希垂妙剂，为复生根。庶全康泰之功，允佩慈悲之造。某不胜激切之至，礼行亚献。
　　亚献
　　具位某谨焚香，上启上清天医使真君，天医尚药灵官，天医院一行官吏。咸望洪慈，俯垂洞鉴，伏闻上圣垂慈，育百昌而布惠。下愚徯德， 
　　扶二炁以资生。虽汤膏九散之性味有殊，而针砭烙灸之施为各异。四方异俗，五土殊风，非凭圣药之神奇，曷涤深殃之变化。今斋主某，等 
　　闲一疾，绵历经旬。却药谢医，省宿瑕之未涤。首愆忏过，希积垢之方除。故徼神圣以来临，希布灵通之拯济。欲望廓施应感，密运威灵， 
　　开囊中玄妙之傅，先分端绪。探肘后希夷之授，次辨根源。为调理其百关，俾和平其万窍。治湿以燥，治燥以湿，疾收勿药之功。疗寒以热 
　　，疗热以寒，速证回生之妙。昭玉醴金津而灌味，漱灵芝甘露以餔饴。即使某炁炁还元，育灵根於步武。形形返本，养妙炁於精神。行住坐 
　　卧以无虞，出入起居而有庆。上昭帝贶，下慰民情。实资化育之恩，不负维持之力。某无任激切之至，酒陈终献。
　　终献
　　某谨焚香，上启上清天医使真君，天医尚药灵官，主辨形候灵官，天医院一行官将。伏闻建班联而赞化，帝渥罗敷。殚精祲以祈厘，民情浃 
　　穆。疾痛既干於仙职，功勋宜赖於灵曹。以今香冷金猊，韵残玉簴，三献之多仪告备，一忱之庸敬克孚。愿施瞑眩之功，为整颠跻之证。款 
　　留玄幕，曲副丹忱，斋事周圆，别当奉送。
　　向来颂
　　设醮仪资福斋用
　　烧香颂
　　各礼师存念如法
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　呜法鼓二十四通
　　无上三天玄元始三炁太上老君，召出臣等身中三五功曹，左右官使者，侍香金童，傅言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关，启臣今奉为入意。以今设醮行道，愿得玉清道炁灵宝妙光下降，流入臣 
　　等身中。即使玄坛清净，内外成真，天无氛秽，地绝祆尘，琳琅振响，十方肃清，万魔不干，真诚上彻。令臣所启之诚，速达俓御太上无极 
　　大道至真玉皇上帝御前。
　　请称法位
　　具位臣某，谨同诚上启太上无极大道虚无自然元始天尊，太上大道君，太上老君，玉皇大天尊，玄穹高上帝，北极紫微大帝，太微天皇大帝 
　　，南极长生大帝，东极青华大帝，后土皇地祇，九天生神上帝，三十二天上帝，五灵五老上帝，上清十一曜真皇君，南斗六司真君，北斗九 
　　皇真君，二十八宿星君，三台华盖星君，六十甲子本命星君，泰玄枢机诸相真君，灵宝五师真君，天地水府三官帝君，北极四圣真君，九天 
　　诸司真君，三洞经箓上圣高真，诸省府院司仙真将吏，五岳五帝真君，五天圣帝，洞天福地、靖庐治化主宰仙真，本靖祖玄真师列位真人， 
　　经籍度师列位真人，北阴玄天酆都大帝，水府扶桑大帝，九垒土皇君，十宫六洞、四渎四海仙真圣众，本府州县城隍司主者，当境土地里域 
　　正神，本家司命禁将六神，三界应感，一切真灵。臣闻玄枢密运，鼓元炁以簸鸿钧。圣瑟潜张，散灵功而奠鳌极。融太虚之至粹，为妙有之 
　　真精。下御黄舆，上浮苍盖。洪纤小大，悉皈化育之仁。幽显升沉，不离生成之内。范围所被，陶冶无违。今斋主某，激切投诚，勤拳请命 
　　。六淫外袭，觉形炁之支离。五凿内攻，恍形神之凋瘁。匪赖紫虚之圣力，曷流玄极之神功。爰洁蓬茅，期圣真於月陛。兹崇苹藻，揖仙灵 
　　於星坛。虔奉灵斿，敢陈瀹祭。伏愿灵光洞焕，梵炁弥罗。绿辇丹舆，容与玄虚而莅止。琼轮羽盖，徘徊碧落以遥临。会六合之云龙，混十 
　　华之月驷。诸天日监，万圣时歆。不遗采菲之私，恪副倾葵之切。臣无任瞻天，望圣激切，屏营之至，谨稽首再拜奏请。
　　请圣
　　三界众真，醮筵列圣，适伸拜请，谅沐光临。请各整於仙班，共祇迎於帝驭。
　　降九真
　　鸾舆至止，鹤驾临轩，与醮众真，如仪朝礼。朝礼既周，请升醮席，斋士上香设拜，初进酒。
　　初献
　　重称法位
　　具位臣某，谨重诚上启三清上圣，十极高真，玄虚之主宰仙僚，洞府之神灵主执，三界内外，一切圣众。臣闻阳经阴纬，皆橐钥於九清。地 
　　纪天纲，悉权衡於三洞。自清微启慈云之荫，故赤明霈膏两之濡。日月星辰，总上玄而制天政。山川岳读，司下土以卫地章。普承德以宣符 
　　，为布恩而施恚。况得一禀五行之秀，而并三为万物之灵。语默寝兴，亶繇道炁。视听言动，夙被神光。孰非帝师之扶持，皆出圣真之主宰 
　　。凡伸控吁，必沐矜怜。今斋主某，拊枕呼天，伏床弥月。经络荣卫，沾沴炁以缠绵。魂魄精神，抱沉痾而困踬。药笼殚岐黄之技，梓里穷 
