<!-- { "loadSidebar": true } -->
　　道炁以历关。中有度人，乘神辉而溥告。严摄肃北酆之令，转轮沛南上之恩，烨烨同仁，依依博爱，校录遍提於幽爽，送迎周拔於沉灵，荫 
　　方泽之澄清，承圆丘而宵朗，古今心仰，幽显神归。臣等技侪鸠拙，量昧莺迁。端剑履於芝坛，帝恩春育。佩图策於药笈，师训冬严。宜跻 
　　林壑以云眠，乃混樊笼而风靡。拳拳补过，惜既往之分阴。切切收勋，觊方来之寸进。宪天弘道，领教度人。凡有皈投，理宜关告，况奉词 
　　旨，敢不上闻。
　　宣词
　　按如词言，情深恳切。臣闻一元委炁，心为善恶之宗。万品流形，性靡阴阳之间。锁妄云而轮转五道，乘昏雾而循环四生。尘翳业山，走林 
　　中之峻坂。光涵定水，回川上之狂澜。自非上圣觉悟於良心，曷俾下愚开发於慧性。倘超实有，即证虚无。今斋主某，俯轸幽魂，旁矜逝魄 
　　。恶根落灭，期免诸趣之往来。善芽滋丰，顿悟一乘之终始。天光内映；地记旁消，爰建立於星坛，庸敷陈於云笈。紫垣光动，玉杓飞阁道 
　　之花。碧宇香浮，云汉湛参旗之影。仰鸾和之驻景，企龙御之倾光。朱焰流金，移一天之星斗。碧霞舞翠，浮十极之烟云。灵风振而钧韶鸣 
　　，天花散而咸英奏。金芝陛列，玉□ 笑班催，重瞻穆穆之慈颜，愿降瀼瀼之惠泽。定其泰宇，瀹彼尘襟，俾一根之返源，无六用之由径。 
　　悟有为法，常清净以回旋。乘无量光，含虚空而寂蹬d 幽冥受度，天地咸宁。以今清夜，升坛行道，请法众等，运兹初捻上香。愿此香烟腾 
　　空俓上，供养无上至真道宝大罗元始天尊，金阙至尊玉皇上帝，无上清微天宫真仙众圣。臣等皈身皈神皈命，首体投地，仰依太上三尊。愿 
　　以是功德，皈流宗祧先圣，社稷尊灵。伏愿月驷骖辕，云龙翼乘。玄都侍圣，扶周雅之太平。紫府栖真，衍夏谟之允治。皇帝德扶众妙，道 
　　契三元，个重晕，月重轮，祥开舜历，书同文，车同轨，泽被尧疆。万亿年丕，敬於天休。九五位常，尊於帝祚。东宫内掖，说说开麟角之 
　　祥。外阃中朝，侃侃拱龙颜之瑞。坚金兰而佐理，守冰蘗以饰躬。今故烧香，自皈依师尊大圣众，至真之德，得道之后，保天长存。和：与 
　　道合真。
　　以今清夜升坛行道，请法众等，运兹二捻上香。愿此香姻腾空俓上，供养无上至真经宝玉晨灵宝天尊，紫微天皇大帝，禹余天宫真仙圣众。 
　　臣等皈身皈神皈命，首体投地，仰依太上三尊，愿以是功德，皈流斋主家，九玄七祖，故往灵仪。伏愿闻经见性，听法明心。服霓裳羽衣， 
　　端威仪而谒帝。聆钧天广，乐肃容止以朝元。克生种民之中，永侍圣君之侧。斋主某玄芝胤秀，丹桂流芳。帝锡春棋，门外息轮云之变。天 
　　开夜炁，身中膺海岳之休。融暖日於歌苹，溢和风於宴萼。学诗学礼，蔼翻黄戏彩之声。润屋润身，获纡紫拖朱之盛。今故烧香，自皈依师 
　　尊大圣众，至真之德，得道之后，升入无形。和：与道合真。
　　以今清夜升坛行道，请法众等，运兹三捻上香，愿此香烟腾空俓上，供养无上至真师宝五灵玄老天尊，紫微北极大帝，救苦青玄上帝，后土 
　　皇地祇，大赤天宫无边圣众。臣等皈身皈神皈命，首体投地，仰依太上三尊。愿以是功德，皈流三途滞爽，五道幽灵，旷野穷魂，寒林游识 
　　。伏愿地根断绝，天性澄舒。罪若朝霜，灌阳辉而泮涣。冤同晓露，沐晨耀以消镕。黑都停五苦之轮，阴域罢九幽之对。还灵复性，受炼更 
　　生。次冀臣等父母亲缘，师资同学，玄门了悟，紫阙逍遥。既往者飞步云宫，混形神而俱妙。见在者葆真月馆，会母子以齐仙。均书蕊籍之 
　　名，同入香林之内，证虚无道，成清净身。今故烧香，自皈依师尊大圣众，至真之德，得道之后，长享自然。和：与道合真。
　　礼方　　　忏悔
　　三启
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，与临坛官众等，谨同诚，上启虚无自然元始天尊，元极大道太上道君，太上老君，高上玉皇，十方已得道大圣众，至真诸君丈人 
　　，三十二天帝君，玉虚上帝，玉帝大帝、东华、南极、西灵、北真、玄都、玉京、金阙七宝琼台、紫微上宫、灵宝至真明皇道君，三十六部 
　　尊经玄中大法师，上相上宰上保上傅，太平下教二十四真人，西城总真王君，太乙真人，东岳上卿司命茅君，定录、保命二真人，名山洞府 
　　得道神仙，三界官属，一切真灵。臣闻道分太极，北都司禁魄之名。运启神霄，南昌着炼魂之诀。开丹庭之流火，策玄治之黄华。坤兔凝辉 
　　，坎虎升而方诸湛湛。乾乌耀彩，离龙降而阳燧煌煌。混融二五之精，配合一三之粹，磨砻阴翳，变化阳灵，陶生死以仙飞，铸天人而作圣 
　　。今斋主某禀资劫劫，赋命生生。妄境周流，尺宅溟蒙於恶垢，迷途展转，寸田跋疐於客尘。履纷秽而弗思，栖昏霾而罔觉。罪盈祸应，堕 
　　积夜之幽寥。报尽冤寻，历重泉之沉寂。凡死后形沦於阴地，皆生前心背於阳天。匪凭变炼之功，曷复轻盈之旧。聿严圭宇，肆启瑶坛，流 
　　梵唱於诸天，降灵辉於十极。伏冀金符召制，玉敕颁飞，降水火之真精，廓阴阳之妙炁。南阎彩映，郁仪腾九凤之辉。东井光浮，结璘降五 
　　龙之瑞。为炼除於阴翳，俾澡雪於阳尘。炁返故根，表里之冰壶月莹。神还旧质，前后之神观风清。普摄群灵，遍提万类。还元返本，永超 
　　劫会之期。出有入无，常享太平之运。心无苦恼，身有光明，蒙菲采之不遗，旌葵忱之无斁。斋主某道风邃整，德日冲怡，圣翊襟怀，七世 
　　之讼殃云散。神扶起处，三生之冤债冰镕。廓庭院以开春，舒帘栊而耀昼。上愿圆清广覆，方厚晏安，日月澄辉，慧虹敛彩，息狼烽於四鄙 
　　，绝蝗稼於八荒。皮服弁服之徒，占风慕义。火食粒食之众，就日归仁。舞干羽以敷文，画衣冠而示象，百昌乐育，庶物熙和。则上明天尊 
　　大慈之化，下副臣等皈命之诚，谨启以闻。
　　发愿
　　一愿大道流行，普天怀德。
　　二愿一切有生，咸皆悟道。
　　三愿九夜悲魂，一时解脱。
　　四愿孤魂无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海通同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　存神烧香
　　香官使者，左右龙虎君，侍香诸灵官，当令臣向来晚朝升坛行道之所，自然生金液丹碧芝英，百灵众真交会，在此香火炉前。当令臣学道得 
　　道，求仙得仙，斋主受福，幽显沾恩。十方仙童玉女侍卫，香烟传臣向来所启之诚，速达俓御太上无极大道至真玉皇上帝御前。
　　出堂颂下坛
　　回师
　　灵宝领教济度金书卷之四十七竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之四十八
　　科仪立成品
　　开度黄箓斋
　　九朝行道仪
　　第三日早朝
　　各礼师存念如法
　　宣卫灵咒
　　天书敷罗，下盻太微。元化生成，灵烟九回。八景六周，圣运所持。左宾赤方，右启帝扉。东华南府，灌炼辟非。回轮日耀，转盼月辉。今 
　　日大庆，万道同归。玄坛正炁，保天无衰。普告三界，驿龙风驰。和：与道合真。
　　呜法鼓二十四通
　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域，真官正神。臣今清日一升坛行道，朝谒帝真，奉为入斋意，其诸情悃，具载缄誊。
　　愿得太上十方至真道炁灵宝妙光下降，流入臣等身中。令臣所启之诚，速达俓御太上无极大道至真玉皇上帝御前。
　　请称法位
　　具位臣某，与临坛官众等，谨同诚，上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人 
　　，三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台，紫微上宫、灵宝至真明皇道君，三十六部 
　　尊经玄中大法师，上相上宰上保上傅，太平下教二十四真人，西城总真王君，太乙真人，东岳上卿司命茅君，定录、保命二真人，名山洞府 
　　得道神仙，三界官属，一切真灵。臣闻祖劫开明，仪璘上辉於三景。生根凝妙，英元内拱於五神。符雌雄混合之功，昭经纬行奔之妙。流金 
　　灭爽，廓云路之灵威。涣玉飞魂，昭酆营之圣泽。万地载希夷之祖，诸天拱灵宝之宗，隐韵徘徊，庆九和而十合。洞章参错，彰五度以三登 
　　。出教有期，度人无量。臣等身参凤箓，名玷龟图。剪棘灵台，未遂寻壑经丘之志。乘槎霄汉，莫回抗尘走俗之心。拜洪造於师坛，宽玄章 
　　於帝阙。存神飞化，期坚金石之盟。翊教罗敷，庸罄丹青之誓。凡有投告，所合关闻，今有青词，谨当宣奏。
　　宣词
　　按如词言，情探激越。臣闻九炁捆缊，拱清征於宸极。五灵焕烂，契碧落於霄维。上超生魄於朱宫，下度死魂於黑府。金珰玉佩，希微宣采 
　　萃之奇。凤简龙文，微妙示卫灵之典。流阳精於五脏，敷神景於百关，宴景度生，回骸起死。今斋主某，洗心谒帝，励志朝天。嗟逝魄之汨 
　　湮，久沦阴翳。痛元神之陷溺，莫复阳灵。凛凛而丹素谁矜，切切而紫清莫吁。爰崇星陛，肃启云签。若木流精，瑞蔼耀烛龙之旦。骞林散 
　　彩，祥光敷律凤之晨，奏金蓬以琳琅，散玉华而缥缈。黄麾晓仗，拱奕奕之神光。紫禁朝班，仰辉辉之祖炁。五老启途於琼梵，群仙策驾於 
　　瑶空。羽盖流明，宛若香林之会。霓旌顺动，何殊黎土之朝。降五色之恩纶，提万尘之苦爽。愿垂天听，俯察民情。灌沐阳精，为雪阴精之 
　　垢。返还生黑，俾消死气之尘。一时生神，千龄御景，溥天人之均庆，合家国以沾恩。以今清旦升坛行道，请法众等，运兹初捻上香。愿此 
　　香烟腾空径上，供养无上至真道宝大罗元始天尊，金阙玉皇上帝，无上清微天宫真仙众圣。臣等皈身皈神皈命，首体投地，仰依太上三尊。 
