<!-- { "loadSidebar": true } -->
　　九玄洞元炁，紫素凝玉霄。灵秀焕金门，神融茂琼条。豁落紫虚馆，庆云随化消。渊响扣灵机，法鼓振天幽。宴景玄晨关，流回薄灵飙。匡 
　　辔九天外，运驾以逍遥。徘徊紫霞峰，密治玉皇朝。万劫不俄顷，倏类二象交。虚庭无积逮，去来顺运寥。大化不改度，三晨洞灵标。琅书 
　　庆云室，琼文理清谣。合秀同玄挺，反空飞华翘。
　　谨请无想无结无爱天帝，真岳府命元自然玄照之炁，九重下降，为受度弟子
　　某，缠其身，使三关五藏，六府九宫，金楼玉室，十二重门，紫户玉合，三万六千宫府，三千十六机关，根源本始，一时生神，使万神具备 
　　，毛发生身，诸天下临以得生。
　　焚无想无结无爱天符
　　玄炁结九霄，紫玄朗太阳。飞琼凌华芒，流精凝玉霜。天真乘运回，薄云茂玄梁。冥会自相感，丹霄映轻行。幽期高晨府，携契朝玉京。灵 
　　化冲漠裹，寥寥冥运彰。流芳翳朱日，回风迅奇香。焕烂金门上，琼台吐玉英。兰芝盈玄谷，仰咽六胃昌。神逸感右宫，忧思彻洞乡。执契 
　　太霄馆，归真琼文章。
　　大圣元始天尊
　　臣谨上启五方五灵五老上帝，恭望圣慈矜悯，天泽昭宣。特为预修弟子某，降自然五芽灵液，灌沐五行，俾获具足。颁宣符命，共伺天恩。
　　五灵妙化天尊。
　　谨召青帝直符，上诣九炁青天安宝华林青阙青灵始老天君苍帝宫。请以青平青炁，灌注弟子，流入泥丸，分布九炁，焕映九户，直入肝宫， 
　　下注百脉，守护肝神，龙渊含明，九魂卫之，使肝炁郁勃，周流紫微。上营目瞳，下溉玄关，弥罗宫府，植华挺秀，受炼更生。
　　焚青帝符
　　东望重拜手，苍帝玉皇君。灵风鼓橐钥，育物布元春。云龙辔严驾，玉卫拥琼轮。枯萌泛沾及，大惠无不均。万仙歌以道，委曲戒天人。心 
　　根迷自固，拱跪戴洪仁。
　　谨召赤帝直符，上诣三炁丹天梵宝昌阳朱阙丹灵真老天君赤帝宫。请以南和绛炁，灌注弟子，流入泥丸，分布三炁，洞焕三宫，直入丹台， 
　　调和阴阳，守护心王，丹元守灵，中女大神主之。使心炁怡怿，经历六合，上营舌本，下溉三焦，升降不息，植华挺秀，受炼更生。
　　焚赤帝符
　　太景开玉枢，洞堂启金除。骞林荫瑶砌，丹鸾蹈琼珠。宝房名曲丽，明堂神所居。飞游豁云道，引目盻真都。天日水不夕，重烟锁清庐。太 
　　上勑印开，帕九罗简书。裨风树玄化，殷懃谅有余。
　　谨召黄帝直符，上诣一炁黄天宝劫洞清玉宸金阙元灵元老天君黄帝宫。请以中央黄炁，灌注弟子，流入泥丸，分布一炁，洞照黄野，直入太 
　　仓，调和荣卫，守护脾神，常在魂停，灵元主之。使一炁冲和，长津益命，上营尺宅，下溉金门，植华挺秀，受炼更生。
　　焚黄帝符
　　万天拱中宸，控驾玉化根。翘机贯亿历，洞朗辟四门。大有混皇真，纠制星宿魂。非帝道不运，有方赖之存。威忿即霜和，和预为阳春。生 
　　成握元纪，仰荷戴无垠。
　　谨召白帝直符，上诣七炁素天七宝金门玉阙皓灵黄老天君白帝宫，请以西华白炁，灌注弟子，流入泥丸，分布七炁，洞焕金宫，调和液炁， 
　　守护肺神，皓华虚成，七魄主之。使肺炁清凉，上卫神庐，下灌黄庭，槙华挺秀，受炼更生。
　　焚白帝符
　　六甲抱金关，七政守灵坛。流铃掷火化，威剑巨龙蟠。邈彼素灵真，明宪孰敢干。束制妖鬼魔，凛落霄风寒。沴炁既已息，万天俄而安。真 
　　俦荷天庇，抵颡相歌欢。
　　谨召黑帝直符，上诣五炁玄天洞阴朔单郁绝玄滋黑阙五灵五老天君黑帝宫。请以幽昌黑炁，灌注弟子，流入泥丸，分布五炁，光耀太微，流 
　　芳布泽，守护肾神，玄冥有婴，玉女灵珠主之。使肾炁盈溢，精通日月，上达昆仑，下守玉扃，植华挺秀，受炼更生。
　　焚黑帝符
　　无质统有物，渊兮上帝心。不启不发道，蕴妙化机深。恐尔漏未尽，阴想勿浸淫。轮转无涯波，苦道相迷寻。万年当谨约，一旦自湮沈。无 
　　冲落鬼境，殃遣不可任。
　　预修弟子某，真炁充盈，元神固密。三章十转，符回灵齐仙之功。万合千和，契雌雄回风之妙。神辉充映，液炁敷流，身生碧玉之英，体合 
　　飞玄之景。此皆元始慈悲之大造，实由天尊护度之深恩。所宜稽首肃恭，凝神礼谢。更凭法众，吟咏洞章。
　　吟五灵度符籍赞
　　大圣元始天尊
　　第六坛受度
　　步虚引诣无量度人天尊前上香拜
　　信礼无上大罗天无量度人天尊
　　乘烟结霜友，御辔歌寥闲。北登广寒室，玄英玉炼颜。飞步天圆上，云璈呜鼓弹。龙軿驾虎袱，朝挹扶桑暾。夕憩旗珠影，携提控九玄。遨 
　　游太空馆，徘徊运朱轮。受书登南丹，长歌亿万春。
　　臣谨上启无量度人天尊。切以诸天纪名，玉箓定超升之路。生身受度，金科摧浩荡之恩。期圆满於丹衷，必皈依於玄造。重念预修弟子某， 
　　脱尘离妄，炼质生神。北阙承恩，犹赖众真之监度。南昌注籍，庶令万物以生仙。企三十二帝之化权，实上圣真仙之主宰。秉长生箓，度善 
　　功人，护佑得道之身，扶持学仙之士。匪凭保举，曷证真常。伏冀普放慈光，广施惠泽。密行关报，期垂保度之洪恩。永赖陶镕，即纪姓名 
　　於玉简。魔试无恼，道果圆成，一如无量度人之章，密契灵宝嗣师之旨。众真监度，注上生名。玄坛表文，谨当宣奏。
　　宣表　关发　宣符奏
　　本坛恭奉道旨，关白无量度人仙吏，度人不死尊神，南极长生大君，度世司马大神，好生韩君丈人，灵宝生身受度灵官，诸天纪名灵官。请 
　　启真慈，随我神运，同诚上启三十二天上帝。恭望圣慈矜悯，帝泽昭宣。特为预修弟子某，鉴录善功，度名仙籍，颁宣符命，共伺天恩。
　　无量度人天尊　宣牒
　　谨请东方八天帝君，自然真炁，度为弟子某，护佑道果，保度善功。
　　焚东方八天符
　　广生高映，觉元洞虚。应玄九真，化交肇图。文灵运构，宗范玄都。感变总括，威招自成。绿岑迁景，皇道合明。天休耀权，炁精育魂。融 
　　罗负立，圆英隐灵。期巨神色，洪网告宁。
　　谨请南方八天帝君，自然真炁，度为弟子某，护佑道果，保度善功。
　　焚南方八天符
　　章炎通泛，坚敷济宗。虚象玄华，龙阳舞穹。微正宵艳，渊大凝冲。元关三纽，大梵飞空。隐觉隆益，天伦庆呈。神户缠络，真元散精。净 
　　握明照，徊合升迁。导骞宴云，灵应腾文。
　　谨请西方八天帝君，自然真炁，度为弟子某，护佑道果，保度善功。
　　焚西方八天符
　　刚泽微控，阴峻孤仪。贯炁冥素，宸洞开微。周化幽映，澄辉帝台。平遐挹虚，恢茂童池。结飙临育，丽元散形。阳通百六，沉芒隐阶。幽 
　　廓冥默，真峰会灵。坚丕顺道，告命骞林。
　　谨请北方八天帝君，自然真炁，度为弟子某，护佑道果，保度善功。
　　焚北方八天符
　　龙安洞变，纯阳隐玄。方本还炁，象伏高圆。神变惠允，解炼灵根。赤精纯道，咸号威尊。利云有常，德刃中丘。郁城琼垒，谅音庆流。受 
　　位玉室，大宪通幽。玄章焕落，网罗乃周。
　　预修弟子某，身沐道风，名登天录。证品受度，超三界之轮回。学道修真，悟一乘之玄奥。地祇右列，五帝司迎。神明护门，千灵有翊。克 
　　圆成於勋行，将步武於紫清。为圣君金阙之臣，作玉皇香案之吏。此皆元始慈悲之大造，实由天尊护度之深恩。所宜稽首肃恭，凝神礼谢。 
　　更凭法众吟咏洞章。
　　吟故设大法桥赞
　　大圣元始天尊
　　第七坛受度
　　步虚引诣长生护命天尊前上香拜
　　信礼无上大罗天长生护命天尊
　　朝登太微室，夕憩朝阳台。天风扇清沴，荣驾五云回。星珠罗碧汉，绰约流九垂。眇莽御明烟，圆霄宴玉墀。神虎摄万魔，灵威焕巍巍。金 
　　真检云营，玉室焕灵阶。丹丘无圆方，奇哉仙真才。
　　臣谨上启长生护命天尊。切以开列三辰之运，威光耀灿於圆方。人为万物之灵，灾害权衡於经纬。仰依仁荫，庶拜真慈。重念预修弟子某， 
　　善芽密固，道炁充周。名书上天，期进修於万善。迹参下土，未超离於五行。或飞流彗孛之凭凌，致身命运限之冲战。障魔易桡，道体庸亏 
　　。伏冀广运威神，廓清分域。凝辉舒耀，福源符山岳之云升。退舍敛芒，妖氛若虚空之电扫。庶兴居之泰定，遂葆炼之精勤。一如无量度人 
　　之章，密契灵宝嗣师之旨。众真监度，注上生名。玄坛表文，谨当宣奏。
　　宣表　关发　宣符奏
　　本坛恭奉道旨，关白长生护命仙吏，灵宝上清天灾灵官，无所不禳灵官。请启真慈，随我神运，特为预修弟子某，消息星躔，降祥辅道。
　　长生护命天尊　宣牒
　　谨请太阳帝君，度为弟子某，保固阳精，辟除灾难。
　　焚太阳符
　　赤炉丹景，圆天大明。扶桑启晨，太虚育英。九阳齐化，焕耀朱精。五帝命灵，御采飞盈。流霞洞照，降福云乘。使我自然，保天无倾。
　　谨请太阴帝君，度为弟子某，保固阴精，辟绝厄难。
　　焚太阴符
　　黄精玄晖，浮理九空。散郁寒飙，元精流通。虚波澜频，夜景飞宫。乘霞逸彩，结灵云东。天人合化，内映还童。刻名玉札，天地无终。
　　谨请五方五德星君，度为弟子某，调理五行，永保长生。
　　焚五星符
　　光流灵精，照映五方。化敷青龙，华敷丹星。素曜炼真，圆郁玄芒。中元徘徊，郁勃灵祥。洞焕下土，保庆翱翔。紫编定录，亿劫无疆。
　　谨请南斗六司真君，度为弟子某，延续寿命，辟斥灾危。
　　焚南斗符
　　太微绿景，真炁洞明。璇珠贯霞，絪缊天阶。丹华天阙，神光化孩。赤烟混合，浩劫徘徊。注我生籍，寿命巍巍。戾美呈试，流铃焕威。
　　谨请北斗七元真君，度为弟子某，圆护福寿，洗荡灾衰。
　　焚北斗符
　　飞天九晨，威镇八冥。玄神焕精。豁落天衡。乘魁命杓，削死华生。回旋枢机，出入上清。劫尘自在，眉寿天并。腾飞受福，与帝同骈。
　　谨请四余真君，度为弟子某，蠲消厄难，降福延龄。
　　焚四余符
　　玄纲斡纬，余炁彰奇。天一太乙，机眚攸宜。首尾列御，隐曜潜辉。周旋经舍，斥奸紏非。司命定录，喜庆同归。保扶运度，宰制凶衰。
　　谨请五斗星君，度为弟子某，增注生籍，斥绝灾凶。
　　焚五斗符
