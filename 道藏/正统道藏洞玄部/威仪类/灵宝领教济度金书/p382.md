<!-- { "loadSidebar": true } -->
　　职覆职载，凝祖炁之辉华。分阴分阳，胤神功之焕耀。爱日融怡於九轨，仁风鼓舞於八圆。孰非元始之纲维，亶自虚皇之主宰。上界足官府 
　　罗仙圣以承符，下域定曹僚列神灵而宣德。扶持万姓，保合群生。调化瑟而消灾沴之时行，策玄机而灭奸魅之昼舞。恩沾动植，泽被寰瀛。 
　　臣等心未钩玄，发先雕白。红埃历历，莫培梨枣以生春。白日悠悠，徒企松筠之耐岁。抱金书而励志，怀玉诀以惊心。悔过宪天，夙炳丹青 
　　之誓。立功济物，盍敦金石之盟。凡有皈投，敢忘关告。况奉词旨，敢不上闻。
　　宣词
　　按如词言，忱恂激切。斋主某身乏二三之善，运逢九六之灾。细雨斜风，初刺皮毛而致异。祁寒蕴热，终萦藏府以乖常。罔明虚实於百关， 
　　莫辨浮沉於六脉。拳拳圣祷，切切神蓍。尚绵历於朝昏，未还旧观。虑牵延於旬浃，复堕危机。几洗心而九思，惟拊躬而三省。或运限照临 
　　於威曜，或身家蕴结於深愆，或犯天地行令之威神，或触山川逆时之盩炁，或灾原於井落，或难起於亲邻。倘非请命於帝庭。曷俾全生於民 
　　室。爰崇玉陛，肆衍金科。青炁白云，溢玄虚而缥缈。降霞丹雾，盈碧落以缤纷。宝花四雨，以迎祥，钧乐九成而荐瑞。龙旗凤葆，呜阊阖 
　　清跸之音。虬节鸾旌，拥浮黎紫霄之仗。觐天颜於翠扆，敷民欲於珠坛。济济鸳行，勤勤虎拜。愿沛天人之泽，爰均家国之休。以今晚朝行 
　　道，请法众等，运兹初捻上香。愿此香烟腾空俓上，供养无上至真道宝天尊。臣等皈身皈神皈命，首体投地，仰依太上三尊，十方众圣。愿 
　　以是功德，上祝皇帝陛下。伏愿八骏开道，六龙御天。如日如云，仰巍巍之盛德。若带若砺，拱奕奕之丕基。福源浚东海之深，寿域耸南山 
　　之固。宫庭雍肃，凝甘露於万年。朝野熙和，耀景星於五夜。今故烧香，自皈依师尊大圣众，至真之德。得道之后，保天长存。和：与道合 
　　真。
　　以今晚朝行道，请法众等，运兹二捻上香。愿此香烟腾空俓上，供养无上至真经宝天尊。臣等皈身皈神皈命，首体投地，仰依太上三尊，十 
　　方众圣。愿以是功德，皈流普天率土，百氏四民。伏愿万福云臻，千殃电扫。紫炁蔼蓬茅之旦，玉烛调时。霏烟融桑梓之春，金穰应运。迓 
　　泰和於万宇，扫屯戾於千门。士农工商，咸遂有生之乐，尊卑老少，共消无妄之灾。今故烧香，自皈依师尊大圣众，至真之德。得道之后， 
　　升入无形。和：与道合真。
　　以今晚朝行道，请法众等，运兹三捻上香。愿此香烟腾空俓上，供养无上至真师宝天尊。臣等皈身皈神皈命，首体投地，仰依太上三尊，十 
　　方众圣。愿以是功德，归流斋主某。伏愿天佑生根，神扶命蒂。鼎新革故，光风拂拂於帘栊。否去泰来，霁月辉辉於庭户。步武拥泰来之庆 
　　，精神无小节之灾。上恬下熙，映祥光於眷序。内和外辑，散瑞蔼於姻亲。今故烧香，自皈依师尊大圣众，至真之德。得道之后，永保安宁 
　　。和：与道合真。
　　礼方　　忏方
　　三启　　三礼
　　重称法位
　　具位臣某，谨重诚上启三清上圣，十极高真，九天采访真君，三界内外应感真灵，天符帝帅，岁分王神，五瘟气候，一切威灵。臣闻六甲潜 
　　移，五行变化。炁或先而或后，周御岁时。运有变而有常，列司天地。配支干以明符会，定主客以建本标。辨二火之君臣，分六步之正间。 
　　上循天度，下合人身。进退纪胜复之期，大小察郁发之兆。傥天彰於灾异，则人受於札瘥。故金石草木之性味有殊，而俞穴井荥之注源无别 
　　。除令之异，扶炁之偏。虽期策於神功，实昭裨於帝力。今斋主某，业惟溺已，识昧检身。惟知鸡犬之当求，放心弗牧。罔念兔乌之暗老， 
　　善性难常。三田云扰於三彭，二炁雷犇於二竖。善不足以余庆，和不足以致祥。七情内攻，六淫外孽，致奇疾缠其经络，而沉痾困其精神。 
　　虽阴阳之寇使然，实身心之愆致尔。吁天激切，惟知首过以省愆。飨帝凌兢，所冀祈恩而降福。愿颁丹诏，飞下紫虚。移名青简之中，削字 
　　黑编之上。敕天医仙吏，降九还灵剂以蠲痾。勒时令正神，收五部祆氛而退疾。俾起居之复旧，使荣卫之如初。金符罗镇於八维，表章疆域 
　　。玉字周宣於四界，分别方隅。永无魔疠之侵，常享亨嘉之盛。春融庭院，壶天之乐意相关。日暖乡闾，福地之欢声不断。万生铭佩，浩劫 
　　戴衔。上愿地纪晏清，天纲澄御，璇玑焕耀，河汉辉华，霈犊雨於九垓，农桑并秀。息狼烽於四鄙，兵革不扬。朝富贤人，野无逸士。百昌 
　　庶类，悉融生意於虚玄。六趣九幽，普绝苦声於寥廓。则上明天尊布大慈之化，下副臣等皈命之诚。谨启以闻。
　　发愿
　　一愿大道流行，普天怀德。
　　二愿一切有生，咸皆悟道。
　　三愿九夜幽魂，一时解脱。
　　四愿孤爽无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝行道之所，自然生金液丹碧芝英，百灵众真交会，在此香火炉前。令臣等学道得道，求仙 
　　得仙，斋官受福，幽显沾恩，十方仙童玉女，接侍兰烟。传臣向来所启之诚，速达俓御太上无极大道至真玉皇上帝御前。
　　出堂颂
　　引至幕
　　谢师
　　灵宝领教济度金书卷之二百三竟
　　洞微高士开光救苦真人宁全真授灵宝通玄弘教水南先生林灵真编
　　卷之二百四
　　科仪立成品
　　保命斋用
　　禳瘟疫醮仪
　　步虚　　洒净
　　卫灵
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　请称法位
　　具位某，谨焚香上启天符帝帅，岁分王神，五瘟气候，行化威灵，天瘟地瘟山瘟家瘟神君，井瘟灶瘟阳瘟阴瘟神君，五瘟部从队伍神众，天 
　　曹主执五瘟神众，岳府主执五瘟神众，当境主执五瘟神众，今年某季准天敕令行灾主病一切神明，本府本县城隍主者，远近庙貌权衡祸福圣 
　　众，虚空鉴察，看望随喜圣众。伏闻元始开图，扇真风於九轨。虚皇抚运，宏化日於三灵。澄清宇宙之祆氛，辟斥寰瀛之故炁。寒暑燥湿， 
　　酿人事之乖常。风雨晦明，移天时之示变。致令行於地疠，而候应於天瘟。匪赖矜原，曷臻康泰。今斋主某，拊躬三省，励志九思。虐疾连 
　　朝，医未臻於圣药。沈痾弥日，卜莫际於神蓍。惟九土之纲维，属五方之主宰。敢陈礿祭，庸辂亨期。伏望月驷飘囗，肃前驱而莅止，云骖 
　　迅迈，戒后从以来游。不遗方寸之私，式副再三之祷。某不胜祈望，激切之至，谨当奉请。
　　请圣　　初献
　　某谨焚香上启五瘟神祇，列部真宰，及当境内外一切威灵。伏闻上圣垂慈，昭锡养生之诀。下愚徯惠，仰敷保命之方。维黔黎疾，辨於三因 
　　而苍昊仁。同於一视，若稽地变彝考天常。八节四时，有郁发之起伏。五运六炁，兆胜复之循环。玄曹密总其枢机，丹局潜握其政令。周行 
　　五部，巡游八区。惟业氛蕴结於身家，故戾炁扇延於启处。吹寒嘘热，凛鸡头鬼体之神明。倒瓢负炉，峻马首人身之部从。或流毒於溪涧， 
　　或鼓衅於山林，瘴疠兆兴，疫瘟攸起。匪上祈於帝泽，曷下拯於民生。今斋主某，十善莫修，百非夙着。上天谴责形骸，外袭於灾殃。下鬼 
　　诉诬荣卫，内伤於咎衅。勋赊仓扁，功邈歧黄。觉经络之支离，恍精神之颠倒，伏床积日，拊枕呼天。故修保命之斋，庸致回生之请。所冀 
　　慈仁广覆，惠爱垂怜。赦既往之愆尤，消除众苦。锡方来之安乐，释散多灾。全金石草木以安和，俾出入行藏而快利。室家胥庆，顿无传染 
　　之虞。闾里平宁，永绝沉绵之患。蒙如丹祷，允荷洪休。某不胜祈俟之至，谨伸亚献。
　　亚献
　　某谨焚香，上启五瘟神祇，列部主宰，当境内外一切威灵。伏闻善恶天报，犹影响之相随。祸福已求，若鼓桴之胥契。凡民情过功而莫掩， 
　　皆神司惩勒以无差。今斋主某，明发彷徨，夙宵战栗。虑转轮於往世，与流浪於今生。三惑莫除，四维不戒，亏忠孝於事君事亲之际，失谦 
　　和於处家处族之间，舌在堪夸，任是非之颠倒。目成可羡，忘空色之回旋。逐蝇头而心慕虚名，徇蜗角而志图微利。六根自恣，五贼常兴、 
　　致愆书里社之曹，而罪具乡闾之职。月申日结，昭宪令於紫虚。岁奏时参，降灾危於黄混。故虔恭而内省，遂悔艾以反观。舍旧图新，昨非 
　　不习，修来改往，今是爰彰。伏愿上鉴斋忱，下昭真贶。遏灾氛而收敛，藏府清凉。斥故炁以蠲除，精神泰定。敕部伍毋侵於井落，戒官属 
　　移按於封隅。禹迹茫茫，均是三天之赤子。尧疆荡荡，毋伤九地之苍生。即俾斋主某，药奏十全，灾逃九横。金花润晓，挹永日於壶天。玉 
　　树凝霄，宴青春於福地。门庭宁谧，舍宇光辉。次冀六畜孳繁，无干时令，百昌茂育，自得生全。蒙葑菲之不遗，鉴藿葵之有造。某不胜虔 
　　切之至，谨伸终献。
　　终献　　告符
　　某谨焚香，上启五瘟神祇，列部真宰，当境内外一切威灵。伏闻至敬无文，敢罄再三之渎。大礼必简，恪伸万一之忱。宝斋既按於崇坛，玉 
　　醮复铺於法席。愿垂终惠，式印初忱。俾久病以复形，使佑骸而再肉。仰蒙厚德，当际洪恩。百和烟微，谅仙仗之欲返。千枝烬冷，冀神驭 
　　之将兴。莫挽真斿，惟增意恋。某不胜攀恋之至，谨稽首再拜奉送。
　　回軿颂
　　向来
　　灵宝领教济度金书卷之二百四竟
　　洞微高士开光救苦真人宁全真授灵宝通玄弘教水南先生林灵真编
　　卷之二百五
　　科仪立成品
　　北帝斋用
　　官将醮仪
　　请称法位
　　具位某谨焚香，上启九天尚父含元太虚一炁宗神天蓬都元帅真君，九天佐翊副元帅真君，九天上辅翊圣储庆保德真君，九天游奕玄武佑圣助 
