<!-- { "loadSidebar": true } -->
　　故烧香，志心皈命。伏愿赦除已往，锡惠方来，断绝狂霾，放开晴景，雨阴收拾，水脉归源，须臾之间，杲杲出日。即俾田畴成熟，五谷丰 
　　登，获刈升场，三农有庆。得道之后，愿得康宁。和：与道合真。
　　命魔
　　步虚
　　三启
　　三礼
　　重称法位
　　具位臣某，与临坛官众等，谨同诚上启太上无极大道虚无自然元始天尊，太上大道君，太上老君，昊天玉皇上帝，高上神霄玉清真王长生大 
　　帝，高上神霄玉清真王青华大帝，九天应元雷声普化天尊，九天雷祖上帝，上清紫微碧玉宫太乙大天帝，六天洞渊大帝，六波天主帝君，可 
　　韩司丈人天尊，九天采访使天尊，雷霆九司，诸天省府，东华西灵，执职真众，洞天福地，四海四渎，溪涧潭洞，主宰龙神，社稷山川，城 
　　隍里域，三界官属，一切真灵。臣闻水旱以时，下土徯清微之泽。丰歉有数，上帝垂黄混之恩。故雨旸率自於土神，而荒熟亶由於地职。虽 
　　云天定，亦肇人为。斋主某，罹兹水伤，未睹旱暵。溪流汹涌，雨声漕杂於风声。河渚汪洋，电势迅烈於雷势。岸多澎湃，禾尽弥漫。田畯 
　　攒眉，曷登成之有望。老农蹙頞，知收敛之无期。难卜丰年，终为凶岁。深虑家联巷陌，室并里闾。爰从无始以来，循至有身之后。庶耻不 
　　守，信义弗修。叱唾怨天，因醴酒而糜烂五谷。嗫嚅罪岁，欲糟糠而贱弃二禾。或冒风雨而不避神威，或触雷霆而罔思帝令。填塞溪涧，断 
　　绝泉源，致过犯於刑书，而罪彰於宪籍。土地主宰，里社神祇，各责谳於天廷，乃关闻於地禁。遂成淫雨，莫际晴明。自非祈福上玄，曷克 
　　流恩於下界。是以修斋行道，为忏谢於前愆。烧香诵经，俾邀迎於后贶。伏冀列真呵护，众圣矜怜。约束骄霖，返神龙於溪涧。啸命淫潦， 
　　回潜蛟於渊源。庶得呈现阳光，驱除阴翳。平畴颇绿，无滋蔓之难图。联岸俱青，有嘉禾之渐熟。指日而场圃可筑，逾时而仓廪皆盈。岁事 
　　无忧，农功有庆。嘉拜生成之造，敢忘皈向之忱。上愿四炁和平，三灵翊赞，禾生同颖，麦秀两岐。野绝惰农，乐云耕而宴喜。市无游手， 
　　乘月钓以欢呼。景星多现於林端，慧露朝濡於禾末。凤仪兽舞，咸趋允治之风。鱼跃鸢飞，均辂时雍之化。三途罢对，五苦停轮。则上明天 
　　尊大慈之化，下副臣等皈命之诚。谨启以闻。
　　发愿
　　一愿大道淡泊虚无，安闲空寂，澄清自居，广开法门，教导顽夫，皆蒙惠泽，精苦自修，预以同学，普得升虚，与天相保，长存无忧。
　　二愿诸天结气澄清，高虚广覆，保真固灵，气候调节，四运和平，国安民丰，普天闲宁，广济一切，惠达有生，保天长存，亿劫不倾。
　　三愿土地覆载无穷，安平不陷，海沦不崩，保镇家国，兆民兴从，养生安死，惠周十方，禾稼滋植，营运日丰，咸得覆载，万类皆从。
　　四愿日月二景高明，无有孛蚀，亏盈安清，光照诸天，洞消暗冥，保固劫运，世祚和平，普加润泽，惠洒众生。
　　五愿星辰与天齐光，转烛照耀，朗映十方，各安其位，经纬直行，保镇家国，无有灾伤，四海宁一，普愿兴昌。
　　六愿四时随节推迁，景气和调，无有灾患，疫毒消灭，普天安平，五谷丰熟，国富民欢。
　　七愿浮云结炁聚烟，飞空高澄，荫覆玄玄，隐则无为，散则弥天，神仙同居，结友众真，惠流一切，兴国爱民，普济群生，人同劫年。
　　八愿风雨徧洒无穷，普加施泄，受其发扬，万物滋生，国储民丰。
　　九愿五岳各安其方，巍巍包藏，长为仙宫，安镇国祚，保天无终，护度一切，莫不仰宗。
　　十愿江海荡荡无极，含容恢廓，无细不植，渊奥柔惠，润加蠕息，天人获庆，年同劫石。
　　十一愿帝王国主日昌，四镇安睦，兵革不扬，天人歌唱，吉应来翔，敷教济济，威化扬扬，兆庶称庆，长乐未央。
　　十二愿蝖飞蠢动，已生未生，咸蒙安全，普得生成，皆见元气，受阳之形，草木果林，经冬不零，一切济度，靡不鲜荣。和：与道合真。
　　存神烧香
　　香官使者，左右龙虎君，侍香诸灵官，当令臣午朝建斋之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋官蒙福，幽显沾恩，十方仙童玉女，接侍香烟。传臣向来所启，速达径御太上无极大道至真玉皇上帝御前。
　　出堂颂
　　灵宝领教济度金书卷之二百四十七竟
　　洞微高士开光救苦真人宁全真授灵宝通玄弘教水南先生林灵真编
　　卷之二百四十八
　　科仪立成品
　　祈晴斋用
　　晚朝行道仪
　　烧香颂
　　各礼师存念如法
　　宣卫灵咒
　　五星高耀，瑞炁飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁同流。神 
　　光照夜，阴翳俱收。万仙降格，扇景乘飙。群生咸遂。惠遍神州。和：与道合真。
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入斋意。以今落景，升坛行道，愿得玉清道炁灵宝妙光下降，流 
　　入臣等身中。令臣所启，速达径御太上无极大道至真玉皇上帝御前。
　　谨称法位
　　具位臣某，与临坛官众等，谨同诚上启太上无极大道虚无自然元始天尊，太上道君，太上老君，昊天玉皇上帝，高上神霄玉清真王长生大帝 
　　，高上神霄玉清真王青华大帝，九天应元雷声普化天尊，九天雷祖上帝，上清紫微碧玉宫太乙大天帝，六天洞渊大帝，六波天主帝君，可韩 
　　司丈人天尊，九天采访使天尊，雷霆九司，诸天省府，东华西灵，执职真众，洞天福地，四海四渎，溪涧潭洞，主宰龙神，社稷山川，城隍 
　　里域，三界官属，一切真灵。臣闻大道杳冥，凿帝江而莫测。至真恍惚，游圣海以无方。希夷上闻於六虚，微妙下该於万有。风雨霜露，潜 
　　旋润泽之功。草木山川，昭布发生之德。成终成始，拱后拱前，凡委炁以流形，皆收功而禀命。臣等卑卑磨蚁，碌碌坎蛙。佩龙戒於心前， 
　　堪嗟短景。采鸾书於肘后，徒羡长年。功未积於红尘，过已深於碧海。济人利物，敢忘受道之初忱。赞化宣仁，期秉学真之终志。凡有投告 
　　，所盍关闻。晚朝青词，谨当敷奏。
　　宣词
　　按如词旨，谅垂渊听。臣闻国以农为重，春耕期享於丰年。民以食为先，秋敛觊登於乐岁。苟东作或际淫潦之苦，则西成曷圆丰稔之欢。睠 
　　彼田畴，每邻湖泊多岸高而亩下，易被损伤。率畦低而塘深，常罹淹浸。乃自仲春之候，驯至季夏之时。急雨疾风，挟迅雷而连旬不止。惊 
　　波骇浪，泛狂润而数月无休。秧莫抽芽，禾难吐颖。非赖三灵之协佑，奚繇一饱之安全。爰洁茅庭，聿严芝座。降三华之宝辇，来十极之琼 
　　轮。旌葆葳蕤，旛花焕映，一忱请命，百拜陈情。为斋主某，开拓晴光，解除霖潦。俾耘耔之尽力，庶刈获之从心。以今晚朝行道，请法众 
　　等，运兹初捻上香。愿此香烟腾空径上，供养无上至真道宝。臣等皈身皈神皈命，首体投地，愿以是功德，上祝皇帝陛下。伏愿阴阳合德， 
　　覆载同功。治越虞朝，致兽舞凤仪之瑞。政过汉代，开马生龙见之祥。来王而四海会同，入觐而八荒拱伏。耕者让畔，负黼扆而礼修。道不 
　　拾遗，尽衣冠而刑措。今故烧香，自皈依师尊大圣众，至真之德。得道之后，保天长存。和：与道合真。
　　以今晚朝行道，请法众等，运兹二捻上香。愿此香烟腾空径上，供养无上至真经宝。臣等皈身皈神皈命，首体投地，愿以是功德，皈流四岳 
　　九牧，万姓四民。伏愿王纲调理，帝化赞襄。烟阁图形，书元勋於竹帛。云台纪字，耀成绩於旗常。熙熙而治洽八埏，皡皡而政敷九轨。月 
　　堂负耒，喜五谷之告成。云岫驱车，欣百工之贸易。今故烧香，自皈依师尊大圣众，至真之德。得道之后，长享自然。和：与道合真。
　　以今晚朝行道，请法众等，运兹三捻上香。愿此香烟腾空径上，供养无上至真师宝。臣等皈身皈神皈命，首体投地，愿以是功德，皈流亲民 
　　阳掾，佐政阴僚。伏愿输忠佐主，守爱御民。三异政成，剖竹惠周於里巷。一同恩洽，种花春满於郊原。禀正直以宪天，敷慈祥而制地。山 
　　川领职，普膺十赍之华。里社持权，班萃九迁之宠。今故烧香，自皈依师尊大圣众，至真之德。得道之后，长享自然。和：与道合真。
　　礼方　　忏方
　　步虚
　　三启
　　三礼
　　重称法位
　　具位臣某，与临坛官众等，谨同诚上启太上无极大道虚无自然元始天尊，太上大道君，太上老君，昊天玉皇上帝，高上神霄玉清真王长生大 
　　帝，高上神霄玉清真王青华大帝，九天应元雷声普化天尊，九天雷祖大帝，上清紫微碧玉宫太乙大天帝，六天洞渊大帝，六波天主帝君，可 
　　韩司丈人天尊，九天采访使天尊，雷霆九司，诸天省府，东华西灵，执职真众，洞天福地，四海四渎，溪涧潭洞，主宰龙神，社稷山川，城 
　　隍里域，三界官属，一切真灵。臣闻常雨常旸，虽自天灾之降。或丰或歉，率由民欲之招。故上天每爱民而施仁，而下民惟咈天而造业。机 
　　椷所系，影响则同。今斋主某，矜此岁华，莫逢晴霁。凝眸暴雨，注晴檐而挟助狂风。极目惊波，压岸谷而泛飘滚浪。阴阳昏翳，天地悲号 
　　。林亡栖乌之巢，泽矢避兽之穴。野农疾首，纵袯襫恢以奚为。村老痛心，惟桔槔之曷用。狂霖若此，望岁何期。深虑凡厥有生，自从往劫 
　　，弗修人事，罔念天威。贱谷米以育鸡豚，图糟糠而造酒醋。凶年厚积，伺市价之有赢。富岁必藏，校村储之多蓄。斗升宽狭，丈尺低昂， 
　　致罪籍之登名，或刑编之纪字。会合地主，关告天廷。遂成霖雨之灾，莫副晴明之愿。自匪开心而首谢，奚繇如意以恳祈。是以舒坛建斋， 
　　俾忏除於往咎。转经行道，为迎辂於新厘。伏愿十极呈祥，九天锡庆。焕丹纶於空界，收拾阴霾。湛紫綍於天中，开明阳耀。庶得曦轮焕景 
　　，云盖停阴。秀芃芃而实离离，相将秋敛。黍与与而稷翼翼，取次冬藏。蒙如监映之私，允拜提携之造。上愿经法流演，洞辅宣行。曦璘光 
