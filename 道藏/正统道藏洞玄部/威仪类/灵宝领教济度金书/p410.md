<!-- { "loadSidebar": true } -->
　　道至真三宝上帝，九宸帝真御前。
　　请称法位
　　具位臣某，谨同诚上启太上无极大道虚无自然元始天尊，太上大道君，太上老君，昊天玉皇上帝，高上神霄玉清真王长生大帝，东极青华大 
　　帝，九天应元雷声普化天尊，九天雷祖上帝，上清紫微碧玉宫太一大天帝，六天洞渊大帝，六波天主帝君，可韩司丈人天尊，九天采访使天 
　　尊，雷霆九司，诸天省府，东华西灵，执职真众，洞天福地，四海四渎，溪涧潭洞，主宰龙神，社稷山川，城隍里域，三界官属，一切真灵 
　　。臣闻鸿钧肇运，鼓元炁於无形。鳌极开图，敷真精於有象。御三际而清班星列，周十极而玄职云罗。雨露元私，共布裁成之令。雷霆有赫 
　　，潜操化育之权。抚兆庶於幅圆，爱黔黎於寰宇。凡禀生而受命，悉委炁以流形。臣等快睹玄枢，欣叨真荫。班催龙尾，誓殚力以对扬。身 
　　近狮头，盍同心而参赞。宪天弘道，开德宣符。今有青词，谨当宣奏。
　　宣词
　　按如词言，备殚忱切。臣闻天田焕角，标春作於东维。天庾辉奎，纪秋成於西舍。示三农耕种之候，彰百谷登稔之期。天何言哉，子庶民则 
　　曰雨而雨。民亦劳止，母万物则时旸而旸。倘久旱之未苏，则荐饥之可卜。亶繇帝贶，式慰民情。况乡村当甸遂之遥，而田亩接郊原之邃。 
　　出而作，入而息，躬耕期度於年饥。早则营，暮则休，服田觊越於岁歉。乃从春季，驯至夏中。畏日炎风，昼尽焦於土石。沈霾昏雾，夜悉 
　　隐於山林。播种无期，收成曷望。嗟野农而流涕，致田峻以垂怜。秋令相将，固皆为鹄鹑之狼狈。冬时次第，必难免鸿雁之流离。谅天灾示 
　　变於方圻，抑人事乖常於圆昊。致罹亢夏，旲遂有秋。非垂雨露之恩，曷副云霓之望。爰宗星陛，恭启云囊。辂天仗於清虚，徼神仪於碧落 
　　。所冀帝心简在，民欲允从。降甘泽而其馌其耘，备殚地力。勒骄旸而如驱如扫，方慰人情。收红腐以盈仓，贮乌邪而溢廪。欢腾井邑，庆 
　　浃郊圻，以今晚朝，升坛行道，运兹初捻上香。愿此香云腾空俓上，供养无上至真道宝九宸帝君。臣等皈身皈神皈命，首体投地，仰依太上 
　　三尊。愿以是功德，上祝皇帝陛下。伏愿八溟并福，五镇齐龄。出图出书，甘露天昭於瑞应。同文同轨，醴泉日耀於祥符。显巍巍有道之长 
　　，溥荡荡无为之化。东宫藩辅，丕赞皇图。中阃妃嫔，光扶帝业。内外佐半千之运，古今迈三五之期。今故烧香，自皈依师尊大圣众，至真 
　　之德。得道之后，保天长存。和：与道合真。
　　以今晚朝，升坛行道，运兹二捻上香。愿此香云腾空俓上，供养无上至真经宝九宸帝君。臣等皈身皈神皈命，首体投地，仰依太上三尊。愿 
　　以是功德，归流九州八极，万姓四氏。伏愿时和岁丰，风调雨顺。惟厥疆畎，既无蟊蟘之忧。易其田畴，永绝螟蝗之患。暑葛寒衣而自足， 
　　耕食凿饮以相欢。学礼学诗，月评兄着。润身润屋，风俗嘉成。极大定以时雍，故泰和而咸若。今故烧香，自皈依师尊大圣众，至真之德。 
　　得道之后，升入无形。和：与道合真。
　　以今晚朝，升坛行道，运兹三捻上香。愿此香云腾空俓上，供养无上至真师宝九宸帝君。臣等皈身皈神皈命，首体投地，仰依太上三尊。愿 
　　以是功德，归流山川祀典，社稷真灵，井邑列祠，城隍庙貌。伏愿博爱存心，同仁有物。上界足官府，契天心而正天时。下域定曹僚，尽地 
　　力而全地利。运雷车而八方震动，牧雨工而四野涟漪。啸命神龙，毋分疆界，扫除旱魃，广润乡闾。成岁事於三登，护农工於一视。今故烧 
　　香，自皈依师尊大圣众，至真之德。得道之后，永保安宁。和：与道合真。
　　礼方　　忏方
　　诵木郎咒八十一过，搅四溟缸
　　三启
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　又
　　郁郁家国盛，济济经道兴。天人同其愿，缥缈入大乘。因心立福田。靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某等，谨重诚上启三清上圣，九宸帝君，醮筵真宰，一切威灵。臣等社栎资庸，径茅质陋。庆缘宿劫，幸瞻睹於三乘。福际昌时，遂 
　　涵濡於七部。冒玷玄班而宣德，惧违青律以贻愆。进寸悠悠，谩惭鹏运。惜分切切，徒老驹阴。荷未赐於诛夷，期勉承於奏对。上敷汪濊， 
　　下副归依。今斋主力穑心劳，深耕志切。当此焦熬之候，莫逢润泽之时。思帝谴之攸兴，致天灾之荐降。切虑慢视五谷，凌蔑二禾，不勤耕 
　　而谤讟怨天，弗力种而嗫嚅罪岁。或暴风急雨，不避神驭之往来。或迅电疾雷，罔识天威之遐迩。或斗斛之收支有别，或升合之小大多殊。 
　　致黑简之书愆，与玄编之纪过降。兹旱虐收彼谷神，六合为窑。畎亩难藏於鳅鳝，一同若龟。涧沟曷宅於鱼虾，秧莫舒根，苗奚吐叶。林林 
　　晏岁，既无沾体涂足之劳。兀兀穷年，将有啼饥号寒之苦。伏愿圣心洞鉴，仁闻昭彰。檄山川祀典之神祇，暨社稷牧民之真宰。关宣所部， 
　　申饬攸司，体上圣之深慈，赦下愚之积过。回兹妖旱，为作甘霖。或二游四神之分野经行，或五运六炁之时令胜复，或霆星之逆顺，或禽宿 
　　之推移，或三式有主於变占，或六甲易违於常度。各冀遵承仁勑，收敛灾权。移风雨於都邑之比邻，檄井箕於次舍之主属。霶沱遍澍，禾尽 
　　起而蓑笠村村。霢霂咸沾，苗皆秀而耰耘处处。顿令岁寖，即睹年丰。极前仓后廪之储，室家胥庆。备左饘右粥之盛，妇子攸宁。皆由乐育 
　　之恩，允拜生成之造。上愿乾坤宁静，日月辉华，雨露涵濡，阴阳和泰，五谷熟而人民育，瑞露凝甘。三光全而寒暑平，卿云耀彩。俗富箕 
　　裘之业，家多弦诵之声。夕柝烟沈，欢生四鄙。春犁影转，喜溢三农。犬无夜吠以成功，凤有朝呜而允治。上明天尊大慈之化，下副臣等皈 
　　命之诚。谨启以闻。
　　发愿
　　一愿大道流行，溥天怀德。
　　二愿一切有生，咸皆悟道。
　　三愿九夜悲魂，一时解脱。
　　四愿孤露无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝建斋之所，自然生金液丹碧芝英，百灵雷君交会，在此香火炉前。令臣学道得道，求仙得 
　　仙，斋主受福，幽显沾恩，十方仙童玉女，接侍兰烟。向来所启，速达俓御太上无极大道至真三宝上帝，九宸帝君御前。
　　出堂颂
　　引至幕
　　谢师
　　灵宝领教济度金书卷之二百三十二竟
　　洞微高士开光救苦真人宁全真授灵宝通玄弘教水南先生林灵真编
　　卷之二百三十三
　　科仪立成品
　　雷霆斋合用
　　谢恩醮仪
　　烧香颂
　　各礼师存念如法
　　宣卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　呜法鼓二十四通
　　无上三天玄元始三炁太上老君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入意。以今设醮建斋行道，愿得玉清道炁灵宝妙光下降，流入臣 
　　等身中。即使玄坛清净，内外成真，天无氛秽，地绝妖尘，琳琅振响，十方肃清，万魔不干，真诚上彻。令臣所启，速达俓御太上无极大道 
　　至真三宝上帝，九宸帝君御前。
　　请称法位
　　具位臣某，谨同诚上启太上无极大道虚无自然元始天尊，太上大道君，太上老君，昊天玉皇上帝，高上神霄玉清真王长生大帝，高上神霄东 
　　极青华大帝，九天应元雷声普化天尊，九天雷祖上帝，上清紫微碧玉宫太一大天帝，六天洞渊大帝，六波天主帝君，可韩司丈人天尊，九天 
　　采访使天尊，雷霆九司，诸天省府，东华西灵，执职真众，洞天福地，四海四渎，溪涧潭洞，主宰龙神，社稷山川，城隍里域，三界官属， 
　　一切真灵。臣闻圆盖轻浮，运阳清而制地。方舆重晏，凝阴浊以承天。函三尊万物之灵，得一禀五行之秀。百昌云委，亶由元始之慈风。庶 
　　物露生，孰匪虚皇之化雨。今斋主扣头切切，拊已惶惶。觊尔为霖，当留心於旱虐。沛然下雨，荷垂念於农功。辄修报谢之私，庸致殷勤之 
　　敬。伏愿琼轮羽盖，前驱之朱凤翼辕。绿辇丹舆，后从之玄龙骖乘。会八纮之主执，统四海之真灵。环拱虚无，会同妙有。臣不胜瞻天望圣 
　　，激切屏营之至，谨稽首再拜奏请。
　　请圣　　初献
　　具位臣某等，重诚上启三清上圣，九宸高真，圆穹之主宰真灵，方域之神仙掾属，醮筵内外，一切威灵，臣闻潜地潜天，上圣爱同於一视。 
　　日旸日雨，下愚乐际於三登。自聚庐托处之无忧，皆饱食暖衣之有望。终岁勤动，觊仰事俯育之欢。弥月亢炎，副东作西成之乐。故民生之 
　　或匮，实帝鉴之遥矜。观蜡类首祀於谷神，而龙见先陈於雩祭。礼严祈报，事极尊崇。惧妖魃之兴灾，则嘉苗之被毒。臣等承颜枫陛，缀武 
　　笋班。跻龙尾以宣扬，志存济世。奉狮头而奏对，心切爱民。凡有归投，敢忘关告。况奉词旨，敢不上闻。
　　宣词
　　按如词言，备殚忱切。载惟井邑，散在郊原。顷缘炎亢之惊心，遂致旱乾之到眼。辉辉赤日，夹红云而连月翻飞。湛湛青天，涨炎烟而浃旬 
　　周布。田畴尽涸，沟浍皆枯。播种无期，秧不闻於刺水。登成莫卜，禾曷际於登场。耕农重足以攒眉，田畯酸心而蹙頞。奉币以告斋，幸建 
