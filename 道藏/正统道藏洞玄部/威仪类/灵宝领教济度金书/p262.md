<!-- { "loadSidebar": true } -->
　　南丹朱火，受化更生。中有炎池，陶冶爽灵。亡魂四炼，血气滋荣。云衢游宴，御景无形。
　　九天生神天尊
　　焚火炼第五符
　　南离垢质，紫金凝烟。赤炉丹景，炎花飞天。亡魂五炼，消释阴愆。返胎还元，翱翔云骈。
　　九天生神天尊
　　焚火炼第六符
　　金霄流火，注射光鲜。赤明和阳，洞照无边。亡魂六炼，本始根源。俱脱胞节，登真自然。
　　九天生神天尊
　　焚火炼第七符
　　金晶启运，左摄炎辉。玉眸诜诜，阳燧发舒。亡魂七炼，宴景太虚。上朝仙宗，后天无衰。
　　九天生神天尊
　　焚火炼第八符
　　朱陵丹华，大帝司钧。分光降炁，枯朽发生。亡魂八炼，故爽咸新。泛景郁罗，飞觐紫宸。
　　九天生神天尊
　　焚火炼第九符
　　洞阳掷火，披丹衣朱。炎精射注，绛霞呈舒。亡魂九炼，身服琼琚。真元湛寂，周流帝庐。
　　九天生神天尊
　　焚九天全形符
　　侍职引旛至九炁坛中
　　臣闻恍惚无象，光明凝空洞之中。溟津有生，精化孕飞玄之表。散太微而接景，分华盖以流英。九天结形，媾阴阳之本始。三元成德，合混 
　　沌於根源。期胞胎魂魄藏府窍景神之经络周圆，藉混洞浩旻景游融炎演之辉光郁勃。金楼玉室，万神俱备以得生。紫户黄房，五炁充盈而耀 
　　景。亶繇造化，恪证希夷。载念所度亡故某，四大各离，六如已化。茫茫宫府，飘命带以沉沦。寂寂机关，散生根而陷溺。虽役阴阳而炼质 
　　，更资离坎以还形。非凭九炁之功，曷返五行之妙。欲望三宝九天上帝至尊，飞玄景於三田，锡真光於万窍。敬诺敬顺，备还太极之精明。 
　　唱奉唱恭，密契先天之形象。降九霄之正炁，缠万体之灵源，一时生神，诸天品命。全大道回生之力，昭帝真起死之功，稽首皈依无极大道 
　　。
　　焚九天真炁符
　　第一炼
　　志心皈依奏启无上大罗天无鞅玄台中郁单无量天尊。
　　焚炼胞符
　　混合空洞炁，飞爽浮幽寥。延康无期劫，眇眇离本条。苦魂沉九夜，桑晨希阳翘。大有通玄户，郁单降晨霄。黄云凝灵府，阴阳炁象交。胞 
　　元结长命，恶根应化消。桃康合精延，二帝秀玉飘。灌溉胞命门，精练神不凋。九天命灵章，生神神自超。元君遏死路，司马诵洞谣。一唱 
　　万真和，九遍诸天朝。稽首恭劫年，　　　庆此荣旧苗。
　　九天生神天尊
　　第二炼
　　志心皈依，奏请无上大罗天无鞅玄台中上上禅善无量寿天尊。
　　焚炼胎符
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。帝真始明精，号曰字元阳。婴 
　　儿伯史元，结胎守黄房。斩根断死户，熙颐养婴童。禅善导灵炁，玄哺飞天芳。华景秀玉质，精练自成容。务玄育上生，罗列备明堂。太虚 
　　感灵会，命我生神章。一唱动九玄，二诵天地通。混合自相和，九遍成人功。大圣庆元吉，散花礼太空。诸天并欢悦，一切稽首恭。
　　九天生神天尊
　　第三炼
　　志心皈依，奏请无上大罗天无鞅玄台中梵监须延天尊。
　　焚炼魂符
　　须延总三灵，玄元始炁分。落落大梵布，华京翠玉尊。明梵飞玄景，开度长夜魂。游爽赴期归，炁炁返故根。太帝号阳堂，字曰八灵君。九 
　　关绿回道，胎炁生上元。陵梵度命籍，太一辅精延。泥丸敷帝席，三部八景分。魂生摄游炁，九转自成仙。琅琅九天音，玉章生万神。三徧 
　　列正位，炁参八辰门。玄关遏死户，灵镇律液源。应会感灵数，明道潜回轮，庆此婴儿蜕，稽首赞洞文。
　　九天生神天尊
　　第四炼
　　志心皈依，奏请无上大罗天无鞅玄台中寂然兜术天尊。
　　焚炼魄符
　　寂然无色宗，兜术抗大罗。灵化四景分，万条翠朱霞。游魄不顾返，一逝洞群魔。神公摄游炁，飘飘练素华。荣秀椿劫期，乘运应灵图。空 
　　洞生神章，琼音逸九霞。一唱万真会，骞爽合成家。九转景灵备，郁郁曜玉葩。兜术开大有，一庆享祚多。上圣回帝驾，婴儿欻以歌。不胜 
　　良晨会，一切稽首和。
　　九天生神天尊
　　第五炼
　　志心皈依，奏请无上大罗天无鞅玄台中波罗尼密不骄乐天尊。
　　焚炼藏符
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。太微回黄旗，无英命灵旛。摄召长夜府，开度受生魂。公 
　　子辅黄宁，总录具形神。玉章洞幽虚，五转天地分。炁练元藏府，紫户自生仙。数周众真会，启阳应感繁。玉女灌五香，圣母庆万年。三界 
　　并欢乐，稽首礼天尊。
　　九天生神天尊
　　第六炼
　　志心皈依，奏请无上大罗天无鞅玄台中洞元化应声天尊。
　　焚炼府符
　　应声无色界，霄映冠十方。回化轮无影，冥期趣道场。灵驾不待辔，朗然生神章。空洞谅无崖，玄爽亦为疆。练胎返本初，长乘飞玄梁。蕲 
　　畜丧天真，散思候履常。斩伐胞树滞，心游超上京。愿会既玄玄，悟我理兼忘。介福九天端，交礼地辰良。混化归元一，高结元始王。稽首 
　　俦灵运，长谢嚣尘张。
　　九天生神天尊
　　第七炼
　　志心皈依，奏请无上大罗天无鞅玄台中灵化梵辅天尊。
　　焚炼窍符
　　玄会统无崖，混炁归梵辅。务猷运灵化，潜推无寒暑。乘数构贞条，振袂拂轻羽。琼房有妙韵，泛登高神所。圆轮无停映，真仙参列序。上 
　　上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，亹亹空中伫。七诵 
　　重关开，豁滞非神武。运通由中发，高唱稽首举。
　　九天生神天尊
　　第八炼
　　志心皈依，奏请无上大罗天无鞅玄台中高虚清明天尊。
　　焚炼景符
　　清明重霄上，合期庆云际。玉章散冲心，孤景要灵会。焕落景霞布，神衿靡不迈。玉条流逸响，从容虚妙话。灵音振空洞，九玄离幽裔。感 
　　爽无凝滞，去留如解带。明识生神章，高游无终败。玄景曜云衢，迹超神方外。应感无方圆，聊以运四大。研心稽首诵，众圣共称快。
　　九天生神天尊
　　第九炼
　　志心皈依，奏请无上大罗天无鞅玄台中无想无结无爱天尊。
　　焚炼神符
　　无结固无情，玄玄虚中澄。轮化无方序，数来亦叵乘。谁云无色平，峨峨多丘陵。冥心纵一往，高期清神征。良遇非年岁，劫数安可称。浮 
　　爽缘故条，返胎自有恒。灵感洞太虚，飞步霄上冰，津趣鼓万流，潜凝真神登。无爱固无忧，高观稽首升。
　　九天生神天尊
　　具位臣某，仰谢三宝至尊，九天上帝。臣幸承昌运，叨际真风。密谢恩慈，法乾坤而化育。广施济度，运经纬以裁成。重念亡故某，降炁天 
　　关，流形人境。贱形神，涉尘垢，已丧失於玄宗。取死坏，离本根，遂颠迷於妄趣。是以体玄元之至化，运灵宝之真机。坎实离虚，升水降 
　　火，剥阴柔而陶魂魄，圆满真身。复阳健返胞胎，光明本相。出轮回於五户，脱流转於三途，受炼更生，回骸起死，实帝三天之荫，溥渊九 
　　地之恩。更愿证果周圆，传符授戒，超凡入圣，与道合真二法众运诚，赞扬功德。
　　九天称庆天尊
　　侍职引旛，诣法座前
　　咨尔真灵，部卫亡故某，来诣座前，传符授戒，返胎更生。
　　扶桑启灵运，郁郁吐青芽。妙用流金母，和合自然葩。神炁凝九宫，灵物耀绛霞。自然生人道，冥寂契仙家。
　　九天称庆天尊
　　见前亡灵结炁生神，还真复质，闻经听法，通微悟玄，既承大道之洪恩，当禀上真之慈训，澄思注念，谛听奉行。盖以九天之炁生其神，三 
　　光之炁育其质，黄白相致，混沌合形，六甲周流，五行交感，法天象地，含阴吐阳，万象森罗，千真备列，既尊且贵，天地同仁。是以首为 
　　昆仑，发为星辰，眉为华盖，眼为日月，鼻为天柱，耳为天聪，口为天门，面为天鉴，五岳四渎，八海九江，一元二仪，三光四象，五行六 
　　律，七元八景，九宫十方，莫不备焉。皆天道应妙，至神之滋生也。所以德虚正念，陶洗端思，聚炁养神，招神合形，心无苦恼，身有光明 
　　，自然升入无形，逍遥永劫。或狂躁役志，混浊存心，伤气疲神，奔神散炁，□关扰动，万窍失迷。即使魂魄沉沦，三途流□，动静善恶， 
　　随念升沉，不可忽也。今当遵依□法，宣示戒条，导涤昏蒙、开通智慧，可辞尘网，永证法轮，法众运诚，称扬妙范。
　　智慧颂
　　智慧起本初，朗朗超十方。结空峙玄霄，诸天挹流芳。其妙难思议，虚感真实通。有有竟不有，无无无不无。
　　又
　　智慧常观身，学道之所先。缈缈任玄肆，自然录我神。天尊常拥护，魔王为保言。晃晃金刚体，超超太上前。
　　又
　　智慧生戒根，真道戒为主。三宝由是兴，高仙所崇授。泛此不死舟，倏忽济大有。当此说戒时，诸天皆稽首。
　　道本虚中，戒惟正己，持纯一而端恪，屏浮秽以精专。清静根尘，却除魔恼，脱俗趋幻，离妄明真，济度迷津，戒为良筏，提携苦海，戒作 
　　慈航。自炼魄於洞阳，即返生於太漠。胎英入妙，神炁回灵，孰非戒之，神奇功用也。盖自元始法王慈悲，教主希夷养素，空碧炼真，矜万 
　　类之沉沦，示九天之科戒。倘能动心持受，洁志操修，生则贵炁养神，保身固命。死则聚神返炁，登真复
　　灵。内外清虚，始终快逸，永与道合，保天无疆，岂不乐哉。今当恭依经旨，宣演妙戒，先皈三宝，次授戒条，法众运诚，人各恭信。
　　亿劫化应天尊
　　第一皈依，混洞太无元高上玉皇之炁无上自然天宝。
　　第二皈依，赤混太无元无上玉虚之炁无上自然灵宝。
　　第三皈依，冥寂玄通元无上玉虚之炁无上自然神宝。
　　三宝既已皈依，大戒今当谛受。
　　北帝颂
　　善哉元始尊，众生慈父母。须光紫微宫，曲映九幽户。峨峨丘寒庭，回照廓冰浦。炎炎烈火焰，霈然洒法雨。圆通大哀智，常善济众苦。拔 
　　度长夜魂，今得稽首礼。
　　第一戒者，忠孝国君，师资父母。
　　第二戒者，仁慈百品众生，昆虫草木。
　　第三戒者，敬奉天地日月星辰。
　　第四戒者，钦奉三洞上经，一言一偈。
　　第五戒者，尊仰一切仙圣神灵。
　　第六戒者，慎损三宝物色。
　　第七戒者，和颜悦心，忍辱修行。
　　第八戒者，端贞谨洁，清心净体。
