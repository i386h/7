<!-- { "loadSidebar": true } -->
　　以今晚朝行道，请法众等，运兹二捻上香。愿此香烟腾空俓上，供养至真无上经宝天尊。臣等皈身皈神皈命，首体投地，仰依太上三尊十方 
　　圣众，愿以是功德，皈流斋主某。伏愿玉颜迈俗，金骨储仙。三百六旬，沸欢声而贺夏。一十二纪，袭喜气以熙春。松萝之日月长新，桑梓 
　　之春秋益茂。文献聿绵於世泽，诗书克着於家声。今故烧香，自皈依经尊大圣众，至真之德。得道之后，永保长生。和：与道合真。
　　以今晚朝行道，请法众等，运兹三捻上香。愿此香烟腾空俓上，供养无上至真师宝天尊。臣等皈身皈神皈命，首体投地，仰依太上三尊，十 
　　方众圣。愿以是功德，皈流三涂五苦，六洞十宫，苦爽囚徒，阴灵滞识。伏愿地除简对，冰绝盟言。刀化树而剑为骞，寒庭阳播。水静波而 
　　火息焰，夜壑朝明。均登快乐之乡，齐脱轮回之境。蛸翘蠢动，咸鼓舞於天机。人鬼龙仙，普赞襄於帝化。今故烧香，自皈依师尊大圣众， 
　　至真之德。得道之后，升入无形。和：与道合真。
　　礼方　　忏方
　　三启
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世享大福。
　　又
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位奉行五土斋醮法事小兆臣某，与临坛官众等，谨重诚上启太上无极大道无始天尊，太上道君，太上老君，十方无极大道道德众圣、天尊 
　　，至真大帝天帝，三十六部尊经玄中大法师，土府太皇，太始五帝，中央戊己应感真灵。臣闻天尊散甄陶之化，诞布慈风。地祇持纲御之权 
　　，承宣化雨。碧落界罗於五亿，黄舆机布於三千。上昭星宿之辉，下列山川之壮。悉根源於元始祖炁，咸宗本於无极真乘。故三洞之玉笈宏 
　　开，而九清之金书丕畅。济度幽显，提拯人天，几殚蚁悃以皈依，必锡鸿禧而普被。无幽不烛，有感斯通。今斋主某，以积善之家，筑环堵 
　　之室。先猷克绍，敢辞徒役之艰辛。后业攸基，攫渎神灵之旁午。或因构材陶甓，或因窒坎夷陵，形势所居，填凿是尚。或的煞三元之莫避 
　　，或空亡四向之有干，或莫明吊替之方，或不辨报压之位，或昧贵人之逆顺，或触直使之飞行，或修营有犯於鹤神，或造作潜干於蚕命，或 
　　符火之禁方兴役，或刑金之恶位兴工。易致灾殃，曷臻福庆。匪上资於帝渥，莫下慰於民情。狮座端严，不避再三之渎。鹓班肆观，重摅万 
　　一之忱。觊鉴愚衷，恪垂圣泽。颁青符於土下，飞丹诏於地中。龙虎乌蛇之方，提封四正。天地山风之象，管领八维。敕阴煞而伏藏，勒阳 
　　灵而效卫。太岁为众神之主，束缚地祆。中黄为列筹之宗，消除土炁。方隅安镇，龙虎承符。庭户无尘，蔼四时之佳景。宗祧有耀，延百世 
　　之荣观。遂十三义象之经营，圆九五箕畴之志愿。公私泰定，内外咸和。蒙如丹祷之勤，允被洪休之泽。上愿玄黄清晏，海岳凝澄，同颖呈 
　　祥，双岐荐瑞。仁风丕冒，无操戈挟矢之徒。化日舒迟，免竭泽焚林之役。五谷熟而人民育，三光全而寒暑平。普及含灵均陶至化。则上明 
　　天尊大慈之化，下副小臣皈向之诚。谨启以闻。
　　发愿
　　一愿大道流行，溥天怀德。
　　二愿一切有生，咸皆悟道。
　　三愿九夜悲魂，一时解脱。
　　四愿孤魂无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝行道之所，自然生金液丹碧芝英，百灵众真交会，在此香火炉前。令臣等学道得道，求仙 
　　得仙，斋主蒙福，幽显沾恩，十方仙童玉女，接侍兰烟。传臣向来所启之诚，速达俓御至真无极大道昊天玉皇上帝御前。
　　出堂颂
　　引至幕
　　谢师
　　灵宝领教济度金书卷之一百九十六竟
　　洞微高士开光救苦真人宁全真授灵宝通玄弘教水南先生林灵真编
　　卷之一百九十七
　　科仪立成品
　　安宅斋用
　　谢恩醮仪
　　烧香颂
　　各礼师存念如法
　　卫灵
　　五星高耀，瑞炁飞浮。元始集神，天地交周，玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁周流。神 
　　光照夜，阴翳俱收。万仙降格，扇景乘飙。群生咸遂，惠遍神州。和：与道合真。
　　呜法鼓二十四通
　　发炉
　　无上三天玄元始三炁太上道君，太上老君，召出臣等身中三五功曹，左右官使者，侍香金童，传言散花玉女，五帝直符，直日香客，各三十 
　　二人出。出者严装。关启玄坛天帝神君，当召此间土地里域真官正神，急上关，启臣今奉为入意。以今升坛设醮，愿得玉清道炁灵宝妙光下 
　　降，流入臣等身中。即使玄坛清净，内外成真，天无氛秽，地绝祆尘，琳琅振响，十方肃清，万魔不干，真诚上彻。令臣所启之诚，速达俓 
　　御至真无极大道昊天玉皇上帝御前。
　　请称法位
　　具位奉行五土斋醮法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，昊天玉皇上帝，南极 
　　天皇大帝，北极紫微大帝，南极长生大帝，东极青华大帝，后土皇地祇，九天生神上帝，三十二天上帝，五灵五老上帝，三十六部尊经玄中 
　　大法师，上清十一曜真皇君，南斗六司真君，北斗九皇真君，二十八宿星君，营室虚危星君，土公土吏，盖屋土司空星君，辟土宫弧矢星君 
　　，泰玄枢机三省诸相真君，北极四圣真君，三元三官帝君，灵宝五师真君，九天诸司真君，天曹诸司真君，祖师列位真君，三洞四辅、经箓 
　　法部、诸省府院司仙灵将吏，五岳五帝真君，五天圣帝，洞天福地、靖庐治化仙真主宰，本靖祖玄真师真人，经籍度师真人，北阴酆都大帝 
　　，水府扶桑大帝，九垒土皇君，土府五方大帝，南离北坎，东震西兑，四面方隅禁忌神君，本府本县城隍司主者，当境土地，里域真官，三 
　　界官属，一切威灵。臣闻圆方势奠，鸿蒙凝高厚之精。清浊禀殊，混洞结阴阳之粹。上列天星而错落，下罗地宿以包维。无色无渊，悉裁成 
　　於紫极。有象有数，尽总制於清微。故凡版筑之经营，亶属甄陶之主宰。今醮官某，肯堂肯构，宜室宜家。虑徒役之告圆，有方维之凌犯。 
　　建斋忏谢，首过十华，行道修持，言功四极。兹少殚於菲荐，庸恪露於葵忱。伏望清跸传声，丹鞘递韵。玲珑羽盖，离碧落以徘徊。缥缈霓 
　　旌，降紫虚而炜烨。八遐之琼轮骖乘，六合之瑶辇翼辕，普诣道场，听宣衷悃。臣不胜瞻天，望圣激切，屏营之至，谨稽首再拜奏请。
　　请圣
　　三界众真，醮筵列圣，适伸拜请，谅沐光临请各整於仙班，共祇迎於帝驭。
　　降九位
　　鸾舆至止，鹤驾临轩，与醮众真，如仪朝礼，朝礼既周，请升醮席斋主，上香设拜，初进酒。
　　初献
　　重称法位
　　具位臣某，谨同诚上启三清上圣，十极
　　高真，圆穹之仙圣真灵，方域之曹僚主执，三界内外，一切真灵。臣闻元始开图，洒八纮之法雨。虚皇抚运，疏九轨之慈云。林林奠枕於苍 
　　生，奕奕覆盆於赤子。巢居穴处，昭洪荒淳厚之风。榅峙欂衡，彰末运浇浮之俗。方维攸设，禁界爰兴。昭昭明星，俯灵辉而御政。荧荧暗 
　　煞，潜威炁以持钧。非上扣於德音，曷下收於刑令。今斋主某，谋心生聚，苦志修营。兴百堵以奠蜗庐，相其原湿。饬五材而协龟策，食彼 
　　林泉。爰鸠畚锸之徒，肆肇斧斤之役。庶工雨集，众力雷同。轮奂美哉，幸茨之迄就。版筑备矣，庆丹雘之有成。练日修居。涓辰爰处。 
　　深虑相宅之经始，爰暨作室之告终。绵历岁时，周延疆界。冒阳躔之旁午，戾征钩凌。犯阴煞之张皇，祆氛鼓怒。匪覃厘於圆昊，曷敛福於 
　　方垓。斋按三天，肃真灵而忏谢。坛崇九地，降仙圣以祈禳。觊奉龙恩，悉颁鹤祉。更洁蓬茅之陋，庸殚苹藻之诚。瑟缩芜章，殷勤藤椟。 
　　觊鉴观於蚁悃，庶徼辂於鸿庥。具有心词，谨当宣告。
　　宣词
　　词旨具严，仰尘渊听。九关虎豹，曷腾景以阶升。八陛龙鸾，僭凌风而乐奏。日监企询荛之德，时歆瞻采菲之仁。伏愿听卑不遗，质旁有翼 
　　。鉴丹诚於激切，流洪福於便蕃。云敛九华，秩玉醴金英而激响。烟笼三秀，漱琼浆瑶馔以流明。情见乎辞，仪不及物。臣无任激切，屏营 
　　之至，望阙谢恩，谨当亚献。
　　亚献
　　具位臣某，谨重诚上启三清上圣，十极高真，圆穹之仙圣真灵，方域之曹僚主执，三界内外一切真灵。臣闻九星五行，张经纬於天上。四维 
　　八卦，罗枝干於地中。上下交而逆顺纵横，阴阳定而飞伏吊替。龟图启秘，衡万井之灾祥。弧矢融玄，权千家之机眚。观形势则去来指掌， 
　　练时日则遐迩谋心。倘向背之乖宜，则吉凶之殊应。今斋主某仰虑辛勤，考室激励。营家或夷渊实丘，凿陂池而断地脉。或崇陵室陷，接冈 
　　陇而亘山源。罔识禁方，不知煞位。或运甓式凌於五鬼，或鸠材轻冒於九良。金神鹤神，恣掘除而莫避。定命撞命，任堆垛以弗思。或选辰 
　　昧刑德之宜，或涓时忘奇仪之向，或精差月钥，乃动土以迁延，或详辨星筹，复兴工而急切。不思生克制化之理，罔知报压胜复之方。上忤 
　　天元，下妨地禁。家分千指，虑灾埏於他时。人罄一心，冀祥开於异日。敢资陶冶，庸辂钧衡。伏愿列圣帡幪，万灵扶佑。察葵忱之激切， 
　　鉴芹采之勤渠。申饬灵曹，勑威芒而退舍。戒严真局，进德曜以临维。曲原凌冒之无知，普锡皈依之有造。已犯者退凶千步，神锡祯祥。未 
