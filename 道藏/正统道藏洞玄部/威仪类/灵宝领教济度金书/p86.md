<!-- { "loadSidebar": true } -->
　　伏以重泉碧落，孰非道炁之提封。紫简丹章，悉藉神威之管领。兹遵依於青律，庸追摄於幽关，亶冀灵通，廓施神变。上召玄虚之主执，接 
　　引群迷。下提黑壤之魂仪，超离众苦。或沦於刀兵疫疠，或殒於水火饥荒。爰分文武僧俗之殊，勿问士农工商之别，有主无主，凶终善终。 
　　或旷野之游魂，或寒林之寄影，或悲愁於地狱，或冻饿於冥郊，或胎卵湿化之流形，或鳞介羽毛之异性，并乘丹綍，摄赴玄坛。俾解脱於业 
　　缘，各逍遥於道岸。克时定今，毋违大道之章。起死更生，端藉同仁之惠。拳拳素悃，切切洪恩。
　　三献　　　宣札
　　宣七玉女符　　如意万司符
　　九天普度符　　诸使者符
　　宣牒
　　天章诞布，坛律具严。请密运於神功，为速宣於帝泽。凌云掣电，掷火流铃，明检鬼营，勑寒池而部卫。骏奔灵驭，开地户以追呼。毋负盟 
　　言，自干玄宪，敢有遏截，束送罗酆。一如灵宝玄坛律令。
　　向来
　　大献灵官醮仪
　　步虚　　洒净
　　入户各礼师存念如法
　　宣卫灵咒
　　元始虚皇，集炁居中，三境洞香，肇生穹窿。七转九虚，混合回风，变化万神，天地开通。吉日行道，万魔敬从，晨晖朗照，默运元功。执 
　　节建麾，散花太空，十方普庆，劫运元终。和：与道合真。
　　鸣法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域真官正神，急上关启臣今奉为斋意。以今升坛行道，愿得玉清道炁灵宝妙光下降，流入臣等身中。 
　　即使玄坛清诤，内外成真，天无氛秽，地绝祆尘，琳琅振响，十方肃清，万魔不干，真诚上彻。今臣所启之诚，速达俓御太上无极大道至真 
　　玉皇上帝御前。
　　请称法位
　　具位姓某，上启灵宝玄局玉山大变神王，六龙普变灵官，溟滓大梵灵官，破狱司、追摄司、天医司、监生司、五帝全形司、解结司、淙濯司 
　　、巾笥法司、炼度司、摄化司、变炼司、填挜司、给散司合属仙灵，临坛受事，一切威灵。伏闻元始开图，三洞启金书之秘。虚皇演化，九 
　　清昭玉范之玄。开夜壑以光明，昭寒庭而化育。玄曹燮理，共扬慧日之辉。丹简罗敷，诞布慈云之泽。故列僚寀，俾握机衡，化云厨而妙绝 
　　芳鲜，破幽关而追提摄取。九转显成人之效，五灵昭复质之功，荡万古之冤轮，洗千生之业网。天经地纬，迎水火於南昌。阴坎阳离，炼形 
　　神於东井。凡兹造化，具有司存。或列职於紫府玄都，或建官於青玄黄箓。上奉三天之令，下敷九地之仁，傥际斋修，盍伸皈向。今斋主某 
　　人，怜悯业类，胥溺幽冥，期垂旷荡之恩，庸拯沉沦之苦。故陈瀹祭，爰奉灵斿。伏望对菲不遗，承天符而来下。葵藿可鉴，从民欲以照临 
　　。清众运诚，志心奉请。
　　志心奉请灵宝玄局玉山大变神王，六龙普变灵官，溟涬大梵灵官，青玄破狱入狱出幽冥司官吏，北魁玄范府倒生玄司七玉女，灵宝如意万司 
　　诸大神，九天普度院三十六真人，三十六将军，玉清七道功曹，天医六职尚药灵官，九天监生大神，主产功曹，五方五帝君吏，灵宝追魂聚 
　　炁功曹，全形功曹，混元十二炁化生大将军，灵宝解冤释结灵官，能谈善说灵官，聚魂复魄灵官，脱形离苦灵官，玉清摄魂屏秽灵官，九凤 
　　破秽灵官，五方解秽官吏，天河东井君，浣濯夫人，灵宝巾笥司仙吏，青玄黄箓金木仙衣玉女，曲度司、普度司仙真灵官，南昌上宫朱陵火 
　　府炼度仙吏，主水主火大将军，火池水沼使者，火铃灵童，黄华玉女，掷火万里大将军，十二河源大将，青玄黄箓炼度官吏，玄都荚龙金龙 
　　驿吏，灵宝摄化司、变炼司、填极司、给散司仙灵官吏，临坛受事，一切威灵。上遵帝勑，下副凡情，风马云车，来临法会。
　　初献
　　伏以倾光回驾，紫清洞焕於天恩。监真度生，丹赤皈依於圣力。仰惟神武，夙着威灵。修功行於五劫之先，三灵推戴。典柜机於九霄之上， 
　　十极宣扬。御节钺以逶迤，森佩环而容与。霓章云绶，羽仪端拱於玄班。月驷风轮，卤簿周流於碧落。承恩纶而下迈，提苦爽以上征，仁化 
　　罗敷，德威焕耀。今有斋主某人，悯慈地类，荡彼天常，遵蕊笈之真科，建玉山之净供。尚虑九趣万类，六道四生。阴阳寇於生前，精神未 
　　复。水火考於死后，形骸犹羁。况冤业之互萦，与尘根之久积。魂归恶趣，魄堕畏途。非凭陶冶之神功，曷使返还於祖炁。囊封露奏，已承 
　　枫禁之允俞。驲骑风驰，谅遍槐庭而播告。愿不违於悃恼，庸恪副於忱徇。
　　亚献
　　伏以东极慈尊，体清微而应化。北酆鬼帝，拱紫极以承流。玄曹恢廓於威风，黑壤皈流於圣日。坛仪告备，将开大献之筵。惠泽敷施，愿鉴 
　　小心之切。当局行事，列职宣符，六龙妙化於芳筵，九凤肃清於尘宇。张门毁锁，振雌雄提摄之威。保真固灵，蠲荣卫疾伤之患。千冤开悟 
　　，万业消镕，荡阴垢之芬葩，复阳灵之精粹。华池澄湛，天魔、腾玉兔之辉。炎冷陆离，地魄射金乌之影。洗千生之死炁，妙八景以生神， 
　　稳上法桥，俓登道岸。庶藉神威之普被，共沾灵贶之旁敷。至於异类沉沦，久循环於业趣，亦赖同仁拯援，俾还复於人身。青律森严，洪恩 
　　赫奕，格期应感，不负勋庸。
　　终献
　　三献既周，一忱毕露。愿襜帷之暂驻，勒英荡以迟留，伺临召役之期，重赐提携之德，银演散彩，玉籁收声。黄道云开，溥十极慈悲之泽。 
　　紫垣日近，舒群灵功德之光。帝有恩言，神其善应，某不胜激切，屏营伺命之至。
　　复炉
　　向来
　　灵宝领教济度金书卷之六十四竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之六十五
　　科仪立成品
　　净供合用
　　大献早朝行道仪
　　入户
　　各礼师存念如法
　　宣卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　鸣法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童二传言玉女，五帝直符，直日香官，各三十二人出。出者严装 
　　。关启玄坛天
　　帝神君，当召此间土地里域真官正神，急上关启臣今奉为入意。以今早朝行道，愿得玉清道炁灵宝妙光下降，流入臣等身中。即使玄坛清净 
　　，内外成真，天无氛秽，地绝祆尘，琳琅振响，十方肃清，万魔不干，真诚上彻。今臣所启之诚，速达俓御太上无极大道至真玉皇上帝御前 
　　。
　　请称法位
　　具位臣某，与临坛官众等，谨同诚上启太上无极大道虚无自然元始天尊，太上虚皇玉晨大道君，金阙玄元太上老君，昊天玉皇上帝，十方已 
　　得大圣众，至真诸君丈人，十方自然灵宝天尊，随机赴感太乙救苦天尊，三十六天帝君，玉虚上帝，玉帝太帝，东华、南极、西灵、北真、 
　　玄都、玉京、金阙七宝玄台紫微上宫灵宝至真明皇道君，三十六部尊经玄中大法师，三界应感一切真灵。臣闻先天先地，虚无混一炁之宗。 
　　分阴分阳，妙有散万形之运。慧日昭宣於黄混，迷云滃蔼於黑单。惨栗寒庭，职
　　刑机於考对。凄凉夜壑，司宪网以絷维。自非上圣垂极拔之功，曷使下愚藉扶持之力。臣夙叨玄荫，获际真乘。野马纷纷，拊己易凋於梨枣 
　　。织乌衮衮，惊心将薄於桑榆。犹飞元而聚灵，
　　尚宪天而领教。凡有投告，敢不关闻。
　　宣词
　　按如词言，备切忱恂。斋主某心切同仁，志存博爱。念茫茫禹迹，多沉滞之穷魂。荡荡尧疆，几颠连之苦爽。或有主无主，或凶终命终，或 
　　炎火烧焚，或江河投溺，或虎狼吞啖，或邪虺伤残，或霜雪冻凌，或雷霆震击，或饥荒殒命，或牢狱丧身，或盗贼杀伤，或刀兵残害，或木 
　　石压损，或道路倾摧，或王法死亡，或讼庭怨恨，或鬼神执滞，或军阵诛夷，或自缢自残，或投河投堑，或中蛊服毒，或饮食含冤，或咒诅 
　　勾连，或冤雠执对，或财命缠绕，或神识颠邪，或胎产殒命，或肢体零落，或生遭疾病，或死受钉埋。展转冥途，托身无所依栖，幽域寄迹 
　　何方。不禁风悲月淡之啾啾，无奈雨暗天阴之戚戚。实堪怜悯，孰为哀矜。与斋主所度某等，期普召於玄坛，庸尽消於黑郁，龙恩浩荡，鹤 
　　驭罗敷。开定水八解之池，澄清阴医。享玉山三晨之馔，润益阳灵。降二炁之真精，陶十生之妄垢。恶根落灭，均辞北阴郁绝之乡。善蕊周 
　　圆，俓上东极妙严之境。千愆湛寂，一性清明。若木流精，乘晨光於万宇。扶桑汇彩，耀晓色於千林。金篝腾百和之芳，玉炬集千枝之丽。 
　　鸳班露祷，愿摅民欲於再三。虬御云开，期辂天休於万一。合幽冥而均庆，溥遐迩以交欢。以今清旦行道，请法众等，运兹初捻上香，归身 
　　归神归命大道。臣等首体投地，仰依太上三尊。愿以是功德，上祝社稷尊灵，宗祧先圣。伏愿云軿泛景，月御飞霄，琼圃怡神，诣玉京而侍 
　　圣。琳房御炁，觐金阙以参真。流福皇图，凝祥圣祚。今故烧香，自归依师尊大圣众，至真之德，得道之后，升入无形。和：与道合真。
　　以今清旦行道，请法众等，运兹二捻上香，归身归神归命大道。臣等首体投地，仰依太上三尊。愿以是功德，归流济主家亿曾万祖，历劫种 
　　亲。伏愿东华宴景，南上登名，陪凤驾以逍遥，疾除罪录。侍鸾舆於容与，永处福乡。袭庆五枝，流华七叶。今故烧香，自归依师尊大圣众 
　　，至真之德，得道之后，升入无形。和：与道合真。
　　以今清旦行道，请法众等，运兹三捻上香，归身归神归命大道。臣等首体投地，仰依太上三尊。愿以是功德，归流九州八极，中国外夷，滞 
　　魄孤魂，沉灵幽爽。伏愿酆城削宪，陵府书勤，玉简徘徊，录形神而起死。金符错落，超性识以更生。均脱冥郊，齐登乐界。今故烧香，自 
　　归依师尊大圣众，至真之德，得道之后，升入无形。和：与道合真。
　　礼方忏方
　　三启
