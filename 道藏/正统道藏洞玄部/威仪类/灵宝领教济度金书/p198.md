<!-- { "loadSidebar": true } -->
　　畜丧天真，散思候履常。斩伐胞树滞，心游超上京。愿会既玄玄，悟我理兼忘。介福九天端，交礼地辰良。混化归元一，高结元始王。稽首 
　　俦灵运，长谢嚣尘张。
　　旋行至西北方
　　伏以琅霄御极，敷象阙於始玄。融气凝精，翼虎关於碧落。御九重高澄之界，俯八圆苍莽之区。奎壁双星，拱清微而赞化。璇玑七政，布紫 
　　极以承符。下总神乡，旁司鬼域。今有斋主某人，谨然西北卮神灯，布帝真元府命元高仙洞笈之气，宣告玉光宝符，下开火车之狱。为亡故 
　　某人，溥及幽冥，冤亲平等，息火轮风刃之苦，登真仙妙道之乡。伏愿正阳开光，窍元返本，升不死界，快步武以登真。度受生魂，炼形神 
　　而入妙。保天无极，与道合真，谨诵灵化梵辅天生神宝章。
　　玄会统无涯，混气归梵辅。务猷运灵化，潜推无寒暑。乘数构贞条，振袂拂轻羽。琼房有妙韵，泛登高神所。圆轮无停映，真仙参列序。上 
　　上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，亶亶空中伫。七诵 
　　重关开，豁滞非神武。运通由中发，高唱稽首举。
　　旋行至北方
　　伏以紫霄御极，崇光风於太玄。炎气凝精，尊黑灵於北朔。清静冠郁单之界，玄冥临幽野之都。俯制罗酆，演元纲而布惠。仰昭阊阖，提阴 
　　境以施仁。坎镇阴郊，蓬司枵位。今有斋主某人，谨然北卮神灯，布帝真华府命元真灵化凝之气，宣告玉光宝符，下开溟泠之狱。为亡故某 
　　人，溥及幽冥，冤亲平等，息冰戟霜刃之苦，登真灵救度之乡。伏愿通阳开光，景元返本。检十宫而度品，金马驿程。摄六洞以飞仙，玄龙 
　　跃迅。长居道域，永为种民，谨诵高虚清明天生神宝章。清明重霄上，合期庆云际。玉章散冲心，孤景要灵会。焕落景霞布，神衿靡不迈。 
　　玉条流逸响，从容虚妙话。灵音振空洞，九玄离幽裔。感爽无凝滞，去留如解带。明识生神章，高游无终败。玄景曜云衢，迹超神方外。应 
　　感无方圆，聊以运四大。研心稽首诵，众圣共称快。
　　旋行至中央
　　伏以神霄御极，冠大梵於绿罗。演气凝精，流元纲於紫极。托圆盖无色之顶，统乾轮玄纪之巅。金阙玉房，耀灵光而洞朗。琼林瑶圃，拱毫 
　　相以端凝。五亿攸宗，三千共仰。今有斋主某人，谨然中卮神灯，布帝真岳府命元自然玄照之气，宣告玉光宝符，下开普掠之狱。为亡过某 
　　人，溥及幽冥，冤亲平等，息刀山剑树之苦，登玄都净土之乡。伏愿萌阳开光，神元返本。金书妙有，敕帝所以送迎。玉匮宣辉，检鬼营而 
　　部卫。恶根永谢，善性回元，谨诵无想无结无爱天生神宝章。
　　无结固无情，玄玄虚中澄。轮化无方序，数来亦叵乘。谁云无色平，峨峨多丘陵。冥心纵一往，高期清神征。良遇非年岁，劫数安可称。浮 
　　爽绿故条，返胎自有恒。灵感洞太虚，飞步霄上冰。津趣鼓万流，潜凝真神登。无爱固无忧，高观稽首升。
　　伏以百千万重，气浑沦而包地。三十六数，形磅砖以承天。高澄罗朗耀之辉，凝浊结幽寥之邈。故金楼玉室，生神妙禀於阳。灵铁垒铜，关 
　　死气潜沈於幽翳。期提死蒂，俾复生根。亶藉玄虚郁勃之辉，庶超泽垒冥蒙之垢。今则歌杨玉范，灯耀金葩。十华流演於玄纲，三极弥罗於 
　　梵气。圆方寿域，幽显福庭。伏愿亡故某，万气返还，百神混合。回骸起死，转地轮而北郁削名。监真度生，乘天辐而南丹纪字。啸朗九灵 
　　之府，旋行七宝之台。永被宸恩，常游圣境。寒庭夜壑，均照烛於晨曦。昧谷幽都，悉吹嘘於暖律。百昌茂育，庶类欢愉。为如上缘，志心 
　　称念：
　　九天生神天帝，灯光普照天尊。
　　和：不可思议功德。
　　灵宝领教济度金书卷之二十五竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之二十六
　　科仪立成品
　　开度通用
　　冥府醮仪
　　步虚　　烧香颂
　　各礼师存念如法
　　卫灵咒
　　金真绿霞，焕映三天。飞云丹霄，诸天控軿。晨辉启旦，阴翳俱捐。九微震空，五星回旋。万仙应感，自然妙玄。杳冥散景，分形亿千。蒙 
　　昧光曜，瑞降坛乾。生死蒙恩，灌炼金泉。魔王恐惧，合景三田。和：与道合真。
　　鸣法鼓二十四通
　　发炉
　　无上三天玄元始三炁太上老君，召出臣等身中三五功曹，左右官使者，侍香金童，传言玉女，五帝直符，直日香官使者，各三十六人出。出 
　　者严妆。关启玄坛天帝神君，当召此间土地里域真官正神。臣今正尔烧香，奉为某宣斋意，其诸情悃，具载表文。以今关盟三界，
　　普告十方。愿得太上十方正真生气下
　　降，流入臣等身中。令臣所启，速达俓御至真无极大道玉皇上帝御前。
　　请称法位
　　具位奉行某斋法事某，与临坛官众等，同诚上启地府北阴玄天邓都大帝，东岳大生天齐仁圣帝，地府泰素妙广真君，地府阴德定休真君，地 
　　府洞明普静真君，地府玄德五灵真君，地府最胜耀灵真君，地府宝肃昭成真君，地府神变万灵真君，地府无上正度真君，地府飞魔演庆真君 
　　，地府五化威灵真君，十宫僚佐，神灵官吏，溟泠大神，五道大神，十方道都大主者，九州社令司主者，束岳地府掌亡人案主者，东岳地府 
　　列曹主执，案掾神吏，酆都九幽地狱主者，三十六大地狱主者，一十八大地狱主者，三涂五苦无间狭石血湖主者，六道都案主者，冥关幽路 
　　主执，推鞠宪令掾吏，本州城隍司主者，本县城隍司主者，当境土地里域真官，远近庙貌一切威灵。伏闻天地流形，郁绝纲维於九地。阴阳 
　　御气，罗酆主宰於六阴。列宫洞以云联，建曹僚而星灿。山州岳渎，昭昭参赞於神机。里域城隍，赫赫共宣於圣宪。虽焕雷霆之威令，常融 
　　雨露之仁恩。凡属范围，皆归橐钥。今为斋主某，开度亡故某。上祈圣泽，下拯幽魂。缅怀统制之威，盍展司存之敬。故陈礿祭，肃迓飙许 
　　。伏望缥缈旌旗，肃前驱而来下。翩翻车马，严后从以齐临。不遗应感之私，式副翘倾之切。俯歆菲供，齐会兰场。某无任激切之至，谨稽 
　　首再拜奉请。
　　请圣　　初献
　　重称法位
　　具位某上启地府北阴玄天酆都大帝，地府十宫真君，冥关幽路一切威灵。伏闻道契春生，启庆云於东极。威符秋杀，凝昏雾於北都。由群形 
　　有迷悟之分，故一气有升沈之异。定予定夺，廓冰鉴以无私。权死权生，昭水衡而有准。虽司地禁，实握天章。今斋主某，仰虑亡故某，累 
　　劫以来，禀生之后，五贼蓊凿，二寇纷营。舌在堪夸，罔悟是非之颠倒。目诚可羡，岂思空色之回环。身贪锦绣以装严，耳悦宫商而游戏。 
　　经营纵意，业徒积於仓箱。暴殄任情，冤已寻於刀枇。昧临民之节操，失修己之纲常。圭黍必书，名久刊於黑简。锱铢备录，愆已挂於玄曹 
　　。茫茫四大之分离，杳杳九幽之遍历。匪县提拯，曷俾超凌。鹤赦罗敷，已阳回於夜壑。鸿恩汪灭，谅春满於寒庭。仰承天尊之灵光，为廓 
　　地祇之幽暗。罪无大小，均落灭於恶根。过有显微，溥荡除於业蒂。永辞黑郁，径上朱陵。蒙如丹祷之私，允藉洪恩之被。芝兰散景，黍稷 
　　非馨。庸殚一缕之忱，恪副九光之烛。某不胜虔祷之至。
　　亚献
　　具位某，谨上启北阴玄天邓都大帝，地府十宫真君，冥关幽路一切威灵。状闻千神效职，酆城乃职宪之都曹。万鬼成群，泉曲为群精之会府 
　　。罗山峻极，溟水幽深，中凝金碧之流辉，上耸空青而耀映。孰主张是，有北帝之神庭。式辅翼之，俨东皇之望岳。铁垒铄千寻之峻，铜关 
　　张万仞之崇。威令凛如，条章肃若。今斋主某，请命霄极，肆赦朔单，慈恩提应度之魂，膏泽被见囚之爽。三涂五苦，期均浃於阳华。六洞 
　　十宫，冀溥离於阴翳。冰静波而火息焰，刀化树而剑为骞。圣力弘施，释囚击於三十六狱。慈光浩荡，宽挚维於八十一牢。开讦室以空虚， 
　　破狴关而清净。即使亡故某，纶颁紫陛，綍耀黄垓。精爽飞流，竟觐骞林之境。形神悦茂，永辞金粟之都。善道逍遥，福堂游宴。亶赖威灵 
　　之曲荫，庶宣德泽以旁流。惭无及物之仪，筵开六甲。誓罄克诚之享，辞演五申。激切小忱，勤渠大造，某不胜虔祝之至。
　　终献
　　具位某，上启北阴玄天酆都大帝，地府十宫真君，冥关幽路一切威灵。伏闻帝有恩言，常昭宣於道日。神无虐政，期翊赞於玄风。兴怀长夜 
　　之苍茫，亶藉阳晨之焕耀。泽期万一，情罄再三。毋违上天严摄之章，庶应下民超凌之愿。香残翠鼎，谅云驭之将旋。星散珠镕，想风舆之 
　　欲返。旌旗云逐，卤簿星驰，辞炜烨之玄坛，归幽寥之黑阙。莫殚控挽，恪冀鉴观，某不胜依恋之至，谨稽首再拜，奉送
　　送圣
　　三官醮仪
　　法事同前
　　具位奉行某斋法事臣某，与临坛官众等，同诚上启太上无极大道上元一品赐福天官大帝君，中元二品赦罪地官大帝君，下元三品解厄水官大 
　　帝君，三元三宫二十七府阴阳水火生死罪录官，三元百二十曹仙官僚属缘佐合会威灵。臣闻道判鸿蒙，二极分罗於二气。政敷混洞，三元列 
　　御於三灵。范围紫极之神机，统制玄都之化钥。威仪翼翼，昭雨露以无私。宪令辉辉，焕日星而有赫。握司阴司阳之柄，秉主生主死之权。 
　　圣德春融，神威冬肃。以今斋主某人，开度亡故某，提携幽爽，流演宸慈。惟宣德裁成，允藉三宫之仁，渥而体道，化育直兹九府之慈。观 
　　爰陈苹藻之恭，恪寓藿葵之敬。伏愿云舆顺动，离玉阙之森罗。风驷飞驰，御瑶坛之
　　炜烨。千官雨集，万骑云从，鉴兹丹悃之诚，俯赐玄恩之被。臣不胜激切之至，谨稽首再拜，奉请
　　请圣　　初献
　　具位某谨上启太上无极大道上元一品赐福天官大帝君，中元二品赦罪地官大帝君，下元三品解无水官大帝君，三元三宫二十七府阴阳水火生 
　　死罪录官，三元百二十曹仙官僚属掾佐合会威灵。臣闻紫微帝所，天官总主於上真。黑郁神乡，地官统司於下界。惟尾闾归墟之境，接扶桑 
　　旸谷之源。越有水官，共参神职，班分上中下之品，气禀青黄白之灵。九府蝉联，列曹鱼贯，各参机而佐理，共赞务以同寅。水火之考赫然 
