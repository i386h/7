<!-- { "loadSidebar": true } -->
　　光摇旛影舞云霄，六合回旋拂晚飙。
　　泽润火车甘露溢，神超妙道永逍遥。
　　和：不可思议功德。
　　志心奉请上方玉虚明皇天尊，惟愿真光，下映混合，华旛随风飞扬，直向上方普掠地狱。令诸罪人，自识宿命，悔过知新，乘此旛光，俓登 
　　长乐，大慈大悲寻声救苦来无上尊。
　　旛缘风势任低昂，上接明皇百宝光。
　　苦爽提携宽普掠，紫霄妙域恣翱翔。
　　和：不可思议功德。
　　志心奉请下方真皇洞神天尊，惟愿真
　　光，下映混合，华旛随风飞扬，直向下方泥犁地狱。令诸罪人，自识宿命，悔过知新，乘此旛光，俓登长乐，大慈大悲寻声救苦来无上尊。
　　华旛曲映接灵辉，下照黄庭郁绝区。
　　寂寂泥犁都解脱，水莲圣境乐天畿。
　　和：不可思议功德。
　　旛随风舞，若河汉之回还。风逐旛飞，犹虹蜺之晴映。八荒普遍，万目咸瞻。以天尊微妙之光，凌虚接引。开地禁冥蒙之暗，乘景超腾。亘 
　　三际而故爽仙飞，溥十华而游精御炁。均辞北朔，升觐东诸，灵旛开度，神咒宣扬。
　　天尊开度，三界十方。四生六道，咸到道场。生神迁魄，万劫不忘。旛之为体，随风飞扬。风之所被，各从其方。泉曲之府，寒夜之乡。地 
　　狱饿鬼，旁及无鞅。皆得解脱，上升天堂。
　　向来竖旛，功德悉已周圆。伏愿真功廓落，惠日昭融。出重阴夜壑之区，班朝狮御。离泉曲寒庭之域，肆觐龙宸。天宝泉灌沐於形神，空青 
　　枝沾濡而步武。俾亡故某，永离苦趣，疾蹈乐邦，与道合真，永不经’於轮转。随劫受化，常克睹於光明。普龙仙人鬼以均欢，极动植飞潜 
　　而并乐。道思遐被，法界均沾。为如上缘，志心称念三清无上天尊，十方灵宝天尊，九幽拔罪天尊，太乙救苦天尊，不可思议功德。
　　向来
　　告符追摄仪
　　静默堂序立
　　华夏至道前
　　上香长跪
　　具位臣某，诚惶诚恐，稽首顿首，再拜上言。臣闻青玄妙境，斡经纬之神机。黄箓灵曹，握死生之橐钥。法雨膏濡於三际，慈风鼓动於九幽 
　　。凡罄恳祈，必蒙感应。以今奉为某，修建某斋。切虑亡故某，身萦业垢，心溷客尘，三竖扬威，痛形神之倏散。三彭肆志，惊魂魄以何之 
　　。六道支离，四生展转，匪沛阳辉於东极，曷超阴爽於北单。臣等身代天工，心裨帝化，腾真丹谷，融离坎以神交。颐景玄风，朗乾坤．而 
　　圣照。愿降追魂之宝箓，遍颁摄魄之金符。焕耀罗酆，开明泉曲。囊封露奏，已焕紫於玄曹。驲骑星驰，谅飞丹於黑郁。兹伸召役，盍罄恳 
　　祈。欲望丙鉴初忱，申锡於惠。敕夜光召魂之吏，疾赴芝坛。命严摄追魂之曹，恪承蕊简。容臣运神会道，飞英召真，灌二景於玄窗，策七 
　　灵於幽域。即俾亡故某，超华幽暗，飞步灵光，洁己朝元，餐听法音而快乐。乘晨御炁，遨翔道域以逍遥。遂微臣开度之忱，副斋主皈依之 
　　恳。臣无任激切，恳祈之至，谨再拜稽首以闻。
　　赞引至告符所
　　洒净
　　上香
　　伏以苍林御化，九垓鼓动於慈恩。青极垂文，三际裁成於睿泽。左右建黄箓之职，阴阳分玄局之曹。上统朱陵，下提黑郁。极夜壑羁沈之爽 
　　，开寒庭流曳之魂。体道兴仁，宪天博爱。凡昭昭而应感，必切切以皈依。今斋主某，提拯真魂，返还祖炁，焕金箓飞龙之令，已吁天关。 
　　颁玉章驿马之文，期开地户。兹伸召役，谅赴恳祈。欲望月驷翩翩，承真光而来格。风舆泛泛，乘梵炁以俄临。普集兰场，恪歆菲荐，清众 
　　运诚，虔恭奉请。
　　志心奉请青玄黄箓东华上命夜光召魂神司玉女判吏，走云飞天纪地吏，引魂司太乙真光引魂玉女使者，童子符吏，捧香符吏，赤光三炁宝真 
　　化魂将军、童子玉女神吏，寻魂司六道寻魂使者，追魂司追魂急速使者、灵官将吏功曹，慑魂飞云使者灵官，将军功曹，九天普度院三十六 
　　真人，三十六将军，守雄抱雌八大神将，三界追魂使者，本靖主将副将，护道监坛，诸省府院司追魂将吏，州县城隍司主者，当境土地，里 
　　域真官，司命六神。惟愿云车仙仗，俯降来临，今日今时，召魂显现。
　　初献
　　伏以天地御阴阳，昭圣功之妙密。精神致魂魄，承灵景之辉华。虽繇定慧之圆，亶藉灵威之大，钦惟英武，实佐慈仁。剑佩陆离，控玉龙而 
　　动摇山岳。旌麾赫奕，奔金马而震荡乾坤。翠盖风行，黄舆电掣，手提神敕，检三界以咸尊。身负威章，檄万神而拱听。勋书朱府，职领玄 
　　曹，今斋主某，崇建宝斋，开度某。深虑世垢交周，客尘互染，幽关流荡，冥心六道之循环。沉垒羁维，纵意四生之轮转。魂茫茫而孰诉， 
　　魄杳杳而谁怜。匪籍提携，曷期超迈。愿遵火令，乘天尊百宝之光。庸炳金锋，廓地禁九幽之暗。疾开关而启路，即毁锁以张门。永离鬼官 
　　，有侍卫送迎之喜。各恭帝宪，无拘留逼合之忧。庶朝帝阙以翱翔，免堕神乡之寥泬。洁蠲礿祭，铺设芳筵。莫备物於豆笾，谅鉴忱於葵藿 
　　。某不胜激切之至。
　　亚献
　　伏以开生塞死，迎道力於金华。返阴还阳，藉神功於碧落。既九司之真曹建设，宜八弦之洪泽宣扬。切虑上件亡魂，厌世以来，舍身之后， 
　　或在人天二路，或沉地水两途，或三涂五苦之拘维，或六洞十宫之考对，或东岳七十四司冤机未释，或北酆八十一狱罪网高张，或善道恶道 
　　之周旋，或正生旁生之展转，或山林之寄迹，或里社之留形。悉凭明检之威，庸罄疾提之力。六甲开道，五灵司隅，依女青抽魂之条，克时 
　　定令。遵太素命灵之律，复旧还形。返故魂於华旛，朝元神於玉陛。倘有遏截，当束送於雷霆。恪冀奋扬，庶昭宣於雨露。莫殚恳祷，庸冀 
　　鉴歆。
　　终献
　　宣箓
　　宣符　宣牒
　　帝命有严，神听毋忽。排空御炁，亟入地以升天。奔云追风，即挟山而超海。普摄承流之曹局，根寻应度之魂灵。宝铎才闻，灵旛疾现，毋 
　　违坛律，自速天常，信誓谆谆，恪希应感，某不胜倾倒之至。
　　送圣
　　焚燎　　向来
　　灵宝领教济度金书卷之八十四竟
　　#1仪：底本作『教』，锯卷首目录当为『仪』。
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之八十五
　　科仪立成品
　　青玄黄箓救苦斋用
　　分灯仪
　　静默堂序立
　　赞引至道前
　　法师启白
　　具位臣某，诚隍诚恐，稽首顿首再拜，奏启东极青玄老君，太乙救苦天尊，运明保元上帝，仰冀睿慈，俯垂省览。臣闻阳光焕奕，凝生炁於 
　　东华。阴景溟蒙，结阴氛於黄壤。况六趣之迷云昏昧，与三涂之密雾沉霾，匪赖天恩，曷开地禁。是以青玄救苦，黄箓垂慈，建上命夜光之 
　　司，昭明列垒。颁察命开光之吏，照灼重泉。俾承太乙之真辉，俯烁大千之妄垢。神功克着，妙用难量。今有斋主某，敷列瑶坛，肃然宝炬 
　　。上明绿界，增经纬之荧煌。中映黄畿，添迩遐之璀璨。下通郁绝，旁洞罗酆。俾寒庭无考对之声，乘晨有赖。庶幽壑绝系维之苦，离夜无 
　　拘。悉依百宝之光，永证三华之耀。巍巍功德，赫赫威权，清众运诚，加持灯果。
　　太乙救苦天尊
　　晃耀晨辉，飞空八衣。清微之炁，玄莹祥仪。华英蓊郁，洞章正旋。安镇玉房，生发善津。四转冥官，丹迎轴飞。苦道有复，一灵所归。青 
　　华帝君，与臣俱随。光明彻映，万劫生辉。和：不可思议功德。
　　道生一以分三，开明三景。炁含三而为九，照映九幽。兰膏焕烂於金篝，莲液朣朦於宝鼎。翔乌撷兔，象日月之飞芒。跃虎舞龙，恍虹蜺之 
　　映彩。十华朗照，八极流明。见之者万罪风清，证福乡而晃朗。千冤冰释，登道岸以优游。俾昏衢成不夜之天，而苦趣幻长春之景。臣等仰 
　　依惠力，密辂威光，愿开法界之沈沦，悉焕生方之快乐，见前清众，请为分辉。
　　流光法界天尊
　　道众分点内外灯，周遍
　　向来请光分灯，功德周圆。伏愿灯灯高映，景景通明，穷三际以光明，亘十方而朗彻。四生六道，均鼓舞於阳精。七趣三涂，悉逍遥於天粹 
　　。疾登觉地，均证惠源，为如上缘，志心称念光明常照天尊。和：不可思议功德。
　　向来颂
　　催召仪
　　步虚
　　洒净
　　伏以乾炁坤形，生死总关於黑府。阳魂阴魄，升沈亶藉於青宫。皈心狮座之仁恩，稽首龙符之惠力。鹰扬三极，既速兴圣武之岩岩。虎视九 
　　幽，宜嘉藉神威之赫赫。庶提地爽，即步天衢。以今奉为某修建某斋，开度某。宝箓飞驰召役，以颁於仙佐。金章检制追寻，谅速於冥途。 
　　兹也银汉光浮，璇杓影转，声沈玉漏，廓夜炁之凄凉。彩耀金缸，膺霄辉之澄湛。兰场显设，芝馔森罗，期檄召於灵仪，庸来临於坛座。再 
　　伸恳悃，愿副精诚，法众运诚，志心召请。
　　志心奉请青玄黄箓召魂、引魂、追魂、寻魂灵官将吏，惟愿云车风马，俯降来临，今日今时，召魂显现。
　　志心奉请，九天普度六六真人，六六将军，雌雄八将，惟愿。
　　志心奉请，本靖主将副将，监坛护道将军，仙灵官将，惟愿。
　　志心奉请，城隍社令，里域真官，司命六神，住居土地，惟愿。并同前
　　三献
　　散花
　　伏以真实法有为法，下愚迷趋死之机。太乙光百宝光，上圣侈度生之泽。建玄曹之燮理，承青符以昭宣。一炁飞灵，死炁九还於生炁。万神 
　　拱命，阴神七返於阳神。极旋经斡纬之功，彰守雌抱雄之力。以今斋主某，望霓志切，需露心哀，开比郁以提魂，饮承帝敕。赴东华而度命 
　　，允赖神威。谅广运於灵通，为布昭於威武。检鬼营不得容隐，敕神乡无辄拘留。兹召集之届期，盍追提之花止。灵旛招扬，速灵识以期归 
　　。宝铎琳琅，迓游精而影现。故伸布告，愿赐恳祈。流金开道於水陆关津，掷火启途於城隍社令。生方死府，下遥极於风轮。阳路阴途，上 
　　遐穷於云盖。速摄速至，疾现疾彰。既穷六道以搜罗，与廓五方而开辟。三魂七魄，追寻无散漫之虞。万炁五形，拔领有生全之喜。即赴兰 
　　场之会，密歆芝馔之珍。亶炁回灵，荡阴氛而显应。全形入梦，接阳眷以通真。恪彰感应之私，不负皈依之切。玄坛文檄，谨用宣扬。
　　宣檄
