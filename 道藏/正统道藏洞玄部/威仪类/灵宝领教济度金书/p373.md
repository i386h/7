<!-- { "loadSidebar": true } -->
　　感，上御至真无极道前。
　　礼十方
　　坐忏
　　臣法众等，志心皈身皈神皈命，十方无极大道太上灵宝天尊。以今行道散斋，朝真礼忏，臣闻虚无妙炁，贯经纬以流形。空洞灵章，并阴阳 
　　而耀彩。幸罄朝仪之盛，载殚野悃之严。尤虑臣等，识混客尘，身蒙世垢。龙墀奏对，易书五帝之玄编。凤扆颁宣，式冒四司之白简。恪希 
　　三宥，庸副一忱。流四极之卿云，溥消妄翳。散八纮之惠露，誓畅真宗。臣等志心稽首，礼谢无上正真三宝。
　　三启　　三礼
　　重称职位
　　具位奉行七曜大斋法事小兆臣某，与临坛官众等，谨重诚上启太上无极大道虚无自然元始天尊，太上道君，太上老君，无上玄元总监众灵， 
　　日月两曜皇君，木火土金水五行星君，诸天星宿，璇玑玉衡，周天二十八宿，三百六十五度，河汉星君，中天大圣，五老上圣，玄中大法师 
　　，三天大圣师，五帝四司，十方三界，玄虚应感，一切真灵。臣等宿植福基，庆逢道运。天葩璀璨，幸窥枕宝之华。地棘塓蒙，徒款窗阴之 
　　迅。蚊负自於精进，鹏抟敢觊於扶摇。切切竞辰，兢兢待旦。积勋报本，期消既往之愆。证誓图终，庸迓方来之祉。凡有投告，盍为关闻 
　　。具有词文。谨当敷露。
　　宣词
　　按如词言，备殚诚切。臣等斋明练吉，瀹虑澄神，崇飞梵之玄坛，建虚无之丹陛。惠徼净侣，恭辂灵光。门列十华，罗霓旌而容与。坛敷七 
　　景，列羽盖以玲珑。香花扇而八素流明，伶华奏而九阳振响。神人允穆，天地清宁。符肸蠁之希夷，契感通之玄妙。自今月某日为始，奉为 
　　斋主某崇建某斋，几昼夜削除阴沴，衍导阳和。一家无厄难之侵，九族有福禧之庆。曲蒙善应，获就斋功。魔试不干，来蕃厘於紫极。阳华 
　　永被，袭纯嘏於黄垓。帝贶旁敷，天休溥至。以今玉鲸韵冷，金兽烟沉，霄衢收清跸之音，辇路回翠鞘之驾。诸天复位，万圣回真，迁赏言 
　　功，合玄班而徧及。升品进秩，飞朱表以详陈。上诣清都，恪祈灵荫。臣等鹓行奏对，螭戺奉扬。存念不周，虑三元之校过。威仪莫备，惧 
　　十极之书愆。亶冀慈恩，总希涵宥。臣顿首稽首，谨启以闻。
　　发愿
　　存神烧香
　　香官使者，左右龙虎君，侍香诸灵官，当令臣行道散斋之所，自然生金液丹碧芝英，百灵众真交会，在此香火炉前。令臣等学道得道，求仙 
　　得仙，斋官蒙福，幽显沾恩，十方仙童玉女，接侍兰烟。传臣向来所启之诚，速达俓御至真无极大道三清上圣昊天玉皇上帝御前。
　　出堂颂　　引至六幕
　　设醮仪
　　升坛法事如式
　　各礼师存念如法
　　宣卫灵咒
　　金真绿霞，焕映三天。飞云丹霄，诸天控軿。晨辉启旦。阴翳俱捐。九微震空，五星回旋。万仙应感，自然妙玄。杳冥散景，分形亿千。黍 
　　珠光耀，瑞降坛乾。生死蒙惠，灌炼金泉。魔王恐惧，合景三田。和：与道合真。
　　呜法鼓二十四通
　　无上三天玄元始三炁太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直 
　　符，直日香官，各三十六人出。出者严装显服，冠带垂缨。关启玄坛土地方域神真，臣今烧香设醮行道，谨奏为入意。其诸忱悃，已录告闻 
　　，愿得太上十方至真道炁灵宝瑞光下降，流入臣等身中。令臣所启，速达俓御至真无极大道三清上圣，昊天玉皇上帝御前。
　　请称法位
　　具位奉行七曜大斋法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，无上玄元总监众灵， 
　　日宫太阳太丹炎光上真道君，月宫太阴黄华素曜上真道君，东方木德重华上真道君，南方火德荧惑上真道君，西方金德太白上真道君，北方 
　　水德伺宸上真道君，中央土德地侯上真道君，诸天星宿，璇玑玉衡，周天二十八宿，三百六十五度河汉星君，星中大圣，五老上真，玄中大 
　　法师，三天大圣师，五帝四司，十方三界，玄虚应感，一切真灵。臣闻道判阴阳，碧落焕三辰之耀。象开经纬，青冥流五炁之符。分黄道以 
　　昭回，赞紫枢而化育。十华朗照，垂玄纪之灾祥。八极通明，灿朱纲之机眚。皆统御於清微真宰，悉裁成於紫极高尊。陶冶无私，权衡有赖 
　　。今醮官某，久依道日，获际真风。洁己修斋，幸告成於芝陛。敷心皈美，宜饮至於芳筵。庸瀹苹仪，聊陈葵志。伏愿珠幢玉葆，来辇路以 
　　飘飖。翠跸金旌，下霄衢而容与。万天翊乘，十地拱辕。极青鸾紫凤以徘徊，会白鹤苍虬而混合，不遗德悃，俱会道场。臣无任激切，望恩 
　　之至，谨稽首再拜奏请。
　　请圣，
　　三界众真，醮筵列圣，适伸拜请，谅沐光临。请各整於仙班，共祇迎於帝驭。
　　降九位
　　鸾舆至止，鹤驾临轩，与醮众真，如仪朝礼。朝礼既周，请升醮席，醮官上香设拜。
　　初进酒
　　重称法位
　　具位臣某，重诚上启三清上圣，七御玄尊，斗府高真，万天上帝，日月星宿，省府曹僚，地水岳清，城隍社令，醮筵内外，一切真灵。臣闻 
　　一元肇运，凝祖炁於虚无。万象开图，散灵光於妙有。璀灿焕丽天之瑞，陆离呈烛地之祥。七政分躔，典寰瀛之休咎。四余纪度，职黎庶之 
　　吉凶。鉴观虽本於上穹，感召实繇於下土。赤松表戴，青罗彰灵。惟作善以神交，斯致和而炁应。臣等夙参凤箓，幸佩鸾图。弘道宪天，誓 
　　秉丹青之信。承符宣德，宜坚金石之忱。凡有皈投，敢忘敷奏。既奉词旨，所盍关行。
　　宣词
　　按如词旨，备切忱恂。斋主某列宿颐神，一星孕炁。荷高厚之覆载，感居诸之照临。动涉百非，吉庆未融於德履。静忘十善，机祥莫印於福 
　　襟。况次舍有进退之分，而躔离多隐伏之异。天时易变，人事难常。非斋戒以吁天，曷优游而玩地。爰崇芝陛，肃辂连台。华芒流九有之辉 
　　，光浮狮御。圣彩焕十华之耀，声浃鸾和。徼黼座以倾光，罗旌旄而散景。金篝炜烨，玉籁玲珑。修二景五星之斋，祈万圣千真之降。曲蒙 
　　善应，诞锡蕃厘。礼罄三朝，厄逐琼音而风散。诚通一念，恩随璈韵以云臻。由中莫报於珠环，事上愿陈於瑶玖。若尊若斝，于豆于登。黍 
　　稷非馨，僭寓粟丝之敬。苹蘩可荐，庸殚绵绝之仪。伏愿渊默时歆，高明日鉴。璇殽耀玉，随梵唱以流明。琼醴流金，间步虚而朗彻。不避 
　　再三之渎，爰旌万一之忱。臣不胜惶惧之至，谨陈亚献。
　　亚献酒
　　具位臣某，与临坛官众等，谨重诚上启三清上圣，七御玄尊，斗极高真，万天上帝，日月星宿，省府曹僚，地水岳渎，城隍社令，醮筵内外 
　　，一切真灵。臣闻惟天为大，昭昭而成象无私。谓人最灵，林林而流形有赫。仰稽乾度，俯斡坤灵。降祥降殃，固本下愚之崇钥。积善积恶 
　　，实由上圣之权衡。臣等洁己瞻天，饬身事帝。借盈尺地，既缀武以敷陈。露方寸天，更承颜而献纳。先愿醮官某，五灵孕粹，三极储精。 
　　出入起居，沐圆穹之骘相。行住坐卧，藉方厚之匡扶。身命无的劫刑刃之临，运限有禄马贵官之守。火罗计孛，远离疆隅。木炁水金，近躔 
　　分野。辂帘栊之喜气，融院宇之欢声。三百六旬，永宴熙朝之日月。七十二候，常陶盛世之春秋。福乡融夏屋之和，寿域庆春台之永。金花 
　　润晓，漱玉液以怡神。玉树酣春，灌金津而御炁。芝兰茂悦，椿桂高华。举桉齐眉，有宜室宜家之庆。扶床坐膝，极学诗学礼之荣。溥桑梓 
　　以生春，荫松萝而不夜。次愿臣等天光委照，地障永除。融离坎以神交，偃月胤虚无之室。会乾坤而炁结，回风全妙有之英。侍狮座以凝真 
　　，缀鸳班而侍圣。格存俯仰，东诸早列於学真。体备威仪，西阆疾班於领教。勿鼓三官之笔，无登五帝之编。与道合真，后天难老。加拜鸿 
　　厖之泽，允昭蝼蚁之忱。上愿乾坤清宁，璇玑焕耀。风雨霜露，垂润泽之玄功。日月星辰，普照临之清景。天休滋至，地瑞咸臻。五谷顺成 
　　，灿来仪之休征。百昌茂育，彰率舞之嘉猷。圜扉多青草之阴，方域息绿林之警。臣不胜恳切之至，上香礼行终献。
　　宣疏
　　臣谨重诚上启三清上圣，七御玄尊，斗
　　极高真，万天上帝，日月星宿，本命元
　　辰，醮筵真宰，一切威灵。臣闻诚天之
　　道，既殚昭事之仪。礼人之防，幸罄献
　　酬之典，戴恩罔极，感德深深。月淡河
　　澄，将返霓旌於云汉。参横斗转，徒瞻
　　羽葆於霄虚。朱凤旁旋，玄龙下迈。臣
　　等无从控挽，惟剧瞻驰。下情不胜攀
　　恋，屏营之至，谨稽首再拜，奉送云軿。
　　回軿颂　　复炉
　　灵宝领教济度金书卷之一百九十三竟
　　洞微高士开光救苦真人宁全真授灵宝通玄弘教水南先生林灵真编
　　卷之一百九十四
　　科仪立成品
　　安宅斋用
　　早朝行道仪
　　启堂颂
　　各礼师存念如法
　　卫灵
　　金真绿霞，焕映三天。飞云丹霄，诸天控軿。晨辉启旦，阴翳俱捐。九微震空，五星回旋。万仙应感，自然妙玄。杳冥散景，分形亿千。玄 
　　珠光曜，瑞降坛乾。生死蒙惠，灌炼金泉。魔王敬奉，合景三田。和：与道合真。
　　呜法鼓二十四通
　　发炉
　　无上三天玄元始三炁太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直 
　　符，直日香官，各三十六人出。出者严装显服，冠带垂缨。关启玄坛天帝神君，当召此间土地方域神真，臣今早朝升坛行道，谨奉为入意。 
　　其诸丹悃，已录奏闻。愿得太上十方至真道炁灵宝瑞光下降，流入臣等身中。令臣所启之诚，速达俓御至真无极大道昊天玉皇上帝御前。
　　请称法位
　　具位奉行五土斋醮法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，昊天玉皇上帝，南极 
　　天皇大帝，北极紫微大帝，南极长生大帝，东极青华大帝，后土皇地祇，九天生神上帝，三十二天上帝，五灵五老上帝，上清十一曜真皇君 
　　，南斗六司真君，北斗九皇真君，二十八宿星君，营室虚危星君，土公土吏，盖屋土司空星君，辟土宫弧矢星君，泰玄枢机三省诸相真君， 
