<!-- { "loadSidebar": true } -->
　　命身，与火孛土计罗之守运限。灾衰易致，愿望难从。又恐前生今生，始劫终劫，六根流荡，十业纷纭。人我山高，弗念视人而犹己。是非 
　　海阔，惟知利己以妨人。或处事而设危机，或临刑而用重典。愆书五帝，咎纪三官。致爵禄之未寻，俾功名之尚郁。修斋行道，庸请命於玄 
　　虚。烧香诵经，希流恩於紫禁。凡诸过悮，悉赖赦原。为监领於恳祈，即圆成於职任。敢凭青牍，庸染朱毫。具有词文，谨当宣奏。
　　宣词
　　词文已露，帝听迪知。黍稷非馨，昭皇皇而日监。茅茨不剪，耀赫赫之时歆。伶华奏九成之音，符宝拥千官之仗。龙烟缭绕，凤炬辉煌。视 
　　听自民，愿领克诚之享。祸福由己，期殚庸敬之忱。百拜屏营，一心激越。臣不胜虔切，俟命之至。
　　亚献
　　重称法位
　　具位臣某，与临坛官众等，谨重诚上启三清上圣，十极高真，圆穹之帝后仙真，爵禄之曹僚主执，三界内外，一切真灵。臣闻无声无臭之天 
　　，每监观於下土。不识不知之地，惟通感於上玄。故凡阳职之崇，卑率自阴斑之升降。今醮官某，趋朝志切，问道心坚。忏罪罪消，已拜紫 
　　宸之惠。祈恩恩浃，更希苍盖之慈。伏愿厄难潜消，福禧昭被。担簦负笈，弃南国而趋上都。涉水登山，朝帝乡而辞故里。即入熙朝之公选 
　　，姑为辅郡之卑官。三载自虞，繇部尉而升州县。九迁有喜，由僚佐而进参枢。内升八座之荣，外领十道之贵。高牙大纛，着纬绩於旗常。 
　　桓圭衮衮，垂元勋於竹帛。光荣宗祖，昌大门闾。厚德充周，享五世四功之盛。阴功昭着，表一家九相之崇。垂裕后昆，流芳先庆。次愿阖 
　　家长幼，均介蕃厘。举室耄倪，悉膺纯嘏。朝夕常闻於乐事，夙宵惟耀於欢声。景星卿云，为澄清其步武。光风霁月，俾灌沐其精神。枕簟 
　　无虞，帘栊有暇。蒙赐如天之福，允臻扣地之祈。上愿洞辅光明，经法流演，日星炳耀，雨露沾濡。草木顺成，五谷有丰登之喜。山川辉润 
　　，百昌无疵疠之忧。泽禽兽以生全，溥虫鱼之乐育。沉沉冥路，无哭夜之悲声。寂寂忧关，有乘晨之乐意。仁周宇宙，惠遍堪舆。臣不胜虔 
　　恳之至。
　　终献
　　具位臣某，谨重诚上启三清上圣，十极高真，圆穹之帝后仙灵，爵禄之曹僚主执，三界内外，一切真灵。臣闻事天以实，献酬已罄於三周。 
　　飨帝必诚，奏对幸殚於一念。天人称庆，幽显交欢。以今月淡河澄，风微漏永。前瞻翠节，将返景於清虚。后瞩珠幢，且回光於碧汉。万圣 
　　戒严而复位，群真凝跸以旋班。臣等控挽无从，瞻依徒切，仰苍苍之在上，云敛霄衢。企奕奕以居中，烟横辇路。臣不胜依恋，望恩之至， 
　　谨稽首再拜奉送。
　　回軿颂
　　存神烧香
　　香官使者，左右龙虎君，侍香诸灵官，当令臣设醮行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋官获福，爵禄咸亨，十方仙童玉女，侍卫兰烟。传臣向来所启，速达径御太上无极大道至真玉皇上帝御前。
　　宝华号引出
　　焚燎
　　灵宝领教济度金书卷之二百四十三竟
　　洞微高士开光救苦真人宁全真授灵宝通玄弘教水南先生林灵真编
　　卷之二百四十四
　　科仪立成品
　　祈寿用
　　早朝行道仪
　　烧香颂
　　各礼师存念如法
　　宣卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入斋意。以今早朝，升坛行道，愿得玉清道炁灵宝妙光下降，流 
　　入臣等身中。令臣所启，速达径御太上无极大道至真玉皇上帝御前。
　　请称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，昊天至尊玉皇上帝，紫微天皇大帝，紫微北极大 
　　帝，后土皇地祇，南极长生大帝，东极青华大帝，好生丈人真君，九天应元雷声普化天尊，长生保命天尊，福生无量天尊，十方灵宝天尊， 
　　十方已得道大圣众，至真诸君丈人，诸天天帝，琼阙高真，玄都玉京，金阙七宝琼台，紫微上宫，灵宝至真明皇道君，上相上宰，上保上傅 
　　，四司五帝，十二仙卿。三十六部尊经玄中大法师，三天大圣师，灵宝经籍度三师真君，灵宝官属，三界真灵。伏闻元始开图，六合焕真风 
　　之被。虚皇御运，八圆流慧日之辉。上燮理於天纲，下裁成於地纪。爰清爰静，凿帝江於混沌之初。曰希曰夷，鼓圣海於洪蒙之后。主张橐 
　　钥，典领权衡。臣等抗志玄关，潜心道域，卑栖尘棘，莫观妙於黄房。高蹈烟林，徒凝玄於紫户。誓立功而补过，期领教以学真。凡有皈投 
　　，敢忘关告。况奉词旨，敢不上闻。斋意青词，谨当宣奏。
　　宣词
　　按如词旨，备切忱恂。伏闻无侮老成，本商家之旧训。尊事黄耇，实周室之格言。惟笃生期衍於修龄，而涉世每怀於眉寿。谙练之久，故登 
　　朝明养老之仪。扬历之多，故入乡崇尚齿之制。年华益茂，操履逾坚。皆繇帝造之帡幪，遂俾民生之寿考。今斋主某，五灵孕质，二炁流形 
　　，感仪璘之照临，荷乾坤之覆载。传家文献，每游宴於福基。历世诗书，期安闲於寿址。门闾高大，孙子繁昌。自非请命於玄穹，焉使承恩 
　　於黄混。爰崇月陛，恭启云囊。奠龙璧於十华，罗凤缯於五镇。空歌振响，霓旌浮晻霭之光。梵唱流明，羽葆舞葳蕤之影。宝华四雨，钧乐 
　　九成。辂白玉之真光，降紫金之瑞相。为斋主某，蠲消过咎，舒衍年龄。溥幽显以咸恩，合天人而受庆。以今早朝行道，请法众等，运兹初 
　　捻上香。愿此香烟腾空径上，供养无上至真道宝。臣等皈身皈神皈命，首体投地，愿以是功德，上祝皇帝陛下。伏愿道契勋华，功高履发。 
　　八骏行地，辟浩渺之福源。六龙御天，耸嶙峋之寿址。四塞来梯航而入贡，九围奉玉帛以趋朝。紫宸朝班，奏夏谟之允治。黄麾晓仗，歌周 
　　雅之太平。今故烧香，自皈依师尊大圣众，至真之德。得道之后，保天长存。和：与道合真。
　　以今早朝行道，请法众等，运兹二捻上香。愿此香烟腾空径上，供养无上至真经宝。臣等皈身皈神皈命，首体投地，愿以是功德，归流斋主 
　　某。伏愿箕翼齐天，松筠耐岁。厖眉皓发，精神式固於期颐。白首苍颜，步武永坚於矍铄。动止而逍遥寿域，行藏而出入福乡。无难无灾， 
　　坐看彩衣之明媚。有祥有庆，齐观竹马之欢迎。今故烧香，自皈依师尊大圣众，至真之德。得道之后，长保和平。和：与道合真。
　　以今早朝行道，请法众等，运兹三捻上香。愿此香烟腾空径上，供养无上至真师宝。臣等皈身皈神皈命，首体投地，愿以是功德，归流四岳 
　　九牧，万姓三军。伏愿燮理阴阳，寅亮天地。出联屏翰，宣慈祥岂弟之风。入位疑丞，尽献纳论思之德。徼塞绝防秋之警，要荒无坐夏之虞 
　　，方域春融，静绿林而无竞。园扉昼寂，鞠芳草以相欢。今故烧香，自皈依师尊大圣众，至真之德。得道之后，永保清宁。和：与道合真。
　　礼方　　忏方
　　三启颂
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　三礼
　　臣等至心稽首，礼
　　太上无极大道。
　　臣等至心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，与临坛官众等，谨同诚上启虚无自然元始天尊，无极太道太上道君，太上老君，昊天至尊玉皇上帝，紫微天皇大帝，紫微北极大 
　　帝，后土皇地祇，南极长生大帝，东极青华大帝，好生丈人真君，九天应元雷声普化天尊，长生保命天尊，福生无量天尊，十方灵宝天尊， 
　　十方已得道大圣众，至真诸君丈人，诸天天帝，琼阙高真，玄都玉京，金阙七宝琼台，紫微上宫，灵宝至真明皇道君，上相上宰，上保上傅 
　　，四司五帝，十二仙卿，三十六部尊经玄中大法师，三天大圣师，灵宝经籍度三师真君，灵宝官属，三界真灵。伏闻八千岁为春，八千岁为 
　　秋，仰灵椿之不老。三千年结花，三千年结实，羡蟠桃之长春。观乾坤期全草木之生，宜阴阳恪注人民之寿。苍髯尚墨，素脸犹丹。自非金 
　　花郁勃之玄关，与夫玉蕊丰茸於绛室，焉能却老，立致还童。今斋主某，志在延年，心期住世。切虑禀生之后，历劫之前，心混客尘，性迷 
　　俗网。六贼自蔽，恣纲常以焚天和。三惑不除，昧操修而徇人欲。元腊不守於斋戒，节会莫谨於朝修。致黑简之书名，或玄曹之纪字。宿愆 
　　未涤，新衅重增。自非皈命於上玄，何以流恩於下界。建斋行道，仰祈鹤赦之敷罗。烧香散花，庸霈洪厘之浩荡。伏冀玄虚锡羡，碧落垂庥 
　　。灌沐前愆，俾身心之冰莹。祓除旧垢，令福禄之川增。享康宁富寿之庥，集安静和平之祉。春风筦簟，龟龄式固於朝容。秋月帘栊，鹤算 
　　益凝於晚节。五福攸萃，三寿作朋。满百岁以遨游，合一家而宴喜。蒙如丹祷，允被玄恩。上愿地平天成，河清海晏，川流山峙，草秀木蕃 
　　。泽被禽鱼，有扆天跃渊之乐。恩沾动植，无焚林竭泽之忧。五道停轮，三途罢对。朝有芝兰之富，铅椠宵勤。野无刑棘之滋，耰锄晓润。 
　　村村雨细，处处风轻。则上明天尊大慈之化，下副臣等皈命之诚。谨启以闻。
　　发愿
　　一念为道四大合德，斋主七世父母，免脱忧苦，上升天堂，衣食自然。
　　二念帝王国主，道化兴隆，庠序济济，皇教恢弘，威仪翼翼，普天所瞻，民称太平，四夷宾伏，妖恶自灭，贤圣日生。
　　三念法师功德大建，教化明达，俱获飞仙。
　　四念同志学人，早得仙道，更相开度。
　　五念九亲和睦，好尚仁义，贵道贱财，行为物范。
　　六念损己布施，道士及饥寒者，天下人民，各得其所。
　　七念蠕动跂行，一切众生，咸蒙成就。
