<!-- { "loadSidebar": true } -->
　　鸿蒙之根，与欲斧凿混沌之窍。弃善弗履，谋生既背於阳天；惟恶是彰，趋死斯沦於阴地。铁围万雉，铜网千寻，五苦三途，由五累三毒而 
　　化；六因十习，本六情十业而生。惨水火之推研，凛金木之考对。万劫报尽，履恶道以驱驰。亿载苦终，堕旁生而展转。六洞环於都会，九 
　　州列於方隅。煅其妄缘，陶其真性，回光悔悟，欣解脱之有期。抱暗痴迷，冀超波之无日。是以香林演妙，骞木谈玄。依依东极之慈尊，戚 
　　戚北酆之苦爽。真常道玄，元道破狱，科明灵宝，光功德光，开幽惠浃，大矣慈悲之化，妙哉定慧之机。今斋主某人，奉为亡故某，崇建某 
　　斋。乞於斋次，然灯破狱，广度幽冥，冤亲平等。照破狱垒，象阴景之泥犁。旛映灯坛，表阳华之飞混。今为运神会道，招真命灵，召役仙 
　　曹，飞金符而日焕。敕制冥吏，宣玉诀以风行。普提缧绁之幽关，广宽考掠於冥路。永脱昏暗，俾乘慧日以高跻。出离迷途，即蹑法灯而上 
　　迈。宸光普被，狱暗宏开，俓登六度之舟，顿达五明之岸，某无任恳切之至。
　　太乙救苦天尊
　　上清灵宝玄坛焚香，关召青玄黄箓主破狱入狱出冥司仙灵官吏，破狱真吏，破狱主吏，破狱飞吏，破狱驿吏，入狱赦罪灵官，飞龙骑吏，持 
　　符神吏。各请分形化景，来赴玄坛。持青玄破狱真符，乘太乙真光道炁，遍诣九幽诸大地狱，应久禁近囚无鞅数众，已发觉未发觉、已结证 
　　未结证、已受报未受报一切罪魂，并与疾除罪簿，落灭恶根，不得拘留，逼合鬼群，部卫形魂，度品南宫，一如黄箓破狱律令，风火无停。 
　　破狱真符，谨当告下。
　　宣青玄破狱符元君破狱符
　　太乙救苦天尊旋行至东方
　　九幽之东地号幽治，有青曜恶毒之门，狱曰风雷，司飞戈飘戟之宪。今有斋主某，然点九狱神灯，颁宣青玄真符，依科破狱，开度东方一切 
　　罪魂，冤亲平等。伏愿东方救苦玉宝皇上天尊，不舍慈悲，俯运威神，为开震狱。千冤冰释，等罪性於虚空。万恶风清，生善心於法界。高 
　　步华林之境，游神惠静之庭。仗此善功，回度亡故某，上登碧落。仰凭清众，同为赞扬。
　　仰启东方主，玉宝皇上尊，愿临风雷狱，拔度九幽魂。和：往生神仙界。
　　焚破东方狱符
　　宝芝狮御耀苍垠，仁泽天隆万物春。
　　咸息风雷开震域，游魂瞻望大慈尊。
　　太乙救苦天尊旋至南方
　　九幽之南地号幽阴，有赤曜巨罗之门，狱曰火翳，司烈炭炎烟之宪。今有斋主某，然点九狱神灯，颁宣青玄真符，依科破狱，开度南方一切 
　　罪魂，冤亲平等。伏愿南方救苦玄真万福天尊，不舍慈悲，俯运威神，为开离狱。天光焕映，了真妄以交融。地暗开除，悟色空而寂照。高 
　　步梵天之境，游神端化之庭。仗此善功，回度亡故某，上登碧落，仰凭清众，同为赞扬。
　　仰启南方主，玄真万神尊，愿降火翳狱，拔度九幽魂。和：往生神仙界。
　　焚破南方狱符
　　九华宝御下南丹，甘露涵濡火翳寒。
　　赫奕神光来接引，超浚端化亿龄欢。
　　太乙救苦天尊旋至西方
　　九幽之西地号幽夜，有曰曜锋刃之门，狱曰金刚，司金槌铁仗之宪。今有斋主某，然点九狱神灯，颁宣青玄真符，依科破狱，开度西方一切 
　　罪魂，冤亲平等。伏愿西方救苦太妙至极天尊，不舍慈悲，俯运威神，为开兑狱。风清阴翳，廓心鉴以舒明。月朗阳灵，耀意珠而映彩。高 
　　步金光之境，游神利益之庭。仗此善功，回度亡故某，上登碧落。仰凭清众，同为赞扬。
　　仰启西方主，太妙至极尊，愿临金刚狱，拔度九幽魂。和：往生神仙界。
　　焚破西方狱符
　　真光郁勃拥琅舆，恩浃寒庭驻紫虚。
　　摇落金刚摧铁雉，疾提苦爽上天衢。
　　太乙救苦天尊　旋至北方
　　九幽之北地号幽酆，有黑曜寒凉之门，狱曰溟泠，司积雹层冰之宪。今有斋主某，然点九狱神灯，颁宣青玄真符，依科破狱，开度北方一切 
　　罪魂，冤亲平等。伏愿北方救苦玄上玉宸天尊，不舍慈悲，俯运威神，为开坎狱。尘尘云散，悟妄业之本无。性性蟾明，觉真空之独朗。高 
　　步真灵之境，游神救度之庭。仗此善功，回度亡故某，上登碧落。仰凭清众，同为赞扬。
　　仰启北方主，玄上玉宸尊，愿临溟泠
　　狱，拔度九幽魂。和：往生神仙界。
　　焚破北方狱符
　　骞林清跸俯云层，太乙真光破铁城。
　　倏忽溟泠回暖律，真灵福境任超浚。
　　太乙救苦天尊　旋至东北方
　　九幽东北地号幽都，有元罗陷塞之门，狱曰镬汤，司沸汤滚浪之宪。今有斋主某，然点九狱神灯，颁宣青玄真符，依科破狱，开度东北方一 
　　切罪魂，冤亲平等。伏愿东北方救苦度仙上圣天尊，不舍慈悲，俯运威神，为开艮狱。光涵定水，澄五浊之纷葩。日丽冰山，烁千愆之翳累 
　　。游神东极，高步南丹。仗此善功，回度亡故某，上登碧落。仰凭清众，同为赞扬。
　　仰启东北主，度仙上圣尊，愿临镬汤狱，拔度九幽魂。和：往生神仙界。
　　焚破东北方狱符
　　东浮羽葆紫金容，洞焕灵光湛碧空。
　　威破镬汤起死户，高登长乐证玄功。
　　太乙救苦天尊　旋至东南方
　　九幽东南地号幽沼，有九丑毒业之门，狱曰铜柱，司手焦足烂之宪。今有斋主某，然点九狱神灯，颁宣青玄真符，依科破狱，开度东南方一 
　　切罪魂，冤亲平等。伏愿东南方救苦好生度命天尊，不舍慈悲，俯运威神，为开巽狱。迷云启曙，湛一性以如如。慧日增华，廓五
　　明而朗朗。游神极乐，高步清虚。仗此善功，回度亡故某，上登碧落。仰凭清众，同为赞扬。
　　仰启东南主，好生度命尊，愿临铜柱岳，拔度九幽魂。和：往生神仙界。
　　焚破东南方狱符
　　芙蓉曲盖舞重霄，天宝甘泉遍八遥。
　　无极苦魂超上境，威摧铜柱辟幽寥。
　　太乙救苦天尊　旋至西南方
　　九幽西南地号幽关，有荼灭馘仰之门，狱曰屠割，司铜刃铁戈之宪。今有斋主某，然点九狱神灯，颁宣青玄真符，依科破狱，开度西南方一 
　　切罪魂，冤亲平等。伏愿西南方救苦太灵虚皇天尊，不舍慈悲，俯运威神，为开坤狱。灭烦恼暗，昭觉地以无尘。乘智慧光，返灵源而独照 
　　。游神玄域，高步仙阶。仗此善功，回度亡故某，上登碧落。仰凭清众，同为赞扬。
　　仰启西南主，太灵虚皇尊，愿临屠割狱，拔度九幽魂。和：往生神仙界。
　　焚西南方狱符
　　祥烟高映赤圆光，一德空青圣泽滂。
　　下极坤维屠割息，耀真天上任翱翔。
　　太乙救苦天尊　旋至西北方
　　九幽西北地号幽府，有溟蒙殗罗之门，狱曰火车，司火轮火辐之宪。今有斋主某，然点九狱神灯，颁宣青玄真符，依科破狱，开度西北方一 
　　切罪魂，冤亲平等。伏愿西北方救苦无量太华天尊，不舍慈悲，俯运威神，为开乾狱。寂无所寂，破妄想於心云。空即是空，悟真机於性月 
　　。游神仙境，高步玄虚。仗此善功，回度亡故某，上登碧落。仰凭清众，同为赞扬。
　　仰启西北主，无量太华尊，愿临火车狱，拔度九幽魂。和：往生神仙界。
　　焚破西北方狱符
　　玄虚郁秀蔼琼辕，应化飞龙妙道天。
　　威破火车苏罪性，恶根落灭罪无边。
　　太乙救苦天尊　旋至中央
　　九幽之中地号幽狱，乃朔单郁绝之境，狱曰普掠，司霜刃雪锋之宪。今有斋主某，然点九狱神灯，颁宣青玄真符，依科破狱，开度中央一切 
　　罪魂，冤亲平等。伏愿中央寻声救苦慈尊，不舍慈悲，俯运威神，为开幽狱。诸尘漏尽，耀赤水之玄珠。众业垢空，浴丹山之白玉。高步水 
　　莲之境，游神净土之乡。仗此善功，回度亡故某，上登碧落。仰凭清众，同为赞扬。仰启中央主，寻声救苦尊，愿临普掠狱，拔度九幽魂。 
　　和：往生神仙界。
　　焚破中央狱符
　　玉虚莲座下摇辉，赫奕神光耀九围。
　　慧力开幽宽普掠，坐观青草鞠圆扉。
　　太乙救苦天尊
　　向来破狱功德，并已周圆。伏愿生门启旦，流庆云以徘徊。死户含春，喷祥烟而蒙蔼。炎沼变和风之沼，寒池成甘露之池。刀戟锋摧，化琳 
　　琅之骞树。剑戈刃落，耸炜烨之莲花。法雨润而镬汤清凉，慈风扇而火轮温润。花台花盖，缥缈来迎，宝节宝幢，逶迤下接。冥佐阴掾，普 
　　跻龙尾之班。狱卒鬼官，尽脱牛头之相。荡泉曲为浮黎之境，融泥犁於空歌之场。地纬天经，均逍遥於帝泽。阴潜阳耀，普依被於宸光。翠 
　　华回东极之轮，丹陛迈南曹之驭。诸天称庆，列垒欢呼，法众运诚，虔恭奉送。
　　回輧颂
　　高功诣太乙前，纳杖。
　　臣谨重诚，上启东极青玄老君，太乙救苦天尊，十方大慈大悲救苦天尊，救苦真人，大惠真人，青玄官属，一切真灵。窃以奉天符而开地禁 
　　，欣际昌辰。承阳光而廓阴关，幸敷圣泽。亶藉提携之造，敢忘皈谢之私。臣奉为斋主某人，开度九幽，功德周圆，恩重乾坤。感深溟岱所 
　　有，元请破狱策仗。谨依玉诀，奏纳御前，仰冀道慈，俯垂俞允。伏愿圆扉启耀，方泽流华，三途息流曳之悲，六趣免轮回之苦。飞潜动植 
　　，均鼓舞於福庭。蠢动蛸翘，悉翱翔於寿域。凡厥阴爽，均证阳灵。为如上因缘，志心称念太乙救苦天尊。和：不可思议功德。
　　灵宝领教济度金书卷之八十七竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之八十八
　　科仪立成品
　　青玄斋用
　　上朱表仪
　　烧香颂
　　各礼师存念如法
　　太玄启真，万灵勒罗。晨司逃泽，四童鸣牙。金仙秉钺，天旅克戈。火厉扬风，水甲道波。冲落九天，洗涤玄河。兽毒蛇，鹰禽击摩。山 
　　精伏灭，九象交和。馘斩千妖，齐戮酆华。金威镇落，六天凋殂。三元告命，万灵是呼。四明闻召，请录帝图。
　　鸣法鼓二十四通
　　无上三天玄元始三炁太上虚无道君，召出臣等身中三五功曹，左右官使者，侍香金童，传言玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入斋意，其诸情悃，详载状文。以今升坛，拜进丹悃，愿得太 
　　上十方正真道炁灵宝妙光下降，流入臣等身中。令臣所启之诚，速达俓御太上无极大道至真玉皇上帝御前。
　　请称法位
