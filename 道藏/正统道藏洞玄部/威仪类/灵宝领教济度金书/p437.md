<!-- { "loadSidebar": true } -->
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入斋意。以今升坛设醮，愿得玉清道炁灵宝妙光下降，流入臣等 
　　身中。即使玄坛清净，内外成真，天无氛秽，地绝妖尘，琳琅振响，十方肃静，万魔不干，真诚上彻，令臣所启，速达俓御太上无极大道至 
　　真玉皇上帝御前。
　　请称法位
　　具位臣某，与临坛官众等，谨同诚上启太上无极大道玉清圣境元始天尊妙无上帝，上清真境灵宝天尊，太清仙境道德天尊混元皇帝，玉皇大 
　　天尊玄穹高上帝，中天北极紫微大帝，太微上宫天皇大帝，后土皇地祇，九天生神上帝，五灵五老上帝，三十二天帝君，上清十一大曜星君 
　　，南斗六司真君，北斗七元真君，二十八宿星君，天田星君，八谷星君，泰玄枢机三省上相真君，灵宝五师真君，三元三官帝君，北极四圣 
　　真君，三天曹局诸司真君，十方无极飞天神王，五天三界大魔王，三天门下三元真君，上章词表灵官，三洞四辅经箓法科上相高真，神仙将 
　　吏，五岳五帝真君，五天圣帝，名山洞府，洞天福地，靖庐治化，得道仙官，本派祖玄真师，经籍度师真人，东岳掌苗稻稼仙官，掌蝗虫案 
　　仙官，田家祀典圣众，地水二司，城隍社令，里域土地，三界官属，一切真灵。臣闻祖炁鸿蒙，密弥罗於五太。神光混洞，潜照焕於三才。 
　　真风磅礴以恢张，圣日陆离而斡运。上极无上，莫逃经纬之中。高拱弥高，孰越阴阳之表。生成有赖，化育无私。臣等萤爝短材，蚓鸣弱韵 
　　。回黄抱紫，徒萦尘棘以卑栖。出青入玄，莫附烟林之高蹈。由中切切，语上兢兢。缅惟补过以立功，所贵学真而领教。今醮官某等，勤拳 
　　刍志，激越葵忱。慨田禾之将成，遭妖蝗之尽蚀。修斋筑壝，谅荷扫除。设醮铺坛，盍陈报效。敢露獭豺之敬，爰伸蝼蚁之私。欲望帝监昭 
　　回，天心洞焕。千乘万骑，俱行幸於玄虚。九凤八鸾，普来临於碧落。十极之丹舆混合，九华之绿辇参随。三界翼辕，万仙骖驾，式副再三 
　　之祷，不遗万一之怀。臣等不胜拳切，祈俟之至，谨稽首再拜奏请。
　　请圣　　初献
　　重称法位
　　具位臣某，与临坛官众等，谨同诚上启三清上圣，十极玄尊，圆穹之帝后仙真，方域之曹僚主执，醮筵内外，一切威灵。臣闻八威龙文，微 
　　妙散赤明之始。九霄凤炁，光华凝延康之初。皆上赞於九皇，而下敷於三极。道非常道，建日月而运星辰。玄之又玄，奠山川而毓草木。人 
　　禀灵於四象，性并立於两仪，得一分精，函三孕粹。倘殚诚之倾祷，盍昭听以留情。今醮官某，吁天拳拳，扣地切切。念田畴之将熟，罹蝗 
　　螟之肆灾。结阵如云，历林木尽残其枝叶。逐群若雨，遇禾稻都啮其根株。掩白日以无光，障青山而失翠。农人愁叹，野老颦呻。既颗粒之 
　　无收，曷丰登之有望。切虑居联井落，家近町畦。指日月而唾星辰，怨虹蜺而怒风雨。厌弃五谷，不思衣食之有源。傲忽三纲，自恃饥寒之 
　　莫及。杀生淫祀，送死虚悲。《感应篇》之条律昭然，岂知戒惧。《中诚经》之宪章烂若，弗念修持。致显录於玄曹，遂大书於黑籍。易招 
　　神怒，因降天灾。首过雪愆，倘不精於忏谢。迎祥集庆，曷克保於康宁。庸筑星坛，恭铺月陛。奠十华之龙璧，旌葆飘飖。罗四极之凤缯， 
　　香花蒨粲。修斋谆切，设醮勤渠。愿尽扫於前非，期普录於今是。驱蝗遣戾，赦恶除殃。俾穰穰丰高下之田，庶离离实小大之粟。全家饱暖 
　　，阖室欢愉。寸丹恭露於青词，尺素敬陈於洪造。谨当宣奏，仰冀监知。
　　宣词
　　词旨具陈，圣心昭应。威颜咫尺，格葑菲以时歆。睟容再三，询刍荛而日监。苹蘩可荐，黍稷非馨。月籁流明，间步虚之缥缈。云镛振响， 
　　随梵唱之徘徊。龙篝腾百和之芳，凤炬粲五华之丽。珠彝泛玉，翠斝流金。冀垂惠下之仁，恪副由中之祷。臣不胜虔切，俟命之至。
　　亚献
　　重称法位
　　具位臣某，与临坛官众等，谨同诚上启三清上圣，十极玄尊，圆穹之帝后仙真，方域之曹僚主执，醮筵内外，一切真灵。臣开视听自民，孰 
　　谓人道迩而天道远。祸福由己，谁察此心褊而彼心奢。故灾祥发在德之言，而庆殃由作善之判。奉币以告，既精祲之潜通。设醴而陈，谅监 
　　临之密应。伏愿蝗虫遁迹，戾炁除踪。田亩丰盈，行是刈而是获。黍稷成熟，获以簸而以舂。入廪之乌邪如云，翻起之白粲若雪。室家鼓腹 
　　，闾里舒眉。坐看大有之登，奚啻小康之喜。村村鼓舞，处处讴歌。白日舒迟，长幼欢生於夏屋。清风宴乐，尊卑喜浃於春台。寿域挺椿桂 
　　之荣，福乡茂兰之秀。鼓琴鼓瑟，有镜鸾好合之华。吹埙吹箎，表原鸰急难之盛。蒙如丹祷，允拜洪休。次愿臣等宴坐学真，修持领教。精 
　　凝偃月，黄庭默运於雌雄。炁贯徊风，丹室潜通於经纬。狮头缀武，龙尾承颜。入赞天工，证阴功之八百。出裨帝化，全阳行之三千。克为 
　　金阙之臣，永侍玉皇之案。上愿三光焕耀，四炁朗清，地纪安宁，天纲昭晏，醴泉应瑞，图书开九有之华。湛露流祥，文轨显八荒之象。极 
　　武功於底定，敷文治於时雍，草鞠圜扉，庆熙熙而阜俗。芝颁方域，乐侃侃以绥邦。动植咸宁，飞潜均茂。臣不胜虔切之至。
　　终献
　　重称法位
　　具位臣某，与临坛官众等，谨同诚上启三清上圣，十极玄尊，圆穹之帝后仙真，方域之曹僚主执，醮筵内外，一切威灵。以今银河南转，璧 
　　月西沉。夜漏正中，企琼轮之欲返。宵躔已半，觉瑶辇之将回。龙衢之响跸声沉，凤路之呜鞘韵冷。诸天复位，万圣旋班。奕奕灵光，遍十 
　　华而炜烨。葱葱佳气，覆八极以絪缊。臣不胜瞻恋，激切，望恩之至，谨稽首再拜，奉送圣驾。
　　回軿颂
　　存神烧香
　　香官使者，左右龙虎二君，侍香诸灵官，当令臣设醮行道之所，自然生金液丹碧芝英，百灵众真交会，在此香火炉前。今臣学道得道，求仙 
　　得仙，荧惑消灭，民物安全，十方仙童玉女，侍卫兰烟。传臣向来所启，速达俓御太上无极大道至真玉皇上帝御前。
　　宝华圆满号引出
　　焚燎
　　灵宝领教济度金书卷之二百五十九竟
　　洞微高士开光救苦真人宁全真授灵宝通玄弘教水南先生林灵真编
　　卷之二百六十
　　紫英灵书品
　　灵宝大法紫英灵书摄召法，始於唐叶天师，汉刘天师，皇宋抱一真人王太初。次陆先生，次田先生师道，次路真官时中，遇天师授此法 
　　。叶仙官九龄，自十六岁，参授天心正法。政和间，在建康府，礼路真官，受灵宝大法，应验颇多。但不能召摄亡魂，显现形影，令老少亲 
　　见耳。昔於绍与十一年九月，在处州城下隐仙院，亲遇昔路真官书室内所见者刘天师，讳根。天师隐山中时，焚香礼拜，叩齿出血，三日内 
　　授余大法。符图秘诀，天神名讳，授毕不知所在。后依天师所授秘旨行持，并应誓言，拔度幽魂，不可计数。观今之行法建黄箓真士，但得 
　　其一二耳。纵有小可感应，乃行天枢童子法。然童子见法，乃昔余真人流传於世，田师道之法无过如此。今真士所行童子法，亦不得其要妙 
　　。余昔受於余真人，召摄童子降坛，皆三二尺之身，十二三岁者，人皆见之，亦此妙用。后之学者，轻授世人。故生是非，不钦信者多矣。 
　　余因受此灵书，今更不行。然灵童九员，亦未尝弃其香火，今亦入大法中。遇此书者，慎勿妄传，自贻玄宪。谨序。
　　灵宝大法护身咒
　　大帝降凶恶，覃恩出上清。九天排仗送，五岳列班迎。万里风烟合，千山草木平。云头过北海，雨脚彻南溟。黑煞为中禁，天蓬降御营。灵 
　　官持玉印，太乙捧金旌。左阵骑朱虎，先锋跨大鲸。电光飞猛焰，雷鼓震天庭。号令传三将，驱除用六丁。素皇称豁落，童子一开明。地网 
　　周回布，天罗匼匝兵。火轮红焰起，羽盖碧烟生。摆撼乾坤动，飞腾宇宙惊。炁吞沦海竭，力压太山倾。虎应庚辛白，龙随甲乙青。斩灭颠 
　　狂怪，消除毒害狞。下鬼与妖孽，何劳共战争。群魔今日尽，万鬼莫逃形。急急如上帝律令。
　　诵咒三遍，取东北炁，吹吾左右。左右手掐斗诀，叩齿三十六通，书此符，令人持归，同金钱云马，中庭焚之。驱捉鬼祟，神验。
　　行神布炁咒水治疼痛咒曰：
　　太乙真水，万邪斩摧。罗顺转，九曜交移。急急如上帝律令。
　　再咒
　　月参沙，真炁降。住疼痛，斩精邪。取东北炁吹水中。
　　再咒
　　中央之土，化水百泉，北流潜山，正水之神，潮湖流渎，驱化百谷，壬癸天将，孽伏太虚，法到敕摄。
　　念三遍，取炁吹水中。治病。瘟疫流行，咒此水令饮之，即时康安。凡咒水，先以朱书真炁符一道，烧灰入法水中。
　　真炁符
　　建火狱咒
　　赤炁炎烟，洞炽铁城。收禁罪鬼，考按无停。南斗然骨，火帝烧形。速告情原，使民安宁。火兵捕捡，焚荡鬼营。敢有不从，粉碎汝身。急 
　　急如上帝律令敕摄。
　　建水狱咒
　　溟海九万，中有石城。恶煞守关，毒龙啖精。水官速送，追禁鬼神。敢犯天律，飘荡奔倾。奸害速告，一一通名。敢有不伏，碎斩洝身。急 
　　急如上帝律令敕摄。
　　神府治病符
　　用朱书烧灰调法水面东北服之
　　治劳瘵断尸疰真符
　　天尸不闭
　　人尸全闭
　　地尸半闭
　　夜梦先亡，及有伏尸。朱书桃板，钉入房地中。又以纸朱书，用灯心七茎，裹之麻油一盏，患人房内点照，自灭为度。
　　灵宝紫英灵书大法，乃九霄天文，龙章凤篆，玉诀真符，璇枢梵炁，经纬天道，而分九天，化生诸境，秘藏金阙玉房紫室。龙汉以来，未曾 
　　流传下方世界。此当壬辰之运，六天支干相生之年，大法再当振兴。玉文敷露，渐显世间。得受此秘法灵书者，皆宿命缘应，玄骨合仙之士 
　　，得受传焉。凡俗之辈，纵用心机，不得真师口诀秘旨，岂有验也。
　　追魂坛
