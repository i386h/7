<!-- { "loadSidebar": true } -->
　　。臣不胜恳祷之至，谨稽首再拜，酒陈终献。
　　终献
　　臣谨重诚上启三界万灵，无鞅圣众，醮筵真宰，应感威灵。咸望洪慈，俯回洞鉴。以今玉磬声微，金镛韵敛，香沈凤鼎，灯散龙缸。斗转参 
　　横，河澄月淡，道还金阙，经入琅函。羽葆珠幢，将回霄驾，云骈风盖，谅返天衢。臣等迹履樊笼，神飞碧汉，天阶恋想，第剧皈依。臣下 
　　情不胜瞻恋，激切之至，谨稽首再拜奉送。
　　回軿颂
　　存神烧香
　　香官使者，左右龙虎君，侍香诸灵官，当今臣建斋行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋官蒙福，幽显沾恩，十方仙童玉女，侍卫香烟。向来所启，速达俓御太上无极大道至真元始，三十二天上帝御前。
　　出堂颂
　　引至幕
　　灵宝领教济度金书卷之二百三十五竟
　　洞微高士开光救苦真人宁全真授灵宝通玄弘教水南先生林灵真编
　　卷之二百三十六
　　科仪立成品
　　十回斋用
　　三十二天灯仪
　　步虚　　祝香
　　芳挹瑶兰，缥缈云腾於凤鼎。光凝琼桂，氤氲烟袅於鸾彝。参鼻观而诚彻浮黎，导心源而信通劫仞。恭爇宝香，遥瞻供养太上无极大道虚无 
　　自然元始天尊，太上虚皇玉晨大道君，万变混沌玄元老君，无上三十二天上帝，三界应感，一切真灵，仗此真香，普同供养。
　　臣闻旋斗历箕，三界高罗於碧落。飞金系璧，四方环拱於清微。御圆盖而总炁玄玄，冠方舆而流形混混。扶摇羊角，周回辐集之同。嵯峨狮 
　　头，赫奕棋分之似。楼台殿阁，雉堞城垣，碧霞络於云纲，紫雾玲珑於玄纪。，高下去亿千万重之灵炁，迩遐分三十二域之神经。琪树成行 
　　，鼓灵风而韵合。瑶林布列，耀流日以光罗。日月星宿之飞浮，林木山川之平缅，粤有主宰，统御裁成。泽天人而鼓舞慈云，济显幽而昭明 
　　惠露。神光发瑞，呈隐韵於飞玄。道炁开祥，蔼灵章於空洞。凡居覆载，亶藉陶镕。今有某洁己朝东，肃容拱北。企一方八天之清峻，梵炁 
　　弥纶。仰诸天各帝之森凝，灵光洞焕。期拜鸿厖之惠，庸殚蝼蚁之忱。爰肃瑶坛，恭陈玉范。香花蒨璨，间梵唱以流明。灯烛荧煌，奏玄笙 
　　而朗彻。冀领解厄消灾之贶，恪期延生注福之忱。黄道周回，玄衢流演。伏愿高真锡羡，上圣委和。蠲庶慝以冰清，辂蕃厘而日赫。祥光有 
　　耀，天和益固於精神。瑞炁无及，人事咸安於步武。吉祥止止，福庆熙熙。稽首皈依，无极大道。
　　臣众等至心皈命，无上自然太黄皇曾天帝，天中神仙。和：诸灵官。
　　伏闻皇曾天中，黄色注元阳之炁。紫微宫内，梵炁系亥西之维。度善功人，主掌生箓，上领丁丑而应豫象，下属戊寅而配随爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中太黄皇曾天帝，伏愿广生高映，觉元洞 
　　虚，五福敷罗，融青春之乐事。三寿曼衍，酣白日之欢声。永宴宗亲，俱登快乐。远邻天九亿万炁，净欲界一欲根尘。稽首皈依，虔诚赞咏 
　　，
　　信礼无上大罗天太黄皇曾天帝。
　　皇曾亶元结，娄都界上京。阿那振琳响，荟秀何统延。无无中生真，和答通明梁。观觉朗四冥，音韵自成章。和．与道合真。
　　臣众等至心皈命，无上自然太明玉完天帝，天中神仙。和：诸灵官。
　　伏闻玉完天中，绿色注上阳之炁。紫房宫内，璧宿系亥东之维。度魂更生，回灵起死，上领己卯而应蛊象，下属庚辰而配临爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中太明玉完天帝。伏愿应玄九真，化交肇 
　　图。善瑞日臻，茂门阑之喜气。佳祥日辟，耀庭户之灵光。玄祖超凌，子孙昌炽。远邻天八亿万炁，净欲界二欲根尘。稽首皈依，虔诚赞咏 
　　，
　　信礼无上大罗天太明玉完天帝。
　　大明须灵会，延侍开玉真。明道梵玄路，首披入三便。法轮洞幽辽，揽觉大模新。菩提御运纲，昙颐自回椿。和：与道合真。
　　臣众等至心皈命，无上自然清明何童天帝，天中神仙。和：诸灵官。
　　伏闻何童天中，青色注太阳之炁。元晨宫内，室宿系壬西之维。敷教度人，进功入道，上领辛巳而应观象，下属壬午而配嗑爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中清明何童天帝。伏愿文灵运褠，宗范玄 
　　都。 三百六旬，永澄清於地垢。七十二候，常游宴於天和。宗族无忧，门庭有喜。远邻天七亿万炁，净欲界三欲根尘。稽首皈依，虔诚赞 
　　咏，
　　信礼无上大罗天清明何童天帝。
　　清明稼禄滋，那径返龙山。阿秀玉林条，奕奕四垂骞。忽觉灵劫化，诃摩以敷晨。流真三界庭，吟啸来运懃。和：与道合真。
　　臣众等至心皈命，无上自然玄胎平育天帝，天中神仙。和：诸灵官。
　　伏闻平育天中，赤色注青阳之炁。元景宫内，危宿系壬东之维。制魔举仙，提魂学道，上领癸未而应贲象，下属甲申而配剥爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中玄胎平育天帝。伏愿感变总括，威昭自 
　　成。纯嘏孔膺，萃光风於鬓绿，骈禧丕锡，融霁月於颜朱。步武安和，精神畅茂。远邻天六亿万炁，净欲界四欲根尘，稽首皈依，虔诚赞咏 
　　，
　　信礼无上大罗天玄胎平育天帝。
　　华都秀东宫，都梵飞天歌。典爽澄虚邈，丽宛从空和。鲜云荫灵宇，菩娄互参差。育王乘景轮，臻是鬼神家。和：与道合真。
　　臣众等至心皈命，无上自然元明文举天帝，天中神仙。和：诸灵官。
　　伏闻文举天中，苍色注洞阳之炁。广寒宫内，虚宿系癸西之维。度世善功，通斗元炁，上领乙酉而应复象，下属丙戌而配屯爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中元明文举天帝。伏愿绿岑迁景，皇道含 
　　明。玉树荣春，耀九还而彩晕。金花润晓，酣七返以光融。常享寿龄，永依福荫。远邻天五亿万炁，净欲界五欲根尘。稽首皈依，虔诚赞咏 
　　，
　　信礼无上大罗天元明文举天帝。
　　文举答和阙，落落冠三门。大有开龙汉，梵天敷景云。散馥延玉阶，烟煴自生花。庆风流反香，云上舞空轮。和：与道合真。
　　臣众等至心皈命无上自然上明七曜摩夷天帝，天中神仙。和：诸灵官。
　　伏闻摩夷天中，黑色注通阳之炁。太阴宫内，女宿系癸东之维。关道学仙，开玄度难，上领丁亥而应大畜，下属戊子而配颐爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中上明七曜摩夷天帝。伏愿天琳耀权，炁 
　　精育魂。紫户寥澄，荡一尘而不染。黄房勃郁，会万垢以皆清。庆茂云仍，福升宗祖。远邻天四亿万炁，净欲界六欲根尘。稽首皈依，虔诚 
　　赞咏，
　　信礼无上大罗天上明七曜摩夷天帝。
　　上明飞延康，洒都出龙汉。玉真开玄夜，酆都度八难。明道结空章，魔王稽首赞。上有始生神，门下典录算。和：与道合真。
　　臣众等至心皈命，无上自然虚无越衡天帝，天中神仙。和：诸灵官。
　　伏闻越衡天中，碧色注建阳之炁。太元宫内，牛宿系丑西之维。明无上功，度有善业，上领己丑而应大过，下属西正而配坎爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中虚无越衡天帝。伏愿融罗负立，圆英隐 
　　旻。迹扫纷葩，洗心珠於地面。体侪象罔，混性玉於天心。九族无灾，一身有庆。远邻天三亿万炁，净色界一粗根尘。稽首皈依，虔诚赞咏 
　　，
　　信礼无上大罗天虚无越衡天帝。
　　越衡无上道，行纲梵玄机。上转天一关，首运倏忽开。回灵非始驾，跖起入空飞。流晨制长夜，玄阴自然归。和：与道合真。
　　臣众等至心皈命，无上自然太极蒙翳天帝，天中神仙。和：诸灵官。
　　伏闻蒙翳天中，紫色注极阳之炁。元都宫内，斗宿系丑东之维。炼度死魂，开明善类，上领东正而应离象，下属庚寅而配咸爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命东方九炁天中太极蒙翳天帝。伏愿期臣神包，洪纲告 
　　宁。阴纬阳经，迄春台之宴喜。玄清黄浊，拥夏屋之融和。道性虚圆，德心冲寂。远邻天二亿万炁，净色界二粗根尘。稽首皈依，虔诚赞咏 
　　，
　　信礼无上大罗天太极蒙翳天帝。
　　蒙翳阿僧岭，阤丘交灵势。龙阜立空峙，罗映耀云袂。四宫生真景，象轮梵三界。吁负炼朽魂，员童度生契。和：与道合真。
　　臣众等至心皈命，无上自然赤明和阳天帝，天中神仙。和：诸灵官。
　　伏闻和阳天中，白色注始阳之炁。长明宫内，梵炁系寅北之维。炼真成仙，度人作圣，上领辛卯而应恒象，下属壬辰而配遁爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命南方三炁天中赤明和阳天帝。伏愿章炎通泛，坚孚澄 
　　宗。非雾流华，家浃二化之瑞。卿云耀彩，门迎四序之祥。福禄天来，灾衰云散。远邻天九千万炁，净色界三粗根尘。稽首皈依，虔诚赞咏 
　　，
　　信礼无上大罗天赤明和阳天帝。
　　赤明南上炁，阎光流八精。洞明吐丹晖，浮境自高明。玉泽充绛府，眸华乘运征。洗垢澄虚漠，诜诜步三灵。和：与道合真。
　　臣众等至心皈命，无上自然玄明恭华天帝，天中神仙。和：诸灵官。
　　伏闻恭华天中，绿色注阳辉之炁。东华宫内，箕宿系寅南之维。开度三才，应化一切，上领癸巳而应壮象，下属甲午而配晋爻，统纪群灵， 
　　裁成万化。今有某精心扣地，稽首瞻天，建灯坛而法象神辉，爇香彝而关通帝阙，归命南方三炁天中玄明恭华天帝。伏愿玄华虚象，龙阳舞 
　　穹，椿桂高华，宴壶天而不老。芝兰茂悦，融福地以长新。风扫千灾，日升万福。远邻天八千万炁，净色界四粗根尘。稽首皈依，虔诚赞咏 
　　，
　　信礼无上大罗天玄明恭华天帝。
