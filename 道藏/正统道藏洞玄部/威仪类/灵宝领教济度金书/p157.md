<!-- { "loadSidebar": true } -->
　　今天尊运二回度人之仁，符地二生火之妙，宜乎真火发越，光明内景，而盲者目明也。三者木之生数，木胎於酉，应金主声。今天尊运三回 
　　度人之仁，符天三生木之妙，则金木互用，宜乎肺金通畅，重楼利顺，而喑者能言也。四者金之生数，金胎於卯，应木主动。今天尊运四回 
　　度人之仁，符地四生金之妙，则木金交应，宜乎。肝木丰茂，四肢顺适，而跛痾积逮，皆能起行也。五者土之生数，土旺四方，寄位中宫， 
　　应化於脾。今天尊运五回度人之仁，符天五生土之妙，则荣卫和适，经络安平，宜乎。久病痼疾，一时复形也。医家以手足痿痹，名为不仁 
　　。而草木之实，其中有精能发生者，世皆名之以仁。今天尊之仁运於此，而五行之仁应於彼。凡不仁之疾，皆发生而归诸仁，非神化妙感， 
　　畴克臻是哉，水生於一而成於六者也。水至於成，则膏髓周流，津液滋润，易衰情而为充悦也。今天尊运六回度人之仁，符地六成水之妙。 
　　安得不发白反黑，齿落更生耶。火生於二，而成於七者也。火至於成，则血气光明，精神辉焕，转枯瘁而为强盛矣。今天尊运七回度人之仁 
　　，符天七成火之妙。安得不老者反壮，少者皆强耶。木生於三，而成於八者也。木至於成，则动植飞潜，发育畅茂，万物各得其所矣。今天 
　　尊运八回度人之仁，符地八成木之妙。安得不妇人怀孕，鸟兽含胎，已生未生，皆得生成耶。金生於四，而成於九者也。金至於成，则华彩 
　　光芒，焕耀映发，土地难藏其宝矣。今天尊运九回度人之仁，符天九成金之妙。安得不地藏发泄，金玉露形耶。土生於五，而成於十者也。 
　　土之生也，脱沉痾而复形；土之成也，回枯骨而成人，皆自然之理。今天尊运十回度人之仁，符地十成土之妙。则夫回尸起死，白骨成人， 
　　其神应密感，又岂可以形容拟议哉。说经周十遍之功，万类受十全之赐。举覆载间，盖无一物不囿於天尊仁意中矣。虽然此仁之用也，其体 
　　何如观。夫未说经之前，三景停轮，四气朗清，风静云藏，化机澄寂，是仁之体凝真於太极也。及夫既说经之后，宝珠空悬，黍米取象，勃 
　　勃俱入，不知所在，是仁之用返真於太无也。动静互举，体用兼该，何者非天尊开度之仁哉。万物芸芸，而玄珠比喻，独指黍米，何也？得 
　　非黍为五谷之长，人所资以为命。而天地生物之仁，在是耶。由是众真监度，授於道君，欲共溥此仁也。道君叙述，下教至学，欲共溥此仁 
　　也。圣修凡诵而祯祥有别，灾消害禳而功德难胜。无非欲十极三际，共被此仁之泽也。而况於北都罗酆，河源泉曲，三涂五苦，八难九幽， 
　　尤天尊所悯念者乎！至仁无外，大德好生。当临轩校录之时，普告三界而不得拘留。部卫神魂，而制魔保举，飞度五户，无拘天门。则天尊 
　　一念之仁，其拳拳於幽爽者，可谓功矣。故曰此经微妙，普度无穷，一切天人，莫不受庆。无量之福，生死蒙惠，非至仁孰能与於此哉。若 
　　夫流精玉光，五色郁勃，饵之而位登玉清。灵宝真土，圣胎成就，炼之而超凡入圣，未可以言语文字形容也。
　　自此以后，模写亡人平生言行善恶，以经中契合者劝惩之。及前后所修功德，皆以经语发明铺叔，待详赡为佳。
　　经曰：夫末学道浅，或仙品未充，运应灭度，身经太阴。同学至人，为其烧香，诵经十过，以度尸形如法。魂神径上南宫，随其学功，计日 
　　而得更生，转轮不灭，便得神仙，非虚语也。以今鸾簴收声，鲸音息响。残千枝於凤炬，飘百和於龙煤。万帝回光，诸天复位，灵宜端严容 
　　止，款曲几筵，俟召役於真灵，为奉行於炼度。传符受券，保举登真，毋忘妙道之恩，永宴大罗之上。顾惟鄙野，夙奉玄元。登圣域以优游 
　　，幸叨入室。乘神机而咽味，仅免面墙。虽洞辅之克谙，顾举扬而奚敢。若曰黼黻玄妙，非不可悦作者之听闻。奈何融畅渊源，然后可觊人 
　　天之应合。深渐朴素，恐负回青，总是知音。何妨与点大众，且道今日。若幽若显，是冤是亲，俱会道场，听法闻经，然后作么生。
　　一颗玄珠耀太虚，十方勃勃入无余。
　　神光寂照秋蟾似，天外闲云任卷舒。
　　伏惟珍重。
　　出堂颂下座
　　灵宝领教济度金书卷之一百三十一竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百三十二
　　科仪立成品
　　师友命过合用
　　早朝行道诵经仪
　　烧香颂
　　各礼师存念如法
　　卫灵咒
　　青阳虚映，曜日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　鸣法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域真官正神，急上关启臣今奉为入斋意。以今清旦早朝。升坛行道，烧香诵经。愿得玉清道炁灵宝妙 
　　光下降，流入臣等身中。令臣所启所奏，速达径御太上无极大道至真玉皇上帝御前。
　　谨称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人， 
　　三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇道君，三十六部尊经玄 
　　中大法师，上相上宰上保上傅，太平下教二十四真人，西城总真王君，太元真人，东岳上卿司命茅君，定录、保命二真人，名山洞府得道神 
　　仙，三界官属一切真灵。臣闻清微御运，宏化日於九灵。赤明开图，散真风於八极。凤韫示希夷之粹，鸾图传玄妙之精。荡荡神机，巍巍圣 
　　运，凡囿范围之内，悉归陶冶之中。臣等缀武彤墀，承颜玄座。宪天弘道，期坚金石之忱。宣德承符，愿证丹青之誓。凡有投告，敢不上闻 
　　。
　　宣意
　　按如词言，深可矜悯。故三洞弟子某人，奄忽一朝，沉沦九夜。修真学道，几殚立雪之勤渠。通玄究微，徒负凌云之超迈。业惟趋於涉世， 
　　术莫际於延生。致堕幽寥，倏归灭度。臣等痛切肝肺，义重师资。同学则云，义犹师友，恩若父兄。修斋诵经，合阐荐严之典。祈恩忏罪， 
　　宜伸悲悼之情。爰洁芝坛，肃伸葵志。旛花摇曳，鸣清跸於云衢。旌盖翩翻，耀朱幢於禁路。擎拳再拜，稽颡一心，愿殚庸敬之忱，为导克 
　　诚之悃。专为三洞弟子某人，消除往过，迎辂新厘。并天地以同流，合幽明而共庆。以今清旦行道，烧香诵经，运兹初捻上香。愿此香烟腾 
　　空俓上，供养无上至真道宝。臣等皈身皈神皈命，首体投地，愿以是功德，上祝皇帝陛下，道迈怀羲，德尊炎燧。日观高跻於寿域，玉帛朝 
　　元。云瀛旁接於福乡，车书拱极。掖庭参赞，藩服承宣。今故烧香，自皈依师尊大圣众。至真之德，得道之后，保天长存。和：与道合真。
　　以今清旦行道，烧香诵经，运兹二捻上香。愿此香烟腾空上彻，供养无上至真经宝。臣等皈身皈神皈命，首体投地，愿以是功德，归流岳牧 
　　守宰，庶政群工。伏愿朝多鸣凤，野绝空驹。面棘位槐，献纳政成於朝着。种花剖竹，承宣化洽於郊圻。八表归心，四夷稽首。今故烧香， 
　　自皈依师尊大圣众。至真之德，得道之后，升入无形。和：与道合真。
　　以今清旦行道，烧香诵经，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，愿以是功德，归流庶民 
　　万姓，边戍三军。伏愿九谷丰成，百昌乐育，欢生四鄙，耕田无负未之忧。庆浃三边，尊枕息控弦之警。虫鱼咸若，鸟兽攸宁。今故烧香， 
　　自皈依师尊大圣众。至真之德，得道之后，长享自然。和：与道合真。
　　按人各恭信
　　三皈依
　　具位臣某，恭焚宝香，遥瞻奏启太上无极大道虚无自然元始天尊妙无上帝，太上玉宸虚皇大道君妙有上帝，万变混沌玄元老君混元上德皇帝 
　　，十方无极太上灵宝天尊，三宝丈人，三宝天君，五方五老上帝；三十二天上帝，木公尊神，金母元君，上圣高尊，诸天真众，太阳、太阴 
　　、五星道君，主算、记名、落死、上生、大魁、五斗星君，护魂、侍魄、养炁、通血、中主五帝真君，诸天丞相，南昌上宫韩司主录监生大 
　　神，度人不死尊神，南极长生大君，度世司马大神，好生韩君丈人，南上司命司录延寿益算度厄尊神，回骸起死无量度人君，玄中大法师， 
　　三天大法师，天真皇人，妙行真人，玄一三真人，太极太虚真人，太极左宫仙翁冲应真人，三界五帝大魔王，十方无极飞天神王，长生大圣 
　　，无量度人君，飞天神人，飞天使者，飞龙骑吏，玄都紫微上宫侍经玉郎、玉童、玉女、神仙、灵官，灵宝经籍度三师真人，名山洞府领教 
　　真仙，三十二天玉童、玉女、功曹、使者，左右龙虎君，三界直符使者，四直玉文功曹，玄坛内外一切威灵。臣闻灵宝本章，肇希夷於腾胜 
　　。洞玄上品，敷玄妙於浮黎。七经扣玉以乘晨，八纬鸣金而驾景。云藏风静，上彰玄盖之符。山缅林平，下纪方舆之瑞。虬轮四会，狮座中 
　　临。黍珠开郁勃之音，骞翠振琳琅之句。上无复祖，存亡承开泰之恩。中有度人，动殖被裁成之德。故诵之者道尊德贵，感诸天之下观。咏 
　　之者灾消害禳，致上帝之遥唱。无文不度，有感斯通。以今伏为亡故三洞弟子某人，崇建师友命过修斋诵经道场。谨按玄科，转诵《太上洞 
　　玄灵宝无量度人上品妙经》。周回十方，提携万类，涤先灵之宿垢，扫幽爽之深愆。俾仗真乘，顿消妄业。臣等莫不瀹澄心妄，澡涤性真， 
　　遵三箓之威仪，雍容朗唱。按二篇之轨范，窈窕吟哦。灵光开五亿之春，梵炁遍三千之夜。即使某人顿明觉地，开悟灵天，智慧圆通，克侍 
　　紫金之相。冤愆消释，永登碧落之墟。臣下情无任祈恩激切，屏营之至。
　　宿命赞
　　举云篆太虚
