<!-- { "loadSidebar": true } -->
　　具位恭爇真香，遥瞻供养道经师三宝天尊，中天大圣北斗九晨上道星皇君，玄中大法师，三天大法师，宝上真人，二仙使者，斗中千乘万骑 
　　，中天黑煞都副统兵大将军，太岁尊神，香官使者，四灵神君，玄坛土地，本家司命六神。恭望洪慈，俯垂省录。臣闻金真演教，散三洞之 
　　琼音。玉局传经，蔼九清之瑶韵。法雨普滋於黄混，慈风丕冒於苍生，今古咸遵，华夷克拱。皈真知命，宜广置於坛场。随力建功，盍惠徼 
　　於驾卫。臣等奉为入意，冒尘微听，已奏衷忱。今当陛设三成，坛周四界，仰三五璇玑之变，企九一豁落之常。肃环佩以朝元，列旗旄而拱 
　　极。仰惟北斗，实斡中枢，为三界之都曹，乃万天之会府。崇楼绛阙，映阊阖以巍峨。青炁白云，锁勾陈而缭绕。况五渴喧嚣之境，非九灵 
　　神妙之乡。莫格飙斿，曷迎灵贶。欲望玄恩曲运，洪泽垂怜。鼓翠树之灵风，变凡为圣。发红莲之圣水，化妄成真。如玄都洞渊之门，若碧 
　　落灵真之殿。至尊端拱，列圣旁临。月地云阶，舞霓旌而容与。星桥雾汉，迥羽葆以弥罗。诸天之鹤驾徘徊，八极之龙舆混合，灵光焕络， 
　　瑞霭昭腾。容臣会道运元，凝真合景。依女青而受事，纯嘏天来。遵大赤以垂科，蕃厘帝锡。拳拳有祷，切切无违。遂微臣造请之忱，副斋 
　　主恳祈之愿。瞻天望圣，激切屏营之至，法众运诚，虔行赞咏。
　　北斗太上宫，青城玉楼中。九百二十里，太尉居其中。五色玉楼中，第二中元宫。五百五十里，上宰职攸穹。黄台玉楼中，第三真元宫。七 
　　百二十里，主者为司空。朱台玉楼内，第四纽幽宫。星围八百里，真人乘六龙。素台玉楼中，第五纲神宫。七百二十里，天禽字子公。玄台 
　　玉楼内，第六纪明官。星围七百里，太常位尊崇。九层玉楼内，第七瑶光宫。星围九百里，圣号乃天冲。紫极玉楼内，第八帝席官。真人九 
　　百品，司察过与功。紫馆玉楼内，第九上尊宫。九百九十品，内弼为天蓬。九宫亿万炁，九炁亿万重。上总诸天宿，下总北罗酆。中主万民 
　　命，录籍定吉凶。消灾度厄力，回生起死功。性相此根本，真圣此祖宗。若有急告者，福禄常增崇，臣今立坛墠，稽首礼玄穹。性命愿主持 
　　，圣智愿圆通。灾殃愿消灭，寿禄愿无穷。存亡愿济度，水陆愿沾功。大圣庆元吉，所愿无不从。流光九元坛，永与道境同。
　　真灵感应天尊
　　法师三拜起
　　臣今仰仗天恩，神化坛墠。金花转烛，琼彩流明。隐然碧汉之星垣，中有紫微之帝座。奇花郁勃，异霭回旋。使者三千人，聚精神而拥护。 
　　仙官亿万众，混灵景以周维。如闻鸾鹤之啸歌，似见虬龙之浮戏。更析道旨，告下有司。凡左右会道之真灵，与中外承符之官属。挥幢鼓节 
　　，为翊卫於玄功，显服严装，各辅成於厘事。恭依典式，告召班联。稽首皈依，无极大道。
　　转班召将
　　真灵感应天尊
　　玉晨紫庭，天真大神。南陵使者，三千神君。出扶经教，扫荡妖氛。七千神将，侍卫身形。金童玉女，龙虎神君。北极四圣，亿万神兵。随 
　　心所祷，辅佐相迎。承符速应，时达玄真。
　　臣今恳愿，为奏帝庭。速临坛所，翊扶香烟。上通斗府，密运诚虔。火速报应，违令有愆。
　　宣召万灵符
　　龙符飞焕，谅一炁之孔绍。虎旅骈罗，宜万司之莅止。有严有翼，无傲无哗。 以今奉为某，崇建某斋，盍仗威灵，如律修奉。伏愿随司驻 
　　创，当局宣行。扈跸中严，颜不违於咫尺。秉旄外辨悃克副於再三。祓沴除妖，迎祥集福，洁蠲三献，申明一忱。
　　三献
　　散花
　　神威赫奕，愿翊卫於玄坛。帝德昭彰，当飞驰於朱表。真经安奉，仙驭迟留。为如上缘，念十方三宝天尊，长生保命天尊，消灾度厄天尊。 
　　和：不可思议功德。
　　肃启仪璇玑斋用
　　法事如常
　　启堂颂
　　各礼师存念如法
　　宣卫灵咒
　　东方
　　九炁青天，明星大神。焕照东乡，洞映九门。辅烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉 
　　承正道，赤书玉文。九天符命，摄龙驿传。普天安镇，我得飞仙。
　　南方
　　三炁丹天，焕景浮光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北 
　　帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆。
　　西方
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明，宫殿整肃，三景斋并。道 
　　合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方
　　五炁玄天，元始徘徊。辰星焕烂，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉 
　　符所告，神镇八威。邪门闭塞，正道明开。映照我身，三光同辉。策空驾浮，举形仙飞。
　　中央
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元气阳精，焰上朱烟。洞照天下，及臣等身。百 
　　邪摧落，杀鬼万千。中山神咒，普天使然。五灵安镇，身飞上仙。
　　呜法鼓二十四通
　　无上三天九皇玉帝，当召九皇灵官，飞龙骑吏，绣衣使者，三炁正神，急上关启玄坛土地方域神真。臣今宿启升坛行道，谨奉为入意。其诸 
　　丹悃，已录奏闻。愿得元皇正气，来合臣身。令臣所启，速达俓御至真无极大道中天二大尊帝，九皇玉宸道君御前。
　　请称法位
　　具位奉行玄灵璇玑妙斋法事小兆臣某，与临坛官众等，今故烧香，愿以是功德，上为天子王侯，土地官长，七世父母，九族姻亲，臣等三师 
　　四友，系代学真，天下兆庶，以至蛮夷戎狄，鳞甲羽毛，一切众生，无边无量皈身皈神皈命，斗中大道九晨上真。乞垂原赦积生今世宿罪重 
　　过，得兔罹三灾四煞，五行六害，七伤八难，九星天罗地网，二十四厄之中。智慧性圆。道心开发。出群迷径，入希夷门，永脱轮回，超升 
　　成道，逍遥云际，升入金门，与圣合真，永不轮转。所启玄感，上御至真无极道前。
　　礼九晨九位同，只换圣位
　　至心皈命中天大圣北斗贪狼阳明星君。
　　坐忏
　　臣法众等，至心皈身皈神皈命，斗中大道九晨上真。以今宿启告斋，朝真忏悔。臣闻帝车密运，罗十极以周回。圣瑟参调，荫三灵而化育。 
　　将觐虹梁之夭矫，宏宣凤笈之希夷。恪罄对扬，敢勤忏悔。臣等五宫云扰，七府烟迷。混景登真，未悟精炁神之变化。凝玄会道，或飘身口 
　　意以流吹。徒宣大赤之科，或冒女青之律。蒙回锦覆，端藉玉成。运金纪於紫垣，调理经纬。转玉杓於黄道，统制乾坤。臣等志心稽首，礼 
　　谢无上至真三宝。
　　三启颂
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　又
　　郁郁家国盛，济济经道兴。天人同其愿，标缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　玄坛安镇天尊
　　玄灵真文请师安镇
　　师执真文，香上熏之。念：
　　臣谨重诚上启中天大圣北斗九皇上道君。以今奉为斋主某，崇建三五璇玑妙斋，宿启告斋，明晨行道。谨依科法，敷露玄灵消灾内音玉字真 
　　文，安镇玄坛。伏愿中天玄灵童子，明承符命，告下十方三界，一切真司。为第子拔赎罪愆，增延禄算，解除灾厄，迎迓休祥八卦大神，九 
　　宫官属。遵依典式，火急奉行。
　　焚符
　　中天玄灵童子，明承符命，告下八干四维，十二支辰，天上地下，无极真司，荡除弟子既往之愆，增纪弟子未来之算，消禳厄难，保固安宁 
　　，一如玄灵旧典律令。中告玉文，神仙至真。一三五变，消灾延生。上告诸天，无极无形。中告璇玑，日月五星。飞流彗孛，一切真灵，
　　下告山川，岳渎丘陵。小兆弟子，敬奏微诚。今日告斋，行道诵经。乞削罪录，丹篇纪名。祸不横染，灾不轻生。消灾解厄，保命延龄。快 
　　乐无穷，寿量可称。身心康泰，一切尊荣。高上告命，万神敬听。向来宣演玄灵消灾内音玉字，功德周圆。伏愿道心开发，德性昭融，八节 
　　四时，长迓门庭之喜炁。九华十极，永依闾里之祥光。稽首皈依，无极大道。
　　重称法位
　　具位臣某，与临坛官众等，谨重诚上启斗极祖师洞真大道元始天尊，斗极宗师洞玄大道太上道君，斗极真师洞神大道太上老君，玉皇大天尊 
　　玄穹高上帝，斗中之尊天皇大帝，斗中之主紫微大帝，北斗高上玉皇尊帝君，太微玉帝，玄卿大帝君，北斗太尉阳明贪狼玉晨君，北斗上宰 
　　阴精巨门玉晨君，北斗司空真人禄存玉晨君，北斗游击玄冥文曲玉晨君，北斗斗君丹元廉贞玉晨君，北斗太常北极武曲玉晨君，北斗上帝天 
　　关破军玉晨君，北斗玉帝洞明外辅玉晨君，北斗帝真隐光内弼玉晨君，斗中天罡万真节度奎光帝君，北斗九皇夫人，九阴内妃，三台华盖星 
　　君，三官五帝，九府四司，斗中道德诸君，无鞅圣众，六十甲子本命星君，玄中大法师，三天大法师，宝上真人，二仙使者，九宫官属，一 
　　切真灵。臣等福庆宿膺，机缘生际。三乘演妙，幸身佩以操持。七部流光，莫心修而精进。衮衮隙驹之暗老，营营野马之纷飞。雨露无私， 
　　尚熙帝载。雷霆有赫，曲逭天威。荷葑菲之不遗，听刍荛之可采，承符寅亮，宣德生成。凡有皈投，敢忘关告。
　　宣词
　　按如词言，极深激越。臣等恪遵玄笈，肃集清流。崇三五豁落之图，按九一飞遁之位。铺张坛律，舒演斋盟。罗羽盖於八门，列霓幢於四界 
　　。鸾葩凤蕊，间红霭以徘徊。虬节螭枝，映碧霞而焕耀。降赤明九苞之御，延清微三宝之尊。虎拜勤渠，蚁衷精切。自今月某日为始，为斋 
