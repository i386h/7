<!-- { "loadSidebar": true } -->
　　臣某谨重诚上启圣位。臣闻听聪无遗，昭至敬无文之实。鉴观有造，明大礼必简之仪。幸圆阐事之真忱，式遂倾光之厚德。返生可卜，起死 
　　堪明。仰依赫赫之恩，嘉拜瀼瀼之惠。香残宝篆，灯散金缸，云笙收缥缈之音，月籁散舒徐之韵。诸天复位，万圣戒途。飞云丹霄，回旋空 
　　际，绿舆羽盖，还返仙都。臣等徒企灵光，莫陪法从。运元会道，百神混合於泥丸。入妙识真，万炁齐仙於玄牝。臣下情不胜虔祷之至，谨 
　　稽首再拜奉送。
　　存神复炉
　　回軿颂
　　送圣
　　化财
　　灵宝领教济度金书卷之一百二十一竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百二十二
　　科仪立成品
　　阴宅土神醮仪
　　洒净
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　请称法位
　　具位臣某谨焚香，上启土府太皇上帝，五方土府大帝，太岁尊神，太阴神后夫人，九宫飞遁九星君，土中公卿丞相大夫，二千石令长功曹主 
　　簿神君，土中土公土母神君，土中八卦、十干、十二支、山家禁忌神君，白虎、朱雀、玄武、腾蛇神君，山家三十六将神君，今年今月飞游 
　　钧替二十四山吉凶神君，新旧造作干犯山家方隅诸部神君，本山土地山皇，诸部奏记香火有位神祇，看望随喜无鞅圣众。伏闻皇穷广覆，罗 
　　经纬於圆虚。后土丕承，列罔峦於方峙。八卦辨疆维之势，九宫周井野之形。环拱天星，典吉凶者三十六将。旁罗地煞，司祸福者二十四山 
　　。是为阴宅之区，实映阳居之域。悉奉承於清微妙化，皆统部於紫极灵光。有感斯通，无文不度。今醮官某，伏为亡故某。运应灭度，拟百 
　　灵返炁之期。神堕泬寥，遵五炼生尸之法。长夜之关寂寂，太阴之室茫茫。宅兆神灵，盍承符而荣卫。禁隅龙鬼，宜禀令以周旋。既叨卫护 
　　之功，盍罄皈依之悃。辄陈礿祭，恭辂灵斿。欲望呼啸山林，翩翩来下。震动草木，淅淅齐临。采万一之芹忱，鉴百千之葵志。某不胜恳祷 
　　之至，谨伸奉请。
　　请神
　　初献
　　某谨重诚上启圣位。伏闻壬丙子午，中分天地之纲维。乾坤坎离，外列阴阳之境界。定十元於狐首，异五行於龟图。白虎青龙，左拱右揖。 
　　朱雀玄武，后坐前朝。高低而山别去来，远近而水分向背。悉有神司而主宰，皆禀帝令以权衡。粤若威灵，夙标神圣。诡形异状，喜彰福德 
　　之期。谲服怪名，悬示凶灾之兆。范围茔域，典领山林。今醮官某，伏念亡故某，学道末生，参真数纪。善功莫积，难令策景以乘晨。恶过 
　　或锺，倏尔沉幽而驾夜。哀号奚极，攀慕何终。念宿被於深恩，曷痛酬於大德。林幽峰窈，幸图宅兆以归藏。岁迈时遥，终拟形魂之返复。 
　　遂遵圣法，庸按神经。磨五方安镇之文，刊诸天光明之字。荣卫五体，团束百骸。俾缘会之倏来，体魄再合。庶时节之或到，骨肉重苏。振 
　　衣上造於玄虚，鸣佩高跻於碧落。全凭神用，为畅灵威。草草杯盘，媿莫殚於衷素。昏昏灯火，曷克罄於恳祈。情见乎辞，仪不及物，恭陈 
　　亚献。
　　亚献
　　某谨重诚上启圣位。伏闻万炁无归，痛音容之已远。百身莫赎，幸性识之犹存。故於此日之经营，犹拟他时之遇合。今亡故某，幽基长往冥 
　　路，倏游遂遵五炼。以修斋期满，百龄而契合。犹虑土中祆怪，地下魔精，动摇形体而靡获康宁，损恼肉骨而易荡形炁。林木振撼，罔陇倾 
　　摧。斧斤入山而触忤真灵，金石移位而有损禁以。致真魂之靡定，与沉魄之难安。全藉威权，肆回吉庆。同心呵护，俾无侵扰之虞。叶力堤 
　　防，须有平安之喜。断除地怪，辟斥飞魔，阅百岁而无异一朝，逾千载而殆犹俄顷。因缘会遇，倏然而枯骨成人。时节相逢，忽尔而游魂合 
　　体。无异前生之炁象，何殊昔日之音容。五藏重荣，百骸再肉，高跻林表，等闲长啸於云衢。径蹑岩幽，容易振飞於霄路。游神洞府，御炁 
　　虚无。垂文献於云仍，传声猷於胤嗣。蒙如丹祷，允佩洪恩。某不胜虔祝之至，恭陈终献。
　　终献
　　某谨重诚上启圣位。伏闻礼贵乎简，既殚奠献之将。敬尚乎诚，尤罄恳祈之切。荷神灵之倾听，慰黎庶之私怀。月淡河澄，遐想飞骖之顺。 
　　动参横斗，转坐闻整辔以回旋。某不胜激切之至，谨稽首奉送。
　　回軿颂
　　向来
　　十方忏仪
　　升坛
　　步虚
　　东方
　　臣等今故烧香，皈身皈神皈命，东方无极太上灵宝天尊，忏悔亡故某。爰从无始，迨至有生，三业纷纭，六情流浪，斋戒弗守，科律多违， 
　　浮好圣文，每訾真教，背叛师友，傲忽仙灵，行检有亏、贪得无耻。致使愆书十界，衅结三官，长夜冥冥，莫繇解释。以今修斋行道，烧香 
　　散花，皈命东方无极太上灵宝天尊，九炁天君，东乡神仙诸灵官。伏冀上圣流恩，至真宥过，告下东方无极世界一切玄曹，特为亡故某，疾 
　　除罪簿，落灭恶根，削字黑单，纪名朱火，升进品秩，任职归班，佐佑圣皇，扶持洞辅。今依灵宝灭度五炼生尸经法，安镇宅兆，严固归藏 
　　。更愿敕勒地司，营卫－体魄，因缘会遇，再合形魂。宴景虚无，飞步霄汉，不经轮转，长处逍遥，得道之后，升入无形。和：与道合真。
　　十方同。只改方名。总忏亦同，只改十方。
　　灵宝领教济度金书卷之一百二十二竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百二十三
　　科仪立成品
　　度星斋合用
　　早朝行道仪
　　烧香颂
　　各礼师存念如法
　　卫灵咒
　　青阳虚映，曜日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　鸣法鼓二十四通
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入斋意。以今清旦，升坛行道，愿得玉清道炁灵宝妙光下降， 
　　流入臣等身中，令臣所启之诚，速达俓御太上无极大道至真玉皇上帝衔前。
　　请称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人， 
　　三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇道君，三十六部尊经玄 
　　中大法师，上相上宰上保上傅，太平下教二十四真人，西城总真王君，太元真人，东岳上卿司命茅君，定录、保命二真人，名山洞府得道神 
　　仙，三界官属一切真灵。臣闻清微御运，慈云融五劫之春。赤明开图，慧日照十华之旦。耀金书於碧落，浮玉字於紫虚。敷八威空洞之篇， 
　　演三箓飞玄之韵。奔晨迁景，混九室之回风。度命登真，酒六宫之惠露。碧玉地彰於圣化，黍珠天启於神机，庆浃天人，仁周幽显。臣等缘 
　　谐宿运，生际昌时。探囊中紫凤之章，佩肘后苍虬之箓。林泉高蹈，宜存修以竞辰。尘土卑栖，乃逶迟而玩岁。功无毫发，过有渊陵，尚涵 
　　覆焘之恩，俾赞枢机之化。凡有投告，敢不上闻，斋意青词，谨当敷露。
　　宣词
　　按如词旨，备极忱恂。斋主某悯斯亡灵，罹兹奇疾。神圣工巧，生根莫返於三彭。地水火风，命蒂遂凋於二竖。舟藏何在，水逝不回。痛肝 
　　肺之俱摧，嗟音容之莫睹。阳精阴粹，既颠倒於生前。地魄天魂，惧轮回於死后。致故炁之流染，与注殃之累连。自非圣真垂洗濯之恩，曷 
　　俾身家膺清净之福。爰涓谷旦，恭洁蓬居，依玉匮之明科，演金真之冲范。琼音九奏，兰烟芬馥於玄中。瑶壝三成，莲炬荧煌於空际。十绝 
　　舞玄龙之驾，九光翩朱凤之辕。狮座端临，鸳斑肆觐，宛若浮黎之会，奚堪龙之游。敷民欲於再三，觊天休於万一。恩疏白简，期超阴壑 
　　之形神。名纪青编，愿福阳庭之步武。以今清旦，升坛行道，请法众等，运慈初捻上香。愿此香烟腾空俓上，供养无上至真道宝。臣等皈身 
　　皈神皈命，首体投地，仰依太上三尊。愿以是功德，上祝社稷尊灵，宗祧先圣。鸾骖泛景，凤驭飞霄，登蓬丘以寻真，蹑瑶台而问道。流祥 
　　宝祚，演庆璃源。皇帝德迈怀胥，功高轩燧。五山镇地，齐御极之修龄。八海浮天，并朝宗之洪福。文轨同仁於禹迹，梯航慕义於尧疆。内 
　　掖外朝，共昌帝业。文僚武佐，永赞皇图。今故烧香，自皈依师尊大圣众。至真之德，得道之后，保天长存。和：与道合真。
　　以今清旦，升坛行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。 
　　愿以是功德，奉祝斋主家九玄七祖，亿劫种亲。伏愿骞林高步，芝沼融真。腾碧汉以怡神，玄云翼乘。宴朱丹而受记，紫策跻攀。流芳文献 
　　之宗，济美诗书之泽。斋主某五福天锡，三寿山齐。漱玉液以酣和，朱颜霞粲。茂金花而御景，玄谷云生。凝瑞炁於门阑，蔼光风於庭宇。 
　　水绝阴阳之寇，常开经纬之祥。今故烧香，自皈依师尊大圣众，至真之德，得道之后，升入无形。和：与道合真。
　　以今清旦，升坛行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。 
　　愿以是功德，归流臣等三师四友，五族六亲。伏愿玄云披拂，道月舒明。既往者悟一性之圆通，永辞有漏。见在者沦六情之缠累，克证无为 
　　。以至七趣三涂，九幽六洞，均登乐境，等定水之无尘。疾脱苦轮，兔业山之有障。今故烧香，自皈依师尊大圣众。至真之德，得道之后， 
　　长享自然。和：与道合真。
　　礼方
　　忏方
　　三启
