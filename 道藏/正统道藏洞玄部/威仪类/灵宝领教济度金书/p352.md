<!-- { "loadSidebar": true } -->
　　天临轩，万真受事。臣无任不胜激切之至，再拜奉请。
　　请圣　　初献
　　重称法位
　　具位臣某，谨重诚上启三清上圣，十极高真，执职玄司，无鞅圣众。臣闻道包四大，昭昭临下以流形。人并三才，赫赫受中而赋命。炼希夷 
　　於碧落，守清虚於金玄。三彭操入室之戈，五贼奋摧楹之斧。爱河欲海，中流而澜倒谁回。尘鞅劫轮，下坂而陆沉孰援。匪藉提携於紫极， 
　　曷苏颠沛於黄垓。今弟子某，三省前愆，九思后患。念迹纷乌兔，黑白之阳业难明。而心逐冥蒙，朱墨之阴题已着。不夙驾法桥而利涉，曷 
　　克跻道岸以先登。衮衮百年，兢兢九夜。爰按威仪於三箓，恭戴斋科。肆罗盟信於十华，恪遵经法。圣力藉清微之帝，善功昭黑郁之神。凤 
　　戒修持，匪但翼前生之庆址。龙符佩奉，惟期彰身后之福田。生身受度而灵宝功圆，精心预修而玄元道着。幸罄九朝之敬，行颁三简之严。 
　　兹启玄坛，重铺丹笈。徼众真而监度，降万圣以申明。先秩芳筵，肃陈礿祭。潜露朝宗之悃，莫备多仪。宏敷锡福之恩，广勤小物。臣不胜 
　　恳切之至。
　　亚献
　　具位臣某，谨重诚上启三清上圣，十极高真，执职玄司，无鞅圣众。臣闻三途五苦，下民之业网攸招。十地九幽，上帝之宪机所寄。非沛龙 
　　恩於中极，曷洁犴垢於北华。况三官九署之崇严，兼五帝四司之峻烈，锱铢必较，毫发无遗。欲祈奠枕之安，全藉覆盆之照。今弟子某，斋 
　　敷黄箓，科启紫阳。期今生永享於康宁，罪花凋落。庶他世不经於苦恼，善果罗敷。庸张受度之坛，仰扣浮空之座。所冀灵光洞焕，梵炁弥 
　　罗。天尊之狮座端临，慈风诞布。列圣之鸾骈拱侍，法雨旁施。上历关於诸天，下普告於三界。执符把籍，齐到帝前。鼓节麾幢，咸归圣化 
　　。特为弟子某，焚多生之罪簿，削夙劫之冤书。超玄祖而冢讼冰清，度宗亲而疰殃云散。恶涂落灭，尸累飞腾。金液炼形，荡千灾於视履。 
　　玉符保命，迎万福於敦颐。九霄委炁以生形，五炁降灵而毓质。光凝八景，芒映列星。赤书保制於劫年，不罹孛蚀。白简昭膺於步武，永契 
　　真常。更御券以朝天，获膺符而开地。俾承帝泽，密被灵威。消名北府之编，寄字南宫之籍。快乐见在，融性命以通玄。游宴未来，超形神 
　　而入妙。运应灭度，魂径升迁。受化朱陵，轮转有神仙之望。策功紫极，逍遥陪真圣之游。了生灭以如如，廓去来之荡荡。永不经於幽暗， 
　　常获处於光明。蒙如丹祷之祈，允拜洪恩之被。伶华逸响，梵唱流明，更恪尽於初盟，庸备陈於终献。臣不胜激切之至。
　　终献
　　具位臣某，谨重诚上启三清上圣，十极高真，执职玄司，无鞅圣众。臣以今烟腾猊鼎，霞映鸾缸，风磬琳琅，瑶汉旁飞於霄外。云镛缥缈， 
　　玉杓斜界於天中。湛夜炁以无尘，廓宸辉有耀。恭愿龙舆俯驻，凤辇低回。白玉毫光，奕奕映玄坛之峻。紫金瑞相，巍巍临碧落之崇。普三 
　　极以提封，檄万真而监度。下全民欲，上侈天恩。法事周圆，别当奉送。臣无任虔祷之至。
　　存神　复炉
　　香官使者，左右龙虎君，侍香诸灵官，当令臣设醮之所，自然生金液丹碧芝英，百灵众真交会，在此香火炉前。令臣学道得道，求仙得仙， 
　　斋官获福，幽显沾恩，十方仙童玉女，侍卫兰烟。传臣向来所启，速达俓御太上无极大道高上玉皇大天尊御前。
　　回軿颂
　　回軿五云舆，腾驾九章歌。倏忽冲天远，醮坛香气多。玄恩覃宇宙，福禄遍山河。缅想神仙路，逍遥上大罗。
　　焚燎
　　灵宝领教济度金书卷之一百七十三竟
　　洞微高士开光救苦真人宁全真授灵宝通玄弘教水南先生林灵真编
　　卷一百七十四
　　科仪立成品
　　预修黄箓斋用
　　预修忏九幽灯仪
　　步虚　洒净　祝香
　　具位臣某，谨焚香上启虚无自然元始天尊妙无上帝，太上玉晨大道君，太上老君，昊天玉皇上帝，南极天皇大帝，北极紫微大帝，后土皇地 
　　祇，东极青玄老君，运明保元上帝，九幽拔罪天尊，九幽主执，合会威灵。伏闻道参寥廓，本无形以无名。性等虚无，岂有生而有灭。自万 
　　妄涉人心之变，故一真迷天性之常。阳剥阴升，招阴氛於觉海。善睽恶萃，来恶业於灵源。五藏云扰而五贼滋繁，六府烟迷而六淫浩荡。根 
　　深叶茂，名书黑郁之幽。华繁实凝，识堕黄垓之惨。皆妄感而妄应，匪实根而实招。迷悟奚分，升沉斯判。是以虚皇教主妙有法王，演金箓 
　　度命之文，宣玉简登真之典。慈云荫覆，为消冥昧之情。法雨沾濡，俾复虚灵之性。且按生身之受度，今摄死炁以预修。凭善因缘，除恶报 
　　对。沛上圣指南之泽，坚下愚拱北之忱。种种提携，依依归戴。今弟子某，吁天激切，扣地勤渠，念水逝不回，阳业未分於黑白。顾舟藏何 
　　在，阴愆已纪於丹青。自觉寒心，谁加援手。建玄坛而受戒，恩辂方来。瞻紫阙以膺符，罪消已往。兹按然灯之式，昭宣谢过之仪。仰仗真 
　　光，俯开妄暗。百年运尽，期无堕地之忧。万劫仙飞，庶有登天之乐。不经苦恼，永离轮迥。伏望三宝证明，十华鉴映。勑考官掾吏，削北 
　　府之刑书。勒玄局仙曹，纪南官之真籍。福流今世，庆衍他生。稽首皈依，无极大道。
　　福生无量天尊　引至东方
　　九幽之东，日风雷狱。众生心亏震德，行伤春令，则此狱摄之。今预修弟子某，按灵宝真乘，遵元始法训，修斋首过，传戒佩符，圣力护持 
　　，神光照耀。伏愿东方玉宝皇上天尊，俯赐慈悲，曲垂鉴映，降太清之梵炁，开幽冥之阴曹。为纪善功，俾离恶对。百年运尽，即得返形， 
　　径上南宫，不经此狱。谨忏东方风雷地狱。
　　青阳布令启生门，元炁絪缊万物芸。
　　雨露圆霄垂惠泽，风雷方域震威权。
　　都缘人逐真中妄，致使天施害裹恩。
　　猛省虚无何所有，碧潬皎洁一轮明。
　　福生无量天尊　引至南方
　　九幽之南，曰火翳狱，众生心亏离德，行伤夏令，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿南方玄真万福天尊，俯赐慈悲，曲垂鉴映，降太丹之梵炁，开幽阴之都曹，为纪善功，俾离恶对。百年运尽，即得返形， 
　　径上南宫，不经此狱。谨忏南方火翳地狱。
　　百昌长养沐阳精，丽正重明仰化成。
　　秉礼承天天意合，折衡趋地地情生。
　　灵台月皎回真趣，火翳云澄消妄名。
　　究竟本来无一物，青山万古只青青。
　　福生无量天尊　引至西方
　　九幽之西，曰金刚狱。众生心亏兑德，行伤秋令，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿西方太妙至极天尊，俯赐慈悲，曲垂鉴映，降太素之梵炁，开幽夜之冥曹，为纪善功，俾离恶对。百年运尽，即得返形， 
　　径上南宫，不经此狱，谨忏西方金刚地狱。
　　西灵高爽气涵秋，万宝登成大火流。
　　岳号金刚缘底事，性亏玉洁致来由。
　　义天澄湛真机露，觉地虚圆妄翳收。
　　妙体如如何所似，一轮明月照神州。
　　福生无量天尊　引至北方
　　九幽之北，曰溟泠狱。众生心亏坎德，行伤冬令，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿北方玄上玉晨天尊，俯赐慈悲，曲垂鉴映，降太玄之梵炁，开幽酆之阴曹，为纪善功，俾离恶对。百年运尽，即得返形， 
　　径上南宫，不经此狱。谨忏北方溟泠地狱。
　　归藏妙化统玄冥，御智司权万品凝。
　　天复一阳来润泽，地张六极号溟泠。
　　亏成妄境招非相，权实真凝本不生。
　　珍重玄珠涵定水，舟行云鴂任纵横。
　　福生无量天尊　引至东北
　　九幽东北，曰镬汤。众生心亏艮德，行伤仁政，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持， 
　　神光照耀。伏愿东北方度仙上圣天尊，俯赐慈悲，曲垂鉴映，降始青之梵炁，开幽都之阴曹，为纪善功，俾离恶对。百年运尽，即得返形， 
　　径上南宫，不经此狱。谨忏东北方镬汤地狱。
　　泰交万物始还终，九炁开光驾木龙。
　　山配东维承圣日，春回北阙布慈风。
　　镬汤外假根尘摄，觉海中涵幻翳空。
　　了悟人生真妄想，马飞影过孰留踪。
　　福生无量天尊　引至东南
　　九幽东南，曰铜柱狱。众生心亏巽德，行伤礼政，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿东南方好生度命天尊，俯赐慈悲，曲垂鉴映，降始丹之梵炁，开幽冶之阴曹，为纪善功，俾离恶对。百年运尽，即得返形 
　　，径上南官，不经此狱。谨忏东南方铜柱地狱。
　　炁交木火物欣荣，风约南熏鼓渤溟。
　　铜柱威章开地浊，琼台灵泽本天清。
　　性真自悟秋蟾莹，情妄谁招晓露轻。
　　欲究因由无所着，如如法界自圆明。
　　福生无量天尊　引至西南
　　九幽西南，曰屠割狱。众生心亏坤德，行伤义政，则此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿西南方太灵虚皇天尊，俯赐慈悲，曲垂鉴映，降始素之梵炁，开幽关之阴曹，为纪善功，俾离恶对。百年运尽，即得返形 
　　，径上南官，不经此狱。谨忏西南方屠割地狱。
　　金行初御蓐收威，屠割名扬焕地维。
　　天德岂分忧乐事，人心多昧妄真机。
　　到头五蕴心才悟，回首三途边已非。
　　毕竟虚空难系缚，江涵秋影碧涟漪。
　　福生无量天尊　引至西北
　　九幽西北，曰火车狱。众生心亏乾德，行伤智政，财此狱摄之。今预修弟子某，按灵宝真乘，遵元始法训，修斋首过，传戒佩符，神力护持 
　　，神光照耀。伏愿西北方无量太华天尊，俯赐慈悲，曲垂鉴映，降始玄之梵炁，开幽府之阴曹，为纪善功，俾离恶对。百年运尽，即得返形 
　　，径上南官，不经此狱。谨忏西北方火车地狱。
　　九关虎豹镇玄纲，下映乾维耀八方。
　　阴御火车司地暗，阳昭水网发天光。
　　回真不染情云变，逐妄难随性日常。
　　会得中虚涵万象，庭前花草自荣芳。
