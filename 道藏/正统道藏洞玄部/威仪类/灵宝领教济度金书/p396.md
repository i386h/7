<!-- { "loadSidebar": true } -->
　　合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方
　　五炁玄天，元始徘徊。辰星焕烂，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉 
　　符所告，神镇八威。邪门闭塞，正道明开。映照我身，三光同辉。策空驾浮，举形仙飞。
　　中央
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰上朱烟。洞照天下，及臣等身。百 
　　邪摧落，杀鬼万千。中山神咒，普天使然。五灵安镇，身飞上仙。
　　呜法鼓二十四通
　　无上三天九皇玉帝，当召九皇灵官，飞龙骑吏，绣衣使者，三炁正神，急上关启玄坛土地方域神真，臣今宿启升坛行道，谨奉为入意。其诸 
　　丹悃，已录奏闻。愿得元皇正炁，来合臣身。令臣所启，速达径御至真无极大道中天二大尊帝，九皇玉宸道君御前。
　　请称法位
　　具位奉行玄灵妙斋法事小兆臣某，与临坛官众等，今故烧香，愿以是功德，上为天子王候，土地官长，七世父母，九族姻亲，臣等三师四友 
　　，系代学真，天下兆庶，以至蛮夷戎狄，鳞甲羽毛，一切众生，无边无量皈身皈神皈命斗中大道九晨上真。乞垂原赦积生今世宿罪重过，得 
　　免罹三灾四煞，五行六害，七伤八难，九星天罗地网，二十四厄之中。智慧性圆，道心开发，出群迷径，入希夷门，永脱轮回，超升成道， 
　　逍遥云际，升入金门，与圣合真，永不轮转。所启玄感，上御至真无极道前。
　　礼九晨九位同，只换圣位
　　至心皈命中天大圣北斗贪狼阳明星君。
　　坐忏
　　臣法众等，至心皈身皈神皈命，斗中大道九晨上真。以今宿启升坛，朝真礼忏。臣闻混元设教，开龙汉之玄图。正一垂科，启鹤呜之圣运。 
　　道涵无外，仁浃有生。虽酌水以献花，可延生而注福，犹虑臣等六情浩荡，万业纷纭。紫极对扬，莫混精炁神之妙化。丹忱激切，未蠲身口 
　　意之尘缘。尚冀涵容，勉思精进。沛玄恩於寿域，善及存亡。舒化日於福乡，功沾水陆。臣等至心稽首，礼谢无上至真三宝。
　　三启颂
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　又
　　郁郁家国盛，济济经道与。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首体。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位奉行玄灵妙斋法事小兆臣某，与临坛官众等，谨重诚上启太上无极大道中天大圣北斗高上玉皇尊帝，北斗太微玉帝，北斗玄卿大帝，北 
　　斗阳明太尉府玉皇九晨君，北斗上宰府巨门星君，北斗司空府禄存真人星君，北斗游击府文曲玄冥星君，北斗斗君府廉贞丹元星君，北斗太 
　　常府武曲北极星君，北斗上帝府破军天关星君，北斗玉帝府外辅星君，北斗真人府内弼星君，二帝圣后元君，九皇夫人，九阴内妃，天罡万 
　　真节度奎光帝君，三台华盖星君，斗中玄曹道德官君，北极四圣真君，三天元素真君，中天元惠真君，豁落璇玑诸大将军，天罡万丈大神王 
　　，解厄掌式诸灵官，擎羊陀罗二仙使者，左右绣衣使者，通事舍人，斗中九省九府丞相真人，金童玉女仙吏，斗中千乘万骑仙官真吏，本靖 
　　经箓法部、诸省府院司将吏兵马，本振祖玄真师列位真人，经籍度师列位真人，城隍社令，本家土地，司命六神，四直玉文功曹，三界真符 
　　使者，监醮香官，直坛土地，防御神祇应感，一切真灵。臣等万劫流形，三灵孕炁。真经炜烨，获佩奉於金科。妙法辉煌，誓宣扬於玉诀。 
　　庶陶化冶，普济含生。今有青词，谨当宣奏。
　　宣词
　　按如词言，情深修奉。是敢皈依玄灵秘诀，河图内文，建立坛场，清净堂宇。灵风九奏，天花飘玉籁之音。宝炬千枝，梵唱振金璈之韵。倾 
　　心阊阖，皈命璇玑。恩惟斗极真尊中天大圣，垂慈监映，省览所陈。勑勒十戒仙官，南陵使者，天丁神吏，灵官功曹，护法大神，直符直事 
　　，金光甲卒，威烈将军。各按威仪，卫护坛所。神祇主执，土地真灵，协力同心，辟非斥试，纷葩扫荡，道炁常存，外伏魔精，内安正性。 
　　令臣存思定应，启奏感通，功德周圆，无有室碍。明晨行道，续更启闻。
　　发愿
　　一愿乾坤明素。　二愿气象清玄。
　　三愿圣人万寿。　四愿化洽八埏。
　　五愿天垂甘露。　六愿地发祥烟。
　　七愿四时应候。　八愿万物生全。
　　九愿家多孝悌。　十愿国富才贤。
　　十一愿斋功广被。十二愿善瑞日臻。
　　存神烧香
　　香官使者，左右龙虎君，侍香诸灵官，当令臣宿启建坛行道之所，自然生金液丹碧芝英，百灵众真交会，在此香火炉前。令臣学道得道，求 
　　仙得仙，斋宫蒙福，幽显沾恩，十方仙童玉女，接侍兰烟。传臣向来所启之诚，速达径御至真无极大道中天二大尊帝，九皇玉宸道君御前。
　　出堂颂
　　引至幕
　　谢师
　　灵宝领教济度金书卷之二百十八竟
　　洞微高士开光救苦真人宁全真授灵宝通玄弘教水南先生林灵真编
　　卷之二百十九
　　科仪立成品
　　玄灵经忏道场用
　　清旦升坛转经行道仪
　　启堂颂
　　各礼师存念如法
　　宣卫灵咒
　　清阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。
　　呜法鼓二十四通
　　无上三天九皇玉帝，当召九皇灵官，飞龙骑吏，绣衣使者，三炁正神，急上关启玄坛土地方域神真，臣今清旦升坛行道，谨奉为入意。其诸 
　　丹悃，已录奏闻。愿得元皇正炁，来合臣身。令臣所启，速达径御至真元极大道中天二大尊帝，九皇玉晨道君御前。
　　请称法位
　　具位奉行玄灵妙斋法事小兆臣某，与临坛官众等，谨同诚上启太上无极大道斗中高上玉皇尊帝，太微玉帝，北极玄卿大帝，北斗太尉府阳明 
　　贪狼玉晨君，北斗上宰府巨门阴精星君，北斗司空府禄存真人星君，北斗游击府文曲玄冥星君，北斗斗君府廉贞丹元星君，北斗太常府武曲 
　　北极星君，北斗上帝府破军天关星君，北斗玉帝府外辅星君，北斗真人府内弼星君，二帝圣后元君，九皇夫人，九阴内妃，斗中天罡万真节 
　　度奎光大帝，斗中三台华盖星君，斗中玄曹道德诸君，六十甲子星君，斗极四圣真君，三天大法师真君，斗中豁落璇玑诸大将军，斗中黑煞 
　　威烈行纲都副统兵大将军，擎羊陀罗二仙使者，左右绣衣使者，通事舍人，九省九府丞相真人，斗中千乘万骑仙官神吏，本靖经箓法部、诸 
　　省府院司将吏兵马，本派祖玄真师列位真人，本属城隍司主者，当境土地，里域真官，四直功曹三界符使，醮筵内外，一切威灵。臣闻三景 
　　流明，九星散彩。地只涌玉局之座，道运流明。天师侍金阙之尊，经文焕耀。作舟船而津梁男女，司喉舌而统御仙灵。凡居混舆之中，孰出 
　　陶镕之外。臣等宿缘储庆，真籍登名，参河图豁落之文，佩三五璇玑之录。勉思功行，庸赞生成。爰有青词，谨当宣奏。
　　宣词
　　按如词言，备切皈向。臣等恪遵经诀，夙建灵坛。象地法天，望紫宸而稽首。消灾解厄，注丹简以倾心。愿沛雨露之恩，为释阴阳之难。以 
　　今早朝，升坛行道，请法众等，运兹初捻上香。愿此香烟腾空径上，供养无上至真道宾天尊。臣等皈身皈神皈命，首体投地，仰依太上三尊 
　　。愿以是功德，上祝皇帝陛下。乾坤呈采，河洛辉符。赤雁白麟，千古纪瑶图之瑞。金枝玉叶，万年开宝历之祥。
　　今故烧香自皈依师尊大圣众，至真之德。得道之后，保天长存。和：与道合真。
　　以今早朝，升坛行道，请法众等，运兹二捻上香。愿此香烟腾空径上，供养无上至真经宝天尊。臣等皈身皈神皈命，首体投地，仰依太上三 
　　尊。愿以是功德，皈流斋主某。伏愿真风披拂，慧日舒明。碧汉流祥，寿域天开於箕翼。紫枢衍庆，福源云集於芝兰。今故烧香，自皈依师 
　　尊大圣众，至真之德。得道之后，永保安宁。和：与道合真。
　　以今早朝，升坛行道，请法众等，运兹三捻上香。愿此香烟腾空径上，供养无上至真师宝天尊。臣等皈身皈神皈命，首体投地，仰依太上三 
　　尊。愿以是功德，皈流臣等三师四友，同学门人。伏愿性天澄湛，心地虚明。定录金华，八万四千之尘劳净尽。标名玉简，一千二百之戒行 
　　周圆。今故烧香，自饭依师尊大圣众，至真之德，得道之后，升入无形。和：与道合真。
　　九宫捍厄天尊
　　启经
　　臣闻本命经诀，无上法桥，集一十五应验於家庭，解二十四厄难於身命。保护男女，消灭灾殃，实三洞之真宗，为群生之正路。故开转者， 
　　得生人中而聪明殊胜。令持诵者，永为身宝而福寿可称。臣自愧凡微，欣逢化育。荷七星之降炁，感二极之垂精。持人命以保天年，既悉由 
　　於主宰。设醮筵而修香火，敢自蹈於轻迷。庸卜良辰，恭邀道侣。三时行道，依秘典以宣扬。九遍转经，按洞章而啸咏。玄坛蒇事，紫极布 
　　恩。期密仗於一乘，可潜消於万厄。伏愿玄灵应彩，斗极流辉。监兹一瓣之香，恪赐九光之烛。落三灾九厄，保眷序以安宁。感万圣千真， 
　　随身心而护卫。达生荣界，出入福乡。
　　稽首皈依，人各恭信。
　　三皈依
　　志心皈依
　　十方道宝，当愿众生，起心回向，一切信礼。
　　志心皈依
　　十方经宝，当愿众生，心开悟解，受持转诵。
　　志心皈依
　　十方师宝，当愿众生，度上法桥，无有滞碍。
　　臣等谨按经云：北辰在上，而众星拱之。为造化之枢机，作人神之主宰。有消灾度厄之力，有回死注生之功。凡有急难，盍先祷祝。以今奉 
