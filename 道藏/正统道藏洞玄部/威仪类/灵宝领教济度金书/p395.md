<!-- { "loadSidebar": true } -->
　　厨开六甲，服御天仪。九真光耀，紫垣璇玑。伶华朗彻，钧天旌麾。龙灯凤烛，变化灵飞。碧桃紫奈，琅枣瑶芝。霞浆云馔，玉斝金彝。真 
　　灵神运，三辰彰施。层层簇列，斗芳呈奇。金童玉女，琼爵瑶卮。七元宴乐，九府真随。降福凡庶，万庆纷枝。
　　玄灵感应天尊
　　诣降圣司
　　某焚香，上启中天门下降圣司真君，四直功曹，三界使者，傅言奏事，内外真灵。仰冀隆宽，俯垂监映。以今奉为某人，修设清醮一座，几 
　　分答谢斗府高真。切虑纷葩浊境，岂同曲密华房。感格难周，徒招罪考。欲望圣慈，特为遍请。即俾九真俯降，万骑齐临，一如明霞朝会之 
　　荣，庶拜天光，获通真款。干冒圣慈，不胜倾俟之至。
　　宣咒
　　天衢霄映，青炁白云。紫光素辉，鸾旗凤茵。翩翩羽盖，玉曜金真。虹梁九万，鹤驾回旋。豁落蒙蔼，旌葆缤纷。千乘万骑，雨集云奔。功 
　　曹绣衣，帔朱羽巾。普照黄道，异香飞玄。前驱虎御，后拥龙饼。昭明真监，俯察精虔。流庆坛界，福祉绵绵。
　　玄灵感应天尊
　　华夏入醮筵
　　转经仪
　　法事入坛　　烧香颂
　　按人各恭信
　　三皈依
　　志心皈依
　　十方道宝，当愿众生，起心回向，一切信礼。
　　志心皈依
　　十方经宝，当愿众生，心开悟解，受持转诵。
　　志心皈依
　　十方师宝，当愿众生，度上法桥，无有滞碍。具位某诚惶诚恐，稽首顿首，谨焚宝香，遥瞻供养太上无极斗极祖师元始天尊，斗极玄师灵宝 
　　天尊，斗极宗师道德天尊，昊天玉皇上帝，北极紫微大帝，斗中高上玉皇尊星君，太微玉帝，北极玄卿大帝君，中天大圣北斗九晨皇上道君 
　　，九皇夫人，九阴内妃，天罡万真节度奎光大帝，斗中三台华盖星君，二十八宿星君，六十甲子星君，道德玄曹官君圣众，玄中大法师真君 
　　，三天大法师真君，中天九省诸相丈人，左右绣衣使者，擎羊陀罗使者，四直玉文功曹，通事舍人，斗中千乘万骑，一切真灵。仗此宝香， 
　　普伸供养，仰冀洪慈，俯垂省录。臣闻五行共禀，仰中枢纲纪之司。七政同科，尊左垣钧冲之任。合天地神灵而腾御，统人民品物以裁成。 
　　移度三图，纪琼章之妙密。回元九道，彰金简之希夷。至矣神功，宏哉圣化。自龙舆俯临於玉局，而鹤驾仰扣於琅音。回死注生，罗琼灯之 
　　照耀。消灾度厄，崇瑶式之加临。遂传正教於八纮，斯焕真经於六合。巍巍功德，真敬礼而圣护持。赫赫神灵，鬼潜消而精伏匿。宏开解谢 
　　之门，聿启忏祈之路。可奉真宗，肯入邪见。今斋主某，修奉某斋。乞於斋次，转诵某经，普涤愆非，克昌禄寿。臣等澄心瀹性，涤虑凝神 
　　。肃五体以皈依，检五官而啸咏。恭愿玄云流布，圣日昭回。劫金童玉女以开函，宝花天雨。宣使者将军而启韫，玉籁空浮。道德之官君卫 
　　严，豁落之真灵翊护。十华清荡，三际消平。容臣等异口同音，调声正气。空歌振响，腾道炁以弥罗。梵唱流明，混灵光而洞焕。即使斋主 
　　某，千灾不染，万福来臻。集一十五应验於家庭，无灾无障。解二十四厄难於身命，延福延生。门庭春到以熙熙，眷序阳和而侃侃。岁时晏 
　　乐，昼夜安宁。人各运心，平坐如法。
　　平坐赞　　请转宝经
　　举经题　　转经毕
　　结经
　　具位臣某，重炷宝香，虔诚供养虚皇大道妙有高尊昊天三皇大帝，中天北斗九晨皇上道星君，九皇夫人，九阴内妃，斗中千乘万骑，一切真 
　　灵。同此宝香，普伸供养。臣闻尊帝二星，标空常而飞步。璇玑七曜，移节度以参稽。天纲推豁落之常，地纪定奇仪之变。测灵禽於掌内， 
　　金纬旁加。告驿马於身中，玉杓端御。妙而益妙，玄之又玄。故圣运开劫於赤明，而真经流傅於永寿。诵之者万罪消灭，潜拥护其精神。咏 
　　之者千殃荡除，密翊扶其步武。福德立降，祯祥可期。以今奉为某，崇建某斋。谨以斋次，诵咏某经。臣等莫不持十戒以称心，仗三元而护 
　　性。舒徐演奥，周十遍之玄功。容与通灵，敷一乘之妙道。琼音逸响，宝韵飞华。伏愿某罪业消除，灾衰洗荡。福寿资命，居然常保於利贞 
　　。善果臻身，至矣克期於安泰。丝萝协吉，桑梓均欢。稽首皈依，闻经赞咏。
　　三闻经
　　闻经已后，惟愿众生，万罪荡除，善芽增长。
　　闻经己后，惟愿众生，深入法门，皈依信礼。
　　闻经已后，惟愿众生，永断执迷，常皈正道。
　　设醮仪
　　入坛如式
　　请称法位
　　具位臣某，与临坛官众等，谨同诚上启太上无极大道斗中高上玉皇尊帝，太微玉帝，北极玄卿大帝，中天大圣北斗九晨皇上道星君，九皇夫 
　　人，九阴内妃，斗中天罡万真节度奎光大帝，斗中三台华盖星君，斗中玄曹道德诸君，六十甲子星君，斗极四圣真君，三天大法师真君，斗 
　　中豁落璇玑诸大将军，斗中黑煞威烈行纲都副统兵大将军，擎羊陀罗二仙使者，左右绣衣使者，通事舍人，九省九府丞相真人，斗中千乘万 
　　骑，仙官神吏，本靖经箓法部、诸省府院司将吏兵马，本派祖玄真师列位真人，经籍度师列位真人，本属城隍司主者，当境土地，里域真官 
　　，四直功曹，三界符使，醮筵内外，一切威灵。臣闻碧落开光，建七元於北极。玄虚应化，统万象於中枢。运帝车而节度四时，调圣瑟以裁 
　　成庶政。仰承阊阖，俯御昆仑。语其妙则魂魄飞登，扣其玄则空常变化。星桥稳驾，云阙高参。示皈真知命之方，极注福消灾之道。监颧有 
　　翼，感应无违。臣切切瞻天，依依望圣。驹窗暗老，念日涉於千愆。蚁磨回旋，恐时锺於万累。爰建璇玑之斋法，肆颁豁落之崇坛。洁己精 
　　修，扪心忏谢。仰荷慈观之监映，获聆厘事之庆成。恭卜今宵，蠲陈瀹祭。伏望九灵潜契，一炁孔昭。鹤驾鸾骖，缥缈下临於黄道。龙旗羽 
　　盖，翩翻来御於紫垣。旁罗道德之官君，后从威烈之将吏。不违恳祷，恪副徼迎。臣下情无任激切，屏营之至，谨稽首再拜奏请。
　　请圣
　　初献
　　具位臣某，谨诚上启三清上圣，斗府群真，三界万灵，十方真宰，醮筵应感，一切威灵。臣闻斡运中天，标阴阳金木水火土之德。照临下土 
　　，为天地日月江河海之元。植华表以建勾陈，映骖枢而领蕃卫。分野攸系，驾银河於三十六禽。寒暑斯分，列金井於七十二候。凡受形於黄 
　　混，悉禀命於紫枢。玄造昭昭，丹衷翼翼。以今斋主某，洁蠲葵志，疏瀹茅心。念走俗抗尘，伤危机而风动。乘非履过，蹈禁网以时行。虽 
　　下土之赋形，实上穹之委炁。不思性命之当贵，惟觉形骸之可骄。天恶盈而福谦，惧萦黑业。道集虚而受益，宜露丹忱。故建斋醮，以种善 
　　根。为精忏祈，而消恶对。坛崇三级，肃羽葆以朝元。陛列八门，罗旌幢而拱极。龙璧致皈依之悃，凤缯铺恳告之忱。百拜陈诚，一心首过 
　　。果沐穹苍之监，曲歆衷赤之私。戴德无终，承恩罔极。辄羾苹蘩之礼，少旌葵藿之忱。寓敬丹毫，誊词青牍。具有彝文，谨当敷奏。
　　宣词
　　忱恂既露，聪听允昭。黍稷非馨，僭致粟丝之敬。茅茨不剪，冒陈绵蕝之仪。伏愿列圣居歆，高真委监。珠彝泛玉，问梵炁以流明。翠斝浮 
　　金，随步虚而激响。月磬奏九韶之韵，云镛传万舞之容。显秩琼筵，光凝瑶炬。不胜激切之至，谨伸亚献。
　　亚献
　　具位臣某，谨重诚上启
　　虚皇大道高真妙有三皇上帝，中天大圣北斗九晨皇上道星君，斗府玄曹一切真宰威灵。臣闻七政裁成，定黄图之休咎。九皇临制，承紫极之 
　　机祥。既昭昭济下以倾光，宜赫赫受中而赋质。今斋主某，擎拳谢过，顶踵酬恩。肘步膝行，既忏禳之无斁。心刳胆沥，复倾倒之莫遗。伏 
　　愿　紫綍纷飞，丹纶鼓动。罪无小大，均削落於简书。过有显微悉勾销於簿录。绝意外无虞之扰，圆心中有造之荣。惟精惟炁惟神，居然混 
　　合。曰福曰绿曰寿，乐只绵洪。耸碧梧翠竹之舒华，标绿□苍松之挺秀。斋眉举桉，人事熙熙。坐膝扶床，天伦侃侃。文献茂箕裘之业，诗 
　　书培弦诵之声。九祖七玄，朱陵证品。五亲三族，青极流华。四时均咏於熙熙，八节咸皈於荡荡。次愿臣等祥光照曜，尘翳蠲消。好道希仙 
　　，常见天关之紫炁。修真入圣，永延地轴之青芒。金花不老以优游，玉树长春而安乐。黄庭日永，炉凝偃月之辉。丹谷春融，馆袭明霞之耀 
　　。如蒙丹恳，允荷玄恩。上愿覆载清宁，仪璘辉耀，风云藏静，草木蕃鲜，垂甘露於八埏，涌醴泉於九轨。欢生陇亩，三农腾击壤之歌。威 
　　振边陲，四塞息呜弓之警。静绿林於方域，鞠青草於圜扉。野无鸿雁之忧，朝有凤凰之喜。飞潜动植，各乐生生。人鬼龙仙，均陶化化。臣 
　　无任激切之至，谨伸终献终献。
　　终献
　　臣谨重诚上启
　　道经师三宝天尊，昊天三皇上帝，中天大圣北斗九晨皇上道星君，斗府神仙，醮筵真宰。臣闻三熏三沐，摅飨帝之寅恭。再拜再言，极事天 
　　之庸敬。一念既殚於奏对，九皇谅监於敷陈。以今香冷金辉，灯残烛焰，凤簴息琳琅之韵，龙璈收缥缈之音。月淡河澄，觉霓旌之欲返。参 
　　横斗转，瞻霄旆之将还。臣控挽无从，胆依徒切，下情不胜攀恋之至，谨稽首奉送。
　　回軿颂
　　出坛
　　灵宝领教济度金书卷之二百十七竟
　　洞微高士开光救苦真人宁全真授灵宝通玄弘教水南先生林灵真编
　　卷之二百十八
　　科仪立成品
　　玄灵经忏道场用
　　宿启仪
　　启堂颂
　　各礼师存念如法
　　宣卫灵咒
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉 
　　承正道，赤书玉文。九天符命，摄龙驿传。普天安镇，我得飞仙。
　　南方
　　三炁丹天，焕景浮光。荧星转烛，洞照太阳。上有赤精，合契虚皇。开明童子，号曰华房。总统火兵，备守玉堂。斩邪束妖，剪截魔王。北 
　　帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆。
　　西方
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景斋并。道 
