<!-- { "loadSidebar": true } -->
　　按如词旨，备切忱恂。臣等黼黻冠裳，宫商环佩，鹭立华拗之戺，凫趋文石之班。乌御经天，耀朱实绛柯之彩。骞林焕景，振翠条碧干之音 
　　。瞻丽色於紫虚，仰粹容於丹扆。十华日丽，三极云清。绿辇丹舆，纷葳蕤於天仗。玄龙朱凤，舞容与之仙仪。承颜浩劫之尊，扣首虚无之 
　　圣。光中凝妙，景外通玄。鉴激切之葵忱，降罗敷之芝泽，天人加额，幽显欢颜。
　　以今临午行道，请法众等，运兹初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太上三尊。愿以是 
　　功德，上祝皇帝陛下。伏愿德迈三皇，功超五帝。八圆载德，朝东欢泰定之期。九轨同仁，拱北庆文明之运。四德美彰於内掖，三朝孝着於 
　　东宫。社稷先灵，泛龙旗而御景。宗枝列辅，扶凤历以齐天。巍巍有道之长，荡荡无为之化。今故烧香，自皈依师尊大圣众。至真之德，得 
　　道之后，保天长存。和：与道合真。
　　以今临午行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
　　功德，皈流斋主某。伏愿福海深澄，寿山耸秀。云鹏万里，乘海运以扶摇。风鹤九皋，乐天和而鼓舞。视履常陶於玉树，留颜永驻於金花。 
　　玄祖超凌，削六官之罪簿。姻亲乐育，崇四极之仙编。润身屋之芝兰，袭弦歌於桑梓。今故烧香，自皈依师尊大圣众。至真之德，得道之后 
　　，升入无形。和：与道合真。
　　以今临午行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是 
　　功德，皈流寰宇之间，岳牧守宰，文武职僚，。伏愿承天布德，体道施仁政美棠阴，绝当道豺狼之暴。瑞凝麦秀，无他乡鸿雁之忧。风沉方 
　　野之绿林，雨鞠圜扉之青草。柳营月淡，成八阵之奇勋。榆塞风清，蔼三边之伟绩。虎符荣绶，凤綍重环。今故烧香，自皈依师尊大圣众。 
　　至真之德，得道之后，升入无形。和：与道合真。
　　礼方　　忏方
　　命魔　　步虚
　　三启　　三礼
　　重称法位
　　具位臣某，谨重诚上启太上无极大道元始天尊，太上道君，太上老君，无上玄老，十方已得道大圣众，至真诸君丈人，三十六部尊经，玄中 
　　大法师，天师君，上相上宰，四司五帝，三界官属，一切真灵。臣等识伦萤爝，志慕莺迁，浩荡之庆缘，际巍峨之道运。苍虬玉录，莫栖云 
　　岫以心修。紫凤金图，徒践尘樊而身佩。樗材自叹，榆景难留，勋行无万一之圆，悔尤有亿千之积。慈云布泽，尚厕迹於玄班。法雨承流， 
　　期竭诚於黄混。乘非履过，弘道宪天。既初忱证誓於三官，敢终志寒盟於四极。今斋主某，目瞻苍昊，心遡紫清，浩乎万水之朝东，烂若众 
　　星之拱北。修斋行道，保福禄於今生。膺戒佩符，袭祯祥於后世。犹虑圣源波涨，觉地尘生，慕鸿鹄以心驰，纵猿猴之志荡。狂澜愈倒，昏 
　　雾终迷，三彭伺隙以纷纭，二坚乘危而流浪。茅塞虚灵之径，刑荒粹妙之天。爱根恶根生死根，胶其结节。业障报障烦恼障，混其形神。或 
　　高曾之冢讼牵连，或冤憎之仇雠执对。匪蠲尘累，曷就良缘。惟颁爵禄於端门，愿敷帝泽。庶涤宪章於幽户，冀奋天威。金符焕耀以开春， 
　　玉诏飞行而照夜。销名北府，列字南昌。释考讼於寒庭，散勾连於夜壑。春风亭院，酣华驻景於玄泉。秋月帘栊，濯秀融光於霞液。玉在山 
　　而石润，珠藏水以渊澄。神衍修龄，永对阳天之艳丽。庆流累劫，俱辞阴地之幽寥。返胎更生，登真度命。上愿玄黄澄宴，日月辉华，河洛 
　　呈祥，山泽昭瑞。被发含齿，逍遥共乐於尧年。带羽披毛，鼓舞永依於舜日。畎亩绝遗蝗之影，封疆殄暴虎之踪。九垒春融，百昌日茂。则 
　　上明天尊大慈之化，下副臣等皈命之诚。谨启以闻。
　　发愿
　　存神烧香
　　香官使者，左右龙虎君，侍香诸灵官，当令臣午朝升坛行道之所，自然生金液丹碧芝英，百灵众真交会，在此香火炉前。令臣学道得道，求 
　　仙得仙，斋主受福，幽显沾恩，十方仙童玉女，侍卫兰烟。传臣向来所启，速达俓御太上无极大道至真玉皇上帝御前。
　　出堂颂
　　灵宝领教济度金书卷之一百六十五竟
　　洞微高士开光救苦真人宁全真授灵宝通玄弘教水南先生林灵真编
　　卷一百六十六
　　科仪立成品
　　预修黄箓用
　　第二日晚朝仪
　　各礼师存念如法
　　卫灵
　　金真空降，神虎检营。玉帝披霞，诸天命灵。九晨回驾，万魔束形。九微迸烟，神威摄精。流金掷火，百恶消并。神晖耀夜，洞焕长庚。圣 
　　道荡荡，十方肃清。保制劫运，元亨利贞。和：与道合真。
　　呜法鼓二十四通
　　无上三天玄元始三炁太上道君，召出臣等身中三五功曹，左右官使者，侍香金童，传言玉女，五帝直符，直日香官，各三十二人出。出者严 
　　装。关启玄坛天帝神君，当召此间土地里域真官正神，急上关启臣今奉为入斋意。以今落景升坛行道，愿得玉清道炁灵宝妙光下降，流入臣 
　　等身中。即使玄坛清净，内外成真，天无氛秽，地绝妖尘，琳琅振响，十方肃清，万魔不干，真诚上彻。令臣所启，速达俓御太上无极大道 
　　至真玉皇上帝御前。
　　请称法位
　　具位奉行预修黄箓大斋法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，高上玉皇，十方 
　　已得道大圣众，至真诸君丈人，三十二天帝君，玉虚上帝，玉帝大帝，东华南极，西灵北真，玄都玉京，金阙七宝琼台紫微上宫灵宝至真明 
　　皇道君，三十六部尊经玄中大法师，上相上宰，上保上傅，太平下教二十四真人，西城总真王君，太乙真人，东岳上卿司命茅君，定录、保 
　　命二真人，名山洞府得道神仙，三界官属一切真灵。臣闻三皇玉策，飞玄名制於群灵。五岳金图，空洞御扶於万象。东西罗二禁之妙，阴阳 
　　焕六甲之灵。彰八史之神奇，明五帝之变化。函三开光於龙汉，正一启运於鹤呜。封山泽而威蛟龙，荣风云而役虎豹。啸命东海，检摄北酆 
　　，上制御於天魔，下辟斥於地疠。三十五分，正经纬於缩盈。八十一重，宰玄黄之高厚。三五豁落，九六飞奔，流法雨於苍生，蹑玄云於碧 
　　汉，神功恢廓，圣化昭融。凡皈戴以由中，必提携於厚下。今斋主某，形陶四象，炁禀一元。目窥瑶极之崇，心逐琼枢之运。念随尘网，百 
　　年犹逝。水之难留，神逐化机。三世若涉，渊之罔测。仰藉回天之力，庶提坠地之期。耿耿丹忱，兢兢素悃。惟洞渊金箓，彰预修符戒之功 
　　。启灵宝玉章，传受度劫年之永。枫宸炜烨，蕊笈辉华，敬徼福於先时，广流祥於后日。肃严蓬荜，恭罄刍荛。倚道力以祈恩，坛崇八陛。 
　　振德波而衍泽，斋列九朝。开十华忏谢之门，启四极恳祈之路。龙缯效信，凤璧输诚，露黍悃於三光，殚葵忱於五岳。应天以实，扣地难闻 
　　。爰有青词，谨当宣奏。
　　宣词
　　按如词旨，备切勤渠。臣等检制百关，肃清五体。裒陆离之凤佩，朝璀璨之龙旒。璇汉流华，银蟾漾昏中之影。瑶坛焕彩，铜乌传夜外之声 
　　。罗羽盖於紫垣，列霓旌於黄道。珠篝万点，灿星纬以飞芒。翠干千枝，恍骞林而朗照。瑞炁耀乾坤之旦，祥光凝宇宙之春。九凤和呜，闲 
　　玉笙而缭绕。八鸾齐唱，杂金磬以铮鏦。宝光回混於玄虚，梵炁弥罗於紫界。倾心狮御，扣首龙旒，祈家国以均休，极天人而蒙惠。以今落 
　　景行道，请法众等，运兹初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太上三尊。愿以是功德， 
　　上祝皇帝陛下。伏愿宝历天长，瑶图地大。尊寿山於西极，千秋开金镜之祥。衍福基於东瀛，万世配璇枢之运。御飞龙而制六合，执大象以 
　　抚八荒。列庙先灵，接武云凌於帝阙。诸藩宗姓，承颜日赞於王畿。今故烧香，自皈依师尊大圣众。至真之德，得道之后，保天长存。和： 
　　与道合真。
　　以今落景行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
　　功德，归流斋主某。伏愿玄云垂荫，道日流辉。九五箕畴，敛锡粹枫宸之渥。十三羲象，经营开蓬宇之华。滋惠露於壶天，流恩波於福地。 
　　祖玄策景，飘飘受化於朱丹。子孙流芳，蛰蛰承恩於紫禁。今故烧香，自皈依师尊大圣众。至真之德，得道之后，升入无形。和：与道合真 
　　。
　　以今落景行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是 
　　功德，皈流幽关冥路，滞爽孤魂。伏愿仁涵九垒，德润三途。春满寒庭，开生门而游宴。阳回夜壑，塞死户以翱翔。升真太素之庭，高步始 
　　青之境。帝乡御景，乘白云以上升。圣域神栖，履紫烟而前迈。今故烧香，自皈依师尊大圣众。至真之德，得道之后，升入无形。和：与道 
　　合真。
　　礼方　　忏方
　　步虚　　三启
　　三礼
　　重称法位
　　具位臣某，谨重诚上启太上无极大道元始天尊，太上道君，太上老君，高上玉皇，十方己得大圣众，至真诸君丈人，三十六部尊经玄中大法 
　　师，天师君，上相上宰，四司五帝，三界官属，一切真灵。臣等杜栎散材，井梧脆质。天启希夷之运，圣彰微妙之期。跃凤金章，幸佩囊中 
　　之秘。翔龙玉牒，徒窥肘后之玄。同流衮衮於尘栖，独笑悠悠於林隐。玉颜莫驻，金骨难圆。宪网天宽，幸曲逃於鼎钺。危机日涉，虑直积 
　　於渊陵。勉修进德之功，庸补乘非之过。帝恩赫奕，民欲罗敷。今斋主某，励志朝天，秉心飨帝。庆址期崇於此世，福源觊演於他生。尚虑 
　　志昧存三，识昏藏六。石能生我，不思勒马於康衢。药可利人，罔念牧羊於顺境。五贼纷纭於觉地，七情汩没於灵源。三惑未除，弃持身之 
　　玉尺。四知何畏，捐照己之冰壶。真实种舍而弗耘，虚妄根培而益溉。北酆纪字，东岳刊名。或先亡未脱於阴郊，或前过尚萦於幽境。既业 
