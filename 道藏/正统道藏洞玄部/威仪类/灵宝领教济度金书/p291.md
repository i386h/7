<!-- { "loadSidebar": true } -->
　　香官使者，左右龙虎君，侍香诸灵官，当令臣宿启建斋之所，自然生金液丹碧芝英，百灵众真交会，在此香火炉前。然愿臣学道得道，求仙 
　　得仙，斋主受福，幽显沾恩，十方仙童玉女，接侍兰烟，臣向来所启之诚，速达俓御太上无极大道至真吴天玉皇上帝御前。
　　出堂颂
　　回静默
　　谢师
　　灵宝领教济度金书卷之一百八竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百九
　　科仪立成品
　　迁拔道场用
　　早朝行道仪
　　烧香颂
　　各礼师存念如法
　　卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　鸣法鼓二十四通
　　发炉
　　无上三天玄元始三炁大上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为斋意。以今早朝行道，愿得玉清道炁灵宝妙光下降，流入臣等 
　　身中。令臣所启之诚，速达俓御太上无极大道至真玉皇上帝御前。
　　请称法位
　　具位奉行迁拔道场法事小兆臣某，与临坛官众等，谨重诚上启虚无自然元始天尊，无极大道太上道君，太上老君，高上玉皇，十方已得道大 
　　圣众，至真诸君丈人，三十二天帝君，玉虚上帝，玉帝太帝，东华、南极、西灵、北真、玄都、玉京、金阙七宝琼台、紫微上宫灵宝至真明 
　　皇道君，三十六部尊经玄中大法师，上相上宰上保上傅，太平下教二十四真人，西城总真王君，太乙真人，东岳上卿司命茅君，定录、保命 
　　二真人，名山洞府得道神仙，三界官属一切真灵。臣闻祖炁鸿蒙，蕴无色无渊之妙。元精混沌，媾有滋有象之英。玄黄判而三极流形，经纬 
　　张而五灵胤景。裁成生死，焕空洞之金书。保制阴阳，结飞玄之玉字。包罗万象，囊括群生，妙哉灵宝之宗，大矣玄元之教。臣等瑶坛徒职 
　　，玉籍登名，奉元皇之冲科，神交玄妙。遵洞玄之秘典，炁集幽微。凡有皈投，敢忘关奏，况奉词旨，敢不上闻。
　　宣词
　　按如词言，备殚激切。斋主某俯矜黑郁，仰吁苍旻。念九死之莫回，徒瞻水逝。嗟千生之曷挽，谁念舟藏。人伦深骨肉之悲，天命痛音容之 
　　隔。匪归化冶，曷返生根。爰建设於芝坛，为铺张於蕊笈。玉华璀璨，紫烟流三素之辉。金薤琳琅，碧雾蔼九阳之韵。所冀灵光郁勃，梵炁 
　　弥罗，黄道云开，徼众真而侍座。琼台日近，召万圣以临轩。拱虚无定慧之尊，示希夷慈悲之相。玄符敕制，奔金马以开函。白简升迁，驻 
　　玉龙而御景。夜壑廓辉辉之旦，寒庭开荡荡之春。普洽人天，均沾家国。以今清旦，升坛行道，请法众等，运兹初捻上香。愿此香烟腾空俓 
　　上，供养无上至真道宝。臣等皈身皈神皈命，首体投地，仰依太上三尊。愿以是功德，上祝宗祧先圣，社稷尊灵。伏愿玄极栖神，清虚御炁 
　　，垂祥凤历万年，开玉叶之香。流荫龟图亿载，表金茎之瑞。皇帝乾坤呈彩，河洛昭符，丹宸凝旒，来梯航於舜日。紫宸簇仗，同文轨於尧 
　　云。彤掖徽华，青宫仁圣。鹭序极武文之彦，麟符敦忠孝之英。今故烧香，自皈依师尊大圣众，至真之德，得道之后，保天长存。和：与道 
　　合真。
　　以今清旦，升坛行道，请法众等，运慈二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。 
　　愿以是功德，归流斋主家九玄七祖，亿劫种亲。伏愿觉海波澄，慧源冰莹。南宫变化，骖日驷而宴骞林。北府消名，御云虬而朝莲座。斋主 
　　某六尘披散，五炁宣平。福地春融，固琼颜而不老。壶天日永，漱玉醴以长新。桩桂高华，芝兰秀发，紫炁兆庭中之喜，红尘绝门外之忧。 
　　今故烧香，自皈依师尊大圣众，至真之德，得道之后，升入无形。和：与道合真。
　　以今清旦，升坛行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。 
　　愿以是功德，归流三途滞爽，六道穷魂，动植飞潜，无边含识。并愿兹风披拂，爱日融怡，罪簿疾除，漏千生之业网。恶根落灭，停万劫之 
　　冤轮。快超迹於阴乡，即升神於阳界。百昌茂育，无焚林竭泽之忧。一炁周流，有戾天跃渊之乐。圆扉昼寂，方域春和。景星夕灿於玉虚， 
　　甘露宵辉於璇汉。今故烧香，自皈依师尊大圣众，至真之德，得道之后，长享自然。和：与道合真。
　　礼方　　忏方
　　三启
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世享大福。
　　又
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位奉行迁拔道场法事小兆臣某，与临坛官众等，谨重诚上启虚无自然元始天尊，无极大道太上道君，太上老君，高上玉皇，十方已得道大 
　　圣众，至直诸君丈人，三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇 
　　道君，三十六部尊经玄中大法师，上相上宰上保江傅，太平下教二十四真人，西城总真王君，太乙真人，东岳上卿司命茅君，定录、保命二 
　　真人，名山洞府得道神仙，三界官属一切真灵。臣等传庆亿龄，植因兆劫。玄云垂荫，佩囊中紫凤之章。圣日昭融，膺肘后苍虬之箓。承恩 
　　师匠，赞化天工。盍高蹈於林泉，乃卑栖於陆海。分阴切切，进寸悠悠。秉心坚补过之盟，励志罄立功之誓，庶酬化育，庸佐生成。今斋主 
　　某，重念亡故某。舍身受身，从劫至劫，咸戴天而履地，皆负阴以抱阳。三业纷纭，践畏途而滋人伪。六根流浪，逐幻境以焚天和。虚白难 
　　全，回黄自滓，动静多违於禁戒，身心每背於纲常。二竖潜攻，倏天葩之春陨。三彭密试，俄命树之朝零。霜明东岱之条章，日赫北酆之宪 
　　令。茫茫鬼域，杳杳神乡，非上霈於天恩，曷下超於地爽。是以严修斋直，肃建坛场，罗信币於华晨，忏愆尤於霄极。希垂睿览，曲轸精祈 
　　。敕五帝四司，削千愆而解悟。命三官九府，荡万罪以情夷。龙符飞焕於十方，鹤赦罗敷於三界，永辞长夜，获离重阴。听法闻经，超无形 
　　无名之境。登真度命，游非空非色之乡。消考讼於先灵，息注殃於后鼠。斋主某精神通畅，步武光华。簪绂连荣，迓公侯之衮衮。门庭多暇 
　　，普眷族之熙熙。五福云滋，四魔烟灭。上愿天光朗晏，地纪宣澄。三光全而寒暑平，瑞迎玉烛。五谷熟而民人育，祥协金禳。要荒寝兵革 
　　之忧，寰海富桑麻之乐。飞潜动植，均化化以回灵。蠢动蛸翘，各生生而育性。三途昭朗，五道开明，则上明天尊大慈之化，下副斋主皈命 
　　之诚，谨启以闻。
　　发愿念
　　一念为道四大合德，斋主七世父母，免脱忧苦，上升天堂，衣食自然。
　　二念帝王国主，道化兴隆，庠序济济，皇教恢弘，威仪翼翼，普天所瞻，民称太平，四夷宾伏，祆恶自灭，贤圣日生。
　　三念法师功德大建，教化明达，俱获飞仙。
　　四念同志学人，早得仙道，更相开度。
　　五念九亲和睦，好尚仁义，贵道贱财，行为物范。
　　六念损己布施，道士及饥寒者，天下人民，各得其所。
　　七念蠕动跂行，一切众生，咸蒙成就。
　　八念赦赏前生今世罪对，立功补过。
　　九念家门隆盛，宗庙有人，世生贤才。
　　十念尊受师经，不敢中怠，平等一心，广度一切，克获上仙，白日登天，拜见太上，永成真人，云车羽驾。和：与道合真。
　　存神烧香
　　香官使者，左右龙虎君，侍香诸灵官，当令臣早朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋主受福，幽显沾恩，十方仙童玉女，侍卫兰烟，传臣向来所启之诚，速达俓御太上无极大道至真玉皇上帝御前。
　　出堂颂　　回静默
　　灵宝领教济度金书卷之一百九竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百十
　　科仪立成品
　　迁拔道场用
　　午朝行道仪
　　烧香颂
　　各礼师存念如法
　　卫灵咒
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔灭踪。辟奸破祆，明耀元功。金符召制，蹑灵策龙。谣 
　　歌庆会，散花太空。神化冥运，四极安隆。伏御帝前，罔有不恭。和：与道合真。鸣法鼓二十四通
　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝真符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为斋意。以今午朝，升坛行道，愿得玉清道炁灵宝妙光下降，流 
　　入臣等身中，令臣所启之诚，速达俓御太上无极大道至真玉皇上帝御前。
　　请称法位
　　具位奉行迁拔道场法事小兆臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大 
　　圣众，至真诸君丈人，三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇 
　　道君，三十六部尊经玄中大法师，上相上宰上保上傅，太平下教二十四真人，西城总真王君，太乙真人，东岳上卿司命茅君，定录、保命二 
　　真人，名山洞府得道神仙，三界官属一切真灵。臣闻一元凝妙，混茫含无极之真。三炁流华，溟涬旋太空之象。宰阴阳而开光五劫，肇圆方 
