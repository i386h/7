<!-- { "loadSidebar": true } -->
　　三炁徘徊，灵凤来飞，玉音八字，焕烂紫微，日吉大庆，我道洞开，朱丹哺饲，仰吸灵辉，生生水火，绛被羽衣，登空玄步，足践凤梯，周旋八天，七祖相随。
　　毕，弟子仰头三咽炁，次度细字。
　　西方白帝八会内音自然玉字七炁总诸天文
　　刀利禅猷，婆泥咎通，宛薮涤色，大眇之堂，流罗梵萌，景蔚肃嵎，易邈无寂，宛首少都，阿滥郁竺，华莫筵由，九开自辩，阿那品首，无量扶盖，浮罗合神，玉诞长桑，栢空度仙。
　　诀：西方内音毕，弟子回心，西向伏，冥目。师叩齿七通，祝曰：
　　七炁金灵，八天尊神，白虎策辈，师子捧辕，七炁缠绵，炼我成仙，身发金光，肺照素云，内外变化，升入洞门，七祖出夜，九幽放魂，三徒五苦，长斩恶根，同欢福舍，受庆自然，亿劫开度，随运长存。
　　毕，弟子仰头，七咽炁，次度细字。
　　北方黑帝八会内音自然玉字五炁总诸天文
　　玃无自育，九日道乾，坤母东覆，形摄上玄，陆罗育邈，眇炁合云，飞天大丑，总监上天，沙陁劫量，龙汉瑛鲜，碧落浮黎，空歌保珍，恶弈无品，洞妙自真，元梵恢漠，幽寂度人。
　　诀：北方内音毕，弟子回心，北向伏，冥目。师叩齿五通，祝曰：
　　玄天徘徊，流景上清，大有启运，八字高明，飞玄澄虚，洞音自生，五炁缠绵，灌我身形，冠带北单，受炼洞灵，肾府化出，内外光精，飞行三界，遨宴紫庭，七祖同庆，欢乐劫龄，七宝林中，反胎更形，长夜灭死，南宫记名，黄箓白简，削死上生。
　　毕，弟子仰头，五咽炁，次度细字，次读太岁以下盟文。
　　次度策文
　　封八威策法，先读弟子名，次读师名。
　　上版符诀曰：
　　天灵步兵，太一升天，在地关白，生天命威，命主尸骨，星地命出，月天地度。
　　又诀曰：
　　焰明灵威仰，洞浮极炎赤熛弩，通班元成含枢杻，上金昌开曜魄宝，黑节灵会隐侯局。
　　下版符诀曰：
　　太上太一版，真经黄帝书。
　　又诀曰：
　　慧灵开洪灾度人。
　　次思前从飞龙，后导天钧，凤啸鸾鸣，十二华光，建三七色节命灵之旛，给五帝玉童玉女各十二人。五帝侍卫，三界司迎，弟子受策，长跪师前。勅众符曰：
　　东流之水，徘徊五城，魄入魂出，澡炼身形，某甲奉受，灵宝众符，永得长生，急急如太上律令。
　　次封策两头祝曰：
　　元始太真，五灵高尊，太华皓映，洞朗八门，五老告命，无幽不闻，上御九天，中制酆山，下镇河海，十二水源，八威神咒，灵策玉文，召龙负水，收炁聚云，束魔送鬼，扫荡祆群，万精摧落，所诛无蠲，日月五星，北斗七元，诸天诸地，诸水诸山，玉真所部，溟泠大神，仙王游宴，五帝杖旛，天丁前驱，金虎后奔，玃天猛兽，罗备四门，所呼立到，所召立前，赤书焕落，风火无间，有所摄验，金龙驿传。
　　祝毕，叩齿九通，仰天三啸，引炁三咽止。用元始五老印封策毕。次封杖法，叩齿三十六通，冥目思五帝史，各一人，衣随方色，有五色之光，流焕杖上。五帝玉女各一人，合共卫杖左右。毕，先以杖横捧於师前，头向左，此师行之。
　　次师执青帝符，命弟子看。诀曰：青帝姓区，名更生。竟授与弟子，弟子得符，东向叩齿九通，思青炁从口中入注肝中，生九重青华，宝光彻映项后。毕，还授符与师，师纳上第一孔中。竟，师祝曰：
　　无上青精，九炁太灵，神光遐散，流映东青，华景郁勃，灌子身形，宫府安镇，宝魂自生，洞达八朗，飞升玉庭。
　　毕，弟子引炁九咽止。次师执赤帝符，命弟子看，诀曰：赤帝姓祝，名昌中。竟，授与弟子。弟子得符，南向叩齿三通，思赤炁从口中入注心中，生三重丹华，宝光彻映胸中。毕，还授符与师，师纳上第二孔前。竟，师祝曰：
　　丹华流瑛，宝芝生光，神精彻幽，散灵八方，直符摄炁，啸命朱童，三精焕敷，注子绛宫，赤神安镇，五香溢充，洞映形外，表裹发光，身生水火，独步飞行。
　　毕，弟子引炁三咽止。次师执黄帝符，命弟子看，诀曰：黄帝姓司，名精。竟，授与弟子，弟子得符，向王上叩齿十二通，思黄炁从口中入注脾中，生十二重黄华，宝光洞映一身。毕，还授符与师。师纳上第三孔中。竟，师祝曰：
　　总元高灵，回神四乡，黄上散华，五帝交芳，流精散漫，十二重光，混合子形，万神相迎，安备黄脾，养炁中房，保龄度劫，永镇无穷。
　　毕，弟子引炁十二咽止。次师执白帝符，命弟子看诀曰：白帝姓辱，名曲正。竟，授与弟子。弟子得符，西向叩齿七通，思白炁从口中入注肺中，生七重素华，宝光洞映丹田。毕，还授符与师，师纳上第四孔中。竟，师祝曰：
　　金灵七炁，素华流纷，金精童子，道建元巾，带符摄炁，万神会门，宝光弈弈，照子会根，安镇肺华，万劫长存。
　　毕，弟子引炁七咽止。次师执黑帝符，命弟子看，诀曰：黑帝姓玄，名尹丰。竟，授与弟子。弟子得符，北向叩齿五通，思黑炁从口中入注肾中，生五重玄华，宝光洞映背外。毕，还授符与师。师纳上第五孔中。竟，师祝曰：
　　北上大玄，五炁徘徊，宝华五重，流光焕辉，灵景郁秀，洞映太微，仰注子身，肾府鲜开，安镇灵宅，万神总归，身生羽翼，举形自飞。
　　毕，弟子引炁五咽止。次纳符竟，以朱蜡封杖两头空处，上用元始之章印之，下以五老之章印之。毕，弟子叩齿三十六通，思五帝直符吏各一人，衣随方有五色之光，流焕杖上；五帝玉女各一人，合共卫杖左右。弟子依前横捧杖。师祝之曰：
　　太阳之山，元始上精，开天张地，甘竹通灵，直符守吏，部御神兵，五色流焕，朱火金铃，辅翼上真，出幽入冥，招天天恭，摄地地迎，指鬼鬼死，祆魔束形，灵符神杖，威制百精，兴摄群方，与我俱生，万劫之后，以代我形，景为五解，神升上清，承符告命，靡不敬听。
　　毕，引五方炁二十五咽，止。
　　次师告丹水文
　　某岳先生大洞法师臣某甲，告弟子某甲等：元始天尊於眇莽之中，敷演真文，结成妙经。劫劫济度，无有穷已，如尘沙巨亿无绝。灵文隐奥，秘于金阁，众真宗奉，诸天所仰。逮于赤鸟，降授仙公，灵宝妙经，於是出世度人。吾谬禀微缘，运值灵文，先师显饰，奉传至法，誓为身宝，岂敢宣泄。劫运推移，其法应行，有合真之人，依科听付。今誓九天，启付某甲，受经之后，当依明科，肃己励躯，精诚勤苦，断绝世缘，唯志大乘，供养朝礼，讲习妙赜，参问有道，导引精研，修斋服御，希求飞腾，尊道敬师，推祟根本，不得唝嗃，有面无心，攻伐本根，自造无端。轻慢经宝，皮好胎诞，淫欲贪着，嫉妒恚恨，胸心谄楚，怀毒在内，一旦犯违，身充三泉。当以某甲三曾五祖，同沦地岳，万劫无原。今建立黄坛，关盟五帝，付授宝文十部妙经，诸天五岳，咸对盟文，检行慎法，抱於中心，飞仙可期，终成道真，善自肃励，如四极明科律文。
　　次弟子自盟文
　　某府县乡里某岳先生洞玄弟子某甲，稽首再拜，上启元始天尊、太上道君、十方尊神、四方已得道至真。太上灵宝三十六部尊经宝符，高玄大法师某，因缘宿福，九天之劫，轮转不灭，庆祚所逮，轮化所籍，得生法门。先缘发愿，仰羡至阀，法板大乘，心神欣踊，自恐腐骸。今遭天运推移，皇道数行，蒙法师某甲所见拔擢，开导愚蒙，赐臣灵文，奉对圣君。肉尸惶惧，洗除浊秽，得侍灵坛，俯荷拔擢，荣过分表。某当励己肃体，供养尊礼，弃情退累，志托幽阜，长乖世涂，唯志丘岩，昼夜朝拜，思竭愚管，庶凭圣文，拔度朽骸，至心悾慊，无有二念，不敢违盟负誓，欺师慢道，有面无心，不保劫数。某自收罪考，吞声敢言，引某七世父母、九玄祖考，以为证誓，见世生人、九族种亲以为盟约。某自乐仙道，时不敢拘迫，一日有违，生死同沦地岳五道，不敢蒙原。上告元始，下誓五帝，身对师宝，自立盟誓。丹情至心，唯蒙矜纳。臣某诚惶诚恐，稽首再拜。
　　次师起立北向，左手执真文二录。弟子长跪，以右手持信物，师叩齿三十六通，存五藏之色，令备具合成宝盖之云罗，覆经及师。从而祝曰：
　　天书简不烦，道德自备足，修之必神仙，当复何所欲，文耀太无间，焕然而朗郁，传授悉依法，泄慢堕地狱。
　　次弟子跪，九拜，三起三伏，奉受真文，带策执杖，礼十方一拜。从北方始，东回而周讫。想见太上真形如天尊象矣。毕，次师起巡行，咏步虚。其辞日：
　　稽首礼太上，烧香归虚无。流明随我回，法输亦三周。玄愿四大兴，灵庆及王侯。七祖生天堂，煌煌曜景敷。啸歌观大漠，天乐适我娱。齐馨无上德，下仙不与俦。妙想明玄觉，诜诜乘虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香华，翛然灵风起。宿愿定命根，故致高摽拟。观乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。炼灿玉林华，蒨粲曜珠实。常念餐元精，炼液固形质金光散紫微，窈窕大乘逸。
　　俯仰存太上，华景秀丹田。左顾提郁仪，右盻携结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和炁，吐纳流霞津。
　　胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。
　　控辔适十方，旋憩玄景阿。仰观劫刃台，俯盻紫云罗。逍遥太上京，相与坐莲华。积学为真人，恬然荣卫和。永享无期寿，万椿携奚足多。
　　大道师玄寂，升仙友无英。公子度灵符，太一奉洞章。舍利曜金姿，龙驾欻来迎。天尊盻云舆，飘飘乘虚翔。香花若飞雪，纷霭茂玄梁。
　　头脑礼金阙，携手邀玉京。骞树圆景园，焕烂七宝林。天兽三百名，师子巨万寻。飞龙踯躅吟，神凤应节鸣。灵风扇奇华，清香散人衿。
　　自无高仙才焉能耽此心。
　　严我九龙驾，乘虚以逍遥。八天如指堂，六合何足辽。众仙诵洞玄，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。天真帝一宫，蔼蔼冠耀灵。流焕法轮纲，旋空入无形。虚皇村云璈，众真诵洞经。高仙凛手赞，弥劫保利贞。
　　至真无所待，时或辔飞龙。长斋会玄都，鸣玉叩琼钟。十华诸仙集，紫烟结成宫。宝盖罗太上，真人把芙蓉。散花陈我愿，握节征魔王。法鼓会群仙，灵唱靡不同。无可无不可，思与希微通。
