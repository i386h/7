<!-- { "loadSidebar": true } -->
太上洞玄灵宝授度仪
　　经名：太上洞玄灵宝授度仪。南朝宋道士陆修静编撰。言传授古《灵宝经》之科仪。一卷。底本出处：《正统道藏》洞玄部威仪类。
　　太上洞玄灵宝授度仪表
　　臣修静依栖至道，翘伫灵文，造次弗忘，幸会有数，顾使草茅之品，获披龙凤之章。妙重尊严，非所堪胜，诚欣诚惧，冰炭于心。自从叨窃以来一十七年，竭诚尽思，遵奉修研，玩习神文，耽味玄趣，心存目想，期以必通，秉操励情，夙夜匪懈。考览所受，粗得周遍，自觉神开意解，渐悟理归，宛义妙致，本自仰绝，其粗迹近旨，谓可彷佛。伏寻灵宝大法，下世度人，玄科旧目，三十六卷。符图则自然空生，赞说皆上真注笔，仙圣之所由，历劫之荃范。文则奇丽尊贵，事则真要密妙，辞则清虚玄雅，理则幽微浚远。摽明罪福，权便应适，戒律轨仪，导达群方。灵音八振，聋盲开豁，法门四达，巨细获所，洋洋大化，无量法桥。但正教始兴，天书宝重，大有之蕴，不尽显行。然即今见出元始旧经，并仙公所禀，臣据信者，合三十五卷，根末表裹，足相辅成；大乘之体，备用不少。但授度威仪，唯有二表；关奏启请，无其典式。若圣人传法，则天真列具，不假名引之烦。今下俗滓秽，必须神官感通达御。既阙成科，於愚夫罔厝。自灵宝导世以来，相传授者，或总度三洞，同坛共盟，精粗糅杂，小大混行。时有单受洞玄，而施用上法，告召错滥，不相主伍。或采搏下道黄赤之官，降就卑猥，引屈非所，颠倒乱妄，不得体式，乖违冥典，迷误后徒。臣每晨宵叹惋，内疚泣血。既真师渺邈，不可希期钻求，世学永无其文，事要急用，实宜充备。臣敢以嚣瞑，窃按金黄二录、明真玉诀、真一自然经诀，准则众圣真人授度之轨，敷三部八景神官撰集登坛盟誓，为立成仪注。既幽玄远绝，非肉眼可测；神明事微，岂尸愚所体？执笔战悚，形魂交丧，惧以谬越致罪，又虑造作招考，进退屏营，如蹈刃毒。缮治虽竟，不敢擅用，谨洁身清斋於三宝御前，诵读一过。恩惟太上众尊、玄中大法师，垂神照鉴，矜察所启。若万有一毫之补，合请施行，如其不允，辄当毁除。可否之宜，要以灵瑞为证，愿特赐告效，伏须感应。谨启。臣修静诚惶诚恐、稽首再礼以闻。
　　臣陆修静谨进。
　　太上洞玄灵宝授度仪
　　《黄录简文灵仙品》云：奉受经法，当为三师开度弟子一十九人，建功立德，诸天有名，乃得登坛告盟，佩受五老赤书真文玉篇，三部八景二十四真，天仙乘骑上真之官。功名不立，轻受大法，三官所执，生死苦对，考由明法曹。
　　明真科云：盟用金钱二万四千，以质二十四炁生官。重真之信阙，则三部八景之神不度人命籍。无金钱，铜亦可准。都阙，考属都神曹。
　　明真科云：用上金五两，以盟五岳，为宝经之信。
　　《玉诀》云：上金九两，上誓九天，阙则犯慢经之科。五岳灵山不领人学籍，考属阴官曹。
　　明真科云：用五方纹缯各四十尺，以关五帝为告誓之信；阙则五帝不受人名，为五帝魔王所坏，使人志念不专，考属水官泉曲曹。
　　明真科云：用金龙、金钮各三枚，投山水土，为学仙之信。不投此，三官拘人命籍，求乞不达。有违考属九都曹。
　　《玉诀》云：裂南和丹缯五尺，绛纹缯也。为巾於案上，请《灵宝五篇真文》 
　　及五符。
　　《玉诀》云：割碧林之帛五尺青纹缯也。为巾以覆真文符上。
　　《玉诀》云：令真文五符处丹青中间，以为落发歃血之盟也。青以代发，丹代歃血之盟誓，真人不伤神损德，故以代之尔。
　　《玉诀》云：五种杂和之香，经乃不记多少，尝用二斗五升可足。又应须五彩杂华一斗，准真人授度时以散十方用之。大席五领，七章案，五香炉奁，又本命缯随年尺数。
　　右八件物，登坛事信誓用之。
　　《玉诀》云：春用甲寅、乙卯，夏用丁巳、丙午，四季用戊辰、戊戌、己未、己丑，秋用庚申、辛酉，冬用癸亥、壬子。建王之日登坛也。
　　《玉诀》云：当於灵岳作高坛，四方栏纂，东西南北王上开五门，安五榜，榜文如左：
　　九炁青天安宝华林青灵始老君，苍帝君，九炁青牙天君，太上真玉青腰玉女，东乡诸灵官。青华元阳门。青书赤地，安东门上。
　　三炁丹天梵宝昌阳丹灵真老君，赤帝君，朱丹三炁天君，元炁丈人，朱宫太丹玉女，南乡诸灵官。洞阳太光门。赤书黄地，安南方门上。
　　元洞太帝天玉宝元灵元老君，太帝真人，子丹黄庭戊己天苍玉女，中黄大帝官君。元黄高晨门。黄书白地，安正门上。
　　七炁白天七宝金门皓灵皇老君，白帝君，明石七炁大夫，太上白素玉女，西乡诸灵官。通阴金阙门。白书黑地，安西方门上。
　　五炁玄天洞阴朔单郁绝五灵玄老君，黑帝君，玄滋五炁天君，太上灵君，夜光玉女，北乡诸灵官。阴生广灵门。黑书青地，安北方门上。
　　九天众灵，五岳名山真人，江河四读三官九府诸灵官、地仙、玉女，五岳飞仙神仙，诸仙官君。元黄高晨门。紫书黄地，安正门左。
　　右六榜安着五门上，束西南北四门，依位各一榜。正门上施戊己，九天二榜，着门之左右也。用香炉五枚，施置坛之内。五方以五色缯彩着五案下，又别用一案於坛中，请真文五符经文。又用一案，以奏表度事，合七案。金钱之物，列度事案前。
　　《黄录简文》云：受法当依明科，赍信诣师，对斋七日，黄缯章表，奏言诸天所受书文。露坛一宿，无有风炁，文不吹摇，骨名合法，告盟而传；为风所吹，使退斋三日，便如先法。三过被风，其人先无玄名善功，三界不举，五帝不保，骨炁不合，不得轻传。考由司正曹。
　　灵宝大盟宿露真文，拜表出官，启奏次第如左：
　　於名山坛地置竟，师与弟子俱从地户入，左回，师入内坛王门，北向三捻香。先以弟子所受真文二簶箓着案上。
　　弟子往外坛，南面北向三拜，伏地稽首对章，师鸣天鼓三十六通。
　　次发炉如法，
　　次出官。
　　谨出臣身中五体真官功曹吏，出臣身中三洞飞仙，上三天执法开化阴阳功曹、度道消灾散祸解厄君吏，各十一人出。上高真臣身治职君吏，某治建节监功大将军，前部效功后部效杀驿庭令、驿庭丞，四部监功谒者，臣身中仙灵直使正一功曹、治病功曹、左右官使者，阴阳神决吏、科车赤符吏、刚风骑置驿马上章吏等，各二人出。出者严装显服，冠带垂缨，整其威仪。直使功曹戴通天之冠，衣皂执单衣；正一功曹冠朱阳之帻，绛章单衣；使者冠九德之冠，五色寿命单衣，腰带虎符，左佩流金火铃，右佩豁落七元，齐执玉简。直使功曹住立中央，治病功曹营卫臣身，左官使者持幢在前，右官使者建节在后，阳神决吏立左，阴神决吏立右，上部功曹远望上天，中部功曹远瞻八方，促炁功曹催促十方，都官使者匝绕臣身。郎吏虎贲，察奸钩骑都官仆射，天绉甲卒，天丁力士，收炁食炁吏，收神食神吏，收鬼食鬼吏，收精食精吏，收毒食毒吏，收邪食邪吏，诛符破庙吏，科车赤符吏，刚风骑置驿马上章吏，飞龙骑吏，屯住臣等前后。左右功曹使者，严装事竟，罗列卤簿，关启灵宝官属，监斋仙王，典经侍郎，卫灵司马，三洞诸君官将吏，天师所布下二十四治、三十六靖庐、七十二福地、三百六十名山昆仑等上官三万六千余神，日月星宿、璇玑玉衡、天地五帝、三界官君将吏，及道上二玄三元四始，四面方位风炁注炁甲子诸官君将吏，考召东九夷胡老君、南八蛮越老君、西六戎氏老君、北五狄羌老君、中央三秦伧老君、五岳四渎丘沼君，诸庙神所在高山卑谷山林孟长、十二溪女、根源本始土地之主，社稷将吏，一时严装，与臣身中功曹使者、飞龙骑吏，上启太上玄元太上大道君、太上老君、太上丈人、无上玄老、十方无极大道道德众圣天尊、至真大帝、天帝、天师、女师、三师君、夫人门下，行文书事十二书佐，按章从事，操臣谨授上学道士某甲等灵宝大法灵真文、八景内音二箓黄素表一通，在玉案上，请省。出官讫。
　　次读表文，
　　次重约勅。
　　重勅臣身中五体真官、官一小吏、十二书佐，严装显服，冠带垂缨，及时操臣拜露真文章表，上诣太上曹，随事进对。误字为易，脱字为益，若言辞倒错，寻逐治正，必使上合，无令上官有所谴却，六天群魔、下官故炁，断截公文，分别关奏，以时上达，伏须告报。
　　次起北向，叩齿九通，祝曰：
　　高上元始，九天灵尊，上真玄遐，道幽琼轩，三五运推，七宿改晨，虚皇控辔，五帝定仙，青宫总绿，符命灵山，是日元吉，万真开陈，上学甲乙，宿命因缘，得遇神经，上皇宝篇，谨於玄岳，上盟九天，下告五帝，十二河源，乞丐记领，奏上高晨，普告万灵，列位皇坛，营卫威式，按如太真，须到明日启传。
　　次复官。
　　臣身中功曹使者、箓上将军吏兵、上章之官，效力事讫，还入臣身中，在左还左，在右还右，安隐九宫六府、金堂玉室、十二关机之中，缠身绕骨，经卫百脉。若有典主保护臣身，直使功曹差次检押，无令错互，须臣后召复出，奉行一如故事。鸣法鼓三通，咽炁三过。
　　次起再拜，复炉如法。毕，师与弟子从地户出。
　　明日登坛告大盟次第法
　　平旦言功竟，弟子若多，改坛如前。用六榜安着五门上，东西南北四门依位各一榜，王门上施戊己、九天二榜，着门之左右也。诀云：中央门在正门下季上，如春在丑，众真门在正门上孟上，如春在巳，他效之。如弟子少，即用斋坛，依常黄箓斋法也。更铺设修饰，严净布置。升坛所须等物悉具备，鸣钟，法师与弟子临坛。三师五保，严装法服，弟子皆玄冠黄褐，执简齐肃，香花赞引，悉皆如法。先引弟子绕坛三匝，至东南角，向西倚，赞唱勿停。次引师复绕坛三匝，至西北角倚。师去坛三十步，或七步，便叩齿三十二通，思紫云覆冠。一坛或一山五帝神兵各十万人，来迎兆身，了了分明，乃祝曰：
　　神真出游，万帝骇惊，玉虚玄卫，天宿倒倾，五岳司官，莫不辅灵，命召十方，驱策天兵，率天以下，咸到皇庭，令我登仙，洞得道精，审知不祥，通幽究冥，所向所陈，悉合玉清。
　　毕，乃徐行登坛，从西北天门入户，祝如法。升都坛左回，向西北九拜，朝九天主讫，叩齿九通，祝曰：
　　臣甲今传弟子某甲九天宝经，至上玉讳，清斋宿奏，气命合真，乞告下监真玉仙、典录侍郎、卫灵司马，下监盟文，及所启所付，毕得上闻。〔绕〕坛左行，还向东南，再拜。又启曰：
