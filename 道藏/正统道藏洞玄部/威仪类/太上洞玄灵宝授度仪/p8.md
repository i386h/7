<!-- { "loadSidebar": true } -->
　　真仙神官，兵马乘骑，一合屯住臣前后左右，罗列行伍。自然五色素云映盖身形，流精散炁，布满十方，周天覆地，营卫臣身。一切严装事讫，正一升玄功曹、通真度命传事飞天使者、五帝直符直事，擎玄空之案，对在臣前，衔臣口中辞语，分别关启上下中央、四面八方天官地神、五岳四渎九江八极名山大泽五帝真官、四司监察、九部考召、玄元始炁甲子诸官君、无穷无极无高无下无深无浅无幽无显无鞅数众真官注炁乾皇、九宫八卦六甲真人、根元本始土地之主、社稷将吏，一时严装，与臣身功曹使者、飞龙驿龙骑、直符直事，上启无上元始太上大道、五老上帝至真大圣尊神玉陛下，十方无极大道道德众圣天尊、太帝、天帝、玄中大法师诸官君。臣以有幸，宿世因缘，九天之劫，延及今身，遭遇明运，大法流行，得以秽质，参染灵文上清金书三洞宝经。自叨窃以来，尊仰上法，心希神仙，而精诚浅薄，未能感灵，常恐罪至，沦没九泉。天慈广大，首领得全，诚宜守短，不敢有言。今三洞御运，灵宝下教，先度并升，仙官空缺，应须中贤，以充诸天。臣受法之日，应更度人，先有宿名金格玉录，合真之人，周历八极，从虚无中来。今有宿命某岳真人某甲，年若干岁，体行真素，骨命合真，已受上法九天灵文。所参浅狭，未见道源，信向苦至，祈请积年。今赍金缯法信，求受臣所佩元始五老赤书玉篇真文、金书紫字玉文丹章、二十四真三部八景图神仙乘骑、诸天内音自然玉威策录八字等文，神杖众事，盟命宝经，投诚启诉，九祖为证，誓为身宝，约无愆违。臣受法禁重，不敢轻宣，备加核实，辞诚愈坚，察其丹心，谓可成就。既法有开度，不敢闭绝。辄按《黄箓简文灵仙科品》，与某甲对斋三日，宿露真文，天清地静，四气恬然，不风不扬，应法合真。今谨依先师旧典，明真大法、玉诀之要，付授某甲身，共登皇坛。金缯镇灵，谨先拜黄缯赤表一通，上诣九天，表露在玉案上，分别请省。
　　次读表文，
　　又叩齿三通，送表。
　　谨遣臣身中五体仙官乘骑、重勅功曹使者、奏事直符传言书佐，严装显服，冠带垂缨。及时操臣度道黄缯赤表一通，上诣元始五老上帝、至真大圣尊神御前。若所言倒错，文字谬误，不依旧法者，愿为随事正定，必使上合，无令上官典者有所谴却。若有邪魔鬼贼干截公文者，收付所在禁狱，依事治罪。令臣所上御达，所愿必至，恩惟原理，伏须告报。
　　次弟子左转，南向、师左回，
　　北向、长跪。鸣鼓三十六通。
　　太上灵宝无上洞玄法师某甲先生，臣岳甲稽首再礼，谨上请太极典经仙郎、侍经玉郎、监度司马、四司五帝、玉童玉女，手执紫毛之节、十绝灵旛，从万神千真，前吹凤鸣，后奏天钧，烧香散花，一时浮空而降。天仪罗列，监度盟言。臣谨因众真仙官、飞龙驿吏，上启太上无极大道、太上大道君、元始五老上帝、灵宝元尊、十方自然至真、四方大圣、金阙上帝、太极真人、太上玄一三真人、清玄众尊琼阙下，臣以下愚，行尸臭肉，宿福愿会，遭遇真经，得奉受大法三洞宝文。道高理妙，非所任当，夙夜惧惕，形魂无宁。臣某诚惶诚恐，顿首顿首，死罪死罪。臣谬忝非分，冒敢献言，伏寻尊经秘重，渊迹洞源，诚非小臣所可揄扬。且明科典制，五八听传，臣佩法始浅，未宜宣露。但大会垂周，世运短促，祸福交谢，道须忠贤广加开度，令入法门。虽今人情浮伪，虚实难明，然至心翘翘，微在可识，勤求款到，不得闭绝。臣向拜表上闻，谨有某帝真人某甲，体性慈仁，质素竟白，抗心高上，不务荣华，耽虚味真，愿慕神仙，参履上法大乘之教，劝化开度，立德建功，恭勤丹苦，孜孜不倦，钻励积载，志极道源。今赍金缯宝信，受真之具，誓诉诸臣，九祖为证，求佩灵宝元始五老赤书真文宝符、三部八景二十四真神官吏兵、诸天内音玉字、八威策文神杖众事，如臣所见。某甲骨性志行，宜合成就，谨依明真旧典，建坛立盟，告誓九天，按科付授。约为身宝，不得负违，轻泄漏慢，毁本伐宗，生死父母，及得某身，受考风刀，万劫无原。恩惟太上众尊、十方圣真、四司五帝，昭鉴盟言，谨以启闻，须御奉行。臣某诚惶诚恐、稽首再拜。
　　次法师启奉毕，於是起，弟子从师后，三上五方香，从东始，每至一方，辄长跪上香。周竟，便巡行三匝，散花十方。于时当诵咏五真人颂诵一篇。弟子再礼唱善。
　　太极真人颂曰：
　　太上大道君，出是灵宝经。高妙难为喻，犹彼玄中玄。自然无为道，学之得高仙。大乎洞虚经，安坐朝诸天。上宝紫微台，下藏诸名山。焕烂龙凤文，戢耀在无间。妙哉太上道，无为常自然。王侯及凡庶，所贵唯忠贤。宿命有福庆，卓拔在昔缘。法师转相授，宝信劫数年。广念度一切，大福报尔身。供养必得道，奉行成至真。大道无彼我，传当得其人。
　　太上玄一第一真人颂曰：
　　众妙出洞真，焕烂耀太清。奉者号仙人，体无永长生。逍遥戏玄虚，宫殿罗无形。蒨粲七宝林，晃朗日月精。龙鳞交横驰，凤凰翔悲鸣。太上治紫台，众真诵洞经。揲香稽首礼，旋行绕宫城。三周归高座，道王为应声。人主宏至道，天下普安宁。
　　太上玄一第二真人颂曰：
　　虚无常自然，强名字大道。缅邈无边际，众妙归灵宝。闭眼存至真，精思降十老。升仙永无为，灵颜常妙好。渴饮玉池醴，饥食金光草。静慧度八难，济世诸苦恼。
　　太上玄一第三真人颂曰：
　　妙哉灵宝经，太上自然文。奉者致得仙，号曰真天尊。受命宣道教，真为超俗才。事毕升神仙，宫殿治玄台。时降昆仑山，逍遥憩蓬莱。
　　太上正一真人三天大法天师颂曰：
　　灵宝及大洞，至真道经王。如有五千文，高妙无等双。奉行立飞仙，玄居治虚空。侍卫太上台，逍遥紫微宫。万劫犹电顷，长存永无穷。道眼已备足，豁落自冥通。幽昧无不知，安坐观十方。
　　诵毕，法师弟子各还复位，南北相对，披真文於案上。师诵真文序毕，弟子再礼，次依玉诀正音，字字解说，口授读度。弟子承受诀言，东方安宝华林青灵始老九炁青天赤书真文。
　　东方赤书玉篇
　　东方九炁，始皇青天，碧霞郁垒，中有老人，总校图绿，摄炁举仙，岁星辅肝，角亢镇真，氏房心尾，四景回旋，箕主七辰，玉斗明轮，承炁捕非，扫除灾群，东山神咒，摄召九天，赤书符命，制会酆山，束魔送鬼，所诛无镯，悉诣木宫，敢有稽延，下制东河，溟海水神，大劫洪灾，蛟龙负身，水府开道，通径百千，青帝赤文，风火无间。
　　南方赤书玉篇
　　南方丹天，赤帝玉堂，中有大神，号曰赤皇，上炎流烟，三炁勃光，神仙受命，应运太阳，荧惑辅心，井鬼守房，柳星张翼，抗御四乡，轸总七宿，回转天常，召运促会，正道驿行，赤文命灵，北摄酆山，束送魔宗，斩灭邪原，符教所诛，明列罪源，南山神咒，威伏万方，群祆灭爽，万试摧亡，南河水帝，太伯龙王，神咒流行，普扫不祥，洪水飞灾，止蛟召龙，开除水径，千道万通，敢有干试，摄送火宫，赤书所告，莫有不从。
　　中央赤书玉篇
　　中央总灵，黄上天元，始生五老，中黄高尊，摄炁监真，总领群仙，典录玄图，宿简玉文，催运上炁，普告万神，镇星辅脾，回度北元，魁魁主非，截邪斩奸，魑魉魑魅，扫秽除氛，魒正玄斗，明度天关，九天符命，金马驿传，勅摄北帝，遏塞鬼门，剪除不祥，莫有当前，中山神咒，召龙上云，制会黄河，九水河源，不得殆纵，善恶悉分，千祆万奸，上对帝君，莫有干试，太阳激愤，赤书玉字，宣告普闻。
　　西方赤书玉篇
　　西方素天，白帝七门，金灵皓映，太华流氛，白石峨峨，七炁烟煴，上有始生，皇老大神，总领肺黑，主校九天，检定图录，制召上仙，太白检肺，奎娄守魂，胃昴毕觜，主制七关，参总斗魁，受符北元，赤书玉字，九天正文，摄召万炁，普归帝君，西山神咒，八威七传，符水上龙，召山送云，在所校录，同到帝门，辅卫上真，斩灭邪源，若有不祥，截以金关，赤书符命，风火驿传。
　　北方黑帝赤书玉篇
　　北方玄天，五炁徘徊，中有黑帝，双皇太微，总领符命，仙炼八威，青裙羽属，龙文凤衣，上帝所举，制到玉阶，北辰辅肾，斗牛卫扉，女虚危室，豁落四开，辟总七星，执凶纠非，却灾扫秽，明道洞辉，北山神咒，激阳起雷，流铃焕落，玃天振威，北酆所部，万祆灭摧，九河倾讫，鸟母群飞，蛟龙通道，水陌洞开，赤文玉书，驿龙风驰。
　　五魔玉讳
　　九炁天中空洞青灵魔王，姓巴元，讳丑伯。三炁天中空洞赤灵魔王，姓负天，讳担石。中黄高皇天中空洞黄灵魔王，姓横天，讳担力。七炁天中空洞白灵魔王，姓反山，讳六目。五炁天中空洞黑灵魔王，姓监丑，讳朗馥。
　　度上部八景
　　清微天主上部赤字玉诀
　　青书玉字，三十二字。
　　上天虚无，玄洞九五，太上阿房，统灵威户，玉衡摄气，脑华玄睹，统御上部，通神达古。
　　度中部八景
　　大赤天主中部赤字玉诀
　　朱书玉字，三十二字。
　　赤明开真，三天气和，洞丹阳光，五藏不枯，丹天所宝，朱宫扶苏，纳炼流泉，朱元无徂。
　　度下部八景
　　禹余天主下部赤字玉诀
　　黄书玉字，三十二字。
　　黄中理气，元生自尊，胃管幽通，六府俱存，白元公子，桃康德淳，养育朱丹，洞神往还。
　　东方青帝八会内音自然玉字九炁总诸天文
　　亶娄阿会，无和观音，须延明首，法揽菩昙，稼那阿弈，忽诃流吟，华都曲丽，鲜菩育臻，答落大梵，散烟庆云，飞洒玉都，明魔上门，无行上首，回跖流玄，阿陁龙罗，四象吁员。
　　诀：东方内音毕，弟子回心，东向伏，冥目。师叩齿九通，祝曰：
　　赤明开图，八炁回真，总统玄门，青帝大神，流化九外，缠绵我身，灵音八书，六十四篇，洞明天地，与我合仙，运致龙驾，上升帝轩。
　　毕，弟子仰头，九咽炁，次读细字，唱度之，横读之也。
　　南方赤帝八会内音自然玉字三炁总诸天文
　　南爓洞浮，玉眸诜诜，梵形落空，九灵推前，泽洛菩台，绿罗大千，眇莽九丑，韶谣缘邅，云上九都，飞生自骞，那育郁馥，摩罗法轮，霐持无镜，揽资运容，馥朗廓弈，神缨自宫。
　　诀：南方内音毕，弟子回心，南向伏，冥目。师叩齿三通，祝曰：
