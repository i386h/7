<!-- { "loadSidebar": true } -->
　　道士张承光曰：登坛，受灵宝中盟毕。依自然金科，投金钮十口，放龙清泉，为求仙之道。重登坛，受五老赤书、二箓杖策、思微定志等。依明真科文，即投三龙二十七钮，以山水宅三处，为学仙之信。然后以玉诀，别以九龙二十七钮，以八钮，以八节日，投山水宅，永除罪薄，言名上天。又黄箓斋竟，亦投龙简。只依三元简文，无别启告立成口诀。群愚相承，施用蒙昧。余昔遇师陆君，通神入妙，言事当理，无不感应。禀妙在心，而文无仪轨。若依经本文，谩书投之，则山水宅神将非可诚录，皆幽显孟浪，甚乖玄宗。故撰此三处关启文，各指告其仙司。又别出三简立成诀。今按分明当时，必蒙刻书削罪，记名九玄。即拔家门前荣，学业孳茂，生死获仙。开示门人，尊秘之焉。光庭曰：大道以一炁生化三才，陶钧万有。故分三元之曹、以主张罪福，即天地水三官，实司於三元也。人之生死寿夭，罪善吉凶，莫不系焉。三箓简文，亦三元之典格也。修斋之法，当投三简，以告三元。故山简投诸天洞俯，奏天官上元也。水简投灵泉水府，告水官下元也。土简投於坛宅，告地官中元也。详简文之中，真灵位号，事理显然。近代以来，只投山水二简。淮浙江表，有三简之仪，行之已久。今检寻本末，得张承光法师所述之文，奏告三元，颇为的当，投奠信无惑焉。故可遵行以为永式。不独受经，即投三简，修斋迁拔，全系三元。若三简俱行，即铨举善功，皆达三官之府矣。修奉之士，幸无滞疑也。
　　太上黄箓斋仪卷之五十五竟
　　太上黄箓斋仪卷之五十六
　　唐广成先生杜光庭删
　　礼灯
　　夫礼灯之法，出金箓简文。凡修斋行道，以烧香然灯，最为急务。香者，传心达信，上感真灵。灯者，破暗烛幽，下开泉夜。所以科云烧香然灯，上照诸天福堂，下照长夜地狱。苦魂滞魄，乘此光明，方得解脱。既然灯须各有所法，象春九、夏三、秋七、冬五、四季十二，皆随五行本数设之。然有诸天诸地、八卦九幽诸灯之位，随全箓文中，方位罗列。烧香礼咒，即福德立降，灾咎自消。或以启斋之夜，或三日七日之中，如法然灯。落景行道毕。出坛，至地户，以赞咏幢节，庠序雅步，导引众官弟子等，旋绕灯下，依位咒之。每咒毕，众官弟子皆礼。礼□复以空洞声，引归玄师前。散如常仪。
　　明灯颂
　　太上散十方，华灯通精诚。诸天悉辉耀，诸地皆朗明。我身亦光彻，五藏生华荣。炎景照太无，遐想通玉京。此颂，关东嵩岳河中同华，皆长声吟之。落景升坛，以引法师於灯下。礼灯时，以此颂先引，旋绕灯一周，只於地户，列斑礼咒，亦合其仪矣。
　　众官於地户，列班定，法师言曰
　　太极太虚真人曰：阴阳构象，天地分形。昼夜既殊，昏明有异。所以清浮表质，诸天为仙圣之都，浊厚流形，诸地为鬼神之府。九天之上，阴气都消；九地之下，阳光永隔。是则冥冥之界，无复光明。当昼景之时，犹如重雾；及昏暝之后，更甚阴霾。长夜罪魂，无由开朗。众生或无善业，宿有罪根。殁世已来，沉沦地狱。受诸恶报，幽闭酆都。不睹三光，动经亿劫。我天尊大慈悲悯，弘济多门。垂然灯之文，以续明照夜。灵光所及，罪恼皆除。更乘忏拔之缘，便遂往生之愿。若有善男子、善女人，发无上道心，依按科格，来诣斋所，斋备香油，为国主帝王、君臣父子、三涂九夜，若幽若明，依法然灯，照烛内外。上映诸天之上，福堂之中；下照九地之下，地狱之内。使苦魂超度，幽爽开光。九祖生天？三涂罢对。福沾一切，功德无穷。当知此人，积劫善缘，必得成道。今有某官某乙修建黄箓灵宝斋，依按简文，然灯供养。当愿帝王享福，三景着明，七祖生天，三涂朗晏。见世神明敬佑，真圣护持。福祚巍巍，永登仙果。弟子再拜。
　　上元金箓简文真仙品曰：然灯威仪，於道户上，然二灯，以照斋主住宅。为弟子销灾度厄，安宅镇神。弟子於灯下，三礼。
　　法师呎曰：
　　正一阳光，焰上朱烟。开光童子，一十二人。洞照天下，及臣等身。百邪摧落，却鬼万千，光明朗彻，通真达灵。升入无形、与道自然。
　　上元金箓简文真仙品曰：然灯威仪，於本命上，然三灯，以照三魂。为弟子制邪度息，拘守三魂。弟子於灯下，三礼。
　　阳光洞明，三魂自生。总录万神，长附我形。日中齐景，永保无倾。
　　上元金箓简文真仙品曰：然灯威仪，於行年上，然七灯，以照七魄。为弟子安神却祸，制魄除邪。弟子於灯下，三礼。
　　明灯摄光，游精不飞。七魄安守，万神总归。月中齐景，长处光辉。
　　上元金箓简文真仙品曰：然灯威仪，於太岁上，然一灯，以照太岁之辰。为弟子除一年灾害，福庆来臻。弟子於灯下，三礼。
　　太阳流晖，光焰四方。洞照我身，七围九重。内朗外明，洞达太空。
　　上元金箓简文真仙品曰：然灯威仪，於大墓上，然三灯，以照斋主代世丘陵墓。为弟子拔度先世亡魂，托生净域，断绝注讼，解复连之灾。弟子於灯下，三礼。宫羽辰商丑角未征戌向墓位礼。
　　太阴冥冥，万劫无期。阳光洞焕，下照朽骸。魂受光明，炼景反胎。得生净境，惧乐熙熙。
　　上元金箓简文真仙品曰：然灯威仪，於小墓上，然五灯，以照斋主近代丘陵墓。拔度神爽，得生天堂，利佑见在，福祚兴昌。弟子於灯下，三礼。宫羽戌角丑商未征辰向墓位礼。
　　长夜幽冥，万劫无开。景潜太阴，七魄荡飞。朱灵童子，太阳洞辉。照明魂魄，神爽同归。
　　上元金箓简文真仙品曰：然灯威仪，坛堂前，然七灯，以照七祖父母。幽魂苦爽，得生天堂。弟子於灯下，三礼。
　　天回地转，代谢相推。九幽无光，七祖不窥。太阳开度，死魂应归。明灯续夜，朽骸生辉。
　　上元金箓简文真仙品曰：然灯威仪，於中庭，然九幽之灯，以照九幽长夜之府。拔度九幽之中，弟子先亡魂爽，睹见光明。弟子於灯下，三礼。
　　九幽冥冥，万劫无光。长夜闭魂，元始未通。华灯续明，下照土皇。开度七祖，上生天宫。洞照内外，世为仙王。
　　上元金箓简文真仙品曰：然灯威仪，於夹门，然二灯，以照宫宅。为弟子驱邪捕恶，保护阖门。弟子於灯下，三礼。
　　阳光开明，朱烟爓晖。太炎童子，备守玄扉。洞照宫宅，四窗八开。驱鬼捕邪，万精斩摧。三界敬护，代代不衰。众真交会，曰月同辉。
　　上元金箓简文真仙品曰：然灯威仪，於地户上，然二十四灯，以照二十四生气。为弟子延生益气，增福安神，注上生名，削除死籍。弟子於灯下，三礼。向地户礼。
　　三部八景，合成我身。二十四气，以成我神。明灯自然，上闻太玄。身度水火，与气自然。八景齐并，愿得神仙。
　　上元金箓简文真仙品曰：然灯威仪，於八方，然八灯，以照八卦。为弟子照明八达，开窗九官，八神密卫，八方开通。弟子於灯下，三礼。向王礼。
　　三景焕明，八卦开窗。天气静闭，太阴隐光。华灯照明，万愿皆从。身入光明，永享无穷。
　　上元金箓简文真仙品曰：然灯威仪，於四面中央，然九灯，以照九宫。为弟子度九宫灾厄，上九宫仙名。弟子於灯下，三礼。
　　九五分立，天地开张。玄光潜伏，太阴不阳。明我华灯，上照九宫。玄夜开朗，我愿吉昌。
　　上元金箓简文真仙品曰：然灯威仪，於十方，然十灯，以照十方。为弟子照明十极，招真降灵，解释灾厄，名书十天。弟子於灯下，三礼。向天门礼
　　天开地闭，玄阴不明。爓上朱烟，为我通冥。十方尊神，玄鉴我形。魂魄洞辉，自然光精。
　　上元金箓简文真仙品曰：然灯威仪，於四面，然二十八灯，以照二十八宿。为弟子削除死箓，益上生名。北斗落死，南斗延年。弟子於灯下，三礼。向东南礼。
　　明星大焕，光流十门。玄精下映，九幽北营。我然华灯，乘光上闻。愿得青盖，照我形魂。
　　上元金箓简文真仙品曰：然灯威仪，於天门上，然三十六灯，以照三十六天。为弟子开度七祖父母，升入天堂。弟子於灯下，三礼。向天门礼。
　　龙汉荡荡，三气乘玄。梵行眇眇，弥罗大千。悠悠长魂，仰望绵绵。今日明灯，我愿成仙。与我七祖，同升诸天。
　　上元金箓简文真仙品曰：然灯威仪，於五方，然五灯，以照五岳。为弟子上名仙箓，保镇身形。弟子於灯下，三礼。
　　五岳灵山，安镇五方。五帝尊神，神仙之宗。今日然灯，上照天王。记我命籍，度入仙宫。七祖解脱，同升太空。
　　上元金箓简文真仙品曰：然灯威仪，功德至重。上照诸天，下照诸地。八方九夜，并见光明。见此灯者，皆罪灭福生。然灯之士，其福甚探。九祖父母，上生天堂。去离忧苦，永出九幽。逍遥上元，仙宫之中。见在安泰，子孙兴昌，门户清肃，万灾不干。存亡开度，生死荷恩。功德无量，所向从心。於家於国，咸享利贞。九夜三涂，并登真道。普念无上尊。
　　次小学仙赞，引至玄师前，散如常仪
　　明旦灭
　　上元金箓简文真仙品曰：然灯威仪，然灯之官，勤为用意。令灯光明彻竟夕，不得中灭。半暗半明，令人获罪，宜慎之焉。
　　上元金箓简文真仙品曰：然灯威仪，明旦灭灯。法师咒曰：玄阴闭光，长灯续明。太阳已朗，八幽开清。灯还太阴，光附景生。曰月二真，与我合并。咒毕，便减灯止。
　　凡修黄箓斋，当依真文玉诀，四时然灯外，别然金箓诸灯，依法拜咒讫。或三日之内并行之，或拜咒一夕，皆获福利，幽显沾恩矣。或不因斋坛，特然此灯。依法拜咒，功亦等耳。崇善之士，其弘之焉。或於斋内，然九幽灯，别行礼咒之仪。或不因斋特为存亡，然九幽灯，亦可特行礼咒之法，其仪轨附之於后。
　　九幽神灯礼咒
　　上元金箓简文真仙品曰：然灯威仪，为帝王国主，上销天灾，正天分度。下安兆庶，济拔存亡。当然九幽神灯，上照九天福堂，下照九幽地狱。人天蒙惠，生死荷恩。
