<!-- { "loadSidebar": true } -->
　　谨遣臣等身中，五体真官。官一小吏，十二书佐。重勑功曹使者，飞龙骑吏，严装显服，冠带垂缨，磨砚点笔，簪剑理录。为臣及时，操黄素朱表，上诣天曹，随表进对。若有谬误，文字脱漏，言词倒错，不相次比者。传言书佐，习事小吏，操龙头书刀，长毛利笔，随误正定。无令上官典者，有所遣却。闭气升章，径上三天无极大道太上御前，慎勿稽停。左君历关，右吏次启。诸官君历第，以次分别。当令臣所请者下，所召者到，所理者愈，所诛者灭，所宣者通，所迁者达，所愿者应，所求者得。若有下官，故气邀截臣表文，不使上达者。收付所在近狱，依律定罪，以明天宪。臣等伏待，玄恩报应。
　　法师於案后，临目，向天门，曲躬存。令身中吏兵及三元将军、功曹骑乘，罗列前后，身乘羽车、龙驭，在紫气中，冉冉而升。上诣三天门下。先谒三天法师，入玄都宫门之左。呈表讫已。捧函径入三天门。赍章、呈章等，从事一十二人，伺候上省。览毕，即出三天门，御羽车与骑乘而回所。经历天宫、道路次第，一如三五天拜章诀。此不具载。次内官叩齿十二通，咒曰
　　臣奏表事讫，向所出身中功曹使者、三五真官并还臣身中。从众妙门而入，在左还左，在右还右。直使功曹、主领捡押，还复本位，无令错互。须召又到，一如故事。叩齿二通，咽液二过。
　　存三五上章，官吏各复身中。再拜，卷表於词文之前内函中。封印讫，并真文通於香案上。洞案捧之，监斋押之。幢节前引，弟子随之。至天门之上，焚之。法师於本位，向天门，存真官捧真文表等，随青烟朱焰，上升天门
　　焚词颂
　　众生多障难，大道甚矜怜。救度留科戒，咸令忏罪缘。愆辜编地府，衅结已闻天。发露祈真佑，精诚仰圣贤。虔恭礼三宝，愿当奏延年。焚词归上界，奏名玉帝前。
　　三捻上香，执山简文。叩齿九通，读之香熏三过，乃读
　　今谨有某州县乡里大道，弟子某官姓名年若干岁。命属某帝，名系某岳。谨为国为家，存亡眷属及某事；随意言之於某州县宫观住宅，修建黄箓大斋若干日夜。行道事讫，投简灵山。愿神愿仙，长生度世。飞行上清，五岳真人，至神至灵。乞削罪籍，上名九天。请诣灵山，金龙驿传。
　　国号某年某太岁某月某朔某日，三洞法师臣某於某灵山洞府，告文读讫。众官再拜。
　　次令弟子执简於香烟上，法师叩齿九通，咒曰
　　玄上开明，元始监真。上帝五老，赤书丹文。天地本始，总领三光。摄气召会，催促举仙。高上符命，普告十方。日月星宿，五岳灵山。天上地下，冥灵大神。监生主箓，南上三门。关领玉简，勒名丹篇。削落罪目，上补帝臣。某乙归凭至道，建斋立功。拔赎九祖，一切苦魂。行道事竟，谨诣灵山。请投玉简，乞削罪名，皆蒙解脱，无有冤亲。去离三恶，魂升九天。生死开度，亿劫常存。今日上告，万真咸闻。请以龙简，关盟真官。乞如所告，金龙驿传。众官再拜时，众官随声言之。金龙驿传，四字简并咒，皆三度言之。简用木作之，长一尺二寸，广二寸四分，厚二分。朱界，作五行。四行简文，一行年月。朱书谨细，不得楷改涂注。每简用一龙负之，长三寸六分。天子上金，公侯次金，士庶银镀金可也。咒毕，山水二简，青纸封之，丝缠龙印，以九老仙都之印。土简，黄纸青线。古法用璧头在投龙仪中，题简封处。法谨上诣某处洞府。山云某山洞府。水云某处泉水水府。土云某处灵坛土府。三洞法师臣某告文封
　　读水简文
　　今谨有某州县乡里某官某乙年号岁，奉为家国，普及存亡。请福祈恩，增延禄寿。於某处奉修无上黄箓大斋若干日夜。行道事讫，投简水府。愿神愿仙，三元同存。九府水帝，十二河源。江海淮济，冥灵大神。乞削罪录，上名九天。请诣水府，金龙驿传。
　　国号某年太岁某某月朔某日某三洞法师臣某於某处，灵泉水府告文。次令弟子执简於香烟上，法师叩齿十二通，咒曰
　　元始五老上帝高尊，十方至真，太华灵仙，赤文告命，无幽不闻。上御九天，请下玉文。日月三星，北斗七元。中告五岳，四方灵山。下告河海，十二泉源。九江水帝，冥灵大神，今日上告，万愿开陈。弟子建斋行道，普为存亡。请赎七祖，宿对罪根。谨投玉简，乞得上闻。记名水府，过去升天。生死开度，万灵咸闻。请以龙简，告盟水帝。赐如所陈，金龙驿传。众官再礼，咒讫。封题，如前法。
　　读土简文
　　今谨有某州县乡里某官某乙，奉为家国，普及存亡。请福祈恩，增延禄寿。於某处奉修无上黄箓大斋若干日夜。行道事讫，投简灵坛。中黄九地，戊己黄神。土府五帝，乞削罪名。请诣中宫，勒简太玄。金钮白信，金龙驿传。
　　国号某年太岁某月某日某三洞法师臣某於某处，灵坛土府告文。次令弟子执简於香烟上，法师叩齿十二通，咒曰
　　天地开张，万气分灵。三元同符，十方朗清。五老上帝，主死领生。丹书赤文，元始上精。普告天下，九地皇灵。今日上告，万仙定生。弟子建斋行道，普为存亡。我愿我仙，请投玉名。土府太皇，勒除罪名。奏简上宫，刊簿华清。身得飞腾，天地同灵。九祖种亲，腐骸更荣。魂升南宫，受化仙庭。今日告命，万神咸听。请以金钮白简，表明至诚。请如所告，金龙驿传。众官再拜。
　　次吟投龙颂
　　祈真登紫府，告命诣灵坛。玉女谣梵响，金童奏香烟。书名通九地，列字上三天。永享无期寿，克成高上仙。众官再拜。
　　黄素朱表样
　　右用细熟黄绢六尺，取其半幅。朱界朱书，每行二十四字。第一行，名衔密书。取至顿首字恰尽。上言两字，独占第二行。太上无极大道在第三行。自此每行二十四字，生字不在下，死字鬼字及人名不得在上。一如章格。
　　具位奉行黄箓大斋法事，某岳先生某帝真人臣，某稽首顿首，
　　上言
　　太上无极大道至真自然金阙下。臣等自以下愚，谬参大法。功无尘露，衅积丘山。俯仰惭惶，形魂罔真。臣顿首顿
　　首，臣等实谓凡微，幸籍
　　道福。叨逢
　　妙化，欣荷无任。既忝玄司，职主救度。虽禀性庸瞽，誓罄丹诚。追寻
　　慈风，服膺
　　妙训。见义思勇，日夜在心。所值因缘，敢不启奏。今有某州县乡里大道弟子某官某乙年若干岁，本命某某月某日生，稽首，列词具言。伏闻，
　　无上正法黄箓大斋，解除生死，先身今身，身口意罪。上资
　　帝祚，下及群生。保国宁人，禳灾却害。增延禄寿，解厄销灾。拔度九玄七祖，一切幽爽。济度存殁，惠泽普加。谨赍十方，金龙镇信，本命纹缯，香花油烛，供养之具。证质丹诚，奉辞以闻。因臣等行道，忏悔首谢，宿世众愆。断绝殃咎，济度存亡。言辞丹倒，理在可申。谨率同法道士某等，若干人。谨依下元黄箓简文，灵仙科品，於某州县某观玄坛之上，设玄科之式，法天象地。以某所赍金龙缯彩，施镇十方。祈天请地，救拔存亡。共相罄励，洗心静念。涂炭稽颡，归命
　　至真，以祈所愿，若干日、若干夜，若干时礼忏，若干时转经。以某月某日平旦为始，立斋行道，讫某日夜亥时，合若干时。祈请功成事毕。谨即言功解坛，投龙於山水；丹书扎，以奏言於灵坛。伏地拜黄素朱表一通，上闻
　　九天。伏惟
　　太上无极大道元始天尊，太上大道君，太上老君，太上丈人，无上玄老，十方自然灵宝天尊，已得道大圣众、至真诸君丈人，太帝天帝，天师君，玄中大法师，曲映所奏，垂愍丹心。如蒙上御乞勑典者，宣告
　　十方五老上帝，五岳真仙，三官九府，十界真灵，拔度某家九玄七祖，有缘无缘，冤亲平等，一切幽爽。并令开度，得出长夜。九幽之中、升入南宫。冠带枯骨，反骸生华。轮转漏尽，化生福门。所在土地，荣卫尸形。须神反旧，与景冥合。弟子某家前世今生，一切罪咎。并乞除荡，和释冤对。度厄除灾，延生保命。存亡开泰，眷属安宁。上愿七曜圆明，二仪永固。阴阳调和，九谷岁稔。国富人欢，天下太平。六合清净，
　　帝祚延长。疫毒消殄，善瑞日表。克保元吉；永衔道恩。谨遣修斋所请天仙兵马、真人兵马、神人兵马、地仙兵马、日月兵马、星宿兵马、九宫五帝兵马、三河四海兵马、五岳四渎兵马，各九亿万骑，监斋直事、侍香金童、散花玉女、五帝直符，传言奏事，飞龙骑吏。臣等身中所佩内外真仙、灵宝官属、守宫将军，此间土地里域真官、三界神祇，诸系监临卫护、宣通召命、荣卫斋事有功勤者，一切装严，随臣等令表，上诣
　　玄都，例受功赏。谒言真官进品，上仙加爵帝秩。随品署职，高下等级，皆令崇迁，一如太真之仪。臣等学法未备，俯仰违格。进止犯科，不合仪式。恐四司所纠，五帝所执。千愆万罪，乞蒙赦宥。哀原未悟，不见罪罚。臣等身中，五体真官，受功事讫，各还官府。使臣等学道得道，求仙得仙，永为真人。同三光朗曜，与五气长存。恩惟太上众尊，分别哀怜。谨因真官飞仙直使、正一功曹、左右官使者、阴阳神决吏、科车赤符吏、刚风骑置驿马上章吏、飞龙骑吏、天仙骑吏、飞仙骑吏，各二十四人出操。臣谨为某官某乙建黄箓大斋，露请事讫，解坛迁职，复诸天位，重明功德。拜黄素朱表一通，上诣
　　太上上上曹伏须告报。臣某等诚惶诚恐，死罪死罪，稽首再礼，以闻。
　　臣姓某属某州某县某宫观
　　太上无形无名虚无自然至真大道无上元尊金阙七宝玉陛下
　　国号年号太岁某某月某朔某日某天门开时，於某宫观玄坛中拜上。
　　凡写表，不得挑抹、涂改、儳字、添注、损污等。唯须精心，且人间奏表，尚须谨楷精细。况奏於天廷者乎。
　　发愿
　　复炉
　　香官使者，左右龙虎君，侍香诸灵官，当令臣行道之所，自然生金液丹碧芝英。百灵众真，交会在此，香火御前。令修斋弟子，存亡受福，家国沾恩，十方仙童玉女，侍卫香烟，传奏臣向来所启，速达至真无极大道三清上圣玉皇上帝御前。
　　出户
　　太上黄箓斋仪卷之四十九竟
　　太上黄箓斋仪卷之五十
　　唐广成先生杜光庭删
　　散坛设醮
　　入户
　　各礼师，存念如法
　　卫灵
　　孟章建节，灵光执戈。监兵束妖，、
　　执明消魔。黄中总治，勾陈螣蛇。
　　奠镇五方，扫秽除邪。金童披香，
　　玉女散花。气凝日彩，神运月华。
　　灵宝混合，万象森罗。蕊珠虚白，
　　妙道巍峨。众真监度，是谓仙家。
　　鸣法鼓二十四通
