<!-- { "loadSidebar": true } -->
　　臣等伏闻，体道资灵，寔惟水德。禀元阳而化育，普及群形；首一炁以生成，旁周品物。至有九溟八海，壮浮天沃日之威；片叶纤茎，荷润泽沾荣之赐。玄功妙力，以福邦家。今谨有奉修黄箓大斋某官，上为皇帝，按依玄式，敷启皇坛。请福希恩，修斋行道。皈命扶桑大帝，旸谷神王，三河四海九江水帝，十二河源水府神仙诸灵官。今故立斋，烧香然灯，朗耀诸天。愿以是功德，归流社稷尊灵、宗祧先圣，神游汗漫，道契希夷。受秘诀於玄洲，得神珠於赤水。皇帝沧波注福，碧海均年。群方欢浩荡之恩，万国顺朝宗之派。后妃嫔主，敷睿渥於琼宫；太子诸王，浚潢源於银汉。公卿辅弼，文武职寮。申沃心润色之规，广端穆澄清之化。九河荐策，温洛彰图。天地效祥，黎元蒙福。旁该庶品，遐及幽津。共臻道德之风，常荷安贞之贶。得道之后，升入无形。和与道合真。
　　经宝
　　臣等至心皈命至真无上三十六部尊经，真文宝符。三礼，各虔诚忏谢。
　　臣等伏闻，无为道本，虚寂真宗。妙颐无言，希微讵测。爰启博弘之教，以宣秘奥之功。於是八会灵书，九芒云篆。龙回凤舞，初凝太漠之中；玉札琼篇，遂刻层台之内。三十六部之广，亿千万品之多。理畅重玄，义包众妙。人天宗奉，邦国遵行。光帝道而赞皇图，散九流而康万宇。宜虔尊奉，以罄斋诚。今谨有奉修黄箓大斋某官，上为皇帝，按依科式，崇设坛场。请福希恩，修斋行道。皈命至真无上三十六部尊经、真文宝符，诸天秘藏，十方正法，侍卫经典，一切灵司。今故立斋，烧香然灯，朗耀诸天。愿以是功德，归流社稷尊灵、宗祧先圣。参真紫极，蜕景洪都。垂佑本枝，流祥万叶。皇帝通真契道，地久天长。统万国而混车书，洽大同而宁海岳。后妃嫔主，享福紫庭。太子诸王，承休皇极。忠贞勋烈，常勤翊赞之谋；亿兆生灵，克保隆平之运。天元顺轨，睹景星瑞日之晖；地纪安贞，符九稼八蚕之异。幽明共泰，动植咸安。海外寰中，同臻道化。得道之后，升入无形。和与道合真。
　　太上黄箓斋仪卷之四十七竟
　　太上黄箓斋仪卷之四十八
　　唐广成先生杜光庭集
　　解考忏方
　　都忏
　　臣等今故烧香，归身归神归命，奉为某乙奉依解考明科，修斋行道，忏谢三十六世以来、亿曾万祖，爰及亡灵、眷属亲缘，历世所行，无边之罪。上犯诸天大圣、大道众尊，三光五行，虚空主宰风云雷雨天道神明。下犯五岳诸山、三十六地，丘陵水府、地下职司。中犯八卦九宫、阴阳官属，古今灵圣、前代贤明。违背五常，犯干四大。名书罪简，祸结幽关。夭夺年龄，不终天算。身殁之后，留滞地司。拘对穷魂，幽闭重槛。诸苦徧历，众考备经。往返三涂，流曳五道。楚毒谪役，毁悴难任。衅咎缠绵，终天无解。今依灵仙品格，忏罪希恩。烧香然灯，修斋行道。皈命十方无极太上灵宝天尊，已得道大圣众、至真诸君丈人，十乡神仙诸灵官。伏冀太上三尊、诸天大圣，开大慈之泽，降罔极之恩。勑飞天神人，赍九龙符命。告下十方世界考官地狱之中，赦积世以来无边之罪。开九幽地狱，出长夜之魂。沐浴朱陵之庭，冠带洞阳之府。生神福界，流贶子孙。吉佑常臻，存亡咸泰。上资国祚，旁及群生。俱契玄休，永登真品。得道之后，升入无形。和与道合真。
　　东方
　　臣等今故烧香，归身归神归命，奉为某乙奉修解考大斋，转经行道，皈命东方无极太上灵宝天尊，九炁天君，东乡神仙诸灵官。忏悔某乙三十六世以来，亿曾万祖，爰及亡灵、眷属亲缘，积世所行，无边之罪。或行乖慈育，不惠不仁。或违背师君，不忠不孝。毁伤良善，干冒神明。违越五常，恣行诸恶。魇祷咒诅，杀害无辜。考重殃深，未蒙原解。魂神执击，在木官东岳刑捣狱中，受剑树刀山风雷之苦。昼夜考掠，痛毒难任。注讼子孙，殃流后裔。冥冥长夜，解拔无由。以今忏谢乞恩，修斋行道。伏冀大慈哀宥，万圣回光。告下东府之中，考官门下。解释冤对，原赦魂神。托化福庭，往升净域。见存安泰，永荷玄恩。得道之后，升入无形。和与道合真。
　　南方
　　臣等今故烧香，归身归神归命，奉为某乙奉修无上解考妙斋，转经行道，. 皈命南方无极太上灵宝天尊，三炁天君，南乡神仙诸灵官。忏悔某三十六世以来，亿曾万祖，爰及亡灵、眷属亲缘，生世所行，无边之罪。或任心楚毒，杀害无辜。结誓告盟，魇害於物。邪淫不正，凌暴贞良。动越礼仪，恣行罪恶。犯天地日月、一切神明。考重殃深，未蒙原解。魂神执击，在火官南岳刑捣狱中，炉炭焚烧形残之苦。昼夜考掠，痛毒难任。殃注子孙，流逮无已。冥冥长夜，解拔无由。以今忏谢乞恩，修斋行道。伏觊三尊鉴宥，众圣垂光。告下南方火官刑捣门下，赦除积罪，原赦幽魂。出霍山地狱之中，升洞阳朱宫之内。见存蒙佑，永荷玄恩。得道之后，升入无形。和与道合真。
　　西方
　　臣等今故烧香，归身归神归命，奉为某乙奉修无上解考妙斋，转经行道，皈命西方无极太上灵宝天尊，七炁天君，西乡神仙诸灵官。忏悔某三十六世以来，亿曾万祖，爰及亡灵、眷属亲缘，生世所行，无边之罪。或不行义让，谄佞无端。嫉妬贤能，浊乱神道。酷虐无度，杀戮任心。负誓违盟，魇蛊谋议。殃罪结固，积若丘山。责重考深，未蒙原解。魂神执系，在金官华山地狱之中，受铜柱铁床金锤之考。昼夜毒痛，食息无宁。注讼生人，缠绵未解。冥冥长夜，解脱无由。以今行道结斋，祈恩忏拔。伏觊天尊慈佑，大道回光。赐告西府之中，考官门下，解除殃注，迁拔魂神。受福天堂，生神仙界。幽明咸泰，永荷玄恩。得道之后，升入无形。和与道合真。
　　北方
　　臣等今故烧香，归身归神归命，奉为某乙奉修无上解考妙斋，转经行道，皈命北方无极太上灵宝天尊，五炁天君，北方神仙诸灵官。忏悔某乙三十六代以来、亿曾万祖，爰及亡灵、眷属亲缘，生世所行，无边之罪。或上违天道，下犯地司。秽触三光，轻凌四大。怨恚风雨，牵引鬼神。肆毒於人，残害於物。魂神执对，在水宫恒山地狱之中，受寒冰夜庭冰河之苦。肌肉冻裂，万痛切身。延注子孙，流殃未已。冥冥长夜，解拔无由。以今行道立斋，祈恩谢过。伏冀诸天鉴护，万圣垂恩。勑告北府之中，考官门下。赦除罪咎，迁拔苦魂。出长夜寒庭，离三涂五苦。升神净域，福佑见存。族眷安宁，存亡俱泰。蒙如所愿，仰荷玄恩。得道之后，升入无形。和与道合真。
　　东北方
　　臣等今故烧香，归身归神归命，奉为某乙奉修无上解考妙斋，转经行道，皈命东北方无极太上灵宝天尊，梵炁天君，东北方神仙诸灵官。忏悔某三十六世以来，亿曾万祖，爰及亡灵、眷属亲绿，生世所行，无边之罪。或为子不孝，为臣不忠，为父不慈，为君不道。妬贤嫉善，背正崇邪。口是心非，自欺形影。五逆徧造，众恶备行。枉害无辜，伤杀非理。从生入死，怨彻天灵。咒诅神明，魇害巫蛊。殃深责重，幽击在地府刑捣狱中。考掠万般，形魂毁瘁。冥冥长夜，解拔无由。以今忏罪乞恩，修斋行道。伏觊十天降宥，万圣开恩。勑告东北方刑捣狱中，考官门下。解除罪对，原赦穷魂。离幽闭之乡，出重槛之苦。浴神丹霍，腾景朱陵。注讼永除，子孙宁泰。蒙如所启，仰荷玄恩。得道之后，升入无形。和与道合真。
　　东南方
　　臣等今故烧香，归身归神归命，奉为某乙奉修无上解考妙斋，转经行道，皈命东南方无极太上灵宝天尊，梵炁天君，东南乡神仙诸灵官。忏悔某家亿曾万祖，爰及亡灵、眷属亲缘，及三十六世以来，生世所行，无边之罪。或恣为强暴，凌虐於人。轻侮孤穷，憎嫌老病。彰人之恶，掩人善功。斗乱亲疏，抑伏贫弱。图谋非道，讪谤贤良。破人成功，嫉人胜己。伤杀非理，纵毒任心。引天地日月星辰，以为质证。罪深责重，魂系地府考官狱中。水火风刀，昼夜考掠。更相注逮，解拔无由。以今忏谢乞恩，修斋行道。伏冀十方大圣、五帝高尊，勑告东南方刑捣狱中，考官门下。拔赎幽爽，盥沐形魂。万罪蠲销，宿殃除荡。冤仇解释，债讼和平。福利见存，神生善域。幽明同佑，永荷玄恩。得道之后，升入无形。和与道合真。
　　西南方
　　臣等今故烧香，归身归神归命，奉为某乙奉修无上解考妙斋，转经行道，皈命西南方无极太上灵宝天尊，梵炁天君，西南乡神仙诸灵官。忏悔某家亿曾万祖，三十六世以来，爰及亡灵、眷属亲缘，生世所行，无边之罪。或绮言无实，矫妄非真。欺诳贤愚，凌侮真圣。附强抑弱，贪毒无厌。或争利竞财，侵名夺位。互相残陷，害毒忠良。危人自安，杀生利己。削夺财利，不念孤穷。结誓立盟，牵神引鬼。因成殃对，积在幽冥。魂系地府之中，考官之狱。监闭幽槛，不睹光明。考掠备婴，终天无解。以今修斋行道，谢罪乞恩。伏冀上圣上真、大慈大宥。神光下照，阴暗开明。告勑西南方刑捣狱中，考官门下。幽魂开度，托化福庭。惠泽咸沾，存亡俱泰。蒙如所启，仰荷玄恩。得道之后，升入无形。和与道合真。
　　西北方
　　臣等今故烧香，归身归神归命，奉为某乙奉修无上解考妙斋，转经行道，皈命西北方无极太上灵宝天尊，梵炁天君，西北乡神仙诸灵官。忏悔某乙家亿曾万祖，三十六世以来，爰及亡灵、眷属亲缘，生世所行，无边之罪。殃深考重，累劫未原。六趣三涂，受诸报对。魂神执击，在地官刑捣狱中。痛毒难堪，延逮后嗣。更相流注，亿劫无穷。以今忏罪乞恩，修斋行道。伏觊众尊上圣，普降慈光。解赦穷魂，出离幽苦。勑告西北方刑捣狱中，考官门下。冤仇和释，债讼销平。积衅深愆，尽皆除荡。存亡开度，家国沾恩。得道之后，升入无形。和与道合真。
　　上方
