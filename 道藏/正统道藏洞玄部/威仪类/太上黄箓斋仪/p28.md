<!-- { "loadSidebar": true } -->
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。或上犯真道，秽慢三光。裸露神明，呵忿雷雨。欺罔真圣，不惧幽明。九府结形，三官举考。魂神执系，在三涂九幽刑捣狱中。流曳寒庭，幽闭长夜。冥冥亿劫，不睹光明。流注子孙，引逮存殁。更相拘碍，洗涤无由。以今行道立斋，披心忏谢。伏冀三尊大圣、诸天众真，三光列宿，四司五帝。同垂巨泽，普降洪恩。告下上方地狱之中，考官门下。赦除积罪，拔度苦魂。升入福堂，闻经悟道。存亡俱泰，注讼永消。一切有情，同登福岸。蒙如所启，仰荷玄恩。得道之后，升入无为。和与道合真。
　　下方
　　臣等至心归命下方无极大道太上老君，太上丈人，元始天尊，下乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。或妄为师道，刻截土地、丘陵、冈原王脉，毁伤坟庙。禁遏神祇，塞绝水源，断山湮谷。破城隍社稷，犯侯伯土官。不惧神明，恣行罪咎。魂神执击，在下方世界九幽地狱之中。汲长夜之河，以灌四渎。负山运石，谪役万端。痛苦备婴，终天无解。上延前世，下及子孙。报对未原，殃重考责。以今立斋行道，忏拔罪根。伏冀上圣众尊，开慈救之泽。告下九地五岳、四渎山川、泰山岱宗、酆都地府、下方世界刑捣狱中，考官门下。赦除积生累劫，无量罪因。迁拔穷魂，出离幽苦。逍遥真境，安处福庭。胤嗣繁昌，存亡同福。蒙如所启，仰荷洪恩。得道之后，升入无为。和与道合真。
　　十方
　　臣等至心归命十方已得道大圣众、至真诸君丈人，十乡神仙诸灵官。三礼，各虔诚忏谢。
　　臣众等归身归神归命，今故烧香行道，奉为某乙修建太上灵宝解考妙斋，忏悔三十六代以来，亿曾万祖，下及亡灵，若存若亡无边之罪。或上犯诸天大圣、大道众尊、三光五行、虚空圣众，风云雷雨、一切神明。或下犯五岳诸山、三十六地、丘陵水府、地下职司。或干冒圣贤，违悖仁义。犯古今灵迹，乖四大五常。动结罪因，率成殃对。十恶备造，五逆徧为。生无善功，死有恶对。沉沦五苦，流曳三涂。谪役穷魂，未蒙原赦。以今修斋行道，忏拔罪根。伏冀太上三尊，开大慈之泽，降九龙符命。告下诸方世界考官地狱之中，出长夜之魂。沐浴朱陵之庭，冠带洞阳之府。生神福岸，流贶子孙。吉佑来臻，存亡安泰。蒙如所启，仰荷玄恩，得道之后，升入无为。和与道合真。
　　各思九色圆象，咽液，命魔密咒
　　步虚，旋绕
　　太极分高厚，轻清上属天。人能修至道，身乃作真仙。行溢三千数，时丁四万年。丹台开宝笈，金口为流传。
　　大梵三天主，虚皇五老尊。尚难窥徽妙，岂复入名言。宝座临金殿，霞冠照玉轩。万真朝帝所，飞舄蹑云根。
　　华夏吟哦远，人声自抑扬。冲虚归道德，曲折合宫商。殿阁沉檀散，楼台月露凉。至诚何以祝，多稼永丰穰。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣，某谨重诚上启太上无极大道元始天尊，太上道君，太上老君。臣等获以凡微，承奉科戒。遵行圣旨，职在救人。济拔存亡，普令安泰。凡有陈告，敢不上闻。今有某官斋信奉词，披诚露恳。请修斋直，谢罪乞恩。臣依典按仪，考寻玄式。窃闻先人为善，则福及子孙；为恶，则殃流后世。罪福报对，如影随形。非备忏祈，无由洗涤。某家九玄七祖，后逝先亡。无数劫来，恐犯诸罪目。或犯三元所禁百八十条。或犯玉匮罪源一十四品，六情所构，三业所为，十恶众非，积在阴府。或目耽五色，不识正真。耳滞五声，不闻至理。口贪五味，食啖伤生。身处五缠，染欲伤性。或上违天道，犯日月星辰。下犯地冥，及山川丘庙。中悖人事，亏仁义之和。为子为臣，不忠不孝。为君为父，不道不慈。口是心非，妬贤嫉善。侵害人物，凌侮孤贫。离亲合疏，崇邪背正。剥刻财利，侵夺功名。竭泽焚林，钓潜弋宿。飞鹰走狗，烹杀无边。或九族相残，六亲相暴。言无义让，行必侵欺。或为职为官，贪财为志。谓上虐下，以取威名。楚挞无辜，诛杀非罪。或誓盟咒诅，牵引神祇。或土木兴功，毁伤坟庙。任心肆意，罪结祸深。魂系三涂，幽闭长夜。千痛万考，亿劫难原。杳杳天堂，法桥路断。冥冥地狱，出离无由，遂使衅注生人，灾缠后嗣。所为踬滞，动遇凶衰。因今沥恳披心，归依忏谢。冥祈三宝，稽首诸天。伏冀大圣垂慈，普赐哀宥。勑四司五帝、三界威神，告下地府九幽、考官僚属，原赦亿曾万祖，一切魂灵。释罪除愆，和冤解咎。开重牢幽狱，放赦苦魂，剑树摧锋，刀山偃刃。寒乡冥夜，尽睹光明。莹质南丹，升神碧落。逍遥八景，参乘十天。捣官等迁秩太真，飞行金阙。某家灾殃殄息，善贶来臻。登寿福之阶，享安贞之报。洎乎四生六趣，有识有情。同赖勋修，并升道岸。三光玄曜，六气均和。帝祚遐长，天下咸泰。上明天尊大慈之泽，下副臣等忏谢之诚。谨启以闻。
　　发愿
　　一愿乾坤明素。二愿气象清玄。三愿圣人万寿。四愿化洽八埏。五愿天垂甘露。六愿地发祥烟。七愿四时应节。八愿万物生全。九愿家多孝悌。十愿国富才贤。十一愿醮官获福。十二愿学道成仙。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，存殁沾恩。令臣所启之言，速达径御太上无极大道虚无自然金阙玉陛下。
　　言功口章
　　具位臣某等，稽首上启太上无极大道元始天尊，太上大道君，太上老君，三十六部尊经，玄中大法师，灵宝官属一切真灵。臣等获奉正真，参修秘妙。思弘斋福，以济生灵。臣以某月某日为某官以某事，奉修灵宝解考大斋，忏谢存亡，解销冤考。烧香然灯，照耀诸天。诵咏灵音，行道礼忏。解亿曾万祖，囚谪罪魂。乞免离十苦八难，转入信根，若干日，若干夜行道转经。今功圆事竟，谨迁立斋所，请兵马骑乘及灵宝官属、监斋卫真诸吏、监临卫护有功勤者，谒言真宫，进品上仙，加爵帝秩。令臣等功圆行满，腾景九天。日月同晖，三宝齐耀。惟蒙上圣，鉴映丹心。臣等或进止犯科，不合仪式。未悟之罪，一乞原除。五体真官，随功迁赏。受秩事讫，与臣等同升。谨启以闻，伏须告报。臣等诚惶诚恐，稽首再礼以闻。
　　臣姓某属某郡县某观
　　太清玄元无上三天无极大道太上老君，太上丈人，天帝君，九老仙都君，九炁丈人，百千万重道炁、千二百官君，太清玉陛下。
　　某年太岁某月某朔某日某於某处拜上
　　法事毕，散送三师等，如灵宝仪。若一中行道，不须宿启。如一日两夜或日数稍多，即依灵宝科文，启齐署职，宣禁说戒。言功后，还戒复职。事事如法，不得率尔而行。
　　太上黄箓斋仪卷之四十竟
　　太上黄箓斋仪卷之四十一
　　唐广成先生杜光庭集
　　忏悔
　　夫行道建斋，庠序为本。稍加纷扰，即失轨仪。瞻睹既爽，其礼容关奏，因亏於俯仰。非唯获谴天府，亦恐贻诮同人。若
　　露坛之中，风雨将至。盛暑之月，凝寒之时。或早暮失时，或别有惊扰。若顿停法事，即惶遽失常。若备尽科文，即迟回非便。可坛前都讲，便存神步虚。或惊急异常，务从简要。即三启大谢可也。以时消息，无至胶柱也。
　　二十方都忏
　　众官北向，都讲唱曰
　　臣等至心归命十方无极太上灵宝天尊，十极天君，三光五岳、三河四海、三十六部尊经，一切神仙诸灵官。礼足，各虔诚忏悔。或随方唱之，各一拜
　　臣等伏闻，道以无为，德而不宰。笼万法作域中之大，跨九流开众妙之门。善恶之理既分，罪福之科攸着。所以南宫丹箓，上生为赏善之资；北府黑书，注死乃绳非之本。用章惩劝，以拯昏蒙。先明立教之端，方契无为之旨。今谨有黄箓大斋主某官某乙，诚惟忠孝，恩重君亲。思酬煦育之仁，乃启焚修之会。谨赍香花法信、龙璧纹缯。归命十方无极太上灵宝天尊，日月星宫至真大神，灵山洞府五岳真君，水府尊灵，三宝官属，十方三界，一切真灵。特乞开庆赐之恩，降大慈之泽。赦斋主某家亿曾万祖、幽爽神仪，长夜寒庭，俱令解脱。洎乎三姻五族、眷属亲缘，祸灭九阴，福生三景。灾凶静息，禄寿遐长。皇帝圣越羲农，寿均天地。储宫藩屏，长赞休期。皇后嫔妃，永匡圣业。庶僚百辟，倾翼辅之。心万国四方，混车书之化。干戈不作，风雨顺常。日月贞华，星辰合度。酆都罢对，蠢动安全。克符清静之宗，俱契希夷之道。得道之后，升入无形。和与道合真。
　　二十方分忏
　　众官左行，西立，东向，都讲唱曰
　　臣等至心皈命东方无极太上灵宝天尊，九炁天君，东乡神仙诸灵官。礼足各，虔诚忏悔。
　　东方
　　臣等伏闻，少阳建位，初开碧落之宫；木德司方，爰辟青元之府。行春令而群芳资始，出震域而帝业永昌。宜凭育之仁，尽罄归依之恳。今谨有黄箓大斋主某荷生成之德，感覆载之私。谢过祈恩，建斋行道。谨斋青纹之缯一疋、金龙一枚，归命东方无极太上灵宝天尊，九炁天君，东乡神仙诸灵官。窃以至道流慈，群芳宁泰。阳和布化，品物昭融。先祈国祚延弘，圣躬和畅。扶桑蓬岛之外，车轨混同；东明肃慎之乡，祯祥入贡。次及斋主某家九玄滞识，落罪箓於岱宗；五族姻亲，列仙名於东斗。灾衰屏息，禄算延长。过咎自消，善庆臻集。幽明庶类，并沐玄恩。得道之后，升入无形。和与道合真。
　　南方
　　臣等伏闻，丹天肇启，彤云结流火之庭；赤帝建都，绛气肃明霞之殿。播阳灵而光九有，宣火德而照重冥。既资长养之仁，宜竭精诚之祷。今谨有黄箓大斋主某乙仰惟家国，爰洎君亲。谢过祈恩，建斋行道。谨赍绛纹之缯一疋、金龙一枚，归命南方无极太上灵宝天尊，三炁天君，南乡神仙诸灵官。窃以阳德照临，无幽不被。至真应物，有感必通。先祈上福圣躬，允昌大业。赤乌效瑞，丹凤来仪。边城无烽燧之虞，绝域有梯航之贡。次及斋主某家，九玄七祖，炼质朱陵。五族六亲，列名丹简。灾衰不作，过咎自消。禄算增延，福庆臻集。含灵蠢动，俱沐玄恩。得道之后，升入无形。和与道合真。
　　西方
