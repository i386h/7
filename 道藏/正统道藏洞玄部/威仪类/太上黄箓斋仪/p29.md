<!-- { "loadSidebar": true } -->
　　臣等伏闻金方大帝，御璇阙以开图；素德天君，处琳宫而演教。右极控浮罗之岳，西华分太妙之都。仰惟肃杀之威，一切生成之望。今谨有黄箓大斋主某乙诚深家国，义重君亲。谢过祈恩，建斋行道。谨赍素纹之缯一疋、金龙一枚，归命西方无极太上灵宝天尊，七炁天君，西乡神仙诸灵官。窃以琼简垂科，义先拯济。金真流贶，仁切裁成。先祈福佑圣朝，保安鼎祚。瑶缄玉历，增帝业以无疆；白凤素麟，彰瑞图於遐永。次及斋主某家九玄幽爽，神升郁密之宫；见在宗亲，名列西那之境。灾消未兆，福降维新。动植蒙恩，存亡俱泰。得道之后，升入无形。和与道合真。
　　北方
　　臣等伏闻，五炁氤氲，凝结为广寒之域；重阴浩邈，陶甄为沉默之乡。宣一德而济万方，弘上善而敷众妙。式凭玄化，仰备斋诚。今谨有黄箓大斋主某乙，义重君亲，志深家国。建斋行道，谢过祈恩。谨赍玄纹之缯一疋、金龙一枚，归命北方无极太上灵宝天尊，五炁天君，北乡神仙诸灵官。窃以玄德无私，周流万国。至功遐被，亭毒六虚。所祈上奉圣图，永延天寿。比沧溟而不竭，齐北极以常宁。次及斋主某家，九祖七玄，永离幽府。出酆都之境，登广漠之宫。见在宗亲，纪名玄箓。灾殃殄灭，过咎潜消。禄寿维新，福祥臻集。得道之后，升入无形。和与道合真。
　　东北方
　　臣等伏闻，艮山耸翠，流坎水之余波；天宇浮青，肇震木之嘉气。扬至化於苍元之境，扇灵风於紫极之庭。仰睿德以发生，伫神功而开度。今谨有黄箓大斋主某乙，上惟家国，爰洎君亲。谢过祈恩，建斋行道。谨赍黄纹之缯一疋、金龙一枚，归命东北方无极太上灵宝天尊，梵炁天君，东北乡神仙诸灵官。窃以和煦将分，飞沉咸泰。真精独运，灵化无方。先祈延福宗祧，齐二仪而安社稷；传休圣主，均两曜而烛万方。次及斋主某家，九世七玄，蜕质於空歌之域；六亲五族，题名於旸谷之宫。算寿内延，灾殃外息。幽明同庆，蠢动沾荣。得道之后，升入无形。和与道合真。 
　　东南方
　　臣等伏闻，丹华阙下，凝梵炁以为宫；绛府庭中，扬巽风而煦物。百谷职朝宗之所，三山标灵化之奇。浸德泽以无涯，配玄功而不宰。今谨有黄箓大斋主某乙诚深家国，义重君亲。谢过祈恩，建斋行道。谨赍黄纹之缯一疋、金龙一枚，归命东南方无极太上灵宝天尊，梵炁天君，东南乡神仙诸灵官。窃以大道弘慈，恩波普洽。凝至真而下济，臻灵贶以无遗。特乞上福鸿图，比遐长於溟海；潜资圣寿，等崇峻於蓬山。次及斋主某家，九祖神仪，释幽扃於地户；见存眷属，列仙籍於天文。过咎自消，灾衰永息。祸沉未兆，福降维新。动植生灵，普臻道荫。得道之后，升入无形。和与道合真。
　　西南方
　　臣等伏闻，二象分灵，纽沉机於坤野；重阴定位，凝至静於地维。对日域以称雄，控月门而立极。群材资之以生植，万法体之以静安。今谨有黄箓大斋主某乙，为国为家，建斋行道。谨赍黄纹之缯一疋、金龙一枚，归命西南方无极太上灵宝天尊，梵炁天君，西南乡神仙诸灵官。窃以至圣高真，虽迎随而莫得；储休降祉，在祈感而必通。特乞资福圣图，保宁大业。九围澄静，六合乂康。次乞斋主某家，九世七玄，息地司之简对；幽灵滞识，沙云路以逍遥。见在宗亲，记名仙府。灾衰不作，禄算增延。一切生灵，同均福佑。得道之后，升入无形。和与道合真。
　　西北方
　　臣等伏闻，玉帝凝旒，御天门而布化；金灵宅位，奄乾陆以疏基。众星垂拱极之文，万象体元亨之运。实司罪福，以统生灵。今谨有黄箓大斋主某乙，恩重君亲，诚深家国。建斋行道，谢过祈恩，谨赍黄纹之缯一疋、金龙一枚，归命西北方无极太上灵宝天尊，梵炁天君，西北乡神仙诸灵官。窃以天道昭明，运行不息。灵仙幽赞，敷佑无遗。特乞上福圣朝，克凝庶绩。延洪帝业，永致雍熙。次乞斋主某家，九世七玄，六亲滞识。栖神昆阆，飞步烟霞。见在宗亲，灾衰不作。禄延寿永，祸灭福生。蠢动含灵，咸保元吉。得道之后，升入无形。和与道合真。
　　上方
　　臣等伏闻，一炁冲融，运太虚而成象；二仪昭焕，辟寥廓以无涯。分五亿之天，列三千之境。风雷寒暑，均四序以何言；肃杀生成，随六虚而不宰。今谨有黄箓大斋主某，荷广覆之慈，感裁成之德。建斋行道，谢过祈恩。谨赍碧纹之缯一疋、金龙一枚，归命上方无极太上灵宝天尊，三十六天帝君，玉京玄都紫微上宫诸真人，神仙玉女，无极世界上乡神仙诸灵官。窃以玄化周行，无幽不烛。天真广济，有感必通。特乞资庆国朝，克昌天祚。昭宣帝道，宁泰群方。次乞斋主某家，九祖七玄，擢魂天阙。见存姻属，列字仙阶。寿禄增崇，凶灾殄息。三途九夜，同沐玄真。
　　下方
　　臣等伏闻，阴灵肇位，厚地裁形。廓八表以无垠，分九围而不极。群方资以运载，品物因以生成。今谨有黄箓大斋主某乙，诚切君亲，义深家国。建斋行道，谢过祈恩。谨赍黄纹之缯一疋、金龙一枚，归命下方无极太上灵宝天尊，高皇九土，四司五帝，十二仙君，九宫真人，神仙玉女，无极世界下乡神仙诸灵官。窃以上圣垂文，普幽明而幸庆；至真演教，极覆载以沾恩。特乞降瑞帝宫，延祥天阙。配坤舆而永固，齐厚地以无亏。次乞斋主某家，祖世神仪，超离阴府。见存姻属，安处福乡。禄寿延长，灾凶殄息。含灵蠢动，俱沐玄功。得道之后，升入无形。和与道合真。 
　　日宫
　　臣等伏闻，曜灵舒彩，阳景腾晖。晨升旸谷之墟，夕隐虞泉之岸。九芒低散，循黄道以摛光；五色潜分，上碧虚而荐瑞。既荷鉴临之德，实思昭报之仪。今谨有黄箓大斋主某，为国为家，赍持法信。建斋行道，谢过祈恩。至心皈命日宫至真大圣，日中皇君明皇真人，丹霞玉女，皇华洞明太光童子，日宫神仙诸灵官。特乞昭佑圣躬，光敷宝祚。上齐两曜，下烛万方。次乞斋主某家，存殁沾恩，灾殃静息。永奉无私之照，长遵有道之风。身得光明，与太阳同景。得道之后，升入无形。和与道合真。
　　月宫
　　臣等伏闻，至阴悬象，玉兔凝华。遵九道以流晖，盈亏有准；分十枝而散彩，照烛无私。仰蒙鉴佑之恩，实思昭报之礼。今谨有黄箓大斋主某，为国为家，赍持法信。建斋行道，谢过祈恩。至心皈命月宫至真大圣，月中皇君素皇真人，散晖玉女，月官神仙诸灵官。特乞降福宗祧，延祥祚历。乾坤等固，日月齐明。斋主某家，禄寿增新，存亡咸泰。灾衰不作，过咎自消。身得光明，与太阴同景。得道之后，升入无形。和与道合真。
　　星宫
　　臣等伏闻，二景分晖，众星列曜。三台五纬，缀圆碧以流光；七正三宫，布太清而垂象。主张海岳，统制生灵，仰蒙鉴映之恩，辄思昭报之礼。今谨有黄箓大斋主某乙，赍持法信，为国为家。谢过祈恩，建斋行道。至心皈命诸天星宿，璇玑北辰，五星北斗，九星三台，二十八宿，周天三百六十五度星中大神、星中真人、星中神仙诸灵官。特乞潜扶大业，幽赞圣朝。辰极齐尊，景星效瑞。斋主某家，九玄开度，举族安宁。禄寿延长，凶灾殄息。有祯祥之庆，无临照之虞。身得光明，与星宫同景。得道之后，升入无形。和与道合真。
　　东岳
　　臣等伏闻，五山定位，泰岳居尊。积翠凝岚，耸云亭於天外；层峰迭蟑，控日观於海涯。下统阴灵，潜司罪福。今谨有黄箓大斋主某乙，为国为家，谢过祈恩。至心皈命东岳泰山青帝真君，飞仙真人，名山洞府，得道神仙诸灵官。伏冀匡佑圣躬，扶持帝业。乾坤共泰，海岳齐安。斋主某家，存殁蒙恩，禄算增永。千灾不作，百福维新。得道之后，升入无形。和与道合真。
　　南岳
　　臣等伏闻，火行建极，赤帝分都。洞启朱陵，藏烟霞於海外；峰标紫盖，捧日月於云间。既为真圣之司，兼统死生之箓。今谨有黄箓大斋主某乙，为国为家，谢过祈恩。至心皈命南岳衡山赤帝真君，飞仙真人，名山洞府，得道神仙诸灵官。伏冀降福南天，延休北阙。瑶图益固，圣日增明。斋主某家九祖幽灵，上丹丘而蜕影；见存眷属，列紫府之题名。禄算惟崇，灾衰永息。得道之后，升入无形。和与道合真。
　　西岳
　　臣等伏闻，莲峰耸翠，华岳称雄。临八水以孤标，旁分帝阙；压九河而迥拔，下镇神州。密统真灵，明司罪□ 福。今谨有黄箓大斋主某乙，为国为家，谢过祈恩。至心皈命西岳华山白帝真君，飞仙真人，名山洞府，得道神仙诸灵官。特乞孚佑鸿图，匡扶圣日。祚延万业，寿等三峰。斋主某家存殁安宁，禄算增永#1。灾消未兆，福降无涯。得道之后，升入无形。和与道合真。
　　北岳
　　臣等伏闻，崇岳横空，截坎郊而蔽日；群山积秀，据北陆以扶天。雄吞朔漠之乡，高镇幽燕之野。含藏雷雨，制御死生。今谨有黄箓大斋主某乙，为国为家，建斋行道。至心皈命北岳恒山黑帝真君，飞仙真人，名山洞府，得道神仙诸灵官。伏冀延福帝宫，保宁休运。龙图岳固，凤纪天齐。斋主某家九祖超升，出幽都之暗域；六亲昭泰，奉圣日之晖华。罪灭灾消，寿延禄永。得道之后，升入无形。和与道合真。
　　中岳
　　臣等伏闻，四野之尊，群山之长，嵩高维岳，峻极于天。高低而三十六峰，翠横巩洛；绵亘而几千万里，青捧穹旻。主宰生灵，司明罪福。今谨有黄箓大斋主某乙，为国为家，祈恩谢过。至心皈命中岳嵩山黄帝真君，飞仙真人，名山洞府，得道神仙诸灵官。伏冀上福宗祧，克安寰海。丕图岳固，圣寿天齐。斋主某家七世灵仪，栖神玉洞。六亲姻属，列字琼文。灾厄蠲消，寿禄增永。得道之后，升入无形。和与道合真。
　　水府
　　臣等伏闻，上善为功，御坎宫而积德；至柔成性，流巽海以澄波。资灵於混漠之先，纵圣於乾坤之外。浮天浴日，难穷浩荡之源；泛地蒸云，莫究渺茫之际。下辟龙神之府，兼分罪福之曹。统制无私，幽明咸赖。今谨有黄箓大斋主某乙，为家为国，谢过祈恩。至心皈命扶桑大帝、旸谷神王，三河四海、九江水帝，十二河源水府神仙诸灵官。伏冀福佑九重，流祥万国。龟书龙篆，荐符瑞於尧年；海晏河清，比灵长於圣运。斋主某家九玄神识，除水府之罪书；五族六亲，纪蓬宫之仙箓。灾殃自息，禄算增崇。蠢动飞沉，共沾玄泽。得道之后，升入无形。和与道合真。
　　经宝
