<!-- { "loadSidebar": true } -->
　　九真妙戒金箓度命妙经云：天地八方，有九幽地狱。考谪罪魂，皆由生死之时，造诸罪业。身沦之后，沦滞三涂。受报终天，无由解脱。冥冥长夜，不睹光明。若非大圣垂慈，善缘开度，长居黑暗，亿劫难原。所以天尊悬科，着然灯之品。继明西日，照景穷泉。流光所临，穷魂息苦。神辉所烛，幽爽停酸。然灯之功，获福无量。或为迁拔亡者，或为解厄除灾。当备香油，诣诸灵观。归心拜手，虔仰真灵。烧香然灯，礼愿供养。精诚丹苦，福力所覃。亡者生天，见存蒙福。报应之说，备存业报。金箓九幽灵宝诸经，聊述其由，此不繁载。
　　夫然九幽灯者，当市清净香油，不得用非义之财，及浊杂荤秽之物。或以诸香宿渍於油中，取其灯焰芳洁，散流香气。上感诸天，下蠲腥杂。灯光朗彻，销暗继明，即大获功德。
　　九幽之灯，当於灵坛广殿众圣之前，分为九树。依九位陈列，树别九盏。或一树九层，层别九卮。九九之数，法天象地。下开九夜，上达九玄。济存拔亡，最为圣福。或力不及者，止办九卮，不必备用。此仪止焚香告真，精诚冥祝，功德通感，亦一揆也。或随位备浆水粥时果，各九分，或八十一，列於九位之前，尤为精妙。
　　次焚香，存神，叩齿二十四通，
　　启白
　　具位臣某谨启里域真官、曰直使者、虚空监察应感灵司，今谨有某乙为某事於某处，然九幽神灯，祈恩致福。当乞上关三景，下白九幽。祈告感通，功德成就。所启所愿，咸乞如言。弟子再拜。
　　弟子某乙然九幽神灯，上照中天福堂之内，朗彻光景，辉映万方。中照中宫境域神州，妖恶潜消，灾凶殄息。下照中央普掠之狱，破诸幽暗，开诸光明。剑树韬锋，刀山息刃，穷魂罢考，罪魄停酸。离苦生天，逍遥快乐。弟子再拜。
　　弟子某乙然九幽神灯，上照东方无极诸天福堂之内，阳光焕赫，映彻东方。中照震宫卯位青帝之方，清荡灾凶，扫除氛翳。下照东方风雷地狱，破诸幽暗，开诸光明。所有飞戈飘戟，震雷霹雳。停威息苦，原赦罪魂。克果生天，逍遥快乐。弟子再拜。
　　弟子某乙然九幽神灯，上照南方无极诸天福堂之内，阳华洞焕，彻照无穷。中照午位九宫赤帝之野，消平灾异，扫灭氛邪。下照南方火翳地狱，破诸幽暗，开诸光明。所有火城火山考对之者，吞火食炭，一切穷魂，克获清凉，逍遥快乐。弟子再拜。
　　弟子某乙然九幽神灯，上照西方无极诸天福堂之内，神光焕耀，洞映太空。中照酉位兑宫白帝之境，扫除氛秽，荡涤灾凶。下照西方金刚地狱，破诸幽暗，开诸光明。所有铁杖金锤考对之者，穷魂罢苦，积罪蒙原，早得生天，逍遥快乐。弟子再拜。
　　弟子某乙然九幽神灯，上照北方无极诸天福堂之内，祥光照灼，彻照无边。中照坎位一宫黑帝之野，荡除邪秽，洗涤凶灾。下照北方溟泠地狱，破诸幽暗，开诸光明。所有毒汁冰池考对之苦，寒戟霜刃，楚毒罪魂，并得生天，逍遥快乐。弟子再拜。
　　弟子某乙然九幽神灯，上照东北方无极诸天福堂之内，灵光洞朗，照映虚空。中照艮卦八宫丑寅之野，廓清灾沴，摧荡凶邪。下照东北方镬汤地狱，破诸幽暗，开诸光明。一切幽魂，承兹福利。铁叉煮渍，息苦停酸，早获生天，逍遥快乐。弟子再拜。
　　弟子某乙然九幽神灯，上照东南方无极诸天福堂之内，光华普照，焕耀无涯。中照巽卦四宫辰巳之野，蠲消邪恶，摧灭灾凶。下照东南方铜柱地狱，破诸幽暗，开诸光明。一切罪魂，免其燋烂，罪根除荡，内外清冻，尽获生天，逍遥快乐。弟子再拜。
　　弟子某乙然九幽神灯，上照西南方无极诸天福堂之内，灵光洞朗，照映虚空。中照坤位井参之野，廓清灾沴，摧荡凶邪。下照西南方屠割地狱，破诸幽暗，开诸光明。一切罪魂，免其铓锋利刃之苦，早获生天，逍遥快乐。弟子再拜。
　　弟子某乙然九幽神灯，上照西北方无极诸天福堂之内，光华普照，焕耀无涯。中照乾宫奎壁之野，蠲消邪恶，摧灭凶灾。下照西北方火车地狱，破诸幽暗，开诸光明。一切罪魂，乘兹福利，火车罢扇，涂炭消忧，早获生天，逍遥快乐。弟子再拜。
　　太上黄箓斋仪卷之五十六竟
　　太上黄箓斋仪卷之五十七
　　唐广成先生杜光庭删
　　八天真文
　　黄箓斋，拯救幽灵，迁拔飞爽，开度长夜，升济穷泉，固其大旨也。然祛灾致福，谢罪希恩，人天普修，家国兼利，功无不被矣。所镇灵宝五老赤书真文，详其所为，祗通四种。一则求仙受道，自东方九炁下二十四字；二则禳制星辰，自岁星辅肝下三十二字；三则摧伏鬼魔，自东山神咒下三十二字；四则蠲消水害，自下制东河下三十二字。五篇之用，於斯毕矣。西京清都观张万福天师仪轨云，诸天隐语、八会玉文，元始天尊於香林园中，为上智童子所说。下拔五苦，遍拯九幽。於迁神仪中，刊石行用。今则黄箓斋坛，宜用此文。凶吉合仪，铨量允当。庶夫永劫，可以流通。咒祝焚烧，与真文同耳。具有成法，共弘之焉。天复元年辛酉十月五日癸未，天姥峰羽衣杜光庭宾圣序。
　　凡真文，并用青纸，朱书八天隐字，及中天玉文，以镇斋坛五方。宿启夜读文讫，以金龙镇之。散坛夜读文讫，弟子捧文於香烟之上，法师咒毕，随表函焚之。一如灵宝真文仪制。
　　东方玉文
　　亶楼阿荟，无想观音。须筵明首，法揽菩昙。稼那阿奕，忽诃流吟。华都曲丽，鲜菩育臻。苔落大梵，散烟庆云。飞洒玉都，明魔上门。无行上首，回跖流玄。阿陀龙罗，四象吁负。
　　南方玉文
　　南阎洞浮，玉眸诜诜。梵形落空，九灵吹前。泽洛菩台，绿罗大千。眇莽九丑，韶遥延遭。云上九都，飞生自骞。那育郁馥，魔罗法轮。雾持无镜，揽姿运容。馥朗廓奕，神缨自宫。
　　西方玉文
　　刀利禅猷，婆泥咎通。宛薮涤色，太眇之堂。流罗梵萌，景蔚萧嵎。易
　　邈无寂，宛首少都。阿郁竺，华莫延由。九开自辩，阿罗品首。无量扶盖，浮罗合神。玉诞长桑，□空度仙。
　　北方玉文
　　玃无自育，九日导乾。坤毋东覆，形摄上玄。陀罗育邈，眇气合云。飞天大丑，总监上天。沙陀劫量，龙汉瑛鲜。碧落浮黎，空歌保珍。恶奕无品，洞妙自真。元梵恢漠，幽寂度人。
　　中方玉文
　　黄中总气，统摄无穷。镇星吐辉，流炼神宫。
　　次弟子捧文香烟上，法师叩齿十二通，咒曰
　　无上至真大圣高尊，布化运气，三十二天。八会九光，自然成文。安镇天地，保制劫年。元始符命，普告三元。下勑九地，上关诸天。中告海岳，名山大川。今日上告，万神咸闻。弟子修斋行道，拔度幽魂。三官九署，削灭罪根。永度三涂五苦之源，世世受福，记名丹篇。神生天堂，炼化自然。生死开度，亿劫常存。九天告命，风火驿传。再礼
　　太上黄箓斋仪卷之五十七竟
　　太上黄箓斋仪卷之五十八
　　唐广成先生杜光庭删
　　忏禳疾病方忏
　　先礼方
　　臣等至心归命，东方无极太上灵宝天尊九气天君，东乡神仙诸灵官。三礼，各虔诚忏谢。余方仿此。
　　忏悔
　　东方
　　臣众等奉为某官某乙修斋行道，归命东方无极太上灵宝天尊大圣众，至真诸君丈人，东乡神仙诸灵官。今故烧香，归命忏谢，弟子某前代今生至于累劫。上犯东方九炁之天、木官之府、青帝之宫，岁星木德角亢氐房心尾箕宿青龙之神。下犯句芒春王寅卯甲乙苍龙少阳，功曹之直、太冲之方、春分之气，雷霆之威，轩辕震卦，青帝众神。积罪重过，上系东方无极世界宫府之中，结成灾厄，历世缠绵。今因忏谢，咸乞荡除。上愿帝王安镇，国祚兴昌。邦家受福，天下蒙恩。弟子某九幽披散，七祖生天。灾凶销解，福祚无穷。得道之后，升入无为。和与道合真。
　　东南方
　　臣众等奉为某官某乙修斋行道，归命东南方无极太上灵宝天尊大圣众，至真诸君丈人，东南乡神仙诸灵官。今故烧香，归命忏谢，弟子某前代今生，至于累劫。上犯东南方梵炁之天、风官黄帝季春之神、天罡之位、辰巽之方。胜蛇戊己招摇四宫，立夏之气、社稷之灵。上击东南方无极世界宫府之中，历世结固，灾厄未原。因今忏谢，咸乞荡除。上愿宗祧遐永，帝祚延长。存亡荷福，家国沾恩。弟子某七祖九玄，上生天堂。灾凶销解，福善无穷。得道之后，升入无为。和与道合真。
　　南方
　　臣众等奉为某官某乙修斋行道，归命南方无极太上灵宝天尊大圣众，至真诸君丈人，南乡神仙诸灵官。今故烧香，归命忏谢，弟子某前代今生，至于累劫。上犯南方三炁之天、火官之府、赤帝之宫，荧惑火德井鬼柳星张翼轸宿朱雀之神。下犯祝融夏王、丙丁巳午天一太阳胜先之直、太一之方，夏至离卦赤帝众尊，羽虫九紫一切正神。上系南方无极世界宫府之中，结成灾厄，历代未原。因今忏谢，咸乞荡除。上愿圣躬万寿，国祚遐长。幽明同福，家国荷恩。弟子某三涂清泰，九祖生天。灾厄销解，禄祚无穷。得道之后，升入无为。和与道合真。
　　西南方
　　臣众等奉为某官某乙修斋行道，归命西南方无极太上灵宝天尊大圣众，至真诸君丈人，西南乡神仙诸灵官。今故烧香，归命忏谢，弟子某前代今生，至于累劫。上犯西南方梵炁之天，土官黄帝季夏之神、小吉之位、坤未之方。句陈戊己后土二宫摄提之府，镇星土神，立秋中斗一切尊灵。上系西南方无极世界宫府之中，结成灾厄，解谢无因。以今忏悔，咸乞荡除。上愿帝王受福，天下太平。存亡开泰，家国咸安。弟子某九幽释散，七祖生天。灾殃销殄，禄寿增延。得道之后，升入无为。和与道合真。
　　西方
　　臣众等奉为某官某乙修斋行道，归命西方无极太上灵宝天尊大圣众，至真诸君丈人，西乡神仙诸灵官。今故烧香，归命忏谢，弟子某前代今生，至于累劫。上犯西方七炁之天，金官之府、白帝之宫，太白金德奎娄胃昂毕赀参宿白兽之神。下犯募收秋王、庚辛申酉刑罚少阴传送之直、从魁之方，秋分兑卦咸池七宫毛虫之属、肃杀之司，赤方阴府一切正神。上系西方无极世界宫府之中，历代不解，灾厄未原。因今忏悔，咸乞荡除。上愿圣图悠久，帝德遐宣。存亡家国，俱沐玄恩。弟子某七祖超度，长夜开光。灾厄销解，禄算长延。得道之后，升入无为。和与道合真。
　　西北方
