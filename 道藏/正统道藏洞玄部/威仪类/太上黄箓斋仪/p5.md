<!-- { "loadSidebar": true } -->
　　上清玄都弟子臣，某等，谨重诚上启太上无极大道元始天尊，太上大道君，太上老君，无上玄老，十方无极大道、道德众圣天尊至真，大帝天帝，三十六部尊经，玄中大法师，上相上宰，四司五帝，名山洞府得道神仙，三界应感，一切尊灵。臣等伏闻，金阙慈尊玉京大圣，先混茫而布化，后亿劫以迎真。开九万之法门，梯航品汇；启三乘之奥旨，汲引昏迷。臣等属想真荃，披心宝笈。思弘圣旨，以福群生。弟子某仰虑九祖幽灵，六亲滞识。爰从曩劫，以洎今生。放恣六情，纵行三业。违五常妙训，积四大深尤。罪结黑书，神拘阴府。风刀水火，考对前非。寒冰夜庭，留连恶趣。动经亿劫，不睹光明。杳杳穷泉，备受诸苦。非凭大圣，开度无由。昔天尊大慈，悯济群品。八门演法，八苦由是蠲消；九色垂光，九幽以之开泰。辄缘斯旨，敢罄丹诚。注恳皇坛，冥祈玄泽。烧香行道，忏罪乞恩。伏冀圣鉴下临，神耀徧烛。并蒙洗涤，咸睹光华。万罪清夷，沐浴朱陵之苑；五神受炼，逍遥丹霍之天。福利见存，俱蒙贞吉。某宿殃除荡，善业兴昌。智慧周圆，身心清净。丹台刻录，碧简增年。一切亲缘，齐沾法瘾。上愿瑶图帝业，迈三五以居尊；金阙圣皇，传亿千而流贶。边烽罢焰，荒徼归仁。百谷滋丰，三光朗曜。卿云瑞露，匝天地以效祥；泽马器车，出山川而表庆。然及群生品物，阴府冥关，蠢动殊形，飞沉异趣。下通九垒，上极万天。俱荷大慈，同升极乐。上明天尊广覆之泽，下契臣等虔奉之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣行道升坛之所，自然生金液丹碧芝英。百灵众真，交会在此，香火炉前。弟子某存亡受福，家国蒙恩。十方仙童玉女，侍卫香烟，传奏臣向来所启，径达至真无极大道玉皇上帝御前。
　　出户
　　太上黄箓斋仪卷之六竟
　　太上黄箓斋仪卷之七
　　唐广成先生杜光庭集
　　第三日清旦行道
　　入户
　　各礼师存念如法
　　卫灵
　　天书敷罗，下盻太微。元化生成，
　　灵烟九回。八景六周，圣运所持。
　　左宾赤方，右启帝扉。东华南府，
　　灌炼辟非。回轮日曜，转盻月晖。
　　今日大庆，万道同归。玄坛正炁，
　　保天无衰。普告三界，驿龙风驰。
　　鸣法鼓二十四通
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。当召此间土地里域，真官正神，速出严装关启。臣今正尔烧香，奉为某官某乙为国为家，奉修无上黄箓大斋若干日夜，以今第三日清旦登坛，焚香行道。愿得太上十方正真生炁，降流臣等身中，所启速达径御至真无极大道玉皇上帝御前。
　　各称法位
　　上清玄都弟子臣等，谨同诚上启虚无自然元始天尊，无极大道太上大道君，大圣祖高上大道金阙混元天皇大帝、太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，东岳上卿司命真君，西极总真王君，太平下教二十四真人，五岳灵宫、名山洞府，得道神仙，三界真灵。臣等伏闻，太漠混融，至真澄寂。元尊抚化，大道御天。崇不宰之玄功，启长生之秘楗。理出随迎之表，教垂亿劫之先。普度群生，大弘神化。臣等夙资福运，生禀静基。获佩灵章，遵承妙旨。立功行教，佐国为先。凡有所祈，理宜陈奏。今奉词旨，敢具上闻。
　　读词
　　按如词言，诚深修奉。恭为家国，普及存亡，稽首玄虚，冥心丹切。所宜汲引，俾达诚祈。是敢依按玄科，建修黄录。法下元之品格，披上圣之简文。炼沐形神，精修斋直。
　　以今清旦行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资宗庙尊灵。证品太虚，栖真玄极。皇帝紫宸继圣，丹宸朝元。揖群后於华胥，纳万方於仁寿。皇后昭宣四德，保乂六宫。山河维帝子之城，盘石固宗臣之国。公侯卿辅，中外职寮。百度惟真，群生蒙庆。今故烧香，归依师尊大圣众。至真之德，得道之后，升入无形。和与道合真。
　　以今清旦行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上尊经。愿以是功德，归流某家九世幽仪，六亲滞识。北宫释魄，南府炼神。濯形流火之池，列品飞香之殿。往生净域，托化琼都。今故烧香，归依师尊大圣众，至真之德，得道之后，升入无形，和与道合真。
　　以今清旦行道，请法众等，运兹三捻上香。愿此香姻腾空，径上供养无上至真师宝。臣等归身归命，首体投地，仰依太上三尊。愿以是功德，奉福家国。眷属亲姻，咸资景贶。沐灵津而养寿，漱琼醴以安神。万善同臻，百灵共卫。旁该品汇，普及四生。圣泽所沾，并登真道。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚
　　头脑礼金阙，携手遨玉京。骞树圆景园，焕烂七宝林。天兽三百名，狮子巨万寻。飞龙踯躅吟，神凤应节鸣。灵风扇奇华，清香散人襟。自无高仙才，焉能耽此心。
　　三启
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣，某等，谨重诚上启太上无极大道元始天尊，太上大道君，太上老君，十方无极大道道德众圣天尊，至真太帝天尊，三十六部尊经，玄中大法师，上相上宰、四司五帝，三界应感，一切真灵。臣闻，有物混成，先天地而垂迹；周行不殆，并日月以腾光。鼓六炁於虚无，扇八风於寥廓。生成品物，含孕生灵。惟古及今，安家济国。某丕承道化，夙荷玄功。思报君亲，莫先斋直。仰虑亿曾往识，见在亲缘。结咎衅於三官，积愆瑕於九地。未蒙原赦，犹滞幽扃。依按典仪，精崇斋福。伏冀真仙广萃，灵泽遐覃。勑五帝四司、三官九府，威光下烛，开度神仪。至于过去见存，三业诸罪。承兹福佑，咸乞荡除。上愿宗庙尊灵，升神碧落。圣躬和畅，帝道昭明。书轨混同，华夷宁谧。边烽不警，封堠无虞。百谷阜成，三光朗晏。外藩内屏，良辅元勋。克赞雍熙，永光圣运。然后九幽泉曲，六趣三涂，蠢动飞沉，咸登道域。上明天尊弘慈之泽，下副臣等归命之诚。谨启以闻。
　　发念
　　一念为道，四大合德。斋主七世父母，免堕忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，圣贤日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义。贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贷前生，今世罪对，立功补过。
　　九念家国隆盛。宗庙有人，世生贤才。
　　十念尊受经师，不敢中怠平等。一心广度，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，香火炉前。伏愿存亡，受福家国，沾恩十方。仙童玉女，侍卫香烟，传奏臣向来所启，径达至真无极大道玉皇上帝御前。
　　出户
　　太上黄箓斋仪卷之七竟
　　太上黄箓斋仪卷之八
　　唐广成先生杜光庭集
　　第三日中分行道
　　入户
　　各礼师，存念如法
　　卫灵
　　元始虚皇，集炁居中。三境洞杳，
　　肇生穹窿。七转九虚，混合回风。
　　变化万神，天地开通。吉日行道，
　　万魔敬从。晨晖朗照，默运元功。＇
　　执节建麾，散花太空。十方普庆，
　　劫运无终。
　　鸣法鼓二十四通
　　无上三天玄元始三炁太上老君，召出臣等身中，三五功曹、左右官使者、左右捧香驿龙骑吏，侍香金童、传言玉女、五帝直符直日香官，各三十六人出。当召此间土地里域，真官正神，速出关启。臣今正尔烧香行道，奉为某官某乙为国为家，奉修无上黄箓大斋若干日夜，以今第三日中分升坛朝真行道，愿得太上十方正真生炁，降流臣等身中，所启速达径御至真无极大道玉皇上帝御前。
　　各称法位
　　上清玄都弟子臣，某等谨同诚上启虚无自然元始天尊，无极大道太上大道君，高上大道金阙玄元天皇大帝太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，东岳上卿司命真君，西极总真王君，太平下教二十四真人，五岳灵宫、名山洞府、三界应感得道真仙。臣等伏闻，至道冲虚，玄功凝寂。包罗万象，覆育百灵。惠洽存亡，恩孚家国。叨蒙师友，传授至真。所宜佐国立功，济人救物。凡有祈告，敢不上闻。
　　读词
　　按如词旨，义切修崇。酬乾坤煦育之仁，答邦国涵濡之赐。上资九世，旁及群生。奉龙璧以质心，备香花而效信。志惟虔洁，冀获感通。臣等谨按黄箓简文，灵仙科品。凝神丹阙，冥想紫微。敷列坛场，归心请命。伏愿九光遐烛，万圣流慈。悯鉴丹诚，广垂鸿福。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资九庙尊灵，宗祧先圣。冲真玉阙，蜕质瑶宫。皇帝德广八溟，寿齐五岳。宝图益固，玉历增延。妃后六宫，承华纳佑。诸王太子，被福延龄。侯伯公卿，大臣良佐，辅成睿化，匡赞帝图。今故烧香，归依师尊大圣众，至真之德，得道之后，升入无形。和与道合真。
