<!-- { "loadSidebar": true } -->
　　先礼方
　　臣等至心皈命十方无极太上灵宝天尊，已得道大圣众、至真诸君丈人，十乡神仙诸灵官。三礼，各虔诚忏悔。
　　次忏悔
　　臣等伏闻，十极天尊，垂拱於无何之上；五老上帝，开图於太漠之中。弘道德以化群方，布恩慈而临品物。凡所祈启，必获感通。今谨有黄箓大斋主某官某乙恩重君亲，义深家国。将崇福祉，爰设坛场。依按科仪，赍持法信。皈命十方无极太上灵宝天尊，已得道大圣众、至真诸君丈人，十乡神仙诸灵官。特乞垂不宰之仁，播无私之泽。降祯祥於宗庙，延祚历於圣躬。万国咸宁，五兵自偃。次乞斋主某家九玄七祖，超度朱宫。五族六亲，列名丹简。千灾不作，百福维新。一切生灵，同臻道荫。得道之后，升入无形。和与道合真。
　　三光
　　臣等至心皈命日月星宫至真大圣，三光神仙诸灵官。三礼，各虔诚忏谢#1。
　　臣等伏闻，悬象着明，照临下土。三光垂曜，品物流形。日帝月君，旁统死生之录；星宫斗极，兼司罪福之文。今谨有黄箓大斋主某官某至心皈命日月星宫至真大圣，三光神仙诸灵官。特乞垂大有之恩，布无私之德。延休帝业，降福圣朝。增寿历於无疆，致升平於万宇。次乞斋主某家九玄开度，百福咸臻。禄算维新，灾衰永息。三涂九夜，识连珠合璧之辉；蠢动含灵，蒙照烛生成之赐。得道之后，升入无形。和与道合真。
　　五岳
　　臣等至心皈命五岳真君，名山洞府得道神仙诸灵官。三礼，各虔诚忏谢。
　　臣等伏闻，二仪既辟，五岳分雄。下镇坤舆，上扶乾盖。名山灵洞，统制鬼神。阴府仙曹，主张罪福。今谨有黄箓大斋主某官某至心皈命五岳真君，名山洞府得道神仙诸灵官。特乞鉴映丹诚，降流洪福。先资国祚，密佑帝图。延凤纪於亿千，齐鹤年於嵩华。次及斋主某家九玄七杨，滞识幽牢。太山除简对之文，仙洞得逍遥之路。见存姻属，内外宗亲。禄寿增崇，凶灾殄息。落罪书於五岳，列仙籍於九天。蠢动飞沉，并蒙开泰。得道之后，升入无形。和与道合真。
　　水府
　　臣等至心皈命扶桑大帝，旸谷神王，三河四海、九江水帝，十二河源水府神仙诸灵官。三礼，各虔诚忏谢。
　　臣等伏闻，八海扶天，泛十洲於物外；九江控日，分六合於寰中。乾坤资运载之功，动植荷涵濡之德。潜包洞府，以统生灵。既司罪福之源，宜罄皈依之恳。今谨有黄箓大斋主某官某至心皈命扶桑大帝，旸谷神王，三河四海、九江水帝，十二河源水府神仙诸灵官。特乞开上善之仁，播灵长之泽。纳祯祥於帝阙，重辑河图；增寿纪於圣躬，求安海岳。惊波不作，品类成宁。次乞斋主某家九祖七玄，生天证道。出泉曲寒庭之境，造方壶圆峤之宫。见在宗亲，同沾景贶。降流福祚，洗涤灾愆。众善日新，群生俱泰。得道之后，升入无形。和与道合真。
　　经宝
　　臣等至心皈命太上三尊，十方众圣，至真无上三十六部尊经、真文宝符。三礼，各虔诚忏谢。
　　臣等伏闻，天地之前，混茫之首。玉京金阙，已弘大道之风；龙篆凤文，久阐重玄之教。初传天上，渐降人间。有长生不死之图，有利物安人之训。帝王宗之以布化；至士修之以升天。为万法之根源，实九流之宗本。所宜禀奉，以降休祥。今谨有黄箓大斋主某官某至心皈命三十六部尊经、真文宝符。特乞开大宥之恩，锡无疆之福。永匡圣运，幽赞鸿图。九重齐海岳之安，万国混车书之化。次乞斋主某家三师九祖，列丹简之善名；见在亲姻，除黑书之罪目。潜通秘诀，密证仙阶。禄寿维新，灾凶永息。飞沉动植，俱沐玄恩。得道之后，升入无形。和与道合真。
　　太上黄箓斋仪卷之四十三竟
　　#1『忏谢』二字原缺，据以下各节经文补。
　　太上黄箓斋仪卷之四十四
　　唐广成先生杜光庭集
　　安宅行道方忏
　　先众官列位於玄师前，立定
　　唱道
　　入户
　　旋行，上五方香东方为始
　　上御案香
　　上本位香
　　各礼师，存念如法
　　卫灵
　　晨精朗曜，紫烟御空。星坛焕映，
　　变化云宫。日魂月魄，离坎翼中。
　　金真啸命，龙虎辟酆。吉日行事，
　　八威鼓从。玉华罗敷，徘徊飞虹。
　　天光下盻，道炁丰隆。含灵普济，
　　庆流无穷。
　　鸣法鼓二十四通
　　无上三天玄元始三炁太上老君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神入意。愿得玉清道炁灵宝妙光下降，流入臣等身中，令臣所启，速达径御太上无极大道虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众、至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属、洞府真仙、太始五帝、灵宝威神、天上地下、一切真灵。臣等伏闻，大道融真，元皇御运。五文开教，三洞宣行。天尊垂广济之科，太上播无疆之泽。陶钧庶品，拯度群生。臣亿劫良因，被沐玄化。龙书凤纪，玉札琼篇。得以禀修，用祈升度。而告盟之始，约匡救为先。凡有所陈，不容寝绝。况奉词旨，敢不上闻。
　　读词
　　按如词言，情诚丹切。理宜开度，以副玄慈。窃惟五太之前，三灵分化。洎于下古，未杂浇漓。冬穴下巢，怀道抱德。各安所适，玄会无为。自数兆阴阳，象垂栋宇。吉凶善恶，倚伏相乘。顺之则代享祯祥，违之则人罹灾沴。圣人弘训，愍济为心。忏罪祈恩，俾崇斋直。臣等谨相携率，依按典仪。式建坛场，以祈福佑。以今某分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧上圣。清都莹质，紫极延祥。福被宸居，庆传帝业。比嵩衡而作固，与日月以齐明。太子诸王，承匡圣业。贤臣良辅，克赞谋猷。万国梯航，群生昭泰。今故烧香，归依师尊大圣众，至真之德，得道之后，升入无形。和与道合真。
　　以今某分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流某家九祖七玄，先灵幽爽。栖神绛苑，炼魄丹台。袭气每以登真，御云峤而托化。福资来裔，泽及存亡。克荷玄休，常承元吉。今故烧香，归依师尊大圣众，至真之德，得道之后，升入无形。和与道合真。
　　以今某分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。眷属宗亲，同兹祯贶。福延寿永，祸灭灾销。洎乎居宅龙神，阴阳将吏。迁功贸赏，加爵增勋。纳吉佑於中宫，荡灾凶於外域。今故烧香，归依师尊大圣众，至真之德，得道之后，升入无形。和与道合真。
　　礼方
　　臣等至心皈命东方无极太上灵宝天尊，青帝九炁天君，东乡神仙诸灵官。三礼，各虔诚忏谢。已后逐方仿此
　　忏悔
　　东方
　　臣等奉为斋主某仰谢，东方至真无极青帝九炁天君、青龙东斗角亢氐房心尾箕七星君、甲乙寅卯木德震神、少阳之气九夷老君、勾芒太皡春王正神、帝车帝辂帝舍岁星木官。仰虑居宅之所，犯触神明。负越禁忌，延致灾殃。今故烧香，皈命灵宝天尊。修斋行道，谢过祈恩。伏愿解除所犯，赐以福祥。销中央土气，一切灾凶。罪咎蠲平，灾衰静息。存亡俱泰，福寿维新。举家贞吉，动植沾荣。蒙如所请，仰荷玄恩。得道之后，升入无形。和与道合真。
　　南方
　　臣等奉为斋主某仰谢，南方至真无极赤帝三炁天君，朱鸟南斗井鬼柳星张翼轸七星君、丙丁巳午火德离神、太阳之气八蛮老君、祝融火帝荧惑夏神、帝车帝辂帝舍螣蛇九紫阴阳众神。仰虑居宅之所，犯触神明。负违禁忌，延致灾殃。今故烧香，皈命灵宝天尊。修斋行道，谢过祈恩。伏愿解除所犯，赐以安宁。销西方金气，一切灾凶。罪咎蠲平，灾衰静息。存亡俱泰，福寿维新。举家贞吉，眷属沾荣。蒙如所请，仰荷玄恩。得道之后，升入无形。和与道合真。
　　西方
　　臣等奉为斋主某仰谢，西方至真无极白帝七炁天君、白兽西斗奎娄胃昴毕觜参七星君、庚辛申酉金德兑神、少阴之气六戎老君、蓐收少皡太白秋神、帝车帝辂帝舍咸池刑杀阴阳众神。仰虑居宅之所，犯触神明。负违禁忌，延致灾殃。今故烧香，皈命灵宝天尊。修斋行道，谢过祈恩。伏愿解除所犯，赐以安宁。销东方木气，一切灾凶。罪咎蠲平，灾衰静息。存亡俱泰，眷属乂安。举家贞吉，福寿维新。蒙如所请，仰荷玄恩。得道之后，升入无形。和与道合真。
　　北方
　　臣等奉为斋主某仰谢，北方至真无极黑帝五炁天君、玄武北斗斗牛女虚危室壁七星君、壬癸亥子水德坎神、太阴之气玄枵辰星五狄老君、玄冥颛顼冬神水官，太一刑杀阴阳正神。仰虑居宅之所，犯触明灵。负违禁忌，延致灾殃。今故烧香，皈命灵宝天尊。修斋行道，谢过祈恩。伏愿解除南方火气，一切灾凶。罪咎蠲平，灾衰宁息。存亡俱泰，眷属乂安。举家贞吉，福寿维新。蒙如所请，仰荷玄恩。得道之后，升入无形。和与道合真。
　　东北方
　　臣等奉为斋主某仰谢，东北方至真无极梵炁天君，下谢艮宫土府太阴之神，魁罡刑破四杀神君。仰虑居宅之所，犯触明灵。负违禁忌，延致灾殃。今故烧香，皈命灵宝天尊。修斋行道，谢过祈恩。乞罪随忏灭，福与愿来。触犯之愆，咸使除荡。存亡俱泰，福寿增延。举家贞吉，蠢动沾荣。蒙如所启，仰荷玄恩。得道之后，升入无形。和与道合真。
　　东南方
　　臣等奉为斋主某仰谢，东南方至真无极梵炁天君，下谢风宫地户招摇巽神、三刑四杀六辛神君。仰虑居宅之所，犯触明灵。违犯禁忌，延致灾殃，今故烧香，皈命灵宝天尊。修斋行道，谢过祈恩。乞罪随忏灭，福与愿来。众恶蠲销，千灾荡散。存亡俱泰，禄寿维新。眷属安宁，子孙昌盛。蒙如所启，仰荷玄恩。得道之后，升入无形。和与道合真。
　　西南方
