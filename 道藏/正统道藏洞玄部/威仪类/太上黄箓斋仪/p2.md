<!-- { "loadSidebar": true } -->
　　臣等志心稽首礼，太上无极大道。
　　臣等志心稽首礼，三十六部尊经。
　　臣等志心稽首礼，玄中大法师。
　　重称法位
　　具位某谨同诚上启太上无极大道元始天尊，太上大道君，太上老君，十方无极大道、道德众圣、天尊至真，太帝天帝，三十六部尊经，玄中大法师，上相上宰、四司五帝，三界官属，一切真灵。臣等陶质二仪，植因万劫。叨承道化，未悟至真。徒以偑奉玄经，宗修秘於。功未加於动植，过已积於丘林。常惧运终，受责幽夜。而告盟之日，以弘济为先，宣道度人，佐国行化。冀伸微效，以副元慈。今斋主皈命上真，虔诚大道。上惟国祚，爰及存亡。报君亲煦育之恩，念幽夜轮回之苦。赍持信誓，崇建道场。谢已往之愆瑕，所将来之福祉。翘懃恳款，敢不上闻。是用率励法徒，按依科格。施坛列纂，法地象天。沥恳上玄，冥心至圣。伏冀虚无大道，寥廓高尊。悯鉴丹诚，滂流玄泽。勑四司五帝、三界威灵，垂变化之功，拂烟云而降祉；播昭彰之力，随祈忏以齐临。开重泉积夜之庭，释幽狱穷魂之苦。出离阴府，超翥天衢。悟法闻经，参玄证道。斋主某家，九亲眷属，过往见存。三业罪消，六尘障灭。天罗地网，不为三命之灾，暗曜明星，永息五行之厄。神真佑护，福寿增延。上冀国祚无疆，帝图永镇。圣躬万寿，比山岳以巍峨；睿泽滂流，配沧溟而浩荡。万方柔顺，八极昭融。三光循轨於元天，百谷滋丰於率土。境无烽燧，俗有讴歌。天下太平，群生遂性。洎诸幽显，普及沉潜。齐陟真阶，俱升福岸。上明天尊广济之择，下副臣等归命之诚。谨启以闻。
　　发念
　　一念天地交泰，二念日月贞明，三念阴阳顺序，四念国土安宁，五念帝王景祚，六念宰辅忠贞，七念万姓安乐，八念百谷丰盈，九念幽途离苦，十念大道兴行。
　　复炉
　　香官使者、左右龙虎君，侍香诸灵官，当令臣行道之所，自然生金液丹碧芝英。百灵众真，交会在此，香火炉前。十方仙童玉女，侍卫香烟，传奏臣向来所启，径达至真无极大道玉皇上帝御前。礼三拜
　　出堂颂
　　夙世恩德报，道心超然发。身飞升仙都，七祖咸解脱。
　　出户咒法师於地户，叩齿三通，咒曰
　　出阴入阳，万神开张。关启事毕，请闭皇房。侍靖玉女，明备神宫。毕便出户，右几先出。
　　回师
　　监斋纠过
　　朝仪事毕，众官普揖
　　太上黄箓斋仪卷之一竟
　　太上黄箓斋仪卷之二
　　唐广成先生杜光庭集
　　第一日中分行道
　　入户
　　各礼师，存念如法
　　卫灵
　　谣歌空洞，帝君守坛。五帝校录，
　　受符三官。备卫四门，束魔去奸。
　　流铃掷火，除秽焚残。身佩金书，
　　炼液芝颜。玄虚素合，心动三关。
　　骑龙跨鹤，控虬乘鸾。众星守舍，
　　千魔不干。道炁常存，万仙永安。
　　鸣法鼓二十四通
　　无上三天玄元始三炁太上老君，召出臣等身中三五功曹、左右官使者、侍香金童、传言玉女、五帝直符直日香官各三十六人出。当召此间土地里域真官正神，速出关启。臣今正尔烧香，奉为某官某乙为国为家，修建无上黄箓大斋若干日夜。愿得太上十方正真生炁，降流臣等身中，所启速达上御至真无极大道玉皇上帝御前。
　　各称法位
　　上清玄都弟子臣，某等同诚上启虚无自然元始天尊，无极大道太上大道君，大圣祖高上大道金阙玄元天皇大帝、太上老君，太上丈人，无上玄老，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，玄中大法师，三界官属，一切真灵。臣闻，至道圆通，天真广济。垂教於希夷之表，融神於造化之前。笼万有以陶钧，御三乘而启导。圣人贻则，上士勤修。佐国化人，以慈为本。臣获依秘妙，叨佩正真。过积丘陵，功无尘露。诚宜循省，以自检修。而受法之初，告盟之始，玄科有约，济物为先。凡所叩祈，理宜关奏。况奉词旨，敢不上闻。
　　读词
　　按如词旨，诚切修崇。为国为家，并兼存殁。谨依科法，虔立坛场。然灯烧香，转经行道。冀因精恳，俾获感通。以今中分行道，运兹初捻上香，归身归神归命大道，臣等首体投地，归命太上三尊。愿以是功德，先资宗庙社稷。尊灵宴处，玉清流祥。宝祚二仪，齐永万国。朝宗皇帝，继圣禹汤，蹑踪轩皡。寿延北极，祚等束瞑。妃后诸王，辅成睿化。贤臣良佐，匡佑丕图。偃革垂绅，克昌道运。今故烧香，自归依师尊大圣众，至真之德，得道之后，升入无形。与道合真。
　　以今中分行道，运兹二捻上香，归身归神归命大道，臣等首体投地，归命太上尊经。愿以是功德，归流斋主某家九祖神仪，七玄幽识。超离阴府，游神碧落之天；升度寒庭，蜕质丹陵之境。今故烧香，归依师尊大圣众，至真之德，得道之后，升入无形。与道合真。
　　以今落景行道，运兹三捻上香，归身归神归命大道，臣等首体投地，归命太上三师。愿以是功德，徧及群生，遐均有识。俱超昏滞，咸契正真。斋主某家九亲族属，惟新景福，克荷神功。寿禄内延，灾凶外息。三涂九夜，六趣四生。同沐玄恩，普沾真佑。今故烧香，归依师尊大圣众，至真之德，得道之后，升入无形。与道合真。
　　礼方
　　忏悔
　　步虚
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫犹未始。
　　三启
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣，某等重伸上启太上无极大道至真，无上三十六部尊经天尊，至真大帝天帝，玉辅上宰四极真人，玄中大法师，三界内外，一切真灵。臣以兆劫植因，亿龄传庆。叨逢妙化，幸造法门。披盻真经，探求圣旨。窃闻祈真降圣，必在立功。佐国济时，所宜弘化。宣扬要道，敷赞玄科。斋戒以达真灵，精诚以祈福佑。今斋主某志惟修奉，冀感祯祥，沥恳玄坛，冥心紫府。所冀天尊大圣、太上众真，下纳精虔，广垂福祉。使帝图悠久，圣历遐延。文轨大同，梯航毕集。星辰合度，风雨顺时。兵革不兴，休祯允萃。元臣良佐，齐八极以增龄；内屏外藩，并九河而注福。光宣舜日，云荐尧阶。雨露洒於九围，祯贶覃於万国。斋主家幽明蒙惠，存殁咸安。开玉历以增年，续金编而纪善。六亲和泰，众美同臻。下及三涂，旁该庶类。寒庭长夜之境，酆都地狱之中。睹太上之慈光，沐天真之法力。并蒙开度，俱出幽沉。蠢动生灵，飞潜异质。道风遐扇，惠雨普沾。尽获安宁，克登寿域。上明天尊广济之施，下副臣等归命之诚。谨启以闻。
　　发愿
　　一愿大道淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存元忧。
　　二愿诸天结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠逮有生。保劫长存，亿劫不倾。
　　三愿土地覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月二景高明。无有孛蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云结炁聚烟。飞空高澄，荫覆玄玄。隐财无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨流洒无穷。普加施泄，受其发扬。万物滋生，国储民丰。
　　九愿五岳各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王国土日昌。四镇安睦，兵革不扬。天人歌唱，吉应来翔。敷教济济，威化洋祥。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，香火炉前。令修斋弟子某存亡受福，幽显沾恩。十方仙童玉女，侍卫香烟，传奏臣向来所启，速达径御至真无极大道玉皇上帝御前。
　　出户
　　太上黄箓斋仪卷之二竟
　　太上黄箓斋仪卷之三
　　唐广成先生杜光庭集
　　第一日落景行道
　　入户
　　各礼师，存念如法
　　卫灵
　　神光朗耀，瑞炁雨旋。箕斗澄辉，
　　芝宇晏然。玉眸金真，宝坛纯乾。
　　变夜作昼，回子午前。太华流彩，
　　丹凤飞圆。息魔灭奸，高步祥烟。
　　天真并集，齐到帝前。
　　鸣法鼓二十四通
　　无上三天玄元始三炁太上老君，召出臣等身中三五功曹、左右官使者、侍香金童、传言玉女、五帝直符直日香官，各三十六人出。当召此间土地里域，真官正神，速出关启。臣今正尔烧香，奉为某官某乙为国为家，奉修无上黄箓大斋若干日夜。以今第一日落景登坛，烧香行道。愿得太上十方正真生炁，降流臣等身中，令臣所启之诚，速达径御至真无极大道昊天玉皇上帝御前。
　　各称法位
　　上清玄都弟子臣，某等同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，玄中大法师，东岳上卿司命真君，西极总真王君，太平下教二十四真人，名山洞府得道神仙，三界应感一切真灵。臣等幸以宿因，躬逢道化。师资开度，得入法门。佩服经图，遵修戒箓。未能凝神，林谷养志。烟霞荏苒，光阴栖迟。朝市窃寻经旨，以济物为先。凡有归心，理宜关奏。尸奉词旨，敢不上闻。
　　读词
