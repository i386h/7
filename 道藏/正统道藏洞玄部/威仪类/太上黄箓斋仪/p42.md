<!-- { "loadSidebar": true } -->
　　道场众等人，各运心归命三宝一切念众官揖玄师，次唱无上诸功德名号，随意普念
　　次华夏引，升坛
　　次入户咒，升天门，上香。至本位，立定
　　次唱三归依，三首讫，都讲唱
　　道场众等执简当心，平坐如法。众官坐定，又唱赞咏如法。
　　次作宿命赞讫，行香，行经，赞毕
　　次又唱，静念如法
　　次法师存念
　　次念功德名号毕
　　次又唱，请转法轮
　　次众官转经，候终一卷。都讲击磬，侍经收经。次吟送经赞毕，又吟解座赞又毕
　　次叹经功德。次一人叹经，或依古叹，或有新文，任时所用
　　次吟闲经赞三首
　　次旋行，吟七真赞。或七首、八首、五首、三首、一道讫
　　次学仙，出坛
　　次出户咒
　　次於玄师前，作回向赞毕。唱曰法事毕，众官复位
　　次散归斋堂，如常仪。三日、五日、七日之中，或行礼灯法事，候落景行道出坛之时，众官於地户列斑定，法师或法职一人，执科宣说拜咒，一如文仪。至毕，即学仙赞，引至玄师前。旧法，巡於灯下咒。今虑繁并，只於地户，望坛中三尊太上，遥拜咒之，亦甚允当。斋法既意，即於明日丑时，或其日亥后，众官於玄师前，列斑定。都讲次唱曰
　　道场众等人，各运心归命三宝一切念
　　次念功德赞，引入户，升坛上，
　　十方香御案本位并讫
　　次唱，各礼师，存念如法
　　次卫灵
　　次唱，鸣法鼓二十四通
　　次发炉
　　次唱，各称法位
　　次上香
　　次唱，至心归命东方无极太上灵宝天尊十方同
　　次归命忏悔
　　次三业忏
　　次三启
　　至心稽首，太上无极大道。
　　至心稽首，三十六部尊经。
　　至心稽首，玄中大法师。
　　次旋行
　　次收五真文东方、南方、西方、北方、中方并、宣文了
　　次咒真文
　　次唱，重称法位
　　次上香，长跪
　　次拜表
　　次露表
　　次遣表
　　次存神，起再礼
　　次封表
　　次引表於天门，焚之
　　次内官
　　次都讲唱十二愿
　　次法师复炉
　　次知磬举出堂颂，众和，引出坛
　　次法师一拜
　　次引至静默堂序立
　　次法师上香，启白
　　次知磬举向来颂，众和之
　　次知磬云朝修事毕，众官普揖
　　次设醮，散如常仪
　　太上黄箓斋仪卷之五十三竟
　　太上黄箓斋仪卷之五十四
　　唐广成先生杜光庭删
　　镇坛真文玉诀
　　真文赤书安镇法
　　出《灵宝玉诀经》
　　经曰：元始五老，太上大道君，上帝高尊，十方大神，会於南丹洞阳上馆，坐明珠七色宝座。时有五帝大圣、玄和玉女及诸真人大仙，五万二千五百众，同来诣座。天洒香花，神龙伎乐。无鞅数众，紫云四敷，三景齐明。天元合庆，众真齐驾。道君轸念，欲度众生，是男是女，好愿至人。咸使得见灵宝出法，亦有善心来归法门。由尔前生万劫，已奉至真。功满德足，致生道世。值遇法兴，今当为尔，解说疑滞。十二部经，谓中法洞玄一十二部也。使尔救度十方，诸天人民。勤为用心，勿使魔言。光庭曰：在昔元始天尊，混元既判，三炁开图。以大道元精真一之气，化为灵宝；赤书凝结成文，降於五方。以镇安天地，招真命灵。故云天地得之以安镇，日月得之以光明。鬼神得之以开度，人民得之以长生。真文垂之於世，上销天灾，保镇帝王；下禳毒害，以度兆民。制伏神鬼，拯拔沈沦，无所不为也。经云，无文不光，无文不明，无文不立，无文不成，无文不度，无文不生是也。又云，赤书玉字，八威龙文。保制劫运，使天长存。此灵宝五篇、真文之妙用也。故能正天分度，调和阴阳。开度飞爽，保卫帝王。拯沦济溺，通幽达明。和冤释咎，却死延生。生死之苦，无不救之。当建斋之时，以真文玉字，安镇五方。解坛事毕，收文焚之。散灰青烟之中，具如玉诀之法。或学士修真，自祈度世。记名仙品，永离鬼宫。当以三元八节、甲子本命之日，书文玉简，投诸名山，除宿世罪簿。言名上天，事事三过诸天。三官九府，记其善功。上天右别，万神敬护。五帝侍卫，三界司迎。千魔万精，不敢妄干。经曰，志愿坚固。触向咸成。七祖父母，上生天官。生死福庆，影响相酬也。
　　太上灵宝真文东方青帝君符命第一
　　东方玉字，二十四字。学仙之士，以立春日，朱书持之，或投名山。
　　东方九气，始皇青天。碧霞郁垒，中有老人。总校图箓，摄气举仙。
　　又三十二字，主灾星临照。朱书青纸，上露庭中九日，持之销灾。修黄箓，以镇东方。依后咒文行之。
　　岁星辅肝，角亢镇真。氐房心尾，四景回旋。箕主七辰，正斗明轮。承气捕非，扫除灾群。
　　又三十二字，主制鬼魔。朱书黑纸上，向东北。持之妖灭鬼伏。并依咒文行之。
　　东山神咒，摄召九天。赤书符命，制会酆山。束魔送鬼，所诛无蠲。悉诣木宫，敢有稽延。
　　又三十二字，主摄东海水帝。遇大水之灾，及度大水，召龙摄精，黄书青纸上。依后咒行之。投文水中，身度其灾。河伯奉迎。
　　下制东河，溟海水神。大劫洪灾，蛟龙负身。水府开道，通径百千。上帝赤文，风火无间。
　　太上灵宝真文南方赤帝君符命第二
　　南方玉字，三十二字，主神仙图箓。学仙之士，以立夏甲子本命之日，朱书简文，投於名山，名入仙籍，神仙长生矣。
　　南方丹天，赤帝玉堂。中有大神，号曰赤皇。上灾流烟，三气勃光。神仙受命，应会太阳。
　　又三十二字，主摄南方诸星宿。变易之灾用之，及镇黄箓斋坛。朱书青纸上，行之天文复位，天灾自消矣。
　　荧惑辅心，井鬼守房。柳星张翼，抗御四乡。轸主七宿，回转天常。召运促会，正道驿行。
　　又四十字，主制天魔鬼神。黄书赤木刺上，行之鬼魔伏灭矣。
　　赤文命灵，北摄酆山。速送魔宗，斩灭邪根。符校所讨，明列罪源。南山神咒，威伏八方。群妖灭爽，万试摧亡。
　　又四十八字，主制水灾。召南海水帝，蛟龙万精。黄书青纸上，水官奉迎。
　　南方水帝，太伯龙王。神咒流行，普扫不祥。洪水飞灾，上召蛟龙。开除水径。千道万通。敢有干试，摄送火宫。赤书所告，莫有不从。.
　　太上灵宝真文中央黄帝君符命第三
　　中央玉字，四十字，主神仙图箓。学仙之士，以本命甲子、春分、秋分、夏至、冬至之日，朱书服之，或投名山，名入仙籍矣。
　　中央总灵，黄上天元。始生五老，中皇高尊。黄中总气，统摄无穷。镇星吐辉，流炼神宫。勑摄北帝，遏塞鬼门。剪除不祥，莫有当前。
　　又四十八字，主摄水灾。召北海水帝，万精蛟龙。黄书青纸上，行之。
　　中山神呎，召龙上云。制会黄河，九水河源。不得急纵，善恶悉分。千妖万奸，上对帝君。莫有干试，太阳激焚。赤书玉字，宣告普闻。
　　太上灵宝真文西方白帝君符命第四
　　西方玉字，四十八字，主神仙图箓。学仙之士，以本命甲子、立秋之日，书文服之，白书白刺上，投之名山，名上仙籍矣。
　　西方素天，白帝七门。金灵皓映，太华流氛。白石峨峨，七气氤氲。上有始生，皇老大神。总领肺气，主校九天。检定图箓，制召上仙。
　　又二十四字，主西方灾星变异。及镇斋坛，朱书青纸上，行之星宿复位，天灾自消矣。
　　太白检肺，奎娄守魂。胃昂毕觜，王制七关。参总斗魁，受符北元。
　　又一十六字，主摄六天鬼气，金精万妖。行此法者，黑书白木刺上，制西方鬼魔，皆自伏灭矣。
　　赤书玉字，九天正文。摄召万气，普归帝君。
　　又四十八字，主摄西海水帝，水中万精。召云龙，以度水灾。黄书青纸上，万精立制，水官奉迎。
　　西方神咒，八威七传。符水上龙，召山送云。在此校录，同到帝门。辅卫上真，斩灭邪源。若有不祥，截以金关。赤书符命，风火驿传。
　　太上灵宝真文北方黑帝君符命第五
　　北方玉字，四十字，主神仙图箓。学仙之士，以立冬、本命甲子之日，丹书佩又黑书白刺上，投之名山，名上仙籍矣。
　　北方玄天，五气俳徊。中有黑帝，双皇太微。总领符命，仙炼八威。青裙羽，龙文凤衣。上帝所举，制到玉阶。
　　又三十二字，主妖星照临，及镇斋坛。朱书青纸上，行之。
　　北辰辅肾，斗牛卫扉。女虚危室，豁落四开。壁总七星，执凶纠非。却灾扫秽，明道洞辉。
　　又二十四字，摄天魔，乃北方鬼神。青书黑纸上，行之鬼魔摧伏矣。
　　北山神咒，激阳起雷。流铃焕落，玃天振威。北酆所部，万妖灭摧。
　　又二十四字，制水灾。黄书黑纸上，摄北海水帝，制蛟龙万精矣。
　　九河倾讫，鸟母群飞。蛟龙通道，水脉洞开。赤文玉书，驿龙风驰。
　　灵宝投真文，及吞服真文。并拔度九祖，身求神仙，叩齿十二通。咒曰，玄上高灵，元始尊神。大圣徘佪，万真临轩。三景散辉，庆云四陈。上告玄图，推算九天。今日启愿，玄刺灵山。丹书赤字，自然真文。上告五帝，记名玉篇。万神监映，日月盟言。愿度愿生，愿神愿仙。天地星宿，玄照我身。三官九府，五岳大神。普告无穷削除罪根。元始大明，莫不纳言。七祖幽魂，受福自然。三涂五苦，永离八难。得与三景，同辉紫晨。轮转不灭身得飞仙。毕，投刺於绝岩之中，散香於灵山之上。又叩齿三通。咒曰，元始告命，仙名已书。三官九府，罪莫不除。散香五帝，告盟太虚。请如所陈，万劫长居。
　　元始五老，禳星宿客灾，明天分度，登斋安镇真文玉诀
