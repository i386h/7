<!-- { "loadSidebar": true } -->
　　臣等至心稽首礼，玄中大法师。
　　重称法位
　　具位臣某谨重伸上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师，上相上宰、四司五帝，三界官属一切真灵。臣闻，至圣垂慈，开八门而拯苦；真经演化，布三洞以度人。惠溥幽明，泽周天地。得缘斯旨，遂罄丹诚。弘道立功，用裨明训。斋主某以亡灵陶形敻古，禀气初天。从无始以来，洎于今日。随化机之运，惑梦境之中。六识起尘，十缠迷性。易生罪咎，旋积过尤。或犯触真灵。或旁干禁忌，上违天道，下爽地冥。或故杀误伤，贪财害义。亏慈让之德，失礼乐之和。侵暴生灵，损伤物命。罪结三官之府，名遍五帝之司。身殁以来。虑成报对。或阴关拘滞。或异趣飘沦。长夜冥冥，无由济拔。是敢束心祷福，沥恳祈天。纹缯效请命之仪，龙彩备迁神之信。然九幽神灯，照烛长夜；礼十方睿号，开济重阴。上告诸天，下关诸地。及五岳罗酆之境，三涂六趣之乡。惠露息於焦劳，慈风蠲其热恼。使冤仇和释，债讼消平。焚黑薄於酆山，刻丹篇於南极。千愆万过，咸赐荡除。炼神流火之庭，莹魄少阴之阙。上生仙品，乘化天衢。然愿三景，着明二仪。交泰五兵，戢息百谷。滋丰天祚，遐长圣寿。延永龙神，幽赞风雨。均调蠢类有生，咸蒙全育；某家存亡受福，眷属沾荣。泉府冥津，并登真果。上明天尊大慈之泽，下副臣等归命之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦自修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日月齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国主日昌。四镇安睦，兵革不扬。天人歌唱，吉应来翔。敷教济济，威化扬扬。兆庶称庆，长乐未央。
　　十二愿，蝖飞蠢动，已生未生。咸蒙安全，普得生成。皆见元气，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，香案炉前。令臣学道得道，求仙得仙。十方仙童玉女，接侍香烟，传臣向来所启之言，速达径御太上无极大道虚无自然金阙玉陛下。
　　出户
　　太上黄箓斋仪卷之三十八竟
　　太上黄箓斋仪卷之三十九
　　唐广成先生杜光庭集
　　迁拔落景行道
　　入户
　　各礼师，存念如法
　　卫灵
　　五星高曜，瑞气飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁周流。
　　神光照夜，阴翳俱收。万神降格，
　　扇景乘飙。群生咸遂，惠遍神州。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今落景烧香行道入意，愿得玉清道炁灵宝妙光下降，流入臣等身中，令臣所启，速达径御太上元极大道虚无自然金阙玉陛下。
　　各称法位
　　具位臣某谨同诚上启虚无自然元始天尊，无极大道太上大道君，太上老君，无上玄老，十方已得道大圣众至真诸君丈人，三十六天帝君，玉虚上帝，玉帝大帝、东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等获以福阶，遭逢道运。金书演教，玉简开图。佩服灵文，遵承妙训。窃惟虚皇立极，太上悬科。惠及幽明，恩沾生死。北酆夜府，神光垂照烛之慈；南霍仙庭，真格示超升之品。粤自亿劫，以及兹辰。灵泽洒其尘劳，法舟济其沦溺。拯生度死，佐国利人。妙楗玄枢，人天蒙佑。臣等思弘秘赜，迁护存亡。凡有所祈，理宜关奏。况奉词旨，敢不上闻。
　　读词
　　按如词言，事形广济。斋主某诚深修奉，志切追崇。拯幽夜之庭，痛穷泉之苦。虔诚斋荐，冀获感通。臣等按灵宝尊经，明真上品。启琅函玉匮，拯幽夜沉沦。依飞天神人，说罪福缘；对披度科典，开设坛场。缯烛香花，质心效信。列词腾款，关告诸天。所期福被阴冥，惠覃家国。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗庙先灵，超神三境。帝王国主，比德二仪。凤历延洪，龙图遐永。天元朗晏，地纪安宁。风雨顺时，生灵康泰。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某，九世七玄，亿曾万祖。先亡后逝，一切魂灵。六趣幽沉，三涂苦爽。并愿释愆地简，削罪阴曹。炼魄洞阳，生神丹霍。冰泉夜府，永无报对之劳；地狱冥关，尽化清凉之境。冤仇和释，债讼消平。利佑见存，克蒙贞吉。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流率土有生，普天含识。俱承应佑，各遂安宁。洎乎六道轮回，九阴拘执。神辉普照，离苦生天。圣力遐沾，闻经悟道。斋主某家六姻五族，内外亲缘。恒福所资，灾缠弭息。斋功所及，罪咎蠲消。寿禄增延，祯祥臻萃。含灵蠢动，一切众生。共荷鸿休，咸登道域。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，重伸上启太上无极大道元始天尊，太上大道君，太上老君，十方无极大道道德众圣天尊至真，大帝天帝，天师君，上相上宰、四司五帝，三十六部尊经，玄中大法师，三界应感一切真灵。臣等获以凡微，参奉大法。三乘演化，至道开光。龙篆凤书，天章玉诀。咸蒙禀受，克遂遵行。未能匿景幽林，栖神世表。以希高举，谢绝尘寰。而与俗沉浮，混同常品。愆非旋积，修奉不专。徒以弘赞教仪，敷扬妙训。度人济物，佐国立功。冀罄丹诚，仰助玄化。普令一切，咸入法门。开庆存亡，拯护幽显。今斋主某誊词列款，赍信效心。依按典仪，奉修斋直。露恳三光之下，投诚万圣之前。然九幽神灯，照三涂罪苦。破彼昏暗，开诸光明。行道转经，虔诚忏悔。仰虑亡灵神识，无数劫来。舍身受身，循环报质。或生天上。或诞人间。或处中华。或居异域。或贵或贱，或富或贫。或不悟善因。或不逢正法。或执信邪妄，轻毁正真。或妬贤明，诽谤良善。或邪行曲径，冒利贪财。绝人种亲，离人恩爱。伤残物命，淫祀杀生。危人自安，害他利己。十恶三业，兴造罪根。肆意任情，繁奢无度。或钓川弋宿，焚林竭山。刑法非宜，杀伤乖理。或为臣不忠，秽慢三光，呵忿雷雨。不敬天地，不畏神明。积行所为，罪条无量。或前冤未解，宿债未原。往报未祛，深殃未忏，身殁之后，流曳三官。痛毒备婴，魂神幽闭。在穷泉之下，地狱之中。一沉永夜，生道断绝。动经亿劫，开度无由。或受幽囚，或充考掠。负山运石，摙汲溟波。走电驱雷，辛勤无息。冥冥受报，望返何期。自非大道开恩，天尊愍护。负斯痛恼，忏拔无阶。以今一念至诚，洗心归向。无边之苦，并乞赦除。伏冀历劫种亲，亿曾魂爽。垂兹胜福，咸得生天。坟冢安全，注讼宁息。九泉罢考，幽夜光明。六道四生，含灵抱识。俱登福岸，齐契正真。上愿道化兴行，二仪贞静。三光朗曜，帝业遐昌。文轨大同，烽烟罢戢。干戈疫毒，水火旱蝗。无挠黎元，无侵境域。俗臻富寿，化洽和平。斋主某家眷属六亲，常承玄佑。千灾殄息，万善资熏。所启所祈，克蒙御达。所首所谢，皆获感通。上明天尊慈施之泽，下副臣等忏谢之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，洞案炉前。令臣学道得道，求仙得仙。十方仙童玉女，接侍香烟，传臣向来所启之言，速达径御太上无极大道金阙玉陛下。
　　出户
　　太上黄箓斋仪卷之三十九竟
　　太上黄箓斋仪卷之四十
