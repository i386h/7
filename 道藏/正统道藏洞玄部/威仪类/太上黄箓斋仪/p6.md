<!-- { "loadSidebar": true } -->
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流某家九玄九祖，一切幽灵。落罪录於酆都，炼魂神於南霍。殃销累劫，永超五苦之乡；罪灭无穷，开度四迷之域。寒庭夜苦，咸睹光明。今故烧香，归依师尊大圣众，至真之德，得道之后，升入无形。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，奉福某家洎诸眷属。龟台注算，凤箓增年。五浊云销，四魔烟灭。福延无极，祸息未形。旁及群生，徧该含识。尽出轮回之果，咸登富寿之乡。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚
　　严我九龙驾，乘虚以逍遥。八天如指掌，六合何足辽。众真诵洞玄，太上唱清谣。香华随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　三启
　　三礼
　　臣等至心稽首礼，太上无极大道。
　　臣等至心稽首体，三十六部尊经。
　　臣等至心稽首体，玄中大法师。
　　董称法位
　　上清玄都弟子臣，某等，谨同诚上启太上无极大道太上三尊，十方大圣，三十六部尊经，玄中大法师，上相上宰，四司五帝，三界官属，一切尊灵。臣等被沐玄功，钦承道化。师资开度，参佩宝文。三洞玉经，九清秘箓。度世长生之旨，升天久视之书。所宜抗志烟岩，栖神灵谷。自期腾翥，谢绝纷华而迹处尘昏，行乖高蹈。未能斋心洞府，隐景林泉。动涉罪因，若履冰薄而告盟之首，约在度人。佐国立功，上裨玄教。凡有祈向，因敢披陈。某将报君亲之重恩，仰希家国之清泰。载虔丹恳，伫降洪休。灯烛香华，表诚三界。纹缯法信，腾欵诸天。伏惟大圣高尊，垂慈鉴映。勑三官五帝、九府四司，开泉曲幽扃，赦长河苦爽。九玄神识，俱出重阴。沐浴灵津，逍遥天路。十仙汲引，众圣津梁。悟道闻经，永出生死。某家亲姻眷属，享福无穷。惠泽所资，并蒙元吉。即使天无谪役，冰绝盟言。鬼息殃流，地销简对。酆山地狱，岱岳泉关。注讼不兴，福嗣安泰。上愿风雨昭朗，日月贞华。天有景星，人无疵疠。圣图延永，大业兴昌。百谷丰登，五兵偃戢。时和俗阜，国富家宁。九夜三涂，有生含识。咸承妙训，同契无为。上明天尊弘济之泽，下副臣等虔奉之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦自修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天安宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安靖。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿扛海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受肠之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，香火炉前。伏愿存亡受福，家国沾恩。十方仙童玉女，侍卫香烟，传奏臣向来所启，径达至真无极大道玉皇上帝御前。
　　出户
　　太上黄箓斋仪卷之八竟
　　太上黄箓斋仪卷之九
　　唐广成先生杜光庭集
　　第三日落景行道
　　入户
　　各礼师，存念如法
　　卫灵
　　玄阴七灵，九炁合形。魂精魄爽，
　　二景回轮。飞光赫奕，焕耀长春。
　　日月吐晖，回合华英。大梵流布，
　　奔飞火铃。魔王受事，朝谒帝京。
　　含灵普济，广惠幽冥。玉文敷告，
　　万熙腾升。
　　呜法鼓二十四通
　　无上三天玄元始三炁太上老君，召出臣等身中，三五功曹、左右官使者左右捧香驿龙骑吏、侍香金童、传言玉女、五帝真符直日香官，各三十六人出。当召此间土地里域，真官正神，速出关奏。臣今正尔烧香，奉为某官某乙为国为家，奉修无上黄箓大斋若干日夜。以今第三日落景升坛朝真行道，愿得太上十方正真生炁，降流臣等身中，所启速达上御至真无极大道玉皇上帝御前。
　　各称法位
　　上清玄都弟子臣，某等谨同诚上启虚无自然元始天尊，无极大道太上大道君，圣祖高上大道金阙玄元天皇大帝、太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，东卿司命太元真人，西极总真王君，太平下教二十四真人，五岳灵宫、神仙得道，三界应感1 切真灵。臣等伏闻，玄微大道，包三界以凝真；渺邈玄风，冠万法以垂化。臣等幸资善贶，获奉宝经。三境龙书，八天凤篆。役召征命，延真降灵。未能绝尚幽林，自新升度；所宜宣弘妙训，敷阐法音。上佐帝王，普福寰海。凡有所向，敢不上闻。
　　读词
　　按如词言，义深虔奉。上惟家国，希降福祥。赍信列词，披心请命。罄丹诚於下土，仰万圣於上玄。臣等辄率法流，按依经旨，澡神静念，注想希微。崇设斋坛，转经行道。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，道体投地，仰依太上三尊。愿以是功德，上资宗庙先圣，社稷尊灵。宴处玄都，福流皇极。瑶图遐永，大宝克昌。皇帝圣德宸居，天长地久。寿逾嵩镇，泽广沧溟。接袂成康，抚肩尧禹。后妃吁六宫之庆，诸王传万乘之荣。朝野忠贞，藩垣辑睦。庶寮百揆，匡赞洪基。海外寰中，俱登寿域。今故烧香，归依师尊大圣众，至真之德，得道之后，升入无形。臣与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流某家九玄七祖，一切幽仪。高步莲台，游神仙府。九龙符命，落酆都罪目之书；五帝监盟，勒玉简生名之品。飞翔三界，轮转十华。垂福传休，永光来裔。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，奉福某家，眷属亲缘，同跻胜善。崇山比福，巨海齐年。承忠孝之风，吁温恭之美。群灾弭息，万行熏修。同学至人，三师四友。该罗有识，周徧含灵。俱沐玄功，咸升福岸。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　天真帝一宫，蔼蔼冠耀灵。流焕法轮纲，旋空入无形。虚皇抚云傲，众真诵洞经。高仙凛手赞，弥劫保利贞。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣，某等，谨重诚上启太上无极大道元始天尊，太上大道君，太上老君，道德众圣天尊，至真太帝天帝，三十六部尊经，玄中大法师，玉辅上宰、四极真王、三界五帝、名山洞府，随机应感，一切真灵。臣等宿以善缘，转轮道域。钦承至道，参佩玄经。值元始开图，灵书演教。泽流万品，神表五方。得涉玄津，仰探冥奥。但以天章秘重，修尚深微。所宜幽阜栖身，穷岩炼质。而从容宇内，荏苒尘寰。思建善功，以酬天庆。济人助国，用福群生。弟子某仰虑前因，逮于累劫。九玄七祖，一切种亲。三业内资，六情旁构。五声伐耳，万类荡心。鼻悦芳香，口甘珍膳。身耽华丽，性溺繁奢。目滞色根，意迷邪境。六尘六欲，障清净之法门；十苦十缠，隔希微之道本。以兹众罪，留滞三涂。咎结重阴，魂拘长夜。未蒙懈赦，犹处幽关。伏闻元始天尊，大慈广济。迥光三界；游观八门。睹罪福之因缘，垂拯拔之科格。是敢赍持法信，崇启道场。忏罪祈恩，按灵仙之品目；转经行道，遵上圣之简文。沥恳皇坛，注心玄极。伏冀至真大圣，无上法王，放五色之神光，照九幽之地狱。降九龙符命，勑下三官，济拔罪魂，出离长夜。某家九玄七世，超度泉扃。恶对罪根，无边无量。三涂流曳，六趣轮回。昔报今缘，并从洗涤。九亲眷属，同享福因。累积过尤，无穷愆犯。克蒙销解，俱出欲缠。祛未兆之灾，降将来之福。寿延祚永，祸灭殃除。上愿帝业恢弘，皇图悠久。山齐圣寿，日并睿明。六气和而百谷登，玉烛调而金镜朗。仪璘昭焕，海岳晏安。夷夏和平，星辰顺轨。山川岳渎，内外职司。护国安人，延休介福。上明天尊大慈之施，下副臣等归命之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
