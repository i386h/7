<!-- { "loadSidebar": true } -->
　　具位臣某等，同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，九土玉皇，四司五帝，三界应感一切真灵。臣等伏闻，天地权舆，阴阳生化。裁成万象，统御群方。咸承不宰之功，共洽无为之理。洎乎大道既隐，淳化不流。栋宇易巢穴之风，土木兴僭奢之兆。由是明干禁忌，幽犯神灵。爰征悔谢之仪，应获感通之妙。所以三尊演教，万圣悬科。五符表禳镇之机，三宝开忏祈之训。臣获参真教，谬处职寮。所宜佐国立功，扶危济俗。凡有词旨，敢具上闻。
　　读词
　　按如词言，理宜陈奏。弟子某等以所居之地，虑营葺非宜。思立斋功，以申禳谢。谨为按依科典，崇设坛场。烧香然灯，转经行道。冀凭关奏，俾获感通。以今某分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流圣朝宗庙、社稷尊灵。腾景九清，流祥万寓。保宁休运，幽赞睿图。皇帝德广二仪，明均两曜。野无遗逸，朝富忠贞。后妃承康泰之风，中外叶和平之化。今故烧香，自归依师尊大圣众，至真之德，得道之后，升入无形。和与道合真。
　　以今某分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流弟子某家。九世七玄，亿曾万祖。超离幽夜，升睹光明。炼质南宫，生神上境。洎乎三涂异趣，六道殊伦。同沐熏修，咸登福路。今故烧香，自归依师尊大圣众，至真之德，得道之后，升入无形。和与道合真。
　　以今某分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。六姻五族，眷属亲缘。杜厄运於将来，释罪尤於既往，维新福祚，增益年龄。居止攸宜，龙神安镇。然后飞沉动植，一切含灵，共荷玄休，普均洪泽。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，太上老君，十方已得道大圣众至真大帝天帝，三十六部尊经，玄中大法师，土府太皇，地下五帝，三天大法师，正一真人，三界官属应感真灵。伏闻，玄化宣行，道风遐布。惠周三界，恩溥群生。盟威悬佐国之科，灵宝着忏祈之品。凡有祈向，克获感通。弟子某以迹处尘寰，未参幽妙，而卜筑之所，居止非宜。窃虑忤犯真灵，违越禁忌。乖八宅五行之候，亏阴阳刑德之方。既切忧疑，愿申祈谢。是用肃严坛墠，精按典仪。虔备香花，恭修斋直。归心十极，忏罪诸天。依正一法文天师具格，谒请三五官属、天君吏兵，禳却凶邪，解销灾咎。臣谨为某上请无上高仓君、都曹正气君、素车白马君、考召君，运气解患守宅君、天上咎逆君、广司君、北城诏命化喻谋议君、天心刺史从事平天君、无上太和君、收神上明君、上元士君、盖天大将军无上天君、赤天仓气君、四胡君、制地君、天昌君、五镇大将军，主为某家解除三丘五墓、地下众精、月食土气、百病恶逆、盗贼耗害、刑杀凶殃之气。五瘟百病、刑祷精邪、四方破射、五部兵猎、房庙咒诅、众考诸妖之属及五行复注之气、留停藏匿之神、积世流殃、行年灾厄、十二刑害、中外强□、一切凶神，咸从销解。其有运材摙石，动土兴工。犯天地正神，乖阴阳真气。侵伤土府，违忤神明。幽显既殊，常情罔测。因今悔谢，并乞荡除。即使正气宣行，龙神安镇。灾殃珍绝，福善来臻。居止安宁，动静和泰。亲缘族属，同沐利贞。七祖生天，三途清晏。九幽罢对，长夜开光。冤债和平，谋议潜息。伏尸故气，滞魄幽魂。俱荷福缘，各蒙开泰。舍邪归正，契道通真。帝祚遐长，生灵昭畅。普天全济，蠢动沾荣。上明天尊广济之泽，下副臣众等忏谢之诚。谨启以闻。
　　发愿
　　一愿乾坤明素。二愿气象清玄。
　　三愿圣人万寿。四愿化洽八埏。
　　五愿天垂甘露。六愿地发祥烟。
　　七愿四时应候。八愿万物生全。
　　九愿家多孝悌。十愿国富才贤。
　　十一愿斋功广被。
　　十二愿善瑞日臻。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，接侍兰烟，令臣所启之言，速达径御太上无极大道虚无自然金阙玉陛下。
　　出户
　　太上黄箓斋仪卷之二十五竟
　　太上黄箓斋仪卷之二十六
　　唐广成先生杜光庭删
　　消灾清旦行道
　　入户
　　各礼师，存念如法
　　卫灵
　　五星虚映，焕景神庭。包罗无象，
　　合炁群灵。潜形杳默，周游五经。
　　扬威耀日，役使甲丁。却妖除祸，
　　涤秽消氛。万魔恐怖，龙虎飞奔。
　　紫云交覆，万炁齐并。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，以今奉为入意愿得玉清道气灵宝妙光下降，流入臣等身中，令臣所启之言，速达径御太上无极大道无形无名虚无自然金阙玉陛下。
　　各称法
　　位具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，二象经纶，五材生化。吉凶倚伏，寒暑推迁。盛衰之运不常，灾福之门是启。大则乾坤否塞，劫历变移。次则善恶纠纷，忧危震惕。惟兹至道，包括虚无。不始不终，自得希夷之妙；极慈极爱，旁垂济度之科。有恶皆除，无灾不解。臣等获参真奥，叨奉玄微。志在立功，佐时行化。受法之日，登坛告盟。约当保国度人，广宣慈泽。凡有归向，敢不上闻。
　　读词
　　按如词旨，诚切上陈。布立坛场，以销灾咎。臣等披寻经训，依按典仪。玉诀真经，龙章凤篆。凝云结气，混合成文。保镇帝王，和平灾运。制御劫会，降伏妖魔。普度群生，大弘神化。敢缘斯旨，共罄诚祈。烧香然灯，希恩请福。以今早朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧列圣，凝神太漠，宴景九清。晏紫府以逍遥，升朱陵而快乐。贻祥祚历，延贶亿千。皇帝皇后，嫔妃皇子，公卿臣佐，文武职寮，伏冀国祚安宁，圣寿遐远。忠贞义烈，辅赞睿图。内屏外藩，辉华帝业。万方有泰，八极无虞。播玄元清静之风，归大道和平之化。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流某家。九祖七玄，幽灵滞识。生神丹霍，蜕质朱陵。落注讼於地司，息考延於后嗣。逍遥上境，安处福庭。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流率土含灵，普天有识。下穷泉曲，旁及幽扃。景福遐沾，群情俱泰。弟子某灾凶殄息，厄运清消。寿禄增长，福祥臻萃。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　太极分高厚，轻清上属天。人能修至道，身乃作真仙。行溢三千数，时丁四万年。丹台开宝笈，金口为流传。
　　大梵三天主，虚皇五老尊。尚难窥檄妙，岂复入名言。宝座临金殿，霞冠照玉轩。万真朝帝所，飞舄蹑云根。
　　蒙蒙如细雾，冉冉曳铢衣。妙逐祥烟上，轻随彩凤飞。几陪瑶室宴，忽指洞天归。伫立扶桑岸，高奔日帝晖。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
