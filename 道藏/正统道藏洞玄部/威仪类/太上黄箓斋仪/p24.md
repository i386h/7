<!-- { "loadSidebar": true } -->
　　上清玄都某岳先生臣等重启太上无极大道元始天尊，太上大道君，太上老君，三十六部尊经，玄中大法师，三界内外、名山洞府、一切真灵。臣等伏闻，太玄有作，禀无为而有为；至圣无私，生有物而无物。陶甄品汇，停毒生成。其用无穷，神功不宰。宣广辟之业，弘救度之门。疏网恢恢，大信默默。今斋主某知微虑远。扣寂求玄，浩劫先天。九玄七祖，流形散气。积业余殃，逮于己身。迄至亲属，轮回生死，造作愆尤。仰依忏洗之文，希惠涤除之贶。慕玄尊救拔之理，俨恪威仪；繄上圣济度之科，肃严斋戒。金龙法信，宝座朝真。讽诵灵章，虔祈圣佑。重念斋官，位居分理，职守方隅。生民悉系於惨舒，作福尽由於祷请。醮劳万虑，恳捆一心。念及勋贤，至于烝庶。或立功报国，在王事殁身。或御难忘家，向他邦而丧己。或行商坐贾，积货亡躯。或作吏伤廉，取财殒命。或遭时疫疠。或作乱寇攘。赦所不原，刑用诛戮。亦乃孤茕绝嗣，剃落焚身，阴魄无依，阳魂靡托。春秋乏享，乌鹊传音。集为旱捞之灾，散作螟蝗之害。功高未显，图庙食以无因；罪大难原，望凭依而后悔。俱沉五苦，皆滞九幽。匪仗玄恩，难离阴府。恩惟太上慈圣北极真君，勑山川土地之神、社庙城隍之主，追招遣唤，引领搜寻。尽赴灵坛，俱来听受。咸辞鬼录，共冠天仪。沐浴恩波，超登圣果。奉逍遥於金阙，申赞咏於玉京。圣力优加，神功拔擢。载诞中华之境，必生上善之门，然愿斋主福被亲姻，荣延忠孝。灾殃尽灭，瑞炁同臻。地运发生，天仪玄曜。灾星戢彩，祥炁腾光。玄化恢弘，皇图盛大。河清海晏，雨顺风调。百谷滋丰，五兵偃戢。万民富乐，九德光孚。品物咸亨，飞潜遂性。上蒙天尊慈悲之泽，下副臣等归命之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠逮有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安清。光照诸天，洞消暗冥。保固劫运，世祚和平。普加润惠，泽洒众生。
　　五愿星辰，与日月齐光。转烛照耀，映朗十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民，普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣建斋之所，自然生金液丹碧芝英。百灵众真，交会在此，香火炉
　　前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之三十五竟
　　太上黄箓斋仪卷之三十六
　　唐广成先生杜光庭集
　　普度幽魂迁拔落景行道
　　入户
　　各礼师，存念如法
　　卫灵
　　五星高曜，瑞炁飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万仙降格，
　　扇景乘飙。群生咸遂，惠遍神州。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意以今朝元行道，愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都某岳先生臣等，同诚上启虚无自然元始天尊，无极大道太上玉晨道君，太上老君，无上玄老，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等宿植良缘，遭遇玄化。生成群有，济拔幽沉。叨奉师资，佩三清之秘箓，参承玄旨，讽三洞之真经。品列仙阶，名升玉简。未能陶神莹骨，绝迹冲襟。空依众妙之门，多犯明真之律。向以受法之日，申盟五帝，告誓三官。济度天人，弘赞家国。凡有祷请，理合申陈。今奉恳诚，固难遏绝。所承词旨，敢不上闻。
　　读词
　　按如词恳，理济幽明。伏念斋主某以历劫功深，诸天善胜。仰自然之道化，奉无极之元尊。匡国致君，爱亲事长。弘救拔之深旨，悯沉滞之幽魂。侧隐兴怀，隳伤写志。遵凭圣教，以报大恩。披黄箓典章，启玄坛阶级。崇严镇彩，恭献香花。告三官五帝之灵，朝金阙玉房之圣。臣等依经修奉，禀戒精严。涤虑凝神，洗心注念。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资皇家宗社、九庙威灵。德契无为，功宣有截。皇帝龙图永固，凤历弥昌。混一车书，和同海岳。兆民攸赖，百度惟贞。德化昭宣，奕叶繁茂。万方宁谧，九曜高明。遁迹修真，师宗父母。咸游八极，早翥三清。今故烧香，归依师尊大圣众。至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，奉福斋官。九玄七祖，往逝神仪。判除夺纪之名，增益记功之简。升真仙境，流庆子孙。长居得一之贞，扬名后世；永懋持三之宝，服训前修。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，恩流庶品，福被万民。咸遂生成，各均利济。爰及蓬飘旅魄，浪泛游魂。罹八难之深殃，脱九幽之极苦。未除黑簿，莫记丹书。咸愿慈尊，降垂灵贶。命天官而总录，勑地府以全收。皆赴坛筵，尽沾救度。永离恶趣，俱植善根。托荫人天，受生快乐。今故烧香，归依师尊大圣众，至真之德，得道之后，升入无形。和与道合真。
　　忏悔
　　三启
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都某岳先生臣等，重启太上无极大道元始天尊，太上玉晨道君，太上老君，十方至真大圣，太一天尊，太帝天帝，三十六部尊经，玄中大法师，三界应感，一切真灵。臣等获以凡微，参奉大道。三师盟授，三宝真经。供养尊礼，以求所愿。荷恩崇重，喜惧交襟。臣等受法之日，约当宣扬正化，开度幽明。凡有所陈，理宜关奏。以斋官弟子某任居分阃，位重钧衡。佐道立功，弘善赞法。窃睹近年之内，封域之中。俗值凶荒，人罹灾沴。虽时无旱捞，而气有愆调。贫病札瘥，饥羸歉厄。悠悠生聚，坐被中伤；惴惴黎元，多成困毙。以致形骸未保，性命不全。老幼婴痾，死亡枕藉。且人之处世，顷刻一生。电逝风驰，固难长保。所殁之者，其例甚多。或有事主忘躯，报君尽节。死於阵敌，不顾生全。或经贩求财，死於贪利。或干名徇禄，殁於求荣。或禀性顽凶，行心险诈。恩不及物，惠不及人。僻差居怀，褊躁成性。偶有疾苦，无人供承。一旦婴痾，遂至困剧。或饥寒逼迫，内外侵伤。殍死路歧，无人收拾。或猪拖狗拽。或鼠吃虫餐，生困路途，死填沟壑。或风吹日晒。或雨洗霜侵，莫睹肌肤，空残骸骨。或手足不具。或头脚都无，零落尸形，甚可悲念。今则并令裙拾，共为□埋。岂别女男，不分老小。免令暴露，咸得盖藏。况以大教之中，慈悲为本。务先掩蔽，理切伤嗟。又先圣运心，儒宗制礼。起封种柏，犹防地媪之侵欺；掩骼埋胔。免起生人之嗟叹。盖欲使生者和泰，殁者安全。岂时数之使然，亦正理之所致。内怀忧痛，外切愍伤。是以诣某处，备玄门斋醮。仰申忏谢，上闻於三十六天；广徧归依，普告於十方世界。伏冀至真众圣、元始高尊，勑三官五帝之司，告六趣九幽之内。尽加渥泽，咸使安贞。赦生前殁后之愆，释考责忧劳之苦。沐浴天泽，洗涤幽阴。炼度形魂，出离罪恼。生者，必蒙其济佑；死者，咸契於往生。斋主某特为瘗藏，共为茔冢。各安其所，并保其宜。速遂往生，勿为留滞。然愿四时和畅，六气均调。物泰人安，时宁俗阜。至於茫茫之夜府，常垂忏拔之缘；杳杳之天堂，果叶安贞之愿。上明天尊大慈之泽，下副臣等归命之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜幽魂，一时解脱。四愿孤爽无依，咸得受生。五愿天下太平，五谷丰登。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
