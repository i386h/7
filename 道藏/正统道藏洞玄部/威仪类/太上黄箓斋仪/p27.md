<!-- { "loadSidebar": true } -->
　　唐广成先生杜光庭集
　　解考三时行道
　　投词，禁坛，宿启，一如灵宝法
　　众官列位於玄师前，立定
　　唱道
　　华夏赞，引至地户
　　入户
　　旋行，上五方香从东为始
　　上御案香
　　上香密咒
　　上本位香
　　各礼师，存念如法
　　卫灵
　　晨精朗曜，紫烟御空。星坛焕映，
　　变化云宫。日魂月魄，离坎翼中。
　　金真啸命，神虎辟酆。吉日行事，
　　八威鼓从。玉华罗敷，徘徊飞虹。
　　天光下盻，道炁丰隆。含灵普济，
　　流庆无穷。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启此间土地里域、真官正神，急上关启。臣今奉为入意，愿得灵宝自然生神妙炁下降，流入臣等身中，令臣所启之言，速达径御太上无极大道虚无自然金阙玉陛下。
　　各称法位
　　具位臣某谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众，至真诸君丈人，三十六天帝君，玉虚上帝，玉帝大帝，东华南极西灵北真玄都玉京金澜七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，大化既分，万灵禀质。阴阳升降，以定其死生；赏罚幽明，以彰其罪福。古今无爽，巨细必均。至道宣慈救之科，灵宝有忏祈之典。式凭斋荐，以拯幽昏。臣获备职司，得披玄奥。凡有陈露，敢不上闻。
　　读词
　　按如词言，志深修奉。仰虑亿曾万祖、内外亲缘，爰及亡灵，前生累劫。有难原之罪，莫大之愆，无量无边，结固不解。或在十方世界，五岳九幽，及水府地司，阴宫夜境，穷魂苦魄，执闭重泉。水火风刀，昼夜考掠。形神毁悴，痛毒难胜。注引子孙，殃流后胤。冥冥长夜，解脱无由。辄按经科，愿希迁拔。精修斋直，忏解乞恩。恪注丹诚，上祈玄鉴。以今某分行道，请法众等，运兹初捻上香。愿此香烟腾空，径上供养无上至真道宝。臣等归身归命首体投地，仰依太上三尊。愿以是功德，归流某家，三十六世、九祖七玄，爰及亡灵，一切幽爽。愿神光下照，息幽暗於九冥；道力普沾，罢考对於诸狱。冤仇销释，罪咎蠲除。浴魂神於流火池中，托生化於南昌宫内。天衣挂体，惠露澄心。永绝恶缘，长登福界。今故烧香，归依师尊大圣众，至真之德，得道之后，升入无为。和与道合真。
　　以今某分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流国家，九庙尊仪，宗祧先圣。凝神绛阙，垂贶鸿图。皇帝德契三无，仁敷九有。寰瀛昭泰，风雨均调。卜年远迈於宗周，弘化克光於大汉。干戈不作，夷夏乂康。今故烧香，归依师尊大圣众，至真之德，得道之后，升入无为。和与道合真。
　　以今某分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，奉福某家，永享福祥，咸臻贞吉。灾消未兆，罪灭无涯。九族六亲，共成玄佑。洎乎飞沉动植，含识有情。地狱幽涂，四生六趣。道风遐扇，圣泽普沾。同悟无为，尽升诸品。今故烧香，归依师尊大圣众，至真之德，得道之后，升入无１为。和与道合真。
　　礼方
　　东方
　　臣等至心归命东方无极大道太上老君，太上丈人，元始天尊，东乡神仙诸灵官。三礼，各虔诚忏谢。
　　忏悔已后做此
　　臣等今故烧香，奉为某乙修建灵宝解考妙斋，转经行道，忏悔亿曾万祖，及三十六世已来，爰及亡灵，若亡若存无边之罪。或行违正道，谄佞无端。嫉妬贤能，浊乱神道。酷虐无度，杀戮任心。负誓违盟，魇蛊谋议。殃罪结固，积若丘山。责重考深，未蒙原解。魂神执击，在木官东岳刑捣狱中，铜柱铁床金锤之考。昼夜痛毒，食息无宁。注讼生人，求乞赦拔。冥冥长夜，解释无由。以今行道结斋，祈恩忏涤。伏冀大慈开宥，道力垂光。告下东府之中，捣官门下。解存亡殃考，迁拔魂神，受福天堂。生神上境，幽明咸泰。仰荷玄恩，得道之后，升入无为。和与道合真。
　　南方
　　臣等至心归命南方无极大道太上老君，太上丈人，元始天尊，南乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖，及三十六世、九祖七玄，下及亡灵，若存若亡无边之罪。或任心楚毒，杀害无辜。结誓违盟，魇害於物。邪淫放荡，凌暴贞良。违背善阶，兴造罪业。冒犯天地日月，一切神明。考重殃深，未蒙原赦。魂神执击，在火官南岳刑捣狱中，炉炭焚烧刑残之苦。昼夜考掠，痛毒难胜。殃注子孙，流逮无已。冥冥长夜，解拔无由。以今忏谢洗心，修斋行道。伏冀三尊鉴佑，大圣垂慈。告下南宫火官、刑捣门下，赦其积罪，开放幽魂。出霍山地狱之中，生洞阳朱宫之内。子孙蒙福，永荷灵恩。得道之后，升入无为。和与道合真。
　　西方
　　臣等至心归命西方无极大道太上老君，太上丈人，元始天尊，西乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖，及三十六世已来，爰及亡灵，若亡若存无边之罪。或行乖慈育，不惠不仁，不忠不孝。毁伤良善，犯冒神明。违越五常，恣行诸恶。魇祷咒诅，造作无端。考重殃深，未蒙原赦。魂神执系，在金官华山刑捣狱中，剑树刀山风雷之苦。昼夜考掠，痛毒备婴。注讼子孙，殃流见在。冥冥长夜，解拔无由。以今忏谢乞恩，修斋行道。伏乞大慈哀育，万圣回光。告下西府之中，捣官门下。解拔幽苦，原赦魂神。托瘾神庭，往生净域。见存安泰，永荷玄恩。得道之后，升入无为。和与道合真。
　　北方
　　臣等至心归命北方无极大道太上老君，太上丈人，元始天尊，北方神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖，三十六代已来，下及亡灵，若存若亡无边之罪。或上违天道，下犯地司。秽渎三光，轻凌四大。怨恚风雨，牵引鬼神。魇蛊於人，残害於物。魂神执对，在水官镇山刑捣狱中，寒冰夜庭冰河之苦。肌肉冻裂，痛毒难胜。引逮生人，求乞救拔。冥冥长夜，解释无由。以今行道修斋，虔诚忏谢。伏冀天尊大圣，降罔极之恩。告下北府之中，考官门下。赦其罪咎，迁拔苦魂。出长夜寒庭，离三涂五苦。上生净域，利佑见存。族属安宁，存亡开泰。蒙如所愿，仰荷玄恩。得道之后，升入无为。和与道合真。 
　　东北方
　　臣等至心归命东北方无极大道太上老君，太上丈人，元始天尊，束北乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。或为子不孝，为臣不忠，为父不慈，为君不道。妬贤嫉善，背正崇邪。口是心非，自欺形影。五逆徧造，众恶备行。枉害无辜，伤杀非理。从生入死，怨彻上天。咒诅神明，魇祷巫蛊。殃深罪重，击在土官下元刑捣狱中。考掠万般，形魂毁瘁。冥冥长夜，解拔无由。因今忏罪乞恩，立斋行道。伏冀十天降宥，三圣开恩。告下土府之中，考官门下。解释罪对，原赦魂神。离执闭之乡，出重槛之苦。浴神丹霍，腾景朱陵。注讼永除，子孙宁泰。存亡同福，仰荷玄恩。得道之后，升入无为。和与道合真。
　　东南方
　　臣等至心归命东南方无极大道太上老君，太上丈人，元始天尊，东南乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。或潜为强暴，肆意凌人。轻侮孤穷，憎嫌老病。彰人之恶，掩人善功。渎乱亲疏，抑伏孤弱。图谋非道，讪谤圣贤。破人成功，嫉人胜己。伤杀非理，纵横任心。引天地日月星辰以为质证，罪深责重，魂击地府考官狱中。水火风刀，昼夜考掠。更相注逮，解拔无由。以今忏谢宿愆，修斋行道。伏冀十方上圣，五帝高尊。告下东南方刑捣狱中，考官门下。拔赎幽魄，盥沐形魂。积罪蠲消，宿殃除荡。生神福路，利佑见存。祸灭九阴，灾沉四境。幽明同福，永荷玄恩。得道之后，升入无为。和与道合真。
　　西南方
　　臣等至心归命西南方无极大道太上老君，太上丈人，元始天尊，西南乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。或绮言无实，娇诈非真。欺诳贤愚，凌侮真圣。附强抑弱，贪渎无厌。或争利竞财，互相残害。或图荣嗜色，侵虐贞贤。结誓立盟，牵神引鬼。因成殃对，积在幽冥。魂击地府之中，考官门下。缄闭重陷，不睹光明。考掠备婴，终天无解，以今修斋行道，谢罪乞恩。伏冀上圣上真，大慈大宥，神光下照，阴间开明。告下西南方刑捣狱中，考官门下。幽魂开度，净域上生。福善遐沾，存亡俱泰。蒙如所启，仰荷玄恩。得道之后，升入无为。和与道合真。 
　　西北方
　　臣等至心归命西北方无极大道太上老君，太上丈人，元始天尊，西北乡神仙诸灵官。三礼，各虔诚忏谢。
　　臣等今故烧香，奉为某乙修建灵宝解考妙斋，转经行道，忏悔亿曾万祖及三十六代已来，下及亡灵，若存若亡无边之罪。深殃重考，累劫未原。六趣三涂，受诸报对。魂神执击在地官刑捣狱中，痛毒难堪，延殃后嗣。更相流注，亿劫无穷。以今忏罪立斋，乞蒙哀宥。伏冀众尊上圣，普降慈光。解赦穷魂，出离幽苦。告下西北方刑捣狱中，考官门下。深愆洗荡，积衅销平。冤对和宁，存亡开度。蒙如所启，仰荷玄恩。得道之后，升入无为。和与道合真。
　　上方
　　臣等至心归命上方无极大道太上老君，太上丈人，元始天尊，上方神仙诸灵官。三礼，各虔诚忏谢。
