<!-- { "loadSidebar": true } -->
　　各礼师，存念如法
　　卫灵
　　神光朗耀，瑞气匝旋。箕斗澄辉，
　　芝宇宴然。玉眸金真，宝坛纯乾。
　　变夜作昼，回子午前。太华流彩，
　　丹凤飞辕。息魔灭奸，高步祥烟。
　　天真并集，齐到帝前。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。臣今奉为入意，以今愿得玉清道炁灵宝妙光下降，流入臣等身中，即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启之言，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上玉晨大道君，太上老君，昊天玉皇上帝，十方已得道大圣众、至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，混成构象，真一凝光。天地资之以权舆，阴阳运之以生化。盛衰倚伏，善恶纠纷。日月有亏昃之期，寒暑有推迁之数。惟兹大道，统贯幽明。延福垂休，广济群有。臣等早探真诀，获眄灵图。三洞琅函，有祈禳之品；九天金札，传拯护之文。四万劫而敷弘，五亿天之宗奉。制伏妖恶，征召魔灵。佐国立功，度人救物。有所祈向，敢不上闻。
　　读词
　　依按词言，实惟虔切。弟子某以灾缠未息，疾厄未平。归命诸天，披心大道。请修斋直，延降威灵。辄运丹诚，共希玄佑。以今晚朝行道，请法众等，运兹初捻上香。愿此香烟此腾空，径上供养无上至真道宝。臣等归身归命，首体投地，仰依太上三尊。愿以是功德，归流皇帝，九庙尊仪。驾景三清，流祥万国。鸿基克固，凤历永昌。太子诸王，允扶大业。后妃百辟，匡赞睿图。车轨大同，梯航毕集。今故烧香，自归依师尊大圣众，至真之德，得道之后，升入无为。和与道合真。
　　以今晚朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。九祖七玄，幽仪滞爽。超辞地壤，升翥天衢。息注讼於冥关，流福祥於后胤。九幽地狱，咸睹慈光。六趣群生，同跻善域，今故烧香，自归依师尊大圣众，至真之德，得道之后，升入无为。和与道合真。
　　以今晚朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流弟子某身。冤债和平，灾殃消解。凶衰冰泮，疾厄云收。南斗延生，东宫注禄。洎诸眷属，普及人天。同享善功，咸臻道域。今故烧香，自归依师尊大圣众，至真之德，得道之后，升入无为。和与道合真。
　　礼方
　　忏悔
　　步虚，旋绕
　　旋步云纲上，天风飒尔吹。飘裾凌斗柄，秉拂揖参旗。狮子衔丹绶，麒麟导翠辎。飞行周八极，几见发春枝。
　　绿鬓巍丹帻，青霞络羽衣。晨趋阳德馆，夜造月华扉。搏弄周天火，韬淋起陆机。玉房留不住，却向九霄飞。
　　昔在延恩殿，中霄降九皇。六真分左右，黄雾绕轩廊。广内尊神御，仙兵护道场。孝孙今继志，咫尺对灵光。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，太上老君，十方无极大道道德众圣天尊至真，大帝天帝，三十六部尊经，玄中大法师，上相上宰、四司五帝，三界官属一切真灵。臣等参佩宝文，夙惭灵泽。窃披玄奥，志在敷阳。思立转功，广被群品。弟子某以灾凶在运，疾厄所缠。列欵表心，虔诚祷福。请崇斋直，关奏真灵。是敢遵按典仪，转经行道。首谢弟子某前生今世，宿罪深尤。或违天地覆载之仁，或负日月照临之德。犯二气五行之性，伤三光六纪之和。前冤未除，后罪重结。故伤误杀，恣意任心。不识因缘，罔知禁忌。六情所起，三业所为。干犯幽明，违越经训。成兹报对，构此栽危。又恐犯触龙神，兴工土木。侵伤地理，违犯天时。又恐宿曜所临，年运所犯。九宫刑克，八卦冲妨。否塞既深，忧危是切。因今修斋行道，忏谢过愆。烧香诵经，祈天请命。灾殃罪咎，咸乞忏除。即使太一延生，三元却死。玉童授药，五帝降符。六府调和，百关宣畅。寿延禄永，祸灭福生。然乞九祖生天，六亲蒙佑。飞沈遂性，动植安全。上愿帝业鸿图，天长地久。武功克偃，文德允修。日并睿明，川浮圣泽。连珠合璧，重睹於玄穹；八卦九畴，再彰於清洛。三农有叙，九谷无愆。水旱不生，疵疠不作。干戈永戢，风雨以时。下及幽途，遍该含识。阴阳臣佐，山川职寮。弘道安人，诛邪佑正。俱升福岸，齐契道阶。上明天尊弘慈之施，下副臣等虔奉之诚。谨启以闻。
　　发愿
　　一愿乾坤明素。二愿气象清玄。
　　三愿圣人万寿。四愿化洽八埏。
　　五愿天垂甘露。六愿地发祥烟。
　　七愿四时应节。八愿万物生全。
　　九愿家多孝悌。十愿国富才贤。
　　十一愿醮官获福。十二愿学道成仙。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，存殁沾恩。令臣所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十一竟
　　太上黄箓斋仪卷之三十二
　　唐广成先生杜光庭删
　　三元清旦行道
　　入户
　　各礼师，存念如法
　　卫灵
　　金真绿霞，焕映三天。飞云丹霄，
　　诸天控軿。晨辉启旦，阴翳俱捐。
　　九微震空，五星回旋。万仙应感，
　　自然妙玄。杳冥散景，分形亿千。
　　宝珠光曜，瑞降坛乾。生死蒙惠，
　　灌炼金泉。魔王恐惧，合景三田。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，愿得玉清道炁灵宝妙光下降，流入臣等身中，令臣所启，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，五老上帝，三元君，天地水三官，三十六部尊经，玄中大法师，三界官属一切真灵。臣等伏闻，天地之前，元始布无为之化；混茫之首，真人垂广济之科。由是分气象於三元，播弘慈於万物。命三官以考校，俾五帝以君临。惩劝无私，恩福遐被。臣夙承道荫，运偶玄休。参佩宝文，披阅灵奥。志惟敷扬大化，匡国济人。八节三元，立功为本。今属某元令节，斋戒良辰，谢过祈恩，宜申虔恳。况奉词旨，敢不上闻。
　　读词
　　按如词言，志深修奉。况逢令序，恭演灵文。太极明科，九府具愆尤之籍；玄都典格，三元为大宥之期。斋功遐及於存亡，惠泽旁流於家国。臣等辄相携率，修设坛场。灯烛香花，质心三界。纹缯法信，腾欵诸天。所期大道圆通，盼精诚而降福；至真冥应，随忏涤以垂光。使飞天神人，赍九龙符命。历下三界，关告四司。纪录斋功，证明丹祷。以今早朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗庙先圣。登真金阙，游宴玉京。侍圣祖於上宫，贻福祥於宝胤。皇帝蓬壶比寿，舜禹齐功。调玉烛而睦华夷，肃珠躔而静天地。六宫妃后，内德钦明。太子诸王，瑶枝克茂。文阶武列，俱倾忠孝之心；四海万方，同混车书之化。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。九祖七玄，三师四友。克辞幽夜，升睹光明。浴神流火之池，荫质明霞之殿。超升上境，福佑见存。及三涂五道之中，六趣九幽之内。息罪书之目，除简对之文。永出沉沦，尽蒙开度。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。过咎镯销，灾衰宁息。南宫注禄，东斗增年。眷属咸宜，祯祥允萃。然后含灵有识，动植飞沉。俱承涣汗之恩，并陟逍遥之境。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌冠太漠，天乐适我娱。齐馨无上德，下仙不与俦。妙想朗玄觉，诜诜乘虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。炜烨玉林华，蒨璨耀朱实。常念餐元精，炼液固形质。金光散紫微，窈窕大乘逸。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
