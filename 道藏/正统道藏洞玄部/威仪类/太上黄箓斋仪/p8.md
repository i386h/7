<!-- { "loadSidebar": true } -->
　　三启
　　三礼
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等谨重上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师天师君，上相上宰、四司五帝，主仙领籍长生众尊，三界应感一切真灵。臣等宿以鸿因，获参玄化。披三洞三清之奥，睹生天生地之宗。澹寂无名，混茫独运。以妙无而分妙有，得之者天地齐灵；因修真而契至真，成之者希夷永骛。由是金编玉笈，秘在天阙。贻福度人，降於尘世。保宁国祚，匡辅帝王。广大难穷，古今攸禀。臣等诚惟奉主，志切为时。属青宫诞秀之期，依丹简祈真之法。翘勤星汉，瞻祷穹昱。香灶凤烟，经吟龙篆。拜手稽首，冀万圣以潜通；惟精惟虔，俟诸天之鉴映。滂流景贶，安镇宝图。社稷尊灵，腾神日阙；宗祧列圣，驾景琳宫。皇帝羲暤齐华，农黄继躅。峻鳌峰而等福，廓鹏海以增年。妃后诸王，辅宁大宝。文阶武列，翼亮洪基。皇太子睿德钦明，英风振肃。比周储之孝敬，逾汉贰之谦恭。寿永嵩衡，扶前星於亿载；禄深溟渤，广少海於千龄。二象昭融，三光贞正。熏风入律，和气调时。农功有积於京坻，民俗咸登於仁寿。三徒九夜，动植飞沉。同均浩荡之恩，俱契正真之果，上明天尊大慈之化，下副臣等归命之诚。谨启以闻。
　　发愿
　　一愿大道，淡泊虚无，安闲空寂。澄清自居，广开法门。教导顽夫，皆蒙惠泽。精苦自修，预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安静。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随时推迁。景气和调、无有灾患。疫毒消灭，普天安平。五谷丰熟，国富民欢。
　　七愿浮云结炁聚烟。飞空高橙，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无穷。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化扬扬。兆庶称庆，长乐未央。
　　十二愿蝖飞蠹动，已生未生。咸蒙安全，普得生成。皆见元气，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣上章之所－，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之十一竟
　　太上黄箓斋仪卷之十二
　　唐广成先生杜光庭集
　　太子降诞落景行道
　　入户
　　各礼师，存念如法
　　卫灵
　　五星高曜，瑞炁飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万神降格，
　　扇景乘飙。群生咸遂，惠遍神州。
　　鸣法鼓二十四通
　　无上玄元太上道君，召出臣等身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域，真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中。即使紫精郁勃，玉阙开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下。
　　各称法位
　　上清玄都大洞三景弟子、无上三洞法师，奉行黄箓大斋降诞法事，某岳先生某帝真人臣某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，南上好生君，文昌主仙君，长生领籍司命韩君丈人，太平下教二十四真人，三界应感一切真灵。臣等伏闻，太虚无象，以道为万象之根；万象禀生，以道为通生之本。由是玄黄叙列，光景昭宣。日阙月城，高辟九清之上；至真元圣，端居八景之中。孚巨泽而济人天，播神功而镇邦国。所以五篇灵奥，赏五帝而廓五方；三洞弘深，出三清而福三界。巍乎至极，历劫所尊。某等夙奉玄经，豫参真妙。思凭道力，上答昌期。当重离耀彩之辰，祈万圣垂祥之锡。况承词旨，敢不上闻。皇帝青词，谨当宣奏。
　　读词
　　按如词言，理宜关奏。是用按重玄秘范，开众妙福庭。烧香然灯，转经行道。宅神恬漠，抗志希微。共励精诚，以希祯佑。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗社尊灵、列圣昭穆。八霞宝舆，凌碧汉以登真；万景飙轮，辗绛霄而证道。凝神紫殿，垂佑皇图。超连陆以无为，迈羲融而永祚。今故烧香，自归依师尊大圣众，至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏冀福澄八海，拥群瑞以朝宗；寿耸五山，集千祥而拱极。纳勋华於术内，吞轩昊於彀中。妃后六宫，匡扶睿德。诸王百揆，翼赞天休。万国和宁，五兵韬戢。三农衍溢，品位舒荣。今故烧香，自归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流皇太子。伏冀青宫纳佑，皇极贻休。龙楼增明雨之辉，鸡戟耀重光之瑞。福崇昆阆，寿永椿龄。孝德忠规，光敷万宇。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等谨重上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师天师君，上相上宰、四极真王，长生大圣，主仙众真，南宫领校，三界尊灵。臣等伏闻，元洞玉历，大有金书。开光至极之初，泛景太无之上。灵风集妙，真道融精。出长生度世之篇，有腾驾升玄之要。法音乍阐，四万劫以方传；绛府重宣，五亿天而共仰。故得九皇师禀，历世宗修，佐国安邦，垂祥致福。某等希真属念，尊道披元。祈景贶於厖洪，伫精诚之通感。当前星诞瑞之节，依上情启福之仪。然灯烧香，转经行道。冥心十极，驰欵诸天。所祈万圣，倾光众尊。流鉴延恩，紫阙贻贶。皇朝社稷隆昌，宗祧安镇。洪基克固，绵劫常存。皇帝寿越蓬壶，福齐穹昊。尧蓂舜历，与乌兔以无穷；禹迹周封，而华夷而顺化。皇妃王子，翼奉帝猷。率土普天，敷扬睿渥。殊庭纳欵，绝域归宾。岁有丰登，俗臻康乐。皇太子文明温穆，宣慈惠和。耀忠孝於离方，群方仰德；茂谦恭於震域，九域胆风。永赞圣功，允昌大宝。洎乎显晦，旁及飞沉。俱跻仁寿之庭，同洽雍熙之运。上明天尊广济之泽，下副臣等归命之诚。谨启。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣上章之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之十二竟
　　太上黄箓斋仪卷之十三
　　唐广成先生杜光庭集
　　特　勑为臣下消灾清旦行道
　　入户
　　各礼师，存念如法
　　卫灵
　　青阳虚映，曜日回灵。神虎辟邪，
　　飞天流铃。摧奸灭试，万魔束形。
　　九微回道，八威摄精。千真校录，
　　三元荡清。左啸中黄，右策六丁。
　　七转八合，周旋天经。圣化巍巍，
　　三道顺行。庆云流布，合景黄庭。
　　鸣法鼓二十四通
　　无上玄元太上道君召出臣身，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中，使紫精郁勃，玉关开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速远径御太上无极大道无形无名虚无自然金阙玉陛下、神霄九宸上帝御前。
　　请称法位
