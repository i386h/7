<!-- { "loadSidebar": true } -->

　　经名：太上黄箓斋仪。五十八卷。唐末五代杜光庭集。底本出处：《正统道藏》洞玄部威仪类。
　　太上黄箓斋仪卷之一
　　唐广成先生杜光庭集
　　第一日清旦行道仪
　　旧仪，令斋主每日投词，如告斋之法。既初建斋时己投词祈告，若每日重迭，即於礼为繁。今止一度，余个并停。
　　众官列位旛节香案，肃整於玄师前，立定
　　唱道场众等人，各运心归命三宝一切念
　　华夏赞，引至地户华夏赞，出玉匮明真经。今但用十八虚声耳。
　　启堂颂
　　勤行奉斋戒，诵经制六情。故得乘空飞，耀景上玉清。精心奉经教，吐钠炼五神。功德冠诸天，转轮上成仙。
　　入户咒至地户之左；法师密咒曰
　　四明功曹，通真使者，传言玉童，侍靖玉女、为我通达道室正神。上元生炁，入我身中。
　　华夏赞，引入坛，升天门，上十方香东方为始
　　至御案，三上香
　　上香密睨咒
　　玉华散景
　　各礼师存念如法
　　法师临目存见，太上三尊乘空下降，左右龙虎，千乘万骑，三界尊灵，群真侍卫，罗列在座。乃为弟子奏陈斋意。次思经师侍太上之右，心拜三过，愿师得仙道，我身升度。次思籍师，次思度师。愿念如初。夜法，次思青云之气匝满斋堂，青龙狮子，备守前后。仙童玉女，天仙地仙飞仙，日月星宿，五帝兵马，九亿万骑，监斋直事，三界官属，罗列左右。次思青炁，从师肝中出，如云之升。青龙狮子，在青炁中。天仙地仙飞仙，五方五帝，兵马匝覆斋主家大小之身，又思五脏，五岳五帝，如初夜法。
　　卫灵咒
　　金真绿霞，焕映三天。飞云丹霄，
　　诸天控軿。晨辉启旦，阴翳俱涓。
　　九微震空，五星回旋。万仙应感，
　　自然妙玄。杳冥散景，分形亿千。
　　蒙昧光曜，瑞降坛乾。生死蒙恩、
　　灌炼金泉。魔王恐惧，合景三田。
　　鸣法鼓二十四通
　　发炉
　　无上三天玄元始三炁太上老君，召出臣等身中，三五功曹、左右官使者、侍香金童、传言玉女、五帝直符直日香官使者，各三十六人出。当召此间，土地里域，真官正神，速出关启。臣今正尔烧香，奉为某官某乙为国为家，修建无上黄箓大斋若干日夜。愿得太上十方正真生炁降流，入臣等身中，所启速达上御至真无极大道玉皇上帝御前人各三礼。
　　众官长跪，法师鸣法鼓二十四通，出吏兵上启
　　谨出臣等身中，五体真官功曹吏。出无上三天、执法开化、阴阳功曹、度道消灾、散祸解厄君吏，各十二人。出臣等身中治职君吏，某治建节监功大将军，前部效功、后部效杀，驿庭令、驿庭丞，四部监功谒者。臣等身中，仙灵直使，正一功曹，左右官使者、阴阳神决吏、科车赤符吏、刚风骑置驿马上章吏官，各二人出。出者，严装显服，冠带垂缨，整其威仪。直使功曹，戴通天之冠衣，皂纨单衣。正一功曹，冠朱阳之绩，绛章单衣。治病功曹，冠九德之冠，五色绶命单衣，腰带虎符，齐执玉版。直使功曹住立四方，正一功曹住立中央，治病功曹营卫臣等身中。左官使者，建节在前。右官使者，持幢在后。阳神决吏立左，阴神次吏立右。上部功曹，住立上方，中部功曹，住立臣等身中。促气功曹，催促十方。上部使者，远望上天。中部使者，远瞻八方。都官使者，匝绕臣等身。郎吏虎贲，察奸钩骑，都官仆射，天丁力士，天驺甲卒，收气食气吏，收神食神吏，收鬼食鬼吏、收邪食邪吏、收精食精吏、收毒食毒吏、诛符破庙吏、科车赤符吏，刚风骑置驿马上章吏、飞龙骑吏等，屯住臣前后左右。功曹使者，严装事竟，罗列卤簿，关启灵宝官属、领仙监斋君吏、天师所布二十四治、三十六靖庐、七十二福地、三百六十名山昆仑等上宫三万六千神、日月星宿、璇玑北辰、天地三界官属、君将史兵。道上二玄三元四始四面方位风炁注炁甲子诸官君将吏、考召君，东九夷胡老君、南八蛮越老君、西六戎氐老君、北五狄羌老君、中央三秦伧老君、五岳四渎丘沼君，诸庙神所在高山山林、溪谷山林、孟长十二溪女根源本始土地之主社稷将吏，一时严装，与臣等身中，功曹使者、飞龙骑吏，上启太上无极大道太上大道君，太上老君，太上丈人，无上玄老，十方无极大道道德众圣、天尊至真，太帝天帝，天师君，灵宝监斋大法师，诸官君。臣等生长浮俗，耽染嚣尘。三业萦牵，六情飘浪。叨逢至化，得遇真师。开三清众妙之门，演八景长生之旨。澄清欲海，极擢爱河。佩奉龙文，秉修神箓。弘道赞法，佐国度人。救物立功，斋戒为本。今有某官某乙，上惟邦国，旁及幽明，请福祈恩，归心十极，请修无上黄箓大斋。伏闻三洞宝经，灵仙品格，无上妙法，黄箓宝坛，通圣降真，法天象地。保安家国，君臣蒙扶佑之恩；济拔存亡，生死荷护持之力。开九龙符命，则地狱清闲；勑五帝威神，则天图朗晏。功高万法，泽普群生。是敢依按玄科，赍持法信，香花油烛，纹彩金龙，效信十方，盟心三界。臣等奉承圣教，忝职玄司。凡有所祈，理宜关奏。今谨洗心静念，沐浴清虚。建修黄箓大斋，忏谢於三光之下若干日夜。归命至真，为某拔度存亡，离苦升乐。和冤释对，解厄消灾。谨上请三洞天仙兵马、飞仙兵马、地仙兵马、真人兵马、神人兵马、日月星宿兵马、九宫五帝兵马、三河四海兵马，各九亿万骑，监斋直事，三十二人，侍香金童、三十二人，散花玉女、三十二人，五帝直符，传言奏事。飞龙骑吏等，各三十二人。一合来下，主为某乙监临斋所，上安国祚，保佑群生，拔度亿曾万祖。幽魂苦爽，断绝恶对。身入光明，永出三途，超离五苦，归命十方无极世界、已得道大圣众、至真诸君丈人。乞解厄除灾，延生保命，过度三灾八难众恶之中，保国宁家，普及含识。须行道事讫，有功勤者，谒言仙宫。功曹使者、飞龙骑吏，分别关奏，以时上达。列启事竟，各还臣等身中，复於宫室，须召又到，一如故事。毕叩齿三过，咽液二过，出《太极敷斋威仪经》。
　　各称法位众官密称己法位也
　　上清玄都大洞三景弟子、无上三洞法师、奉行黄箓大斋法师、某岳先生某帝真人臣某，谨同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十二天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属，一切真灵。臣等亿劫良因，生值大化。玄真启拔，得处玄门。三师盟授三宝真经，法应度人九万九千位。登至真而功微德薄，未能自仙。乘愆蹈过，荏苒尘寰。但受法之初，盟告三界，约当度人济物，立功为先。凡所归依，理宜关奏。今奉词旨，敢不上闻。
　　读词
　　案如诃言，实惟虔恳。斋主以宿承福庆，擢品人伦，为国为家，思崇福祉。仰虑亿曾万祖，十世神仪，处世之时，过尤增积，轮回长夜，解拔无由，欲报洪恩，昊天罔极。伏闻，虚无大道，覆育群生。无上法王，诸天大圣垂慈救之泽，启黄箓之科。忏谢十天，披心八极。丹诚归向，万罪蠲消。谨依玄科，奉赍金龙纹缯本命之信，香花油烛，表信效诚。请拔存亡，以祈玄佑。臣等谨为澄神静念，涤虑冥心。依黄箓简文、灵仙科典，超度存殁，敷建灵坛。四界八极，法天象地。立斋行道，烧香然灯。披明真玉匮之文，破幽夜泉扃之苦。拔除罪网，拯济迷津。以今清旦行道，初捻上香，供养至真无上道宝，归身归神归命大道，臣等首体投地，归命太上三尊。以是功德，奉福斋主某家亿曾万祖，一切灵仪，解脱三途，超离六趣。度十方世界苦恼之根，出入门幽旷涂炭之境。托影玉城，游神紫阙。宝林弥覆，功德熏修。早入慧源，克成仙道。今故烧香，自皈依师尊大圣众，至真之德，得道之后，升入无形。与道合真。
　　二捻上香、供养至真无上经宾，归身归神归命大道，臣等首体投地，归命太上三尊。以是功德，奉福宗祧先圣 社稷尊灵。凤历悠长，龙图永固。皇帝圣躬纳佑，国祚延供。化被华夷，功高轩燧。皇后坤仪，并着母德遐宣。太子诸王，承乾继圣，公卿臣佐，中外职寮，润色帝猷，恢弘大业。亿兆臣庶，各保物宜。惟孝安家，惟忠报国。周天分地，系壤安歌。祆孽不兴，谷稼时稔。九围共轨，四海同文。学道门人，隐居林泽。宣道赞法，勇猛精勤。得一冲真，通玄合道。今故烧香，自归依师尊大圣众，至真之德、得道之后，升入无形。与道合真
　　三捻上香，供养至真无上师宝，归身归神归命大道，臣等首体投地，归命太上三尊。以是功德，归流奉福斋主某己身亲姻。各使神安体豫，罪灭灾消，忧患不侵，梦寤真正。转其报质，遂等姿。延其促龄，方成久视。少私寡欲，行合自然。贵而不骄，富而知足。六亲长幼，九族宗姻。永保利贞，同居胜善。运心同义，咸享福缘。水陆飞沉，有情含识。九幽五道，六趣三途。离苦生天，和冤释对。得度三灾万祸刑厄之中，福业普兴，善功昭着。今故烧香，自归依师尊大圣众，至真之德，得道之后，升入无形。与道合真。
　　礼方
　　随方忏悔二十方，或都忏五段，仪出下卷。
　　各思九色圆象，咽液，命魔密咒
　　法师立鬼门之上，都讲立天门之上，法师存日月及项后九色圆光，映照内外，如存神图。诀毕，叩齿三通，密咒曰
　　黄中策炁斩祆宗，察制强精断邪翁。太上有命太上房，急召北帝诣玉宫。受承威令宣魔王，五帝蓊郁与命冲。秘藏玉文方就隆，三天运明，六天运终。贤者哉。此咒密念，不得令己耳闻。违之，有咎责。慎之慎之。
　　步虚旋绕
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫犹未始。
　　又
　　嵯峨玄都山，十方宗皇一。岧岧天宝台，光明焰流日。炜烨玉林华，蒨璨耀朱实。常念餐元精，炼液固形质。金光散紫微，窈窕大乘逸。
　　又
　　仰存太上，华景秀丹田。左顾提郁仪，右盻携结璘。六度观梵行，道德随日新。宿命积福应，闻经若至亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明镜，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。
　　三启
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世享大福。
　　三礼
