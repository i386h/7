<!-- { "loadSidebar": true } -->
　　臣等伏闻，素灵真境，七炁应身。琼宫俨皓素之尊，金阙启帝灵之圣。麟洲辽敻，青海深沈。今有黄箓大斋主某乙虔恳灵坛，归崇妙旨。想金锤之罪众，悯剑树之幽徒。历劫床原，长夜无舍。赍素纹之缯彩，坚黄箓之玄坛。白兽镇方，金龙表信。归命西方无极太上灵宝天尊，七炁天君，西乡神仙诸灵官。伏冀至圣垂慈，玄元悯恻。拔九泉之重罪，离十苦之深殃。诞庆中华，记名上境。得道之后，升入无形。和与道合真。
　　北方
　　众等至心归命北方无极太上灵宝寻声救苦天尊，北乡神仙诸灵官。三礼
　　各虔诚，忏谢
　　臣等伏闻，太芒浩劫，五炁应真。敷大化於玄天，配神功於黑帝。幽都渺莽，冰谷峥嵘。今有黄箓大斋主某乙虔恳真仙，归心妙域。献金龙之信，赍玄纹之缯。归命北方无极太上灵宝天尊，五炁天君，北乡神仙诸灵官。伏冀圣慈垂佑，玄德流仁。拔幽府之沉冤，救寒冰之毒苦。提携万壑，引致三清。天上人间，超登妙果。得道之后，升入无形。和与道合真。
　　东北方
　　众等至心归命东北方无极太上灵宝天尊，梵炁天君，东北乡神仙诸灵官。三礼
　　各虔诚，忏谢
　　臣等伏闻，大象丕浑，凝一炁而含韫；重玄化作，分八索以恢张。乾道流形，艮山列位。今有黄箓大斋主某乙融心妙境，注想灵都。入静焚香，镇龙斋信。归命东北方无极太上灵宝天尊，梵炁天君，东北乡神仙诸灵官。伏冀艮宫仙众，求苦真人。慜剑树之电挥，念刀山之霜冽。九幽饿隶，十苦寒魂。弘济度於沈埋，普仁慈於泰远。拔从恶趣，植以善根。和煦两明，牢笼八极。得道之后，升入无形。和与道合真。
　　东南方
　　众等至心归命东南方无极太上灵宝天尊，梵炁天君，东南乡神仙诸灵官。三礼
　　各虔诚，忏谢
　　臣等伏闻，梵炁凝精，巽方立极。流百川於地户，产群品於天隅。扇起玄风，运行至化。今有黄箓大斋主某乙忧深济物，意乃探玄。列信朝真，陈词启圣。仰寻声救苦之力，扣玄关众妙之门。归命东南方无极太上灵宝天尊，梵炁天君，东南乡神仙诸灵官。伏冀妙道潜通，至灵克应。拔一隅之诸苦，拯四位之群迷。火烈停威，风刀息考。咸登道果，各被真风。永离九幽，长丰五福。得道之后，升入无形。和与道合真。
　　西南方
　　众等至心归命西南方无极太上灵宝天尊，梵炁天君，西南乡神仙诸灵官。三礼
　　各虔诚，忏谢
　　臣等伏闻，真风散景，梵炁含光。列厚载於坤维，显玄功於乾德。生成群有，亭育万灵。既分罪报之司，必有沉沦之趣。今有黄箓大斋主某乙冥心上境，注意阴功。忏罪祈恩，拔苦兴乐。谨赍黄信，敬镇金龙。归命西南方无极太上灵宝天尊，梵炁天君，西南乡神仙诸灵官。伏冀精恳名香，彻九天之清境；深仁妙道，昭一十地之黄宫。拔自擭汤，洒之甘露。涵融大化，恢弘济度之私；澹荡玄风，普徧生成之力。得道之后，升入无形。和与道合真。
　　西北方
　　众等至心归命西北方无极太上灵宝天尊，梵炁天君，西北乡神仙诸灵官。三礼
　　各虔诚，忏谢
　　臣等伏闻，混元本始，廓玄象以倾天；梵炁冲融，鼓清风而立极。均分寒暑，主宰阴阳。既司善恶之权，须作重轻之报。宁无狱吏，钦守金科。今有黄箓大斋主某乙拜手陈词，倾心轸念。归心清妙之境，垂慈救苦之门。赍黄纹之缯，注丹虔之恳。归命西北方无极太上灵宝天尊，梵炁天君，西北乡神仙诸灵官。伏冀迁拔九幽，蠲除十苦。扇真风於乾极，宣颢气於北隅。鬼录全空，滞魂偕化。欢康圣佑，沐浴灵恩。得道之后，升入无形。和与道合真。
　　上方
　　众等至心归命上方无极太上灵宝天尊，三十六天帝君，玉京玄都、紫微金阙、三清三界、梵炁天君，上乡神仙诸灵官。三礼
　　各虔诚，忏谢
　　臣等伏闻，虚无妙境，阐大化之玄功；碧落清风，扇自然之洪运。真功渺邈，睿智难穷。包括穹隆，司张象纬。今有黄箓大斋主某乙夙钦妙旨，虔奉真宗。行道修斋，祈恩首悔。谨赍碧纹之缯、金龙一枚，归命上方无极太上灵宝天尊，三十六天帝君，玉京玄都、紫微金阙、三清三界、梵炁天君，上乡神仙诸灵官。伏冀元始开度，至真敷弘。悯十方八极之群迷，拔五岳四溟之庶狱。咸辞幽壤，共照高明。覆育玄恩，丰滋灵泽。得道之后，升入无形。和与道合真。
　　下方
　　众等至心归命下方无极太上灵宝天尊，九土高皇，四司五帝，十二仙君，九宫真人，神仙玉女，无极世界，下乡神仙诸灵官。三礼
　　各虔诚，忏谢
　　臣等伏闻，方舆载物，弘大信以无私；厚地安贞，布洪基而永固。咸资道力，以运神功。今有黄箓大斋主某乙志感生成，心凭造化。仰乾坤之德，荷覆载之恩。谨赍黄纹之缯、金龙一枚，归命下方无极太上灵宝天尊，九土高皇，四司五帝，十二仙君，九宫真人，神仙玉女，无极世界，下乡神仙诸灵官。伏觊九幽息考，庶狱原殃。弘圣造於下泉，沐玄恩於上界。得道之后，升入无形。和与道合真。
　　日宫
　　众等至心归命日官至真大圣，日中皇君，明皇真人，丹霞玉女，日宫神仙诸灵官。三礼
　　各虔诚，忏谢
　　臣等伏闻，大明敷德，曜灵晖煦照之光；悬象推功，合璧瑞休祥之彩。羲和掌职，畏爱分殊。惟彼上宫，实司罪福。今有黄箓大斋主某乙倾心救度，列恳词文。凭至道之仁慈，仰太阳之照烛。修斋行道，搥磬焚香。归命日宫至真大圣，日中皇君，明皇真人，丹霞玉女，日宫神仙诸灵官。伏冀光延景贶，德惠仁明。朗下土之幽泉，垂上玄之明德。咸丰五福，皆离十殃。永沐道恩，常蒙圣佑。得道之后，升入无形。和与道合真。
　　月宫
　　众等至心归命月宫至真大圣，月中皇君，素皇真人，散晖玉女，月中神仙诸灵官。三礼
　　各虔诚，忏谢
　　臣等伏闻，太阴垂象，素彩流光。体叶三无，照临万有。准盈虚而顺度，司罪福而不差。今有黄箓大斋主某乙利济推诚，悯嗟及物。虔祈妙域，拯救迷徒。归命月宫至真大圣，月中皇君，素皇真人，散晖玉女，月中神仙诸灵官。伏觊璧彩流晖，金波借润。照无明之苦趣，烛长夜之寒庭。洗涤罪殃，滋沾福禄。得道之后，升入无形。和与道合真。
　　星官
　　众等至心归命北辰南极，星宿璇玑，三台七星，二十八宿，星中大神，星中真人，星宫神仙诸灵官。三礼
　　各虔诚，忏谢
　　臣等伏闻，星宫分彩，列玄象於九霄；斗极凝晖，配洪规於七曜。形模匝地，轨度周天。进退靡差，主张无爽。惟兹下土，实禀天曹。今有黄箓大斋主某乙凝心道域，虔恳星文。救苦诚专，通幽愿切。归命北辰南极，星宿璇玑，三台七星，二十八宿，星中大神，星中真人，星宫神仙诸灵官。伏冀景光垂照，福曜临晖。拔幽爽於阴都，享寿年於南极。黑书削死，丹简上生。凋落诸殃，敷荣众善。得道之后，升入无形。和与道合真。
　　东岳
　　众等至心归命束岳泰山青帝真君，飞仙真人，名山洞府、得道神仙诸灵官。三礼
　　各虔诚，忏谢
　　臣等伏闻，天孙列位，表东岳以干霄；日观标名，显岱宗而镇地。群峰朝谒，列圣封崇。惟彼鲁瞻，实司齐俗。表界河海，统领死生。今有黄箓大斋主某乙利民兴念，济物推诚。修斋朝真，祈恩请福。归命东岳泰山青帝真君，飞仙真人，名山洞府、得道神仙诸灵官。伏冀大化垂仁，洪慈育德。拔幽途之滞魄，度业报之游魂。各舍深殃，俱沾臣福。得道之后，升入无形。和与道合真。
　　南岳
　　众等至心归命南岳衡山赤帝真君，飞仙真人，名山洞府、得道神仙诸灵官。三礼
　　各虔诚，忏谢
　　臣等伏闻，紫盖灵台，朱陵宝洞。分翼轸而作镇，副灊霍以居尊。鹤舞来仪，鸟书遁迹。今有黄箓大斋主某乙推心救度，沥恳翘勤。请福祈恩，修斋行道。归命南岳衡山赤帝真君，飞仙真人，名山洞府、得道神仙诸灵官。伏觊神灵朗鉴，道德垂仁。弘生植之大恩，拔幽冥之重罪。咸升碧落，共沐玄风。日月贞明，家国丰泰。得道之后，升入无形。和与道合真。
　　西岳
　　众等至心归命西岳华山白帝真君，飞仙真人，名山洞府、得道神仙诸灵官。三礼
　　各虔诚忏谢
　　臣等伏闻，泰华灵岩，削成万仞。巨灵圣路，擘出三峰。神仙驾鹿以遨游，真侣骑龙而命召。真灵所宅，罪福是司。今有黄箓大斋主某乙沥恳上玄，归心至圣。弘济度之理，推振滞之诚。归命西岳华山白帝真君，飞仙真人，名山洞府、得道神仙诸灵官。伏冀上善真风，涤尘劳於寓世；至仁慈造，解罪考於幽徒。国泰民安，灾销福降。得道之后，升入无形。和与道合真。
　　北岳
　　众等至心归命北岳恒山黑帝真君，飞仙真人，名山洞府、得道神仙诸灵官。三礼
　　各虔诚、忏谢
　　臣等伏闻，列镇崇峰，耸寒郊而拱极；标形厚德，临四野以横空。昴毕储精，赵代疏境。实司水旱，统摄幽明。今有黄箓大斋主某乙归仰真风，依凭道力。沥祷祈之恳，推救度之诚。烧香散花，修斋请福。归命北岳怛山黑帝真君，飞仙真人，名山洞府、得道神仙诸灵官。伏觊玄慈昭感，洪庆敷融。解罪考於幽都，致福祥於庶品。四灵叶瑞，万国咸宁。得道之后，升入无形。和与道合真。
　　中岳
　　众等至心归命中岳嵩山黄帝真君，飞仙真人，名山洞府、得道神仙诸灵官。三礼
　　各虔诚，忏谢
　　臣等伏闻，三台峻极，作巨镇以干霄；二室连空，亘嵩高而拂汉。婴提巩洛，襟带伊瀍。惟彼真灵，实司罪福。今有黄箓大斋主某乙冥祈妙域，处仰真宗。思弘救拔之诚，欲致覃延之福。翘勤斋祷，俯仰至诚。归命中岳嵩高山黄帝真君，飞仙真人，名山洞府、得道神仙诸灵官。伏冀圣造优隆拯幽沈於九苦；玄休广被，布康乐於万民。品汇昭苏，仓箱羡溢。得道之后，升入无形。和与道合真。
　　水府
　　众等至心归命水府扶桑大帝，旸谷神王，三河四海，九江水帝，十二河源，水府神仙诸灵官。三礼
　　各虔诚，忏谢
