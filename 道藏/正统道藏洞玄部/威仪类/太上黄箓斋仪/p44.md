<!-- { "loadSidebar": true } -->
　　具位臣某谨上启太上无极大道太上三尊，十方已得道大圣众、至真诸君丈人，东华南极西灵北真，三十六部尊经，玄中大法师，太极真人，玄一三真人，诸天日月星宿、昆仑上宫诸神仙，西灵金母、五岳真君、灵山正职、潜霍储君。青城丈人、庐山使者，锺山郁绝，西玄塘台，丘岳大神。三官北部，六宫幽司。天下地上，冥灵诸神。监生主录，南上三门。至神至灵，一切群仙。臣胎诞尘浊，瞽暗无知。万劫善缘，依承道化。奉宣慈训，佐国立功。济物度人，弘道赞法。若受经箓云以今某年月日，诣三洞法师，某岳真人某甲受灵宝五老真文，赤书灵篇，三部八景，诸天内音，神仙二箓，八威策文，五帝符杖，中盟真经，传授事竟，投简灵山，请以金钮，后两过无钮，除此四字。金龙驿传。黄箓投简云奉为某官某乙修设黄箓大斋，为国为家，普及存亡。忏罪乞恩，解消灾咎。法事都毕，投简灵山，金龙驿传，乞落除罪录，记名玉历。愿神愿仙，解释九玄七祖、九族众亲、先亡后化，拔赎恶根，免脱酆都岱宗、二十四狱、五岳之府、九幽之中、刀山剑树、苦恼之乡。魂睹光明，永蒙开度。轮转受化，逍遥福门。安稳坟墓，注讼不兴。举家蒙福，一切荷恩。妖精殄灭，善瑞日生。修道参真，永阶仙品。蒙如所启，仰荷玄恩。臣某诚惶诚恐，稽首再礼。谨启
　　次起立，捧简文，香上熏之。叩齿九通
　　次读简文毕，用青纸封之，青丝缠龙钮璧等。弟子执之香上，师咒曰
　　玄上开明，元始监真。上帝五老，赤书丹文。天地本始，总领三元。摄气召会，催促学仙。高上符命，普告十方。日月星宿，五岳灵山。天上地下，溟泠大神。监生主录，南上三门。关领玉简，勒名丹篇。削落罪目，上补帝臣。归凭至道，修斋立功。拔赎九祖，一切苦魂。行道事竟，谨依灵山。请投玉简，乞削罪名。皆蒙解脱，无有冤亲。去离三恶，魂升九天。生死开度，亿劫长存。今日上告，万真咸闻。请以龙简，关盟真官。乞如所告，金龙驿传。
　　咒毕，众官再礼。
　　次投简於洞中
　　投龙颂
　　三礼
　　复炉
　　学仙赞
　　撒馔
　　投水简法
　　各礼师，存念如法
　　卫灵
　　鸣法鼓二十四通
　　无上三天玄元始三炁太上老君，召出臣身中，三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。当召此间土地里域、真官正神速出，严装关启。臣今正尔烧香投简，愿得太上十方正真生炁，入臣身中。令臣所启速达径御太上无极大道旸谷神王、九江水府水帝前。各三礼
　　各称法位
　　降真
　　长跪，启白
　　臣谨上启太上无极大道太上三尊，十方已得道大圣众、至真诸君丈人，东华南极西灵北真，三十六部尊经，玄中大法师，太极真人，玄一三真人，日月五星、北斗七元、五岳四方、日窟常阳、旸谷洞阴、神君圣众，扶桑大帝，九老仙都君，三河四海、九江淮泽、三官九府、十二河源、九府水帝，溟泠大神，水府众仙，一切群灵。臣诞质下土，禀识凡微。宿以道因，遭逢圣运。灵宝垂化，大法度人。佐国立功，奉弘慈训。受经箓云以今某年月日，诣三洞法师某岳真人，甲某受灵宝五老真人、赤书灵篇、三部八景、诸天内音、神仙二箓、八威策文、五帝符杖、中盟众经，传授事毕。投龙清泉，请以金钮，后两过，无金钮，当除此四字。金龙驿传。黄箓斋毕云奉为某官某乙修设黄箓大斋，为国为家，普兼存没。祈恩谢罪，请福消灾。解释冤仇，增延命禄。法事都毕，投简灵泉。金龙驿传，乞除死籍，消罪注生。愿神愿仙，赐以自新。九玄七祖，解拔苦根。去离旸谷，幽夜寒乡。沐浴炼度，超升天堂。冢墓安吉，殃注永泯。举家受福，神炁休宁。学识开朗，智慧圆明。扬阐正法，消伏奸凶。三界证度，功满行充。帝王安镇，国祚兴昌。谨以启闻，乞如所陈。臣某诚惶诚恐，稽首再拜。谨启。
　　次捧简文，香上熏之，叩齿三通次读简文毕，用青纸封简，青丝缠龙钮璧等，弟子执之香上，师咒曰
　　元始五老，上帝高尊。十方至真，太华灵仙。赤文告命，无幽不关。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，溟泠大神。今日上告，万愿开陈。修斋行道，普为存亡。请赎七祖，宿对罪根。谨投玉简，乞得上闻。记名水府，过去升天。生死开度，万灵开闻。请以龙简，告盟水帝。赐如所陈，金龙驿传。
　　毕，众官再礼。
　　次投简於水府
　　唱投龙颂
　　三礼
　　复炉
　　小学仙赞，散如常仪
　　投土简法
　　各礼师，存念如法
　　卫灵
　　鸣法鼓二十四通
　　无上三天玄元始三炁太上老君，召出臣身中，三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。当召此间土地里域、真官正神速出，严装关启。臣今正尔烧香投简，愿得太上十方正真生炁，入臣身，中，令臣所启，速达径御太上无极大道九土皇灵地府大神前。各三礼
　　次各称法位
　　次向西南，降真
　　次长跪，启白
　　臣谨上启太上无极大道太上三尊，十方已得道大圣众、至真诸君丈人，东华南极西灵北真，五老上帝，三十六部尊经，玄中大法师，太极真人，玄一三真人，酆都大帝君，九府之宫、泉曲主司、无极世界高皇、九土皇灵季帝高真中皇，九土戊己黄神土府五帝，三界官属，土地里域，真官正神，及此观宅，一切灵祇。臣禀气凡愚，叨因宿运。会遇真法，与善因缘。值灵宝开光，赤书宣化。许以庸秽，参奉正真。佐国为时，立功行教。受法箓云以某年月日，奉诣三洞法师某岳真人，佩受灵宝五老真文、赤书灵篇、三部八景、诸天内音、神仙二录、八威策文、五帝符杖、中盟众经，传授事毕。投简中宫，请以金钮，后两过无钮，去此四字。金龙驿传。黄箓斋主奉为某官某甲修设黄箓大斋，为国为家，普兼存没。销殃谢罪，请福祈恩。行道事讫，投简灵坛，金龙驿传。乞削除地简，除其罪愆。愿度愿生，保济形身。九老仙都，玉历注名。九祖父母、亿劫种亲、先亡后逝，咸享福缘。去离九幽之下、八门之乡、地狱之内、楚掠之中。殃注消释，冢宅清宁。恶根断绝，上生福堂。某学业圆就，功行盛明。生死同福，永保无倾。帝王受福，天下和平。谨以启闻，乞垂感悟。臣某诚惶诚恐，稽首再礼。谨启。
　　次捧简文，香上熏之，叩齿十二通
　　次读简文毕，用黄纸封简，青丝缠龙钮璧等，弟子执於香上，师祝曰
　　天地开张，万黑分灵。三元同符，十方朗清。五岳上闻，主死领生。丹书赤文，元始上经。普告无上，九地皇灵。今日上告，万仙定生。修斋行道，普为存亡。我愿我仙，请投玉名。土府太皇，勒除罪刑。奏告上宫，刊簿华清。身得飞腾，天地同灵。九祖种亲，腐骸更荣。魂升南宫，受炼仙庭。今日告命，万神咸听。请以金钮，表明至诚。请如所告，金龙驿呈。
　　咒毕，众官再礼。
　　次投简於坛中，或於月建之下
　　次吟投龙颂
　　三礼
　　复炉
　　小学仙赞毕，散
　　此土简，言功之夜，宣读咒赞已毕。至明，便可埋於坛中，不俟别更关告。今以张承光法师仪内，有三简启奏，真位不同，故再录於此。若修斋坛内，只以言功，醮时咒告，便可投也。其山水二简，虽言功之时，宣咒己毕。若至洞所设醮，当须依次第，一一宣读、封咒，然后投之。庶为周备，不可以坛中告了，至山直尔便投所在。真灵恐不关领，善功不达，所失尤多，切宜详慎也。所以坛中告此山水二简者，盖恐斋主弟子，公私所检，不得躬诣洞门，故於坛中对共宣告耳。若斋主弟子不惮山水之远、登涉之劳，自与众官躬诣洞府者，即言功之夕，但拜表后，告土简。一般了留山水二简，就山水法事，更为允当。切在详而行之，不可执文为滞也。
　　投三简之时，当为所在土地，烧钱一二百纸，极佳矣。
　　修道之士，三元八节，谢罪祈真，投五帝简法。出《真文玉诀》。
　　元始灵宝若五岳灵山除罪求仙上法简文
　　灵宝某帝先生，臣某年若干岁某月生，命属某帝，名系某岳。愿神愿仙，长生度世，飞行上清。五岳真人，至神至灵。乞削罪录，上名九天。请诣灵山，金龙驿传。
　　国号年号太岁某月朔某日某辰於此某处告行
　　此三简文，并自具年名所属。愿神愿仙，下文一如水府土文黄箓简中之言。封题龙璧钮咒，一如前斋法。初一遍投三简，各用九钮。第二丶第三遍投之，但用龙简，无钮也。
　　次投毕，散香，出水，吟颂曰
　　元始盟映，仙名已书。三官九署，罪莫不除。散香五帝，告盟太虚。请如所陈，万劫吾居。
　　三礼
　　至心稽首礼，太上无极大道。
　　至心稽首礼，三十六部尊经。
　　至心稽首礼，玄中大法师。
　　复炉
　　香官使者，左右龙虎君，侍香诸灵官。当令臣投简之所，自然生金液丹碧芝英。百灵众真，交会在此，洞案炉前。令臣学道得道，求仙得仙。十方仙童玉女，接侍香烟。传臣向来所启之言，速达径御太上无极大道旸谷神王九江水府水帝前。各三礼
　　小学仙赞，唱如常法
　　道言，尔有志心，发无上道。意欲度诸天人民、善男善女，咸使得离三恶、五道、八难之中，得过三恶，世世与道相值。当以八节甲子之日，投三元玉简。除宿罪之簿，言名上天。祀事三过，诸天三官九府，更相关告上天。右别万神，敬护五帝。侍卫三界，司迎门户。清肃天地，神祇日月来朝。千魔万精，不敢妄干。志愿坚固，触回咸成。七祖父母，即得解脱。三涂五苦，上升天堂。生死福善，影响相酬。三官九府，书人功过，其理甚明。世世因缘，毫分无亏。若有至士，为国主帝王、土地官长、一切民人、九祖父母、长夜三涂，修黄箓大斋，三日三夜。告盟九天，投简三元。福利广大，不可胜言。尔谛奉行，勿为懈息，无使魔壤尔身。
