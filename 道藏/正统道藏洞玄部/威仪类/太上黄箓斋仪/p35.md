<!-- { "loadSidebar": true } -->
　　臣等今故烧香，归身归神归命，奉为某乙奉修无上解考妙斋，转经行道，皈命上方无极太上灵宝天尊，三十六天帝君，玉京玄都紫微金阙三清三界梵炁天君，无极世界上乡神仙诸灵官。忏悔某乙家，亿曾万祖，三十六世以来，爰及亡灵、眷属亲缘，历世所行，无边之罪。或上违天道，秽慢三光。裸露神明，呵忿雷雨。欺罔幽显，不畏真灵。九府结刑，三官举考。魂神执击，在九幽长夜刑捣狱中。流曳寒庭，幽闭牢槛。冥冥亿劫，不睹光明。流注子孙，引逮存殁。更相执对，洗涤无由。以今忏谢乞恩，修斋行道。伏觊三尊万圣、太上众真，诸天帝君，四司五帝，三光列宿，三界真灵。普降洪慈，鉴临丹恳。勑告考官门下，地狱之中。拔度魂神，赦除罪犯。和冤释对，离苦生天。升入福堂，闻经悟道。永超生死，同入无为。债讼清销，存亡开泰。蒙如所启，仰荷玄恩。得道之后，升入无形。和与道合真。
　　下方
　　臣等今故烧香，归身归神归命，奉为某乙奉修无上懈考妙斋，转经行道，皈命下方无极太上灵宝天尊，九垒土皇，四司五帝，十二仙君，九宫真人，神仙玉女，无极世界下乡神仙诸灵官。忏悔某家，亿曾万祖，三十六世以来，爰及亡灵、眷属亲缘，积世所行，无边之罪。或妄为师道，刻截土地丘陵、冈原川脉。毁伤坟庙，禁遏神只。塞绝水源，断山堙谷。破城隍社稷，犯侯伯土官。不惧神明，恣为罪恶。魂神执击，在下方世界、九幽地狱之中。汲长夜之河，以灌四渎。负山摙石，谪役万端。痛苦被婴，终天无解。上延前世，下及子孙。报对未原，殃探责重。以今修斋行道，忏拔罪根。伏觊上圣众尊，开恩赦宥。告勑下方酆都、九幽地府刑捣狱中，考官门下。赦除往劫，无量罪因。迁拔穷魂，出离幽苦。逍遥真境，安处福乡。胤嗣康宁，存亡俱泰。蒙如所启，仰荷玄恩。得道之后，升入无形。和与道合真。
　　三光
　　臣等今故烧香，归身归神归命，奉为某乙奉修无上解考妙斋，转经行道，皈命日月星宫，至真大圣，三光神仙诸灵官。忏悔某家，亿曾万祖，三十六世以来，爰及亡灵、眷属亲缘，无边之罪。或为君无道，为臣不忠，为父不慈，为子不孝。犯天文地纪，及日月星辰，积恶深瑕。阴罪阳过，名书恶簿。身殁鬼官，在长夜考官之狱。执击重槛，解谢无由。以今忏罪乞恩，修斋行道。伏冀诸天大圣、三光众尊，告勑地府狱中，考官门下，赦除积罪，和释冤仇。债讼销平，存亡安泰。得道之后，升入无形。和与道合真。
　　五岳
　　臣等今故烧香，归身归神归命，奉为某乙奉修无上解考妙斋，转经行道，皈命五岳真君，名山洞府、得道神仙诸灵官。忏悔某家，亿曾万祖，及三十六世以来，爰及亡灵、眷属亲缘，无边之罪。或恣行衅咎，干忤神明。犯名山大川，灵墟福地、丘原主宰，幽职灵司。积罪缠绵，未蒙蠲赦。魂神执对，在名山五岳地狱之中。痛毒备婴，终天无解。以今修斋行道，忏罪希恩。伏冀万圣延慈，诸天鉴佑。勑告五岳狱中，考官门下。解除冤债，荡涤罪瑕。万恶俱消，九幽开朗。蒙如所启，仰荷玄恩。得道之后，升入无形。和与道合真。
　　水府
　　臣等今故烧香，归身归神归命，奉为某乙奉修无上解考妙斋，转经行道，皈命扶桑大帝，旸谷神王，三河四海九江水帝，十二河源水府神仙诸灵官。忏悔某家，亿曾万祖，三十六世以来，爰及亡灵、眷属亲缘，无边之罪。或轻慢真灵，不敬神明。污秽泉源，侵伤川泽。动成罪目，结在冥曹。执击魂神，在水府地狱考官门下。备受诸苦，痛毒难任。摙汲溟波，以灌四渎。冰河寒夜，冻裂身形。不睹光明，无由开度。以今修斋行道，忏罪希恩。伏冀万圣鉴临，三尊赦宥。水府狱中，考官门下。解冤释结，赦罪除愆。出幽暗之乡，陟清虚之域。魂神受炼，证品生天。罪咎永销，子孙贞泰。蒙如所启，仰荷玄恩。得道之后，升入无形。和与道合真。
　　经宝
　　臣等今故烧香，归身归神归命，奉为某乙奉修无上解考妙斋，转经行道，皈命至真无上三十六部尊经，真文宝符，诸天秘藏，十方正法侍卫经典一切灵司。忏悔某家，亿曾万祖，三十六世以来，爰及亡灵、眷属亲缘，无边之罪。或前劫后劫，亿世万生。三业所为，六情所造。阴罪阳过，考重责深。或轻慢无图，秽贱文字。非毁圣典，泄露灵文。殃咎缠绵，未曾祈忏。魂神执击，在九幽地狱之中。考掠备婴，幽闭牢槛。冥冥长夜，解拔无由。以今谢过希恩，修斋行道。伏觊灵司奏御，慈泽旁流。告勑地狱幽牢，考官门下。解销殃对，和释冤仇。超度泉关，升登福路。利安后胤，克获康宁。九夜三涂，同承景佑。蒙如所启，仰荷玄恩。得道之后，升入无形。和与道合真。
　　太上黄箓斋仪卷之四十八竟
　　太上黄箓斋仪卷之四十九
　　唐广成先生杜光庭删
　　言功拜表
　　修斋日数既毕，或用其日子时，或明日清旦。众官相率列位於玄师前，立班讫
　　唱道
　　入户
　　各礼师，存念如法
　　卫灵
　　五星列照，焕明五方。水星却灾，
　　木德致昌。荧惑消祸，太白辟兵。□
　　镇星四据，家国利亨。刊名玉简，
　　录字帝房。乘飙扇景，飞腾太空。
　　出入冥无，游宴十方，五云覆盖，
　　招神摄风。役使万灵，上卫仙翁。
　　鸣法鼓二十四通
　　无上三天玄元始三炁太上道君，召出臣身中三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神急上关启。臣今奉为入意以今正尔烧香，愿得玉清道炁灵宝妙光下降，流,入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都大洞三景弟子，奉行黄箓大斋，言功拜表，设醮投龙，还宫法事。臣某等今故烧香，愿以是功德，上为宗庙先灵、今朝皇帝、文武官属、卿辅庶寮，及弟子某九世七玄、见存眷属，臣等三师九祖、天下之人、一切众生、幽途暗爽，归身归神归命，十方无极太上灵宝天尊。乞原赦前代今生，生死重罪，免离三恶之道，十苦八难九厄之中。身得道真，飞行虚空。白日升天，待卫道君。逍遥无上金阙七宝自然宫殿，永与道合。所启玄感，上御至真无极道前。
　　礼十方
　　忏悔
　　三启颂
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈天大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　至心稽首礼，太上无极大道。
　　至心稽首礼，三十六部尊经。
　　至心稽道礼，玄中大法师。
　　旋行，收真文，从东南西北中方，各於本方案上，炷香，熏真文。众官齐声宣真文毕、令弟子执真文於香上熏之。法师叩齿十二通，咒曰
　　元始上天，三光高明。回景照耀，四方朗清。运度所冲，激阳流星。五分错越，三统失宁。五斗总辰，七宿明灵。真君大魁，厥讳玉精。夫人皇妃，字曰育婴。总御玄关，回转诸天。今有某灾，玄告不祥。请以真文，赤书上呈。散发谢愆，披露丹诚。乞垂玄鉴，回复天经。气不横越，灾不横生。焚烧灵文，散烟玉庭。上景监度，普告万灵。气清三关，灾灭九冥。阴阳调和，国土太平。请以金龙，风火驿传。此咒出赤书玉诀，若三元八节，常修黄箓及迁拔等，即书岁星辅肝等文，当用此咒。如或禳制鬼疫，即书东山神咒，文别有咒。或禳百六洪灾，即书下制东河文。如学士修身，即书东方九炁等。若有星宿失度及九曜为灾，即依此咒矣。玉诀云：凡有祈禳，不先叩齿而咒者，为外魔所干，关启无感矣。又云，若灾星在东，露文九日，金龙镇之。西七、南三、北五、中十二日，皆随大道气数也。灾星东方，谓在角亢七宿也。他可知焉。毕以此真文，随表焚之。散烟青烟之中也。咒毕，众官再拜，一一仿此矣。
　　重称法位
　　上清玄都弟子臣某等谨重上启太上无极大道元始天尊，太上大道君，太上老君，无上玄老，十方灵宝天尊，已得道大圣众，至真诸君丈人，三十六部尊经、玄中大法师，天师君，上相上宰、四司五帝，东岳上卿司命真君，西极总真王君，太平下教二十四真人，五岳灵宫、名山洞府、三界应感一切尊灵。臣等宿以道缘，躬逢正化。天尊演法，三洞宣行。宝诀灵图，济家康国。获参真妙，许以禀修。而先在立功，普及幽显。宜弘圣教，广度天人。凡有投诚，不容寝绝。今奉词旨，敢不上闻。
　　读词
　　臣等依按词诚，辄相携率。考灵仙典格，披黄箓简文。奉为某於某州县宫观，设玄科之式，法象二仪。某所赍灯烛香花、金龙缯彩，本命之信，证质丹诚，以某日子时，启斋为首。烧香行道，忏谢玄真。然灯续明，照耀三界。下通九地，上及诸天。济存拔亡，普为家国。若干日夜，行道转经。以某日亥时，功成事立。莲灯息焰，玉磬收音。仙驭返於上玄，法流分於下界。金龙腾景，上奏斋功。圣泽宣慈，开度幽爽。酬功行赏，徧及灵司。臣等身中，所佩内外真官、三洞兵吏，及星宿九宫五帝、五岳四渎、三河四海、兵马骑乘、侍香金童、散花玉女、五帝直符传言奏事、飞龙骑吏等，并有功劳，今当别拜。黄缯朱表，言功举迁。臣等学法未备，俯仰之格。进止犯科，不合仪式。恐为四司所纠，五帝所执。千愆万过，乞蒙赦贷。哀原未悟，不见罪罚。臣等建斋之始，奉请智慧上品、十戒法事既竟，谒还天宫。臣所修斋，功成事竟。重明功德，拜黄缯朱表一通。在臣玉案之上，请省表文。表文以黄熟素五尺，朱界朱书，每行二十四字。生字不在下，死字不在上。第一行尽书法位，至顿首字。上言，独占一行。太上无极大道君，第三行。表后以闻，去臣姓，三行。圣号，去臣姓，三行。年月，去圣号，三行。一如章法不得涂改。注乙谴责，尤重慎之。
　　读表
　　取表於香上，熏之，即读。法位起，再拜讫，复长跪。和声正气。读至弟子名，皆令再拜。至臣诚惶诚恐处起，再拜。又至年月日某处，拜上又再拜。都毕，展於玉案上。正对御前。以龙头书刀镇圣号之左。朱笔镇右讫，却长跪。
　　三捻香，叩齿三通，遣表，勑曰
