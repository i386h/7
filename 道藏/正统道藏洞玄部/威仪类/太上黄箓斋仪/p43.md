<!-- { "loadSidebar": true } -->
　　道言，诸天星宿，各有分度。至於经道错越，更相侵犯。或有异星见於方境，皆由天气运度否激所之。灾有所犯，出其分国。故以天光转照，玄告不祥。元始垂文，和天安地。解灾却祸，安国宁人。志士精心，依法修行。灾见之日，书真文如其法，露於中庭，向方面，所谓星在东方，角亢七宿，面东咒之，九日露文。他仿此叩齿十二通，散发仰头。咒曰，元始上天，三光高明。回景照耀，四方玄清。运度所冲，激扬流星。五分错越，三统失宁。五斗总辰，七宿明灵。真君大魁、厥讳玉清。夫人皇妃，字曰育婴。总御玄关，回转诸天。今有客灾，玄告不祥。请以真文赤书上呈，散发谢愆，披露丹诚。惟乘玄鉴，回复天经。气不横越，灾不横生。焚烧灵文，散烟玉庭。上景监度，普告万灵。气清三关，灾灭九冥。阴阳调和，国土太平。请以金龙风火驿呈毕，露真文於中庭，金龙镇之。假令灾在东方，谓角亢七宿也则九日九夜竟，烧文散灰，青烟之中。凡禳天灾，安国宁民，法法皆随方。然灯照耀诸天，假令灾在东方，则然九灯，亦可九十灯、九百灯。用金龙一枚、青缯九十尺，九日九夜行之。灾在南方，则然三灯，亦可三十灯、三百灯，金龙一枚，绛缯三十尺，三日三夜行之。灾在中央，则然十二灯、百二十灯、千二百灯。金龙一枚，黄缯百二十尺，十二日十二夜行之。中央谓天市，太微紫微宫也灾在西方，则然七灯、七十灯、七百灯。金龙一枚，白缯七十尺，七日七夜行之。灾在北方，则然五灯、五十灯、五百灯。金龙一枚，黑缯五十尺，行之五日五夜。余依元始灵宝上元科法。黄箓斋，常修之。当同此法
　　元始灵宝五老，摄召北酆鬼魔
　　赤书上诀
　　道言，夫受灵宝上法，致神明来降。存念响达，与天真交游。宜先分别，鬼魔形象。遏塞干试，魔精既伏。存思自感，神明易致。行此之法，依上真文施行，便向东北，叩齿三十六通，东北为鬼门。凡有大疾灾疫，妖怪妄兴，当於国城郡邑境土东北之方，按法修斋，施文安镇。精心行之，鬼魔摧伏，国宁民安闭气九息，而仰咒曰，三元开明，回转天常。运推数终，百六乘纲。大劫交会，万妖争行。北酆不拘，放逸鬼宗。群魔纵肆，妖闭天光。上帝有命，普告十方。演明天度，法教开张。正道治民，摄除不祥。有何小妖，群聚为场。赤书玉文，检摄鬼乡。北酆三官，明速传行。千丁束爽，万鬼送形。流铃交焕，激气太阳。金虎四邀，天丁捕亡。大小齐到，不得匪藏。元始所告，列奏上宫毕。息气良久，应所致感之者。当分别其像真灵，思存感效，勿说之，恐败其功。
　　元始五老，禳大劫洪水，召蛟龙水宫，度灾真文玉诀
　　道言，夫天地大劫之灾，洪水四出。荡秽除恶，万无一遗。当此之时，天地冥合，人民漂流，无复善恶。唯有志学之士，得灵宝真文大劫小劫之符。及可乘飞羽而高观，登灵岳而浮翔。当此之时，神人自当。使蛟龙为通路，开水径以度尔身，河伯司迎，不挂津梁也。所明灵文之真妙，岂拘大劫之灾。或遇此之际，当依其文，施用北向水位所在叩齿五通，开通闭气。二十五息，存己身心。中生火，火出头顶，而烧四方山林、草木及己身，都尽形体，皆成灰飞。翔青烟之中，无复所遗存己归於极阳，不为火所制也思大水浩浩，荡除天下。己身化为灰，随水而流。因叩齿二十五通此或分野大水，积阴为灾。精心之士，依文施行。亦可拯群生之垫溺，救万物之沦胥矣。故夏禹得之，征神召龙，以通百川，成治水之功也咒曰，五行相促，运度机阳。阴阳否激，结成灾冲。大劫倾讫，荡秽除氛。九河受对，洪灾激川。水母徘徊，鸟马合群。日月冥会，三景停关。上选种民，推校玉文。弃恶遗善，清浊永分。我参帝简，名列九天。大灾四会，赤书所蠲。是日告命万神，咸闻九河水府、溟泠大神，开除水径，通利河津。蛟龙应符，摄山送云。负我送我，驰骛四奔。丹书赤字，元始真文。金龙驿呈，时刻无间。立复告御，上对帝尊。毕，引气二十五咽，须臾当有开通之神，以度兆身。在山则山浮，在水则水开。可谓临危而济鲦欻之顷也。郡国有水灾之时，亦可建斋。书文精心，行之矣。
　　天尊於亿劫之始，运元气真精，化生灵文，以制御劫运，保国宁民。子宿有福，庆与善因。缘得值斯文。上古之人，醇和抱朴。与道混同，不俟斋戒，行之立应。代末时浇，人心散坏。崇正者寡，违真者多。欲行其法，须依三元简文，立斋行道，精心思念。冥契玄圣，乃致感通。不尔者，魔试所干，徒为之耳。可选精洁之士，绝尘之地，名山灵迹，以期通应矣。以彰大道济度之慈，太上救物之泽。弘化之士，其勉之哉。庚子年，中元日集。
　　太上黄箓斋仪卷之五十四竟
　　太上黄箓斋仪卷之五十五
　　唐广成先生杜光庭删
　　投龙璧仪
　　下元黄箓简文灵仙品曰：拔度罪根，威仪修斋都毕，依赤书玉诀，丹书槿札，金龙青丝缠之，以关灵山五岳。升度之信，封於绝嵓之中。一依具法。
　　下元黄箓简文灵仙品曰：关五帝威仪毕，当以丹书玉札一枚、金龙一枚，青丝缠之，以投三江，以关水帝。升度之信，一依玉诀具文。
　　下元黄箓简文灵仙品曰：关水帝毕，以玉札金龙金纽九枚，青丝缠之，埋於坛所，以告盟地官。一如科云。
　　上元金箓简文真仙品曰：拔度生死，修斋威仪，以金龙五枚，镇五方真文之上，事毕，投之山水。
　　下元黄箓简文灵仙品曰：拔度罪根威仪，当以上金，作十金龙，以镇十方。拔度飞魂，十方方按一枚。
　　玉匮明真科云：修黄箓宝斋，当以上金三两，铸三龙。龙各重一两，国家用上金，公侯大臣次金，士庶人银铜涂并可副以玉简，即玉札也提修斋所为，及国号、太岁、月曰、法师姓名、投奠方所，投於名山大洞、灵泉龙穴及斋坛或住宅之中，以告盟天地水三府，使监证斋功。阙者，考属地官九都曹。
　　科曰：龙者，乘云气，御阴阳。合则成体，散则成章。变化不测，入地升天。故三十六天，极阳之境，可以驿传信命，通达玄灵者，其惟龙乎。龙者，阳畜也。夫天用莫如龙，地用莫如龟，人用莫如马也。是以上天以龙为驿骑，往来人间矣。五金之最，坚刚不渝。天地所宝，通灵合神。故以上金铸之，取法龙形。投之洞府，告盟三元也。洞府真官，所司寮属，告龙信简文，录其善功，以奏言於上圣。感应之报，犹影之随形。修尚之士，不可阙也。
　　科曰：简也者，告也，纪也，札也。纪世之善，告於上真。法长一尺二寸，象十二辰。广二寸四分，法二十四真气。厚二分，法二仪。上下正方，法日之方景。正真通达，无所避让。国家以玉为之，玉有九德，可以为礼天地。神祇之信，故用玉焉。公侯臣庶，通用槿木。以其洁白，纤致可比玉矣，明尊卑之殊也。
　　科曰：璧者，礼天地山川之宝也，以玉为之。投山川，用圆璧一。其色苍，径三寸，虚其中。山简为九天之信，做用苍璧。用以法天也。投水简，用六出之璧。其色黑，径三寸，虚其中。水简为九海水官之信，故用玄璧，水之色也。六出，水之数也。投土简，用黄璧。正方，径二寸，虚其中。土简为九地之信。黄者，土之色也。方者，地之形也。璧与龙，副於简封之外，以青丝缠之。
　　科曰：投三简之法，当用金钮九只，以副於简。三简，用二十七钮也。金钮代歃血，青丝代割发。造盟达诚，最为重也。故以青丝缠钮璧，附於简及龙，而后放之也。钮，法国家，用金。臣庶以银涂金，铜涂金可。钮径九分，圆其外，如环之形也。
　　科曰：修斋毕，别卜良曰。或斋洁之辰，醮馔法师众官及斋主弟子。或泛舟以诣水洞，或梯陆以登山门。各於洞府之外，剃草扫洒洁净，敷列醮席酒果肴馔，当鹿脯汤茶等。国家六十四分，臣庶二＋四分。如严醮之仪，乃盛服澡漱，朝谒法事，备如科式。所在地司灵官，监察将吏，当为予关启洞中仙曹，通达告斋之简。如此福善立感，不得都无关启，直尔投於洞中。不达真灵，反获罪考矣。若山水之洞稍远，师众不可俱行，难於登泛者，当选坛内法职一二人与弟子，赍简以诸洞所，设醮关告，投奠一如本仪。若国家投龙，五岳诸山具有金龙科式，与此常礼，繁省不同矣。斋家或公私所拘，不得躬诣洞府者，可选精慎虔恪、信奉恭勤者一人，代往行礼。无可代者，师为关告之，又不得藏匿简文，因循持久。既关告盟之信，在地司录奏，获罪非细，切宜慎之。至洞所於门外，选平地，或船中，或石上，并须扫洒精洁，以设醮位。净席五领，醮巾五条，青布诽布，并可酒茶汤，盘数五果饼馔，随时所有。国家六十四分，臣庶二十四盘，香四，炉巾案四副。
　　陈设讫，以香水洒坛之外。以荡氛秽禁，勑如常仪。师徒弟子，并须澡漱。严洁以虔恭为先，不得因循，喧聒不恭。如违，考罚尤深。
　　各礼师，存念如法
　　次思三尊，经宝玄师，五星五土，五岳五蒇五灵，经籍度三师。三色云气，当处洞府，真仙灵司，监察官属，日直土地，并俨然在坐，罗列分明。如斋法讫。
　　卫灵
　　五灵列位，焕镇五方。始皇护魂，丹老卫形。皓灵侍魄，黑帝摄生。中央黄帝，统御万真。元皇诰下，幽夜开光。罪销北府，名列南昌。金箓定籍，玉字除殃。朱陵炼质，飞神太苍。三官九府，无极神乡。普受开度，上生天堂。
　　鸣法鼓二十四通
　　发炉
　　无上三天玄元始三炁太上老君，召出臣身中，三五功曹、左右官使者、左右捧香驿龙骑吏，侍香金童、传言玉女、五帝直符直日香官，各三十六人出。当召此间土地、山川正神速出，，严装关奏。臣今正尔烧香，奉为某官某甲设黄箓宝斋，功圆事毕，投简灵山。愿得太上十方正真生炁，入臣等身中。所启速达，径御太上无极大道昆仑五岳灵山洞府前。
　　各称法位
　　具位臣某等谨奉请大罗玉清无极无上至真大道元始天尊，太上大道君，太上老君，三十六部尊经，玄中大法师，三宝众圣，一切尊灵。垂慈降临，稽首再礼。谨奉请某洞府真仙洞天官属得道真人，垂光降临。谨奉请当境主司，虚空监察，香官使者，三洞威神，里域真官，诩卫将吏，山水川泽，一切正神，具官来降。
　　次三捻上香
　　献酒
　　各称法位
　　长跪，启白
