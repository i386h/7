<!-- { "loadSidebar": true } -->
　　上清玄都大洞三景弟子、无上三洞法师、奉行黄箓大斋消灾法事，某岳先生某帝真人臣谨同诚上启虚无自然元始天尊，无极大道太上大道君，高上大道金阙玄元天皇大帝太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，道用无方，玄慈下济。延祥致福，佐国度人。五符宣制御之威，三洞广护持之力。除灾解厄，灭罪延生。亿劫常存，古今咸仰。所以龙书凤札，河图申宥过之文；绿籍朱编，太一垂忏灾之品。励精诚於下土，契昭感於上清。惟善是从，有祈必应。况承词旨，敢不上闻。皇帝青词，谨当宣奏。
　　读词
　　按如词言，所宜关奏。皇帝承天布化，体道临人。惧一物之失宜，欲万方之皆泰。遐开寿域，以纳群生。以某官灾运所缠，用希消解。备香花而展礼，质龙彩以驰心。注仰玄关，允祈鸿福。以今清旦行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗祧列圣，社稷尊灵。承景贶以登真，上朝金阙；演殊祯而护国，下固瑶图。驾鸾鹤以逍遥，比乾坤而遐永。今故烧香，自皈依师尊大圣众，至真之德，得道之后，升入无形。和与道合真。
　　以今清旦行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏觊八溟浩荡，与凤历以常存；群岳巍峨，比龙仪而克固。庄椿等寿，舜日齐明。皇后嫔妃，播贞猷於万宇；诸王太子，扶睿德於千龄。百揆有伦，庶官咸理。今故烧香，自归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊，愿以是功德，归流天上天下，三界十方。道炁资熏，万灵昭泰。玄风长育，群品安贞。九幽息冥昧之悲，六趣罢轮回之苦。某官神功密佑，惠力遐沾。灾厄怨仇，随忏析而荡涤；延年注福，承斋谢以增新。九祖生天，六亲蒙佑。怀生禀化，同沐玄恩。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　乐法以为妻，爱经如珠玉。持戒制六情，念道遣所欲。淡薄正气停，萧然神静默。天魔并敬护，世世享大福。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都大洞三景弟子、无上三洞法师，奉行黄箓大斋消灾法事，某岳先生某帝真人臣谨重伸上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师天师君，上相上宰、上保上傅、四司五帝日一界官属一切尊灵。臣等伏闻，清浊栽成，圆方定位。神功生化，吹万莫穷。鼓之以玄风，沐之以灵泽，成之以妙甩，统之以圣人。故能总天下之机，成一天下之务。配两仪而称大，出庶物以居尊。有功不宰，则与日月齐华；弘道无为，则与乾坤共永。况复列封一致，六合为家。惠养必均，洪铁靡膈。皇帝推诚抚御，体道君临。辟仁寿之庭，经华胥之化。以为某官方缠灾否，深轸天慈。涣发德音，恭修福会。备十华之质信；披三洞之典仪。坐宣室以冥心，望玉虚而稽首。觊凭蠲洁，以致感通。臣等夙察明科，仰遵玄旨。敷坛列纂，法地象天。以皇帝所赍，金龙纹缯、香花油烛，依洞玄品格，修无上妙斋。腾欵十天，告盟三界。伏冀玉清众圣，无极高尊。俯鉴精虔，大弘恩宥。勑四司五帝、北极南宫。承四极明文，奉九龙符命。为某官於天府地司之内，符图箓籍之中，解释冤仇，和平债讼。原销罪对，荡涤愆瑕。除星辰临照之灾，祛年运凶妨之厄。积生往世，无量罪因。以今忏祈，咸蒙除荡。即使九玄受福，举族沾荣。年算遐长，禄秩增广。千灾殄息，万善成臻。显天尊拯化之恩，副圣主忧勤之愿。然乞帝图隆永，圣寿延洪。率土普天，俱承道果。二仪昭泰，三景辉华。九谷滋丰，五兵韬戢。龙神警卫，疫毒无侵。怀生息愁叹之音，在野有讴歌之乐。飞沉遂性，动植舒荣。九夜开光，三涂罢对。见大道无方之应，契圣明有感之祈。普及幽遐，俱升福岸。上明天尊大慈之泽，下副臣等归命之诚。谨启以闻。
　　发念
　　一念为道，四大合德。七世父母，免堕忧苦。上升天堂，衣食自然。
　　二念帝王国主，道化兴行，庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，圣贤日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义。贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行，一切众生，咸蒙成就。
　　八念赦贷前生，今世罪对，立功补过。
　　九念家国隆盛，宗庙有人，世生贤才。
　　十念尊受经师，不敢中怠平等。一心广度，克获上仙。白日登天，拜见太上。求成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣上章之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下、神霄九宸上帝御前。
　　出户
　　太上黄箓斋仪卷之十三竟
　　太上黄箓斋仪卷之十四
　　唐广成先生杜光庭集
　　特　勑为臣下消灾中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云策龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上玄元太上道君，召出臣身三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中。使紫精郁勃，玉关开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下、神霄九宸上帝御前。
　　各称法位
　　上清玄都大洞三景弟子、无上三洞法师，奉行黄箓大斋法事，某岳先生某帝真人臣某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，得一鸿基，生三妙本。裁成覆载，含育虚无。赴感如神，随方靡倦。丹诚上达，岂间於高卑；玄泽下临，不遗於巨细。况复配天纵圣，运道垂裳。德贯神明，功侔造化。推恩数惠，同膏露以齐均；申令宣威，与雷霆而并震。驰心属念，必洽天休。以某官运履灾蒙，愿希销解。冥怀玄极，稽首清都。爰敷斋告之仪，伫契福祥之应。香花龙彩，备按明科。列欵缄词，所宜关奏。钦承明旨，敢不上闻。皇帝青词，谨当宣奏。
　　读词
　　按如词言，诚祈腾奏。臣等以皇帝所赍法信，恭设坛场。日域月门，象十华而设位；龙文凤篆，陈八会之天书。固可以攘荡氛邪，廓销灾滞。广延祯贶，用息晦蒙。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊仪、宗祧先圣。登真玉阙，蜕影琳宫。骖八凤於云衢，驭六龙於星路。仰朝万圣，俯揖千真。流巨贶於神孙，启遐年於宝祚。今故烧香，自归依师尊大圣众，至真之德，得道之后，升入无形。和与道合真。
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏觊圣逾轩昊，明比羲舒。历草抽阶，显示晦明之数；神羊卫屏，潜祛邪佞之人。福岳弥高，寿山增峻。皇后妃御，六宫宣翊赞之功；太子诸王，宗佑表繁昌之固。朝多英俊，野绝逋遗。蜂岑螺驭之宾，梯航入贡；神兽天香之使，飞翥来庭。万宇同文，九围顺化。今故烧香，自归依师尊大圣众，至真之德，得道之后，升入无形。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流某官，禄算增延，灾衰宁息。南宫丹箓，别署生名。北府黑书，全祛罪目。九玄开度，众福资熏。洎乎三界幽明，十方寥廓。道风遐布，圣力普覃。咸蠲短景之期，尽契长生之乐。泉扃朗晏，幽狱停闲，嘉贶所资，俱登道域。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
