<!-- { "loadSidebar": true } -->
　　臣等伏闻，昆仑白色，均九曲以朝宗；墦冢清源，合三江而注海。浮天韫德，载地成功。浩渺无涯，润滋攸博。三官分理，百谷归王。惟彼阴灵，实司罪福。今有黄箓大斋主某乙推心救度，沥瞻虔祈。愿将斋戒之功，普济幽明之福。赍持镇信；秉列旌幢。归命扶桑大帝，旸谷神王，三河四海，九江水帝，十二河源，水府神仙诸灵官。伏冀百川注福，四海湛恩。弘润下之真风，散善时之玄泽。罪除幽狱，功记明真。九谷咸滋，百灵共泰。得道之后，升入无形。和与道合真。
　　经宝
　　众等至心归命至真无上三十六部尊经，诸天宝藏，十方正法，侍卫经典一切灵司。三礼
　　各虔诚，忏谢
　　臣等伏闻，元尊演教，上圣传宗。紫金书方丈之文，黄玉削通光之策。重玄奥妙，八会幽深。为福德之良因，乃归依之妙本。群山旨趣，众圣师资。今有黄箓大斋主某乙至心归命至真无上三十六部尊经，诸天宝藏，十方正法，侍卫经典一切灵司。伏冀三洞真官，赞玄休於圣运；九天灵贶，延福瑞於贤良。动植生成，幽明昭感。岩栖善友，开秘诀以登真；末俗常流，悟玄关而乐诵。三涂九夜，亿祖七玄。同沐圣功，俱升妙境。得道之后，升入无形。和与道合真。
　　太上黄箓斋仪卷之五十一竟
　　太上黄箓斋仪卷之五十二
　　唐广成先生杜光庭删
　　转经
　　夫修黄箓灵宝诸斋，每日三时行道；三时转经，昼夜六时，为弟子关奏诵念，以祈福祉。其行道后，消息移时，仍别升坛转经赞道，法事一如金箓简文。登坛上座，诵经威仪，如或风雨不常，及别有法事，即行道与转经相续可矣。升坛转经，法师冠元始之冠，黄裙紫褐，五色云霞之被，是名法服。众官如常服。
　　众官於师前，序立
　　知磬唱道
　　道场众等人，各运心归命三宝，灭一切念。
　　入户
　　上御案香
　　上香密咒
　　玉华散景，九炁凝烟。香云密罗，径冲九天。侍香金童，传言玉女。传臣所奏，上闻帝前。令臣所启，咸赐如言。今日告斋，诸天临轩。三界五帝，列言上清。执箓把籍，齐到帝前。
　　三归依
　　人各恭敬
　　至心归依，十方道宝。当愿众生，起心回向，一切敬礼。
　　至心归依，十方经宝。当愿众生，心开悟解，受持转诵。
　　至心归依，十方师宝。当愿众生，普上法桥，无有障碍。
　　道场众等，执简端心，平坐如法。
　　众官各依位，平坐
　　赞咏如法
　　宿命赞
　　待经行水行经，侍香行香。
　　宿命有信然，弱丧谓之无。皆欲眼前见，过目即言悠。大贤明道教，惨戚悯顽夫。依依念子苦，勤勤令我忧。
　　静念如法
　　法师依法，暝日存思，出威仪自然经。
　　若转灵宝众经，法师当思身坐青黄白三色云气之中。左青龙，右白虎，前朱雀，后玄武。日月五星，照映左右。侍经仙官，罗列坛内。已有圆光，如日　　　之象。毕，咽液三过，叩齿三通，密咒曰
　　寂寂至无宗，虚峙劫仞阿。豁落洞玄文，谁测此幽遐。一入大乘路，孰计年劫多。不生亦不灭，欲生因莲花。
　　超凌三界徒，慈心解世罗。真人无上德，世世为仙家。
　　若转道德众经，法师当思太上老君、玄中大法师、尹真人、河上公真人。毕，叩齿三十六通，咽液三十六过。先心存左青龙，右白虎，前朱雀，后玄武，足下八卦龟。三十六狮子，伏在前头。中七星。五藏生五气罗纹，覆身上。三一侍经，各千乘万骑。天地各有万八千玉女玉童卫之，密咒曰
　　玄玄至道宗，上德体洪元。天真虽远妙，近缘泥丸君。宫室皆七宝，窗牖自有分。清静常正真，驾景乘紫云。日月左右照，升仙长年全。七祖生上天，世为道德门。
　　若转度人经，法师当东向叩齿三十二通，上闻三十二天，心拜三十二过。闭目静思，身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右。日月照明，洞焕室内。项生圆象，光映十方。如此分明，密咒曰
　　无上玄元太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人。关启所言，今日吉庆，长斋清堂，修行至经，无量度人。臣及甲乙，转经受生。愿所启上彻，径御无上三十二天元始上帝至尊几前。毕引气三十二过，东向诵经。
　　若转上清洞神诸经，各依本法，存思，咒也
　　念诸天尊圣号
　　启经赞
　　稽首虚皇天尊前。
　　请转宝经
　　转众经
　　送经颂
　　大量虚玄玄也。
　　解坐赞
　　为诸来主，作善因缘。如蒙开悟，仰荷玄恩。
　　众官起立
　　叹经功德出《三洞科》
　　详夫三洞宝经，万天胜范。结飞玄之气，成云篆之章。义冠无生，文垂永劫。故天地持之以分判，日月因之以运行。鬼神敬之以变通，人伦奉之以开度。是以咏之者，则形陟绛霄；闻之者，则神生碧落。莫不人天仰赖，生死依凭。为群品之津梁，作众真之户牖。不可得而言之者，其惟大乘之韫乎。粤有大道弟子某乙，为国为家，济拔存亡。按灵宝简文，考神仙品格。赍纹缯镇信，油烛香花。修黄箓大斋，若干日夜。九时行道，九时转经。尔其开函演奥，即响彻三清；执卷吟玄，乃声闻五亿。当愿侍香金童，结香字於天中；典经玉郎，进经文於简上。即使愆销昔劫，福降今辰。存亡荷开泰之恩，动植悦生成之德。洎乎悠悠庶品，蠢蠢含生。俱乘六度之舟，并达三清之岸。
　　三闻经
　　闻经已后，当愿群生，万罪并消，善芽增长。
　　闻经已后，当愿众生，深入法门，归依信受。
　　闻经已后，当愿群生，永断执迷，常归正道。
　　旋行，礼诵七真赞
　　或三首五首，如步虚法。出《玉京山经》。法师叩齿，君在金华宫，如婴儿之状。
　　太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。
　　济我六度行，故能解三罗。清斋礼太素，吐纳养云牙。逍遥金阙内，玉京为余家。自然生七宝，人人坐莲花。仰嚼玄都柰，俯酣空洞瓜。容颜曜十日，奚计年劫多。法鼓会天仙，鸣锺征大魔。
　　灵风扇香华，璨烂开繁衿。太真抚云璈，众仙弹灵琴。雅歌三天景，散慧玉华林。七祖升福堂，由此步玄音。前世福未足，斯书邈难寻。信道情不尽，图飞乃反沈。太上无为道，弘之在兆心。
　　学道由丹信，奉师如至亲。挹景偶清虚，孜孜随日新。众人未得度，终不度我身。大愿有重报，玄德必信然。阴恶罪至探，对来若转轮。
　　学道甚亦苦，晨夜建福田。种德犹植树，积篑而成山。子能耽玄尚，飘尔升青天。修是无为道，当与善结缘。
　　太上至隐书，名曰智慧篇。拔苦由大才，超俗以德真。灵姿世所奇，晔若渊中莲。
　　人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是大智慧，上为太极公。宝盖连玉舆，命驾御九龙。金华擎洞经，捧香悉仙童。啸歌彻玄都，鸣玉叩琼锺。
　　竦身凌太清，超景逸紫霄。保无持法纲，游玄极逍遥。万劫犹昨夜，千春如晨朝。巍峨荫云华，手攀宝林条。香烟自然生，玄阶兴扶摇。灵幡顺风散，繁想应时消。灭智弘大混，无为为清谣。已上，并与金箓仪同。
　　小学仙赞
　　学仙行为急，奉戒制情心。虚夷正炁居，仙圣自相寻。若不信法言，胡为栖山林。
　　回向赞，於玄师前，散如常仪
　　太极左仙公曰：真颂八篇，皆太上太极真人之辞。众仙常所耽诵，不宣泄於下仙。秘藏金阙玉房之内，宜传至人修灵宝斋者也。不可示浮华之徒，慎之慎之。
　　太极真人曰：侍经仙童玉女，闻此礼经赞咏之音，皆欢悦而佑兆身也。是大经，悉当用此赞而礼拜矣。若冥心诵经者，亦心咏之。乃上仙之秘辞，修真之妙音也。出《灵宝玄都玉京山经》第三。
