<!-- { "loadSidebar": true } -->
　　无上三天玄元始三炁太上老君，召出臣等身中，三五功曹、左右官使者，左右捧香驿龙骑吏，侍香金童，传言玉女、五帝直符直日香官，各三十六人出。当召此间土地里域，真官正神速出，严装关启。臣今正尔烧香，奉为某官某乙为国为家，奉修无上黄箓大斋若干日夜。以今第二日中分登坛，朝真行道，愿得太上十方正真生炁，降流臣等身中，所启速达上御至真无极大道玉皇上帝御前。
　　各称法位
　　上清玄都弟子臣，某等，谨同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，西极总真王君，东卿司命太元真人，太平下教二十四真人。五岳灵宫、名山洞府得道神仙，三界应感，一切真灵。臣等运偶福期，善资昔会。三尊布无一为之化，四明开广济之门。得以凡姿，依宗妙法。披九光之宝牒，盻三洞之琼篇。内度庸虚，谅非所任。唯凭斋戒，冀立微功。佐国度人，庸副玄旨。凡有所向，敢不上闻。
　　读词
　　按如词言，归诚玄极。为国为家，请福祈恩。弟子某自惟禀质三灵，陶神四大。爱河溺性，欲海驰诚。幻境易迷，福山难构。积尤累过，岁月兹深。伏闻黄箓妙斋，玄都秘格。上拔亿曾万祖，恶对罪根；下拯九夜三涂，穷魂幽爽。解消殃结，开度天人。福惠所覃，永安家国。是敢肃虔诚恳，赍备香花、镇信、纹缯、金龙、灯烛，建斋行道，祈降上真。普为存亡，归心请命。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资社稷尊灵，宗祧先圣。融神三境，高步九天。幽赞洪基，保安大业。皇帝寿齐两曜，化洽三元。车轨八纮，提封万国。储宫藩邸，匡佐帝图。良辅元勋，保乂王室。瑞云昭布，法雨含滋。四友三师，山栖同志，并登真果，咸契仙阶。今故烧香，归依师尊大圣众，至真之德，得道之后，升入无形。与道合真。
　　以今中分行道，运兹二捻上香。归身归神归命大道，臣等首体投地，归命太上尊经。愿以是功德，奉福某家九祖幽仪，七玄神识。洪晖下照，出昏暗之泉扃；玄泽旁沾，释焦劳之罪网。三官削录，五道生神。闻正法於紫微，朝至真於碧落。佩灵书秘箓，超夜府寒庭。六趣三涂，同臻福界，今#1故烧香，归依师尊大圣众，至真之德，得道之后，升入无形。与道合真。
　　以今中分行道，运兹三#2捻上香，归身归神归命大道，臣等首体投地，归命太上三尊。愿以是功德，归流某家九姻六族，内外亲缘。体洽元和，神融妙道。金贞玉莹，增福祉而益光；镜朗尘清，延寿涯而弥远。灾随雾廓，善与云臻。动植飞沉，寰中象外。俱沾巨福，咸沐玄功。今故烧香，归依师尊大圣众，至真之德，得道之后，升入无形。与道合真。
　　礼方
　　忏悔
　　步虚
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲华。积学为真人，恬然荣卫和。永享无期寿，万椿奚足多。
　　三启
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣等，谨同诚上启太上无极大道元始天尊，太上大道君，太上老君，十方无极大道、道德众圣天尊至真，大帝天帝，三十六部尊经，玄中大法师，上相上宰、四司五帝，太平下教二十四真人，西极总真王君，五岳灵官、名山洞府、三界应感一切真灵。臣等伏闻，元皇立教，至道垂文。碧字遐宣，拯四迷於六趣；丹书弘阐，锡繁祉於九幽。生死蒙恩，昏明咸泰。某上惟九玄七世，累劫亲缘，爰洎君亲，至于家国。思崇景贶，大启洪里。归命玄坛，投诚紫府。请修斋直，以达诚祈。臣等依按品文，遵行戒式。纂列星辰之位，上法圆穹；坛开日月之门，旁依真格。香花灯烛，证信达诚。龙璧纹缯，表心展礼。冥思注想，冀获感通。所祈无上法王，放慈光而下照；玄都大圣，垂惠泽以遐临。勑飞天神王，告盟三界；开寒庭之府，解释幽魂。累世神仪，并蒙荐拔。沐浴神液，超度南宫。观听法音，化生仙境。上冀圣君万寿，帝业无疆。廓八海之波涛，皆为帝泽；亘九围之川岳，尽作王畿。车轨毕同，星躔咸顺。八风和畅，五谷丰登。兵革不兴，烽烟永戢。人无疵疫，俗有祯祥。某家眷属宗亲，并沾洪福。三涂九夜，动植沉潜。咸资妙道之慈，齐契自然之果。上明天尊大慈之施，下副臣等丹祷之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云，结气聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人护庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行道升坛之所，自然生金液丹碧芝英。百灵众真，交会在此，香火洞案炉前。愿修斋弟子某存亡受福，幽显沾恩。十方仙童玉女，侍卫香烟，传臣向来所启，径达至真无极大道玉皇上帝御前。
　　出户
　　太上黄箓斋仪卷五竟
　　#1『今』原作『本』，据上下文义改。
　　#2『三』原作『王』，据上下文义改。
　　太上黄箓斋仪卷之六
　　唐广成先生杜光庭集
　　第二日落景行道
　　入户
　　各礼师，存念如法
　　卫灵
　　金真空降，神虎检营。玉帝披霞，
　　诸天命灵。九晨回驾，万魔束形。
　　九微迸烟，神威摄精。流金掷火，
　　百恶消并。神辉耀夜，洞杳长春。
　　圣道荡荡，十方肃清。保制劫运，
　　元亨利贞。
　　鸣法鼓二十四通
　　无上三天玄元始三炁太上老君，召出臣等身中，三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。当召此间土地里域，真官正神，速出关启。臣今正尔烧香，奉为某官某乙为国为家，修奉无上黄箓大斋若干日夜。以今第二日，落景升坛，焚香行道。愿得太上十方正真生炁，降流臣等身中，所启速达上御至真无极大道玉皇上帝御前。
　　各称法位
　　上清玄都弟子臣，某等，谨同诚上启虚无自然元始天尊，无极大道太上大道君，大圣祖高上大道金阙玄元天皇大帝、太上老君，无上玄老，十方已得道大圣众、至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，玄中大法师，东岳上卿司命真君，西极总真王君，太平下教二十四真人，三十六部尊经，五岳真官，灵山洞府。三界应感，一切玄司。臣等夙禀真乘，生逢道化。赤书御运，玄教弘敷。叨荷师资，授传秘箓。未能栖神名岳，注念中虚，结友上真。以祈超度而玄科有约，佐国为先，演法济人，立功为本。凡有披告，敢不上闻。
　　读词
　　依按词言，实惟丹恳。上资家国，普及存亡。崇启皇坛，仰祈玄贶。臣等谨为依紫阳玉笈，黄箓宝文，罪福因缘，拔度科品，以纹缯法信、龙璧香花，效恳质心，奉修斋直。伏冀十方大圣，太上众尊，俯降威光，曲回睿鉴。广垂福祉，下遂精诚。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归资宗庙、社稷尊灵，腾景太清，游神紫阙。皇帝仪璘，并照覆载。齐尊化，被无垠，仁周有截。后妃内职，善洽六宫。太子诸王，祚延万叶。庶寮卿佐，四友三师，俱入无为，尽登真果。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上尊经。愿以是功德，奉福某家，九玄七祖，往逝神仪。洗累劫之罪尤，受书三洞；销积生之报对，离苦九幽。炼质南宫，升神上境。今故烧香，归依师尊大圣众，至真之德，得道之后，升入元无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，奉福某家，六姻五族，中外亲缘。福善惟新，灾凶自息。谷神袭妙，至道垂休。动息运心，并蒙元吉。然后三涂六趣，含识有生。苦海澄波，爱炉戢焰。真风广扇，惠雨普沾。尽证道阶，克登真果。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚
　　大道师玄寂，升仙友无英。公子度灵符，太一捧洞章。舍利耀金姿，龙驾倏来迎。天尊盻云舆，飘飘乘虚翔。香花若飞雪，氛霭茂玄梁。
　　三启
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
