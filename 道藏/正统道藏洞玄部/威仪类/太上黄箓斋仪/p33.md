<!-- { "loadSidebar": true } -->
　　臣等今故烧香，归身归神归命，奉为某乙修斋行道，忏谢下方无极太上灵宝天尊，已得道大圣众、至真诸君丈人，无极世界神仙正真，高皇土府九宫真人，四司五帝十二仙君，灵洞川泽岳渎尊神，下谢阴阳所运八卦九宫、五行二宅后土至真、地下侯伯四正诸神、八部禁忌守宅将军、五土官属五土子孙、将军太岁豹尾黄旛、奏书博士刑德众神、七十二位内外神灵，下及洞冥九垒风泽神乡、阴景五帝五土太皇、中黄戊己一切神明。窃虑居宅修造之所，犯触神明。侵伤地脉，掘凿泉源。违越禁忌，扰动龙神。或五行刑克，四杀侵凌。怪梦纷乱，居止不宁。今故烧香行道，谢罪希恩。伏冀罪瑕除荡，冤债和平。存亡开泰，眷属咸安。龙神复位，寿禄增延。三涂蒙福，动植沾荣。得道之后，升入无形。和与道合真。
　　三光
　　如修灵宝，止忏十方。如修黄箓，加三光等忏。
　　臣等今故烧香，归身归神归命，奉为某乙修斋行道，仰谢日月星宫至真大圣、三光神仙诸灵官。仰虑居宅修造之所，犯触神明。负违禁忌，秽慢三光。不顺星辰日月行运之期，结成过咎，延致灾衰。今故烧香行道，谢过希恩。伏冀灵光下烛，万罪消平。存亡开泰，眷属安宁。龙神复位，福祚增延。幽关昭朗，动植舒荣。得道之后，升入无形。和与道合真。
　　五岳
　　臣等今故烧香，归身归神归命，奉为某乙修斋行道，仰谢五岳真君，名山洞府、得道神仙诸灵官。仰虑居宅修造之所，犯触神明。负违天禁地忌，在五帝五岳之司。结成过咎，未获原除。今故烧香行道，谢过希恩。伏冀一忏罪灭，万善咸臻。犯触之罪，并赐销平。存亡开泰，眷属安宁。灾衰除荡，寿禄增延。龙神镇守。动植沾荣。得道之后，升入无形。和与道合真。
　　水府
　　臣等今故烧香，归身归神归命，奉为某乙修斋行道，仰谢扶桑大帝，旸谷神王，三河四海、九江水帝，十二河源水府神仙诸灵官。仰虑居宅，修造之所，犯触神明。侵伤水脉，闭塞泉源。违上善之性，亏下润之功。轻忤真圣，秽触江河。结成罪咎，在水府之中。历代缠绵，未蒙解释。今故烧香行道，谢罪希恩。伏冀尊灵鉴佑，荡涤罪瑕。触犯之目，并赐销平。存亡开泰，眷属安宁。灾衰超度，寿禄增延。龙神复位，动植沾荣。得道之后，升入无形。和与道合真。
　　经宝
　　臣等今故烧香，归身归神归命，奉为某乙修斋行道，仰谢至真无上三十六部尊经、真文宝符、三洞正法十方秘藏、侍卫经典一切灵司。仰虑居宅修造之所，犯触真灵。黩秽灵蹝，侵伤福地。或三宝遗迹，经教所行，有卫法灵司、侍真官属。在所居之地，非常俗所知。因有犯违，结成罪咎。在三宝之府，未获原除。今故烧香行道，谢过希恩。伏冀万圣开光，高尊鉴宥。触犯之罪，咸赐荡除。福善来臻，寿禄增益。存亡开泰，眷属安宁。动植蒙恩，龙神复位，旁资六趣，遐及三涂。圣泽所覃，幽明全济。得道之后，升入无形。和与道合真。
　　太上黄箓斋仪卷之四十五竟
　　太上黄箓斋仪卷之四十六
　　唐广成先生杜光庭集
　　荷恩感瑞五段忏方
　　陛坛之时，或盛寒盛暑及风雨之变，恐失礼容，宜用此忏，以从简易。
　　先都唱十方总忏
　　臣等至心皈命十方无极太上灵宝天尊，已得道大圣众、至真诸君丈人，十乡神仙诸灵官。三礼，各虔诚忏谢。
　　忏悔
　　臣等伏闻，变化无方，至道表随机之应；精诚有感，灵真垂赴念之功。妙矣重玄，潜回景贶。宜申昭谢，以答垂休。今皇帝以大道延慈，真仙鉴佑。虔申斋洁，仰报玄恩。奉修无上黄箓道场，三日三夜。谨赍香花法信，油烛纹缯，皈命十方元极太上灵宝天尊，十极天君，十乡神仙诸灵官。伏冀万圣倾光，三尊降鉴。介休祥於宗庙，致延寿於皇图。地广禹封，祚隆周卜。皇帝道光轩燧，德迈羲融。与曜魄以齐尊，共蓬壶而等寿。后妃嫔御，光赞宸居。太子诸王，辅宁大业。华夷昭泰，亿兆欢康。景纬循常，风雨调顺。干戈不作，稼穑蕃登。洎乎水陆飞沉，三涂六趣。俱臻寿域，咸乐雍熙。得道之后，升入无形。和与道合真。
　　三光
　　臣等至心皈命日月星宫至真大圣，三光神仙诸灵官。三礼，各虔诚忏谢。
　　臣等伏闻二象分华，三光垂曜。日宫月域，司暝晦而有常；五纬六府，统照临而不素。是彰罪福，以御人天。今皇帝以大道垂休，神功感应。思崇斋福，上答真灵。至心皈命日月星宫至真大圣，三光神仙诸灵官。伏觊大宥宣恩，无私表贶。纳祯祥於帝阙，隆祚历於皇基。超迈姬周，延洪炎汉。皇帝廓升平之景化，辟尧禹之宏图。寿等五山，德侔三古。六宫百揆，常弘协赞之功；八极九图，俱洽安贞之福。得道之后，升入无形。和与道合真。
　　五岳
　　臣等至心皈命五岳真君，名山洞府、得道神仙诸灵官。三礼，各虔诚忏谢。
　　臣等伏闻，九土斯分，五山作镇。捧乾枢而上列，高拱星辰；压坤轴以低临，旁罗川渎。爰司善恶，以统死生。今皇帝以大道垂休，神功应感。思弘斋福，上答真灵。至心皈命五岳真君，名山洞府，得道神仙诸灵官。伏冀玄鉴遐通，洪休广被。宗祧先圣，承景贶以登真；社稷尊灵，洽殊祥於永祚。皇帝明均两曜，寿等崇山。超玄古以无为，统万方而咸化。后妃嫔主，太子诸王，题丹箓之仙名，享清都之寿纪。普天有识，率土含生。徧及幽明，同臻福果。得道之后，升入无形。和与道合真。
　　水府
　　臣等至心皈命扶桑大帝，旸谷神王，三河四海九江水帝，十二河源水府神仙诸灵官。三礼，各虔诚忏谢。
　　臣等伏闻，三能既着，流巽海以无涯；七善攸彰，习坎宫而斯广。包吞万派，涵荡九天。以统生灵，以司罪福。今皇帝凝神三境，属想九清。大道垂休，神功感应。思弘斋福，以答真灵。至心皈命扶桑大帝，旸谷神王，三河四海九江水帝，十二河源水府神仙诸灵官。伏冀广辟殊祯，洪流景佑。宗祧社稷，与八海以常宁，圣寿皇图，比十山而共固。六宫妃后，百辟庶寮。克茂忠贞，长承福祚。青宫朱邸，内屏外藩。俱弘道德之风，永洽升平之化。得道之后，升入无形。和与道合真。
　　经宝
　　臣等至心皈命无上三十六部尊经，真文宝符。三礼，各虔诚忏谢。
　　臣等伏闻，亿劫之前，至真弘化。冲澹示无言之本，希夷成不宰之功。洎乎二象肇胎，殊途是启。八会之文既立，六体之用争驰。玉笈琅函，宝秘九清之上；龟书龙篆，宣行万宇之中。统制人天，司明幽显。今皇帝惟天纵圣，握纪披元。荷大道之垂休，感神功之昭着。思崇斋福，上答玄恩。至心皈命至真无上三十六部尊经、真文宝符。伏冀皇帝，寿齐衡华，明并曦舒。超连陆之神功，冠尧汤之睿德。后妃嫔主，太子诸王，协辅昌期，延洪宝运。公卿臣佐，夷夏生灵，同登仁寿之庭，共乐升平之化。三涂九夜，动植飞沉。俱休玄功，咸升道域。得道之后，升入无形。和与道合真。
　　太上黄箓斋仪卷之四十六竟
　　太上黄箓斋仪卷之四十七
　　唐广成先生杜光庭集
　　人臣为国五段忏悔
　　十方
　　臣等至心皈命十方无极太上灵宝天尊，已得道大圣众、至真诸君丈人，十乡神仙诸灵官。三礼，各虔诚忏悔。
　　臣等伏闻，十极诸天，三千道域。环拱太虚之内，包罗三界之庭。运妙化於上玄，洒灵恩於下土。洪惟景福，孚佑邦家。今谨有奉修黄箓大斋某官，上为皇帝，按依玄格，敷列皇坛。请福希恩，修斋行道。谨赍香花龙彩、质信效心，皈命十方无极太上灵宝天尊，已得道大圣众、至真诸君丈人，十乡神仙诸灵官。今故立斋，烧香然灯，朗耀诸天。愿以是功德，归流社稷尊灵、宗祧先圣。九光鹤盖，登三境以逍遥；八羽龙轩，游十天而放旷。洪流巨福，密佑圣图。皇帝体道凝旒，仪乾布化。御飞龙而抚物，岳固宏基；执大象以承天，山齐圣寿。后妃嫔主，柔赞帝谟。太子诸王，孝扶宸极。公卿文武，中外职寮。畅和平道德之风，成礼乐雍熙之理。时调五烛，岁稔琼储。百揆有伦，五兵常戢。龙神警卫，疫毒销沉。四灵效瑞以来仪，七正循常而合度。洎诸幽显，普及飞潜。咸承抚御之仁，并契华胥之俗。得道之后，升入无形。和与道合真。
　　三光
　　臣等至心皈命日月星宫至真大圣，三光神仙诸灵官。三礼，各虔诚忏谢。
　　臣等伏闻，天地分灵，阴阳构象。显日月星辰之位，定昏明隐见之殊。七政三宫，允执死生之要一，文昌斗极，仍司罪福之权。宜罄修崇，以资邦国。今谨有奉修黄箓大斋某官，上为皇帝，赍持法信。敷列坛场，请福希恩。修斋行道，皈命日月星宫至真大圣，三光神仙诸灵官。今故立斋，烧香然灯，朗耀诸天。愿以是功德，归流社稷尊灵、宗祧先圣。霓幢羽旆，超升南极之宫；证通冲真，游宴上清之境。潜贻巨贶，孚佑皇基。皇帝曜魄齐尊，玄枢荐寿。御帝车而布政，握璇轴以调时。皇后嫔妃，耀贞规於女使；诸王太子，浚灵派於星津。宰辅忠贞，藩垣辑睦。永熙百度，以泰万方。宾声教以骏奔，奉琛琦而麋至。三光有序，五纬无愆。岁叶丰登，俗臻康乐。飞沉动植，含识有情。普及幽明，同升寿域。得道之后，升入无形。和与道合真。
　　五岳
　　臣等至心皈命五岳真君，飞仙真人，名山洞府得道神仙诸灵官。三礼，各虔诚忏悔。
　　臣等伏闻，混沌既辟，群岳裁形。捧碧落以上征，压黄舆而下镇。大则长离广野，舍海外之烟霞；次则衡华云亭，总寰中之秀异。神仙所宅，邦国是依。式陈焚祝之仪，以广休明之福。今谨有奉修黄箓大斋某官，上为皇帝赍持法信，敷列坛场。请福希恩，修斋行道。皈命五岳真君，飞仙真人，名山洞府、得道神仙诸灵官。今故立斋，烧香然灯，玄耀诸天。愿以是功德，归流社稷尊灵、宗祧先圣。超七域阶修之果，证三天飞举之功。莹神流火之庭，御景明霞之殿。永隆鸿福，钦赞龙图。皇帝五岳齐宁，三山比寿。明尧天之日月，辟禹迹之封疆。俭德迈於焚裘，仁煦逾於解网。后妃嫔御，匡翼紫宸。太子诸王，敷弘景化。公卿辅弼，宣至道以无为；亿兆华夷，乐太平而遂性。天光澄正，地纪竟闲。九稼惟丰，五兵常戢。幽扃夜府，异品殊伦。咸承妙道之慈，尽契长生之域。得道之后，升入无形。和与道合真。
　　水府
　　臣等至心皈命扶桑大帝，旸谷神王，三河四海九江水帝，十二河源水府神仙诸灵官。三礼，各虔诚忏谢。
