<!-- { "loadSidebar": true } -->
　　臣等伏闻，大道分光，初演不言之教；天尊布化，渐垂有作之文。由是结气成章，凝云作篆。字方一丈，耀八角之灵芒；迹散诸天，谐五会之音律。千二百戒行，万二千威仪，三十六部尊经，三千六百科律。修之则长生不死，羽化神仙；奉之则匡国致君，安人济物。总包万法，普度群生。今谨有黄箓大斋主某乙，为家为国，谢过祈恩。至心皈命至真无上三十六部尊经，自然经戒，十方正法、诸天秘藏、真文宝符、侍经仙公、仙卿仙伯大夫，典仪护法一切灵司。伏冀降福九天，垂休万国。圣躬和畅，宝祚遐长。斋主某家九代神仪，上名丹简。六亲族属，列品紫文。灾厄清消，福寿增广。三涂九夜，同沐神功。得道之后，升入无形。和与道合真。
　　太上黄箓斋仪卷之四十一竟
　　#1『永』字原缺，据上下文义补。
　　太上黄箓斋仪卷之四十二
　　唐广成先生杜光庭集
　　士庶消灾二十方忏悔
　　先礼方
　　次忏悔
　　东方
　　臣等伏闻，玄化区分，超於震域。冠五行之首，为四序之先。兴帝道而庶物发生，播仁德而群方咸遂。今谨有黄箓大斋主某恩酬造化，愿谢过愆。率励精诚，按依科式。谨赍青纹之缯一段、金龙一枚，皈命东方无极太上灵宝天尊，九炁天君，东乡神仙诸灵官。窃以恍惚之教，妙用难量；寂寥之方，变通叵测。朗初阳而临八极，流灏气而被九垓。下察精虔之心，上沾亭毒之惠。伏愿斋主某家九玄七世，名上紫文。见在宗亲，功题青箓。长逢圣运，永乐尧天。有识含生，俱蒙玄佑。得道之后，升入无形。和与道合真。
　　南方
　　臣等伏闻，离德重明，真精焕耀。佐二仪以运化，腾三炁而生成。辟氛翳於高空，荡昏冥於遐域。斋主某思酬玄造，虔罄丹诚。敷列坛场，按依科式。谨赍绛纹之缯一段、金龙一枚，皈命南方无极太上灵宝天尊，三炁天君，南乡神仙诸灵官。窃以大化无私，玄恩普洽。凝至真於象外，流要妙於寰中。俯鉴祷祈，曲流慈恕。伏愿斋主某家九玄滞识，列字丹文。见在亲姻，题名紫箓。得道之后，升入无形。和与道合真。
　　西方
　　臣等伏闻，兑泽潜流，金天乘运。悦兹万物，叶覆载之心；应彼四时，导生成之化。群材受职於刚断，庶类取则於义方。斋主某荷天地之恩，愿申崇报；思过愆之积，志切忏除。敷列坛场，按依科式。谨赍素纹之缯一段、金龙一枚，皈命西方无极太上灵宝天尊，七炁天君，西乡神仙诸灵官。窃以玄化多方，有求必应。至公惟一，无感不通。凡所虔祈，实希昭佑。伏愿斋主某家九玄神识，迁上朱陵。见在宗亲，记名玄圃。得道之后，升入无形。和与道合真。
　　北方
　　臣等伏闻，启至阴而兆运，习盛德於坎宫。万物得以归休，群方资而静息。斋主某思酬玄化，载竭丹诚。敷列坛场，按依科式。谨赍玄纹之缯一段、金龙一枚，皈命北方无极太上灵宝天尊，五炁天君，北乡神仙诸灵官。恩沾品物，总御神明。德被万生，普加幽显。凡所祈向，克获感通。伏愿赦斋主某家往世灵仪，逍遥道境。见在眷属，福禄攸宜。一切有情，普沾真佑。得道之后，升入无形。和与道合真。
　　东北方
　　臣等伏闻，造化循环，始终艮域。生成品类，混合神明。动静随时，变通应感。斋主某思酬照育，愿谢愆尤。敷列坛场，仰遵科式。谨赍黄纹之缯一段、金龙一枚，皈命东北方无极太上灵宝天尊，梵炁天君，东北乡神仙诸灵官。窃以至精独立，为化物之祖宗；真一周行，演度人之法则。凡所皈向，必获照临。伏愿斋主某家，先远魂神，上登清境。见存姻属，长处福庭。蠢动含生，克蒙安泰。得道之后，升入无形。和与道合真。
　　东南方
　　臣等伏闻，大化无私，周流八域。布巽齐之令，对乾健之方。制度所以及人，风教因而被物。斋主某思酬玄化，载竭丹诚。敷列坛场，按依科式。谨斋黄纹之缯一段、金龙一枚，皈命东南方无极太上灵宝天尊，梵炁天君，东南乡神仙诸灵官。窃以谷神之体，赴响应而不穷；橐钥之心，随运动而无竭。伏愿斋主某家七玄滞爽，升入朱宫。九族宗禋，永沾鸿福。得道之后，升入无形。和与道合真。
　　西南方
　　臣等伏闻，黄中启运，博厚分形。动植所以资生，品类因而区别。长川浩邈，难窥四极之涯；大野苍茫，莫尽八荒之际。今谨有黄箓大斋主某思酬覆育，愿谢愆尤。爰备熏修，按依科式。谨赍黄纹之缯一段、金龙一枚，皈命西南方无极太上灵宝天尊，梵炁天君，西南乡神仙诸灵官。窃以高真上圣，妙用无方。羽驾云軿，出无入有。惠加动息，恩溥沉潜。伏愿斋主先世神仪，超升净域。见存姻眷，福佑暗滋。几百生灵，克蒙玄佑。得道之后，升入无形。和与道合真。
　　西北方
　　臣等伏闻，乾象尊崇，始生群化。保刚健之体，合太和之方。四德周流，人神正其性命；六龙飞伏，阴阳得以变通。今谨有黄箓大斋主某荷覆载之恩，感陶甄之赐。伏虑前生今世，旋积过愆。励志焚修，冀蒙洗涤。谨赍黄纹之缯一段、金龙一枚，皈命西北方无极太上灵宝天尊，梵炁天君，西北乡神仙诸灵官。窃以至真寂寞，靡不照临。玄道杳冥，皆垂鉴佑。伏愿斋主某家，宗禋滞爽，炼质上宫。眷属亲绿，咸蒙贞吉。得道之后，升入无形。和与道合真
　　上方
　　臣等伏闻，太虚寥邈，玄象穹崇。下列二十八天，上包三十五分。星辰得以环照，日月丽而流晖。既鼓之以雷霆，又洒之以云雨。冠大罗而广覆，极空洞以高临。今谨有黄箓大斋主某荷含育之恩，思崇报之礼。谨赍碧纹之缯一段、金龙一枚，皈命上方无极太上灵宝天尊，三十六天帝君，玄都玉京紫微金阙三清三界梵炁天君，上乡神仙诸灵官。窃以琳宫琼阙，秘妙难穷。上圣高真，变通无迹。精诚一启，渥泽遐敷。伏愿斋主某家九世魂仪，升离幽府。六亲族属，安处福乡。庶类有生，普垂阴佑。得道之后，升入无形。和与道合真。
　　下方
　　臣等伏闻，沉凝构象，下极重阴。四溟何足拟其深，九泽焉能并其奥。今谨有黄箓大斋主某思酬覆载，爰备熏修。敷列黄坛，按依玄式。谨赍黄纹之缯一段、金龙一枚，皈命下方无极太上灵宝天尊，九垒土皇，四司五帝，下乡神仙诸灵官。窃以一炁升沦，高卑定位。二仪剖判，神化施行。陶冶之用有方，感应之私无迹。伏愿斋主某家九玄神识，位上朱宫。居世姻亲，名题丹箓。得道之后，升入无形。和与道合真。
　　日宫
　　臣等伏闻，太阳报德，照烛无私。入虞谷以潜晖，出咸池而吐曜。飞腾八虚之外，焕烂六合之中。或苍苍於秋容，乍迟迟於春色。斋主某荷无私之照，思崇报之诚。至心皈命日宫皇君明皇真人，丹霞玉女，日宫神仙诸灵官。伏以真灵高洁，人道卑微。仰蒙鉴烛之恩，岂无尘渎之过。乞垂赦免，从此自新。身得光明，与太阳同景。得道之后，升入无形。和与道合真。
　　月宫
　　臣等伏闻，太阴垂象，盈缺有常。旋回太虚，照临宇宙。环晖乍分於二八之夜，璧彩将满於三五之时。凭此晦明，定其律度。今谨有黄箓大斋主某荷无私之鉴，思崇报之诚。至心皈命月宫皇君素皇真人，散晖玉女，月宫神仙诸灵官。伏以真灵高洁，人道卑微。仰蒙照烛之恩，岂无尘渎之过。乞垂赦免，许以自新。身得光明，与太阴同景。得道之后，升入无形。和与道合真。
　　星宫
　　臣等伏闻，阴阳分照，爰次星躔。一十二宫，仰制度於中斗；二十八宿，定枢机於北辰。至乃玉兔腾晖，金马戢曜。共荧煌於穹盖，各灿烂於圆罗。动植因以区分，生灵得而禀受。今谨有黄箓大斋主某荷照临之赐，申崇报之诚。凡所兴居，宁无尘犯。至心皈命诸天星宿，璇玑北辰，周天三百六十五度星君，星中真人神仙诸灵官。乞蒙赦免，从此自新。身得光明，与星宫同景。得道之后，升入无形。和与道合真
　　东岳
　　臣等伏闻，青春为四时之首，木德表五行之先。嵯峨对角亢之方，崇穹等斋鲁之分。今谨有黄箓大斋主某至心皈命东岳泰山青帝真君，神仙诸灵官。切虑尘秽，上犯真灵。乞从首谢，赐蒙福佑。得道之后，升入无形。和与道合真。
　　南岳
　　臣等伏闻，火德盛於南方，衡岳标其雄镇。上当井鬼，旁注湘沅。绝壑积岚霭万重，连峰横瑞云千里。今谨有黄箓大斋主某至心皈命南岳衡山赤帝真君，神仙诸灵官。切虑尘秽，上犯真灵。乞从首谢，赐蒙福佑。得道之后，升入无形。和与道合真。
　　西岳
　　臣等伏闻，西方秋景，盛德惟金。太华穹祟，削成万仞。丛莲倚空，在翠岚之顶；仙掌捧日，於白云之中。今谨有黄箓大斋主某至心皈命西岳华山白帝真君，神仙诸灵官。切虑尘秽，上犯真灵。乞从首谢，赐蒙福佑。得道之后，升入无形。和与道合真。
　　北岳
　　臣等伏闻，位膺水德，乃镇北方。临虚危之邦，横幽蓟之野。千崖竞耸，吐云雨於空蒙；万壑争驰，藏烟景而葱蒨。今谨有黄箓大斋主某至心皈命北岳恒山黑帝真君，神仙诸灵官。切虑尘秽，上犯真灵。许从首谢，赐蒙福佑。得道之后，升入无形。和与道合真。
　　中岳
　　臣等伏闻，五行之尊，寔惟土德。上当辰极，下镇雄都。向背而云壑千层，峭拔而烟岑万丈。今谨有黄箓大斋主某至心皈命中岳嵩山黄帝真君，神仙诸灵官。切虑所犯，上触真灵。乞从首谢，赐蒙福佑。得道之后，升入无形。和与道合真。
　　水府
　　臣等伏闻，大川腾注，天汉飞流。驰不测之波澜，益无涯之浩漫。鲲鲸得以游泳，龟龙因以伏藏。鼓潮涛而顺阴伤，起烟云而佐天地。下润之功逾广，上善之德攸归。今谨有黄箓大斋主某至心皈命水府扶桑大帝、旸谷神王，三河四梅、九江水帝，十二河源，水府神仙诸灵官。切虑尘秽，上犯真灵。乞从赦免，赐垂福佑。得道之后，升入无形。和与道合真。
　　经宝
　　臣等，伏闻道运宣行，大圣垂迹。金书玉字，凤篆龙章。宝箓灵图，神方秘诀。修之，则易凡心而登圣道；行之，则弃尘秽而蹑云衢。科法严明，非贤不授。今谨有黄箓斋主某至心皈命无上至尊，三十六部尊经，真文宝符，诸天秘藏，十方正法，侍卫经典，一切灵司。恐前代今生，犯违正道。无边之罪，咸乞荡除。万圣垂祥，千真介福。存亡俱泰，禄寿增延。九夜三涂，同沾玄贶。得道之后，升入无形。和与道合真。
　　太上黄箓斋仪卷之四十二竟
　　太上黄箓斋仪卷之四十三
　　唐广成先生杜光庭集
　　士庶消灾五方忏仪
　　或升坛，盛寒盛暑及风雨之变，恐失礼容，或致忽遽。宜用此忏，以从简要。
