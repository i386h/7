<!-- { "loadSidebar": true } -->
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，洞桉炉前。令臣学道得道，求仙得仙。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十三竟
　　太上黄箓斋仪卷之三十四
　　唐广成先生杜光庭删
　　三元落景行道
　　入户
　　各礼师，存念如法
　　卫灵
　　神光朗耀，瑞气匝旋。箕斗澄辉，
　　芝宇晏然。玉眸金真，宝坛纯乾。
　　变夜作昼，回子午前。太华流彩，
　　丹凤飞辕。息魔灭奸，高步祥烟。
　　天真普集，齐到帝前。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，以今奉为入意愿得玉清道炁灵宝妙光下降，流入臣等身中。即使金光焕赫，御炁上清。令臣所启，速达径御太上无极大道无形无名虚无自然金阙玉陛下。
　　各称法位
　　具位臣某等谨同诚上启虚无自然元始天尊，无极大道太上大道君，大圣祖高上大道金阙玄元天皇大帝、太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，无为妙道，包万法以居尊；清静真宗，运三元而育物。大弘神化，普度群生。由是天地水官，司明罪福。阴阳曹吏，考校吉凶。飞天述玉匮之文，上智请琅函之格。自家刑国，咸许忏祈。惟显及幽，必令开济。臣等夙承玄训，获奉明科。志在立功，用敷真化。凡应披告，敢不上闻。
　　读词
　　按如词言，志深修奉。况当令节，宜罄诚祈。寔诸天朝宴之辰，泽流群品；乃万圣宣慈之会，恩被十方。是敢虔扣玄关，精修黄箓。普存亡而忏拔，遍家国以归依。共励丹诚，仰希鸿福。以今晚朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流九庙尊灵、列圣昭穆，游神太漠，观妙上清。延景贶於孙谋，集鸿休於帝业。皇帝化高三五，寿越亿千。执大象而御天，体飞龙而立极。储宫妃后，匡辅睿图，良佐正臣，保宁休运。今故烧香，自归依师尊大圣众，至真之德，得道之后，升入无形。和与道合真。
　　以今晚朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。旷劫亲缘，九世神爽。登真紫府，炼景朱陵。御飞廉而戴列星，造天都而辞地户。祚流无极，福利见存。今故烧香，自归依师尊大圣众，至真之德，得道之后，升入无形。和与道合真。
　　以今晚朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。五族六亲，同沾景佑。灾缠自息，罪网咸销。四海九州，共沐和宁之化；有情含识，俱承清静之风。夜府泉扃，尽蒙开度。飞潜蠢动，并获安全。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚，旋绕
　　头脑礼金阙，携手遨玉京。骞树圆景园，焕烂七宝林。天兽三百名，狮子巨万寻。飞龙踯躅吟，神凤应节鸣。灵风扇奇华，清香散人襟。自无高仙才，焉能耽此心。
　　严我九龙驾，乘虚以逍遥。八天如指掌，六合何足辽。众真诵洞玄，太上唱清谣。香华随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　天真帝一宫，蔼蔼冠耀灵。流焕法轮纲，旋空入无形。虚皇抚云璈，众真诵洞经。高仙凛手赞，弥劫保利贞。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，太上老君，十方无极大道道德众圣天尊至真，大帝天帝，三十六部尊经，玄中大法师，上相上宰、四司五帝，三界官属一切尊灵。臣等识昧重玄，获参至妙。承慈俭之训，披济拔之科。得罄丹诚。仰赞鸿化。窃闻琼都金阙，上圣众尊。观苦趣於八门，泛慈舟於三界。护持万类，拯济群生。於是，命三官以统三元，垂九光而开九夜。息灾蒙於家国，照昏暗於幽沉。圣泽无遗，神功广布。今属某元御节，大宥敷恩。爰备香灯，式陈斋荐。法天地二仪之象，大启皇坛；继星辰三景之明，上祈玄贶。九时蠲洁，三日精虔。所期大帝回光，元尊降鉴。现神光於七十二色，凝瑞彩於三十六天。随感效祥，应机表贶。上扶国祚，与天地以永贞；仰福圣朝，配日月而齐照。宸枝克茂，大业允昌。混文轨於万方，息戈鋋於六合。贤臣良辅，文德武功。匡翼帝图，昭宣景化。野无隐逸，朝有忠贤。九稼滋丰，五兵偃戢。绝水旱寇攘之害，无饥凶瘥疫之虞。万姓乂安，六气和畅。重泉地府，披昏暗而睹光明；幽狱穷魂，解罪缠而升福岸。龙神辑睦，境域苏舒。瑞谋祯符，日书月至。弟子某九玄滞识，证果登真。五族六亲，延生永寿。飞沉遂性，动植咸宜。共沐玄功，尽阶妙道。上明天尊慈施之泽，下副臣等虔奉之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十四竟
　　太上黄箓斋仪卷之三十五
　　唐广成先生杜光庭集
　　普度幽魂迁拔清旦行道(原缺)
　　普度幽魂迁拔中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云乘龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域，真官正神，急上关启。臣今奉为入意，以今关告，愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都某岳先生臣某等，同诚上启虚无自然元始天尊，无极大道太上玉晨道君，太上老君，无上玄老，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等宿植良缘，遭遇玄化。生成群有，济拔幽沉。叨奉师资，佩三清之秘箓；参承玄旨，讽三洞之真经。品列仙阶，名升玉简。未能陶神莹骨，绝迹冲襟。空依众妙之门，多犯明真之律。向以受法之日，申盟五帝，告誓三官。济度天人，匡赞家国。凡有祷请，理合申陈。今奉恳诚，固难遏绝。所承词旨，敢不上闻。
　　读词
　　按如词恳，理济幽明。斋主以历劫功深，诸天善胜。仰自然之大化，奉无极之元尊。匡国致君，爱亲事长。弘救拔之深旨，悯沉滞之幽魂。恻隐兴怀，隳伤写志。遵凭圣教，以报大恩。披黄箓典章，启玄坛阶级。崇严镇彩，恭献香花。告三官五帝之灵，朝金阙玉房之圣。臣等依经奉禀，从戒精严。涤虑凝神，洗心注念。以今午朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资皇家宗社、九庙威灵。德契无为，功宣有截。皇帝龙图永固，凤历弥昌。混一车书，和同海岳。兆民攸赖，百度惟贞。德化昭宣，奕叶繁茂。万方宁谧，九曜高明。遁迹修真，师宗父母。咸游八极，早翥三清。今故烧香，归依师尊大圣众，至真之德，得道之后，升入无形。
　　以今午朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，奉福斋官。九玄七祖，往逝神仪。判除夺纪之名，增益记功之简。升真靖境，流庆子孙。长居得一之贞，扬名后世；永懋持三之宝，垂训前修。今故烧香，归依师尊大圣众，至真之德，得道之后，升入无形。和与道合真。
　　以今午朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，恩流庶品，福被万民。咸遂生成，各均利济。爰及蓬飘旅魄，浪泛游魂。罹八难之深殃，脱九幽之极苦。未除黑簿，莫记丹书。咸愿慈尊，降垂灵贶。命天官而总录，勑地府以全收。皆赴坛筵，尽沾救度。永离恶趣，俱植善根。托荫人天，受生快乐。今故烧香，归依师尊大圣众。至真之德，得道之后，升入无形。和与道合真。
　　忏方
　　三启
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　三礼
　　臣等至心稽首礼，太上元极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
