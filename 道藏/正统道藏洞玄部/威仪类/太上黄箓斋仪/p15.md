<!-- { "loadSidebar": true } -->
　　具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，太始五帝，九土玉皇，阴阳应感一切真灵。臣等伏闻，天尊孕化大道，垂功二气。裁形万灵，资始圆清。上结悬日月，以列星辰方浊；下凝布山川，而融海渎。由是百神受职，以定方隅。五帝司分，各安其位。至乃清都紫阙，百雉九重。郡邑城池，人伦宅字。皆有法象，以配乾坤。爰资安镇之功，用叶乂宁之福。臣等职当行教，佐国立功。凡有所祈，理宜关奏。况奉词旨，敢不上闻。
　　读词
　　按如词言，情诚丹切。冀因精感，上达真灵。臣等率励法流，按依科式。敷坛列纂，法地象天。镇龙彩於十方，贡词诚於三境。以今早朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流皇帝。伏冀五山镇地，永比鸿图。八海浮天，长齐凤历。祚超周汉，圣越羲农。妃后皇储，克光睿德。诸王公主，允契休符。混车轨於九围，集梯航於万寓。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主家。九世七玄，俱超夜府；六亲五族，并证仙阶。宅宇安宁，龙神镇守。凶灾殄息，妖恶不兴。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流天地之内，有识含生。咸沐道风，尽登真果。斋主某灾祛未兆，福降无涯。俱承妙道之功，永证长生之品。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌冠太漠，天乐适我娱。齐馨无上德，下仙不与俦。妙想明玄觉，诜诜乘虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香华，萧然灵风起。宿愿定命根，故致标高拟。欢乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。炜烨玉林华，蒨灿耀朱实。常念餐元精，炼液固形质。金光散紫微，窈窕大乘逸。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，十方无极大道天尊，至真大帝天帝，三十六部尊经，玄中大法师天师君，上相上宰、四司五帝，天地应感一切真灵。臣等窃闻，道化未分，乃混元之首体；玄功不宰，任真一以无为。洎乎二象分灵，三才设位。清浊配乾坤之质，晦明彰昼夜之殊。阴阳众神，各司其职。於是构兹栋宇，代彼层巢。既取法於天关，遂主张於阴骘。所以乾天兑泽，各有统临；离火巽风，互明衰盛。顺之则必符贞吉，违之则自取悔尤。推古及今，率由斯道。斋主某爰因卜筑，恐有犯违。神道难明，常情靡测。既毕工於土木，将展礼於香灯。忏罪希恩，祛灾谢过。大弘斋荐，上达至真。是用敷列法坛，按遵科典。兰灯散彩，下照九幽。香穗凝烟，上通三境。转经行道，普为忏祈。或犯忤灵祇，侵伤地府。或残害物命，污渎灵踪。或触动龙神，违诸禁忌。或因力役，致有怨咨。或以迁移不选方所，积成衅咎，因结灾缠。或在九宫八卦之中。或在十干十二支之内。或犯阴阳刑杀、七十二神。下系地司，上言天府。凭今忏谢，并乞荡除。使斋福普覃，善功遐被，降九龙符命，宣告诸天；运三宝威神，勑勒三界。拯兹夜府，开诸光明。安帝业於九重，播玄休於万国。五兵偃戢，百谷丰登。斋主某家，存殁乂康，族属昭泰。子孙忠孝，祚胤繁昌。落罪简於阴曹，列仙名於真境。阴阳职秩，内外神灵。护法安人，济人利物。共扬道化，助正却邪。遐及幽明，同臻妙道。上明天尊广济之泽，下副臣等归命之诚。谨启以闻。
　　发念
　　一念为道四大，合德斋主。七世父母，免堕忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，六夷宾伏。妖恶自灭，贤圣日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义。贵道贱财，行为物范。
　　六念损己布施，道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贷前生。今世罪对，立功补过。
　　九念家门隆盛。宗庙有人，世生贤才。
　　十念尊受师经。不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之二十二竟
　　太上黄箓斋仪卷之二十三
　　唐广成先生杜光庭删
　　安宅中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云乘龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意，愿得玉清道炁灵宝妙光下降，流入臣等身中，即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启之言，速达径御太上无极大道虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，太上老君，无上玄老，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，土府太皇，四司五帝，八溟九垒一切真灵。臣等夙荷玄休，躬逢道化。五文散景，三洞开光。弘至理於重玄，畅神功於妙用。获参秘赜，得以禀修。而盟告之初，立功为本。凡有归向，敢不上闻。
　　读词
　　按如词旨，诚切修崇。臣等忝职玄科，理宜开度。斋主某顷因缮缉，土木兴工。虑犯真灵，愿申祈忏。是敢按三清之格；披九奏之仪。奉信列词，请修斋直。冀凭关奏，上达至真。以今午朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资宗庙尊灵、列圣昭穆。上登圣品，下福睿图。皇帝德绍羲农，明均日月。握金镜以临四海，调玉烛以育万方。朝有忠贤，野无遗逸。今故烧香，自归依师尊大圣众，至真之德，得道之后，升入无形。和与道合真。
　　以今午朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主家。九祖幽仪，生天悟道；七玄飞爽，证品登真。洎乎宅宇龙神，阴阳将吏。各安所部，共洽无为。转崇秩於灵阶，计殊功於道果。今故烧香，自归依师尊大圣众，至真之德，得道之后，升入无形。和与道合真。
　　以今午朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某。福树长春，道风遐被。寿延禄永，罪灭灾销。然后夜府寒庭，三涂六趣。俱超沈滞，同契至真。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　俯仰存太上，华景秀丹由。左顾提郁仪，右盻携结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和炁，吐纳流霞精。胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲华。积学为真人，恬然营卫和。永享无期寿，万椿奚足多。
　　大道师玄寂，升仙友无英。公子度灵符，太上捧洞章。舍利耀金姿，龙驾倏来迎。天尊盻云舆，飘飘乘虚翔。香花若飞雪，氛霭茂玄梁。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
