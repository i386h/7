<!-- { "loadSidebar": true } -->
　　具位臣某等，谨同诚上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师，三界官属一切真灵。臣等获奉玄科，仰承慈训。济时佐国，弘道安人。而迹混市朝，功轻尘露。常增惕惧，不敢遑宁。但法在敷扬，义先拯救。今斋主某以灾躔所迫，疾厄所侵。风烛是忧，性命斯切。今披心请命，稽首法门。臣等辄为依按明科，修斋行道。誊词列款，忏谢存亡。恐虑某九世以来，宿殃流注。前生往代，冤结所成。或立志运心，有违阴骘。或举情属念，不合神明。往咎前愆，阴罪阳过。因缘积沓，构此灾危。又恐三命五行、九宫八卦、天文宿曜、行运游年，灾杀所临，星辰所照。或命禄薄弱，运气衰微。或故杀误伤，新冤往债。及五瘟百毒之气，凶邪鬼注之徒。外中肌肤，内侵脏腑。成兹危疾，未获痊除。特乞太上垂恩，三光赦罪。解销冤对，和释灾凶。前世今生，无边罪目。因今析忏，咸乞赦除。使真气流行，灵津宣润。百痾蠲荡，六府和平。禄祚增丰，年算延永。举家享福，内外沾荣。上愿社稷安宁，帝王万寿。风雨调顺，岁稔时康。有识含生，并登寿域。上明天尊大慈之泽，下副臣等祈忏之诚。谨启以闻。
　　发念
　　一念为道，四大合德。斋主七世父母，免脱忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，贤人日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义，贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贳前生。今世罪对，立功补过。
　　九念家国隆盛。宗庙有人，世生贤才。
　　十念尊受师经，不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之二十九竟
　　太上黄箓斋仪卷之三十
　　唐广成先生杜光庭删
　　忏禳疾病中分行道
　　入户
　　各礼师，存念如法
　　卫灵
　　谣歌空洞，帝君守坛。五帝校录，
　　受符三官。备卫四门，束魔去奸。
　　流铃掷火，除秽焚残。身佩金书，
　　炼液芝颜。玄虚素合，心动三关。
　　骑狮跨鹤，控虬乘鸾。众星守舍，
　　千魔不干。道炁长存，万仙委安。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。臣今奉为入意，以今愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启之言，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上玉晨大道君，太上老君，昊天玉皇上帝，十方已得道大圣众、至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，自然妙本，弘大化於帝先；至极元尊，播玄功於物表。虽阴阳升降，劫历始终。澹尔常存，巍乎独运。所以三千景域，咸服於神休；五亿天关，同臻於道化。至若吉凶递代，祸福推迁。乘圣力以皆祛，沐灵休而可涤。济危拯物，佐国化人。万古攸遵，应灵无爽。况抱词列欵，请命希恩。凡有所祈，理宜关奏。既承词旨，敢不上闻。
　　读词
　　按如词诚，言深祈扣。弟子某以阴阳构疾，寒暑贻灾。稽首披心，虔希佑护。臣等窃惟天尊愍济，常善救人。扬法舸而度迷津，悬宝珠而纳群品。宣科演教，捍厄扶危。是用涤虑洗心，修斋行道。愿回圣力，以荡灾蒙。以今午朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵，宗祧先圣。腾神八景，融化九清。凝观太空，贻休大业。皇帝体尧立极，嗣禹承图。朗金镜於紫宸，运璇衡於碧落。寿星增耀，福岳弥崇。后妃赞化於六宫，臣佐匡宁於万寓。光敷有道，允洽无为。今故烧香，自归依师尊大圣众，至真之德，得道之后，升入无为。和与道合真。
　　以今午朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流弟子某家。九世七玄，亿曾万祖。辞太冥之府，离长夜之庭。罪网蠲销，福祥臻萃。洎乎泉扃异趣，飞动殊伦。祯贶所资，尽蒙开度。今故烧香，自归依师尊大圣众，至真之德，得道之后，升入无为。臣与道合真。
　　以今午朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流弟子某身。荡涤灾缠，销平厄运。宿冤往债，乘祈忏以咸除；积衅深瑕，沐熏修而克净。妖凶弭息，年禄增延。今故烧香，自归依师尊大圣众，至真之德，得道之后，升入无为。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　始青黎元盖，金香结珠烟。飞晨总翘辔，稽首玉帝前。帝心浩以舒，锡吾太灵篇。是谓不灭道，万天秉吾权。吾行空洞中，下仙昧其渊。
　　一炁化之元，邈在两仪先。宝埒驰金马，真香喷玉莲。飞空按龙辔，梵响导芝軿。绵永长春劫，翱翔无色天。初真难晓谕，以此戒中仙。
　　高真明道德，垂世五千言。解释惭凉薄，殚诚测妙元。霓旌严教典，羽唱彻云軿。瑞鹤仪空际，祥风拂暑烦。穹窿兹响应，宝祚亿斯年。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣，某等，谨重伸上启太上无极大道元始天尊，太上大道君，太上老君，三十六部尊经，玄中大法师，上相上宰、四司五帝，正一左右二真人，南岳上真紫虚元君，三界官属一切真灵。臣等伏闻，天元立极，地纪摽枢。乘妙道以分形，定两仪而设象。含弘无际，覆焘莫穷。而九六推移，有升沦之变；衰荣代谢，有历劫之期。况彼人伦，宁无降替。弟子某寄身俗网，染迹尘寰。气象所拘，吉凶所击。遂缠疾厄，弥切忧危。窃恐往世此生，宿瑕未涤。旧冤积衅，债讼未除。或故杀误伤，为殃为咎。或星辰本命，为恶为灾。形命凡微，忏祈无所。是用披心大道，稽首玄科。崇设坛场，仰申悔谢。臣等按天师品格，启正一文仪。依紫虚元君忏灾之法，奉为某上请天昌君黄衣兵士十万人，收弟子某家中外殃□、十二刑杀之气。又请南宫天明君、北星六机君收五瘟百毒百疾之气。又请封离君、赤素君为弟子除心腹淋露之疾。又请天官五衡君、地官五衡君、九河北海君、王法君、九集君、大官阳秩君、南上君、须臾君、石仙君收除内外邪祟为病之者。又请盖天大将军、上元士君收捕众考精邪，却祸来福。又请制地君、四胡君主除行年本命之灾，断考注之气。又请运气解厄君、无上高仓君、无上天君、平天君解除死丧刑害五墓之鬼。又请灵素天精君、赤天食气君、收神上明君为弟子某断除恶梦恶鬼、沉疾注连之气。使灾咎宁息，疾患痊平。二十四部天官吏兵，应时降临，诛邪灭恶，收伏凶殃。真气潜资，克获安泰。梦寤真正，寿算遐延。九祖生天，六亲蒙福。龙神守卫，居止安宁。上愿帝道昭融，天元朗晏。干戈永息，风雨以时。谷稼丰登，幽明和泰。旁该庶品，普及幽扃。共沐玄恩，同臻福界。上明天尊弘慈之泽，下副臣等祈忏之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结气澄清。高虚广覆，保真固灵。气候调节，四运和平。国安民丰，普天咸宁。广济一切，惠逮有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有勃蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，存殁沾恩。十方仙童玉女，接侍兰烟，令臣所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十竟
　　太上黄箓斋仪卷之三十一
　　唐广成先生杜光庭删
　　忏禳疾病落景行道
　　入户
