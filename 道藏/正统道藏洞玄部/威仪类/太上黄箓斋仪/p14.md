<!-- { "loadSidebar": true } -->
　　上清玄都弟子臣某谨重伸上启太上无极大道元始天尊，太上大道君，太上老君，至真无上三十六部尊经，玄中大法师，上相上宰、四司五帝，三界官属一切真灵。臣等获以宿因，躬逢道运。玉书金札，降自天关。龟册虎符，行於世域。师资付授，得以禀修。而身远云泉，迹迷尘海。功未匡於邦国，道未及於飞升。惟励丹襟，冀酬玄造。况立功行教，佐国为先。凡有诚祈，敢忘遵副。某官某乙以时逢灾否，忧国疚怀。虔备信仪，精修斋直。按太极九清之旨，依金明三洞之文。烧香然灯，转经行道。窃惟无为大教，以昭感为先；不测神功，以精诚为本。罄精诚於下土，必昭感於上玄。伏惟太上三尊，十方众圣。诸天诸地，应感真灵。开大宥之恩，降无涯之泽。释除宗祧先圣，爰及皇躬，积过深尤，无边愆咎。使神源澄静，道惠融明。地纪天元，息灾祥之数；八宏万国，扇和乐之风。二象安宁，三光朗彻。兵锋偃戢，疫毒销沈。鸷暴摧亡，龙神辑睦。天兵骑乘，诛剪奸妖。孽党凶徒，应时殄戮。风雨调顺，稼穑蕃滋。动植殊形，飞潜异禀。三涂苦爽，六趣幽关。承忏请之缘，遂逍遥之志。勿为疵疠，常保安贞。八溟无逆浪之虞，万派顺朝宗之势。普兼显晦，共睹升平。一切生灵，咸臻道化。上明天尊广济之泽，下副臣众等归命之诚。谨启以闻。 
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。炁候调节，四运和平。国安民丰，普天闲宁。广济一切，惠逮有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有勃蚀，亏盈安清。光照诸天，洞消暗冥。保固劫运，世祚和平。普加润惠，泽洒众生。
　　五愿星辰，与日月齐光。转烛照耀，映朗十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国主日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火炉前。令臣学道得道，求仙得仙。国家受庆，幽显沾恩。十方仙童玉女，侍卫兰烟。传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之二十竟
　　太上黄箓斋仪卷二十一
　　唐广成先生杜光庭删
　　人臣为国消灾落景行道
　　入户
　　各礼师，存念如法
　　卫灵
　　五星高耀，瑞炁飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万仙降格，
　　扇景乘飙。群生咸遂，惠遍神州。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神急上关启。臣今奉为入意，以今烧香行道，愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等，同诚上启虚无自然元始天尊，无极大道太上大道君，高上大道金阙玄元皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，三统肇分，万邦棋布。非帝王无以抚御，非道德无以镇宁。三皇体道，以君临五帝，宣德而成化。由是民怀朴厚，俗致淳和。六炁均调，四时平泰。其后阴阳差爽，九六相乘。炎黄有征伐之兴，尧汤有水旱之变。率资盛德，旁赖神功。天地万灵，咸加幽赞。既逢否，宜祷真灵。用遵修奉之科，庶降厖洪之福。况承词旨，敢不上闻。
　　读词
　　按如词言，仪形家国。某官某乙诚深匡赞，翘仰尊灵。赍备信仪，虔修斋直。依三元品格，灵宝明科。烧香然灯，转经行道。历诸天而告谢，周万圣以归依。冀达上玄，广流祯贶。
　　以今晚朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧先圣，升神紫阙，流福皇图。友五帝於琼宫，优游自适；贻千祥於宝胤，隆盛无穷。今故烧香，归依师尊大圣众，至真之德，得道之后，升入无形。和与道合真。
　　以今晚朝，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，上祝皇帝。伏冀九天宝历，增圣寿於无疆；八海琼波，广宏休於不极。明逾两曜，临照无私。德并二仪，含弘益大。后妃嫔御，柔范布於九围；太子诸王，懿光於万叶。文武卿佐，中外职僚。敷畅帝猷，振扬鸿化。洎乎鸢郊雁塞，异域殊封。常洽雍熙，克臻道化。今故烧香，归依师尊大圣众，至真之德，得道之后，保天长存。和与道合真。
　　以今晚朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，旁周三界，普及群方。同播玄功，共宣洪泽。运三天之正炁，荡涤奸凶；召八极之神兵，殄平妖沴。允昌大业，克固宏基。某官某乙神介休祯，天资祚寿。永虔忠孝，常奉圣明。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣某等，重伸上启太上无极大道元始天尊，太上大道君，太上老君，至真无上三十六部尊经，玄中大法师，上相上宰、四司五帝，三界官属一切尊灵。臣等伏闻圣主垂衣，抚临亿兆。承天布化，体道御时。必昭敬於上玄，以资景佑；冀和宁於下土，以永昌图。故得天道潜扶，神明幽赞。人天交感，寰海用康。近以九六乘时，阴阳愆爽。灾凶在运，中外贻忧。某官某乙理国志深，致君诚切。思弘胜福，仰奉圣朝。披按典仪，精严法信。驰心三境，注念诸天。恭启坛场，虔修斋直。臣等洗心静念，沐浴清虚。烧香然灯，转经行道。誊词诚於十极，祈鉴佑於三清。伏惟无上法王，至真众圣。临琼轩而下瞩，流巨贶以周沾。调正天元，和平地纪。使三光融朗，五纬循常。彗孛韬形，景星效祉。八风叶序，六炁均调。水旱无侵，灾妖殄绝。山川静谧，鸷兽销藏。俗洽淳贞，物无疵疠。鬼魔窜迹，邪孽摧亡。夷狄怀柔，边封清晏。奸臣贼子，效节输忠。烽燧不惊，干戈戢息。帝图昌盛，圣寿延长。朝富忠良，野无遗逸。六宫百辟，共扬道德之风；太子诸王，同赞厖洪之业。梯航毕集，稼穑常丰。某官某乙允介祯休，惟新禄社。洎乎幽泉寒府，六趣三涂。慧日流光，永除昏晦。神风涤秽，克遂清凉。蠢动飞沈，俱升法界。上明天尊大慈之泽，下副臣众等忏谢之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜幽魂，一时解脱。四愿孤爽无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此，香火洞案炉前。令臣学道得道，求仙得仙。国家受庆，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之二十一竟
　　太上黄箓斋仪卷之二十二
　　唐广成先生杜光庭删
　　安宅清旦行道
　　入户
　　各礼师，存念如法
　　卫灵
　　青阳虚映，耀日回灵。神虎辟邪，
　　飞天流铃。摧奸灭试，万魔束形。
　　九微回道，八威摄精。千真校录，
　　三元荡清。左啸中黄，右策六丁。
　　七转八合，周旋天经。圣化巍巍，
　　三道顺行。庆云流布，合景黄庭。
　　鸣法鼓二十四通
　　无上三天玄元始三炁太上老君，召出臣身中，三五功曹、左左官使者，侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神急上关启。臣今奉为入意，愿得玉清道炁灵宝妙光下降，流入臣等身中，即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道虚无自然金阙玉陛下。
　　各称法位
