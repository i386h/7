<!-- { "loadSidebar": true } -->
　　若翻覆灯油，、罚油五升，准礼五十拜。
　　若巾褐不整，罚香半斤，准礼十拜。
　　若都讲赞唱失仪，罚香一斤，准礼二十拜。
　　若执纠见过，不弹私隐，罚油六升，准礼六十拜。
　　若侍经不整饰高坐，触物有阙，罚香半斤，准礼十拜。
　　若侍香香烟中绝，罚油四升，准礼四十拜。
　　若侍灯灯火中灭，罚香一斤，准礼二十拜。
　　若斋主内外不相检敕，音声高厉，罚油五升，准礼五十拜。
　　若听经倚□不执简，罚油一升，准礼十拜。
　　若不注念清虚，心想意倦，为众所觉，罚油三升，准礼三十拜。
　　若出入斋堂，不关白监斋，罚油二斤，准礼二十拜。
　　若垂发驰步，罚香一斤，准礼二十拜。
　　若读经或乱，请问败句，罚油三升，准礼三十拜。
　　若唱念声不齐，罚油二升，准礼二十拜。
　　若升坛不洗手、漱口，罚油二斤，准礼二十拜。
　　若坐起揖逊失仪，罚油半升，准礼五拜。
　　若旋行，不依次第及逆行，罚香半斤，准礼十拜。
　　若起行来及还坐，不礼经三拜，径去者，罚香一斤，准礼二十拜。
　　若临烧香突行，罚油一升，准礼十拜。
　　若斋主供办，触事有阙，罚香一斤，准礼二十拜。
　　若受关不启上，罚油三斤，准礼三十拜。
　　若斋次因起居逃遁不返，为众所纠，罚香五斤，准礼一百拜。
　　若犯威仪，弹罚不伏者，启告三宝，退出斋次。
　　若下坐众官，法事有亏。从一至三，依科弹罚。从三已上，退出斋次。执纠不弹，与犯同罪。
　　若上坐法师，於事有亏，自取愆失，送简监斋。从一至三，依科弹罚。从三已上，断功三百日。不得又在法坐。
　　太极法师曰，凡此禁制，皆玄都上宫、明科旧格。戒其惰慢，检其愆违。建斋之时，四天帝王、天真上圣，亲降斋所，瞻礼行道。察其行藏，观其诚志。若有过失，即敕四司五帝，诏下三官，随事纠举，加其灾考。天尊大圣，哀念世愚。不欲使其因斋获罪，故开罚纠之门，使其知过，过而能改，罪亦消焉。受罚之者，责己甘心，恭敬听命，勿得饰非谊竞，干冒真灵。如此则弘整纪纲，解消殃咎。落罪名於既往，延福祉於将来。得不翼翼小心，虔虔夕惕。若亲奉大圣，躬朝国君，即真灵感通，福祥臻集。登斋之士，勉而戒之。出《灵宝科玄都律》。
　　次都讲唱，监斋受罚简监斋受简三拜而起
　　次复炉
　　香官使者，左右龙虎君，侍香诸灵官，当令开建黄箓斋坛之所，自然生金液丹碧芝英，百灵众真，交会在此，香火炉前。当愿斋功成就，存没沾恩。十方仙童玉女，侍卫香烟。传臣向来所启，径御太上无极大道至真玉皇上帝御前。
　　次吟学仙空洞颂，出坛出《步虚经》，《空洞灵章经》
　　次出户咒法师候众官出地户毕，於户内向坛密咒
　　次参幕至玄师前，高功三捻香，小启
　　谢过三礼，出杜广成仪
　　次回向
　　次都讲唱，监斋纠过监斋随有无言之
　　次都讲唱启斋事毕，众官复位
　　次威仪迎师归堂，斋主弟子礼谢
　　法师
　　杜广成先生曰：启斋既毕，众官与斋主弟子礼谢法师，递相致贺。弟子当虔诚致礼，不得傲诞自高。自建斋之后，至散斋已前，法师升坛，转经行道，既服朝服，又冠元冠。礼绝，众官是为坛主。虽众官有拜，皆不合答。茅山台岳，此法久行。岷蜀之中，尚未诠举。若互相交礼，何表法仪。今但依行，庶全纲纪。散坛之后，一切如常可也。
　　无上黄箓大斋立成仪卷之十六竟
　　无上黄箓大斋立成仪卷之十七
　　上清三洞法师李景祈立定三洞法师冲靖先生留用光传授太上执法仙士蒋叔舆重修
　　科仪门二
　　古法三时行道仪
　　法师坐堂，弟子九礼三伏。香花华夏，引师出堂，参诣六幕，如宿启之仪。法师左行，自地户入坛。
　　入户咒
　　次华夏，左旋入坛、升天门，上十方香，东方为始。御案香
　　次高功宣五方卫灵咒出《真文要解妙经》
　　东方
　　九炁青天，明星大神。焕照东乡，洞映九门。转烛阳光，扫秽除氛。开明童子，备卫我轩。收魔束祆，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方
　　南方丹天，三炁流光。荧星转烛，洞照太阳。上有赤精，开明灵童。总御火兵，备守三宫。斩邪束妖，翦截魔凶。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方
　　七炁之天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，王道正明。宫殿整肃，三景齐并。道合自然，飞升紫庭。灵宝符命，普惠万生。功加一切，天地咸宁。
　　北方
　　北方玄天，五炁徘徊。辰星焕烂，光耀太微。黑灵尊神，飞玄羽衣。备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞。
　　中央
　　黄中理炁，总统玄真。镇星吐辉，流焕九天。开光童子，一十二人。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙。
　　次都讲唱，鸣法鼓二十四通
　　次高功三揲香祝
　　次发炉
　　无上三天玄元始三炁太上老君，召出臣等身中，三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装关启某处土地里域、真官正神。臣今正尔烧香，奉为某官某人正荐亡亲某乙　普荐在会某乙等，修建黄箓大斋三日三夜。以今第一日清旦，中分落景随时换易升坛行道。愿得太上十方正真生炁，降流臣等身中，令臣所启，速达径御太上无极大道至真玉皇上帝御前。
　　众官各三礼
　　次都讲唱，重鸣法鼓二十四通，阅吏兵行事众官各长跪，叩齿二十四通，出吏兵
　　谨出臣等身中五体真官功曹吏。出上三天执法开化阴阳功曹，度道消灾，散祸解厄君吏，各十二人。出臣身治职君吏，某治中建节监功大将军，前部效功、后部效杀，驿廷令、驿廷丞、四部监功谒者。出臣等身中仙灵直使，正一功曹、治病功曹、左右官使者、阴阳神决吏、科车赤符吏、罡风骑置吏、驿马上章吏、飞龙骑吏等，各二人出。出者，严装显服，冠带垂缨，整其威仪。直使功曹，戴通天之冠，衣皂执单衣。正一功曹，冠朱阳之帻，绛章单衣。使者冠九德之冠，五色绶命单衣，腰带虎符，赍执玉版。直使功曹，住立四方。正一功曹，住立中央。治病功曹，营卫臣等身。左官使者，建节在前。右官使者，持幢在后。阳神决吏立左，阴神决吏立右。上部功曹，住立上方。中部功曹，住臣等身中。促气功曹，催促十方。上部使者，远望上天。中部使者，远瞻八方。都官使者，匝绕臣等身。狼吏虎贲，察奸钩骑，都官仆射，天驺甲卒，天丁力士，收炁食炁吏、收神食神吏、收鬼食鬼吏、收精食精吏、收毒食毒吏、收邪食邪吏、诛符破庙吏、科车赤符吏、罡风骑置吏、驿马上章吏、飞龙骑吏，屯驻臣等前后左右。功曹使者、严袭事竟。罗列卤簿，关启灵宝官属、领仙监斋、诸君吏。天师所布下二十四治、三十六靖庐、七十二福地、三百六十名山、昆仑等上宫三万六千神。日月星宿、璇玑玉衡、天地五帝、三界官君将吏，及道上二玄、三元四始、四面方位，风气注气、甲子诸官君，将吏考召君，东九夷胡老君，南八蛮越老君，西六戎氐老君，北五狄羌老君，中央三伧老君，五岳四渎丘沼君，诸庙神祇，所在高山卑谷，山林孟长，十二溪女，根源本始，土地之主，社稷将吏，一时严装，与臣等身中功曹使者、飞龙骑吏，上启太上无极大道太上道君，太上老君，太上丈人，太上玄老，十方无极大道道德众圣天尊，至真大帝天帝，天师君，灵实监斋大法师诸官君。臣等生长魔俗，沉伦季业。玩乐荣华，宿命因缘。忽见启拔，得奉大道。已上出《太极数斋威仪经》。荷恩隆重，喜惧交襟。臣各等受法之日，约以奉修玄旨，表效丹诚。敷畅真风，广宣惠泽。慈心爱物，开度天人。今有某州某县某官，为某亡灵某甲请修无上黄箓大斋。谨依科法，赍金龙绘彩，香花油烛，证质丹诚，以祈所愿。臣等忝职玄司，不胜所见。谨为沐浴五体，洗心正念。依下元黄箓简文灵仙科品，於某处，建立皇坛，奉修无上黄箓大斋，三日三夜，九时行道，露身三光之下，稽显十极之前。烧香然灯，转经念真，为弟子某拔度亡灵某及门中祖玄灵识，九幽一切长夜死魂，忏罪谢愆，离苦升乐。覃恩家国，资福见存。普及含生，俱登道果。谨上请三洞天仙兵马、地仙兵马、飞仙兵马、真人兵马、神人兵马、日月星宿兵马、九官五帝兵马、三河四海兵马、五岳四渎兵马，各九亿万骑。三十二天，监斋直事、侍香金童、散花玉女、五帝直符、传言奏事、飞龙骑吏等，各三＋二人，一合来下，盈临斋所。为斋主某拔度亡灵某甲，及九祖父母，穷魂苦爽，得出长夜九幽之府，断绝罪根，出离三涂五苦之中，身入光明。上升天堂，衣食自然。转轮更生，福庆之门。斋主某今赍信效心，归命十方无极世界，已得道大圣众、至真诸君丈人、十方诸灵官。乞所愿从心，身得过度；三灾九厄，十苦八难，自请官至此，并出黄箓简文众恶之中。保国宁家，普及含识。须行道事竟，有功勤者，谒还天官。功曹使者，飞龙骑吏，分别关启，以时上达，列启事竟，各还臣等身中，复於宫室，须召又到，一如故事。各鸣法鼓三通，咽液三过。建斋止第一日，清旦出官。自余否。道士不受灵宝法，不受都功盟威箓，不可出宫行斋。
