<!-- { "loadSidebar": true } -->
　　九幽西北，曰火车狱。车轮冰刃，割切罪人。今谨有黄箓大斋主某，资荐亡灵某。乞按灵宝科格，然忏九狱神灯。伏愿西北方大慈救苦无量太华天尊，普放祥光，照破幽狱。尸魄受炼，度十方世界苦恼之根；死魂生身，出八门旷荡涂炭之境。罗酆息对，幽夜焕明。普令九地之幽沉，尽沐重玄之惠泽。见前清众，请为赞扬。
　　无量太华天尊
　　稽首妙道境，无量太华尊。愿垂大慈力，拔度此亡魂。出离火车狱，往生人天道。不可思议功德。
　　法师行持如前仪，咒曰
　　乾灵玉真，无量太华。天元正炁，廓照无涯。火车毁轮，消灭踪辙。溃烂腐魂，变形玉葩。神聚魂凝，上诣仙家。
　　十方救苦天尊焚符旛，破狱如前仪
　　九幽之北，曰溟泠狱。冰戟霜刃，冲突罪人。今谨有黄箓大斋主某，资荐亡灵某。乞按灵宝科格，然忏九狱神灯。伏愿北方大慈救苦玄上玉宸天尊，普放慈光，照破幽狱。祥烟塞死，开南上之生门；冰池静波，息北阴之业对。罪根散释，债讼消平。径登快乐之天，永断轮回之路。见前清众，请为赞扬。
　　玄上玉宸天尊
　　稽首定真境，玄上玉宸尊。愿垂大慈力，拔度此亡魂。出离溟泠狱，往生人天道。不可思议功德。
　　法师行持如前仪，咒曰
　　五炁素精，玄上玉宸。九和阳光，普济灵魂。清香周布，恶秽散氛。冰戈霜刃，消荡其根。九天道炁，永除寒扃。罪考解脱，径上南宫。
　　十方救苦天尊焚符旛，破狱如前仪
　　九幽东北，曰镬汤狱。煮渍罪人，肢体烂溃。今谨有黄箓大斋主某，资荐亡灵某。乞按灵宝科格，然忏九狱神灯。伏愿东北方大慈救苦度仙上圣天尊，普放祥光，照破幽狱。苦魂罪魄，咸超解脱之乡；朔狱幽牢，尽化清凉之境。轮停五道，泽洒十方。共乘无上之因，咸造无为之果。见前清众，请为赞扬。
　　度仙上圣天尊
　　稽首长乐境，度仙上圣尊。愿垂大慈力，拔度此亡魂。出离镬汤狱，往生人天道。不可思议功德。
　　法师行持如前仪，咒曰
　　镇劫保运，神景慈尊。化形救苦，度仙上圣。惠泽流布，镬汤灭爨。沸煮火烂，形复端正。汤化甘凉，莲生赤柄。永出苦狱，普登元应。一如灵命，鬼官做听。
　　十方教苦天尊焚符旛，破狱如前仪
　　九幽中央，曰普掠狱。拷掠罪人，痛毒难忍。今谨有黄箓大斋主某，资荐亡灵某。乞按灵宝科格，然忏九狱神灯。伏愿上方大慈救苦玉虚明皇天尊、下方大慈救苦真皇洞神天尊，普放祥光，照破幽狱。神灯朗耀，洞成不夜之乡；剑树摧锋，悉化骞林之境。亡灵受度，罪爽蒙原。永除五苦之根，具足六通之慧。一见前清众，请为赞扬。
　　玉虚明皇天尊；
　　稽首梵天主，明皇洞神尊。愿垂大慈力，拔度此亡魂。出离普掠狱，往生人天道。不可思议叻德。
　　真皇洞神天尊
　　法师行特如前仪，咒曰
　　上元玉虚，明皇紫宸。下洞九渊，真皇洞神。慧慈二光，普度亡魂。刀山剑树，立化骞林。拷掠苦毒，径除酸辛。锯解倒悬，永不经由。铁城破散，鬼官迁真。亿劫罪爽，普度朱陵。十方告命，群灵奉听。敢不奉命，列奏玉宸。
　　十方教苦天尊焚符旛，破狱如前仪
　　太一救苦天尊
　　师灵宝诀，执所怀青玄破酆都符，密念化形咒，同回光符，并焚狱中。再心祝，存灯光成百宝祥光，上达九霄，下彻九地。存化无量天尊，遍入九幽，一切罪魂，俱蒙原赦。师执酆都山真形。掐玉清诀，咒曰：
　　元始符命，制魔奉行。保举亡魂，度品南宫。酆山销尽，三官解刑。赦缚闭业，受化更生。随品炼度，上登福庭。
　　咒毕，焚之。以舌柱上腭，存元始在顶中金光，满口吹灰东北放诀。
　　众诵破酆都周，及甘露通真咒。旋绕，师执柳枝水盂洒之。
　　北帝六宫，盖肠精之不照；朔幽九狱，乃罪爽之所居。非凭上圣之威光，莫启重泉之生路。今者奉为黄箓大斋主某，资荐亡灵某，依科行道，如法然灯。列字玉清，允集升迁之路；注名黄箓，爰彰开度之恩。凡流荡之苦魂，获皈依於正道。仰赖巍巍之大范，悉超渺渺之仙源。一切含灵，俱蒙法润。恩覃家国，泽被存亡。稽首皈依，无极大道。为上因缘，念太一救苦天尊、九幽拔罪天尊、朱陵度命天尊、随愿往生天尊、逍遥快乐天尊，无量不可思议功德。
　　五苦回耀轮灯仪
　　先於地户上，依式然灯讫。道众序立灯所，举回耀飞光颂，旋灯一周。法师同斋官上香设拜。
　　宣白
　　妙道开先，方圆定位。澄高清而为乾盖，凝混黄而作坤舆。分奠三光，敷张万化。上穷有顶，旁及无垠。凡属照临，皆归覆育。惟人心之善恶异趣，故业道之报对殊涂。三业未除，宁离三涂之考；五蕴不灭，难停五苦之轮。既堕阴关，莫超生界。朔单郁绝，泉曲罗酆，三十六泉，二十四狱，羁囚罪魄，拘闭穷魂。不睹光明，无由解脱。是以元皇悲悯，太上哀怜。垂然灯破暗之科，着忏罪迁神之式。轮转取像於车毂，方圆用法於乾坤。施此慈光，灭诸苦暗。今谨有黄箓大斋主某，伏为资荐亡灵某，及一切罪魂，崇建无上黄箓大斋，恭依科格，然回耀神灯一坛。忏拔罪根，迁升逝爽。伏愿三晨回耀，焕明八极之乡；五道开光，永息九幽之苦。庶仗慧慈之泽，克登解脱之门。谨按冲科，关行法事。
　　宝光九夜天尊
　　次众官旋至轮灯西面，东立
　　第一轮回之道，名为色累苦心门。一切众生，驰骋淫心，恣纵情欲。身谢之后，受泰山地狱苦。今谨有黄箓大斋主某，依按科格，然忏神灯。奉为亡灵某及一切罪魂，落灭色累之根，解释心神之苦。伏愿九清鉴映，三宝回光。俯垂赦宥之慈，下济泰山地狱之难。
　　转轮圣王天尊
　　法师左玉清诀，右策杖行持。念隐语，就灯焚旛，以柳枝净水洒之。
　　玄灯照上虚，九天焕然明。寥寥金楼裹，梵音诵洞经。诸天回龙驾，下降慰众灵。魔主执符命，上奏太帝庭。不可思议功德。
　　众官旋至轮北面，南立
　　第二轮回之道，名为爱累苦神门。一切众生，飘荡爱河，流吹欲海。身谢之后，受风刀地狱苦。今谨有黄箓大斋主某，依按科格，然忏神灯。奉为亡灵某及一切罪魂，落灭爱累之根，解释神形之苦。伏愿玉京上圣、金阙高尊，俯垂开济之慈，下济风刀地狱之难。
　　转轮圣王天尊
　　法师行持，如前仪
　　玄灯映太无，明光彻高虚。幽幽长夜府，百结解散舒。万劫一时释，九玄天堂居。羽骑迅飞轮，往造太帝庐。不可思议功德。
　　众官旋至轮东面，西立
　　第三轮回之道，名为贪累苦形门。一切众生，贪名徇利，耗气伤形。身谢之后，受摙山负石苦。今谨有黄箓大斋主某，依按科格，然忏神灯。奉为亡灵某及一切罪魂，落灭贪累之根，解释形神之苦。伏愿大罗真帝、浩劫元尊，俯垂济拔之慈，下济摙山负石地狱之难。
　　转轮圣王天尊
　　法师行持，如前仪
　　玄灯蔼九真，无极超上宫。落落演文字，玉音彻太空。足蹑天一阶，流盻观十方。金虎着命籍，长居太帝房。不可思议功德。
　　众官旋至轮南面，北立
　　第四轮回之道，名为华竞苦精门。一切众生，贪竞荣华，耗散真气。身谢之后，受填作江河地狱之苦。伏愿玄都上圣、紫阙高真，俯垂大宥之慈，下济填作江河地狱之难。
　　转轮圣王天尊
　　法师行持，如前仪
　　玄灯朗幽夜，晃然发光容。欣欣七祖释，长离八难中。沐浴兰香汤，结友与乔松。提携十天真，长与太帝同。不可思议功德。
　　众官旋至轮东北面，西南立
　　第五轮回之道，名为身累苦魂门。一切众生，耽迷妄境，劳役魂神。身谢之后，受吞火食炭、镬汤地狱苦。今谨有黄箓大斋主某，依按科格，然忏神灯。奉为亡灵某及一切罪魂，落灭身累之根，解释魂神之苦。伏显十方真圣、三界慈尊，腑垂超度之慈，下济火炭镬汤地狱之难。
　　转轮圣王天尊
　　法师行持，如前仪
　　玄灯彻九天，如然九幽开。靡靡九祖释，反胎生玉阶。冥心归洞虚，不渴亦不饥。玄黄五色帐，身生羽毛衣。不可思议功德。
　　众官旋归本位
　　紫圣垂慈，着回耀降光之格；清真演化，垂迁神拔罪之仪。普为沉迷，开明幽暗。上照九天，则三晨增耀；下辉九地，则庶狱停酸。泽酒重泉，恩沾六道。北阴夜府，受罪穷魂。睹此灯光，永离恶趣。十方法界、一切有情，自一起五，而轮回生返。六合无而烦恼息。咸超自在，长处光明。为上因缘，念大圣元始天尊、太上大道君、太上老君、太一救苦天尊、九幽拔罪天尊、朱陵度命天尊。不可思议功德。
　　右五咒，出陆天师然灯礼祝仪，名九幽五方灯领。
　　无上黄箓大斋立成仪卷之二十四竟
　　无上黄箓大斋立成仪卷之二十五
　　太上执法仙士蒋叔舆修
　　科仪门
　　扬旛仪
　　先於扬旛处设立香案一只，法师同斋官上香。
　　祝曰
　　具法位臣某上启太上无极大道至真无上三十六部尊经、真文宝符，太上三尊、十方众圣、东极天宫长乐舍内天慈仁者、寻声赴感太一救苦天尊、东方玉宝皇上天尊、南方玄真万福天尊、西方太妙至极天尊、北方玄上玉晨天尊、东北方度仙上圣天尊、东南方好生度命天尊、西南方太灵虚皇天尊、西北方无量太华天尊、上方玉虚明皇天尊、下方真皇洞神天尊、朱陵度命天尊、转轮圣王天尊、超度化升天尊、大慈大悲救苦真人、大慈大悲大惠真人、大慈大悲拔罪真人、大慈大悲拔度真人、太阳郁仪帝君、太阴结璘皇君、中央北斗九皇君、玄中大法师，三界官属，一切威灵。臣闻元皇设教，俯为一切之含生；黄箓垂科，普度九幽之苦趣。建斋实修崇之本，扬旛乃资悼之先。将启灵坛，宜腾宝号。今谨有某官某，正荐亡故某灵　普荐在会众魂开建无上黄箓大斋，用资超度，肇崇宝剎。祗揭华旛。企真驭之遐临，乞恩光之降鉴。愿回景耀，烛以灵辉。称号一闻，三涂随声而离苦；垂终所指，八纮被荫以迁升。臣等修敬以时，归诚如在。惧人寰之溷浊，勤天步之逶迟。仰赖至仁，俯矜微素。今有灵旛，赦罪神咒，谨为宣扬。
　　黄箓开度，三界十方。四生六道，同到道场。生神迁魄，万劫不忘。旛之为体，随风飞扬。风之所被，各从其方。重阴之府，九夜之乡。地狱饿鬼，旁生无鞅。皆得解脱，上升天堂。急急如太上度生律令。
　　次揭譒　举
　　灵旛赦罪天尊
