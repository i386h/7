<!-- { "loadSidebar": true } -->
　　次当职道士三召
　　志心告召，三元真事、神虎将军、摄魄官君、追魂使者。伏愿应时下降，速到斋坛，引领亡魂，和分明报应。
　　志心召请，亡过某乙灵魂，惟愿神魂不昧，俨若生存。今夜今时，来临法会。和受此黄箓，开度功德。
　　歌回黄章
　　太微回黄旗，无英命灵旛。摄召长夜府，开度受生魂。和不可思议功德。
　　师行持平读曰□
　　三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　师焚治病功曹符
　　召五神混合符祝曰
　　焚香上启青帝护魂君，白帝侍魄君，赤帝养炁君，黑帝通血君，黄帝中主君，天医大圣六职治官，尚药仙灵二官神吏，生形博士，治病功曹，收毒将军，敷药灵官，砭石小吏，扁鹊官吏，仙药童子，拘魂制魄生化大将军．，一切灵司。并请慈悲降临坛所，奉为见前受度众魂，摄降真炁，医治病苦，返生魂魄，整具形神，一如太上律令。
　　师行五府事默诵五帝真讳行持
　　法师祝曰
　　吾今奉为斋主某正普荐亡亲某人　在会众魂，开建无上黄箓大斋。今故召摄斋主合家，所荐亡魂，暨九祖七玄，父母妻子，若兄弟，若姊妹，若侄孙，近属旁亲，内宗外戚，凡名眷属，以及姻萝，负命负财，负恩负德，生前段后，一切冤雠。俱届道场，普受开度。我以道力，能令汝等，欢喜自在。来赴道场，汝宜静念在心，勿生恐怖。我此斋法，名曰平等。若不除三毒，尚蔽六情，人我冤亲，妄生分别，则於平等，无有是处。应以男子身来者，分列于左；应以女子身来者，分列於右。各相携率，随旛而来。入浴更衣，朝坛听法。清众虔诚，隐语迎导。
　　灵书引亡魂至沐浴所，一人以杨柳枝净水，沿路洒秽
　　沐浴亡灵仪
　　先於浴室内，严洁排办香水浴室二所。浴具所需之物，一一备足。仍以乾净木桶贮净水，置在大道前。法师引道众，诣於香案前，上香，道众依班序立。
　　法师启白，请水
　　具法位臣某焚香上启三宝师尊、十方大圣、五老上帝、三十二天帝君、日月五星君、东井星君，黄箓合会，应感威灵。臣闻死魂受炼，开明必假於真荃；秽炁纷葩，荡涤须资於法水。将期济度，合具奏陈。臣今奉为斋主某，崇建无上黄箓大斋正荐亡亲某人　普荐在会众魂，谨遵科式，召集灵仪。先与荡涤形神，然后参朝坛陛。忏灵罪垢，超证生方。愿赐慈悲，俯垂闻度。降流真炁，昭锡天光。普令受度之众魂，俱沐重玄之睿泽。臣无任虔祷之至。
　　次以杓搅水，自月建起。大众同声诵隐语，随声搅三十二转毕
　　师回向
　　巍巍道德尊，功行已圆齐。降身来接引，师宝自相携。慈悲惠法水，用以洗愚迷。永度三涂岸，长辞五浊泥。
　　即将向来请水，无量殊因，并用荡涤亡过某灵，一切罪根，普令清净，为如上缘。念大圣元始天尊，太上大道君，太上老君，十方救苦天尊。不可思议功德。
　　天河灌沐天尊引至浴室，分所请水入男女浴室。仍煎五香汤相杂，令温和得所
　　当职道士行科
　　三涂热恼，凭法泽以清凉；五累牵缠，仗灵津而澡雪。故我天尊哀愍，大道慈仁。涝洒众生，济度诸苦。启熏修之妙典，垂灌炼之明科。俾沐浴於华池。获逍遥於道岸。然后形神俱妙，福庆自生。奉请亡灵，虔诚就浴。
　　举东井颂众和
　　法师存五色云炁满室，三十二天、日月五星之炁，交错水中。
　　天河灌东井，石景水母精。圆光拂灵曜，玄晖莹高明。元始披重夜，天人逐月生。沐浴兰池上，龙负长庚瓶。金童洒香花，玉女流五星。冠带濯玉津，炼度五仙形。体香万神降，乘景登高清。
　　长夜光明，虽自灵符之度苦；善功充满，犹资香水以炼精。庶兹五蕴之形躯，获奉重玄之教戒。请法众等，各运清净心，奉为亡灵，诵三元品诚沐浴荡秽咒：
　　天气澄清，五色高明。日月吐辉，惧炼身形。神津内盥，香汤炼精。光景洞耀，焕映上清。炁不受尘，五府纳灵。罪灭三涂，祸消九冥。身受开度，升入帝庭。
　　荡形炼质，名书紫策之中；度命返生，字列玉清之上。欲使魂神之澄正，当令罪垢之消除。请法众等，各运利益心，奉为亡灵，诵九真沐浴炼真咒：
　　太上高真，九灵之精。使魂飞仙，上登紫庭。沐浴华池，神身澄清。精通太虚，万炁自生。启东极之尊，普度生而济死；激丹华之水，悉除秽以荡阴。庶永奉於正真，克常行於清静。请法众等，各运广大心，奉为亡灵，诵沐浴丹阳炼度大咒
　　龙汉荡荡，无形无名。渺渺亿劫，皇道开清。神灯朗耀，九魂吐精。玉虚澄辉，太霞高明。元始开化，诸天齐灵。三元导养，二象摄生。已度者度，未成者成。已死即化，已枯即荣。蠢动蜎飞，一切冥灵。怀胎含孕，咸得受生。亡灵过命，魂归三清。魄受炼度，南官变形。今日大吉，皆得光明。五帝鉴映，普告万灵。天地神祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无极无穷，普监度生。地根断绝，玄都记名。众神并映，一切咸听。
　　九清玉座，延上帝之恩光；三洞金书，演慈尊之法语。夫岂尘凡之可望，类非秽浊之得闻。既洁身形，必严服饰。诸法众等，各运庄严心，奉为亡灵，诵三元品诚冠带咒
　　五浊已清，八景已明。今日受炼，罪灭福生。长与五帝，齐真上灵。
　　焚朝真衣等
　　五宫六府，内疏瀹於群迷；九窍百骸，外涤除於诸垢。斯可诣坛听法，谢罪除愆。受禁戒以绝恶根，度威光而识宿命。拔出地户，上生天堂。奉为亡灵，皈依以俟。
　　法事引灵归位
　　咒食仪先於灵位前，设饮食净水香花，供养如仪
　　上香，宣白
　　金饭玉浆，饵之者陟九清之境；交梨火枣，食之者离五夜之乡。非道力之攸资，岂法桥之可度。亡过某灵，奄随逝水，俄历流光。将逢开泰之期，虔备洁馨之荐。敬凭净侣，式按冲科。宣宝偈以加持，演灵章而受记。伏愿魂神不昧，俨若生存。享此斋功，克成妙道。
　　十方救苦天尊
　　结五岳印，祝白
　　奉为亡灵，上资往生天界，念玉清慧命启请咒：
　　稽首冥慧虚无尊，稽首归命重玄主。裁成天地无德称，悉为众生作恃怙，慈济五道转轮魂，哀救三魂地狱苦。皈命金阙天中尊，皈命六度慈悲父，皈命玉清无上真，以离生死长绵绵。出有入虚无所待，能令枯朽变成仙。千劫万劫难一遇，为众广说业因缘。回骸起死永长存，使其形神无变迁。出玉清经。
　　太一救苦天尊众和三声，后相同
　　切闻酆都幽远，地狱昏冥。亡魂欲假於荐扬，宝偈宜先於赞咏。今有净酆都、破地狱法言，即当讽诵。
　　奉为亡灵，上资往生天界，念净酆都破地狱咒：
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云旛。定慧青莲花，上生神永安。
　　九幽拔罪天尊
　　既已地狱门开，酆都罢对。随所托化，出离幽阴。今有玉清梵唱、生魂育魄法言，即当讽咏。
　　奉为亡灵，上资往生天界，念玉清云官梵唱生魂育魄咒：
　　灵芝无根，众化之原。中凝七魄，上结三魂。二十四真，出入无门。杳冥之中，恍惚元精。随劫存亡，逐炁而生。外凝混朴，内养七经。五神植华，三台敷荣。紫阙素童，返形归婴。腾云而升，骋雾浮空。中有玉真，号曰神公。左挟无英，右卫白元。玄兽遏后，丹禽拥前。上浮翠盖，下涌金莲。香云凝空，甘露无穷。用之无尽，寻源不终。出玉清经
　　朱陵度命天尊
　　此者魂魄既生，必超天路。炼度形质，浣洒神仪。来赴法筵，受兹供养。尚虑喉颡未通，有诸障碍。今有甘露通真法言，即当讽诵。
　　奉为亡灵，上资往生天界，念甘露通真法食咒
　　功德金色光，微微开幽关。华池流真香，莲盖随云浮。千灵重元和，常居十二楼。急宣灵宝旨，自在天堂游。
　　天尊言此神咒，若亡人，久拘地狱，未遂超生，如闻此咒，即得喉颡开通，无有障碍。自然快乐，饮食甘香。生回向心，绝烦恼业。
　　逍遥快乐天尊
　　元始开图，真经演教，流恩有截，普度无穷，以能广润众生，故名甘露。以能破除业障，故曰法言。今诣灵筵，受沾法食。慈光照烛，惠露沾濡。孔窍既已开聪，神识自当明了。超离五苦，径陟九清。再仗真荃，永充济拔。今有玉清三光无上法言，即当讽咏。
　　奉为亡灵，上资往生天界，念玉清甘露法食咒：
　　稽首仰圆罗，合景揖灵芒。拘魂制七魄，思审定中央。行住礼虚无，寝息宴玄房。饥餐黄蘖花，渴饮琼根浆。神旌命大魔，合体炼真光。复照观太无，恒在空中游。圆通泯波济，真化靡中期。宝眇无终始，行者当明知。寂寥忘理教，应运阐宏规。降道不自昭，要当先所施。会归无二处，随心自合离。出玉清经不可思议功德。众和三声，后同
　　奉为亡灵，上资往生天界，念三光法炁法食咒：以下四咒，出《导引三光九变经》
　　浩晶生法炁，氤氲凝玄中。两曜共澄彻，五纬交相通。三光焕已明，宝气盈三宫。帝乡会九老，咽服百骸丰。金华照光景，身与日月同。念道上圣前，万劫寿无穷。
　　奉为亡灵，上资往生天界，念三光流精法食咒：
　　妙道分一炁，炁中分阴阳。凝化日月星，灿然流三光。九华合九道，八色怡八方。焕烂洞真体，流精归太茫。下生渊泉宫，上列无何乡。纵体复飞迹，忽然都相忘。七宝流精洁，混沌杂华芒。咽服九云散，此乐殊未央。
　　奉为亡灵，上资往生天界，念三光泽婴法食咒：
　　玄绝九炁中，泽婴生太无。郁仪焕旸谷，结璘曜天衢。五星流宝光，斗极回乾枢。飞炁郁勃散，咽御方踟蹰。超迹天宝阶，炼芝服华敷。炁布万神备，举形升太虚。
　　奉为亡灵，上资往生天界，念三光阳玉法食咒：
　　阳玉正真炁，妙真三景分。玄和唱灵音，八会敷琼文。五老宴丹宅，飘飘乘景云。大圣诸天众，驾龙饮玉津。三五定生籍，游戏太上宾。华光朗无际，携手朝帝宸。
　　奉为亡灵，上资往生天界，念九幽往生咒：
　　寒庭多悲苦，回心礼元皇。女青灵宝符，中山真帝书。一念升太清，默诵观太无。功归九幽下，旋旋生紫卢。
　　随愿往生天尊
　　奉为亡灵，上资往生天界，念离苦升天咒：
　　功德不思议，行者生福报。施与法饮食，永生安乐道。
　　弘济无边天尊
