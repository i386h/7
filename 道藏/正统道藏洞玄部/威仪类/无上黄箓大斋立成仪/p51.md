<!-- { "loadSidebar": true } -->
　　谨按上元金箓简文真仙品曰，登斋威仪，当宿昔，举高功法师、都讲法师、监斋一人，侍经一人，侍香一人，侍灯一人，明日行道，各典所署。黄箓简文所载，止请同法四人，一人监斋，一人直事，一人侍香，一人侍灯，於都门，随师旋行，为主人叩头，祈请拔罪，更相开度。则自六职之外，别无他名。张清都科虽云斋官，以六人已上，至十八人为率。然亦别不着所掌之职，切意登斋行道，止具六职。其余众官，并各分摄六职，共举斋事。故金箓简文曰，登斋上下，皆以职事为上。职事同者，以年尊为上。年同者，以人德为上。六职尊卑，已有定序。若止一人，则不立职事。同者，以年尊为上之文，於此槩可见矣。又太玄经曰，夫欲传授道法，而对斋者，法限三十八人，小不可臧六人。斋法九日、七日、五日、三日，若减一日者，此是会而非斋。所谓三十八人者，一曰三师一人为正师，二人为护师，即法师也，二曰五保五人即都讲也，三曰六明六人即监斋也，四曰七证七人即侍经也，五曰八度八人即侍师也，六曰九成九人即侍灯也。是以藏中所载，九层坛行道仪，分补六职，不止一人，意本於此。近世自高功之外，其余众职，各披法服，具员充位。别创知锺、侍磬、表白、直坛等目，代举众官之职。六职之外，颇有冗名，亦岂知登斋着褐，诵经着帔，科有明文。斋直以精诚为先，忏谢为本。务在虔切，以期感通，岂务求为观美耶。杜广成论此盖详矣，今附于左。
　　杜广成先生曰：经科皆云，斋官之内，以道德尊高者为法师，明练法度者为都讲。又都讲职词云，先鸣法鼓，次引朋众。风则轨仪，敬凭赞说。即赞唱导引皆都讲之务也。吴中、江表、荆楚之间，皆以都讲执磬，赞道行礼。夫先鸣法鼓者，锺磬之谓也。欲令群官整肃，仪制森然，须先击磬齐众，而后赞唱升坛，亦都讲之职也。但以近年，或都讲年德稍高，不欲一一劳之，即於众官之内，差一人执磬唱礼。盖事出一时，元非古制，详其职简，颇谓旷官。更有后学，生情妄为，臆断於六职之外，置一人侍磬，殊无经据，讹谬亦深。又高功法师，职在敷奏，进止俯仰，居众之先。或昏耄不任，自可求退。岂容假手，翻类冗员。今蜀地高功，止於发炉、复炉，两称名位。其他宣读，皆委他人。虽云先唱后随，何异龙吟鳌应。此盖不惧冥谴，自掇罪尤。人事尚且未容，天道如何通感。后之法主，深可戒焉。无蹈利於目前，更增罪於身后。监斋秉掌科宪，绳愆紏违。务在无私，共弘典法。若有亏犯，预须授简告之。受罚之人，亦须甘心伏罪。所冀外能合礼，以全溥济之仪；内不欺心，以免抱冲之恨。不得使弹紏之际，彼此喧然。秉法者，进退有词；负罪者，诪张拒命。不惟犯干玄圣，实且取笑众人。其次侍经整饰坛场，主张法席，经科几案，供养供皿，施列敷张，皆须检校。况旧法於斋堂之内，置两高座，三时诵读。故简文云，三时讲唱是也。又职简云，卫师子之两座，罚简云，听经倚据不执简。又云，请问败句。此皆明行道既毕，法师众官，三时讲诵矣。近代相承，祗於坛场之内，三时行道，三时转经，无讲唱之事，亦无两座之设。然转经之时，众官既坐，一人行净水，侍香行香，侍经行经。转诵既了，侍经收经，安置本座，及整拂坛席，主持供养，无使外人凌冒辄践法坛，此乃侍经职务也。不得虚参职任。倚傲不恭。使几案纵横坛场，污杂荐献之物，使僮仆入坛，轻冒神真，凌犯禁戒。且禁坛之后，尚不许逆行，而仆使庖夫，容易出入。例多此事，切宜禁之。苟或未除，皆侍经获其殃责也。侍香所职，具在简词之中。近者因循多不勤恪，岂独香烟中绝，往往火灭灰寒。兼有高功尚未升坛，坛中擅添香烟灶。此例违失，率皆有之。省阅科仪，亦宜戒谨。侍灯，惟在勤励，兴废合仪，彻曙续明，即为称职。近有不经之士，浅识之人，不使侍经整饰坛筵，别置直坛之号。六职之外，颇有冗名。明鉴法师，所宜共弃。无履伪迹，取笑后贤。又按金科古仪，及黄箓旧法，宿启之夜，及言功之时，皆先作自然朝，后行斋事。故启斋仪云，众官相率，先行自然朝，至三礼后，即告斋署职，说戒宣科。明旦晨晓，依法行道。此法自天师陆先生、寇天师、张清都，相传至今，颇历年代。皆以斋法出於灵宝，自然朝为斋之祖宗。故先行自然朝，示不忘本也。近有庸愚道士，不达古贤之情，先於玄师之前，补署六职，宣科受简，然后升坛。仍云，简寂先生，斋法谬误，饰非谤说，词理纷然，寡识无知，一至於此。尚有其党，相仿行之。不唯获乱法之愆，实亦受谤贤之罪。达教君子，宜用斥之。旧法之中，有相传错误者，唯启斋言功之时，自然朝会合礼灵宝天尊。而相传礼玉宝皇上等号，此稍失自然朝之本旨。恐是年代绵远，书传舛讹。今於仪中，已为改正。非敢臆度，惟理所归。时彦后贤，共弘之矣。
　　右灵宝斋法，具载十部飞天妙书。其启祝、愿念、忏谢之词，威仪俯仰，登降之格，皆龙汉旧文，不可改易。法师职参三洞，备受经箓，谙练仪轨，方可宣行。故张清都修建之仪，止拜启元章及牒。里域神司，此外别无关奏。正以斋法玄微，仙灵吏兵，随词誊御，不假驿传文书，而后期感通也。自灵宝大法降世，於是玉符金简之文，宝箓真券之目，神虎摄召之诀，南昌炼度之科，五仙沐浴之仪，回耀降光之格，策杖破狱之法，轮灯忏谢之门，其修用有诀，其施行有序。迁升罪爽，普度幽明，视古法始加详焉。古法惟斋直讲诵，而不务它营，故事体简径。今世因崇建大斋，而参施众法，故节目繁多。今古异宜，各有攸当。须寻根蒂，方识指归。夫正斋请谢，宿启散坛，本之经文，颁宣符命，摄召炼度，本之灵宝。法拜奏书，迁拔罪爽，本之正一。若洞究本末，则施为罔。不合之士，择同志之人，寻卜胜地，建立坛场，止依经文。修建不参众法，吾知道眼监观。功德巍巍，未易浅近量也。然非通贯三洞上学之士，亦未足以进此。
　　释宣禁
　　右科云，三十六禁，出太极敷斋威仪经。当用牙骨竹木为之，合三十六枚，广八分，高九寸，刻书其文，与简相类。张清都云，行道之日，置威仪案。杜广成云，绛囊盛之，每升坛，监斋执而行之。有犯者，授简而罚之。二者皆通。张清都曰，夫恶逆之身，犯莫大之罪。犹使斋戒请赎，消散衅负。寻斋之所修，尊乎礼拜，而况高尚之士。但仪轨之失，愚谓以礼拜代之，亦在乎通其拜数多少，随事轻重。执事之官，临时详判，此陆简寂之意也。又三十六禁，亦见太极玄都律。以香油书罚，止三十条。而云三十六禁，恐以主人当扫洒屋宇，道士各赍巾褐版履，关白监斋。及有犯威仪，下座上座，於事有亏等，合前后禁文，为三十六耳。然外六条，虽有禁文，而无香油之罚，似不可作简。今张清都云，以竹木牙骨作简，三十六枚。自高功以下，并科禁，各一一书之。要是合六职简为数也。
　　释复炉
　　关启事毕，束向上香，咒祝。出灵宝三箓简文威仪自然经。
　　无上黄箓大斋立成仪卷之三十三竟
　　无上黄箓大斋立成仪卷之三十四
　　三洞法师冲靖先生留用光传授太上执法仙士蒋叔舆撰集
　　斋法修用门
　　释出官启事
　　张万福天师曰：凡传言驿行，皆凭神道，庶得感通。所言神道，仙官吏兵是也。仙官吏兵，须是师受，即仙灵
　　治箓、三部八景、三十二天、玉童玉女、五帝直符直事等是也。道士身有此仙官，始得预斋请。空输屈折，罔员真灵，贻其罪考，谨之。发炉毕，众官长跪，法师叩齿二十四通，出吏兵。上启毕，各叩齿三通，咽液三过。
　　右出《灵宾太极敷斋威仪经》。仙公曰，此谓初斋启事仪，日夕六时烧香，惟向香炉祝耳，便礼拜也。张清都曰，建斋止出一官，至斋讫言功，不复出吏兵也。
　　释上启愿念
　　正斋上启圣位，及后语，出灵宝盟真科，乃飞天神人所说。三上香显念文，出下元黄箓简文灵仙品。今敌烧香，自归依师尊大圣众至与道合真等语，凡斋科三上香愿念之文，皆然。而今科上启后，亦云与道合真，盖以黄箓简文经中所载，三捻香愿念之前，亦有此文。不敢改易经语，张清都科亦因之。恐后学不知其故，略为释出。
　　释二十方忏
　　随方依科，忏谢日宫、东北方，月宫、中岳、西南方，星宫、水府、经法、北方。四岳，各随本方。
　　右二十方忏文，为拔度罪根威仪。出灵宝下元黄箓简文灵仙品。
　　释各思九色圆象咽液命魔
　　高功立鬼门之上，都讲立天门之上，众官次都讲立。
　　先叩齿三通，咽液三过，心存日月，在己面上，从鼻孔，入洞房金华宫两眉间却入辟方一寸，曰明堂宫。二寸，曰洞房宫。三寸，曰丹田官。明堂之北，洞房之南，向上辟方一寸，曰金华官。日从鼻左孔入，月从鼻右孔入。光明出项后，焕然作九色圆象，薄入玉枕，彻照十方。随我绕经，而行之矣。又叩齿三通，咽液三过。右出太上玉经隐注
　　密咒并释杜广成先生曰：此密咒不得令耳闻。违之有咎责。诚之，谨之
　　黄中策炁斩祆余、密制强精断邪翁。太上有命太上房，急召北帝诣五宫。受承威令宣魔王，五炁蓊郁与命冲。秘藏玉文方就隆，三天运明，六天运终。贤者哉。
　　右出灵宝五符人鸟经。洞真八道命籍存思之法，与此不同，并附见于后，可兼用之。礼方竟，还东向，思神闭目，叩齿五，咽液五。存五神备在身中，五符焕明内外，五方群魔奔走远迸。来侍卫者，严装罗列，在真官后。良久，咽液三，叩齿三，诵人鸟山经咒，曰黄中策炁。
　　张万福天师曰：天尊未说经之前，诸天三界魔王、五帝大魔，皆为万神之尊，总领鬼兵，游观太空，自号赫奕，与天齐功。行威纵毒，病苦万人。男女祷祝，煞害鼓舞，以敬畏之。天尊说经之后，百魔伏化，而神公受命，普扫不祥。魔无干犯，鬼无妖精。众魔既伏天尊，圣化便为诸天上圣、妙行真人，策驾前驱，扫尘启路。所以众圣将欲游天，先命诸魔，前驱策驾也。经云，魔王敬受事，故能朝诸天，是也。所以步虚先当存思命魔。
　　右三朝命魔，张清都所言尽矣。赵道升修黄箓仪认为，内事止於午朝命魔，盖本政和金箓。此是其所见错处，非经旨也。
　　释步虚旋绕
