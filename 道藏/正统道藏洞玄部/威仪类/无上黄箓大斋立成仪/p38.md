<!-- { "loadSidebar": true } -->
　　上来揭旛功德，无量殊因，并用回施。十方三界，六道四生。共证玄功，同成道果。为上因缘念大圣元始天尊、太上大道君、太上老君、太一救苦天尊、十方救苦天尊。不可思议功德。
　　开启转经仪
　　道众齐集经所，面三宝上帝前，序立。
　　举启堂颂
　　法师上香，启白
　　具法位臣某焚香上启妙无上帝自然元始天尊、无上道宝妙有上帝、虚皇玉宸大道君、无上经宝至真大帝、万变混沌玄元老君、无上师宝昊天玉皇上帝、紫微天皇大帝、紫微北极大帝、太微南极长生大帝、东极太一救苦天尊、十方寻声救苦天尊、玉京玄都紫微上宫十方大圣飞天上真、九天上帝、五老上帝、三十二天帝君、日宫太阳帝君、月宫太阴皇君、五星五德真君、南斗六司星君、北斗七元星君、二十八宿周天分度星君、九天天曹诸司真宰、三官大帝、五师真君、三十六部尊经三洞威神、三宝官属天真皇人妙行真人、十方无极飞天神王长生大圣、无量度人三洞四辅侍经真官、玉童玉女、北阴玄天酆都大帝十宫真人、扶桑大帝旸谷神王、三河四海九江水帝、洞天福地治化仙官、五岳圣帝、里社灵司、虚空监察、直符直事，三界应感，一切威灵。普同供养。香乃玉华散景，九炁凝烟。香云密罗，径冲九天。当愿侍香金童、传言玉女，传臣启奏，上闻帝前。令臣所启。咸乞如言。臣闻玉字金书，道阐重玄之化；琼章宝范，文生空洞之先。保镇邦家，超凌品汇。神功靡测，奥义难穷。以今奉为斋官某，正荐亡亲某乙　普荐在会众魂，崇建无上黄箓大斋，用祈升济，预取今辰，转诵太上诸部真经，琅函睿号。恭凭道力，普济幽沉。仰冀恩光，俯垂证鉴。臣下情无任虔恳皈依之至，闻经文疏，谨用表宣。
　　宣开经疏宣毕，就焚之。众官各就位
　　举三皈仪赞
　　举道场众等，执简当心，平坐如法
　　举赞咏如法　举宿命赞
　　行香水净手　敷经文
　　唱静念如法　法师念玄蕴咒
　　启经
　　云篆太虚，浩劫之初。乍遐乍迩，或沉或浮。五方徘回，一丈之余。天真皇人，按笔乃书。以演洞章，次书灵符。元始降下真文，诞敷昭昭，其有冥冥。其无沉痾，能自痊尘。劳溺可浮，幽冥将有，赖由是升仙都。以今奉为乡贯某处，黄箓大斋主具官某，伏为亡亲正荐某至福佑见存，普荐随斋意改易，已於今月某日预告三天，关誊三界。谨集见前清众，开启转诵太上洞玄灵宝诸品真经，回献三宝上帝、十极高真、三元三界、岳地水府，斋坛合会，系醮威灵，并资悼亡灵，十方罪爽。真经宝号，功德圆满，别具表宣。若乞圣鉴昭回，帝慈孚佑。斩地根於死户，业对停闲；炼阴魄於生门，形神升度。八方清泰，九夜焕明。普令有识之含灵，皆证无为之妙果。为上因缘，念大圣元始天尊、太上大道君、太上老君、太一救苦天尊、九幽拔罪天尊、朱陵度命天尊、法桥大度天尊、火炼丹界天尊、转轮圣王天尊、随愿往生天尊、逍遥快乐天尊、高真妙果天尊、十方灵宝天尊，不可思议功德。
　　启经赞
　　转念如仪存思之法，并见升坛转经仪
　　神虎告玉札仪
　　先排办净茶酒果供养，道众依次序立，法师存变如仪。
　　祝香
　　精诚所感，万圣遐临。丹恳上通，千真毕集。仗神灵而达悃，假宝炷以传心。恭焚宝香，供养三清上圣、十极高真、北斗七元星君、北斗玄冥太一夫人、天一北祚神虎大圣、太一紫元玉札夫人、雄左玉曹玄伯、雌右武鸾主吏、三部追魂使者、直印三神、七元玉女、追魂摄魄官君吏兵、五道大神、土地里域真官、虚空监察，应感威灵。仗此真香，普同供养。
　　香乃玉华散景，九炁凝姻。香云密罗，俓冲九天。侍香金童、传言玉女，上闻帝前，令臣所启，咸赐如言。今据入斋意，伏以阳生阴杀，明善恶以无私；地浊天清，定升沉而有自。北魁置追摄之局，南昌存炼度之司。可谓至道大慈，明真普度。以今某人，乞修斋直，普福幽明。谨按金科，宣行玉札。庶使九泉开度，六道蒙恩。一切有情，咸臻妙果。当职清众，净坛如仪。
　　洒净　再祝
　　死者不可复生，故太上有返魂之法；道者无为而化，在元真垂普度之科。欲使滞爽更生，必先呼召魂识。以我至定，合彼有灵。庶散积郁阴氛，弗忤冲和阳炁。伏愿神虎大圣，追摄官君，不忘元始教戒之言，俯鉴斋主虔诚之恳。寻声赴感，应念垂慈。道众虔诚，一心奉请。
　　请虎众圣
　　法师握诀召神，临目密咒
　　玄天玉札，神虎符文。混元合炁，太一玄冥。追魂摄魄，开阳启阴。万神敬听，敢不奉迎。神虎玉女，神虎大圣。追魂使者，摄魄吏兵。一召速至，不得稽停。禀受符命，宣告寒庭。追魂摄魄，现影现形。来临法会，功奏玉宸。
　　焚符　存至上香　献茶酒
　　三献，法事如仪
　　祝白
　　颁符度箓，咸遵太上之科；摄魄召魂，并按元师之旨。愿飞云驭，遍达
　　泉扃。导引魂仪，来临法会。具有坛檄，谨用披宣。
　　宣玉札檄文
　　向来坛檄，已具敷宣。伏请神虎二大圣、三部使者、七玉女等，赍持玄冥隐书、混元玉札，上入九清，下入九垒，以至十方三界，北阴酆都、九幽诸狱、洞府仙宫，开关启路，追取上件亡过某魂，及九州分野、六道四生、孤魂滞魄等众，速离所部，来赴玄坛。参朝太上，临接阳眷。无所不往，无所不达。依准玄科，玉律奉行。幸勿稽延，有妨开度。
　　焚符檄如式
　　法师步斗，入斗，口执水剑，面东
　　南立，咒曰
　　太一紫元君，天一北祚敕，神虎戟飞，运招摇一，统随玉札所至处，十方精光都一吸。急急如律令。
　　法师取东南炁，入水中，噀水一口，咒曰
　　何乔二神将，三部追魂使者，速往生方死所，追取亡过某人魂魄。速赴法会，领受灵宝升度功德。存将吏前去，追取亡魂。
　　念善散如仪
　　无上黄箓大斋立成仪卷之二十五竟
　　无上黄箓大斋立成仪卷之二十六
　　太上执法仙士蒋叔舆修
　　科仪门
　　召灵仪
　　先备香花案一只，於鬼门上，以召魂旛置於案前。请斋官上香，道众序立，举普献颂。
　　法师上香，启白
　　具法位臣某焚香，上奏三清三境、十极十华、大道慈尊、诸天大圣，日宫月府、北斗南辰、五星三台、地水岳渎、十方三界，应感真灵。仗此真香，普同供养。
　　香乃玉华散景，九炁凝烟。香云密罗，俓冲九天。当愿侍香金童、传言玉女，上闻帝前。令臣所启，成赐如言。臣今伏为斋主某，正荐亡亲某乙　普荐在会众魂，崇建无上黄箓大斋，三日三夜。除已誊词帝阙，请命师尊，奏告十方，关盟三界，见今斋坛宿启，胜范宣流。仰望慈悲，俯垂开济，持颁敕命，普告灵司，召摄亡魂，来临法会，领诸善果，超化生方。臣谨涤虑冥心，仰祈真应。
　　法师存变步神虎罡，召神
　　谨召北魁玄范府、神虎提魂摄魄、倒生玄司玉女等，雄左玉曹玄伯、雌右武鸾主吏、上部追魂使者、中部追魂使者、下部追魂使者、霄辅助精大神、七道功曹、呼吸魂魄、精光吏兵等，社令城隍、五道土地、导善众神。仰闻今召火急到来本坛。奉为斋主某官某，开建黄箓大斋，正普荐亡亲某乙　在会众魂，解除业累，超证生方。除已奏告诸天，关盟十极，欲得所荐亡灵，亲魂正魄，来诣坛所，祗受斋功。於今月某日时告行太一混元神虎玉札一道，前去生方死所，预行追摄外，以今恭遵玉格，修奉宝斋，合要上件亡魂，前赴灵坛，依科开度。伏请神虎二大圣、三部追魂使者、七玉女等，火急徧诣，三界十方，千真万灵效职之所，追取某魂，摄赴灵旛之上，参真听法，受化更生。无或稽违，有妨开度。如普荐，於此宣单名甲状。
　　焚召魂大将军符
　　师密咒曰
　　灵宝符命，拔度亡过某等，出离地狱，永辞长夜。五苦三涂，不得拘留。逼合鬼群，断落死名。急急如长生大帝律令。
　　再祝曰
　　吾代天行化，度死济生。藉汝灵通，辅吾正法。所是亡魂等，或在人天，或堕鬼趣，或拘考对，或系幽阴，并请依准上玄符命，玉札天文，追取魂神，疾速赴坛。昭显仪形，通接阳眷。用扬大教，取信群生。一准玄科玉律奉行，不得违滞。
　　次令纯阳小童执旛
　　当职道士摄召如仪
　　焚二大圣符，师默祝曰
　　雄左玉曹玄伯，雌右武鸾主吏。我今摄召亡过某乙等魂，速赴灵旛，不得稽延。何昌乔荀，辅我身神。我令所下，急速奉行。急急。
　　摄召时，法师变身为太一天尊。自本师诀，历至二旨甲下，归上帝诀，掐入亡人本命上。取鬼门炁，吹旛。
　　志心告召，三元直事、神虎将军、摄魄官君、追魂使者。伏愿应时下降，速到斋坛，引领亡魂，分明报应。
　　志心召请，亡过某乙灵魂，惟愿神魂不昧，俨若生存。今夜今时，来临法会。和受此黄箓，开度功德。
　　歌斗章
　　阴阳推运兮劫数更迁，生死周流兮孰愚孰贤。轮转无穷兮上元造化，未出三界兮拘於神变。□□东斗兮□□西转，□□南斗兮□□北面。阴灵兮茫茫没没，阳魂兮碌碌幽幽。天地冥兮万鬼潜，天地动兮万鬼爽。阴阳运兮鬼神享，太一召兮何迟迟。先至后至律有常，感此彷徨赴我坛，赐汝灵书归上清。
　　法师掐摄魂诀，密咒曰诀见修用秘旨门
　　兴生，独隶，可韩，功都，聚魂，对魂摄。
　　再祝曰
　　魂神澄正，万炁长存。不经苦恼，身有光明。复聚本形，复全本神。急急如长生大帝律令。三徧，取北炁吹旛上，营目存到
　　法师平读咒曰
　　胎光，幽精，爽灵，三魂，归空归真，天地正真炁，再聚汝形神。此是五行造化真，无藏无避无逃形，一呼速至变真灵，急急如律令。
　　当职道士再召
　　志心告召，三元直事、神虎将军、摄魄官君、追魂使者。伏愿应时下降，速到斋坛，引领亡魂，和分明报应。
　　志心召请，亡过某乙灵魂，惟愿神魂不昧、俨若生存。今夜今时，来临法会。和受此黄箓，开度功德。
　　歌斗章
　　阳神返汝残，阴灵逐我旛。北斗天蓬敕，玄武开幽关。三魂无散失，七魄莫倾残。乘此金符力，摄汝赴灵坛。愿承无上道，赐汝归飞升。
　　法师默诵五帝真讳咒曰
　　袜腊，墨黑，灵宝、红杏，磨真，急急如长生大帝敕奉行。取五岳炁吹之。
　　再默诵度魂真讳咒曰
　　兴生、独隶，可韩，功都，聚魂，对魂摄，急急如长生大帝敕奉行。取三涂炁吹之。
　　法师平读曰
　　一炁生万物，万物分一炁。吾复统一炁，再使万物生。故知一炁中，不复失吾意。摄召汝亡灵，谛听慈悲旨。
