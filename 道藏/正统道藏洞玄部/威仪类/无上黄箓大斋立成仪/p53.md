<!-- { "loadSidebar": true } -->
　　元始开图，敷落玉篇。高唱空洞，飞步入玄。神王度命，乘虚驾烟。礼诵灵章，与劫同年。
　　三涂五苦颂
　　三才及万物，倚伏各有龄。终始大劫数，福尽天地倾。往反於五道，苦哉更死生。展转三涂中，去来与祸并。
　　大贤慎兹戒，忍世念割情。愚夫不信法，罪痛常自婴。吾念世无已，今古重告明。若欲度斯祸，皈命太上经。
　　罪福不由他，谅自发尔身。大贤故闲口，欲绝诸恶绿。灭念皈兼忘，倚伏待长泯。弘道以安世，终当见正真。
　　淫嫉为祸首，灭身之至患。贪养如斯祸，恐必致夭残。知恶而不革，岂是道所安。怀毒日斋直，今我发长叹。
　　宿命有信然，弱丧谓之无。皆欲眼前见，过目即言悠。大贤明道教，操戚悯顽夫。依依念子苦，勤勤令我忧。
　　人命易消尽，亦犹膏中火。四大暂相遇，五物权时假。盛年当勤学，趣求存吾我。福尽身神散，冥冥地狱下。上圣畏是故，寻道度斯祸。
　　学仙行为急，奉戒制清心。虚夷正炁居，仙圣自相寻。若不信法言，胡为栖山林。大贤乐经戒，受之为身宝。就学常苦晚，治身恨不早。比当披幽赜，倏忽年已老。执卷吸尔极，将更死痛恼。吾故及弱龄，弃世以学道。右太极真人作，出灵宝本愿大戒经
　　释然灯
　　下元黄箓简文灵仙品曰：拔度罪根威仪，十方各安九灯火，合九十灯。在都门之外，太岁行年、大小墓、本命、侠门然灯，随主人所安多少。每令光明，彻照竟夕，勿使中灭。
　　右黄箓简文，然灯虽有定数，要须量力及坛席阔狭施之，勿使妨碍行事及勿污人衣冠为佳。上元金筹简文真仙品曰，然灯威仪，功德至重。上照诸天，下照诸地。八方九地，并见光明。全在侍灯之官，勤为用意。每令灯光，明彻竟夕，不得中灭及半暗半明。令人绝世，宜常谨之。飞天神人曰，学士不明然灯烧香，七祖不得开度长夜之府，九幽之中身无光明，考属太阴曹。
　　杜广成先生曰：礼灯之法，出金箓简文。凡修斋行道，以烧香然灯，最为急务。香者，传香达信，上感真灵。灯者，破暗烛幽，下开泉夜。所以科云，烧香然灯，上照诸天福堂，下照长夜地狱。苦魂滞魄，乘此光明，方得解脱。既然灯须，各有法象。春九夏三，秋七冬五，四季十二，皆随五行本数设之。更有诸天诸地，八卦九幽，诸灯之位，随金箓简文中，方位罗列，烧香礼祝，福德立降，灾咎自消。或以启斋之夜，或三日七日之中，如法然灯，落景行道毕。出坛至地户，以赞咏幢节，庠序雅步，导引众官弟子等，旋绕灯下，依位祝之。每祝毕，众官弟子皆礼。礼遍，复以空洞声，引归玄师前，散如常仪。只於地户，列班礼祝，亦合其法。又曰，凡修黄箓，当依真文玉诀，四时然灯外，别然金箓诸灯，依法拜祝讫。或三日之内并行之，或拜祝一夕，皆获福利，幽显沾恩矣。或不因斋坛，特然此灯，依法拜祝，功以等矣。崇善之士，其弘之焉。
　　明灯颂
　　正一阳光，炎上朱烟。开光童子，一十二人。洞照天下，及臣等身。百邪摧落，却鬼万千。光明朗彻，通真达灵。升入无形，与道自然。
　　右出灵宝上元金箓简文真仙品然灯威仪
　　明灯赞三首
　　太上散十方，华灯通精诚。诸天亦皆然，诸地悉玄明。我身亦光彻，五脏生华荣。炎景昭太元，遐想繁玉清。
　　丹精寄太无，玄阳空中响。含形灭苦根，幽妙至真想。垂华不现实，因缘示光象。我身亦如之，乘化托流景。
　　夜光表丹阳，迢迢照灵室。诸天普光显，诸阴即日灭。我神亦聪明，常玩智与慧。逍遥适道运，迁谢任天势。举形蹑空洞，夜烛焕流萃。右出洞真观身大戒，见陆天师然灯礼祝威仪
　　灭灯颂
　　玄阴闲光，长灯续明。太阳已朗，八幽开清。灯还太阴，光附景生。日月二真，与我合并。
　　右出上元金箓简文真仙品然灯威仪。
　　释投龙简
　　下元黄箓简文灵仙品曰：拔度罪根威仪，修斋都毕，当依玉诀，投金龙一枚。丹书玉札，青丝缠之，以关灵山升度之信，挂於绝岩之中，一依具法。又曰，关水帝威仪，当丹书玉札，金龙一枚，青丝缠之，以简沉之三江，以关水帝升度之信，一依玉诀具文。又曰，关水帝毕，即以玉札金龙金钮九枚，青丝缠之，埋於坛所，以告盟地官，一如科文。玉简盟真科曰，修黄箓宝斋，当以上金三两，铸金龙。龙各一两，国家用上金，公侯大臣次金，士庶银铜涂金，并可通用，副以简文。即玉札也题修斋所为及国号、太岁、月日、法师姓名、投奠方所，投於名山大洞、灵泉龙穴及斋坛或在囗之中，以告盟天地水三府，使监证斋功。阙者，考属地官九都曹。科曰，龙者，乘云炁，御阴阳，合则成体，散则成章，变化不测，入地升天。故三十六天，极阳之境，可以驿传信命，通达玄灵者，其龙乎。龙者，阳畜也。夫天用莫如龙，地用莫如龟，人用莫如马是以天上以龙驿骑，往来人间矣。金者，五金之最，坚刚不渝，天地所宝，通灵合神。故以上金铸之，取法龙形，投之洞府，盟三元也。洞府真官，所司寮属，告龙信简文，录其善功，以奏言於上圣。感应之报，犹影之随形。修尚之士，不可阙也。简者，告也，纪也，札也。纪世之善，告於上真。法长一尺二寸，象十二辰。广二寸四分，法二十四真炁。厚二分，法二仪。上下正方，法日之方景，正真通达，无所避让。国家以玉为之，玉有九德，可以为礼大地神祇之信，故用玉焉。公侯臣庶通用槿木，以其洁白纤致，可比玉矣，明尊卑之殊也。璧者，礼天地山川之宝也，以玉为之，投山简用圆璧一，其色苍，径二寸，虚其中。山简关九天之信，故用苍璧，以法天地投水简用六出之璧，其色黑，径三寸，虚其中。水简为九海水官之信，故用玄璧，水之色。六出，水之数也投土简用黄璧，正方，径二寸，虚其中。土简为九地之信，黄者土之色也。方者，地之形也璧与龙，副於简封之外，以青丝缠之。投三简之法，当用金钮九只。三简用二十七钮金钮代歃血，青丝代割发，告盟达诚，最为重也。故以青丝缠钮璧，以附於简及龙，而后放之也。钮法，国家用金。臣庶以银铜涂金可也钮径九分，圆其外，如环之形也。修斋毕，别卜良日，或洁斋之辰，备醮馔。法师众官及斋主弟子，或泛舟以诣水洞，或梯陆以登山门。各於洞之外，剃草扫洒洁净，敷列醮席，酒果肴馔，当鹿脯汤茶等，国家六十分，臣庶二十四分。如严醮之仪，乃盛服澡漱，朝谒法事，备如科式。所在地司灵官、监察将吏，当为子关启洞中仙曹，通达告斋之简，如此福善立感。不得都无关启，直尔投於洞中，不达真灵，反获罪考矣。若山水之洞稍远，师众不可俱行，难於登泛者，当选坛内法职一二人与弟子赍简，以诣洞所，设醮关告，投奠一如本仪。若国家投龙五岳诸山，具有金箓科式，与此常礼，繁省不同矣。斋官或公私所拘，不得躬诣洞府者，可精选谨虔恪信奉恭勤者一人，代往行礼。无可代者，师为关告之。又不得藏匿简文，因循持久，既阙告盟之信，所在地司录奏，获罪非细，切宜谨之。
　　无上黄箓大斋立成仪卷之三十五竟
　　无上黄箓大斋立成仪卷之三十六
　　三洞法师冲靖先生留用光传授太上执法仙士蒋叔舆重修
　　修奉应用门
　　建斋之始投词颂
　　渺渺空无象，悠悠感至灵。敬则承天贶，泄则被魔精。
　　吉凶随运转，否泰应缘生。道不贵珠玉，神惟在至诚。
　　丹愊尽勤苦，恳悃竭衷情。自然通大道，皆得降真灵。
　　捻香陈所愿，稽首崇嘉贞。天尊常湛寂，回心礼杳冥。
　　启堂颂
　　学道当勤苦，敛信运丹诚。烧香归太上，真炁杂烟馨。
　　惟祈开大宥，七祖离幽冥。
　　三皈依赞
　　至心归依，十方道宝，当愿众生，起心回向，一切信礼。
　　至心归依，十方经宝，当愿众生，心开悟解，受持转诵。
　　至心归依，十方师宝，当愿众生，普上法桥，无有障碍。
　　闻经赞
　　闻经已后，当愿众生，万罪永消，善芽增长。
　　闻经已后，当愿众生，深入法门，皈依信受。
　　闻经已后，当愿众生，永断执迷，常修至道。
　　道赞
　　道场众等，人各运心，皈命三宝无上尊一切念。众官各念功德
　　请师赞
　　修斋行道，奉请经师，降临坛所。籍、度，玄天监斋，随文改易
　　请玄师颂
　　科律严章奏，精诚享百神。投词陈恳愿，洁醮奉高旻。
　　俯盻垂云驾，冥心启上真。玄师都教主。奉请降凡尘。
　　请天师颂
　　太上传符箓，初因遇鹤鸣。积功超玉阙，列位侍三清。
　　接引章词奏，克随凡庶情。修斋当奉请，愿俯鉴精诚。
　　请监斋颂
　　宝号流尘世，仙阶列上清。三千功德满，八百行光成。
　　礼忏修真福，监斋作证盟。今宵仙驭降，祥祉被含生。
　　请天官颂
　　妙道垂真教，修斋立福田。结坛朝上圣，建醮会高仙。
　　注念通穹极，精诚感上玄。天官乘宝辇，彩仗下凡筵。
　　请地官颂
　　翼翼陈丹恳，兢兢仰紫虚。祈通陈下志，愿达土皇君。
　　潜应垂真贶，遐临赦罪辜。地官来下降，旌拥五云舆。
　　请水官颂
　　方便开真化，慈悲立圣科。虔心修妙会，调炁咏灵歌。
　　默念祈渊府，丹诚通大罗。水官龙驾降，云锦起沧波。
　　请五帝颂
　　五帝居仙品，紏弹善恶因。祥光临宇宙，惠泽济沉沦。
　　发露祈天佑，冥心感圣贤。存心俱快乐，享福永无垠。
　　请正一三师颂
　　灵宝明科范，三师列上清。修斋虔降格，功德贵精诚。
　　仰屈真仙驭，回翔羽旆旌。克畴垂福佑，享报应凡情。
　　请经师颂
　　入静修黄箓，严装启上仙。奏章先达御，词款欲关宣。
　　宝箓因师度，威仪太上传。经师来下降，奉请列群仙。
　　请籍师颂
　　肃肃祈清福，诜诜结宝斋。登坛须此夜，行道续徘徊。
　　有愿仍须启，皈心道眼开。籍师来下降，仙仗下瑶台。
　　请度师颂
　　经戒丹心祷，虔诚召百神。捻香祈至圣，持戒请仙真。
　　清咏凌朝启，精思入夜勤。度师来下降，保护结斋人。
　　焚词颂
　　人生多障难，大道实矜怜。救度留科戒，咸令忏罪缘。
　　愆辜编地府，衅结已闻天。发露祈真佑，诚心仰圣贤。
　　虔恭礼三宝，愿得拔九玄　寿长年。焚词归上界，奏名玉帝前。
　　又
　　太虚感灵会，命我生神章。一唱洞九玄，二诵天地通。
　　混合自相和，九徧成人功。大圣庆元吉，散花礼太空。
　　祈神神必应，请福福当弘。诸天并欢悦，一切稽首恭。
