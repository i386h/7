<!-- { "loadSidebar": true } -->
　　次宣五方卫灵咒
　　次都讲唱，鸣法#1鼓二十四通
　　次三捻香咒
　　次发炉
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者严装，关启某处土地里域真官正神。臣今正尔烧香，奉为具官某修建无上黄箓大斋，三日三夜。九时行道，事竟言功。愿得太上十方正真生气，降流臣等身中，令臣所启，速达径御太上无极大道至真玉皇上帝御前。各三礼。
　　次法师与弟子，上十方香
　　次都讲唱，各称法位
　　具位，奉行黄箓大斋言功法事。臣某等，今故烧香，愿以是功德，上为天子王侯、土地官长、经籍度师、山林岩栖学真道士、同学之人，弟子某所荐亡灵，九祖父母，存亡两代，眷属亲缘，内外姻族，天下人民，飞行蠢动，一切众生。今故捻香，皈身皈神皈命，太上十方灵宝自然至真无上大道。特乞赦除，前世今世，生死所行，宿对重过。得免离三恶之道、十苦八难九厄之中。身得道真，飞行虚空。白日升天，侍卫道君。逍遥无上金阙、七宝自然宫殿，永与道合。所启玄感，应声上御，至真无极道前。
　　次都讲唱，礼十方
　　至心皈命东方无极太上灵宝天尊一拜，余九方同。
　　次都讲唱，各皈命忏悔法师长跪忏
　　臣众等，至心皈身，无极大道天尊。忏悔斋主某臣众等，及一切众生，前世今世，身形所犯。四肢举措，动违戒律。不依经典，身业大罪。无量无边，并乞荡除。皆愿斋主某臣众等及一切众生，身入至仙，与道合真。稽首礼谢，无上十方正真三宝。一拜
　　臣众等，至心皈神，无极大道天尊。忏悔斋主某臣众等，及一切众生，前世今世，心业所犯。志念不专，情浮意遑。驰骋不息，心业大罪。无量无边，并乞荡除。皆愿斋主某臣众等及一切众生，神合真寂，洞入自然。稽首礼谢，无上十方正真三宝。一拜
　　臣众等，至心皈命，无极大道天尊。忏悔斋主某臣众等，及一切众生，前世今世，口业所犯。善恶反论，绮言饰非。华词惑众，口业大罪。无量无边，并乞荡除。皆愿斋主某臣众等及一切众生，性命合道，玄会无为。稽首礼谢，无上十方正真三宝。一拜
　　次都讲唱
　　臣众等，至心皈命，太上三尊、十方众圣。礼经如法。
　　次吟三启颂三首
　　次都讲唱，三礼
　　次旋行，收五方真文，随方读文毕，令弟子执真文於香上熏之，叩齿十二通，咒之玉诀云，凡所祈禳，不先叩齿而咒者，为外魔所干，关启无感矣
　　无上至真，大圣高尊。布化运气，三十二天。八会九光，自然成文。安镇天地，保制劫年。元始符命，普告三元。下敕九地，上关诸天。中告海岳，名山大川。今日上告，万神咸闻。弟子某乙，修斋行道。拔度幽魂，三官九署。削灭罪根，永度三涂。五苦之源，世世受福。记名丹篇，神生天堂。炼化自然，生死开度。亿劫长存，九天告命，风火驿传。众和三声，出《灵宝内音玉诀》。
　　咒毕，置香案上拜表后，随表焚之。散灰青烟之中
　　次都讲，鸣法鼓二十四通高功叩齿，瞑目，咽液，存九炁光华之法
　　次都讲，重称法位李景祈三礼后大谢，方拜表。并宗张清都仪，非古法也
　　具法位，奉行黄箓大斋言功拜表法事。臣某等，谨重诚上启太上无极大道元始天尊、太上大道君、太上老君、无上玄老十方灵宝天尊、已得道大圣众、至真诸君丈人、三十六部尊经、玄中大法师天师君、上相上宰、四司五帝、三界官属一切真灵。臣等无极之劫，因缘至今。遭遇大法，真经下世。缪荷非分，奉受宝文。未能超绝世表，匿景幽林。长斋苦思，以求高蹈，而浮沈世路，混同魔俗。身口犯违，愆过积沓。常恐考至，负媿幽明。夙夜战兢，形魂罔措。诚知罪秽非念真之人。然受法之日，约当罄竭愚欵，表效丹诚。广宣慈风，赞扬妙化。普令一切，咸入法门。凡有皈投，辄当誊奏。今奉词旨，敢不上闻。
　　宣词
　　按如词言，在可矜悯。臣等辄相携率，依黄箓简文、威仪旧典，於某处灵坛之上，设玄科之式，法天象地。以某所赍金龙缯彩，安镇十方。本命之信，证质丹诚。沐浴五体，洗心静念。以今月某日某时为始，奉修黄箓拔度大斋，涂炭稽颡，烧香转经，然灯续明，昭一耀诸天。三日三夜，九时行道。拔度亡灵某及弟子某家九祖父母，亿劫种亲。幽魂苦爽，宿对罪根。讫某日亥时，功成事毕。泽被存亡，恩沾家国。酬功行赏，遍及灵司。臣等身中，所佩内外真官、君将吏兵，及所请灵宝官属、监斋卫真、天仙地仙飞仙、真人神人、日月星宿、九宫五帝、三河四海、五岳四渎、兵马骑乘、诸天监斋直事、侍香金童、散花玉女、五帝直符直日香官、传言奏事飞龙骑吏，一切官属，法箓治职、官君将吏、四方监察、土地真官、三界神祇，往来传奏，监临卫护，宣通召命，营卫斋事，并有功劳。谨为拜黄缯朱表一通，上诣太上三天曹，解坛迁职，复诸天位，重明功德。表在臣玉案之上，请省表文。
　　次宣表取表於香上，熏之，即读法位起，再拜讫，复长跪。和声正气，读至弟子名，皆令再拜。至臣诚惶诚恐处起再拜。又至年月日某处拜上，又再拜
　　展表玉案上，以书刀镇圣号之左，朱笔镇右毕。高功三捻香，叩齿三通，长跪，遣表敕曰
　　谨遣臣等身中，五体真官，官一小吏，十二书佐，重敕功曹使者、飞龙骑吏，严装显服，冠带垂缨，磨砚点笔，簪剑理箓。为臣及时操黄素朱表一通，上诣三天曹，随时进对。若有谬误，文字脱漏，言词倒错，不相次比者，传言书佐习事小吏，操龙头书刀、长毫利笔，随误正定。无令上官典者，有所遣却。闭口炁升，径上三天无极大道太上御前，谨勿稽停。左君历关，右吏次启，诸官君历第以次分别。当令所请者下，所召者到，所济者度，所宣者通，所迁者达，所愿者应，所求者得。若有下官故炁，邀截臣表文，不使上达者，收赴所在近狱，依律治罪，以明天宪。臣退伏案前，伏待报应。
　　次收表入函，华夏引表下坛
　　次法师向天门伏地存神，呈进如仪
　　次焚表於天门，法师起，举焚词颂
　　次都讲唱，长跪内官如法
　　法师三上香，叩齿十二通，纳官
　　臣奏表事竟，建斋之始，所出身中功曹使者、一切真官、仙君吏兵，并还臣等身中。从众妙门而入，在左还左，在右还右，直使功曹，主领检押，还复本位，无令差互。须召又到，一如故事。叩齿三通，咽液三过，存三五上章官吏各复身中，再拜。
　　次都讲唱，长跪还戒如法法师面西，众官面东
　　臣等学法未备，俯仰之格，进止犯科，不合仪式。恐为四司所紏，五帝所执。千愆万过，乞从赦赏。哀原未悟，不见罪罚。臣等建斋之始，奉请智慧上品十戒，法事既竟，谒还天宫。谨上启闻，伏祈昭宥。臣等诚惶诚恐，稽首顿首，再拜。
　　次还戒颂三礼，出《三洞科仪》
　　天尊大慈悲，说戒度众生。威德被幽显，果报感神灵。诸天来稽首，魔王自来形。过去超八难，见在保千龄。斋福行当息，相共送虔诚。流梵逸云唱，飞香杂烟馨。琼凤乘丹辇，金龙驾绿軿。生死皆快乐，家国悉安宁。
　　次宣山简叩齿九通，长跪和雅读文
　　宣山简毕，众官再拜。令弟子执简携香烟上。高功面东，叩齿九通，咒曰众官同声咒曰：
　　玄上开明，元始监真。上帝五老，赤书丹文。天地本始，总领三元。摄炁召会，催促举仙。高上符命，普告十天。日月星宿，五岳灵仙。天上地下，溟泠大神。监生主录，南上三门。关领玉简，勒名丹编。削落罪书，上补帝臣。某乙皈凭至道，修斋立功。拔赎九祖，一切苦魂。行道事竟，谨依灵山。请投玉简，乞削罪名。皆蒙解脱，无有冤亲。去离三恶，魂升九天。生死开度，万劫常存。今日上告，万神咸闻。请以龙简，关盟真官。乞如所告，金龙驿传。
　　次宣水简如山简之仪
　　宣水简毕，高功面东咒曰：
　　玄始五老，上帝高尊。十方至真，太华灵仙。赤文告命，无幽不闻。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，溟泠大神。今日上告，万愿开陈。修斋行道，普为存亡。请赎七祖，宿对罪根。谨投玉简，乞得上闻。记名水府，过去升天。生死开度，万神咸闻。请以龙简，告盟水帝。赐如所陈，金龙驿传。
　　次宣土简如山简之仪
　　宣土简毕，高功面东咒曰：
　　天地开张，九炁分灵。三元同符，十方朗清。五老上帝，开真领生。丹书赤文，元始上精。普告天下，九土皇灵。今日上告，万仙定生。修斋行道，普为存亡。我愿我仙，请投玉名。土府太皇，勒除罪形。奏简上宫，列簿华青。早得飞腾，天地同灵。九祖种亲，腐骸更荣。魂升南宫，受化仙庭。今日告命，万神咸听。请以金钮，表明至情。请如所告，金龙驿呈。
　　右三简咒出《灵宝赤书玉诀》
　　次吟投龙简颂
　　次都讲唱，众官纳职各於三宝前，礼三拜，长跪授简，高功又三拜，退毕
　　次复炉
　　香官使者，左右龙虎君，侍香诸灵官，当令解散黄箓斋坛之所，自然生金液丹碧芝英。百灵众真，交会在此，香火炉前。令弟子存亡受福，家国沾恩，十方仙童玉女，侍卫香烟，传臣向来所启，径御太上无极大道至真玉皇上帝御前。各三礼。
　　次法师上香，面东立，辞三宝此杜广成仪
　　时留已过，日影渐亏。香遍虚无，鸿锺息响。道还金阙，经入玉函。稽首皈依。和无上道宝。一拜
　　香随风散，声入泰清。名挂金牌，题书玉简。仙童上记，玉女进文。稽首皈依。和无上经宝。一拜
　　道场圆满，法席周圆。一切众生，登无为岸。稽首皈依。和无上师宝。一拜
　　愿诸众生，诸恶莫作，众善奉行。常生中土，不堕边方。六道蒙恩，酆都罢对。遍礼十方。和得道真仙，一切圣众。一拜
　　次旋行，咏三涂五苦颂，下榜出《消魔宝真安志智慧本愿大戒经》
　　次吟解坛颂
　　次吟学仙颂，旋行出坛出《太极敷斋戒威仪经》
　　次出户咒
　　次诣五帝、三师、监斋、三官、天师幕、玄师幕谢辞
　　次华夏引，高功归室
　　次众官礼法师，三拜长跪，谢曰：
　　某等叨佩下风，预瞻法事。虽遵科戒，多有违愆，愿垂恕亮。三拜
　　弟子率男女大小，诣师，九礼三伏，谢曰
　　某等千生庆会，蒙师开度。斋功成就，生死荷恩。不胜忝切，自初迄终。触物短阙，愿垂开宥。又三拜，受福。
