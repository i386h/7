<!-- { "loadSidebar": true } -->
　　宝斋竣事，坛席成仪。功奏三天，恩流十极。请回神驭，各返灵司。斋官虔诚，稽首拜送。
　　设斋文道众赴堂序立
　　唱人各恭信　三礼
　　平坐如法
　　初行食，高功念施食咒曰
　　一切福田，施食为先。见存快乐，已往生天。当来净土，衣食自然。是故供养，普献诸天。
　　香厨妙供，上献天尊，中献真圣，下及含生，普同供养。福流存亡，如水归海。
　　斋毕，收出生饭，念施众生文
　　勤修大道法，精心感太冥。真降魔魅散，众妖皆灭形。七祖生天堂，超升飞上清。福既无不遍，此食施众生。
　　次唱，为诸来生，作善因缘
　　回向
　　至慈善贷，无愿不从。大道集虚，有求皆应。设斋功德，无限胜因。甩祝斋官，七祖父母，所荐亡灵，得出长夜，身入光明。灾消福降，生死升仙。念大圣元始天尊，太上大道君，太上老君，十方灵宝天尊。不可思议功德。
　　无上黄箓大斋立成仪卷之四十七竟
　　无上黄箓大斋立成仪卷之四十八
　　太上执法仙士将叔舆编集
　　附坛追度门
　　投坛附荐状式
　　乡贯某州某处居住姓某，伏睹无上黄箓大斋，普度三界，一切有情。功高万法，惠覃于方。窃念亡亲某，粤自沦亡，俄历岁月。欲伸荐悼，力乏修崇。伏见某为某亡灵，开建黄箓大斋，普度三界，一切有情。欲乞附荐魂仪，迁升福境。今开具生死年月，下项：
　　亡亲某，命系某年某月某日某时生，於某年某月某日某时在某处命过，享年若干岁如所荐名数多，逐一依前开具
　　右谨具状，申灵宝大法司。伏乞依科，开度施行、伏候法旨。
　　太岁某年　月　日乡贯姓某状
　　可漏
　　状申　三洞法师门下　具乡贯某处姓某谨封
　　如见大斋，外人欲入会附荐者，法难拒绝。今依前式，具投状四纸，携诣投坛，法师受词，备奏三天。申灵宝五师、酆都大帝，牒神虎直符，追摄赴坛，依科开度。其投坛状四纸，一纸缴申三天门下，一纸缴申地府，一纸付三界直符神虎使者，一纸留本司照应。状纸裁高一尺四寸，真楷书之。申发时连粘为一，合缝用印，此为正荐一人建斋者立文，众会不用。
　　三清玉帝奏状
　　具法位臣姓某
　　右臣先异奏闻，为某人正荐亡亲某，乞取某月某日就某处开建黄箓大斋，用资超度。今据某处某人等状称，伏睹无上黄箓大斋、普度三界，一切有情。窃念某等，各家先远，粤自沦亡，无力修崇，莫伸荐拔。乞於斋次，附度魂仪。忏谢宿愆，迁升福境。臣据词难抑，谨为附坛，依科开度。除已备申灵宝五师真君、北阴酆都大帝，牒本处城隍司，各乞照会。今缴连某等，所荐亡魂姓名、生死年月帐状，申三天门下上清天枢院，伺候敕旨。乞与颁行外，谨昧死具状飞奏，欲望天慈，允臣所奏。特降敕命，下三界十方、地水职司、冥曹幽狱、一切去处，照应赦拔，亡过某等魂，宿对恶根，深愆重罪。俾出幽夜，睹见光明。克诣灵坛，普沾斋法。冒犯天威，臣诚惶诚恐，稽首顿首，死罪谨具奏闻，伏候敕旨。
　　岁次某年　月　日具法位臣姓名状奏
　　贴黄奏为某人等，乞附坛荐，拔亡亲某等超升，乞降敕命施行事
　　倚黄乞降付三界十方真司
　　可漏
　　三清玉帝至尊陛下　具法位臣姓名状奏谨封
　　方函
　　五师状
　　具法位姓某，今据某乡贯某人状称，伏睹同前状式至，迁升福境。某据词难抑，谨为附坛，依科开度。除已备录事由，飞奏上帝，缴连某人等，所荐亡魂姓名、生死年月帐状，申三天门下上清天枢院，伺候敕旨，乞与施行，及申北阴酆都大帝，牒本处城隍者外，须至申闻者。
　　右谨具申灵宝经师真君，灵宝籍师真君，灵宝度师真君，玄中教主上清灵宝圣师真君，三天大法天师正一静应真君圣前。伏望圣慈，特降圣旨，下三界十方、地水冥曹一切去处，照应根刷，附荐亡过某等魂，不以罪业轻重，拘留执对。特与赦除冤业，解释苦根。俾离重冥，普沾斋法。干冒圣威，某下情无任惶惧之至，谨具状申闻。谨状。
　　岁　年　月　日具法位姓某状
　　天枢院状如帐状多各函发
　　灵宝大法司
　　今据某乡贯某人状称同五师状至，备奏上帝，请降敕命，及申灵宝五师真君、北阴酆都大帝，牒本属城隍主者，各乞照会外。谨缴连某人等所荐亡魂姓名、生死年月帐状在前。今发奏状一函，重封印全，须至申闻者。
　　右谨具状，申三天门下上清天枢院。伏乞径为通奏，恭请敕旨，早与颁降施行。谨具申闻，伏候昭报。谨状。
　　岁　年　月　日具法位姓某状
　　地府状
　　具法位姓某，今据某乡贯某人状称同五师状至，乞与颁行，申灵宝五师真君，牒本处城隍主者，合乞照会，及备牒三界直符神虎追摄亡魂使者，前去十方三界、地水幽阴，根寻所荐亡过某魂，请领赴坛，祗承功德外，今缴连所荐亡魂姓名，帐状在前，须至申闻者。
　　右谨具状，申北阴玄天酆都大帝圣前。伏乞圣慈，特降圣旨，下十宫五岳、九地幽阴、冥曹幽狱、合属去处，根刷附荐亡过某等魂，或有宿债深愆、拘留执对之者，并请指挥放释，交付三界直符、神虎使者管领，赴坛伺候，依科开度施行。冒犯圣威、某下情无任惶惧之至，谨具状申闻。谨状。
　　岁　年　月　日具位姓某状
　　城隍牒
　　灵宝大法司　牒上　某处城隍主者某
　　侯王
　　今据乡贯某人状称同五师状，改作当司，至伺候敕旨，乞与施行，及申灵宝五师真君、酆都大帝外、须至专牒者。
　　牒请详前项事理，疾速移文，关报某府州管下，诸县城隍管内，祀典正神，各令知委照应，直符备去，姓名及附坛所荐亡魂，来诣灵坛，伺候开度。一依盟真科品施行。谨牒。
　　岁　年　月　日牒
　　直符神虎牒
　　灵宝大法司　牒　三界直符神虎追魂使者当司。今据乡贯某人状称同城隍牒云云，至申酆都大帝，牒某处城隍主者外，今来合要上件亡魂，赴坛受度，已缴连所荐亡魂姓名、生死年月帐状在前。所有申状公牒，开具通落去处，下项：
　　一申状一函，诣地府北阴酆都大帝圣前，申上。
　　一牒一道，某处城隍主者，通下。
　　牒请照照会赍管，前去根寻所荐亡魂去处，并要请领赴坛，伺候开度。如或阴关有阻，冥路为难，示以公文，庶为照证。一准玄科玉律施行。故牒。
　　岁　年　月　日牒
　　功曹关
　　灵宝大法司
　　今月某日发紧急文字，为某处某人乞附黄箓斋坛，追度亡魂事。须至关者：
　　一奏状一函、申状一函，上诣三天门下、上清天枢院。
　　一申状一函，上诣灵宝五位圣师门下。
　　已上，逐处请进，申上。
　　右关某年年直功曹使者并同前正奏关式
　　钱马单状等格式，并同正奏式行用。右附坛所荐亡魂，至建斋宿启三礼后，师为总告救苦符一面。如结局在拜酆都章前，则并附正荐亡魂，告去尤妙。师仍将斋意为穿入神虎关中。至炼度夜，却为总告长生符一面。所有附荐亡位，饮食各令附荐入，自就家庙供养。大道神化，应变无方，不分彼此。至如经旛、冥钱一项，入会者多则易冗杂，反累斋家。各令附荐之人，随意自备，经旛纸陌，不拘多少。具状诣坛师，为粘於功德牒前，至度魂夜，自行焚化，或携归家庙，焚化亦可。立式如后。
　　附荐功德状式
　　乡贯孝孙某，
　　今於修奉大斋之次，附荐魂仪，超升福境，所有功德品目，具列如后：
　　一看诵
　　某经若干。逐一开列
　　一备化
　　某经旛若干，钱财若干
　　右谨献上
　　亡亲某灵逐一开列。伏乞大道证明，清魂昭鉴。谨状。
　　岁　年　月　日具位姓名状
　　功德坛牒
　　无上黄箓大斋坛
　　本坛先据乡贯某人状称，伏睹某人开建无上黄箓大斋，普度三界，一切有情。乞为附荐亡亲某灵，超升福境。本坛除已备奏三天，关誊三界，颁宣符命，召摄魂仪，来赴灵坛，普沾斋法。今来功德圆满，及据某人别置到真经钱财，总伸资荐，头连状子在前，合行给付，以为迁升之据。开具下项：
　　一告下，元始符命救苦真符，已付茭龙驿吏送讫。
　　一告下，元始符命长生灵符，巳付金龙驿吏送讫。
　　一给付，太上洞玄灵宝九真妙戒长生度命金箓宝符一阶。
　　牒玉符赦罪，已落灭於恶根；黄箓度生，复增添於善果。仗此荐修之力，径登快乐之乡。永断轮回，常依元妙。故牒。
　　岁　年　月　日牒
　　无上黄箓大斋立成仪卷之四十八竟
　　无上黄箓大斋立成仪卷之四十九
　　太上执法仙士蒋叔舆编集
　　斋直须知门
　　修奉规格
　　应开建大斋，要在洞天福地宫观为上。立坛须是方位端正，坐北，面南，如宫观元有坛处坐向方位。或偏别就宇下，依式立坛。坛位既正，屋宇坐向虽偏，不妨行事。
　　应斋主建斋，当竭诚恪。营办龙缯璧钮，务在精好。香花油烛，一一所需，并要洁净，不使秽触及临用有缺。科云，修设大斋，以精专为先，龙缯为上。香烛虔洁，抑又次之。苟有一阙，亦斋之瑕玷也。修奉之士，所当谨守。
　　应凡建斋，须是量力所及。富则备物，贫则随宜。所市斋需，不得用非义之财，及与人争较价直。力有余而苟且营办，力不及而勉强经营，皆为不诚，难期感格。如斋主系忠孝之家，诚殚力乏，师为代出龙缯之属，凡事从省。应干文字醮献等，以类相并，务在合宜。
　　应斋官上奏，有官位具官，无官称奉道弟子。若父母之丧，称孤子、哀子。
　　应停丧在室，屋宇探阔。丧在别处，亦可修奉。及生死厌秽、未经解除者，不得於家庭建立斋坛。
　　应斋仪中，修用存思诀法，并载斋法修用门。赞唱威仪，并载修奉应用门。更不於本仪中详注。
　　应文字行遣，帝尊用奏状，余并用申状，神司用公牒。
　　应奏状并称臣申，状称名天枢院，状称本司，前用司额。关帖牒等称当司。
　　应奏申状，前空一掌，后空两掌。纸高一尺四寸来许余，则用展札纸为佳。醮请献状，止用状纸。
　　应奏状内，圣位并用黄签，临时贴。
　　应奏状前，贴黄，高三寸二分，阔二寸四分，或高三寸六分，阔三寸为则。分单行写。贴黄后，合缝处，书臣名，用印，或依朝廷格式，贴黄亦可。
　　应奏申内，倚黄用小黄签，侧贴太岁下。
　　应奏申状，可漏，单圣位者，用黄签侧贴。两位、四位者，稍用阔黄签当中贴。三位五位，以中为尊。两位四位，以右为尊。圣中，写御前，及圣前字。或止写最前一位亦可。下界神祇状，用白签。
