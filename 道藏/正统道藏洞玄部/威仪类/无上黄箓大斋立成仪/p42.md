<!-- { "loadSidebar": true } -->
　　洞玄妙戒，灵宝玉符。上保国祚於升平，下超苦魂於浩劫。威禁至重，神力难思。今对道前，依科传授。尚虑亡灵，夙迷真道，受此轮回。先当普宣法音，开明王性。俾令悟解，得离冥途。谨按经云，三界众生，本无流转。纯一道炁，初无生灭觉晓。闻知之性，亦未尝分。来无其始，去无其终。俱涬大梵，无内无外。而一切有生，自从感形能知以来，色相归目，声相归耳，香相归鼻，味相归舌，悟相归心，欲相归体。饥食渴饮，寒衣热袒，陷於境累，溺於根尘，劳於嗜好，缚於执想。日将月就，恶根不消。生死大轮，未尝暂息。或生天上，或在人间，堕地狱中，受一切苦。几经沦化，未获解脱。不知大道胜缘，本於何处。神炁精血，始於何化。性命生灭，竟从何来。设为天人，寿亿千万，不明道本，不识至真。劣尔长生，复当退堕。以是因故，高上真王，流出清净光明、最上法宝，兴立大教，普度天人。今为宣扬，所宜谛听。击静一声昔我元始天尊，以一法身，胎养道体，而后溟涬成空。空久生有，故诸生命，忽尔自生。生本无体，自空立象。因象成形，明识来居。妄为生想，生想立已，执妄为我。背悟为明，明为暗对。明暗相持，水火形见。於是分为五物，假为五形。递相凌夺，互为流转。木为仁爱，火为明察，土为信厚，金为刚决，水为智数。内化五形，是为五藏。着成五见，总为六根。情境支连，重迭为对。遗失元始混洞赤文无上上真一精妙道，认客为主，生情害性，以知乱心。结爱为根，结想成业。故有种种受生，种种灭尽，种种果报，种种因缘，种种天乐，种种冥苦。如是颠倒，不自觉知。生死去来，浩劫不息。击静一声坐下四众，受度亡灵，试观天地之内，所有世界，无极边际，不可推量。天左地右，随运南北，如是运转，其孰主张。自非至神，不能迁易。神无方体，见於事物。犹如人身中蕴性命，尸卧不动，便如无生。若起行步，音声语言，方知神化性命，潜隐显於动作。谕於至神，亦复如是。神若不生，何有性命。性命之名，神之异号。在人身中，复是何物，作何体状。若认起居动作为神，则今死者，应无神理。而死亡之人，出为祟疠，形见光影。或去世积年，忽尔附着所见亲旧，论忆往事，悉如平生。端知此神，长在不灭。生神无生，灭亦无灭。与道为一，肇於变化。或处天堂，或入地狱。若乐二涂，神无变改。假使上升天堂，受无极乐。或入地狱，镬汤火然，万劫长夜，受无极苦。惟是受业识神，罪魂尸魄，受此业报。於汝元神，有何荣悴。是故当知，太上元始，中黄正道，分判天地，制法君臣，蕴灵太虚，神化生育。太空无相，不见其情。中有至神，独运神化。神虽无间，炁则万涂，起於升降，分为暗明。两半既成，阴阳乃定。阴阳合德，遂立生根。根茂枝繁，生子为种，递相变化，各不相知。欲求其知，了不可得。知即非道，道离所知。三界之内，一切有生。未出阴阳，不断生死。生生变易，极於自然。以知求道，去道弥远。观此出生无量变化，皆从太空神炁，生化灵妙而有。试观汝身，禀此元命，从劫至劫，舍身受身，数不可计。生虽万变，而所以为汝者，未尝迁也。绵绵若存，自古及今，其道不息。故我教中，令知空非顽空，内陶神化。生道不绝，为道根本。以此养生，生无穷期；以此处物，物无尽相击静一声。受戒弟子，於此妙义，有此悟解，即识道真。离业根尘，绝轮回道。若未契此，吾当为汝，授三皈依，说九真戒，以为梯凳，用作津梁。今用宣传，所宜尊奉。
　　唱人各恭敬
　　宣告亡灵，第一皈依无上道宝，十方上圣太上三尊，亿劫度人，先天演教。慈悲广救，普济群生。玉相金容，分形变化。影随响答，善应无穷。此世他生，常当信礼。
　　举道宝颂
　　稽首皈依道，大罗元始尊。愿以是道力，开度此亡魂。和往生神仙界。
　　宣告亡灵，第二皈依无上经宝，十方世界，宝藏灵文，玉字金书，龙章凤篆，三十六部，万八千篇。指引沉迷，超登道岸。消愆灭罪，得道成真。此世他生，常当信礼。
　　举经宝颂
　　稽首皈依经，龙章凤篆文。愿以是法力，解悟此亡魂。和往生神仙界。
　　宣告亡灵，第三皈依无上师宝，玄中上圣灵宝三师，正一真人，三天教主，十方世界，得道神仙。传法授经，开度群品。是真父母，是大医王。此世他生，常当信礼。
　　举师宝颂
　　稽首皈依师，灵宝众慈尊。愿以是神力，拯拔此亡魂。和往生神仙界。
　　亡灵等众，皈依无上正真三宝已竟。当为宣说，九真妙戒，消释众苦，迁升九天。应当一心，谛听谛受。
　　慈悲说戒天尊
　　第一戒者敬让，孝养父母。
　　第二戒者克勤，忠於君主。
　　第三戒者不杀，慈救众生。
　　第四戒者不淫，正身处物。
　　第五戒者不盗，推义损己。
　　第六戒者不嗔，凶怒凌人。
　　第七戒者不诈，谄贼害善。
　　第八戒者不骄，傲忽至真。
　　第九戒者不二，奉戒专一。
　　如上妙戒，并是元始天尊，金口演说。普为一切，灭诸恶根。今依玄科，对圣传授。仗此九真之力，永辞五苦之殃。上升朱宫，超登紫府。伏愿侍经玉女、护戒灵童、飞天神王、巨天力士，遍下十方无极世界、九幽地狱之中。二十四曹、三十六府，当与亡过某削名黑簿，灭罪阴关。开长夜之泉扃，指无为之道路。九霄宫内，常为游宴之方；八极天中，依作逍遥之界。所有金箓白简、玉券宝符，恭对道前，次第宣告。
　　告长生符法师存天门，豁开祥光，瑞彩眩耀。心目玉京金阙三宝上帝，御於宝座，侍卫俨然。上帝勑命金童玉女，捧符简，乘金光，自天门降，执简叩齿三通，依法念散形咒，取炁吹符讫。然后宣告文讫，封简
　　度简颂
　　宣九天宝诰
　　宣长生度命金箓
　　师祝曰
　　当愿亡灵，受持之后。断地逮役，受炼更生。永度三涂、五苦八难，超凌三界，逍遥上清。咒毕，结旛上。
　　宣升天券告文宣毕，法师分券为二。以右一半结旛脚，以左一半，封函如法，召当日功曹发去
　　发保举状依法，召十方飞天神王，存至发去
　　祝曰
　　伏闻，长生大圣飞天神王，契灵宝之内音，承元始之付嘱。天人同会，当始青之上方；山岳吞烟，值赤明之初劫。倾光回驾，监真度生。愿赐慈悲，同垂降鉴。赍元始之符命，赦北都之罪魂。俾亡灵某以时刻而升迁，咸计日而受度。不经地狱，身有光明。逍遥劫刃之台，永处福堂之界。某无任虔祷之至。
　　依次第，宣保举状
　　普告三界，历关诸天。勑制地祇，元始符命。宣状毕，以金钱一就焚化。
　　师祝曰
　　伏请飞天神王、飞天使者吏兵，一如昔日，始青天上，浮黎法会之中，不忘元始教戒之言。俯鉴斋主，虔诚之祷。俾亡过某灵，死魂受炼，仙化成人。生身受度，劫劫长存。福留后裔，庆及家门。一切有情，同登道岸。
　　无量度人天尊
　　真经妙戒，玉券宝符，乃三洞之秘荃，演九天之胜范。指迷超悟，证道成真。尚虑无所依凭，有妨升度。今为亡灵，告盟众圣。出给牒文，善自赍持，用为身宝。
　　次宣功德牒宣毕
　　祝曰
　　当愿亡灵，执牒为据。地司永消罪录，阴府更不拘留。天上人间，随果超化。
　　举北帝颂
　　向来传授戒符，种种功德，并已周圆。伏愿亡灵受持之后，书名紫策，度品朱宫。佩宝诰以朝真，礼虚皇而受记。超神仙果，达快乐乡。以今再为亡灵，斩灭三尸，飞度五户。庶得形神俱妙，与道合真，升度有期，各宜珍重。
　　法师行持，召神
　　谨召玉清灵宝赫奕仙曹，落灭地狱恶道灵官，落灭下鬼恶道灵官，落灭畜生恶道灵官，飞度色累户灵官，飞度爱累户灵官，飞度贪累户灵官，飞度情累户灵官，飞度欲累户灵官。请诣道前，祗承符命。奉为亡灵某魂，一依太真之科，斩绝尸根。俾三恶之消灭，飞度业累，获五道之开通，度越风刀。超升天府，解形遂变，流景上清，元始玉符，谨当宣告。
　　宣三涂五苦符命告文每宣一符毕，即以钱纸焚符於幡下
　　恶根断绝，免五道之飘沉；苦累蠲消，超六尘之清净。魔王监举，无拘天门，再请仙童，同加引导。
　　请五方童子
　　奉请东方青灵启道童子，手执青莲花，接引此亡灵。和往生神仙界。
　　奉请南方丹灵启道童子，手执红莲花，接引此亡灵。和往生神仙界。
　　奉请中央元灵启道童子，手执黄莲花，接引此亡灵。和往生神仙界。
　　奉请西方皓灵启道童子，手执白莲花，接引此亡灵。和往生神仙界。
　　奉请北方玄灵启道童子，手执碧莲花，接引此亡灵。和往生神仙界。
　　十极神乡，既疾除於罪簿；五灵童子，将不滞於仙游。逍遥碧落之天，宴息清华之馆。亲朝元始，歌谣洞章。不堕轮回，永遵玄妙。所宜恭肃，祗谢天恩。稽首归依，无极大道。
　　逍遥快乐天尊引灵至大道前，法师引亡灵同谢恩
　　有生苦相，受报轮回。上圣恩光，垂慈方便。着威仪俯仰之格，拯幽夜沉冥之魂。亡过某灵，因建斋功，获参坛陛，闻经听法，涤罪除愆。已濯质於黄华，复炼形於流火。传符授戒，受化更生。仰勤真驭之下临，克俾死魂之受度。天地大德，孰报罔极之恩；蝼蚁微诚，当识谢生之所。亡灵某等，仰谢天恩，稽首再拜
　　举灵书，引魂至焚燎所
　　法师回向，谢过
　　臣肃建瑶坛，宣行宝范。仰祈真造，开济亡魂。以今度品功圆，生尸事毕。惧不明於科典，及有犯於威仪。考对三官，书愆九府。敢希恩佑，俯赐赦原。云车旋返於琼都，羽盖复升於绛阙。驰心清汉，注想层霄。更乞洪私，益施妙阴。万方清晏，大道兴行。一切含灵，咸登妙果。臣无任瞻望圣真，谢罪乞恩之至。
　　法师三礼出，至焚燎所行持，召金龙驿吏，读关子，发长生符
　　法桥大度天尊引魂度桥
　　宣升度法桥咒
　　天尊智慧，大道慈恩。九光阳炁，变化曲虹。长蜺千丈，金碧万重。下入开光，上登朱陵。法桥济度，普度无穷。平地升霄，径赴天门。各严形仪，步桥登空。改洗旧志，永劫无终。
　　送灵举三清乐，焚化符简经幡冥财等
　　举焚简颂行超度法，师默咒曰
　　魂神澄正，万炁长存。不经苦恼，身有光明。功满德就，逍遥上清。咒毕，再默念化生咒。
　　兴生，独隶，可韩，聚魂，功都，聚魂。急急如上帝勑。
　　默诵化牒咒
