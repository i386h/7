<!-- { "loadSidebar": true } -->
　　妙道之先，混然无物。三号分而令生九炁，一元判而肇有三才。高澄凝滓，天地位焉。纤悉散殊，万物备矣。炁元无象，人为最灵。善恶始运於一心，报对遂沦於六趣。或生天道，或在人中，或居神道之门，或受地狱之苦，或招饿鬼之报，或处畜兽之中。一堕轮回，未易出离。以至尽玄空界、积夜寒乡，绝无祭祀之孤魂，莫遂超升之滞魄，常炎饥火，永隔阳光。未落灭於恶根，徒流吹於苦海。洪惟太上，重轸哀矜。谓一切有情，俱元始之祖炁；故无边弘济，植大德之好生。广宣要法，作人舟船。普度众生，作法梯凳。垂百千相好，开十二愿门。爰敷度死之科，用辟登真之路。俾死魂之受炼，获仙化以成人。削罪除愆，拔难济苦。集诸善利，不可思议。以今恭启琼科，宣宝范。敷陈法食，空歌洞章。祥开五户以迁神，重请众真而监度。仰乘道力，来赴灵坛。领诸胜妙之因，永脱轮回之苦。已夙凭於官将，悉牒告於攸司。无滞幽沉，来从引导。伏请神虎使者、追魂摄魄官将、三元将军、岁德尊神、七道功曹、六甲使者，依律召集，摄赴灵坛。具有檄文，谨当宣示。
　　宣普召牒，焚之法师行持，焚召魂大将军符
　　密咒曰
　　灵宝符命，拔度六道四生、孤魂滞魄。出离地狱，永辞长夜。五苦三涂，不得拘留。逼合鬼群，断落死名。急急如长生大帝律令。取天门炁，吹符焚之
　　召追摄将吏
　　谨召灵宝大法司，南昌上宫、南陵枢府、朱陵火府、炼度仙吏天将神君，神虎三部追魂使者，天神地仙人鬼业道功曹，地水主司，城隍社令，承差部卫，幽魂主吏。仰闻今召，疾速管押，六道四生、孤魂滞魄，赴坛交割。仍仰禁止狂魂猖魄，整肃形神，善临坛所。不得因时，报复雠怨，侵犯生人。玄宪昭垂，各宜遵守。傥或有违，罪难赦汝。
　　当职道士执旛，召摄
　　志心召请，遍十方界，尽玄虚际，无边苦爽，一切幽沉，六道四生，孤魂滞魄。惟愿乘三宝力，今夜今时，来临法会。和受兹开度功德。
　　歌回黄章
　　太微回黄旗，无英命灵旛。摄召长夜府，开度受生魂。和不可思议功德。师掐摄召诀，默诵真讳咒。随讳掐诀，
　　行持师平读，祝曰
　　胎光幽精，爽灵三魂，归空归真。天地正真炁，再聚汝形神。此是五行造化真，无藏无避无逃形。急急如上帝律令勑。
　　又祝曰
　　三官北酆，明检鬼营。不得容隐，金马驿呈。普告无穷，万神咸听。三界五帝，列言上清。急急如上帝勑。师取东北炁，吹旛左营目三，存亿万鬼魂，齐集坛下
　　次咒曰
　　魂神澄正，万炁长存。不经苦恼，身有光明。复聚本形，复全本神。急急如长生大帝律令。默诵三遍，取东炁吹之
　　法师升座，道众吟中篇，导幽魂诣
　　座下参礼。
　　法师祝曰
　　今仰承无上道力，无上经力，无上法力，一切天道，一切人道，一切神道，一切地狱道，一切饿鬼道，一切畜生道，一切孤魂滞魄，既已云集道场，尚虑汝等生世之日，或因雷霆水火、刑杀刀兵、喑跛聋盲、厌咒蛊毒、胎产攧坠、虫兽伤残、非命横亡、抱疾枉死、魂魄荡散、神识飘沉，形相不完，肢体未具。阳间所患，阴境亦然。虽诣法筵，尚萦苦趣。今当遵依教典，告召灵司，奉行大法，摄召真气，为汝等众，医治疾病，解释苦根，返质全形，还神复性。然后荡除秽浊，炼化超升。名生恭肃之心，勿堕崇修之果。
　　次上香，祝曰
　　谨焚香上启，青帝护魂君，白帝侍魄君，赤帝养炁君，黑帝通血君，黄帝中主君，朱陵火府真君，南昌上宫真君，炼度成仙真君，灵宝天医神吏、治病功曹，炼度真人，灵官仙众，一切威灵。愿赐慈悲，降流真炁。普为男女众魂，医治病苦，完复形神。一如太上律令。
　　广度沉沦天尊师存上官吏下降，罗列左右，前后卫护
　　次祝曰
　　玉清元始尊，敕下天医神。完全桔朽骨，普济度天人。急急如元始无量度人律令。次行五府事，默诵五帝真讳咒曰
　　墨黑子，袜腊午，灵宝中，红杏卯，磨真酉，急急如长生大帝勑奉行。取五岳炁吹之
　　执治病功曹符，嘿祝曰
　　四生六道，十类有情。万化所苦，一切成章。天光一摄，符命得昌。急急如长生大帝律令。取祖炁吹符，焚之，默诵度魂真讳咒
　　兴生辰，独隶卯，可韩寅，功都大指甲下，聚魂对魂摄，急急如长生大帝勑奉行。取三涂五岳炁，吹所度幽魂
　　法师就座，祝曰
　　回骸起死，已返於本初；摄炁全形，当资於生化。庶得魂神澄正，身相光明。惟大洞之玉符，乃上清之宝讳。依科施用，炼汝飞升。
　　执大洞十八玉符，祝曰
　　准上帝勑，太乙元君命。谨召脑神泥九赤文混洞嘘嘘君酉，左目神通光玄真君离，右目神晨婴阴精君离，舌神腾阳正生君辰，心神玄珠玄玄君辰，肝神青帝孟光君三指一节，脾神紫庭延年君子，肺神皓洞季成君戌，肾神太渊求都君四指一节，阴神续命伯强君坤，胞神元常秋夫君卯，胎神含生寅和君卯，结神九华彦遐君卯，节神杳浩空猷君卯，血神中幽良弼君辰，精神元徐祝祝君坤，炁神元英毳毳君亥，神神天生灵父君辰，命神正中幽田君坤，急急速降，奉为幽魂，委炁聚形，还神复性。取祖炁吹符，宜符文毕，就焚之
　　梵炁普生天尊
　　执召五神混合符，祝曰
　　准上帝勑太乙元君命，谨召混洞太无天宝之炁，赤混太无灵宝之炁，宴寂玄通神宝之炁，五方灵宝自然至真之炁，天帝玉真无色之境梵行之炁，三元九真四梵四极之炁，发神苍华太元之炁，脑神精根泥丸之炁，眼神明上英玄之炁，耳神空闲幽田之炁，鼻神玉珑灵坚之炁，口神玉池太和之炁，齿神锷锋罗千之炁，舌神通命正伦之炁，重楼十二太一真君之炁，心神丹元守灵之炁，脾神龙烟含明之炁，胆神龙曜威明之炁，肺神皓华虚成之炁，脾神常在魂停之炁，肾神玄冥育婴之炁，左青龙甲乙之炁，右白虎庚辛之炁，前朱雀丙丁之炁，后玄武壬癸之炁，急急速降，正真生炁，流入所炼幽魂身中。取祖炁吹符，焚之
　　妙化无边天尊
　　又祝曰
　　准上帝勑太乙元君命，谨召六丁金童、六丁玉女、六甲金童、六甲玉女，精藏神、水藏神、八万四千毛窍神、三万六千出入神、二万四千息炁神、一万二千精光神、一千二百形影神、三百六十骨节神，玉童君、玉女君、白元君、丹田君、三十六师子君、师父君、师母君、桃康君、合延君，上和君、中和君、下和君，上元君、中元君、下元君，急急速降，正真之神，各守所炼幽魂形中。取五方炁，吹幽魂中
　　亿劫化形天尊
　　次祝曰
　　准上帝勑太乙元君命，谨召三魂神台光、爽灵、幽精，谨召七魄神尸狗、伏矢、雀阴、吞贼、非毒、除秽、臭肺，各守本位。不得妄违，自然长生。将所结三涂五苦印，取三涂五苦炁，速印吹所度幽魂中
　　超真解脱天尊
　　师诵玉清生魂育魄保神内咒，曰
　　七炁成真，六仪运虚。五灵续绝，二曜扶□。旋纲跃空，飞步云宫。胚胎有始，尘劫无终。金城孕质，玉洞凝神。真炁内养，以成圣人。上入六虚，下洞幽泉。云宫宝阙，中有真魂。出入福乡，周旋生门。咀嚼灵芝，灌漱金泉。甘露川流，悬澍丹田。紫霞朝映，三炁凝烟。琼室化仙，安坐金莲。真仪掩日，尘劫为年。
　　金容出世天尊次以水洒之，存亿万幽魂，形相端好，齐集坛下，俟候开度
　　再祝曰
　　汝等幻身易灭，心病难除。地水火风之形，往日已散；饥渴疾苦之念，旷劫未忘。今故为汝生魂育魄，复性还神。形体不具者，从此完全；病苦未痊者，自今痊愈。疾除罪簿，落灭恶根。阴府不得拘留，人天将行托化。各宜整肃，以俟升迁。
　　灵源普润天尊
　　汝等苦根散释，真性昭明。宜沐浴於兰汤，终荡除於业障。庶得形神俱妙，与道合真。清众慈悲，请行引导。
　　灵宝普度大斋沐浴幽魂仪
　　依法严洁排办浴室二所，桶贮香水，各沉洞明丹阳沐浴炼度符於水中。
　　法师於案前，祝曰
　　具法位臣某上启，五老上帝，三十二天帝君，日月五星真君，东井星君。臣闻，仙真窈邈，居不染尘。至道玄虚，法无待物。惟众生之昏昧，致业垢之牵缠。开明须假於真诠，荡涤必资於慧泽。臣今伏为某，正普荐亡亲某乙　在会众魂开建黄箓大斋，普度六道四生、孤魂滞魄，加持法水，沐浴众魂。愿赐慈悲，俯垂开度。降流正真之炁，灌注香汤之中。俾蠲热恼之忧，克超清净之果。见前清众，请为赞扬。师存日月，混合六合宫赤光黄精二炁，交映五色云炁满室，三十二天黄绿青赤苍黑碧紫白日月五星之炁，交错水中。
　　众咏东井颂
　　天河灌东井，石景水母精。圆光拂灵曜，玄晖莹高明。元始披重夜，天人逐月生。沐浴兰池上，龙负长庚瓶。金童洒香花，玉女流五星。冠带濯玉津，炼度五仙形。体香万神降，乘景登高清。
　　当职道士行科
　　先世迷真，遂漂流於苦海；今日受度，得盥沐於华池。非仗殊因，莫超净境。奉为汝等，上资往生天界，念三元品戒沐浴荡秽咒
　　天澄气清，五色高明。日月吐辉，濯炼身形。神津内盥，香汤炼精。光景流曜，焕映上清。炁不受邪，五腑纳灵。罪灭三涂，祸消九冥。恶根断绝，福庆自生。今日大愿，一切告明。普受开度，升入帝庭。
　　玉虚澄辉，已荡除於阴秽；金房度命，再灌沐於灵津。庶永奉於真宗，克常行於清净。奉为汝等，上资往生天界，念金房度命咒
　　天灵节荣，九孔肃清。五宫六府，神华鲜明。三元镇固，万炁充盈。金房度命，绿字返生。三炼九化，升入太清，三景同辉，天地齐并。飞行玄虚，游宴紫庭。
　　荡黄华之水，速致清虚；歌绿字之篇，能令飞化。俾恶根之永谢，保道炁以长存。奉为汝等，上资往生天界，念绿字回年内真咒
　　天地同清，洗秽除尘。炼化九道返形太真。百关纳灵，节节受新。清虚鉴映，内外敷陈。日吉时良，度命回龄。玉童玉女，为汝执巾。玄云紫盖，冠带汝身。使汝长生，天地同根。
　　洗心涤虑，消累劫之冤愆；摄炁成形，脱五阴之舍宅。遂使凡尘不染，真境常明。速解情迷，无萦垢累。奉为汝等，上资往生天界，念澡炼超升咒
　　天朗气清，尔身已精。尘秽消除，九孔受灵。使尔变易，还返童形。幽魂超度，皆得飞升。
　　激浊扬清，备臻於蠲洁；登真离苦，必假於庄严。今则金房度命，玉女致灵。空歌洞室之章，毕齐霓裳之盛。奉为汝等，上资往生天界，念三元品戒冠带咒
