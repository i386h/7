<!-- { "loadSidebar": true } -->
　　当司检会，先据某乡贯同三官状，至斋醮圆成，所有元牒城隍司，关请到卫坛将吏。除已具朱表，闻奏上帝，乞降敕命施行，及申三官大帝府，与依格考校、计功酬赏外，合行发回本所。今有城隍司公牒一封，仰赍持前去候到，分明通落，仍依旧着役外，各行照会，听候推恩施行，须至指挥。
　　右札，付城隍司差到卫坛将吏等。准此。
　　土地等照札
　　灵宝大法司
　　当司检会，先据某乡贯同三官状，至斋醮圆成，所有当界土地等神，翊卫坛场，效勤本职，并无违缺。除己具朱表，闻奏上帝，乞降敕命施行，及申三官大帝府，与依格考校、计功酬赏外，合行照会，听候天庭，推恩施行，须至指挥。
　　右札，付某处土地等神。准此。
　　泰山沿路土地照引
　　并仿此行遣，内改换作：所有泰山沿路土地等，传递往来，并无违缺。
　　日直功曹关
　　灵宝大法司
　　今发文字，下项
　　一奏状一函，重封印全，上诣三天门下上清天枢院请进。
　　一疏六函，申状一函，重封印全，上诣五方五老五帝天君圣前、灵宝经籍度三师真君圣前、上清灵宝圣师真君圣前、三天大圣天师真君圣前、灵宝监斋大法师真君圣前、三元三官大帝圣前申上，除已上下并封印全，须至关发者。
　　右关某日功曹使者，请照会赍管前去，疾速请进。申上云程之中，毋令稽滞时刻。故关。
　　钱马状同前式
　　钱马单同前式
　　无上黄箓大斋立成仪卷之十四竟
　　无上黄箓大斋立成仪卷之十五
　　三洞法师冲靖先生留用光传授太上执法仙士蒋叔舆编次
　　醮谢请献门
　　圣祖位序说
　　赵彦卫《云麓漫抄》云：景佑元年四月，仁宗谓宰臣曰：近年以来，阴阳不顺，卦气乖舛。此必应天之道，有未合於天心，而违於人意者。宜推明咎证之本。臣僚上言，早岁陈彭年等，定中外醮仪，圣祖天尊在北极之上。伏缘北极大帝，总领万物，主宰中极。圣祖司命真君，因荐尊号，骤居紫微帝君之上。既定位非顺，自兹天下郡县，多致灾伤。伏望重行详定。礼院详定，当院与道众，参详天下道观。圣祖每遇醮设，於圣祖殿供献。圣祖天尊及六位仙官，即与众真，各无相妨，仍别用青词奏告。如无圣祖殿处，即别设醮位，为便从之后。道士欲得圣祖杂於其间，以重其教复合之。自渡江，朝廷作醮，亦从其说。叔舆窃谓，本朝及唐之祀圣祖，犹其祀感生帝也。感生帝，出於诸儒。圣祖，出於方士。其为附会则一尔。感生帝，即五天帝之一也。有天下者，以其膺五德之运而王天下，其祖感某帝之德而生，故於四时迎气时祭之外，别为坛位而特祀之。圣祖，即诸天帝真之一也。唐以李姓出於老子，故祖老子。本朝以赵姓出於黄帝，故祖黄帝。遂加尊号，筑景灵宫而事之。州郡天庆观，率立圣祖殿。其礼至严。景佑礼院，详定天下道观，每遇醮设，独於圣祖殿供献，不与众真参列，所以尊其祖之所自出也。州县官僚，为国为民，祈请禳襘，遇有醮设，或可邀迎，已失於僭。臣庶之家，不宜僭及。
　　醮说
　　有酬酢曰献，无酬酢曰醮。醮者，用酒於位，敬以成礼也。延真降灵，而以醮名，其古用酒於位之礼欤。自汉天师流传醮法，以福群有。今见於道藏者，其目尤繁。杜广成先生删定黄箓散坛醮仪，以为牲栓血食谓之祭，蔬果精珍谓之醮。醮者，祭之别名也。河图经品、三洞之中，凡有四十二等，咸以太上为主，次以北斗为宗。苟能礼物精丰，心诚丹罄，何善不降，何患不除。然名位虽不同，而仪矩则相类。解秽、礼师、卫灵咒之后，即继以发炉降神，一献上香，读词再献，奏钱焚词，三献送神复炉。其位寡，故其礼专；其仪简，故其诚备。铺度设坐，茶果酒馔，随力丰俭。多者一百二十杯盘，次或七十二，或六十四，或四十二，或三十六，或二十四。按科戒云，凡设醮，所须饮食饼果，一如斋法。若须市买，皆不得争论高下，及尸产窃盗之物。灯当用清净香油，不得用非义之财，及浊杂荤秽之物。其务实而不务文也，明矣。未闻揭立牌位、普醮三界、混合天神地祇为一坛者也。普醮之设，其起於顺天兴国，延寿去邪，续命应物，坛范之讹乎。张清都黄箓仪，无谢恩醮。杜广成仪，始有之，亦以修斋召命神灵，管卫坛场，宣通关告，往来劳役，所以言功，设此醮筵，用行酬赏。然亦止於坛外，铺席青巾绛坐，罗列果馔之属。三宝元师，用香茶人参伏苓汤等。三官五帝将吏，用茶酒杯盏，随盘为数。九祖土地日直皆用银钱。依位作状，醮讫焚之。其降真醮位，始则以玉京玄都紫微上宫、十方大圣众、至真诸君丈人，飞仙上真玉童玉女为一节。次则天地灵仙、诸天大圣、日月帝君、真人神仙玉童玉女。次北极勾陈天皇大帝、北斗七元、南斗六星、三台五星、二十八宿、周天分度、星中神真兵马骑乘。次五方五帝君、五帝真人、玉童玉女兵马骑乘。次三官三元、三宫九府、一百二十曹、五岳真神、洞天治化河海永#1帝、十二河源仙君、九宫真人、九天司命、五岳丈人、九天使者、储副正职、佐命大神、天地神仙兵马骑乘。次三洞四辅侍经真官、仙公仙伯仙卿大夫、九天御史、玄师天师、嗣师系师、上古三师、经籍度师三宝官属。次灵宝官属、领仙监斋直待真官、侍香将吏、玉童玉女、六甲官将、六旬玉女、社稷将吏一切灵司。次则身甲三五功曹使者、金童玉女、直符香官、执法开化阴阳功曹、消灾散祸解厄君吏等。次身中所佩二十四治建节监功大将军、四部监功谒者仙灵直使、正一治病促气三部功曹等。次阴阳神次吏、科车赤符、罡风骑置、驿马上章、飞龙天仙、飞仙骑吏、上部中部、都官使者、狼吏虎贲、察奸钩骑、都官仆射、天丁力士、天驺甲卒等。收食气神鬼邪精诸天骑吏、诛符破庙骑吏等。次弟子元辰、大小行年、本命星辰、驿马将吏等。醮筵所降，圣真之目，总十有三项。而土地里域真官，则降之於西席。所列之杯盘有限，而所降之真灵无穷。亦以皇天后土，享于克诚，不以其物故也。蔡致虚黄箓斋醮仪，设位虽三百六十，而圣目合者甚多。自御位用专状外，余悉以类相从，止作都疏献送，意似有见於此。路时中黄箓大斋仪范，正筵一百二十，而冥官四十位在外。每位一请一献，其礼备矣。然谓凭此为足以感格神灵则未可。盖道集虚者也。吾心苟虚，即与道合。斋戒沐浴，卮酒可献千真。若徒泥於色相之间，终有拘孪不通之处。文为日盛，古意寖失。今时所请醮位，又多有不与斋法相关者。日数既逼，修写不精。法师无缘过目，悉举而委之。笔史之手，宁免错乱，灵误诚敬，果安在哉。删除繁文，旋复古法。要在哲匠，能弘之耳。田先生斋仪云，设醮，古仪不载。唐先生若山有之。若师古之士，当从晋唐旧法。然谢恩设醮，留冲靖固常因之矣。今不敢废，具式如后。
　　请醮四等状式
　　第一等奏请状
　　内格式合换，勿并注。在醮筵圣位卷内，见圣真班次门。
　　奉醮具官位臣姓某
　　先为，正普荐亡亲某乙　在会亡过等魂，崇建无上黄箓大斋。某月某日已行满散。谨取某月某日夜，祇设清醮三百六十分位。仰谢洪恩，合预具状奏请者。
　　右臣谨昧死具状，奏某位尊帝陛下。恭望道慈，允今奏请事理。於至日夜，俯降恩光，鉴临御座。冒犯天威，臣无任诚惶诚恐，激切屏营之至。谨具状，上奏以闻。谨奏。
　　年　月　日奉醮具官位臣姓某状奏
　　可漏
　　某帝尊陛下　奉醮具官位臣姓某谨封
　　方函
　　谨谨上诣三天门下上清天枢院请进
　　奉醮具法位臣姓某谨重封
　　第二等奏请状
　　奉醮具官位臣姓某
　　先为同第一状，至仰谢洪恩，合预具状奏请者。
　　右谨具状上奏，伏望天慈，於某日夜，俯降恩光，鉴临御座。冒犯天威，臣无任惶惧，激切屏营之至。谨具状奏闻。谨状。
　　年　月　日奉醮具官位臣姓某状奏
　　第三等申请状
　　奉醮具官位姓某
　　先为同第一等状，至仰谢洪恩，合预具状申请者。
　　右谨具状申闻，伏望圣慈，於至日夜，降临醮座。干犯圣威，某下情无任惶惧之至。谨状。
　　年　月　日奉醮具官位姓某状
　　第四等上请状
　　奉醮具官位姓某
　　先为同第一状，至仰谢洪恩，合预具状上请者。
　　右谨具状申闻，伏望神慈，於至日夜，降临醮座。谨状。
　　年　月　日奉醮具官位姓某状
　　天枢院缴进状
　　灵宝大法司
　　本司今月某日发奏状十函，重封印全。为某人正普荐亡亲某乙　在会众魂，祟建无上黄箓大斋。某月某日已行满散，谨取某月某日夜，祗设清醮三百六十分位，仰谢洪恩，合顶录状，奏请须至，开具申闻者。
　　玉清上帝元始天尊陛下
　　上清大帝灵宝天尊陛下
　　太清大帝道德天尊陛下
　　昊天至尊玉皇上帝陛下
　　勾陈星宫天皇大帝陛下
　　紫微中宫北极大帝陛下
　　东极宫中大慈仁者寻声太乙救苦天尊御前
　　太微南极长生大帝御前
　　十方救苦天尊御前
　　后土皇地祇殿下
　　右谨具状，申三天门下上清天枢院。伏乞径为，通奏施行。谨具状申闻，伏候昭报。谨状。
　　年　月　日具法位姓某状
　　发请状关子
　　日直功曹关
　　灵宝大法司
　　当司先为黄箓大斋主某人，正普荐某乙亡魂　在会众魂，崇建无上黄箓大斋。今月某日已行满散，今取某月某日夜，祗设清醮，三百六十分位，上谢洪恩。今发奏请状一十函，申状几函，重封印全，上诣三天门下、上清天枢院，请进须至关发者。
　　右关某日当直功曹使者，请疾速赍管，前去分明，请进云程，不得稽滞时刻。有所邀阻，摄赴近狱，依律施行。故关。
　　年　月　日　时关
　　功曹符使关
　　灵宝大法司
　　当司先为同日直关，至上谢洪恩，合预录状，请诸天帝尊、三界真仙，系醮主宰、一切威灵。除已各具专状外，开具下项，欲仗神威，须至关发者。
　　一奏请状，三十四通，上诣
　　某尊帝御前逐一开列，已上逐处请进。
　　一申请状，二百五十四通，上诣
　　某圣位圣前逐一开列，已上逐处申上。
　　一上请状，六十二通，上诣
　　某神位逐一开列，已上逐处投下。
　　右关某年年直功曹使者，某月月直功曹使者，某日日直功曹使者，某时时直功曹使者，上界直符使者，中界直符使者，下界直符使者。请疾速赍管前去，各照界分，徧诣阙庭等处。通进申上，所冀圣真降鉴，醮事周圆。无或稽违，有干玄律。故关。
