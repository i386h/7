<!-- { "loadSidebar": true } -->
　　右发炉，为关启真灵之始，出金箓简文。经道分三洞，教亦殊科。如上元五灵五老神真云，为上清发炉；太上灵宝无上元尊云，为自然发炉。传言玉女上奏皇君云，为洞神发炉；太上玄元五灵老君云：为正一发炉。其他难以槩举。至於灵宝，尽本金箓简文矣。而黄箓简文经所载，却不同。如曰香官使者、左右龙虎君、捧香驿龙骑吏、侍香玉女、五帝直符，各三十六人出，是也。张万福天师正斋发炉，虽依黄箓简文经所载，至宿启解坛又用金箓简文经。祝语矣，前后异同。恐是正斋宗本经之文，而宿启散坛乃行自然朝法，故宗金箓简文，亦或未可知也。经教传久，其间抵捂者多。如金箓简文，三五功曹下，无左右官使者五字，却见於盟真科经。金箓简文有侍香金童而盟真科作玉童。金箓简文有侍香玉女而陆天师、杜广成仪作、传言玉女，张清都仪又作散花玉女。金箓盟真五帝直符下无直日香官四字，而陆天师张杜斋仪俱有之。金箓盟真诸经俱云至真玉皇帝前而黄箓简文作玉皇上帝御前。要之三箓盟真诸经，相参为用，故科云：盟真不可单行，金箓不可独用。黄箓罪根虽卷目异名，亦相通为下典广有所入也。至於复炉其间，亦有不同处，不能尽释。今姑载宿启发炉，余可以例推。
　　释称法位关启
　　张万福天师曰：各各自称，所受法位。称时，耳才自闻，勿使喧聒。余皆例尔。
　　右宿启散坛发炉毕，称法位关启之文，出灵宝上元金箓简文真仙品，为朝礼众真威仪经科，所谓自然朝法是也。与正斋上启三上香愿念之法不同，不启圣位。张杜宿启仪，并於称法位后，便云：臣某等今故烧交愿以是功德云，盖一本经文耳。藏中所载灵宝诸斋宿启仪，并无添入圣位者。止有一家灵宝自然斋立成仪，不载何人所修。其间辞语多易以今文，又添入行道所启圣位。近世相承不革，留冲靖所传亦因之。虽曰捻香启，先当关奏上玄，但行道科所启圣位，本文乃出洞玄灵宝长夜之府九幽五匮盟真科，因元始天尊在香林园中，与七千二百四十童子，俱教化诸法度身威光命，召十方飞天神人，说罪福缘对拔度上品。太上大道君启白元始，乞垂旨教，可得修行，以度一切。於是命飞天神人为着斋直之诀。行道所启圣位，盖本於此。宿启散坛，乃行自然朝法。既祖金箓简文，本经无之，难以搀入。况中间祈哀忏罪礼谢乞愿念之词，特仗仙灵誊奏斋诚耳。今依古科，删去圣位。尚虑后学，不见经文，反生疑惑，故略释始末。
　　释礼十方
　　日中从东方始，入夜从北方始。
　　张万福天师曰：凡礼拜，始唱至心归命东方，即至心注念东方。低身屈膝，呼无极太上灵宝，便靡靡而下，令两手俱至地。呼天尊与声齐，头面着地。听声齐起，皆不迟疾，缓急得所。使五体合法，不得局促怠放。齐上齐下，每礼讫，合坐皆起立，然后坐如下方，例不得便坐。行磬，须听唱天尊声绝，然后打之。所以谓之礼拜者，谓起伏拜跪，威仪庠序，合法故耳。徧观至心者，必能礼拜。礼拜者，必有至心。君不察其形恭，何以达其心识。所以谢罪请福，皆以礼拜为先也。
　　释忏悔三业
　　礼毕，各长跪，执简，叩头，忏悔。张万福天师曰：自礼十方天尊，至三业忏。并出灵宝常朝仪。
　　三启颂三首
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不启。炼质入仙真，遂成金刚体。超度三界难，地狱五苦解。悉归太上经，静念稽首礼。
　　右出洞玄灵宝消魔宝真安志智慧本愿大戒上品经，亦见玉京山步虚经，谓之礼经。祝每终一首，各称善一拜。真人口诀云：侍经仙童玉女，闻此祝，皆欢悦，而佑兆身也。是大经悉用此祝而礼拜矣。若冥心礼经者，亦心祝其文，乃上仙之秘也。斋法以经为祖，凡是建斋，三宝之前，必安神经，以镇斋坛。故上元金箓简文真仙品曰：建斋威仪，旋行毕，一时北向，礼经三拜，是也。
　　释三礼
　　张万福天师曰：三礼，出灵宝常朝仪。
　　无上黄箓大斋立成仪卷之三十二竟
　　无上黄箓大斋立成仪卷之三十三
　　三洞法师冲靖先生留用光传授太上执法仙士蒋叔舆撰集
　　斋法修用门
　　释安镇真文
　　诸天隐语，自然玉书，无量洞章，出灵宝灭度五练生尸经。亦曰：练度五仙安灵镇神法，专度亡魂。斋坛安镇，所当遵用。法用青纸朱书，以镇五方。宿启夜，读文讫，以金龙镇之。散坛时，读文讫，弟子捧文於香烟上，法师叩齿十二通，咒曰：
　　无上至真，大圣高尊。布化运炁，三十二天。八会九光，自然成文。安镇天地，保制劫年。元始符命，普告三元。下勑九地，上关诸天。中告海岳，名山大川。今日上告，万神咸闻。弟子某乙，修斋行道。拔度幽魂，三官九署。削灭罪根，永度三涂。五苦之源，世世受福。记名丹篇，神生天堂。炼化自然，生死开度。亿劫长存，九天诰命。风火驿传。众和三声，出灵宝内音玉诀
　　咒毕，随表函焚之。外有五老赤书玉文施用之法，不一具载。赤书玉诀，杜广成之序，附见於左。
　　黄箓斋，极救幽灵，迁拔飞爽，开度长夜，升济穷泉，固其大旨也。然祛灾致福，谢罪希恩，人天普修，家国兼利，功无不被矣。所镇灵宝五老赤书真文，详其所为，祗通四种：一则求仙受道，自东方九炁下，二十四字；二则禳制星辰，自岁星辅肝下，三十二字；三则摧伏魔鬼，自东山神咒下，三十二字；四则蠲消水害，自下制东河下，三十二字。五篇之用，於斯毕矣。西京清都观张万福天师仪范云，诸天隐语，八会玉文，元始天尊於香林园中，为上智童子所说。下拔五苦，通济九幽。於迁神仪中，刻石行用。今则黄箓迁拔，宜用此文。凶吉合仪，铨量允当。庶几永劫，可以通行。咒祝焚烧，与真文同耳。具有成法，共弘之焉。天复元年辛酉十月十五日癸未，天姥峰羽衣杜光庭圣宾序。
　　智慧颂三首并释
　　智慧起本无，朗朗超十方。结空峙玄霄，诸天挹流芳。其妙难思议，虚感真实通。有有竟不有，无无无不容。
　　智慧常观身，学道之所先。渺渺任玄肆，自然录我神。天尊常拥护，魔王为保言。晃晃金刚躯，超超太上仙。
　　智慧生戒根，真道戒为主。三宝由是兴，高仙所崇受。泛此不死舟，倏欻济大有。当此说戒时，诸天来稽首。
　　右出灵宝智慧观身大戒经。每终一首，各称一拜。
　　释锐戒法师西向，众官东向
　　天尊告太上道君曰：今当普宣法音，开悟群生。为诸男女，解灾却患。请福度命，拔诸苦根。使生者见道，身脱八难；死者欢乐，饮食天堂。早生人中，转轮圣王之家。修斋求道，皆当一心。请奉十戒，谛受勿忘。专精默念，洞思自然，勿得杂想，挠乱形神。能如是者，便当静听。
　　第一戒者，心不恶妬，无生阴贼。检口谨过，想念在法。
　　第二戒者，守仁不煞，愍济群生。慈爱广救，润及一切。
　　第三戒者，守正逊义，不淫不盗。常行善念，损己济物。
　　第四戒者，不色不欲，心无放荡。正洁守谨，行无玷污。
　　第五戒者，口无恶言，言不华锜。内外中直，不犯口过。
　　第六戒者，断酒节行，调和气性。神不损伤，无犯众恶。
　　第七戒者，不得嫉人胜己，争竞功名。每事推逊，退身度人。
　　第八戒者，不得评论经教，訾毁圣文。躬心承法，常如对神。
　　第九戒者，不得斗乱口舌，评详四辈。天人咎恨，伤损神炁。
　　第十戒者，举动施为，平等一心。人和神穆，行常使然。
　　天尊言，修奉清戒，每合天心。常行大慈，愿为一切，普度厄世。慊慊尊教，不得中怠。宁守善而死，不为恶而生。於是不退，可得拔度五道，不履三恶。诸天所护，万神所敬。长斋奉戒，自得度世。
　　天尊言，道尊法妙，人身亦贵。故道开法遗戒经文，以度人身。人身既度，上与道同。宜为精行，持斋奉戒。夷心静默，志念分明。一心归向，专想不二，涤荡六府，过中不味。内外清虚，每合自然。是其斋日，揲皆启愿。应心上彻，四天司逻、十部威神，即下履行。观听至音，鉴映尔心。如戒行道，皆列功诸天，祸福立彰。道不负人，勤行谛受，勿使魔言。
　　天尊言，建斋行道，四天帝王，皆驾飞龙绿軿，八景玉舆。侍从真人玉女，手执花旛，前导凤歌，后从天钧，白鹤狮子，啸歌邕邕，烧香散花，浮空而来。瞻礼行道，观听法音。天王下降，万灵朝焉。如是岂可不尽其法也。当先受十戒，然后行道，庠序雅步，静心闭意，坐起卧息，不离仪格。天王欢悦，列名上清。可谓得道，在方寸之间。
　　奉戒颂并释
　　道为无心宗，一切作福田。立功无定主，本愿各由人。虚己应众生，注心莫不均。大圣弘至教，亦由雨降天。高陵靡不周，常卑故成渊。海为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　右太极真人作，出灵宝仙公请问经。说戒毕，旋行，吟之。
　　释补职
