<!-- { "loadSidebar": true } -->
　　次施食
　　云厨妙膳，饵之者策景凌虚；紫府灵文，听之者成真得道。今汝等炼形濯质，摄炁成人。既诣法筵，各须沾足。奉为汝等，上资往生仙界，念玉清甘露加持法食咒：
　　稽首仰圆罗，合景挹灵芒。拘魂制七魄，思审定中央。行住礼虚无，寝息宴玄房。饥餐黄碧花，渴饮琼根浆。神旌命大魔，合体炼真光。复照观太无，常在空中游。圆通泯波济，真化靡中期。窅眇无终始，行者当明知。寂寥忘理教，应运阐弘规。降道不自照，要当先所施。会归无二处，随心自合离。出玉清经
　　金声垂教，玉册流科。垂济死之津梁，作升仙之梯磴。须凭慧力，出离迷途。俾性智以圆通，得身心之清净。奉为汝等，上资往生仙界，念三光法炁咒：
　　浩晶生法炁，氤氲凝天中。两曜共澄彻，五纬相交通。三光焕已明，宝气盈三宫。帝乡会九老，咽服百体丰。金华照光景，身与日月同。念道上圣前，万劫寿无穷。
　　三光焕惧，会九老於帝乡；五纬交罗，栖万神於真宅。咽嗽玉醴，咀嚼灵芽。九窍既已开通，百关当遂调理。奉为汝等，上资往生仙界，念三光流精咒：
　　妙道分一炁，炁中分阴阳。凝化日月星，灿然流三光。九华含九道，八色怡八方。焕烂洞真体，流精归太茫。下生渊泉宫，上列无何乡。纵体复飞迹，忽然都相忘。七宝流精洁，混沌杂华芒。咽服九云散，此乐殊未央。
　　法航接引，度五苦之沉沦；慧露清凉，蠲三涂之热恼。消除罪垢，须仗真诠。奉为汝等，上资往生仙界，念三光泽婴咒：
　　玄绝九炁中，泽婴生太无。郁仪焕旸谷，结璘曜天衢。五星流宝光，斗极回乾枢。飞炁郁勃散，咽御方踟蹰。超迹天宝阶，炼芝服华敷。炁布万神会，举形升太虚。
　　元始开图，真文现世。慈尊接引，胜范宣流。以能广润众生，故名甘露；以能破除业障，故曰法言。汝等久堕苦轮，不闻正道。由妄缘之假合，致本性之昏蒙。欲超证於真常，当返生於魂魄。奉为汝等，上资往生仙界，念玉清阴生梵唱咒
　　灵芝无根，众化之原。中凝七魄，上结三魂。二十四真，出入无门。杳冥之中，恍惚无精。随劫存亡，逐炁而生。外凝浑朴，内养七经。五神植华，三台敷荣。紫阙素童，返形归婴。腾云而升，逞雾浮空。中有玉真，号曰神公。左挟无英，右卫白元。玄兽遏后，丹禽拥前。上浮翠盖，下涌金莲。香云凝空，甘露无穷。用之无尽，寻源不终。
　　上来宣演，灵音法契，玉匮玄章。声闻十极，恩周三界。道炁随咒下降，恩光符合周流。溉入法食，普令清净。得享之者，障业永消，五藏华敷，百关调理，寿命无尽，形同太虚，功德深重，不可思议。各各当发大慈悲心，普同一切，悉皆沾足。身心清凉，无复热恼。身心饱满，无复饥虚。身心安泰，无复忧苦。身心解脱，无复轮回苦乐福报者。转此以食，普献诸天，乃至普施一切孤穷，使无障碍。如是则为不负我十方天尊，广度沉沦，普拔幽暗之意。当愿施者受者，俱沐道恩，同臻福果。今我天尊，有破地狱离苦升天神咒，为汝众等，一心讽诵。
　　功德不思议，行者生福报。施与法饮食，永生安乐处。
　　上来施食已毕，更当普为汝等，说真实法，依凭修习，用作津梁。在昔空无，始生三炁。三炁凝结，而为三天。三化为九，九复生三，三十六天，由兹分列。下极九垒土水，及风二十七重，更相持擎，亦三十六上应於天。复有元气之根，包承无极两仪。既立人处其中，因与天地，分气而理。气有聚散，物有生死。从生入死，万物常然。不死长生，是为真道。道分三洞，教阐三乘。广说因缘，开悟群有。天人神鬼，皆可修习。随其愿行，各证果位。积功为渐，累德为基。功满德充，身超三界。三界天人，寿考优劣，一一不同。修行精粗，一一有异。自微至着，渐契道真。从凡入仙，历真成圣。超此界者；方入三清，始登极果，是为长生不灭之道也。一切众生，迷於道真，久习颠倒，心想杂乱，随逐诸尘、舍一取一，无暂休止。惑於所有，味於所无。业累因缘，以此而发。招引罪垢，历世弥积。轮回三界，漂浪忘返。流转五道，长沦弗悟。婴抱痛毒，不能自知。大道流形，品汇杂揉，气不可极，数难可穷，死而复生，幽而复明。天地运输，如车之输。纯一道炁，本无生灭。设为天人，寿亿千万，不明道本，为欲所拘，期尽有终，复当退堕四生五道、六趣三涂，展转轮回，无有息处。若复汝等，於诸法中，生有见心，舍於秽土。求三清乐，舍众生身。求真道相，欲断烦恼，而入无为，求离诸见，乃得寂灭。如是等相，我说汝等，名大邪见。譬如愚人，畏於大地，而欲走避。所至之处，不离大地。众生亦耳，畏生死身。疾舍三界，有心厌离。所得之身，不离生死。如是众生，未能见法。一切众生，无明重暗。真道在身，莫能睹见。又如愚人，东西驰走，求觅空色。而不能知，即色是空。一切世间，亦复如是。心生驰走，欲求道真，不知身心、即是真道。我今宣示，汝等令知。将来三清，不离烦恼。今知大道，不在他方。但观身心，修习正道，自然解脱。真道相者，名为不作。无起无灭，非有非无，非常非断，非大非小，非色非心。若譬此，名为修习，真道正行。如上所说；并是三柯真实法语，可为一切天人鬼众修正之阶。今依玄科，普设净供。敷弘至妙，开化沉沦。伏愿汝等，於此会中。起皈依心，行清净行。绝轮回道，超解脱门。广积善功，进登道果。复虑汝等，不除三业，尚蔽六情。未契法言，难超净境。恩惟太上，开济无边。垂炼度之洪仪，说九真之妙戒。仿非护性，摄气归真。升魂九天，超神三界。当依科式，次第宣传，少憩灵坛，以需开度。
　　次起立，回向
　　向来设斛功德，无量胜因。资荐众灵，成无上道。为上因缘，念大圣元始天尊、太上大道君、太上老君，不可思议功德。
　　次请降真水真火炼度如仪。
　　无上黄箓大斋立成仪卷之三十竟
　　无上黄箓大斋立成仪卷之三十一
　　太上执法仙士蒋叔舆修
　　科仪门
　　上清南宫炼度幽魂仪
　　先以方器安坛之西北，立牌书云南宫太阴水炼池。又以圆器安坛之东南，立牌书云南宫太阳火炼池。预备黄华神水一器及柳木炭火，放坛下。至炼度时，法师叩齿、存神、默朝，乞降太上真水真火，下降于炼度之所。三拜，三捻香，启奏
　　具法位臣某谨上启祖师北极紫微大帝君，祖师南极长生大帝君。臣下愚尸秽，冒参法阶，佩受灵文，遵承正教。济生度死，以应誓言。辄露丹衷，上干听。臣伏为斋主某人，正普荐亡亲某乙　在会众魂开建无上黄箓大斋，普设六道四生、孤魂滞魄、太上慈悲、广大平等、无遮无碍、清净斛食一筵。乞按真科，宣行炼度，愿承恩霈，离苦超升。欲望天慈，特颁睿旨，告下南宫水火二司五岳总领真君，乞降阴阳灵根、真水真火，即日今辰，降下坛场，炼度众灵。使其魂神澄正，万炁俱存。身相具足，复有光明。度品南宫，超升天府。仰赖天威，睿泽洞鉴。臣俯伏以俟，天恩昭报。臣无任瞻天，望圣激切待罪之至。
　　次吟法事
　　师存元始上帝，在泥丸宫中，已为九华真人、诸司仙曹将吏，严妆显服，赫奕下降。师行火池法，步南斗火铃罡，至火池，众诵隐语。师至火池罗周十二位，用开放流通法，念净天地咒一遍，噀水一口，吹池中。依法行持，念建火池咒。
　　太上有敕，赦罪度生。六趣三涂，皆睹光明。建立火池，次第而升。各随果报，悉获超生。急急如上帝敕。存朱陵烈火流金，自火池东南角流入，炎炎金碧焰发。取午炁三口，吹池中
　　执真火合同符师掐降真火诀，寅勒至午，
　　默咒曰
　　炎神炎神，朱雀飞腾。神火一下，上按丙丁。烈火神女，手把帝锺。三昧真火，速降朱陵。吾奉南极长生大帝律令敕。取午炁吹符，焚池中密咒曰
　　南阎洞浮，流火之庭。玉眸诜诜，流火之膏。刀利禅猷，婆泥灵童。流火之质，玉眸真容。升入福堂，洞阳之宫。再面东，取当日太阳炁吹之
　　次指挥掌火池使者、炼度官童将吏、日中阳精，速降池中伺候，引幽魂等入火池，依法治炼身形。疾疾。
　　师存流火神庭，方广无边。上有朱陵府，楼阁森然。庭中火金碧色，焰末皆有金铃，腾腾而上。
　　师行水池法
　　步北斗玄枢罡，至水池，众咏隐语。师至水池罗周十二位，用开放留通法，默念净天地呎一遍，噀水一口，吹池中，依法行持毕，念建水池咒。
　　太上有敕，赦罪度生。六趣三涂，皆睹光明。建立水池，次第而升。各随果报，悉获超生。急急如上帝敕。存天河东井之水，自水池西北角流入，湛然澄清。取西北炁一口，吹池中
　　执真水合同符，师掐降真水诀，申勒至子
　　默咒曰
　　太阴太阴，玄武之精。神水一下，上接癸壬。天真玉液，上清华房。元始老君，好生韩君。灵根真水，速降枢府。吾奉北枢紫微大帝律令勑。取北炁吹符，沉於水池中
　　密咒曰
　　霐池无镜，神龙之渊。运东井华，以涤幽魂。揽姿运容，太和之津。玄和玉女，灌之于神。魂神澄正，道炁长存。再面西，取当日太阴真炁吹之
　　次指挥掌水池使者、荡形官童将吏、月中黄华灵根，速降池中伺候，引幽魂等入水池，依法濯质荡形。疾疾。
　　师存天河东井，方广无边。其水清净光明，上有天府，楼阁森然
　　次法师至炼度所
　　法师诣座上香，存变如仪
　　返生灵香，飞烟结篆。诸天诸地，氤氲普徧。委气聚功，幽魂受炼。一切含生，俱登道岸。
　　具法位臣某焚香，上启三清三境、十极十华、太乙救苦天尊，长生大帝，三省五府真宰，朱陵火府、南昌上宫、灵宝炼度合会圣真仙众，三界内外，应感威灵。恭望琼轮羽盖，暂出於层霄；法雨慈云，下覃於幽壤。俾臣得行开度，普济沉沦。仰冀恩光，俯垂证鉴。臣无任虔祷之至。
　　敷座存天门祥烟，瑞炁云彩，霞光炫耀。心目见三宝慈尊、青玄上帝、诸天大圣、一切仙灵，赫奕下临
　　宣引魂咒
　　今日吉庆，大道吉辰。诸天降鉴，万真齐临。三界共会，八景合并。地司执职，普度幽明。部卫主者，拘魂坛庭。引导亡爽，受炼身形。各整威仪，疾速来临。齐登妙果，上诣朱陵。
　　师存，所度幽魂亿万，俱在坛下。
　　次召神
