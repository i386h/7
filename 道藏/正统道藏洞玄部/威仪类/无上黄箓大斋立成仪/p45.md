<!-- { "loadSidebar": true } -->
　　五浊已清，八景已明。今日受道，罪灭福生。长与五帝，齐真上灵。次化衣
　　天河灌沐天尊俟化衣毕，方止。存幽魂身相光明，仙衣俨然，众魂欢悦可爱
　　汝等沐浴既周，衣冠悉具。毕蠲秽浊，顿获清虚。然须整饰魂仪，来临法会。当使永除业垢，解释三世之愆；顿生阳辉，升入九天之路。各宜祗肃，以待升迁。
　　次法师回向
　　即将向来沐浴功德，无量无边。并用荡涤，一切众生。结节根尘，普令清净。为如上缘，念大圣元始天尊，太上大道君，太上老君，不可思议功德。
　　无上黄箓大斋立成仪卷之二十九竟
　　无上黄箓大斋立成仪卷之三十
　　太上执法仙士蒋叔舆撰
　　科仪门
　　灵实普度大斋加持斛食仪
　　法师自浴室引魂入茭郭，举光明颂，巡绕茭郭一周。次道众序立斛筵所。
　　法师祝香
　　此一炷香，先天立本，后地盘根。景散十华，上彻森罗之境；烟凝九炁，下通冥漠之乡。普被含灵，徧周法界。以今奉为斋官某人，入斋意普为六道四生、孤魂滞魄，修设清净无碍夜斋，焚此宝香，供养无极大道三境帝师、至尊经宝、诸天上圣、三界真宰、十乡威灵。伏愿策景凌空，盻祥云而下鉴；倾光回驾，泛瑞霭以来临。见前受度众灵，凝神涤虑，念道归真。顿悟宿因，俾尘缘之永断；熏陶法泽，知觉性之本空。直须目见耳闻，鼻通心解。三涂五苦，不离清净之根；六趣九幽，尽属光明之界。永除染着，俱获逍遥。稽首皈依，无极大道。
　　吟普献颂
　　普献无边圣，香烟散十方。愿成七宝台，垂光五浊世。运度天人众，咸令上法桥。同会至无为，勤修不退转。法师上香存变，依灵宝本章行持，化身为救苦天尊，坛众为救苦真人。斛筵所为三层宝台，斛中红紫光炁上冲天际，监临将吏、里社神司、四方守卫如法。次存三宝大帝、太极慈尊、十方救苦真人、日月生真三界主宰、金童玉女、灵官功曹将吏，一一分明。然后上启
　　具法位臣某焚香，上启妙无上帝自然元始天尊，无上道宝妙有上帝，虚皇玉宸大道君，无上经宝至真大帝，万变混沌玄元老君，无上师宝东极太乙救苦天尊，十方寻声救苦天尊，五老上帝，三十二天帝君，日官太阳帝君，月官太阴皇君，五方五德五星君，北斗七元星君，南斗六司星君，灵宝经籍度师真君，玄中大法师君，三天大圣师君，太极仙公真人，三省五府真宰，虚空监察香官使者，当境土地里域真官，三界应感一切威灵。臣闻，六道循环，未离轮回之海；四生飘浪，难超解脱之乡。河沙十类之魂，长夜九泉之魄。展转受报，脱化无期。嗜欲重而饥渴生，神智昏而忧恼集。一沉苦趣，永隔阳光。非凭三洞之真诠，莫遂九泉之生路。玄真哀悯，大道垂科。开夜斋普施之门，度苦海流吹之识。慧光照烛，摄化亿千。法力加持，徧周法界。臣今奉为斋官某，正普荐亡亲某乙　在会众魂旁及六道四生、孤魂滞魄，开建无上黄箓大斋，用资超度。恭取今宵，普设太上慈悲、无遮无碍、广大平等、清净斛食一筵，先用供献十极十华、三元三界、飞天大圣、应号慈尊，日月星辰、江河海岳、泉酆土垒一切威灵。共赐鉴歆，同垂证度。三华宝曜，锡三景之明辉；八会灵章，集八天之梵炁。降流坛场之内，灌溉法食之中。俾六道四生、一切孤魂等众。享食承供，六欲静而百体丰；听法闻经，一性圆而万神集。恶根灭对，业道停轮。咸登自在之天，长处福堂之界。臣无任激切恳祷之至。当职道士洒净，祝曰
　　泠泠甘露馔，法味难思议。骞香流七珍，冥冥何所疑。受此法食施，生天登紫微。悲夫长夜苦，热恼三途中。猛火入咽喉，长生饥渴念。一洒甘露雨，如热得清凉。神魂生大罗，润及於一切。
　　自然天厨食，法味难思议。普济六道中，鬼神未济者。尽沾甘露味，咸皆得饱满。於此妙会中，遍及於一切。生天登紫微，上升清都宫。存天门金光道炁，百千万重，绵绵而降，既注己身及斛食水盂之中，映彻内外。太上三尊、青玄上帝、十方众圣在空玄中，为作证盟
　　请三宝　按人各恭信
　　法师白云
　　希夷莫测，独居象帝之先，恍惚难明，肇自太初之始。剖分一炁，开张万真。惟大道之尊崇，作众生之恃岵。以今严陈净供，式阐玄科。冀道宝之垂慈，俾幽灵之受度。仰希昭鉴，俯赐证盟。法众虔诚，志心奉请。
　　知职道士举
　　志心奉请，十方道宝，降临坛所。
　　皈依无上道，至真大慈尊。普愿诸众生，咸证无为果。
　　法师白云
　　琅书玉字，空生自然之先；金简琼章，炁结飞玄之始。保制劫运，普植神灵。惟三洞之尊经，作十方之真宝。以今严陈净供，式阐玄科。冀经宝之垂慈，俾幽灵之受度。仰希昭鉴，俯赐证盟。法众虔诚，志心奉请。
　　知职道士举
　　志心奉请，十方经宝，降临坛所。
　　皈依玄元始，三十六部经。普愿诸众生，得入三乘道。
　　法师白云
　　分身下化，为生死之津梁；立法度人，作真仙之梯磴。汲引四辈，开导三乘。惟亿劫之真师，实人天之慈父。以今严陈净供，式阐玄科。冀师宝之垂慈，俾幽灵之受度。仰希昭鉴，俯赐证盟。法众虔诚，志心奉请。
　　知职道士举
　　志心奉请，十方师宝，降临坛所。
　　皈依玄中主，大慈无上师。普愿诸众生，常闻师宝训。
　　愿汝皈依无上道，愿汝皈依无上经，愿汝皈依无上师。和不可思议功德。
　　法师启白
　　至心奏启，东极宫中大慈仁者、寻声赴感太一救苦天尊。臣闻，委炁聚功，太上着度生之典；寻声赴感，慈尊标救苦之名。威神遍满於十方，誓愿普拔於一切。俾承道力，得离迷涂。臣今伏为斋官某，正普荐亡亲某乙　在会众魂开建无上黄箓大斋。恭取今宵，普设六道四生、孤魂滞魄、无遮无碍、广大平等、清净斛食夜斋一筵。伏望大慈，特回真驭。锡之景曜，烛以威光。敷庆云以开生，施祥烟而塞死。还将上天之气，济此九幽之魂。宝号称扬，三涂闻知而离苦；灵章诵咏，六道受度以超凌。仰赖至仁，俯垂洞鉴。再凭清众，请为赞扬。
　　太一救苦天尊四声
　　诵救苦经一遍
　　存五色光明，现於东方。圆像如月晕之状，徧照天上地下、十方世界，无不洞明。中有青玄上帝，顶俯仰碧玉冠，衣飞青翠羽离罗帔，左手擎碧霞琉璃宝锺，右手执空青羽枝，坐九色九头狮子、金翠莲花之座。狮子口中，各吐火焰围绕。身光天尊於光焰中，别有九色圆像如虹蜺。项有圆像如日。从太一八十一神、左右二真人、天丁力士、青玄功曹、黄箓童子玉女。神王顶出白毫慧光，锋芒外射，如千万锋剑之像。一一分明，流注斛食。
　　志心奉启三十二天帝君。臣闻，元始开图，真阳布化。虽资生於妙有，实总炁於上元。色界以还，均为轮转。福缘报尽，则或代终。惟八会之真文，隐诸天之大梵。功超万品，泽普九幽。臣今伏为斋官某，正普荐亡亲某乙　在会众魂开建无上黄箓大斋。恭取今宵，普设六道四生、孤魂滞魄、无遮无碍、广大平等、清净斛食夜斋一筵。仰祈霄驭，下鉴尘寰。昭锡天光，降流法食。大千世界，资梵炁以摄化无穷；亿劫沉魂，仗真乘而受用充足。庶俾元精之化育，益增弘覆之高明。清众运诚，同声赞咏。
　　讽隐语一遍，结三涂五岳印。想道众皆为真人，同诸天帝君，齐声讽诵。每一方毕，存本方炁，东九、南三、西七、北五条如数，从各方来灌注斛食吸吹水盂中。再依前诵隐语一徧，存黄炁十二，自五方来日月五星之光，上引三十二天之炁，交映罗络，灌注斛食。再诵隐语三徧，存四方红光，罩坛良久，混成五色虹蜕，下注兆身口五藏之间，复混为一大圆象，广大覆盖，徧满虚空，兆身如在日宫。其斛食自一生二，二生三，三生九，九九八十一，摄化无穷，徧满十方，自地至天，广大无量。次沉变食符水盂中，诵甘露通真咒三徧。师擎水盂，以柏枝旋绕，徧洒斛食。存青玄上帝、同兆真人、及官君等，皆诵甘露真言，洒其甘露，香炁馥郁，徧满克足。
　　功德金色光，微微开幽关。华池流真香，莲盖随云浮。千灵重元和，常居十二楼。急宣灵宝旨，自在天堂游。
　　次诵破酆都地狱开业道咒三徧。道众旋绕，法师居位凝神，存东北方酆都九幽诸大地狱等一切罪魂，受苦万状。次存泥丸中，玉清上帝御於宝座。依大法行持同兆真人等及灵官将吏，皆诵破酆都地狱开业道咒。良久，上帝口吐九色庆云紫炁，金光直指地狱，照破重阴铁城，摧毁柳锁，解脱刀剑，变为青莲。镬汤化为春圃，重冥九地，尽为净境。所有罪魂，并皆出离。前诣坛下，伺候开度。
　　茫茫酆都中，重重金刚山。灵宝无量光，洞照炎池烦。七祖诸幽魂，身随香云舆。定慧青莲花，上生神永安。
　　上来加持法食，无量胜因。用荐幽魂，升迁福境。汝昔大患，为有此身。身有饥虚，以食为念。身今安在，何以食为。寒暑为苦，以衣为念。身非汝有，何以衣为。以食以衣，财宝为念。饥虚寒暑，了不相关。若财若宝，亦将焉用。六尘幻妄，种种归空。见前众灵，色身己灭。犹有爱乐念未断耳。汝能解空见性，绝妄归真。不着有无，自然超脱。如或尘根不断，业想未除。见以饥渴为苦者，即飨我无碍甘露法食。
　　十方救苦天尊
　　灵宝普度大斋施斛宣演法语仪
　　法师上香，就坐望鬼门铺设
　　普告十方无极世界、一切天人等众，一切飞空大力鬼神等众，一切地狱苦魂等众，一切畜生业累等众，一切无主孤滞等众。盖闻善恶二缘，报殊苦乐。死生异道，隔以幽明。汝等才舍荫身，即沦鬼趣。但知饥渴之逼，执捄枯槁之余。况有受罪之苦魂，根尘障碍；一萌中心之食念，业火炽然。今者法会载陈，旛花迎召。化兹妙净之供，济汝苦馁之形。汝等闻命飨臻，应时麕至。欢言盛馔，慰若平生。老幼携手而扶将，少长差肩而先后。无哗就列，既饱为期。上承道法之慈悲，普同供养；下体斋修之愿力，无有遐遗。当兴难遇之怀，勿生有限之想。归依真道，度脱此身。捧腹相欢，如有属餍之量；省心知愧，似闻叹息之音。今为汝等一切鬼神，设无量斋，加持法事。
　　当职道士吟玉清慧命启请法言曰师上帝诀
　　稽首明慧虚无尊，稽首皈命重元主。裁成天地无德称，悉为众生作恃怙。慈济五道转轮魂，哀救三涂地狱苦。皈命金阙天中尊，皈命六度慈悲父。
　　皈命玉清无上真，以离生死长绵绵。出有入虚无所待，能令枯朽变成仙。千劫万劫难一遇，为众广说业因绿。回骸起死永长存，使其形神无边迁。出玉清经
