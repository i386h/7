<!-- { "loadSidebar": true } -->
　　第七戒者，不得嫉人胜己，争竞功名。每事推逊，退身度人。
　　第八戒者，不得评论经教，訾毁圣文。躬心承法，常如对神。
　　第九戒者，不得斗乱口舌，评详四辈。天人咎恨，伤损神炁。
　　第十戒者，举动施为，平等一心。人和神穆，行常使然。
　　已上十戒能持否，众官各称能持。
　　天尊言，修奉清戒，每合天心，常行大慈。愿为一切，普度厄世。慊慊尊教，不得中怠。宁守善而死，不为恶而生。於是不退可得拔度五道，不履三恶诸天所护，万神所敬，长斋奉戒，自得度世。
　　天尊言，道尊法妙，人身亦贵。故道开法遗戒经文，以度人身。人身既度，上与道同。宜为精行，持斋奉戒，夷心静默，志念分明。一意皈向，专想不贰。涤荡六腑，过中不味。内外清虚，每合自然。是其斋日揲香，启愿应心，上彻四天司逻十部威神，即下履行观听，至音鉴映。尔心如戒行道，皆列功诸天。祸福立彰，道不负人。勤行谛受，勿使魔言。
　　天尊言、建斋行道，四天帝王，皆驾飞云绿軿，八景玉舆，侍从真人玉女，手执花旛，前导凤歌，后从天钧。白鹄狮子，啸歌邕邕。烧香散花，浮空而来。瞻礼行道，观听法音。天王下降，万灵朝焉。如是，岂可不尽其法也。当先受十戒，然后行道。庠序雅步，静心闭意。坐起卧息，不离仪格。天王欢悦，列名上清，可谓得道在方寸之间。出《智慧上品大戒经》，元始天尊以开皇元年，於西那玉国，授太上道君。
　　次吟奉戒颂巡行一周归班出《仙公请问经》
　　道为无心宗，一切作福田。立功无定主，本愿各由人。虚己应众生，注心莫不均。大圣弘至教，亦犹雨降天。高陵靡不周，常卑故成渊。海为百川王，是能含龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　次高功选举官众
　　明日行道，各典所职
　　高功法师，经云当举高德，玄解经义。斯人也，道德内充，威仪外备。俯仰动止，莫非法式。三界所范，鬼神所瞻。关启祝愿，通真召灵。释疑解滞，导达群贤。法师再拜。受简毕，又再拜。
　　都讲，经云才智精明，闲练法度。其任也，行道时节，上下食息。先白法师，次引众官。礼拜揖逊，皆当赞唱。受职者，在位再拜，诣高功位跪受职简毕，归位，又再拜，众官同此。
　　监斋，其职也，司察众过，弹纠愆失。秉执科宪，随事举白。必使允当，不得隐滥。
　　侍经，其职也，营卫尊经，整理巾蕴。高座几案，四坐席地。拂饰齐整，不得懈怠。
　　侍香，其职也，料理炉器，常令火然灰净。三时行道，二上转经。皆预办备，不得临用有阙。
　　侍灯，其职也，景临四方，备办灯具，依法安置。光焰火然，常使朗明。若遇风雨，火势不立，启白法师，宜停乃停。不得怠替，辄令阙废。
　　右诠举六职，出金箓简文，是为登斋威仪。陆天师灵宝斋说光烛戒罚祝愿仪叙云，先宿启毕，次授上品十戒，东向平立，诵智慧颂。诵毕，北向首体投地，回心礼十方。法师还东面西，说戒威仪。说戒毕，法师依旧还署，众官长跪受简札。明日行道，各典所署。选署毕，东向祝复香。众官引行出治，按次列坐。法师更为宣科说禁，告示威仪。则是说戒、补职、宣禁，必当在宿启后，於科已有明文。然禁制威仪，却於复香之后，方告示者非他。盖陆天师所说，禁制自太极三十六条外，其余项目甚多。如第一当使香油充足，净水盈余，不得乏少，临用有阙。次当修治圊厕，令上下蔽密，不得敞露。又建斋结坐，不得令散外之人，参杂坐席。供办斋食，每每简素清净。斋日清旦，下白粥、菜菹、盐豉。日间设食菜羹菜蒸菹姜之属，竟设大余。依厨料状，本科无酒，事有明文等，法禁极为纤悉。乃是欲使斋主，咸服法训，十戒，不止为六职说，当与斋主同受势只得在复炉后说之，为合宜也。先行自然朝，然后说戒补职威仪，由晋迄唐，相沿不革。自云光张若海逞妄谬不经之说，着《元坛刊误》，浅学者，或宗其说，古法始渐湮微。崇真先生固尝深辟之矣。□云光云：今修斋道士当日齐集至夜，自玄中法师前，斋主投词、法师关告后，便升坛行事。至大谢后，即转洞案说戒补职。何倒错之甚也。又云，朝真之科，与国家禋祀礼同享。前七日，太尉於都省集斋官戒誓，未闻彻祭之后，方戒斋官也。今道士登斋重启谢后，说戒听其戒辞，又非斋意自说初入道披度戒文，次第乖违，庠序颠倒。良由昔人，不能刊改，按用谬科。致使后来，乘此误本。其余妄谬，未易盘举。抑不思太上天尊开玄都上宫，紫微玉笈出灵宝妙斋，开度群品威仪之格，具载经文。灵者神也。微妙之功，出於思议之表。变化无穷，故谓之灵。宝者一也，三才所得，而以清宁正者也。所不可失，故谓之宝。人居浊世，三关躁扰，不能闲停。身为杀盗淫动，故役之以礼拜；口有恶言，绮妄两舌，故课之以诵经。心有贪欲嗔恚，故使人之以思神。用此三法，洗心净行，心行精至，斋之义也。太极真人演经文，而着斋戒威仪之诀。陆天师摭经诀，而撰斋谢戒罚之仪。三箓九幽、解考涂炭、三日七日，一时九时，品目虽繁，仪矩则一。沿流穷源，舍太极真人及陆天师，果何适矣。云光末识，妄肆评议。崇真先生谓其任庸鄙之浅见，泯贤圣之崇规。贼坏玄纲，非圣无法。譬诸泥蠼、井蛙，不知沧海之大。二十件之乖谬，详细疏驳，文具道藏。本朝兴崇玄学，绎经润文，盖置使矣。杨杰重定金箓，乃或因之，是可为长叹者也。就云光所言，今世开建大斋，斋主必预投词，法师受词，与之关奏，亦在一月之前。次第进拜章书，颁宣符命，岂不谓之先行其事。若必以为先行事，而后补职，谓之颠倒。又安可於未发预告正奏之前，令高功先补职邪。窃详经科垂补职之文，为明晨行道设耳。宿启散坛，不与正斋相涉。云光乃总正斋言之，谓为十一朝法事。宜其为说，如是纷纷也。太上垂斋直忏谢之法，普度天人，津梁品汇。罪既可忏，福亦随臻。居三界中，因缘轮转。尘染业累，种种成愆。触犯三光，岳渎十方。经宝积为罪目，结在九幽，欲析赦拔，必先使之随方忏谢，盖为此也。二十方忏文，则见於黄箓简文、三元品戒经。十方忏文，则见於真文要解、玉匮盟真科。经岂尘世鄙夫所可拟议哉。一日修奉，止曰斋会。三日以上，方谓之斋戒。七日或九日，久者一月，具载经科行道忏谢之文，则一不以重复为嫌也。自云光谓三日道场，凡有十一朝法事，方忏尚占九场，斋主、斋官久立行事，跛倚坛席，其何以堪。但书忏文，一读而已。或於大谢之后，宣读三两过，只须易换忏文。不可三日内，重读旧文。而后之行斋事者，始务去繁就简，习为穿凿矣。夫上清斋礼九天，而九天帝即天尊也。科云，郁单无量天尊是也洞神斋，十方外，复设中央香案，则十一方也。灵宝盟真斋，虽忏十方，至金箓简文自然斋礼，十方之外，复礼四极，则十四方也。黄箓三元斋，谢十方外，复礼三光五岳、水府经宝，则二十方也。礼方之位虽殊，总之不离乎十。盖元始於空界分作十方、诸天五亿、世界三千。一一域中，各有十方三界。日月星宿、天曹地府、九幽地狱天尊，散景分形，世间周遍。随机所感，说法度人。圣真仙品，高下等级，盖非肉眼凡夫所能窥测。故上清科，以元始次於九天元父玄母之后，不为渎启。灵宝经，以三十二天、三十二帝，跻於元始上帝、太上道君之上，不为亵尊。以各有所因故也。自云光谓法师先上十方香，是先降十方真炁。凡对三清启奏，不兼诸天尊号者，乃是渍无再三，三尊无二上。今之修斋者，宣词及三上香后，却礼十方，或兼忏谢，又更礼日月星宿、五岳水帝，亦有忏文十方天尊与日月星宿，於三清前犹可，庶几五岳水府之神，大不稳便而后之。行斋事者，始不知所适从，遂有东青、西素、南丹、北冥、酆都大帝、阎罗天子等礼，悉以都忏从事矣。夫为道修斋，当奉戒法。广度无极，法禁微妙。检摄意态，伏心就净。殃垢消灭，智慧自生。拔生死难，就无为地。深观所起，察其所灭。因其所病，疗以慧药。若见色利，以戒掩目；若闻恶言，以戒塞耳；若之甘香，以戒杜口；若放情欲，以戒挫心；若趣恶事，以戒折足。身不犯戒，超出尘罗，可为整百行，建万善者也。受持清戒，乃可修斋静思，反听内视。口不妄言，身不妄动。故无色之色，为之见；无声之声，为之闻；无味之味，为之甘；不言之言，为之应。神明为之降，福气为之臻。未然之福，无愿不获。若外不奉威仪，内不守戒律，行无可纪，功无可着，精诚不至，犹豫怀疑，内外不相应，心口不相副，性急性戾，阴贼嫉傲。念虑疲於外驰，精神消於多欲。虽修斋直，终身无福。以心至不存於内，魂魄劳役於外。和炁无主，故不能有所感动也。修斋说戒，坛官斋主，咸令各持，安可分别。自云光不见智慧上品大戒经，谓听其戒辞非斋意，自说初入道披度戒文而后之。行斋事者，始务立异好奇，恣为夸诞，遂有不得登坛之际少懈威仪、入静之时启端喧哄等戒矣。烧香行道，忏罪谢愆，则谓之斋。延真降圣，乞恩请福，则谓之醮。斋醮仪轨，不得而同。今云光乃谓斋直朝真，与国家禋祀礼同，而香蔬肴醴有异，是全不识斋法本末源流矣，乌足怪哉。选举六职，若依陆天师旧文，本不容议。自近代令都讲昌补六职，而又於职事之下，添入上下会议，以某人充等语，颇有室碍，高功法师，岂佥众所可补充者耶。今悉改从陆天师本科，庶免后来者之惑。
　　次都讲唱，众官等平坐，宣禁威仪三十六禁，出《太极威仪经》。
　　法师曰，夫斋法清虚，威禁至重。主人当洒扫屋宇，每洁争丁。敕大小、内外寂静。不可使香油阙乏，法用有亏。
　　道士登斋，各赍巾褐版履，不得临时交换。彼我公事有阙，勿得牵引非己之服。
　　道士登斋起居，皆当阙白监斋，礼法师一拜，礼香三拜而去。还亦如之。张万福天师曰，不敢指三宝，故日礼香也。
　　若到斋堂，履屦不整，罚油二斤，准礼二十拜。受拜者，愿输本色，及以香油。准礼者听。
　　若坐起不庠序，罚油半升，准礼五拜。
　　若不正坐，罚朱半两，准礼五拜。
　　若临行法事，与外人交言，罚香一斤，准礼二十拜。
　　若翻覆香火，罚香半斤，准礼十拜。
　　若讲及世务，罚香一斤，准礼二十拜。
　　若言语戏笑，罚朱一两，准礼十拜。
　　若绮言低睡，罚朱半两，准礼五拜。
