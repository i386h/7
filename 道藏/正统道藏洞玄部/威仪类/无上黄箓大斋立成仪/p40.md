<!-- { "loadSidebar": true } -->
　　向来宣演灵章，加持法食。乃玉清秘旨，甘露法言。奉为亡灵，追修净界。以兹善利，遍悉装严。伏愿名记丹台，罪消黑籍。永罢三途之对，径登九老之乡。咽浩炁於元房，饮琼浆於丹宅。庆流门阀，福荫宗枝。上极光明，下穷幽昧。同臻众妙，共证无为。稽首皈依，无极大道。
　　回向　念善
　　右世科有五种名香、六种珍果、七种宝浆、五种宝花、四种香饭，虽本玉清经，然用之无谓，徒为美观，夜晷有限，今悉删去。
　　无上黄箓大斋立成仪卷之二十六竟
　　无上黄箓大斋立成仪卷之二十七
　　太上执法仙士蒋叔舆修
　　科仪门
　　炼度亡灵请降水火醮献仪
　　先以一方器，安坛之西北，以牌书云：南宫太阴水炼池。又以一圆器，安坛之东南，以牌书云：南宫太阳火炼池。预备黄华神水一器、柳木炭火於坛下。至炼度时，铺设醮筵三十六分位，或二十四分位，整办如法讫。道众引法师斋官序立，请斋官上香。
　　荡秽　烧香颂
　　法师上香　祝香　启白
　　具法位臣某上启妙无上帝自然元始天尊，妙有大帝虚皇玉宸大道君，至真大帝万变混沌玄元老君，紫微中天北极大帝，太微南极长生大帝，太一救苦天尊，丹天朱陵大帝，九天自然生神上帝，五灵五老上帝，三十二天帝君，东华木公青童道君，西灵金母元君，度人不死尊神道君，南昌上官长生大帝，度世司马大神好生韩君丈人，南上司月命司录延寿益算度厄上生真君，回骸起死监生大神度命成仙真君，灵宝五师君，三官大帝君，南极九华真人，五岳揔领真君，南陵枢府朱陵火府南昌上宫受炼司真宰，朱陵火府真宰，黄箓院真宰，黄箓炼度、三界应感、合会威灵。伏以洞玄下化，演八门度命之仪；灵宝垂科，着九炼返生之诀。超凌逝爽，拯护幽明。惠覃十方，恩周三界。臣今奉为斋主某，正普荐亡亲某乙　在会众魂崇建无上黄箓大斋，三日三夜。恭祈惠泽，普拔幽途。炼度亡灵，迁升福境。式陈菲醮，祗格真斿。冀殚蝼蚁之诚，少效苹系之荐。仰惟慈造，曲鉴精虔。俯赐恩光，监临炼度。臣与斋官某无任恳祷，仰望恩光之至。谨稽首再拜。
　　上香　请圣照炼度堂圣位请
　　初献　散花法事
　　臣谨上启十方正真三宝无上师尊，北极紫微大帝，南极长生大帝，太一救苦天尊，南昌上官、朱陵火府、炼度上圣高真，三界感应、一切威灵。伏闻太极混沦，莫分於宗祖；真文焕发，普植於神灵。奠位三元，总司万化。得生人道，濯形太阳。离其本真，自取死坏。五行散落，亿劫飘沉。大圣大慈，普济普度。津梁群品，方便多门。开洞阳冶炼之庭，超欲海流吹之识。炼胎返本，证品升倦。今按典仪，宣行炼度。伏乞迂回景曜，昭锡天光。勑三界之真灵，暨大法之官将。化形降炁，领职分司。辅助微臣，颁宣符命。庶使系荐一切亡魂，濯质黄华，炼形流火。恶根断绝，息苦道之轮回；道炁充盈，臻福堂之清浮。臣等无任虔祷之至，炼度表文，谨当宣奏。
　　宣表　上香
　　亚献
　　上启灵宝炼度官君将吏，合会应感，一切威灵。伏闻元始开图，真风远畅。虚皇演教，大法兴行。玉字金书，灵符秘篆。拔死魂於黑府，莹生魄於朱宫。巍巍高尊，落落大范。俾令遵奉，用拯幽冥。法局官曹、仙灵将吏，咸分主宰，具按威仪。宜共赞於玄风，速昭彰於神化。恪遵道旨，开度亡魂。六趣三涂，落阴曹之死录；三化九炼，上天府之生名。礼姑寓诚，仪不及物。惟神克享，用副精祈。无任虔祷之至。
　　上香　终献
　　宣疏
　　上来诚悃，已具敷陈。窃揆真聪，谅垂昭鉴。尘寰嚣杂，荐献乖疏。不揣凡微，乞从矜宥。尚祈慈造，大霈天恩。证度亡魂，圆成善果。上广大道好生之德，下副弟子皈命之诚。谨启
　　焚钱马同表文，化之
　　回向念善
　　建立水火池道众法事，引法师至水火池，请降真水真火。师行火池法，步南斗火铃罡，至火池
　　众诵隐语
　　师至火池，罗周十二位。用开放流通法，念争天地咒一遍，噀水一口，吹池中。依法行持毕，念建火池咒
　　太上有敕，赦罪度生。六趣三涂，皆睹光明。建立火池，次第而升。各随果报，悉获超生。急急如上帝敕。
　　存朱陵烈火流金，自火池东南角流入。炎炎金碧焰发，取午炁三口，吹入池中
　　执真火合同符，掐降真火诀。寅勒至午
　　默咒曰
　　炎神炎神，朱雀飞腾。神火一下，上按丙丁。烈火神女，手把帝锺。三昧真火，速降朱陵。吾奉南极长生大帝律令勑。取午炁吹符，焚於火池中
　　再密咒曰
　　南阎洞浮，流火之庭。玉眸诜诜，流火之膏。刀利禅猷，婆泥灵童。流火之质，玉眸真容。升入福堂，洞阳之宫。
　　师再面东，取当日太阳真炁，吹之
　　次指挥掌火池使者、炼度官童将吏、日中阳精，速降池中伺候，引亡魂等，入火池，依法冶炼身形。疾疾
　　存流火神庭，方广无边。上有朱陵火府，楼阁森然。庭中火金碧色，焰末皆有火铃
　　师行水池法，步北斗玄枢罡，至水池
　　众诵隐语
　　师至水池罗周十二位。用开放流通法，默念净天地咒一遍，噀水一口，吹池中。依法行持毕，念建水池咒
　　太上有勑，赦罪度生。六趣三涂，皆睹光明。建立水池，次第而升。各随果报，悉获超生。急急如上帝勑。
　　存天河东井之水，自水池西北角流入，湛然澄清。取西北炁一口，吹池中
　　执真水合同符，掐降真水诀。申至子
　　默咒曰
　　太阴太阴，玄武之精。神水一下，上按癸壬。天真玉液，上清华房。元始老君，好生韩君。灵根真水，速降枢府。吾奉北极紫微大帝律令勑。取北炁吹符，沉水池中
　　再密咒曰
　　洁池无镜，神龙之渊。运东井华，以涤幽魂。揽兹运容，太和之津。玄和玉女，灌之于神。魂神澄正，道炁长存。
　　师面西，取当日太阴真炁，吹之次指挥掌水池使者、荡形官童将吏、月中黄华灵根，速降池中伺候，引亡魂等，入水池，依法濯质荡形。疾疾
　　存天河东井，方广无边。其水清净光明，上有天府，楼阁森然。次法事，至炼度所
　　上清南宫水火冶炼度命仪
　　道众序立炼度所
　　法师诣坐，祝香
　　返生灵香，飞烟结篆。诸天诸地，氤氲普徧。委气聚功，亡魂受炼。一切含生，俱登道岸。
　　具法位臣某焚香上启三清三境、十极十华、太一救苦天尊，九天生神上帝，三省五府真宰，南陵枢府、朱陵火府、南昌上宫，灵宝炼度，合会圣真仙众，三界内外应感威灵。臣闻大道流形，肇分於一炁；真阳开化，普植於万灵。泽溥幽明，惠均生死。惟业缘之报对，致神爽之沉沦。匪仗真功，莫超生界。琼宫大圣，金阙玄尊。开冶炼之门庭，着迁神之品格。俾令遵奉，拯济沉迷。臣今伏为某官某，正普荐亡亲某乙　在会众魂崇建无上黄箓大斋。乞按冲科，宣行炼度。伏愿霄舆降监，天仗迂临。号召灵司，宣通符命，回骸起死，监真度生。普令受炼之死魂，成沐重玄之慧泽。臣无任虔祷之至。
　　次吟法事
　　敷座法师凝神，存想天门。祥烟瑞炁，云彩霞光，炫耀心目。三宝慈尊，青玄上帝，诸天上圣，炼度真众，赫爽下临
　　法师召神
　　谨召灵宝大法局中，执职灵官功曹、金童玉女、炼度真官仙吏，掌水池火池使者，丹天左右侍卫大将军，火铃灵童、九光童子、黄华玉女，东井玉女，度魂主吏，聚魂功曹摄魄将军，炼度使者，混元十二炁化生大将军，飞元聚灵召神诸使者，六丁六甲诸大将军，金童玉女，受炼司直日神将功曹，黄箓院功曹，火府神兵，泰山五道社令，城隍土地等神，来诣坛所。今奉道旨，炼度死魂。尔等威神，疾速恭依元教，摄召正普荐亡亲某乙　在会众魂并赴灵坛，恭受炼度。各为分司聚炁，和合形神，炼质凝真，登仙悟道，一如流火律。
　　存前件官吏，威仪严整，罗列左右。受度众魂，俱在坛下。
　　三界通化天尊
　　次火炼
　　执真火合同符，宣降真火咒掐午文
　　天中之灵，日月居通。甲乙炁令，五行旺克。八景玉音，守形直符。招灵致真，摄魂符使。闻吾呼召，速降通灵。承符奉令，辄莫容情。急急如长生大帝勑。取午炁吹符，焚火池中
　　再密咒曰
　　南阎洞浮，流火之庭。王眸诜诜，流火之膏。刀利禅猷，婆泥灵童。流火之质，玉眸真容。升入福庭，洞阳之宫。取当日太伤炁吹之
　　谨请炼度真人，九光童子，火铃灵童，炼度司仙众，引某人灵魂，赴火池受炼。存变并如初
　　火炼丹界天尊
　　执火府隐文，宣火炼大咒风火诀
　　南方之君，赤帝之精。荧惑使者，丙丁将军。朱雀炎神，赫赫阳精。五行造化，万物发生。天帝有勑，使者须听。摄召亡魂，或言姓名。炼度真形。急急如长生大帝勑。离火吹符，宣符文毕，焚火池中
　　执火炼符，祝曰
　　谨请主火大将军赵仲明，掌火池使者，速降真火，炼度幽魂。疾疾。取南方火炁三口，运自己火炁三道，相交吹入符，焚火池中
　　玉眸炼质天尊
　　次法师为亡魂，摄召化生十二炁
　　执召一炁大将军符，祝曰
　　谨召长生大帝君，一炁六元运阳化阴大将军杨元光、从官符吏等，为亡魂，摄降肾水少阴之炁。焚符，存至吹所度之魂中
　　次执生肾符，祝曰
　　谨请肾神玄冥君，字育婴摄黑。子文北炁吹符．焚之，吹所度亡魂
　　执召二炁大将军符祝曰
　　谨召长生大帝君，二炁七变混景大将军丁忠、从官符吏等，为亡魂，摄降心火少阴之炁。焚符，存至行持如前
　　次执生心符，祝曰
　　谨召心神丹元君，字守灵摄赤。午文南炁吹符，焚之
　　执召三炁大将军符，祝曰
　　谨召长生大帝君，三炁八回合元大将军丁迁善、从官符吏等，为亡魂，摄降肝木厥阴之炁。
　　次执生肝符，祝曰
　　谨召肝神龙烟君，字舍明摄青。卯文震炁吹符，焚之
　　执召四炁大将军符，祝曰
　　谨召长生大帝君，四炁九光会灵大将军陈志元、从官符吏等，为亡魂，摄降肺金太阴之炁。
　　次执生肺符，祝曰
　　谨召肺神皓华君，字虚成摄白。酉文兑炁吹符，焚之
　　执召五炁大将军符，祝曰
　　谨召长生大帝君，五炁十合阴阳大将军王先之、从官符吏等，为亡魂，摄降脾土太阴之炁。
　　次执生脾符，祝曰
　　谨召脾神常在君，字魂停摄黄。中指中文上方炁吹符，焚之
　　执召六炁大将军符，祝曰
　　谨召长生大帝君，六炁十一变灵大将军张同、从官符吏等，为亡魂，摄降膀胱太阳之炁。
