<!-- { "loadSidebar": true } -->
　　火铃炎炽，上下八方。万神侍卫，永断不祥。急急如丹天火铃律令。存火铃满地，烜赫如日，亘彻天地。受度灵魂，乘金光升天而去。
　　宣普度荐魂咒
　　灵宝功德，无量度人。元始符命，释赦罪根。长生回尸，九炼生形。妙戒防非，三界超凌。随劫轮转，逍遥上清。功圆果满，上朝帝君。福流后裔，庆及家门。好去好去，无忘道恩。
　　宝华圆满天尊
　　上来开度，无量功德，并已周圆。仰凭净众，为上因缘，念大圣元始天尊、太上大道君、太上老君、太一救苦天尊、十方救苦天尊、九幽拔罪天尊、朱陵度命天尊、法桥大度天尊、火炼丹界天尊、金阙化身天尊、转轮圣王天尊、随愿往生天尊、逍遥快乐天尊、大慈大悲救苦真人、大慈大悲大慧真人、大慈大悲拔罪真人、大慈大悲拔度真人，不可思议功德。
　　奉为斋官，功圆德就。集福消灾，念紫清降福天尊、消灾解厄天尊、延寿益算天尊、福生无量天尊、八卦护身天尊、九宫捍厄天尊、宝华圆满天尊，不可思议功德。
　　右世科度灵，有斩三尸、度五苦门仪，盖本上清洞真部元始谱录太真玉诀云。夫学上法，宜遣诸欲。落灭恶根，道自然降，仙自然成。当篆变景，流光玉文，依文施用。即度三涂五苦符是上尸符，青书玄素。中尸符，黄书白素。下尸符，白书白素。色累门符，墨书白素。爱累门，白书白素。贪累门，赤书白素。华竞门，青书白素。身累门，黄书白素。其斩上尸符，弟子着头上，中尸心中，下尸及五苦符并着两足。於三恶门下，北向衔刀，请一杯清水，以面临水上。师於弟子后，叩齿九通而咒之。即世科，上尸青欲、中尸彭质、下尸彭娇三咒是也。每度一门，师取所衔刀，以绕弟子头，结九过。取所卷玉符，埋於门下，以水灌之而去。五苦门一同本经，无咒。今宗坛受上清宝箓，则为之太上符法。虽云神化无方，济生亦可度死。然斩三尸咒，用於亡者，其间未免有窒碍处。而科文又极其鄙俗，今删去。所是落灭三恶、飞度五户灵官，自属玉清灵宝大法，随诀召降。若今宣通符命、开度亡魂，则於理为可行。又世科五苦狱，名亦与经文不合。往往因三涂五苦经云，刀山剑树、铜柱镬汤、摙汲溟波，是名五苦，迁就入科也。然三恶五道门及流景玉符，既出太真玉诀，要当悉依经文施行，方为尽善。五苦轮灯亦同。
　　无上黄箓大斋立成仪卷之二十八竟
　　无上黄箓大斋立成仪卷之二十九
　　太上执法仙士蒋叔舆撰
　　科仪门
　　炼度幽魂醮献仪
　　先於炼度所或大道前，铺设醮筵三十六分位或二十四分位。周备毕，道众斋官请法师行事
　　荡秽　上香　烧香颂
　　法师对圣启白
　　具法位臣某焚香，上启大罗玉清无极无上至真大道元始天尊，太上大道君，太上老君，北极紫微大帝，南极长生大帝，朱陵大帝，太一救苦天尊，九天生神大帝，二十二天帝君，东华木公、西灵金母，护魂侍魄、养炁通血、中主五帝真君，日君月君，北斗七元君，南斗六司君，灵宝五师君，三省五府真宰，南昌上宫长生大君韩君司马，回骸起死君，无量度人君，度命成仙真君，南极九华真人，玉清元始法师，太极左仙公，五岳总领真君，南陵枢府、朱陵火府、南昌上宫黄箓真宰，灵宝仙曹、追摄炼度官君将吏，北阴酆都大帝，五岳圣帝，水府扶桑大帝，岁德尊神，社令城隍，五道土地，三界应感，一切威灵。臣闻，教阐紫清，开八门而拯度；经传碧落，宣九炼以返生。普为沉沦，济诸苦恼。涤除罪垢，炼化生方。臣谬以下愚，叨传上法。身滥司於济度，职敢怠於宣誊。今据斋主某，正荐亡亲某人　普荐在会众魂开建无上黄箓大斋，三昼夜。普设九泉六道，清净无碍夜斋，护度灵仪，迁升道境。爰备苹蘩之荐，少殚豺獭之诚。伏乞真圣监观，仙灵降格。迂回景驭，大沛天恩。俯赐威光，监临炼度。臣与斋官某等无任虔请，仰望恩光之至。谨稽首再拜。
　　上香　降真
　　具法位臣某诚惶诚恐，稽首再拜。奉请无上至真三宝上帝，北极紫微大帝，南极长生大帝，朱陵大帝，太一救苦天尊。恭望天慈，应感分辉，垂慈降鉴。谨上请九天自然生神上帝，五老五帝君，三十二天帝君，木公金母，日君月君，北斗七元星君，南斗六司星君，灵宝五师真君，四圣真君，三省五府真君，元始法师，太极仙公，南昌上宫长生大君，南上朱陵火府君，南宫度命君，韩君司马，炼度成仙真君，南极九华真人，回骸起死监生大神，飞天神仙，五岳总领真君，南陵枢府、朱陵火府、南昌上宫黄箓院真宰，北阴玄天酆都大帝，五岳圣帝，水府扶桑大帝。伏望圣慈，垂光下降。谨上请灵宝自然至真无量度人真君仙吏，丹天左右侍卫大将军，灵宝赫奕仙曹天将大神，九炼真司灵官仙吏，混元十二炁化生大将军，南昌掌水池火池使者，主水主火大将军，飞元聚灵诸使者，六甲六丁诸大将军，金童玉女，火铃灵童，九光童子，黄华玉女，东井玉女，炼度真人，炼度使者，炼度神将，炼度功曹，炼度合会主执官君，神虎大圣玉女三部追魂使者，追摄吏兵，天医大圣，六职治官将吏，功曹主者法箓治职真官从官，岁德尊神，三界直符，七道功曹，社令城隍，五道土地，启道童子，禁将神君，地水职司，导善官吏，虚空监察，一切威灵。伏望圣慈，具官来降。
　　上香　初献
　　臣谨上启三清上帝，太一慈尊，三界十方众圣。伏闻一炁肇分，阴阳定位。三元导养，品物流形。凡居覆育之间，咸赖生成之德。习因异果，业报殊涂。未除灭於妄尘，遂转轮於苦道。非修观行，难出化机。上圣高灵，垂慈接物。说微妙法，开方便门。荡阴秽於黄华，炼阳精於流火。俾资道妙，永固生根，今斋主某崇修斋法，迁拔亡灵。普为幽沉，宣行炼度。伏乞天光下济，惠泽旁流。勑勒真灵，遵依符命。分形降炁，炼景摄生。俾受度灵魂，无边滞爽。五神混合，绝五累之苦根；一性长存，证一乘之真果。克造无为之岸，永清有漏之缘。臣等无任恳祷之至。
　　上香　亚献
　　上启灵宝炼度，官君将吏，合会应感，一切威灵。伏闻元始开图，分身下化。虚皇御运，立法度人。用恩佑於沉沦，俾津梁於生死。直符守吏，典侍灵文。法局仙曹，佐扬胜范。宜共恢於妙化，以丕阐於皇猷。衔命宣恩，依仪行事。上遵道旨，下济沉魂。成炼胎返本之功，着监真度生之德。恶缘断绝，永辞长夜寒池之乡；真炁充盈，径上丹英火铃之界。惟神克享，用副精祈。神虎三部追魂使者，天人地仙神鬼业道功曹，请届道前，承受文檄。
　　上香　终献
　　宣关子，献疏
　　上来诚悃，已具敷陈。窃揆真聪，谅垂洞鉴。尘寰秽杂，荐献乖疏。不罪凡微，乞从昭宥。炼度仙吏、追摄官君、太岁尊神、城隍里域，各遵大教，广扇慈风。启辟冥关，召集幽爽。请伺本坛普召之时，部卫众魂，依仪受度。立俟昭报，火急奉行。
　　回向　焚燎如仪
　　上清五府摄召幽魂全形升度还神复性仪
　　先望鬼门，排列香案。次法事法师，行破暗开
　　通道路法，焚香，正立，诵净天地咒一遍，吹四方，存九凤破秽真官一人，朱表皂帻，跨丹凤九首，吐火於前，炎炎烧身。次步九凤破秽罡，旋身三匝，存身於炎焰中，变为九华真人，其火亘彻天地，光照十方，良久，想元始天尊引十方无极天真大圣、上圣高真，坐圆光中心，拜九过。密咒曰
　　元始登引天真大神，上圣高尊，妙行真人，倾光回驾，监真度生。心拜三过。
　　法师祝香
　　具位臣某谨焚香，上奏三清三境，金阙至尊，东极宫中，寻声赴感太一救苦天尊，十方灵宝天尊，三界真司，十方主宰。臣谬籍宿因，叨传上法。功亏毫露，衅积丘山。履地战惊，仰天兢悸。冀弘宣於妙训，俾普济於幽沉。既奉归投，敢忘关告。以今伏为斋主某，正普荐亡亲某乙　在会众魂，开建无上黄箓大斋，旁及六道四生、孤魂滞魄。依按真科，宣行炼度。除已奏陈斋意，关告真司，召集灵仪，来临法会，尚虑幽明异道，自取沉沦，难睹光明，莫沾开度。欲乞特颁道旨，告下南方丹天火府主令，照烛阳光，开通道路，破除阴翳，令诣玄坛。臣敢不涤虑澄心，仰祈报应。法师叩齿三通，心拜三过
　　执开通道路符，密咒曰
　　元始登引，天真大神。上圣高尊，妙行真人。十方无极，至真大神。倾光回驾，监真度生。诸天丞相，南昌上宫。韩司主录，监生大神。执箓把籍，齐到帝前。随所应度，严校诸天。普告三界，无极神乡。泉曲之府，北都罗酆。三官九署，十二河源。上解祖考，亿劫种亲。疾除罪簿，落灭恶根。不得拘留、逼合鬼群。元始符命，时刻升迁。急急如长生大帝律令。三遍，取天门炁一口，吹符上。弹诀再掐诀，烧开通道路符於鬼门上
　　又咒曰
　　元始符命，时刻升迁。北都寒池，部卫形魂。制魔保举，度品南宫。死魂受炼、仙化成人。生身受度，劫劫长存。随劫轮转，与天齐年。永度三途，五苦八难。超凌三界，逍遥上清。
　　法师上香，再祝曰
　　以今焚香，上请可韩府、独隶府、兴生府、功都府、聚魂府、司命司录、司功司杀一切神君。吾今奉行符命炼度，六道四生、孤魂滞魄，除已关告真司、克取今时，摄召前来，赴坛受度，切虑冥途滞塞，未能洞达，准上帝勑，召南斗火铃大将军，急飞火铃，照彻无方，洞达杳冥，一如告命。步火铃罡，发火铃诀，存火铃六枚飞起
　　焚太一飞符，祝曰
