<!-- { "loadSidebar": true } -->
　　普济言，天下人民，分其贫富、贵贱不同，纵使修行，必不能辨，唯行一事。复虑未免灾危，进退疑惑，莫能明了。未审救护功德，有等差否？慈尊言，救护解厄，本在至诚，布施舍财，不以多少。凡有五种：一者造我形像，真应化身。福流历劫，果报无穷。何以故？众生妄想，心不可系，睹我真容，便生念想，念想既生，真灵降接，专怀注想，克果无为；二者抄写经教，三洞大乘。福流永劫，功德无边。是故经者，导引愚迷，能发众生无量道意，从迷起悟，从悟成真，众圣修行，皆登道果；三者置观度人，立造堂殿。功德无量，不可思议。何以故？度人出家住持，经像教化众生，令发道心，一以悟万，轮转因缘，助国化人，弘道明法，利益最多；四者修斋行道，礼忏诵经。赞叹烧香，福田无量。是故斋以洗心，道能通悟，行道谢罪，礼忏祈恩，功感诸天，消灾降福，生死受赖；五者布施一切，无量福田。果报巍巍，其功深厚。财物者，众生性命，切己难忘，能舍命财，心不吝惜，广建功德，普济众生，内息悭贪，外除劫贼，生死蒙恩，人天利益。如是作福五种法门，皆随力分，以渐修行，保国安家，超生拔苦。经言犹如甘雨一澍，受者皆润。随其禀识，悉得滋荣，礼忏求悔，亦复如是。今日道场大众，闻经所言，能劝众生立诸功德，不可思议。忏主某自从无量劫来，至于今日，未曾闻诸功德，引喻法门。今日伏为平安　追荐礼此忏文，获大悟解，五体投地，一心谛听。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玉虚明皇天尊。
　　志心敬礼，太极真容天尊。
　　志心敬礼，真一自然天尊。
　　志心敬礼，皆受记天尊。
　　志心敬礼，化气天尊。
　　志心敬礼，龙德天尊。
　　志心敬礼，胜相天尊。
　　志心敬礼，高德天尊。
　　志心敬礼，太玄天尊。
　　志心敬礼，乐游天尊。
　　志心敬礼，八极天尊。
　　志心敬礼，知真天尊。
　　志心敬礼，五气天尊。
　　志心敬礼，太虚天尊。
　　志心敬礼，清虚天尊。
　　志心敬礼，金容天尊。
　　志心敬礼，感降天尊。
　　志心敬礼，玉京天尊。
　　志心敬礼，保应天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，宝相真人。
　　志心敬礼，圆寂真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，归命归依，仰愿上方无上灵宝天尊、诸尊诸圣、诸大天仙、诸大洞天仙众、地仙、水仙、飞仙，普济真人，救苦真人，救苦童子，遍十方际、尽玄虚界、隐显一切真圣。广覆玄恩，遍流国土。愿以帝王，景祚延永，烽燧不生，戈鋋偃戢，疆土守界，诸王太子，共肥帝业，臣子忠正，辅弼卿相，与国同休，共匡宇宙。愿以乾坤明素，气象清玄，水旱长蠲，虫蝗不起，三边永息，灾疠沈潜，风雨顺时，稼穑稔岁，天垂甘露，地涌祥云，国富臣贤，家足孝悌。次愿罗山诸狱，八难九幽，罢考神魂，长空三恶。忏主某自从无量无始劫来，至于今劫今生，今日九祖父母、一切眷属，愿承礼忏力、功德力。咸得超升，归正真道。一拜
　　广救人民品第二
　　今日道场大众，人各运心，仰对慈尊，广救人民，说诸善利。忏主某敛心接手，谛听经言，常念众生，处於三毒、十恶之世，被诸魍魉精魅、恶鬼邪神、毒虫猛兽、刀兵水火、杻械牢狱、疾病苦痛，一一缠染，不能自安。故演三洞经戒，济救斋法，普度众生，及以符图神咒，付诸法学，及诸天帝、救苦真人、三天大魔王、五天魔王，分布世间，救护一切，令得自在。然众生愚痴，不识罪福，放纵六情，杀生偷盗，邪淫游荡，悭贪瞋怒，情性颠倒，绮言妄语，恶口两舌，啖食众生，破斋破戒，违天负地，背正信邪，咒诅神鬼，众罪纵横，而无片善。是致毒风恶气，六天魔鬼，遍满世界，流行杀伐，中害死伤，日夜万计，不可称量。
　　慈尊遣诸天帝、十极神王、三界四司，下降人间，按行救度，拯济众生，遍满天地，人岂知之。今重告汝，救护之法，不可思议，克感灵应。普济称言，大慈大悲，能为众生，愿垂付嘱。慈尊言，常以岁旦八节、三元晦望、五腊十直此诸等日，善男信女，到於斯日，不食荤秽，制断六情，不生念想，即乃清净，烧香持斋，念道礼我化号。首谢己身，发露忏悔，乃得迁功补过，免受苦厄。若己身不专，当请男官法身、女官法身，精心恳祷，礼拜供养。若於家庭，若於灵观，以华果斋食，旛华香火、及舍衣彩、卧具床帐、锦绣茵褥、香油米面，随其所有，即得善神立降，度兔厄难。若身所负恶疾，邪病缠绵，丑宿加临，连年不解，虚耗侵凌，财帛散失。或生产育，怀抱夭折。或舍身出家，长乃退悔。或夜梦百怪，神思不安，火烛惊恐，官事横受，抵犯禁方，不避神杀，干触坟墓，水火冲破，木石绞结，为祸作戾，种种厄苦，不祥兆朕，但於家庭，广作修崇，随力多少，礼我应号，然灯烧香，不舍昼夜，四天帝王，下来扶护我之应号。所禳者伏，所求者应，所陈者达，所告者从，拔赎咎债，救护存亡，建此祈禳，最为第一。若帝王国主、大臣宰辅、诸王妃后、帝子天孙，能为父母、己身眷属、朝戚皇亲、行其救拔，广召男官法身、女官法身，不以多少，於其宫殿，持斋行道，礼拜忏悔，以日继夜，不住时刻，勤心不退，则有十天真人、四司五帝下降，按察功过，病者得差，死者得活，厄者得度，禁者得脱，行者得还，仕者得升。水火刀兵、虎狼毒兽、邪精鬼魅，永不干身，无触无犯。若有民庶，能为帝王国主、人民土地、一切众生，礼我化号真像，救护群品，愿各各安乐，最不可思议。若兵革四起，侵窃疆界，礼我化号真像，即得戈鋋退散，无损无害。若疫毒临人，修禳不解，礼我化号真像，即得病患痊愈，不萦缠染。若水旱不调，五谷不熟，礼我化号真像，即得调顺，万物滋荣。若恶风毒气，飘灼人民，礼我化号真像，即得所染病苦，应时廖退，体气恬和。若恶虫猛兽，残害民物、一切畜类，礼我化号真像，虫虎奔溃，山神掩藏。若人怀孕临产，未见平善，礼我化号真像，即得子母团圆，解免无难。万灾消灭，千变万化，止转我身，我之化号，弘护有情，无愿不果。但能志心，无急不济。今日道场大众，人各运心，如经所言，当须精志，礼诸化身应号。愿是功德，广救众生，普度一切。忏主某生身在世，无量劫来，沈沦罪苦，未得解脱。今日伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玉虚明皇天尊。
　　志心敬礼，崇仙护命天尊。
　　志心敬礼，大威德天尊。
　　志心敬礼，玄寂天尊。
　　志心敬礼，体解天尊。
　　志心敬礼，宏教天尊。
　　志心敬礼，龙顺天尊。
　　志心敬礼，中法天尊。
　　志心敬礼，常湛天尊。
　　志心敬礼，兴道天尊。
　　志心敬礼，众妙天尊。
　　志心敬礼，太微天尊。
　　志心敬礼，真相天尊。
　　志心敬礼，太法天尊。
　　志心敬礼，无量寿天尊。
　　志心敬礼，奉道德天尊。
　　志心敬礼，紫清降福天尊。
　　志心敬礼，玄德救拔天尊。
　　志心敬礼，圆满正智天尊。
　　志心敬礼，随方赴缘天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，等照真人。
　　志心敬礼，玉光真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主，及以大众，稽首归依，仰愿上方无上灵宝天尊，诸尊诸圣、诸大飞仙、天仙、地仙、水仙、诸大真人，诸大童子，遍十方际、尽玄虚界、一切化身真像尊圣。伏愿同垂巨泽，阐演玄风，遍及世人，普济群庶，消灾降福。令忏主某乘斯道力，禳者得消，保者得免，病者得痊，难者得吉，近亡解脱，远化生天，沈滞幽魂，尽乘因果，一切含灵，悉蒙救度。咸离苦源，俱登道岸。一拜
　　解众生结缚品第三
　　今日道场大众，人各运心，仰对慈尊，无极大道、一切真圣，为以众生，解诸结缚。忏主某身心清净，稽首增念，经言，元始以一气而化三才，天地运动，万物生成，人居其内，禀质养形，悉因所化。外资秀气，表裹相因，而成五德。众生受荫，内外包罗，十月出胎，周回十气，气运化生，百节开张。一一节中气成十结，一一结内皆有一神，结习相因，罪累缠缚。解其结缚，和畅百神，故立十方，而留亿号。一一应号，能为众生，解其结缚。若以众生结解，深悟道源，如似世间击贼，须召千兵，及获一贼，一兵不用，且众生身假地水火风，阴阳显晦，皆从五脏六根相染。心王意马种造，疑惑之结、盘根之结、滞碍之结、伤残之结、病患之结、口舌之结、冤家之结、笃疾之结、喑哑之结、戏玩之结、交易之结、酒食之结、杀害之结、汤火之结、嫉妬之结、妄语之结、轻薄之结、贪求之结、勇猛之结、破斋之结、犯戒之结、好弄之结、劳心之结、积恨之结、无惭之结、爱欲之结、耳不闻声之结、眼不视物之结、心闷之结、气怒之结、天罗之结、地网之结、水火之结、洞房之结、相克之结、相妨之结。如是一切众生，身居天地，形受荣枯，火宅煎仍，浮生扰扰，有诸烦结，障恼肉身，结结相因，永无休息。普济问言，何为心王意马。
