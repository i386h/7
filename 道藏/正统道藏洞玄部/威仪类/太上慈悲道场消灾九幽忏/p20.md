<!-- { "loadSidebar": true } -->
　　慈尊言，每劫之初，洞真下化，人怀道德，处於虚无。悉奉正真，长生不死。以次洞玄下化，大朴既亏，淳风已散，人渐浇漓，失道叛德。以次洞神下化，人转浇浮，不奉大教，背真向伪，年命短促。三洞不行，智慧日兴，人鬼交杂，运度促急，不满百年，念念无常，沦丧不绝。我重出世，宣行三洞，布化人间，随代机缘，敷扬经教。复以圣祖托化人间，救度众生，演出科戒。或夷或夏，或圣或凡，周遍十方，悉令开度。三洞妙法，散在人间，劝诱众生，使勤修习。若人积罪累业，沉迷恶道，不能信奉者，惟从邪伪，诸杂妖神，徒竭身心，终归地狱。信奉三洞大法者，悉入福堂，或白日升举，尸解遁形，名迹虽存，暗行幽界，人莫能识。复言我将隐去后，魔教转兴，人民夭折，兵戈水火，疾病缠绵，朝夕相继，竭於财帛，以奉祆诈，伪乱日生，浇讹时扇，饥寒苦恼，父子流移，永无觉悟。又念汝辈，积劫沉沦，说是要言，以示聋瞽。且经者，教化众生，使识根源本始，宿命因缘，罪福报对，善恶吉凶，生死门户，方便所由，令改恶从善，保安性命，长生无为，归奉大道。保之者福降，修之者神佑。於是诸天上圣妙行真人、神人、仙人，常欲人勤，烧香忏悔，则善神保护，众圣垂念。若身有罪，内外缠缚，则恶神肆害，疾病加临，水火刀兵，毒虫猛兽，枷锁牢狱，众苦难脱。若人惟知外饰，面目、衣服、手足，而不知内洗身心、罪根、恶业，不亦愚迷。如面目、手足、衣服，勤加洗擢，必得清净。太极真人言，天尊於福德天中香积世界，集诸天仙众说法之时，念以普济真人，起无畏力，发广念心，为诸众生，请问机缘，说以诸尊应号。当此之时，地作紫磨金色，天雨宝花，名香异宝，皆随虚空，流满道前，不可称数。汝等众生，当宜信奉，努力精心，敷扬我法，勿使外魔，破乱境土。普济真人及诸天众，闻是语已，泣涕追慕，哽咽悲伤，如丧父母。念愿慈尊，时时戒喻，令我得悟，证无上道。於是普济白诸天仙圣众言，十方国土，城邑聚落，山林静处，若有精进学仙上士，及以清信仕族，护持经忏，礼念化身应号。或好纸墨，抄写丝绦静轴，七宝成持，劝喻国人，礼拜供养，如对真形，昼夜不懈，流通宣布，令未闻者闻，未见者见。如法修行者，当得诸天仙众、仙童玉女、十部威神保护。此人永得安乐，随心获果，此之威力，不可思议。犹如虚空，无有边际，说不可尽。今日道场大众，如经所言，诸尊应号，不可思议。一切众生，当愿已受、未受苦报者，皆得解脱。忏主某今日伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，真皇洞神天尊。
　　志心敬礼，和神利物天尊。
　　志心敬礼，体悟万德天尊。
　　志心敬礼，幽照无极天尊。
　　志心敬礼，万行圆满天尊。
　　志心敬礼，元阳量化天尊。
　　志心敬礼，演法遍化天尊。
　　志心敬礼，六通济苦天尊。
　　志心敬礼，真意天尊。
　　志心敬礼，紫府天尊。
　　志心敬礼，游处天尊。
　　志心敬礼，莲华天尊。
　　志心敬礼，默念天尊。
　　志心敬礼，高真天尊。
　　志心敬礼，玄宫天尊。
　　志心敬礼，无碍天尊。
　　志心敬礼，普润无为天尊。
　　志心敬礼，舟檝普度天尊。
　　志心敬礼，至德光相天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，普济真人。
　　志心敬礼，普救真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，仰愿下方无上灵宝天尊，诸尊诸圣、金阙高仙、玉京圣帝、龙神土地、里域真官，诸天仙君、洞天仙众，遍十方际、尽玄虚界、化现一切真圣。以难思力、无量功德力，令忏主某伏为平安　追荐礼此忏文，上拔九祖七玄，远逝近亡，父母六亲，一切眷属。乘此忏悔，超生极乐，不滞三涂，不履五苦，及今见在，至亲傍亲，一切枝萝姻眷，长得安乐，永无苦恼。又愿以禳者、以报者、以业者、以患者，皆承忏力，永依大道。一拜
　　显验证实品第四
　　今日道场大众，人各运心，礼拜归依，仰对慈尊，显验忏法、证实因缘。忏主某敛心长跪，谛听经言，道生一气，分化三才，应世立名，随机示号，周遍法界，数若尘沙。更有积学真人，位极诸天，数亦无量。若有善男子、善女人，能发自然道意，为国主人王、妃后公侯、及以天下人民、九祖七玄、师尊父母、己身一切眷属乃至三涂五苦、八难九幽，昼夜行道，烧香散花，然灯礼拜，天尊圣号者，当得十方天尊、巨亿万众，同来鉴照，列功诸天。己身福寿无穷，灾消罪灭，国土太平，兆民安乐，三涂罢对，五苦停酸，沉滞含生，俱得解脱。
　　尔时，太极真人语玄言子，常以此经，天尊化号，流通广布，使遍十方，令一切男女，抄写供养，至诚礼诵，当感十华真人、金刚力士、三界五帝、一切威灵，护其国土，保佑人民，若能随处立像，功德难量。若有男官法身、女官法身，至月朔中晦十直、三元八节、本命庚申、会腊之辰，愿国安宁，静心嘿念，天尊应号，当得神仙降接，云鹤来迎。若能称扬赞叹，劝诸男女，受持礼诵此之圣像，实不可思议。若有众生，见慈尊应号，生不信想，轻慢法宝，疑毁圣文。当知此人，从无量劫来，沉沦下鬼，受诸苦报，备历异形，始得受生，还归人道。愚痴触壁，无所解知，习恶种因，不能信敬。若有众生，闻此忏法，一句一偈，一尊一号，一礼一拜，生信想心，当知此人，前身曾入宝城，亲闻妙法，及入宝藏，亲曾读诵，今再受生，转加信奉。若有人见此忏法，初生信重，后起悔心，不礼不诵，心生怠慢，当知此人，虽得人身，异形未断，是致身过之后，再生恶道，万劫受苦，无由解脱。
　　尔时，太极真人传授经毕，玄即叩头礼谢。又感真人口传七号应化天尊，令为众生，救存拔亡，尔乃当示众生，咸得礼诵，无怠圣教。今日道场，忏主某伏为某事礼此忏文，五体投地，一心发念，稽首慈尊，敬礼真圣。
　　志心敬礼，应化号天尊。
　　志心敬礼，普得行天尊。
　　志心敬礼，无量慧天尊。
　　志心敬礼，常无为天尊。
　　志心敬礼，满虚空天尊。
　　志心敬礼，常清净天尊。
　　志心敬礼，随机感天尊。
　　今日道场忏主，及以大众，仰愿十方无上灵宝七号应化天尊，同加善力，覆护众生。令忏主某克谐心愿，罪业报对，皆得解脱，次及见存一切眷属、无障无难、殃注断绝，又愿才智聪敏，道德渊微，功满行圆，宦学名遂，功勋克峻，宠泽弥新，内外同康，尊卑有序，兵戈屏息，风雨顺时，寿考长延，名书玉简，施一报万，永永无穷。世世生生，沉沦永脱。子孙继嗣，亿万斯年。一切有情，同登道岸。一拜
　　仙公葛玄言
　　高上老君曰，如是十方天尊，皆是元始应气而生於十方，安镇国土，教导众生，随其缘感，散影分身，变化无穷，与劫轮转，隐显不恒，开度一切，福被万天。若道士、女官及诸男女，能发善心，为国主人王、父母妻子、己身眷属、七祖九玄、天下地上、一切众生，随其分力，金银珠玉、瓦石铜铁、丹青绣画，造其形像，布散十方，遍满国土，礼拜供养，立观度人，行道念诵，散花然灯，忏悔发愿，奉戒持斋，见世安乐，过去生天，获福无量，不可思议。若国主有灾，日月薄蚀，星辰失度，水旱不调，兆人疫疠，兵革四兴，当於灵观玄坛，及於宫殿庭阙，以万二千灯，作十重二百盏，开八方门，使内外圆足，光明朗彻，然於其中，昼夜礼忏，散花烧香，归命十方，一千一百七十灵像，名号称扬念诵，建大宝斋，放生布施，立百高座，讲说三洞大乘妙经，即得国土安乐，天下太平，若公侯牧伯、一切人民，有众灾厄，亦当勤行，见世昌炽，七祖升天，免脱地狱，长夜光明，世世罔极，长享无为然灯之法。亦可罗列千二百盏，亦可大建宝轮，上安万二千灯，亦可所在立之。公侯以千，庶人用百，皆依此法。夜则使灯光不绝，昼则息之。停散之日，皆当广设大斋，行道赞叹，言功诸天。得福无量，不可胜言。於是十方真人及诸徒众，一时稽首，称善而退。
　　今日道场忏主某一心谛听仙公葛玄言，吾自受此经已来，立斯忏法，散及同道，令遍天下，广为人民，济其危难，后见当山土地、木石附精，当来拥护，称荷道荫，从此流传次第，普救众生。且如灵和国王，身抱疾苦，将逾百日，中命垂绝。太子皇后及诸嫔妃，昼夜哀鸣，无以为计。有一化身道士，说是天尊应号，功德难思，能济王命，即召男官法身、女官法身，一切清众，於王大殿，修斋行道，烧香散花，然灯礼拜，天尊圣号，发愿忏悔，愿得王体休安。不逾一腊，度厄真人，下为开度，免其垂绝，重绍王位。朝事如故，宰辅卿相，百辟臣僚，称贺泰阶，永延圣祚。一拜
　　复有香积国中，被贼围逼六十日间，人民困乏，不知所计。有一大臣，奏国王言，天尊应号有大圣力，不可思议。王即召男官法身、女官法身，启建道场，烧香行道，礼拜天尊应号，三日三夜，精虔砺志，无倦时刻，即有五天将帅，领辖兵众，下降围绕，王国无难。贼乃逃溃，无复叛乱。
　　复有贤士，入海采药，忽遇恶风，波浪震动，念诸圣号，济苦真人，将九海龙王、八风使者，摄制风水，达於彼岸。
　　复有女子临产，命垂顷刻。家人乃急，请礼此圣号，立获感通，保全子母。
　　复有人为虎精所魅、蛟龙所魅，复有家人每至中夜，常闻音乐歌唱，龙凤变化，寻建道场，请礼经忏，凡诸精魅，悉皆沈灭。
　　复有男子腹如鼓大，日食其水，将及三石。七年中间，药不能治。
