<!-- { "loadSidebar": true } -->
　　慈尊言，昔赤明劫，见一众生，利根聪智，能伏烦恼，有财有物，即不施贫，后至命终，还入畜生道，受赤狸身，备历报对。汝等众生，宜当谨慎，忽尔一朝，亲萦斯苦，悔何及哉。且如阳间，人有小故，因诣公门，罪须不重，情且慞惶。眷属忧怖，求救百端。地狱众生，比喻於此。百千万陪地狱，总辖在此天界。正在北方，过於北天，溟滓无鞅数里穷比之极，有一世界，号曰五炁玄天洞阴朔单郁绝之国。中有五炁五灵玄老黑帝天君主於北乡，制御阴魔。其国下界，有太虚太荒、溟渤无鞅、数里黑海。海水皆恶，无测边际。中有一大山，上参碧落，下入风泉，名北酆都罗山。且高耸一百万六千里。周回五十万里。山下入水，深一十五万里。水际山脚下，有一大洞，号阴景天，国名太阴。水帝下有三十六小狱，以铁为城，城各九重，一一狱中，草木皆禀自然恶毒之炁所生，枝叶皆为刀剑，锋铓多饶。众毒猛兽，炎烟黑风飘震，昼夜不停，冥冥昏暗，毒炁血光，荤秽冲臭，日月星光都不能照其狱。有三十七王，各主一狱，狱中各有七十重刀林，复有铁，莫知其数。上火彻下，下火焰上，通彻交过，如鱼在熬。以铁为城，郭有四门，每一门有四大铜狗，其身长大，每一身占四十里。或时吼吠，震动铁城，牙如剑林，爪利形狞，无以比类。复有无量铁鸟，鸟身丈余，铜觜铁爪，奋翼飞腾，眼似流星，毛如铁箭，一一箭上，火焰缠绕，鸣吼之时，声如霹雳，毛羽口中，尽吐猛火，其诸等类，皆能啮噆罪人骨髓。於是罪人痛彻莫喻，苦切肝心。如是经无量岁月，求生不生，求止不止。今日道场大众，如经所言，有此地狱，无量无间，如诸苦楚，痛切无已。今日礼忏，遍及诸狱。受苦罪者，令得解脱。忏主某伏为平安　追荐礼此忏文，五体投地，一心谛听。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，度仙上圣天尊。
　　志心敬礼，无上至真天尊。
　　志心敬礼，妙湛金光天尊。
　　志心敬礼，功德满足天尊。
　　志心敬礼，法灯常照天尊。
　　志心敬礼，宝舟运度天尊。
　　志心敬礼，法海常清天尊。
　　志心敬礼，勑司命天尊。
　　志心敬礼，无边际天尊。
　　志心敬礼，拔十苦天尊。
　　志心敬礼，护国天尊。
　　志心敬礼，应化天尊。
　　志心敬礼，宝王天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，合道真天尊。
　　志心敬礼，功德海天尊。
　　志心敬礼，青玄真人。
　　志心敬礼，三天真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，仰愿东北方无上灵宝天尊，诸尊诸圣、诸大真人、诸大化主、诸大仙众，诸大救苦童子，遍十方际、尽玄虚界、应号一切真圣。以微妙毫光，遍照罗山地狱。忏主某已过去者、九祖七玄、三世父母、伯叔兄弟、及诸眷属，或处幽闭、受罪苦者，愿乘忏力、功德力、难思力早证解脱，登无为道。一拜
　　说三十七狱品第二
　　今日道场大众，人各运心，仰对慈尊，说三十七狱名目。忏主某敛心长跪，谛听演说，酆都罗山，东西南北，列三十六狱。中有一狱，曰北酆罗山，总都阿鼻无间地狱。普济言，东西南北，共三十六狱，愿闻是名。
　　慈尊言，天一、监天、平天、虚天、皇天、九天、元正、刑正、太真等九狱，列额在东。又有流火、火丸、火箭、飞火、烧脚、火象、然身、元平、禁罚等九狱，列额在南。又有铁车、铁马、铁牛、铁驴、铁锥、铁床、铁杖、铁锵、铁鏫等九狱，列额在西。又有玄沙、北玄、女青、河伯、幽玄、累劫、律令、粪尿、冰池等九狱，列额在北。其三十六狱，随众生种业，随业分司在彼。其中央一狱，乃是十恶五逆、重罪众生在彼。其狱内，且有刀山剑树、镬汤炉炭、烊铜铜柱、铁犁铁丸、铁锥铁磨、铁碓铁山、铁钉铁弗、铁铤铁秤、铁枷铁杻、铁锁铁匣、铁鸟灰河、雪山冰井、火坑屠割、绞锯剥皮、臭龟煻煨、然脚到手、刀针硖石、火山火磨，种种名目，莫知其数。内悬一镜，照罪人身，隐没差殊，镜中即见。处彼一顷，如度一劫。万死万生，苦痛辛酸。其诸狱中，皆不能及此。狱主押诸狱，故曰总都。阿者，大也。鼻者，遮也。无间者，无及也。故言阿鼻无间地狱。又言阿者，不闲。鼻者，不息。苦虐痛考，不闲不息。内有业风，罪人身心，千生万死，摧碎劘溃，业风一吹，应时苏活。故一时一顷，万生万死，其诸狱中，皆复如是。於是酆都大帝，主构二百四十司，管辖五万众，考掠罪人，推穷轻重，纤细不漏，举奏善恶。且如铁车猛火，辉赤炎炽，常然车中。有一夜叉，罪人遥见，宛同玉女，心欲往彼，及到彼中，骨肉形体，便为烟烬。且铁牛身头毛角尾，皆如锋铓。罪人遥见，状如金莲，及至牛身，火然烟众，焚烧形体，良久不见。其铁马形身毛头尾，利如刀锋。其铁驴亦复如是，各有一夜叉，牵与罪人。罪人乘之，俱消形体，铁鏫等，种种考具，尖狞差毒，猛火锋刃，皆不可说。汝等众生，只可闻之，而不可见，若逢此处，万劫难原。地狱天堂，莫言妄说。阴阳同等，生死一般。由如世人，梦之与觉。死如梦时，生若觉后。梦中所作，与觉何殊。死去所为，与生无异。梦中快乐，亦由自当。觉时所苦，亦由自己。汝等众生，宜自思惟，早求度脱。度脱之故，莫若忏悔。一忏之后，改往重修。况以中国，难生人身。难得若人，修立善果。如日月光，无私不照，无幽不烛。汝等众生，非盲非聋。已盲者，不见日月；已聋者，不闻善恶。既闻善恶，既睹日月，不觉悟者，如藤萝倚树，随树而生，及至树倒，藤萝何倚。今日道场大众，如经所言，恐惧痛切。今当精进，礼忏求哀。愿世世生生，不逢此处，惟愿地狱饿鬼畜生，同令解脱。忏主某伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，度仙上圣天尊。
　　志心敬礼，太上灵宝天尊。
　　志心敬礼，高华无上天尊。
　　志心敬礼，慈悲爱天尊。
　　志心敬礼，常慈海天尊。
　　志心敬礼，无去来天尊。
　　志心敬礼，普覆天尊。
　　志心敬礼，善果六道天尊。
　　志心敬礼，太清灵变天尊。
　　志心敬礼，上清常湛天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，正一真人。
　　志心敬礼，侍经真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主，及以大众，仰愿东北方无上灵宝天尊，诸尊诸圣、诸大真士、诸大真人、诸大龙神、诸大贤圣，诸大童子，遍十方际、尽玄虚界、一切真圣，以大慈力、忏法力、功德力、难思议力，令忏主某经生父母、一切姻萝、存亡眷属，已过去者，若在地狱，受诸罪苦，因今礼忏，愿得解脱。更愿慈尊，阐扬善力，除酆都阿鼻无间狱中，刀山剑树，身手脱落罪报；除镬汤炉炭，烧煮罪报；除铁床铜柱，焦然罪报；除刀轮火车，霹雳罪报；除拔舌犂耕，楚痛罪报；除吞啖铁丸，烊铜灌口，骨肉消烂罪报；除碓磨形体，灰粉罪报；除支节分离罪报；除灰河粪秽，恼闷罪报；除咸水寒冰，皮肤拆裂罪报；除虎狼鹰犬，更相残害罪报；除刀山爪距，搏撮斫刺罪报；除火坑炮炙，两石相磕，形骸破碎罪报；除众合黑暗，解剔肉山，斩锉锯绞，钉身断截罪报；除铁棒倒悬，屠割焦然，叫唤烦恼罪报；除大小铁围，三十七城，不识三光，阿波波阿婆婆阿咤咤阿罗罗，八寒八热罪报；除一切诸狱，子凌持，抽筋拔肠，削肉削骨，无量楚痛罪报；除灭一切罪报。王众部属，同受法润，皆得迁赏。我等一切眷属，非亲至亲，命奄之后，或入此处，或不入此处。仗今忏悔罪报之业，登证天堂，归依大道。一拜
　　忏九幽品第三
　　今日道场大众，人各运心，仰对慈尊，忏悔九幽地狱罪苦。忏主某摄心长跪，谛听经言，九幽者，东北方朔阴之地。九垒之下，名曰九幽地狱。其狱深沈系闭。东有风雷地狱，常有黑风震雷，霹雳飞戈，飘戟冲突。罪人分解肢体，万劫受苦，不舍昼夜。南有火翳地狱，有诸罪人，吞火食炭，为火所烧，头面焦烂，头戴火山，皮肤骨肉，节节生火，万劫受苦，不舍昼夜。西有金刚地狱，有诸罪人，金锤铁仗，乱考无数。肢体烂坏，筋骨零落，铁叉穿腹，金锤塞心，万劫受苦，不舍昼夜。北有溟泠地狱，有诸罪人，沈没丘寒之池，冰戟霜刃，冲断筋骨，百毒之汁，以灌其上。五体零落，心腹破坏，万劫受苦，不舍昼夜。中有普掠地狱，有诸罪人，身被考掠，痛苦难忍。断筋流血，闷绝掷地。於是狱卒方以铁叉叉刺，令诸罪人，各各巡上，刀山剑树，八达交风，吹树低昂。足履刀山，挂身剑锷，万劫受苦，不舍昼夜。东南有铜柱地狱，大火猛焰，有诸罪人，手抱足登，表裹焦烂，腹背脓溃，万劫受苦，不舍昼夜。西南有屠割地狱，有诸罪人，身被倒悬，刀剑割体，四肢筋脉，皮肤五脏，皆有刀刃割切。其身血流满地，不可堪忍，万劫受苦，不舍昼夜。西北有火车地狱，有诸罪人，五车裂体，四肢分散。或身处其中，随车束西，一切轮转，皆有锋刃，随输运转，割切罪人，加诸猛火，烧令焦烂，万劫受苦，不舍昼夜。东北有镬汤地狱，有诸罪人，身被铁叉，叉入镬中。五体煎煮，四肢烂溃，脓血臭秽，不可堪忍，万劫受苦，不舍昼夜。普济言，犯何重罪，分在彼中。以何主者，考掠不停？
　　慈尊言，多犯三业罪苦，毁谤大乘，不忠帝王，讪说出家，点污法身，破坏尊像，侵损常住，即落在九幽，受斯苦报。乃有三官总统九府，曹掾推问，乃越酆都。普济言，为复一业一考，为复百业百考。
