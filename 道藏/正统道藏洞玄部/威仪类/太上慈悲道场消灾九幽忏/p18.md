<!-- { "loadSidebar": true } -->
　　慈尊言，心若师王，意如猿马，难降难伏，变转不停。猿马虽止，心王不息。若以善伏师王，意马则不能变转。既停变转，乃结业不生。普济问言，以何善力，教示众生，悟解诸结？慈尊言，众生欲求悟解，於清净处，严洁家庭，随力丰俭，然香点灯，於我像前，礼诸化号，忏悔冤结，谛听思惟，勇猛精进，悟解诸结，免遭沈坠。乘此忏力，当降金刚百炼、玉液千和、太白流光、元黄散逸，洗涤淫邪，解冤除结，去烦去恼，安泰身心，善邪自会，恶亦相磨。四梵真人、十方化主，当使众生，悉令开悟。业业不起，善善自深，而得回生，何由不拔。又念众生，若能善解一结，即百结皆宽，即得上升清气，下降天符阿修猛将、铁额铜头护法神王、玉钩金锁，千结万恨，顿息心猿，似橘如珠，永停意结，心永无心，结永无结，冤憎解释，消网除罗。当愿一切众生，永悟真道，得以解脱。今日道场大众，人各运心，谛听在心，如经所言，众生处世，永执烦笼，解离无由，何所逃遁。礼斯忏法，顿悟萦缠，今可思惟，精进礼念。愿以善力，遍及有情，所受缠结，皆乘忏力，得悟无为，登至真道。忏主某又念人居浮世，日积恶气，身有三业，口多四过，业根相系，结聚难抛。今则澄炼身形，洗除尘染。今日伏为平安　追荐礼此忏文，五体投地，一心发念，稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玉虚明皇天尊。
　　志心敬礼，遍立功德天尊。
　　志心敬礼，遐宣道瘾天尊。
　　志心敬礼，功德严净天尊。
　　志心敬礼，慈悲说法天尊。
　　志心敬礼，太上教化天尊。
　　志心敬礼，难思圣德天尊。
　　志心敬礼，妙彩金容天尊。
　　志心敬礼，生成四气天尊。
　　志心敬礼，证果随愿天尊。
　　志心敬礼，开道往生天尊。
　　志心敬礼，万福堂天尊。
　　志心敬礼，高妙道天尊。
　　志心敬礼，行善慧天尊。
　　志心敬礼，感应天尊。
　　志心敬礼，上灵天尊。
　　志心敬礼，法海天尊。
　　志心敬礼，众妙天尊。
　　志心敬礼，功德智明天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，金轮真人。
　　志心敬礼，降魔真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，稽首投诚，仰愿上方无上灵宝天尊，诸尊诸圣、诸大化号、诸大应显、诸大神仙，诸大众圣，诸大童子，一切贤圣，遍十方际、尽玄虚界、一切真圣。愿以金刚力士，太和之水，令忏主某身中，积厌除解，清净心田。当愿拥滞消灭，荣卫流转，同心净心，善结更结，不生有念，无起烦劳。今日道场；清净为事，祖弥魂识、父母眷属，早离冤结，无使沈坠，二世存亡，齐登道果。一拜
　　起赞叹心品第四
　　今日道场大众，人各运心，仰对慈尊，劝诸众生，起诸赞叹。忏主某敛心长跪，谛听经言，人之受生，未有不从先业来者，故禀神挺质，各有因缘，罪福吉凶，悉从其业。所以夭促、贵贱、贫富、好恶、愚智，长短各各不同，皆悉前定。若人知造三业、十恶，罪咎深重，当自各悟求，哀礼忏法。无边心起无量意。凡遇善缘，须当赞叹。赞叹功德，不可思议。若见国王帝主、皇后嫔妃、诸王公主、卿相大臣，发大善心，皆须赞叹。愿福护邦家，永承帝业。若见造立宫殿，广建玄坛，当须赞叹，愿早成就，得以归依；若见国恩开度，男官女官道士，当须赞叹，愿得离苦，三世清净；若见装塑尊像，真应化身，当须赞叹，心起精虔，供养无息；若见抄写三洞大藏圣典，当须赞叹，愿得永劫流通，皆成化度；若见殿堂、楼阁、台榭，严丽华整，当须赞叹，愿普得归依，常获瞻敬；若见钟磬、铜铁道具，当须赞叹，愿得警戒群迷，声闻幽夜；若见讲说众经，敷扬妙义，当须赞叹，愿乘功德，解释狴牢；若见诵念经忏，受持供养，当须赞叹，克获道缘，坚固不退；若见行道歌赞，祈恩乞福，当须赞叹，愿福力普沾尘沙世界；若见男女烧香然灯，翘勤礼拜，当须赞叹，愿谐所告；若见烧香，当须赞叹，普愿香烟献诸真圣；若见然灯光明，照彻幽暗，当须赞叹，愿冤债永消，同等日月；若见持斋奉戒，供养真圣，当须赞叹，愿世间蠢动，一切含识，永入法门，不沈苦趣；若见布施人天，当须赞叹，愿福寿巍巍，禄财不竭；若见精进崇奉，念念至诚，当须赞叹，愿不生退转，常怀欢喜；若见勇猛崇敬，发大善心，当须赞叹，愿不值横魔，早得真道；若见居家常诵经忏，当须赞叹，愿一切天真尽得闻见；若见山栖学道、常住庵岩、守志安闲、不求名利，当须赞叹，愿先得道者，次第开度；若见男女端正，当须赞叹，普愿出家，绍隆正教；若见世间一切，诸善因缘，当须赞叹，愿人天获果，皆蒙利益。如是种种赞叹善力，劝发众生，成就道心，使入精进。当得九玄七祖、生身父母、伯叔兄弟、己身枝萝、一切眷属，爰从无始劫来，至于今劫，今世今生，今日积行所为，三业六根、五逆十恶重罪，悉得消灭。今日道场大众，如经所言，赞叹善力，不可思议。当须精进，广发赞叹，愿此功德，普及有情。忏主某伏为平安　追荐礼此忏文，五体投地，一心发念，稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玉虚明皇天尊。
　　志心敬礼，太玄都天尊。
　　志心敬礼，无量寿天尊。
　　志心敬礼，恒静嘿天尊。
　　志心敬礼，无碍辩天尊。
　　志心敬礼，不思议天尊。
　　志心敬礼，广化天尊。
　　志心敬礼，真慧天尊。
　　志心敬礼，开度天尊。
　　志心敬礼，相无穷天尊。
　　志心敬礼，演真虚天尊。
　　志心敬礼，妙法圣慧天尊。
　　志心敬礼，玄隐无为天尊。
　　志心敬礼，幽源不测天尊。
　　志心敬礼，妙乐普通天尊。
　　志心敬礼，大化玄明天尊。
　　志心敬礼，普照无为天尊。
　　志心敬礼，玄通万变天尊。
　　志心敬礼，随功度人天尊。
　　志心敬礼，八卦护身天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍过快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，等耀真人。
　　志心敬礼，轮转真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，归依仰愿上方无上灵宝天尊，诸尊诸圣、诸天神仙、诸大龙神土地、诸大真人、诸大真士，诸大童子，遍十方际、尽玄虚界、一切显化真圣。愿以大道力、无为力、功德力、难思力，当令忏主某爰从无量无始劫来，至于今劫，今生今日，九玄七祖、师尊父母、伯叔兄弟、己身眷属、存亡二世，或曾遇诸善缘，不起赞叹，所有罪业，仗今礼忏，愿得消灭。己身自今日去，若闻若见，种种善缘，欢喜踊跃，倍加赞叹，使勤修习，当愿成就，普度群生。愿我九祖先灵、经生父母、师尊法学、同房法属、同住法眷，至于伯叔兄弟、己身眷属，已过去者，不缠业障，永除烦恼。愿承忏力，遍及庄严，国界安宁，边陲肃静，乃至地狱、饿鬼、畜生，同赖玄恩，得达道岸。一拜
　　太上慈悲道场消灾九幽忏卷之九竟
　　太上慈悲道场消灾九幽忏卷之十
　　太极左仙公葛玄纂集
　　显功德感福报品第一
　　今日道场大众，人各运心，仰对慈尊说，显立功德，当感福报。忏主某端拱两手，长跪谛听经言。普济上问：慈尊所显诸功德法门，劝喻众生，教令修习。死以众生微弱，力不能及，未审所修，有何等级。
