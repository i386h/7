<!-- { "loadSidebar": true } -->
　　今日道场大众，人各运心，仰对慈尊，忏灭心火罪业。忏主某拱手顶礼，长跪谛听经言，一切众生，初分南北，渐认束西，爱好嫌粗，喜富瞋贱，信心所造，不度短长，贪利忘恩，隔亲怜外。见华饰，无足无厌；闻简实，如隙如雠。山比罪名，风如善果。又智见褊短，气格顽愚，恣纵而行，言执己是。贪婪无足，鄙恼何穷。见善如雠，闻恶即喜。积财巨万，犹说困穷。造业深多，常言公当。从初至末，岂觉岂知；累月逾年，不忏不悔。疑惑妄想，皆自心生；痴爱贪瞋，亦从心起。心生瞋喜，撙祖本切节无定。饮酒杀生，恣情欣悦。衣冠整束，罗绮充形，色想便生，家倾国丧。夸张少壮，强逞华严，不慕良朋，惟亲恶友。终朝耽惑，至暮荒迷。不识宗亲，不敬父母。一迷不返，如火烧山，风火炽盛，扑灭尤难。风生火上，意在人心。火旺风高，心寻意逐。痴愚凡质，执染为真。心想风生，浑成虚假。於是慈尊，重宣偈颂：
　　瞋想魔冤对，言语便差殊。意气不相和，颜色生瞋怒。瞪目斜眉视，犹同五色蛇。亡命即须臾，自萦地狱苦。劝众生改悔，不滞在狴牢。但发大道心，罪障尽消灭。
　　尔时，慈尊复语普济言，众生罪从心起，罪从心灭。但发一念，尽得消除。业之缠身，如绳系鸟，纵使游走东西南北，随绳长短近远而去，随处饮食，谓言为乐，不知有人收绳而取鸟。随绳至近，欲擒着始知惊怖。即入人手，生死由人。虽复悲鸣，匍匐叫唤，无奈何者，无救护者。人之造业，亦复如是。不摄六根，纵恣七识，作诸恶事，心不体了，系结成业，随业受身，无相业绳，结缚其心。纵生富贵，及以畜生、饿鬼、疾病恶道之中，种种变化，随处欢娱，谓以为乐，都不觉知。先所冤家债主，在於冥阳，寻业收取，非祸暗至。种种苦恼，不自觉悟。怨咎神明，信邪倒见，杀生祭祀，前殃见受，更造新冤。当此之时，无救护者，无奈何者。
　　今日道场大众，如经所述，大可思惟，当须怖畏。无相业绳，是乃不善。舍身受苦，皆由心造。若不忏悔，何以消除。又如形影，从无明生，从无明灭。当须惭愧，洗浣身心，至诚忏悔。忏主某无始无量劫来，舍身受身，至于今身，师尊师资，上下法属，父母兄弟，六亲眷属，为有心火，使作业缘，无量无边，不可胜记。今日伏为平安　追荐礼此忏文，五体投地，一心谛听，稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，好生度命天尊。
　　志心敬礼，普现道德天尊。
　　志心敬礼，慈周三界天尊。
　　志心敬礼，广化六道天尊。
　　志心敬礼，飞丹照极天尊。
　　志心敬礼，宝林元洞天尊。
　　志心敬礼，灵应无穷天尊。
　　志心敬礼，智力精进天尊。
　　志心敬礼，浮罗景天尊。
　　志心敬礼，慈济永劫天尊。
　　志心敬礼，智慧圆满天尊。
　　志心敬礼，永登晨天尊。
　　志心敬礼，光妙天尊。
　　志心敬礼，开明天尊。
　　志心敬礼，广济天尊。
　　志心敬礼，众妙天尊。
　　志心敬礼，太微天尊。
　　志心敬礼，妙解天尊。
　　志心敬礼，法海天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，妙行真人。
　　志心敬礼，妙相真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主某及以大众，仰愿东南方无上灵宝天尊，诸尊诸圣、诸大真人，诸大童子，遍十方际、尽玄虚界、过去未来、隐现一切尊圣以大道心，发无为力，令忏主某心火所生，所造诸业，仗今忏悔愿当消灭。自今日去，前咎忏毕，更不重造新愆。若见人发真正心，修诸善果，不以成与不成，备与不备回心发念，欢喜惭愧，明进其人，所愿善缘，度脱法界众生，及以我等，九祖七玄、四生六道，同得解脱，归依大道一拜
　　太上慈悲道场消灾九幽忏卷之二竟
　　太上慈悲道场消灾九幽忏卷之三
　　太极左仙公葛玄纂集
　　断烦恼品第一
　　今日道场大众，人各运心，仰对慈尊，忏断烦恼罪业。忏主某敛心长跪，谛听经言，一切众生，生从托荫父母胞胎，或长富，或少贫，或前贵，或后贱，或一恶，或百恶，或男，或女，不省轮回，莫分终始。为有烦恼，烦恼生於执见，执见生於颠倒，颠倒生於妄想，妄想生於疑惑，疑惑生於众苦，众苦生於诸业。诸业既造无常，逼迫不得自在。
　　慈尊语普济言，烦恼是众生受身，处在人世，不惟富贵贫贱，男女皆求衣食。须慕生缘，供给所须，支持日用，牵萦王法，拘辖尊卑，合会亲眷，分别恩爱，乃至老病死亡。或不终其寿，随业流转，三恶道中，渐远人天。不觉有无常苦。智明了故，体无想故，以智慧故，觉妄想故，辩疑惑故。不以为苦，任放纵性，恬愉安乐。随念生心，随心造业。执见为事，颠倒为非，对境妄想，慕求疑惑。纵恣六根，造洹沙数罪业；不慎三业，种无量亿地狱。皆因烦恼，执染身心。有身，则有烦恼；无身，则无烦恼。既有烦恼，当须修习。普济言：修习何善，得离烦恼？
　　慈尊言：消灭三业，立三善行：一心善行，二身善行，三口善行。且心善行者，一不贪爱，二不瞋怒，三不愚痴。清廉克己，少欲知足，制伏贪取，断除求利，慈忍恬柔，宽和容恕，挫解瞋恚，常无忿怒，观妙守静，达有通无，能於诸法，智慧明了，是名心善行。次以身善行者，一不杀害，二不窃盗，三不邪淫。仁慧博施，愍念群生，济生度死，谦卑退让，非义不取，舍身命财，无所吝惜，真正清洁，远离邪淫，不色不欲，心无放荡，是名身善行。所谓口善行者，一不娇妄，二不华绮，三不两舌，四不骂詈。发言信实，常无虚诳，所说真正，能无华饰，词旨中平，清直无二，能不彼此，背向两端，声气调和，柔软清润，巧说法相，吟咏洞章，是名口善行。三行既善，则无疑惑。既无疑惑，则无妄想。既无妄想，则无颠倒。既无颠倒，则无执见。既无执见，则无烦恼。既无烦恼，则无众苦。既无众苦，则无诸业。既无诸业，则为安乐，入无为道。於是，普济闻说三善行法。一切众生，皆得烦恼病愈，赞叹慈尊，当作是偈：
　　稽首圣中真法主，能说众生烦恼药。
　　众生心中无价宝，常被六贼来劫剥。
　　瞋恚怒箭钻射心，无明爱锁无关钥。
　　人我枷杻防禁身，六亲魔想专相掠。
　　今依三行善驱除，永劫应无四相着。
　　今日道场大众，及以忏主某闻此烦恼，大可思惟。无量劫来，悉见诸苦。是乐诸乐，是苦今生，不能觉悟，断除烦恼。后更复增，宿业相缠，住此幻世，不见大道，不悟真诠，烦恼祸殃，日生击缚。今遇慈尊经教，广说法门，显喻烦恼，提携愚暗。令一切有情，悉得开悟。忏主某自从无始劫来，至于今劫，今生今日，九祖七玄、存亡二世、一切眷属，但纵身三业、口四业、意十业，从无始无明，造三毒、四趣、五盖、六尘、七漏、八垢、九结、十缠，使不自在。烦恼但在牢笼，处於流浪。今日遇此忏法，如日处昼，如月当夜，如盲得明，如哑得语，如聋得聪，如罪得赦。伏为平安 追荐礼此忏文，五体投地，一心发念，稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玄真万福天尊。
　　志心敬礼，飞行世间天尊。
　　志心敬礼，元阳量化天尊。
　　志心敬礼，转我身天尊。
　　志心敬礼，镜心净天尊。
　　志心敬礼，高上妙天尊。
　　志心敬礼，常安静天尊。
　　志心敬礼，玄妙门天尊。
　　志心敬礼，常清净天尊。
　　志心敬礼，出生死天尊。
　　志心敬礼，大庄严天尊。
　　志心敬礼，观妙身天尊。
　　志心敬礼，常普覆天尊。
　　志心敬礼，高玄天尊。
　　志心敬礼，佑神天尊。
　　志心敬礼，转法天尊。
　　志心敬礼，真妙天尊。
　　志心敬礼，昌阳天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，左玄真人。
　　志心敬礼，右玄真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主，以及大众，仰愿南方无上灵宝天尊，诸尊诸圣、诸仙诸大真人，诸大天众、诸大童子，遍十方际、尽玄虚界、过去未来、隐现一切真圣。同垂善力，救护众生。令忏主某永断烦恼，使离尘染，为过去见在，作其善力，助彼三途，永离恶趣，及我等众，得生十方净乐国土。一切烦恼，结习罪因。乘此忏悔，咸得消灭。从今日去，行真相道，无生怠慢。愿得智慧方便善力，消诸灾难，保安国土，度脱六道幽显、四生九祖远魂、三代净识，同出牢笼，齐登道岸。一拜
　　净尘劳苦业品第二
