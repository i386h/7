<!-- { "loadSidebar": true } -->
　　元始无上第一尊，超踰三界无等伦。无数劫来积妙行，具足清净福惠因。烦恼结习皆已断，毕竟故业不造新。神通威力无所畏，洞达三世了俗真。圆备智慧诸功德，集此妙法以为身。处在地狱代众生，能受镬汤炉炭热。寒水冰泉体不伤，剑树刀山身岂裂。见他苦恼心悲哀，为他受苦意欢悦。是故致得妙报身，月涵沧海光澄彻。容受一切无障碍，生育万物不穷竭。游入三清法位中，心传慈化流无绝。我等称扬未足云，恩隆不尽浮生劫。
　　今日道场大众，人各运心。忏主某认四大虚假，三界浮华，寿限难定，体貌不坚，业累所萦，愆就是作。今日值此忏法，发愿殷懃，叩头郑重。灭三毒火，起百善心。伏为平安追荐礼此忏文，五体投地，一心谛听。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，好生度命天尊。
　　志心敬礼，大罗圆极天尊。
　　志心敬礼，宝光通照天尊。
　　志心敬礼，收魔灭恼天尊。
　　志心敬礼，常善护天尊。
　　志心敬礼，合道真天尊。
　　志心敬礼，爱行道天尊。
　　志心敬礼，太素身天尊。
　　志心敬礼，敕司命天尊。
　　志心敬礼，拔十苦天尊。
　　志心敬礼，慈悲爱天尊。
　　志心敬礼，观妙天尊。
　　志心敬礼，获庆天尊。
　　志心敬礼，三气天尊。
　　志心敬礼，万真天尊。
　　志心敬礼，玄元天尊。
　　志心敬礼，度难天尊。
　　志心敬礼，宝洞天尊。
　　志心敬礼，瑠璃天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，功德海天尊。
　　志心敬礼，无边际天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，妙行真人。
　　志心敬礼，广信真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主某及以大众，仰愿东南方无上灵宝天尊，诸尊诸圣，诸大真人，诸大童子，遍十方际、尽玄虚界，隐现一切真圣。垂广念心、慈悲心、度脱心、消灾心、集福心、救苦心，令忏主某所愿谐心，乘真圣果，拯拔有情，同登至道。一拜
　　忏妄想品第二
　　今日道场大众，人各运心，仰对慈尊，忏悔妄想罪业。忏主某敛心长跪，谛听经言。一切众生，自从诞育身形，染诸尘浊。眼观五色，鼻齅五香，舌尝五味，耳听五音，俱为冗杂。正声不辨，正色不视，意起粗凶，耽迷执滞，造众业端，皆从妄想。若男若女，一发念心，来向我前，忏悔种种罪业。先忏妄想，及以疑惑，次忏诸业。普济言，何为妄想？慈尊曰，众生妄想颠倒，皆从心起。强生分别，系念於身，触境生迷，举心皆妄。为是义故，智慧观身，骨肉肌肤、形体毛发、六根四大、五脏百神，谛想思惟，总无实处。共相假合，结聚成身。表裹寻求，我在何处。身既是假，心即成空。空假非真，悉为妄想。身为妄想，诸法皆然。彼我是非，爱僧取舍，色声香味，嫉妬悭贪，杀盗邪淫，绮言恶语，凡诸作业，泯尔皆除。内外清虚，自合真道。是诸众生，若於三宝前，行诸妄想。或於道场前，行诸妄想。或於经法前，行诸妄想。或於讲赞前，行诸妄想。或於天地虚空前，行诸妄想。或於日月星辰前，行诸妄想。或於诸圣诸尊真像前，行诸妄想。或於国王帝主前，行诸妄想。或於文武官属前，行诸妄想。或於出家法身前，行诸妄想。或於父母、伯叔、兄弟、枝萝眷属前，行诸妄想。或於师尊法属前，行诸妄想。或於贤良智慧前，行诸妄想。或於灵坛圣迹前，行诸妄想。如是诸妄想，或已行，或未行，心意才生，便受重罪。心生妄想，罪业身当，见在家门。足诸魔难，六疾缠染，作不遂心，困苦相加，祸及七玄，咎累世世。己身不闿正法，不了真理，死入火翳地狱。受诸罪考，当生非男非女之身。若不忏悔，永劫沈坠。於是慈尊，而说偈言：
　　生前心妄想，欺弄於一切。死入火翳狱，形容尽焦烂。后生非男身，丑陋得人恶。见世作愚痴，不闻真理法。
　　今日道场大众，及以忏主某无量劫来，至于今生今日，师尊、同学、门徒、父母、兄弟、己身骨肉，有诸妄想，未曾忏悔。今日伏为平安　追荐礼此忏文，五体投地。一心谛听，稽首慈尊，敬礼真圣
　　志心敬礼，玉清降福天尊。
　　志心敬礼，寻声救苦天尊。
　　志心敬礼，好生度命天尊。
　　志心敬礼，无量智慧天尊。
　　志心敬礼，神力无碍天尊。
　　志心敬礼，智光胜天尊。
　　志心敬礼，皆受记天尊。
　　志心敬礼，尘沙妙天尊。
　　志心敬礼，真圣智天尊。
　　志心敬礼，威光天尊。
　　志心敬礼，化气天尊。
　　志心敬礼，胜相天尊。
　　志心敬礼，真游天尊。
　　志心敬礼，常观天尊。
　　志心敬礼，八极天尊。
　　志心敬礼，真圣天尊。
　　志心敬礼，真化天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，普慈护国天尊。
　　志心敬礼．无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，法解真人。
　　志心敬礼，太极真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主某及以大众，仰愿东南方无上灵宝天尊，诸尊诸圣、诸大真人，诸大童子，遍十方际、尽玄虚界、过去未来、隐现一切真圣。以大道心、真圣心、无量心、无碍意、难思意、功德力，令忏主某无始已来，舍生受生，至于今生今日、九祖七代、己身眷属、存亡二世，所有妄想，颠倒业因，承此忏悔，愿获消灭。从今已去，愿证真圣心，行无为道。恶想恶业，永不造作。更愿圣力道力，令种种众生，悉入截听，得受安乐，归悟大道。一拜
　　除疑惑品第三
　　今日道场大众，人各运心，仰对慈尊，忏除疑惑罪业。忏主某至心敛念，谛听经言，念以众生，身虽浮假，块尔有形，痛痒疼酸，饥寒暑湿，内动外触，念念相侵。心不调和，忧恼俱至。如何观想，顿得除灭。
　　慈尊言且疑惑，虚妄为以。一切有形，皆悉浮假，念念无常。众生执着，妄见为有。若知身不有，诸苦皆无。但自忘身，众惑皆灭，云何重有痛痒疼酸。普济复言，众生疑惑，执系已深，顿遣忘身，实不可得。云何方便，渐示因缘。
　　慈尊言当须定志，智慧观身，谛听思惟，总无所实，更起疑惑，是致沈沦，此诸众生，业行不纯，受报殊别。如形散影，似响应声。贵贱善恶，须显参差。既有参差，而不了其本性。见长生者，不知从精进奉戒中来。见短寿者，不知从屠杀中来。见富贵者，不知从济贫拔苦中来。见贫困者，不知从贪盗不足中来。只知见长生者，我欲长生；只知见富贵者，我欲富贵。如此慕欲，谁无念想。不知往业宿因，生来以定。是谓疑惑，是诸众生。凡见经忏，不能转读，不能深信，故生轻毁。见三界外，不信是乐；见三界内，不知是苦。三界外者，无为自在，天堂快乐，天衣天食，长生旷劫，却言是苦。三界内者，日月相催，寒暑推迁，四百四病，官法牢狱，刀兵水火，生老病死，却言是乐。性识不同，致生疑惑。见人长斋蔬素，不言华饰，草衣木食，形如枯木，心若寒灰，不知有超升解脱，惟欲自求荼毒。见人持奉戒法，诵经行道，翘勤不退，愿国安宁，愿身解脱，唯言无端，故自求苦。见人丽质，强生毁想。见人抄写经像，不生信心，却乃斜眉角眼，共相毁说。种种自不能行，皆生疑惑。对三圣前，起诸疑惑；对道场前，起诸疑惑；对经法前，起诸疑惑；对真像前，起诸疑惑。是诸众生，终日使役身心，动思动念，发心发想，生诸疑惑，何时暂息，不知推寻真理，灭诸疑惑，但纵业根，妄生犹豫。能知识者，魔惑自灭；不知识者，疑想转加。如此人等，死入风雷地狱，受报不同。慈尊发念，重说是偈：
　　生世心疑惑，死入风雷狱。手足寸寸断，日夜常悲泣。剑树历刀山，楚痛彻心骨。转生禽兽身，受报无期出。
　　今日道场大众，若乃犹豫疑惑，今生不断，后更复增，是由积善，故得无罪。汝今未免生死，轮回往返。若受此报，悔将何及。今遇道场忏法，洗涤前愆；归依恳切。忏主某乃知人命，生身无定。一世须臾，百年几日。自从无量劫来，舍生受生，至于今生今日，纵恣六情，起诸疑惑，师资同学，及以所生父母、伯叔、兄弟及诸眷属，有诸疑妄罪业，未曾觉悟。今日伏为平安　追荐礼此忏文，五体投地，一心谛听，稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，好生度命天尊。
　　志心敬礼，金简法藏天尊。
　　志心敬礼，明珠洞启天尊。
　　志心敬礼，元皇广化天尊。
　　志心敬礼，太一法天尊。
　　志心敬礼，金紫极天尊。
　　志心敬礼，真妙相天尊。
　　志心敬礼，无量寿天尊。
　　志心敬礼，大品量天尊。
　　志心敬礼，道德普天尊。
　　志心敬礼，太真王天尊。
　　志心敬礼，景曜天尊。
　　志心敬礼，应真天尊。
　　志心敬礼，玄应天尊。
　　志心敬礼，素真天尊。
　　志心敬礼，延生天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，大隐真人。
　　志心敬礼，救脱真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主某及以大众，仰愿东南方无上灵宝天尊，诸尊诸圣、诸大真人，诸大童子、遍十方际、尽玄虚界、过去未来、隐现一切真圣，行摄念法。令忏主某无量劫来，舍生受生，至于今生今日，九祖七玄、存亡二世眷属，起诸疑惑，受斯礼忏，愿当解脱，入归信门。惟行秉志，以趋向为心，见内外法，修善作福，抄经供像，不起疑惑，及生障难。见男女端正，及以世间种种善事，永誓恭敬，随顺欢喜，使进其人，愿得善果，普及一切，四生六道，同得超升，证无上道。一拜
　　灭心火品第四
