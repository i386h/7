<!-- { "loadSidebar": true } -->
太上慈悲道场消灾九幽忏
　　经名：太上慈悲道场消灾九幽忏。十卷。原题汉葛玄慕集。底本出处：《正统道藏》洞玄部威仪类。
　　太上慈悲道场消灾九幽忏序
　　三洞法师玄静先生李含光撰
　　原夫赤明始开，云篆肇形於霄极；炎汉后启，灵文渐布於人间。西蜀则金阙遗科，东吴则太极传教。繇是大有秘笈、洞真琼章，张徐显之於前，陶陆敷之於后。师资继踵，代生其人矣。
　　《太上慈悲道场消灾九幽忏》者，始自太极左仙公葛玄於后汉桓帝时，居天台上虞山隐身修行，感太极真人徐来勒下降于仙公之室，以灵宝天书、玉字洞真、洞玄洞神、三十六部宝经授之於仙公焉。仙公在山，精思静念，数十年间，通神感圣。山精木鬼，卫护稽首。沈魂逝魄，悉得超生。自谓大乘奥旨，可以开导众生，拯济沈溺。遂於三洞品内，撮其枢要，纂集忏文，使令当世群生，悉闻悉见。将来多士易悟易行，至於无间。酆都阿鼻寒夜，三途五苦，八难九幽，沈滞苦魂，不遭幽闭。乃及见存过去未来，所犯新罪宿愆，冤结灾难，普得法润，俱会正真，因而流传。当尔之后，趋恶缘者，百不二三；悟善因者，十有八九。是故仙班之业爰备，化导之功既盈。故立斯文，标于卷首云耳。
　　太上慈悲道场消灾九幽忏卷之一
　　太极左仙公葛玄纂集
　　元始、玉皇上圣，应物流形，随方立教，教非经宝，莫启尘迷。口吐琼文，演兹灵秘，还淳返素，要此凭心，就学有方，见於斯矣。《生神章》经言：元始天尊以龙汉劫，说洞真经一十二部：一曰太上，二曰妙林，三曰太清，四曰彻视，五曰上清，六曰开化，七曰元阳，八曰妙真，九曰开山，十曰十仙，十一曰玉林，十二曰黄老。此经蕴在大洞玉清境藏中。至赤明劫，说洞玄经一十二部：一曰灵和，二曰灵宝，三曰通神，四曰无量，五曰集仙，六曰内秘，七曰至真，八曰集善，九曰练精，十曰生死，十一曰宫图，十二曰销魔。此经蕴在大洞上清境藏中。至开皇劫，说洞神经一十二部：一曰太真，二曰至德，三曰黄庭，四曰练气，五曰道德，六曰元神，七曰大劫，八曰内简，九曰神祝，十曰三皇，十一曰按魔，十二曰小劫。此经蕴在大洞太清境藏中。如是三洞真经三十六部，列于金格，七圣垂范，明乎王篇。万劫一开，法随人出。三洞者，可总为一乘。故正一云：三洞虽三，兼而该之，一乘之道。太玄为大乘，太平为中乘，太清为小乘。正一通於三乘。约位明者，三洞主於三清。太玄主上之三宫，太平主中之三宫，太清主下之三宫。此三洞真经，备明奥典，随方教化，开度人天，接引群生。处於人世，行有高下，法有浅深，能使六道归真，三乘体悟。我今念将来之世，升沈六道，幽显四生，寒夜九幽，罗酆五苦，沈滞魂爽，受诸报对，当生受苦，不脱冤魔。纂于三洞真经，集演慈悲道场，消灾九幽忏法，一部十卷，立义成篇。考究幽玄义周，存殁若人，礼拜尊圣，忏悔冤愆，即得离三恶道中，得转九清境内，惭悟无为，归依大道。太玄经云，昔青童君告言，人为道亦苦，不为道亦苦。且唯世人自生至老，至病护身，至死其苦，无量心恼积罪，至死方绝。祝多不终其寿。为道亦苦者，清净存真，守玄思灵，寻师奉法，勤心不惰，用志坚恪，亦苦之志。视诸侯之位，如过客；视金帛之宝，如砾石；视执素之贵，如絺绤。可谓能问其道。西城君告言，人死堕三恶道，得为人难。既得为人，去女为男难。既得为男，情体完具难。既得完具，生于中国难。既生中国，值有道君王父母难。既生值有道君王父母，生世学道有慈仁善心难。既有慈仁善心，信道德长生难。且夫三恶道者，地狱、饿鬼、畜生，难转人身，乃为鸟兽虫畜之类。若欲求免，以何善力？天尊言，若欲求免三恶道者，但当於我应化真圣像前，先广发志愿，次除三业六根，后归依三宝，然后回向庄严，叙问忏悔，即证人神，会天仙道。
　　广发志愿品第一
　　今日道场大众，及以忏主某，惟念此生，得受人身，处於浮世，获亲真教，瞻礼圣容，稽首归依，发大志愿，一愿我今等众，从今月去，立种种善行，化六道四生，齐同解脱，永离世问秽杂境土。二愿世世生生，得出家，舍俗恩爱，随缘告乞，广建福田，常行慈忍，永离人我。三愿常逢胜友，引接开示。四愿值明师资，受无上道。五愿闻正法，如说奉行。六愿见天尊，亲承圣旨。七愿度一切，后己先人。八愿以法音，广宣愚昧。九愿诸众生，皆发道意，信礼经像，修盖灵观，香华灯烛，随力供养。十愿我心坚固不退，以此善力，愿魔鬼摧伏，国界清宁。未闻者闻，未见者见。乐小乘者，愿不疑中乘。入中乘者，愿不疑大乘。已入大乘者，愿一切众生悉闻智慧。未省悟者，愿当觉悟。已省悟者，愿当增长。已增长者，愿为人耳目，为人道师，为人父母，为人兄友，同会道场，共为法侣。又愿诸众生於经法前、尊长前，所生身处，及他身处，至内外法，不起犯心、慢心、恚心、嫉心、悭心。又愿诸众生，凡所修福，不独为己身，普及一切。若见孤独幽系疾病，起救心、济心、道心、真心。又愿隐现真圣，同垂覆护，共以拯拔。令忏主某及我等众，成就广愿，心同真圣，力愿三世父母、六亲眷属、见在世者，悉同安乐。已过去者，不生恶道；未来世者，不结重罪。悉同今日起如斯愿果。一拜
　　除三业六根品第二
　　今日道场大众，人各运心，及以忏主某今生过去，未闻正法，多起邪心，识性荒迷，不求至理。《业报经》言，一切有形，皆悉浮假。念念灭坏，曾不暂停，苦恼轮回，不省不悟，三途往返，万劫辛酸，受身生身，烦恼缠缚，皆由三业。为有六根，一眼根，二耳根，三鼻根，四舌根，五身根，六意根。所谓诸根能生诸业，故曰六根犹如草木，生诸华实，展转相生。故有六情、六欲、六染、六入、六贼、六尘、六识，而色声香味触法，本来空寂，不动身心。众生执系，妄怀取舍，念念驰竞，烦恼缠身，以是因缘，流浪生死。若能清净智慧，审自思惟。於我像前，悟此六根，则诸根皆尽。三业者，一身业，二心业，三口业。我今等众及以忏主某，但纵三业，及以六根，无量劫来，未曾觉悟。特於今日真圣像前，起智慧心，发觉悟意，盟誓除灭。
　　先当忏身业罪者，身则生来，杀盗淫纵，贪求细滑。忏主某誓从今去，不行杀盗，及贪细滑，不起淫纵，求离爱缠。愿遇经法，及对像前，香汤沐浴，洁整形神，念道思真，扣鸣法鼓，存想三宝，回忏有情，永求清净果。一拜
　　次当忏心业罪者，心则生来，贪瞋痴爱，驰骋杂想。忏主某誓从今去，不起贪瞋，不生痴爱，不思邪僻，常慕正真。愿遇经法，注念专志，如对三宝，普使归依，得入无为果。一拜
　　次当忏口业罪者，口则生来，绮言妄语，恶口是非。忏主某誓从今去，不恣两舌，生念存心，常怀清净，永断是非。愿遇经法，及对圣像前，精专转念，普使闻知，长证仙圣果。一拜
　　次当忏眼根罪者，眼则生来虚假，实非真正，恣眼生缘，妄视色境。忏主某誓从今去，不恣两眼生缘，贪求色想。真正观视，见相皆空，求尽难思果。一拜
　　次当忏耳根罪者，耳则生来闻於五音，清浊智辩。忏主某誓从今去，不恣两耳闻声，役乱身心，萦缠烦恼。愿证寂静果。一拜
　　次当忏鼻根罪者，鼻则生来觉於香臭，通达气息。忏主某誓从今去，不恣两鼻闻香，分别熏秽，混杂元气，冲触灵台。当证玄虚果。一拜
　　次当忏舌根罪者，舌则生来贪於五味，无足无厌，言是说非，谗忠佞善。忏主某誓从今去，不恣於舌，了尝滋味，斗谍口舌，及起播扬。得证正真果。一拜
　　次当忏身根罪者，身则生来只欲贪欢，殁后孰知受苦。忏主某誓从今去，不恣身缘贪慕邪淫，及纵欢娱，常求退身度人。归证大道果。一拜
　　次当忏意根罪者，意则生来无定坚固，变易难量，犹如猿马，喻若火风。忏主某誓从今去，不恣意根，终始一定，动息不乱。入证自然果。一拜
　　今日道场大众，人各运心，及以忏主某所忏如上三业六根罪业，上愿十方无上灵宝天尊、诸尊诸圣、诸真诸仙，已得道大圣众，十方隐现一切尊圣,发护念心，扩慈悲意。当令忏主某旷劫以来，至于今日，所有罪业，愿从一发念心，尽皆消灭。乃至生身父母、受度师尊、亿曾万祖、兄弟六亲、姻萝眷属，见在今世，及未来世，承斯忏梅，悉使荡除。已过去者，不沦恶道，及处幽阴，速证往生长乐国土。一拜
　　归依三宝品第三
　　今日道场大众，人各运心，及以忏主某，曾闻大藏经言，一切众生，生身天地，不知覆焘。虽禀大道，罔知寔本。乃背明向暗，逐末弃元，返正归邪，疏真就伪，三光秽犯，十恶长为，不生惭愧，常萌虿心。且夫修善建福者，必先归依三宝。故经言，若不归依三宝，是故善法无可依凭。三宝者，道宝、经宝、师宝。趣向不同，果因各异。道宝者，三界十方，分形万化。或为国主，或作帝师，立以天地，覆育生灵，释赦罪源，消荡灾难，乘龙现相，驾辇腾空，自在无为，故尊道宝。经宝者，华台紫字，骞树玄文，天上人间，仙官秘藏，苍龙宝轴，白凤琼函，四品五千，玉编金简，玄空之案，霜罗之巾，究竟大乘，故尊经宝。师宝者，未明法则，那别根由，欲度爱河，达于道岸，若无阶梯，及以舟楫，不得师资，如何证果，成就戒品。立此法身，故尊师宝。今日道场大众，及以忏主某，伏为平安　追荐，对真对像，忏罪忏愆，稽首投诚，归依敬礼。
　　稽首归依，十方一切道宝。一拜
　　稽首归依，十方一切经宝。一拜
　　稽首归依，十方一切师宝。一拜
　　今日道场施主，及以大众，仰愿十方无上一切正真三宝。伏愿慈悲普降，妙感随机。忏主某伏为平安　追荐，依凭三宝，虔奉至真。伏愿玄光慧力，常度四生，稳泛慈舟，永应三界。当使人神悦意，幽显荷恩。闻见者，愿入法缘礼敬者，悉令悟道。一拜
　　回向庄严品第四
