<!-- { "loadSidebar": true } -->
　　慈尊言，夫若形直，其影必正；形若不直，其影必斜。声若清楚，其响必净；声若不清，其音必浊。孝与不孝，其义如是。若孝若悌，一家之中，老少安乐，天下钦敬，神明守护，子孙相承，孝慈不断。招感孝顺，以为珍宝。若乃不孝，世世相续，一门之内，总是冤家。虽言父母，如同雠隙，招忤逆者，以作其儿。父母兄弟，各财异食，同园别菜，共田分谷，隐藏珍馔，吃食如偷，虽是人形，不如禽兽，神明不佑，一生所为，诸不吉利，死入地狱，受一切苦，万劫方生，受百劳鸟，生子欲飞，须共食母。方离巢穴，后生人中。聚集忤逆，却为父子，更相残害，递互相嫌，天下苦痛，莫过於此。且非父不生，非母不养，是以天地覆育，寄托母身，二气相凝，怀娠十月，萦妊抱重，坐卧失常，岁满月充，诞育之候，其母恐怖，性命辍然，恻怛心神，忧丧俄顷，产孕之日，内触外触，痛苦交切，失声号叫，受大苦恼，匍匐战惧，骇愕惊嗟。及至生已，母乃喜不自胜，安藏被帛，侧身三月，常畏邪魔。饥时须饭，非母不哺。渴时须饮，非母不乳。计饮母乳，八斛四升，千日提携，洗浣尘垢，推乾就湿，咽苦吐甘。非父不亲，非母不养。昔开皇劫中，见一众生，有父母年老，气力衰微，其子终朝至暮，不去省问。父母独守空房，犹如外客，少衣少食，饥冻切身，手脚跰，耳聋目暗，单床薄席，度日如年，身极尪赢，多饶蚁虱，蚊噆体，通夕不寐，长吟叹息。见子不孝，遂以拄杖巡唤，低头下气，欲伸所欠，未尽前言。其儿兴声瞋目，骂詈父母。回头却退，扶壁而归，槌胸自悲，流恸目肿，连声唱苦，不如早亡。母告兄言，汝初小时，非吾不育，饮喂遮蔽，非吾不养，怀汝十月，如携重担，气息奔喘，剧於驰走。或时寒热，坐卧不安，腹皮拆裂，心胸填满，发落消瘦，不能饮食。当生产时，逆前一月，常怀忧怖，恐不相离。当产之日，命如风烛，四肢百脉，或如刀刺，五脏六腑，热如火炙。既得降诞，喜惧交集，诸苦诸痛，更不能述。三年携抱，日夜不离，坐卧不净，眠食失时，视儿气色，将息饥饱。忽有疾病，父母心痛，闻子忍苦，母不过食，心口乾燥，万种求福，黄金白银，衣服玩具，心愿子安，无所吝惜。念汝小时，东西随我，不离寸步，食亦随我，眠亦随我。一日无我，终日不食；一夜无我，啼哭不眠。如何长大，忽成怨对。今虽有汝，不如本无。愿我早亡，与汝相离。於是其儿果受忤逆不孝重罪，死入北方酆都地狱，受诸痛苦，备历辛酸，万死万生，不可具述。於是慈尊为诸未悟，而说偈曰：
　　善善自会善，恶恶归恶根。生前不慈孝，死后永沉沦。备历诸众苦，往返十八门。非吾三赦日，超生永不闻。受身百劳鸟，骨肉被子分。报足归人道，复会子兼孙。
　　今日道场大众，闻是经言，大须觉悟。自以前世今生，或有忤逆罪业，将来之日，恐受此报。当宜精进，发念忏悔，惟愿受报，一切众生，同得解脱。忏主某伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玄上玉宸天尊。
　　志心敬礼，世间救度天尊。
　　志心敬礼，梵气真光天尊。
　　志心敬礼，妙音自在天尊。
　　志心敬礼，自在法胜天尊。
　　志心敬礼，玄都万寿天尊。
　　志心敬礼，长乐天王天尊。
　　志心敬礼，最胜救拔天尊。
　　志心敬礼，常增上善天尊。
　　志心敬礼，凝彩金华天尊。
　　志心敬礼，紫清度魂天尊。
　　志心敬礼，妙法方便天尊。
　　志心敬礼，生成万有天尊。
　　志心敬礼，琼润法海天尊。
　　志心敬礼，显化应会天尊。
　　志心敬礼，冲和含生天尊。
　　志心敬礼，证果圆明天尊。
　　志心敬礼、大罗金身天尊。
　　志心敬礼，大道意天尊。
　　志心敬礼，修妙行天尊。
　　志心敬礼，湛常寂天尊。
　　志心敬礼，大威德天尊。
　　志心敬礼，普光妙天尊。
　　志心敬礼，常感应天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，东华真人。
　　志心敬礼，五帝真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主，及以大众，仰愿北方无上灵宝天尊，诸尊诸圣、诸大真人、诸大神仙，诸大童子，遍十方际、尽玄虚界、隐现一切真圣。以丹华水，洗涤忏主某三世眷属，从无量劫来，至于今日，或有忤逆不孝罪业，曾作未受，藉今忏悔，愿得消灭，不受报对。从今已去，生生世世，重父母如天地帝王，畏父母如星辰日月，於国尽忠，於家尽孝，及以若人非人，尽遵慈顺，觉悟前愆，早悟大道。一拜
　　誓报慈恩品第二
　　今日道场大众，人各运心，归依慈尊，说报慈恩因果。忏主某敛心长跪，谛听经言，一切众生，轮回生死，展转幽冥，我今放大光明，彻照五方十地。受苦众生，悉皆超度，惟有忤逆，不得升达。当知父母，恩义深重。昊天罔极，量以粉骨劘身，报不能尽。若人能行笃志，外存孝养，内蕴弘慈，非但生身，一切众生，皆我父母。一切众生，皆我兄弟。一切众生，皆我姊妹。一切众生，皆我骨肉。一切众生，皆我男女。一切众生，皆我养育。一切众生，皆我爱护。莫伤他命，莫食彼肉。或过去世，或未来世，或见在世，一切众生，想如眷属，种种方便，名曰报恩。若有男女等，所欲造诸功德，报谢天地、国王、师尊、生身父母恩育，皆有次第。一为天地，一为帝王，一为师尊，一为生身父母，一为大地众生，一为己身一切眷属。但世间男女，初出父母胞胎，经至一岁、十岁、百岁、百二十岁，必欲预修。还从首七，周而复始，及至远年，所造功德，还依次第。第一造像，二造经，三造长旛四十九尺、设法身四十九人、斋食，建立道场，命经请像。法师法式然灯四十九卮，任力更多。又以灯如车轮，三日三夜，或七日七夜，或四十九昼夜，奉为国王、帝主、师尊、法属父母、兄弟、己身一切眷属，披心至念，礼吾应号，忏悔己身，祈乞恩福，报答慈恩，尽心供养，称扬赞叹。所有罪业，一忏悔后，改往重修，精进斋戒，回心慈善，施及福田，贫穷下贱，五不具足，病人孤老，囚徒饿鬼，一切众生。不仁之者，劝归善因。他方远客，有急投人，而为济度，救其厄难，施与衣食，悉令具足，重更发愿，慈孝尊亲，富为绘像抄经，救拔三涂五苦，沉滞苦爽，随愿往生，名报慈恩。若有男子女人，积行以来，或曾诽谤三宝，不忠不孝，帝主人王，师尊父母，曾作五逆，深重罪业，终身之日，虑入地狱，恐受诸苦，但为帝主、人王、师尊、父母，发念发愿，书写经忏，一句一偈，礼我应号，一位两位，已至多数。己身命终之日，不入地狱，受前苦报。径适天堂，受诸快乐。若男若女，能为帝主、人王、师尊、父母、己身眷属，於三元八节，或於家舍，或诣灵坛，礼我圣号，忏罪禳愆，设大庆斋市，办名香缘山，摘果、采药、献花，造诸净供，宿夜翘勤，请福祈恩，保安家国，拔度大地，含识众生，不以己身十恶作逆，至於九祖父母，已受未受，有诸罪业，悉得消灭。若於是日，开讲经义，劝诱愚暗，发忠孝心，发救度心，修此功德，最当第一。於是慈尊为诸未悟，而说偈曰：
　　一切世间人，孝道宜修身。畏爱於天地，当如父母身。毕竟成道果，妙行随日新。吾今演妙法，救度诸沉沦。转转相报对，昼夜推劫轮。设此大法桥，度尔爱河津。妙哉三洞经，超凌有缘人。
　　今日道场忏主某及以大众，如经所说，报恩种种因缘，皆生省悟，察以报恩，誓不忤逆。今日伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，玄上玉宸天尊。
　　志心敬礼，宝相庄严天尊。
　　志心敬礼，一切智王天尊。
　　志心敬礼，太清灵变天尊。
　　志心敬礼，梵行正观天尊。
　　志心敬礼，九幽说法天尊。
　　志心敬礼，光显神功天尊。
　　志心敬礼，随方演化天尊。
　　志心敬礼，金姿妙彩天尊。
　　志心敬礼，空寂正观天尊。
　　志心敬礼，化缘三界天尊。
　　志心敬礼，应名百亿天尊。
　　志心敬礼，应愿救拔天尊。
　　志心敬礼，宝质法海天尊。
　　志心敬礼，救生紫宸天尊。
　　志心敬礼，运明高行天尊。
　　志心敬礼，被物无限天尊。
　　志心敬礼，胜妙上天尊。
　　志心敬礼，宝严天尊。
　　志心敬礼，海藏天尊。
　　志心敬礼，善应天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，无边际天尊。
　　志心敬礼，功德海天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，妙觉真人。
　　志心敬礼，慈慧真人。
　　志心敬礼，大慈救苦真人。
　　志心敬礼，大悲拔罪真人。
　　今日道场施主，及以大众，仰愿北方无上灵宝天尊，诸尊诸圣、诸大真人、诸大天仙、诸大地仙，诸大救苦童子，遍十方际、尽玄虚界、应号隐现一切真圣。以瑶池水洒洗身心，以无碍力，令忏主某发心归向，一切种种善缘，当使获福无量，所愿谐心，无所不遂。自从今去，誓愿随力，报答慈恩，惟愿累劫怨对，轻重罪业，及以师尊父母、伯叔兄弟、己身眷属，三世姻萝，已过去世，超生解脱，见在世者，立功报德。惟愿忏力，是女是男，一切众生，同体玄风，归依大道。一拜
　　释余累品第三
