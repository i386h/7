<!-- { "loadSidebar": true } -->
太上灵宝元阳妙经
　　经名：太上灵宝元阳妙经。简称《元阳经》。撰人不详，约出於南北期。原本卷数不详。现存十卷（第十卷复原缺）。底本出处：《正统道藏》洞玄部本文类。
　　太上灵宝元阳妙经
　　目　录
　　卷一　圣行品上
　　卷二　圣行品下
　　卷三　慈行品
　　卷四　问行品
　　卷五　观行品上
　　卷六　观行品中
　　卷七　观行品下
　　卷八　德行品
　　卷九　德行高贵品
　　卷十　升大罗品
　　太上灵宝元阳妙经卷一
　　圣行品上
　　尔时，元阳真人光妙音，闻天尊在玄都宝殿、紫微上宫、妙乐国土、元阳世界，与诸天大圣，飞天神王演说大乘经教，为诸神仙眷属开阐玄义，微妙经典，神通变现，不可思议。妙音既闻斯事，心生欢悦，即率门徒弟子八万四千人：我今闻有圣尊，威德堂堂，不可譬喻，汝等可办名香贵宝、幡盖舆辇，音声伎乐，供养之具，克明日中寻访明师。尔时弟子既闻斯语已，各各惊疑，叹未曾有，即办行装，珊瑚琥珀，明珠宝幢，香华馥郁，尽世珍奇。侍从徒众，乘云驾龙，浮空而去。既到天尊之所，妙音眷属，心怀战惧，动止不宁。时众之中，有一真人名曰贤智，高声唱言：我今弟子，整顿衣冠，明洁视听，以百和名香，立空之案，幡幢宝盖，音声伎乐，备卫左右，罗列虚空。贤智身被正被，手执香炉，低眉敛膝，下气和声，叩头稽首，前进作礼，谘审灵颜，问讯尊体，开扬法教，德无损和。贤智宿因，有幸过忝上真，轮转因缘，遭遇道运，慈愍之欢，实为无量，然犹宿滞，尚有深疑，沉迷既久，无缘晓悟。今闻天尊发大鸿恩，开慈愍路，为诸百姓子男、凡夫众生作大舟航，作大梯磴，作大明师，作大道主。贤智敢藉威光，凭斯妙力，辄有谘问心所疑滞，伏愿大师怜愍凡愚，降垂辩答。
　　天尊默然良久，五色开颜，三光朗曜，七十二相，八十种好，徧明十方恒河世界，发大法音，喧动国土。善哉善哉！子之所问，要乎深矣，随汝所问，当为解析。贤智上白天尊言：既蒙开示，晓悟众生，未审修何行愿，可登道果？
　　天尊答曰：若修自然妙道，当须除身六种弊行。贤智真人白言：以何因缘，名为六种弊行？天尊答言：一者悭贪，二者破戒，三者嗔恚，四者懈怠，五者散乱，六者愚痴。真人修自然道者，当须除此六种弊行，真道可获。复次五种观身。何等为五？一者观身不浄，二者观身苦恼，三者观身无常，四者观诸法无我，五者观身空寂，一无所有。善男子，真人道士常当修习是五种观行。复有一行，是天尊所谓《元阳上品妙经》。云何真人所修圣行？真人道士若从天尊得闻如是大圣经已，心生敬信，敬信法已，应行如是思惟：有无上道，有大正法，有元阳经典。我今思惟，常为爱乐，求至要故，舍离所爱妻子、父母、兄弟六亲眷属，所居住宅、金银珍宝、僮仆奴婢之属。复作是念：居家迫迮，犹如系缚，一切罪根，由之而生。出家闲静，犹如虚空，一切善因，缘之利益。若在居家，不得读诵元阳经典，修於智惠，我今应当舍离恩爱，出家学道。复作是念：我今定当割爱，修学无上正真自然之果。真人道士如是欲出家时，有诸天魔鬼生於挠恼，即当与我兴大斗争。善男子，如是真人，云何复与人斗争？尔时真人道士即至元阳宫中，若见天尊及诸弟子，威仪具足，诸根清净，其心和软，寂静无为，即至其所而求出家，弃舍俗衣，着於法服。既出家已，奉持法戒，威仪不缺，举止安详，不犯愆过，乃至小罪，心不敢作，护持法戒，犹如赤子。譬如有人带持浮瓠欲济巨海，尔时海中有一海神，即从此人乞取浮瓠。其人闻已，即作念言，我今乞汝，必定沉溺。答言海神：汝宁杀我，浮瓠必不可得。海神复言：若不全与我者，可乞一半。是人犹故不肯与之。海神复言：汝若不能与我半者，可三分之一。其人又复不肯。海神又言：汝可与我如手许大。其人又复不许。海神又言：我今饥寒困苦，愿当济我如丝毫许。又复不肯，复言：汝今所索，计自不多，然我今日方涉海水，不知边际，去岸远近，云何与汝？我今何缘，出海之难，脱丧身命，悔将何及？善男子，真人道士守持法戒，亦复如是，如彼涉海，爱惜浮瓠。真人如是守持法戒，时常有烦恼诸恶海神语其人曰：汝当信我，终不欺诳，但破五禁护持法戒，以是因缘，令汝安稳，得入元阳仙品。尔时应作是言：我今宁持如是禁戒堕玄沙地狱，终不毁戒犯法而生天上。烦恼海神复作是言：汝若不能破五禁法者，可食人肉，以是因缘，令汝安稳，得入元阳仙品。真人亦不复从其语。海神又言：汝若不能食人肉者，亦可犯偷劫罪，以是因缘，令汝安稳，得入元阳仙品。真人尔时亦复不从。海神复言：汝若不能犯偷劫罪，可犯五逆罪，以是因缘，可得安稳，入於元阳仙品。真人尔时又复不从。海神复言：汝若不能犯五逆罪者，可入淫室，以是因缘，令汝安稳，得入元阳仙品。真人尔时亦复不从。海神又言：汝不犯淫室者，可破四盟戒，以是因缘，可得安稳，入於元阳仙品。真人尔时心自念言：我今若犯四盟戒律，不首悔者，则不能度生死岸而得元阳仙品。真人道士於是微小诸戒律，守护坚固，心如金刚。真人道士持百八十戒、智惠上品戒，供养尊重，等无差异。真人若能如是坚持，则为具足真道，禁戒回向元始正真之道。尔时贤智真人复有五录戒：一者不杀生，二者不盗人物，三者不邪淫人妇女，四者不唝嗃妄语，五者不饮酒食肉。真人若修五录戒者，终不为恶，即入无为真常之乐。复次，善男子，有二种戒：一者修心清净戒，二者息世机嫌戒。修心清浄戒者，谓行无点污，志不犯非。息世机嫌戒者，不作贩卖财宝，以求福乐；不假他人形势，以显己身；不求世间肉味，以润饥虚；不乐华丽衣物，以为服用；不乐高广屋舍、床席、屏帏、毡褥、锦绣等物。如是之事并能除断，善男子，名曰息世机嫌戒。真人道士坚持如是禁戒，等无差异。善男子，真人道士受持如是法戒，以发是愿：宁以此身投於猛火深坑，终不破犯元始天尊所制法戒，与诸凡夫众生而行不浄。复次，善男子，真人道士又发愿言：宁以热铁浇身，不敢破法而受信心贤者衣服。复次，善男子，真人道士又发愿言：宁以此口吞热铁汁，终不敢破法而食信心贤者饮食。复次，善男子，真人道士又发愿言：宁以此身卧热铁床，终不敢以破法而受信心贤者床外褥具。复次，善男子，真人道士又发愿言：宁以此身受於重病，终不敢破法而受信心贤者医药。复次，善男子，真人道士又发愿言：宁以此身投沸铁镬中，终不敢破法而受信心贤者房舍屋宅。复次，善男子，真人道士又发愿言：宁以铁棒碎我此身，不以破法而受信心贤者恭敬礼拜。复次，善男子，真人道士复作愿言：宁以铁钩挑我眼瞳，不以邪心玩他好色。复次，善男子，真人道士又发愿言：宁以铁锥刺耳，不以染心听好音声。复次，善男子，真人道士复发愿言：宁以利刀割去其鼻，不以染心贪诸香气。复次，善男子，真人道士复发愿言：宁以利刀割去舌根，终不染心贪着诸味。复次，善男子，真人道士复发愿言：宁以利斧斩身，终不染心贪诸色触。何以故？以是因缘，愿令一切众生守持法戒，得清浄法。善男子，真人道士修治如是清净法时，即得住不动之地。云何名不动之地？真人住是不动之地，不动不堕，不退不散。善男子，譬如玉京山猛风，不能摇动，真人道士住是地中，亦复如是，不为色声滋味所动，不为邪见淫风所散。善男女，不动倾者，不为贪欲嗔恚所挠。又不堕者，不堕三恶。又不退者，不退法还家。又不散者，不为退逆元阳经之所散坏。复次，真人道士亦复不为诸烦恼魔王所动，不为邪鬼所倾，乃至坐於道场骞林树下，虽有魔王，不能令其退无上正真大道，亦复不为死魔所挠，是名真人修习真行。善男子，云何名为真行？真行者，天尊及诸仙之所行故，故名真行。以何因缘故，名天尊、真人为圣人耶？如是等人有圣法故，常观诸法性寂静故，以因缘故，名为真人。有圣法故，故名真人。有定惠故，故名真人。有七真财，所谓信、法、惭、悚、多闻、智惠、舍离故，故名真人。以是因缘，复名真行。复次，善男子，真人道士真行者，观察是身不浄，因缘和合，共成此身。云何而得坐起行住，屈伸俯仰，视瞬喘息，悲泣喜笑，此中无主，谁使之尔？作是问已，座中诸仙，忽然不见。复作是念：或识是我，故使诸圣人不为我。复观此识，次第生灭，犹如流水，亦复非我。又作是念：若识非有，出息入息，或能是我。又作是念：出息入息，直是风性，而风性乃是四大，四大之中，何者是真？地性非真，水火风性亦复非真。又作是念；此身一切，悉无有真，唯有心风，因缘和合，变现种种。所作事业，譬如咒术所作，亦如鸣锺，随意出声。是故此身，如是不浄，因缘混合，共成其体，当於何处而生贪欲？若被骂辱，复於何处而生瞋怒？如我此身，百关不浄，六根臭秽，何处堪当骂辱者？若闻其骂，即便思惟，以何音响而见骂耶？一一音响，不能见骂，若一不能，众亦如是。以何义故，不应生瞋？若他来触，亦应思惟，如是触者因何而生？复作是念：因心因作，反以我身，故名为触。我今何缘横瞋於他？乃是我身自作其罪，以为我身受於五阴故。譬如因的则有弓箭，我身亦尔。有身有触，我若不忍，心则迷散。心若迷乱，则失正念。若失正念，则不能观真不真义。若不能观真不真义，则行恶事。恶事因缘，则堕三涂十恶地狱。真人尔时作如是观已，得四种念处，得四种念处已，则可住於堪忍之地。真人道士住是地已，则能堪忍贪欲、嗔恚，亦应堪忍寒热、饥渴，种种恶触，种种疾疫，恶口骂詈，鞭杖楚挞，身心苦恼，一切能忍，是以为住堪忍之地。元阳真人贤智白天尊言：仙人道士，未得住於不动之地，浄持戒时，颇有因缘，得破法罪。善男子，真人未得住不动之地，有因缘故，可得破法。真人言：唯然。天尊，何者因是耶？
　　天尊告真人贤智：若有真人道士知以破法因缘，则能令人受持，爱乐元阳经典，又能令其受持读诵，文句通利，书写经卷，广为人说，志不退转无上正真自然大道，为如是故，故得破法。真人尔时应作是念；我宁一切堕於玄沙地狱，受於苦恼，要令是人不退转於无上正真自然大道。
　　尔时，元阳真人贤富、子林等白天尊言：若有真人摄取守持如是之人，令不退转自然之心，为是毁法，若堕玄沙地狱，无有是处。
