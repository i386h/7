<!-- { "loadSidebar": true } -->
　　真人尹妙林说此偈讫。复次，善男子，有诸离漏，真人道士欲为无上甘露法界故，离诸恶漏。以何因缘名之为离？若能行元阳上品大乘经典，受持读诵，思惟其义，是名为离。何以故？善男子，我都不见三十六部尊经能除恶漏如是大乘经典。善男子，犹如良师教诸弟子之中有受教者不造过患，真人道士修元阳上品大乘经者，亦复如是不造过患。善男子，犹如世间有於咒术，若有毒蛇不能侵害，一切凡夫读诵此经，乃至寿终无有过患。善男子，是大元阳妙经亦复如是。若有众生一经耳闻如此经者，不堕恶趣。若有书写、赞叹、读诵、解说、剖析微妙，当得无上正真自然大道，俱体法相，如彼圣人得甘露法味。善男子，是大元阳威力，修行读诵，得如是道果。善男子，若有清信弟子能至心书写读诵是经，解说其义，为他开演教化众生，当知是人真我弟子；善知法教，训喻凡夫，得知道法，是我所见，我之所愍，是人真知我说元阳经典。随如是人所住之处，若山林旷野，城邑村落，屋舍宫宅，我亦在中，常住不变，吾於此人，常作受施，或作道士、女冠。善男子，善女人，当令是辈得知天尊受其所施财宝。善男子，是人或眠卧之中梦见天尊圣人形象，或见诸真人之像，转轮圣王形像，或见江山大海，日月星宿，或见金银珍宝，衣服卧具，尔时当知即是天尊受其所施。惊寤之后，得大喜乐，寻得种种所须之物，不造过患，志愿真善，是大元阳悉能成就如是无量功德，不可思议。善男子，汝今应须受持法教微妙之语：若有善男子修行善法，恭敬於我，同於法相，受持至要，破彼恶魔无常、无乐、无我、无浄，欲得天上人中逍遥快乐者，见有受持元阳经典，书写读诵，为人解释如是经义，当往亲近，恭敬礼拜，赞叹尊重，供给所须，令无乏少。此经玄妙，不可譬喻，当应尽心供养，无有退转，不生疲厌，当得自然道果。善男子，吾念过去无量恒沙之劫，有一世界名日清浄，有圣人号曰文始天人，神通智慧，天眼第一，为诸大众演说元阳上品大乘经典，我於尔时从。善男子，闻彼圣人当为大众开阐无上义味，我闻是已，其心欢喜，欲设供养，家贫无物，乃欲自卖，恐身无力，复畏不售。俄顷之间，路见有人而便语曰：我欲卖身，汝能买不？其人答曰：吾家作业，无人堪者，汝必能为，吾当买汝。吾即问言：有何作业，无人堪者？其人答曰：我有恶病，良师处药，应当服人之肉，日为二两。汝若能以身之肉日与一服，我当酬汝金钱十文。我时闻已，心生欢喜。我复语云：汝惠我钱，待我五日事讫了时，便来相就。其人答曰：五日不可，若如此者，可期一日。善男子，吾於此时即取其钱，来至天尊之所，恭敬作礼，尽家所有，将以奉献，然后至心听读是经。我时顽器，虽闻此经，志愿受持如是偈颂：
　　天尊说至要，号曰元阳经。度脱生死业，开发於幽冥。若有至心者，当得莹心灵。心获无上乐，屣步玄都庭。逍遥逐羽化，俯仰入云扃。轮转会虚寂，倏欻睹真形。南丹上生宿，北斗除死星。知我感妙道，历劫不沉馨。
　　受持偈颂，心得悟解，即便还至病者之家。善男子，吾时虽复日与二两之肉，以念偈颂，不为苦楚。善男子，以是因缘，其病得差，我亦平复，身体皮肉悉皆具足，无有疮痍臭秽之处，即发无上正真自然道心。偈颂之力，即有如是威力，何况天尊大圣演说元阳大乘经典，具足受持，至心读诵。我见是经，有如是利益，当应发心，倍加念诵，愿於过去、未来、见在，得於自然道果。善男子，以是偈颂因缘，令我今者於时众中为诸弟子宣说元阳妙典。善男子，以是因缘，是大元阳不可思议，成就无量真善因缘，乃是诸天圣人微密奥藏。以是义故，能受持读诵者，断诸恶漏。所谓恶者，狂象，恶马，粗牛，恶狗，山崖险谷，毒虫猛兽，江水悬流，不善之辈。如是等恶若作漏因，真人尔时即复去离，若不能作，则不远离。若增有漏，则便离之，若不增长，则不远离。若兴恶事，则便去之，若能作善，则不远离。常以智慧而相护持，作於善法，离於恶事。真人道士自观其身，是大苦聚，是诸一切恶业根本。是身虽复不净如是，真人犹故观察瞻视，何以故？非为贪身，为善法故，为元阳，不为生死，为真常之乐，不为无常无我。真净为於有道，不为无道，为於一乘，不为三乘。善男子，真人道士常当护身，何以故？若不护身，命则不全，命若不全，则不能读诵、书写、受持、供养元阳上品大乘经义，为人解析思惟其义，是故真人道士应善护身。以是义故，真人得离一切恶漏。善男子，如欲济水，善护舟航船筏之具；如临路人，善护骑乘；如田夫布种，善念粪秽。真人道士亦复如是，虽见是身无量不浄具足充满，为欲受持元阳经者，莫令懈怠，厌诸善事。真人道士观於狂象及不善者，无有等异，何以故？俱坏身故。真人道士於狂象边，心无恐怖，於恶知识处，生畏忌心，何以故？如是狂象止能坏身，不能坏心，不善之者，二俱能坏。其狂象者，唯坏一身，不善之者，坏无量善身，无量善心。是狂象者，能坏不净身，不善之者，能破净身及以净心。是狂象能坏肉身，不善之者，破於法身。狂象杀者，不至三趣，为不善之杀者，必至三趣。如是狂象，但为身怨，不善之者，为善法怨。是故真人常当远离诸不善友，不善者等。如是狂象，不善者、凡夫之人不能远离，是故生漏，真人道士远能离之，则不生漏。真人道士尚无诸漏，况於元始天尊具大威神而有漏乎？以何因缘，亲近诸漏？一切凡夫取受衣食、卧具、医药、口味，为身心乐，求如是物，造诸过患，不知法味，轮回三趣，是故为漏。真人道士见如是过患，则便远离。若须衣食，即须取受，不为身故，但为於法。不生傲忽，意常柔弱，不为华丽，但为羞耻。虽受饮食，意无贪着，不为身故，常为正法。不为肤体，但为众生。不为傲忽，为身力故。不为逆害，为治饥渴，虽得上味，心无贪着。取受衣服，亦复如是。贪慢之结，不令在心，但为正法，不为寿命，为常命故。善男子，作是思惟：我若不受如是供养，身则磨灭，不得坚固，若不坚固，则不忍苦，若不忍苦，则不能修行正道，若能忍苦，则能修行正道，无量真善。我若不能堪忍诸苦，则於苦中生於瞋恚，於乐受中生贪爱心，若求乐不得则生无明，是故凡夫於供养中生於有漏。真人道士深能观察，不生有漏，是故真人名为无漏。以何因缘，天尊当名有漏？是故圣人不名有漏。善男子，一切凡夫众生虽名善护身心，犹故生於恶想，以是因缘，虽断烦恼，得生非非想处，终堕三涂地狱。善男子，犹如有人济於巨海，欲至彼岸，垂没而死，凡愚之人亦复如是，垂尽三有，还堕地狱。何以故？无善智故。何谓善智？所谓六念处。凡夫之人，善心微劣，不善猛盛；善心微劣，智心轻少；智心少故，增长诸漏。真人道士，慧眼清净，见诸过患，有种种事，常与凡夫一切众生作三乘怨，以是因缘，乃令凡夫不见法相，恒沙劫来生颠倒想，谓诸天圣人无真常乐，唯有清净，天尊毕竟虚空。一切凡夫众生，无常、无乐、无净、无我，心生颠倒，言有真乐。真人道士应如是观：一切真人，或时有因缘故，应生惊觉，犹如端正浄洁之人，不受秽污，如执铁丸人无受者。善男子，至心奉道亦复如是因缘。真人道士思惟：一切凡夫众生知我是大福田，我今云何受此恶事，若受恶法，则不堪为一切凡夫众生作於福田。我自不言是良福田，一切凡夫众生见相，便言我起如是恶想，则为欺诳一切凡夫众生。我於法时，以欺诳故，恒河劫中流浪生死，堕於地狱。我若恶心，受人见亲施，一切圣人，皆悉证明。我若恶想，受人见亲施，或令施主果报微薄，或无果报。我若是恶，受人见亲施，则与施主是大怨雠。一切凡夫恒於我所起善想念，我今云何欺诳於彼而生恶想？何以故？或令施主不得福业，或少果报。我常自称为道士，夫道士者，不应起恶，若起恶者，则非道士。道士之体，身口相应，若不相应，则非道士。我弃恩爱、眷属、知识，出家学道，正念修集诸善想时，非是修集不善想时。犹如有人济海求宝，不取真珠，直取金精；亦如有人弃妙音声而听恶响；如舍正室而爱婢妾；如舍金器而取瓦盂；如弃甘露法味而食恶毒食；如舍善男子而亲诸恶友；如弃良医而信巫鬼；如舍元始天尊甘露法食而服魔怨种种恶味。我今已值元阳清浄法宝，难得见闻，我今已闻，犹如盲龟，值大浮木。人命危脆，犹如秋叶，今日得度，知明若为。我今云何纵恣六情，作於恶法？盛年壮色，俄顷斯须。我今云何而生轻傲？犹如恶魔伺人愆咎，四大恶鬼摇动身王，亦复如是，常来伺求我之过失。云何当令恶想发起？犹如圬屋，乘至崩摧，我今性命，亦复如是。我今云何起诸恶业？我名道士之人，名之为通知一切事，我今乃起不善之业。云何名为道士？我名出家，出家之人，名修善道，我今作恶。云何应得名为出家？我名真士，真士之体，名破烦恼，我不破恶想烦恼。云何当得名为真士？世有六根，难可具足，我今已具。云何当令恶想，居心何等为六？所谓六者：一者大道难值，二者正法难见，三者善心难发，四者中土难生，五者人道难遇，六者身根难备。如是六根，难可备足，我今已备，是故不应起於恶想。真人尔时修行如是元阳经者，常当观察诸恶心。时一切凡夫不见如是恶心过患，故受诸漏。真人见已，不受不染，是故真人无有受漏。云何当言天尊有漏？以是因缘，一切圣人非是有漏。於是诸天真人神仙道士，闻此事已，欢喜作礼，一时恭敬而说偈言：
　　我等今大众，得闻微密义，各悟苦空性，深解元阳智。自非至学士，何由辩真伪？削落诸烦恼，消灭於瞋恚。男子及凡夫，谛听真善譬，洗濯身心病，秽恶及漏累。一切诸神仙，稽首赞斯瑞。
　　太上灵宝元阳妙经卷之八竟
　　太上灵宝元阳妙经卷之九
　　德行高贵品
