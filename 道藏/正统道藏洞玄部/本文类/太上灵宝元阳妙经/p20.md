<!-- { "loadSidebar": true } -->
　　天尊言：真人，汝今莫入诸法粗秽之义。我今於此东方恒河世界名曰不动之处，国土缅平，无有沙碛，其地七宝庄严，无有沟坑，其诸树木华果茂盛，无时不有，若有众生闻其华香，身心清净，晓悟大乘，譬如仙士获於道果。复有一大河水，其水香美，八味具足，若有众生在中浴者，皆得清净，了然悟道。其河有种种之华，种种之香，一切众生闻其华香，皆得清挣，释然悟道。复有无量虎狼狮子、诸恶鸟兽，其心相视，犹如赤子。彼世界中一切众生，无有犯负之者，毁谤道法及有恶逆等罪。其土调适，无有瘴疠、烦恼、贪欲、嫉妬之人，无有日月昼夜时节，犹如龙汉之运。其土人民聪明正直，无有憍慢之心，一切众生皆悉悟道，具大功德，其心悉皆尊重正法，修於大乘，爱乐大乘，思念大乘，护惜大乘，功行成遂得大总持，心常怜愍一切众生。复有达解真人光妙音，深晓元阳正教，调御天人师，随其处所宣告，众生无不得闻，为十方至真大圣众讲说如是大乘经典。善男子及诸眷属，若能修行大乘元阳妙经，所不闻者，皆得能闻无上要道。西方去此二十恒河沙国土，彼有世界名曰大堂国土，多有山陵冈阜，沙砾荆棘周徧充满。其土人民常有饥渴，四时苦恼，恒无欢泰。为其愚痴，不能恭敬求於正道，贪着非法之缘，於非法缘中习行邪法，不信正道，寿命短促，常行奸诈，王法持之。王虽有国，不知满足於他所有，生贪利心，兴兵相伐，枉死者众。国王寻行如是非法，诸天神祇心无欢喜，故降灾旱，五谷不登，人民饥饿，多有疾病，国土不宁。达解真人光妙音，调御天人师，愍念众生，游行世界，於其国土化作七宝香林，种种庄严，种种神变，种种奇丽，与诸总持大圣、独步仙人演说元阳上品妙经，开发众生，令解智慧，归依无上正真之道。其土人民闻说是经，各各惊疑，人人嗟讶：以何因缘，忽闻圣人微妙经典，从何而来？我今欢喜，得遇真道。尔时达解真人光妙音与七千四百真仙眷属，俱持幡盖、华香，种种伎乐，种种庄严，供养之具，至於极乐土中骞林宝树之间已，用所持供养之具，供养元始天尊，稽首恭敬，左绕三匝，恭敬已毕，却退一面。天尊问达解真人光妙音及诸善男子等：汝为至来，为不至来？真人光妙音白天尊言：至亦不来，不至亦不来，我观此义，都无有来。天尊诸行若常，亦复不来，若是无常，亦无有来。若人见有众生性者，有来不来，我今不见众生定性，云何当言有来不来？有轻慢者见有去来，无轻慢者则无去来；有取行者见有去来，无取行者则无去来；若见真人毕竟无上道者则有去来，不见真人毕竟无上道者则无去来；不闻道性者则有去来，闻道性者则无去来；若见狐疑下仙之人则有去来，不见狐疑下仙之人则无去来；若见真人无常乐我浄则有去来，若见真人有常乐我浄则无去来。天尊且置斯事，敢有谘问，愿垂哀愍，少见听许。天尊言：善男子，随汝所问，今正是时，我当为汝次第分别，一一解说，晓悟诸疑。所以者何？诸法难见，千载因缘，有遇灵文三清七部，何由可见？汝等应当精进，专心听受。尔时达解真人光妙音、元阳真人等，既蒙听许，兼被教戒，即白天尊言：云何真人有能修行元阳上品闻所不闻？尔时天尊答言：善哉善哉！善男子，汝今受持元阳妙经，复值我能善为讲说。汝今有所疑滞，我为大医王，为汝剖判深疑。汝於道性犹未明了，我有法炬能为照明。汝今欲济烦恼大河，我能为汝作於舟楫。汝於我所生父母想，我亦於汝生赤子心。汝心今者贪正法宝，谛听谛听，善思念之，吾当为汝次第开张，使无疑滞。真人、善男子，欲听法者，今正是时。若得闻法，当生恭敬，至心读诵，尊重正法，於其法所，莫求其过，莫念贪欲、瞋恚、愚痴，莫睹法师，纵性行恶。既闻经已，莫生轻慢，莫为贪求名誉利养，当为度世甘露法药，莫生憎爱，起於疑心。我听法已，先自度身，然后济人，先自悟身，然后悟人，先自安身，然后安人。於道法之中，应生念想，於生死中，生大苦想。於道法之中，应生常乐我浄之想，当为大乘，莫为小见。於一切法，当无所住，亦莫专执一切法相。於诸法中，莫生贪想，常生知法、见法之想。善男子，必须精进读诵如是经典，则能永出生死苦海，登於慈善之岸。汝宜遵奉，不得起疑惑之心。真人光妙音稽首礼问元始天尊言：有漏之法，若有生者，为是常耶，是无常耶？生若是常，有漏之法则无有生；生若无常，即有漏是常。天尊，若生自生，生无自性，若能生他，以何因缘不生无漏？天尊，若未生时有生者，云何於今名为生？若未生时无生者，何故不说虚空为生耶？於是天尊告诸大众：善哉善哉！善男子，深达法相，具了道源。不生生不可说生，生亦不可说生，不生亦不可说不生生。何以故？以修道得故。云何生亦不可说？以生无故。云何不生不可说？以有得故。云何有因？有因缘故。亦得说十因缘法为生作因，以是义故，故亦可得说。善男子，汝今莫入甚深空定，何以故？大众钝故。善男子，有为之法，生亦是常，以住无常；生亦无常，住亦是常。亦生生故，住亦无常；以本无今坏亦无常。善男子，以性故生皆悉是常，念念灭故不可说常，是正真之道能除灭，故名无常。善男子，有漏之法未生之时，已有生性，故生能生；无漏之法本无生性，是故生不能生。如火有本性，遇缘即发，眼有见性，因色乃明，故见一切众生。生法亦复如是，由其有性，遇感因缘，父母和合，便则有生。尔时达解真人光妙音、元阳真人及七千四百万众，闻是经已，心怀踊跃，恭敬殷懃，叩头稽首，齐执玉板，敢问元始天尊言：今蒙教诲，宣畅泠然，元阳秘藏始得悟解，闻所不闻，亦令七千四百万众深解诸法不生生等。天尊，我今已解断，诸疑网然。此众中有一真人名曰真定光，复欲谘问，唯愿垂许。尔时天尊告真定光：善男子，随意问难，吾当为汝分别解说。於是真定光与诸徒众俱从座起，更整衣冠，长跪稽首而白天尊言：此土众生，当造何业而得生彼不动世界？其土真人云何而得智慧，成就人中之尊，有大威德，具修诸行，利智捷疾，闻则能解？尔时天尊而说偈言：
　　一切诸众生，皆含至道性。若能受妙经，即登常乐浄。布施及众生，救济诸贫病。断除疑惑心，调和於识镜。思念元阳经，晨夕常歌咏。从容出九天，逍遥登八正。善神相拥护，天真悉晖映。既得离三灾，复能超九横。书写及受持，当须勤苦行。怜愍善男女，咸使终天命，轮转成高真，因缘偶贤圣。今日得苦空，永息於驰竞。
