<!-- { "loadSidebar": true } -->
　　道言：道士者，悉皆天上来耳。世人自有卑贱丑陋，若心信三洞，亦天上来耳。善人不必好丑，各有因缘。端正者，思善中来。大富者，先身有布施贫乏中来。大贵者，建造功德、礼拜三宝中来。道士法师者，积学中来。故心慕大乘，并是先身之基耳，非今卒得也。道士若志慕山薮，不用生官，一切断绝入山修道者，此是去仙不远。如此道士，游行世间，为人治病，魔王助之。
　　道言：天下悠悠，不知死日，此是行尸之人。道士求仙，受三洞之要，劝人受之。若入山中，或住人间，化一切愚人。愚人贪欲，不肯受道，水来死尽。刀兵杀汝，与泥同流，方悔无益。大驱除灭，鬼兵纵横，致令天下恶鬼杀人。若有道士经行之处，为人行道转经所救之者，一切大魔王及小王、男女天人，悉共来共道士，令生人病瘥，官事了了，万愿从心。若有不伏鬼炁来盛杀害生人者，大魔王运周等，各头破作十六分矣，斩之不恕。一一如太上口勅律令。
　　道言：自今方有恶鬼杀人，鬼名赤眉乌然等，四十八万众，横行天下，来杀恶人。道士女冠来救此主人者，小鬼王等速告大魔王，令力士助道士化人，令病炁解释，万事了了。无他之日，吾等上迁千等万等，不负金口。若不信者，魔王及小鬼王等，斩身万段，一一不恕矣。
　　太上洞渊神咒经卷之九竟
　　太上洞渊神咒经卷之十
　　杀鬼品
　　道言：吾在玄都山，为一切魔王说《大驱除经》。时有三天王子，求说《上元中元下元经》。复有十国真人，亦求说《三昧无量太素经》。复有十方仙人，亦求说《道化黄庭内外二景玉经》。复有四方运集阎浮，有三万真人俱来听经。说经未竟，各各下坐曰：世间之人，不解道法，令疫鬼杀之，刀兵暴虐，人民苦恼，门门有死，无有三洞，不自拔度。愿请此法师，流演天下。唯愿天尊，垂心道化。．太上曰：善哉，善哉。方遣三万真人，持经化行天下。复有真人尼和，将三万九千人，持经亦布化天下。中国之人，悉各受之。有急疾病官事之家，悉为转之，一日一夜，三时行道，官事者解，疾病者瘥。疫鬼盘旋不去者，一一斩之，不有恕也。
　　道言：此真人等，与国中之人有大因绿，故遣之令转经耳。令受三洞经者，皆悉先身有福缘，应上仙，方得值此师也。自今以去，若有奉佩此经之人，我亦天人护之，终不有恶也。
　　道言：壬午年大灾起动，人民悠悠，六夷不安，疫鬼杀人。可作神符，依法施安宅内。三家五家，十家百家，共於水上。一日大会，作一土坛，纵广八尺，高六尺。东向三十六拜，礼五帝，及上章书奏告天人，必记子之志心矣。
　　道言：辛巳年六月，壬午年九月，癸未年七月，必有疫鬼八万，来下杀人。鬼名乌涂伦那，伦那身长七十丈，千万为群。复有大赤乌，形如车轮，飞来食人。人奉有三洞之经，经行人间者，此疫乌悉死矣，道士为信之焉。
　　道言：大劫垂至，国主贪残。不恤下民，民皆困穷。使役无道，人民苦厄。哭声盈路，死亡盖野。男女失时，不好道法，出门奔亡。六夷纷纭，大贼纵横。以气相伐，父子相疑。天遣疫鬼，诛杀此罪人。此人罪重，值此大水。水来不久，不自觉知。法师道士，於今有化人之家，三天大王、一切仙人、十方玉女，悉来助之。令道士强健，所救之家，天人护之。令疾病官事，速得解了，鬼炁消歇，病时得瘥。若有一鬼不去者，请为斩之，不听恕也。
　　道言：十方主者曰：此来世人多恶，信道者稀，天下不化。今壬午年，遣疫鬼八千万众，行七十种病杀人。人知者，家家当建是斋，於大水上，拜谒五帝。西北向拜，及作大符，置大门上悬之，疫鬼不敢近人也。自非有符箓之家，不悬此符者，疫鬼害人，此符有八千万大力士守之也。
　　道言：至甲戌、壬午之年，有八千九百赤面鬼，鬼名明真，各将三万九千小鬼，鬼悉提赤棒，棒杀恶人。恶人多故，故不信有水灾，不信有道法，当入三涂五厄之中。太上玄见，心念一切，乃为度之矣。
　　道言：壬午之年，为一切人作斋，转无量三昧经者，有疫鬼来者，必不得前也。道士有受三洞布化之人，天帝来助之，终不落恶道之中矣。
　　道言：癸未年至甲申，有三十九万炁乌之鬼，来翔中川放毒，入於人家，令人水病，病不可治之。若有身佩符箓，十家五家，水上作治舍一间，供养三宝，晨夕香灯，朝谢礼拜，并谒五帝，一日、二日、七日作会。天人必记子之名，名入玉历耳。
　　道言：大灾垂至，水来不久。愚人不知，悠悠过日。天帝彩女十二万人，仍来化之，人不知之矣。若辛巳之年，有值此女子化者，子等即得仙度。若有人疾病、官事、口舌，法师道士但为化之。彩女等亦来助子，终不令主人有厄矣。
　　道言：至癸未之年，道炁日盛，三洞流布四海，九州信乐。道士心正，国主受持。洒扫偏阙，阙有经台。旦夕然灯，烧香礼拜。疫鬼奔走，病者自瘥，官事自解。三天大兵拥护法师，法师行处，鬼贼斥去千里，天人下助道士矣。
　　道言：甲申之年，大龙上天，九万为群。人有见者，大水必来近也。道士入山，可全今身。世人多恶，淫泱贪财，杀生无度，凶心不移，不信大道，不作仙行，见人受经，反更互笑，此人入无尽地狱。狱中有一日七死七生，乃复令活。如此四十二劫，劫运乃出。出得为人，六情不具，痴聋喑痖，加复瘿□，眼瞎唇缺，耳聋瘤背，折伛老患，鹿面獐脚，无有手足。人不喜见，见者吐逆，此之罪人本行所来矣。
　　道言：善人生处，聪明过人，皆因先身习学中来。世有形残之人，先身有大罪，故有此身。此身复不受化者，无有见善也。道士但化之，天人必记子之志。若不度者，违前人元元丹诚，非大士度人之法矣。
　　道言：至壬午年，已有三万白头鬼，鬼名千转，身长三丈，面炁头白，万万为群，下三万九千种病，病杀恶人。人有不信道法，诽谤道士、评论经书。言是言非，言经无神，不知大道渊深广远若天叵及如海难量。乃以愚人之心，道说妙典。轻慢道士，言世无神。心怀两端，坏乱真心。此之罪人，罪合万死，死人倒立地狱。狱中倒立三十劫，劫尽乃出，为六畜复出世矣。
　　道言：世人多愚，是以天令万神恶炁杀之。所以杀之者，由以诽谤道士，杀害良人故也。今有不信大道、不敬三宝、不肯受经者，天兵诛之耳。今有三千六十种病杀人，有肉鬼三万，石鬼十万，木鬼二万，水鬼三千六十万，土鬼六十万，虫鬼十六万六千，悉能杀人也。所以能杀人者，鬼悉附此物之上杀人。入水水死，入山石死，斫树木死，食肉炁死，起土土死，入草虫伤，此悉非法之炁也。道士自今以去，勤化万姓，愚人男女令悉奉道，鬼不近之矣。若不信者，大驱之日，恐鬼兵来诛子耳。
　　道言：壬午之年，有帝主六夷，悉奉大道，三洞流布。入山之人，处处有之。汝等受法奉经，不必大小，不必老少，无论男女，唯有心奉之者，天人移寿，终不横死也，自然得入仙品矣。
　　道言：自今以去，若有道士男女之官，勤化万民，游行国界，救疗百病者，汝等魔王、天人、子息小鬼王等，悉共佐助道士治病，不令生人病厄，枉其算寿，杀鬼安人耳。
　　道言：自今以去，当令一切鬼王，随逐道士安人，疗治万病，病无不瘥。若有不瘥，斩之万段。吾今遣五方神将、九天大兵三千九万人，一合来下。助道士所治之家，令百病官事，一时了了。若不从者，鬼王先坐。一一如太上金口所勅，不待违科，急急如律令。
　　道言：世人不信道，又不受经。生於世俗，自招罪本。见人作善，笑人行道，不敬三宝，天人诛之。奄然而去，悔亦何及？吾今遣十方力士三千万人，一合助此道士，所行之处，安人断邪。若有欺辱道士、骂詈拍打、图谋偷盗者，一一收此人等魂魄，付所在地狱治之，令自知罪负，以明天宪矣。鬼王者，用吾此言语，为此道士杀戮此恶人。若不杀者，天人不喜，大道不神也。一切魔王曰：唯然，一一奉命，今为杀如此之人等。
　　道言：自今以去，道士悉行化他国边游之处，道士求觅病人，一一为作斋，转经行道。吾当遣十方大兵八十万人，助子治之。勅一切大魔王，令天下无恶风，雨不淋浪，人鬼和悦，百姓欢忻，国王信道。凡庶受经七日，入山进仙。若不尔者，吾不名大道也，不复化人矣。
　　道言：大法师治病，但口章，不必纸，默治之。又转经行道，无不瘥也。若病人大重者，亦可并上口章，仰谢往愆，解释罗网，拔罪替伐矣。道士三洞之师，但入静室，启得同志。道士行九一之炁，亦行三五之炁，诸天力士，神王金刚，无不降也。此天真及天人天女之术，天人灵妃，一切天人来下，助子之心，官事疾病，无不瘥也。自今以去，道士行道之家，大魔王、小鬼王等，悉逐佐助，救之令瘥。若不瘥者，小王与大魔王慰真等，头破作八十分矣。一一如太上口勑，斩之不恕矣。
　　道言：道士悉奉三洞之人，不得与黄赤之道士俱游也。奉经道士，三洞法师，当入山远避浊世。若在人间，男女黄赤道士，自别立治舍。若欲同之，取求良日，庚申、甲子、丁卯、己卯，八日、十二日、二十二日、九日、一日、十八日，合日也。
　　道言：一切魔王，自今道士往处，所行救人之地，当令生人，所苦自痊，官事解了。人有恶事，一切遏之，百福归身，安人杀鬼。若疾病得瘥，升入大道。若不助道士，令生人死者，汝等各斩之万碎，终不恕之。一一奉行，如太
　　上口勑，急急如律令。
　　道言：今有八千黑身鬼，鬼长六寸，托乌而飞，来在水中。或因风雨，来着人身，人着即死。复有三万九千沙地胡鬼，鬼长三寸，其色赤白，因水泛涨，便着於人。复有八十万大湿鬼，鬼名天头，其主亦好暴乱，各领三万鬼贼，入人宅中，令人失火，火不可救。如此之鬼，大水之运，国主酷治，便可杀人。有受经道士，心务山林，不取生官。如此之人及黄赤之男女，亦乃不杀矣。
　　道言：自今方有大鬼，鬼名崩周。十万大鬼，名李子、史儿、桃姜。壬午年，各领十二万人，来杀恶人，唯真人道士不敢犯耳。自今为始，至甲戌之年以去，万万鬼兵，来杀恶人。愚辈若有道士转经治救者，天人助之，鬼王哀汝，自来护之矣。
