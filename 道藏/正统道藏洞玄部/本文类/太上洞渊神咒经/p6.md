<!-- { "loadSidebar": true } -->
　　道言：三天魔王句婆羌十二万人，汝往世间。自今以始，若有赤丁火鬼，各领七十八万人，作其疫病、枉杀善人者，建和吏兵三万六千捉缚之，令付九天之狱。令天下良民，疾病除愈，人口平安，刑狱自止，万事解了，口舌不起。图求者，得以明大道无极之施。若不用吾言，百丈鬼王身斩之。急急如太上口勒律令。若不如其言，汝等鬼当害民不去者，七天魔王，汝头破作二十分矣。
　　道言：甲戌、壬午年，有黑足鬼，身长三丈六尺，其目赤黄。或化为赤乌，名曰足日。行病千万，为群飞来人屋上，令人急病。病苦身黄，寒热淋沥，下痢赤黑，面目焦青。乍来乍去，不用饮食。饮食便吐，血尿俱流。目赤、头痛、筋孪，手脚不拘，此皆黑足鬼等。此鬼王名大头卢，兄弟八千万人为群，吾已知汝名字，急去千里。若不去者，斩汝不恕。急急如律令。
　　道言：自今以去，甲辰之岁，有四十九万黑面鬼王，名章常，行下人问，四十六万亿人，游行天下，行於痢疾。或有胸背腰痛，目中水出。馨饮不利，令人家口舌贫穷。鬼兵绕舍，倚人门户，四方八角，取人小口老人。死亡狼籍，悉是此鬼等。自今以去，不去者，怨黎杀汝，不原鬼王，头破作八十六分矣。
　　道言：复有二十万赤索鬼，鬼王自领四十九万女鬼，春来取人男子，秋若取人女子，冬便取小口，夏来取老者，昼日在水中，暮向伺人家。或取六畜牛马，行其灾毒，令人贫穷疾病，不可治疗，日来取人。自今以去，速驰奔走。若或不去，汝各各头破作十二分，鬼王被诛也。
　　道言：甲子之旬，有白下鬼三万头，鬼王名赤都，天下游行，行七十八种病，病不可治。令人狂走妄语，下痢痈肿，口中出血而死，炁息不定。乌鹊绕人宅中，则是此鬼。令天下人民，卒然暴死，死不以理，男女多重病。自今以去，汝等鬼王，摄汝鬼兵，不去者汝死，头破作三十八分矣。
　　道言：甲戌之年，有赤壁鬼，身长八十丈，四十九亿众为一群。化为大鱼，长七丈二尺三寸。复化为飞乌百万，而飞来天下，行卒死之炁。一令天下兵起，犯人刑狱，口舌妄来，门门病痛。此是鬼王怨朱，急摄汝兵。自今
　　以后，斥去万里。若不去者，汝等头破作三十分矣。
　　道言：甲午之旬年中，有黄牛鬼，鬼王名赤石。领驰则赤头乌，九千万人。入人宅中，取人小口、老人。行万种病，病炁重多。土公所害，自称李子敖。子敖兄弟，千千亿万，为侣来杀人，死不以理。自今以去，速走他方。若不去，令人病死、宅中口舌、田蚕不收者，汝等死矣。鬼名赤石，头破作万分矣。
　　道言：甲申之旬年中，有鬼王名蒙恬、王翦，各领三万赤鬼，遍行天下。令人斗炁，病下恶痢，面目瘫肿，胸满吐下不安，小儿惊啼，官事口舌，犯入刑狱，千病万疾，贫穷厄悴，生子不立，田蚕不收，万愿不果，此皆王翦等鬼王所作。自今以去，蒙恬、王翦等不摄汝下兵者，汝下鬼死尽，鬼王头破作八十分矣。
　　道言：甲戌之旬年，有鬼王共五国，鬼兵宋、赵、燕、魏、鲁之死将。国王各领三万六千鬼，游行国土蜀汉，取天下女子、小儿、老公，行四十六种病杀人。自今以去，已知汝名字，鬼王淮南子返，白公、韩涉、宋铣、王善等。自今以去，动汝下鬼，故来杀人不去者，汝头破作七十八分矣。
　　道言：甲寅之年旬中，有三万九千鬼，鬼王名句留部，各领八十万鬼，来下布万六千种病，病不可治。令国王妄占百姓，枉其万民，民不自全，邻国贼来，恶鬼入宅，宅不可居，皆此等鬼也。自今以去，汝鬼王等下鬼，鬼兵自摄。若复不去者，赫奕天都斩汝不恕。子等莫令天下枉死疾病也，急收汝吏兵。急急如律令。
　　道言：若遇天下大乱，水来不久，人民勤苦，受道以化愚人。鬼王等，见子受三洞之经法，奉道师训，自来守护，不敢侵汝。道士但自努力，受太清中玄，令百鬼不近於人。受三昧者自然得仙，受导化者魔王自伏，受大驱经者，天人助之，受无量品者面见真君，受记仙者仙人来护之，受黄庭者太上自来耳，此三洞真要者也。道士者，男女之贤，奉受此经，行来之处，治人疾病，无有不瘥，鬼王自伏。若不伏者，力士黄英，次次斩之耳。
　　道言：世间多恶人，故有此恶鬼等暴杀人耳。自今以去，男女有受三洞之人，鬼王敬奉，不敢犯之，一切人供养之者。犯此三洞法师者，鬼王等头破作十八分。或人道说、欺诳骂辱、图谋打掠者，令其身考，灭亡子孙，七祖长幽。太上口勑，急急如律令。
　　道言：自今以去，有疾病者，三天三十二魔王呜鸠等汝死矣。汝等下兵，不得流毒杀人。汝等故不去者，遣赤卒小吏八千万人，下九天太上真骑杀汝等，速收取下鬼，令鬼兵自伏，生人平安，天下荡荡。汝等何不去，魔王等头破作九十分矣。
　　道言：有九十五万小鬼，来杀人。如有大福，道士受此三洞之咒文，来为转读者，鬼王等助之，力士为令，却此小鬼贼，和喻家鬼，井灶之君，中表之鬼，一切分别之。宅中伏尸，他地之鬼，家中不祠祀之者，一一为收，付天一北狱杀之。若复不依吾言，汝等大魔王头破作八十分矣。
　　道言：自今以去，有一人病者，悉是汝等小鬼王所为。自今以去，有一男一女病者，道士来转经治救，汝等急去万里，令生人自瘥，吾当上迁。如不瘥者，斩汝万段不恕之矣。急急如太上口勑律令。
　　道言：自今有一人疾病，此悉疫鬼所为，大魔王不加用意，令小鬼杀人。自今以去，大魔王、小王急助天人。道士转此经文之处，令生人病瘥，口舌官事自销。若复不瘥，鬼王等斩之万段不恕。急急如太上口勑律令。
　　道言：世多恶人，壬午之年，道士入山者，竞共笑之。大水淹来，死至不知。奈何，奈何。圣人预见未兆，故先作三洞之要，以示万姓。不用不受不奉者，与泥同流。痛哉，痛哉。太上为十方一切众生，大慈悲矣。
　　道言：自今以去，有暴卒病人、官事，口舌者，悉是邓侯之鬼，与刘斗乌，亦来杀万民。天遣赤雷将军二十八万人，领众杀之。大鬼王等自今以去，急摄汝下鬼，驱走万里。若复不去，令生人病不瘥者，汝等死矣。急急远去，如太上口勑律令。
　　道言：自今有八十万小鬼杀人，其中有一人受此神咒经，道士来救之者，汝小王、大魔王悉来共助之，令小鬼促去，病人得瘥。若复不瘥，令病困者，小鬼等死矣。急急如太上口勑律令。
　　道言：自今有四十九万恶人，恶人不识道法，闻之不信，今有三十万赤杀鬼诛之。若其中有一人信心，天人来化。复有八千疫鬼入宅取人时，有道士来救之处，小鬼等死灭也。
　　道言：恶人不信道法，是以世问多有愚人。时有信经受三洞者，天上来也。自今以去，若有病人不瘥者，大魔王等先坐。自今以去，急摄汝下鬼。急急如太上口勑律令。
　　道言：自今奉三洞之道士，先为一切众生受此神咒。若有病者，有情之处，天人魔王等不助之者，汝当死矣。
　　道言：世人为疫鬼所扰，危厄困笃，命在须臾。自今以去，若有道士救人之地，大鬼王等，急令病瘥。瘥之者，汝等上迁。不瘥者，汝等死矣。
　　道言：汝等道士，为一切厄人，急急往行救之，吾当遣三万天人力士助子。自今以去，道士有救人之处，天人力士护助之，令病人自瘥。瘥者，天人魔王等上迁。不瘥者，汝等死矣。急急如太上口勑律令。
　　太上洞渊神咒经卷之六竟
　　太上洞渊神咒经卷之七
　　斩鬼品
　　道言：自今壬午年三月至九月，人民疫鬼杀害，十分杀三，刀兵之世也。六夷当死，沙门法变，道炁日盛，三洞流演中国之中。浩浩日月失度，人民勤苦，死者门门。若有奉持三洞，化人受之，有病转经，经神救人也，此病可瘥。若自今以去，有转此经处，吾遣十方力士，化喻疫鬼一切邪精，令收此之鬼，病人得命，瘥愈无他。有囚击徒刑，自然解了。若不蒙恩，魔王先坐，斩之不恕矣。
　　道言：甲戌之后，有三千六万三足鬼，身长九丈，手把赤棒，入人宅中，行六十二种病，病杀恶人。鬼名曲寅，各各有三百六十纵眼鬼，鬼目悉赤，或乘风云，专取人命，暴杀六畜。千二百青疫鬼，疫鬼兄弟八千万人，男女之鬼，日有九亿，来入人舍宅，伺人小口，令人卒死。复有两头鬼，鬼名当进，当进暴虐，常恐百姓，百姓得病。此鬼妄食人猜鸡，诈作大神，欺诳愚人。愚人信之，杀六畜享祀此鬼。此鬼得便，因成习俗。若乃不得，便生病痛。自今以去，有奉此经之者，吾当遣三万九千天丁，和喻此鬼等，令斥去千里。若不去者，三天大魔王及十方主者，斩之万段，终不恕矣。
　　道言：壬午年，已有三十六种大鬼，鬼名黑头然，又名赤盖，三名阿驹，各各将三万九千人，齐执白棒杀鬼之刀，刀长七尺，入人宅中，专取人命，行百二十种病，病杀恶人。有六十种恶气，入人身中，令人卒死。自今以去，有如此病者，得三洞之师转经行道之处，悉令得瘥。若复不降，令生人病不损、官事不了者，大梵天王等及十方主者，斩之不恕矣。
　　道言：若壬午年，已有三万七千赤乌，行三万九千种病，病杀恶人。复有八十二种病，不利恶人。若得此病时，有三洞法师转经行道者，可得瘥耳。若转经行道者，. ，三十六梵天天王来助护子等也。疫鬼之兵，自然消散。若不去者，我遣三天力士、十万赤坏兵，收而斩之。道士既奉三洞者，但急化一切人入道，天人亦喜。若坏一人善心，天人诛汝，汝不得人身，何有仙也？自今以去，若有救疗病人之处，天人自来佐护子耳。三天玉女要进五千万人，一合来下，与麻姑游於杜阳山，过历五岳，见天下之人，疾病死亡，不唯一人。玄女惊曰：咄咄天灾，人民死尽，当奈何救之乎？相与悲叹，来诣玄都，具白太上。太上曰：汝等往世间，化一切人，令奉三洞，三洞之经，能度众生诸难。如汝等悉来国土，化人经典，乃能敬信，有病官事，为之转经。转经一宿，死人更生，官事自解。若自今以去，有法师救人之处，我当遣天人化喻之，疫鬼自然去矣。
　　道言：些三女儿者，先身有大福，今得为圣女，教化一切人，十方之尊大也。一日百变，莫有及者矣。今后世人，有闻见些三女名字者，此女等亦来救子也。若有疾病官事者，转诵此经，十方大神自来救之耳，不令有恶也。子等若有化人之功，天自知之矣。
