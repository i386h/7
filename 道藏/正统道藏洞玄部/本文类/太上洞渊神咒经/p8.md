<!-- { "loadSidebar": true } -->
　　道言：三界之中，大魔王领三十六小王，王有四十八亿小王，王有无数大兵，横行天下，令与吾共誓：一治百姓，不得枉滥，妄诛无罪之人，因此凶衰，为作祟也。自今以去，世间有急疾官事危厄之者，一一往视之，助之福力，迥化口舌，国主大臣，一切恶鬼悉使欢喜。令疾病除瘥，官事解了，门族和睦，天下安稳，五谷丰熟，君民忻悦，鬼兵自伏，无病无痛，万愿从心。如此之者，鬼王等上迁，天人悉喜。若令风雨不时、五谷不熟、人民不安、国主暴逆、官事不了、疾病不瘥者，汝等大魔
　　王及夫人，百亿鬼王等，悉以斩之矣。
　　太上洞渊神咒经卷之七竟
　　太上洞渊神咒经卷之八
　　召鬼品
　　道言：三界之中，有信经之者稀耳。是以不生贤人，多有恶人聚生耳。时有信法奉经者，天上来也。甲申之灾，天上来迎道士也。不迎罪人，罪人不信法，故不迎之。壬午、庚辰年，有疫鬼刀兵杀人，天下活者稀耳。疾病之时，得三洞法师为转经行道之处，天尊召十方大神，令病得瘥，官事自了。若不从命，鬼王先坐矣。
　　道言：辛巳年有都卢那鬼，身长三丈，目纵口横，耳长六寸，手提铁杖，专行人间，打杀恶人。疫疠官事，仍有六万九千鬼。或为大乌，乌行之处，令人悉病，便至死，不可治之。到壬辰年，人民大困，甲申死尽。若国法师得治之，为其转经行道者，三天大兵悉来保护，不使遭毒也。道士化人，令受三洞经矣。
　　道言：甲申垂至，鬼兵杀人，令天下力士乌玄四十九万人，游行国界。若有三洞法师转经之处，行三五之法，一一护之，不令有恶鬼，恶鬼远走，助其道士宣化愚人。若国王帝主、方伯二千石、令长贵人、贫贱兆庶有奉三洞之者，后获大福，福延子孙，世世不绝，生天人中，常值圣人，不作贫人，帝王不弃，常佐人主。
　　道言：世问恶处，善人不生矣。若今有贵人善人，天上来耳。何以故？恶人不信大法，不解经文，虽得为人，先身有小福，今为贵人，得有钱财，然而不识法典，与法无绿，此罪人耳。吾亦知之，世俗官荣，譬之朝露，日出则乾，荣华不久，须臾则死，不如学仙，万劫不倾。
　　道言：道士化人，令奉三洞，飞腾不久。若有疾病官事，转经大吉，则所行之处，疫鬼自死。勉力相劝之乎。
　　道言：自戊寅年，有赤鼻大鬼，鬼名附子，身长九尺，三面一目。复有一鬼，两头一身，身长三尺，各各赤目。复有一鬼，鬼名大野，三头一身，身长七尺。万万为群，手提白刃，专行天下，取人小儿，游行云中，臃肿赤炁，令人寒热，吐血心胀，斗炁折协。当尔之时，得三洞之师来转经者，病人则瘥，官事自了。若不瘥者，鬼王先坐矣。
　　道言：自今以去，至庚辰之岁，有三万六千恶鬼，鬼名天池，从者三万，常行世间，枉杀良善。至壬午年，复有三千九百赤头鬼，鬼名大头，来下杀人。刀兵交兴世间云云，不可久处。四方灾逆，六夷死尽。道法兴盛，俗门衰微。甲申之年，人民死尽。欲知度灾，唯有道士奉三洞，尊师敬经，天神来护，故得生天，天人迎之耳。
　　道言：至壬午年，天下悠悠。百姓苦恼，六夷交侵。人民不安，士女奔波。蜀汉浩浩，人民顿死。道士入山，修习三洞，得见真君。真君不远，壬辰之间也。自今以去，天杀愚人，道士救之，其命乃全矣。
　　道言：壬午年有八万卑身鬼，鬼名大旦，身长三尺六寸，三万九亿为侣，手提赤棒，专行人中，杀其恶人。复有白乌，乌如车输，千万飞来，入人家中，杀人儿女。人或见之，或有大鱼死於水中，人取食之者，便至死矣。复有鹿死於山野，人取食之，皆致死矣。道士奉此经教化，天人勿犯此也。
　　道言：天下运尽，水来不久，男女之人，无不死矣。唯有奉三洞之人，乃得全耳。自今以去，若有道士救之官事疾病之处，天人玉女四十万人，来下助人，不令有厄，道士勤化人焉。
　　道言：大劫欲至，人民多愚，不知灾来，道士先见此文，急为化民，令入三洞。三洞之人，天人迎之，圣不虚言也。
　　道言：大劫将至，人民更易。天地造立，道士化人。人不信者，亦如六畜何异。太上念汝，为其慈悯。奈何，奈何。众生染着愚迷，不自求出，守迷至死，其奈何乎？急召十方大神、三洞道士，往化愚人，令知经法，其福无量。道士入山，自静其志，不得化人，此为无福矣。
　　道言：道士欲自度世，当入名山。欲度一切人者，当在人中愚人，令得度脱。道士入山，山途玄隔，世人不见，无处归依，虽有本心，无处相度。是以智人道士，不必山中矣。
　　道言：自非是三洞法师，不得妄读此经。何以故？神咒杀鬼治民，一切大魔王名字在此经中。受此经法，自受度之，各自一箱盛之。及人有官事刑狱，重病久困不瘥，为作斋一日一夜者，吾当为汝等召百鬼考问之，令其病人瘥，乃放之耳。汝等道士，勤化万民，受经道士治病之处，大魔王、小鬼王等，助此道士治病。治病瘥者，令汝等上迁，终不负口。自今以去，与汝大魔王等，分契誓矣。
　　道言：自今甲辰之年，有三十六万黑鬼，行下痢赤病，鬼子夜来杀人。六夷之鬼，万万为群，多有化为女子、老人，入人宅中，取人小口，六畜暴死。国不恤人，人民流离。大臣小吏，枉人年命。当尔之时，鬼兵乱病。汝等道士，但与行道转经，一日一夜。吾当遣三天大兵三十六万人，为生人召十方鬼等问之。为复何鬼病人？各自拣择，令善恶分别。大兵斩之，诛其党类，悉断其种，终不恕之矣。急急如太上口勅律令。
　　道言：山林之鬼，名玄子都，领二千九十万鬼。常行卒死病，杀人小口、老人，入人宅中，惊人鸡犬、小儿。复有赤帻鬼三万九千人，仍入人宅中，取人六畜。复有八十万青虫鬼，鬼长三尺六寸，常持天火，烧人宅舍，令人遭官事口舌。复有大运青鬼，鬼长三丈，四十九万人，手持赤捧，棒杀万民。有善人信法者，不敢近之。恶人无义，杀生逆道、不存父母、诳说道士、骂辱师徒者，斩之不恕，死付地狱。或令身病不瘥，万殃并集，苦痛难言。道士不救，救之无益也。
　　道言：此恶人不敬师父，不遵道法，阿枉道士，僻处骂师，称其名讳。此人罪重，牵落赤沙地狱，狱中万劫不出。出为护田乌，常在水中，护人万顷田。或未死之时，疾病困苦，痛不去身，田蚕不果，所为不允，人所笑之。此人悉先世之时，骂辱师徒，罪来对之耳。自今以去，若有如此之人，大魔王亦疾之。若有不敬师徒、不承三洞者，大魔王、小鬼王等，绕缚斩之不恕矣。
　　道言：汝等道士奉师，当一心矣。心常不改，自作苦本。轻师骂辱，五逆不孝，阿枉百姓，强取人财，教人作恶，言讼杀人。如此辈等，三洞经出大魔王、小鬼王等，悉共收之，系着三天狱中。考其三魂七魄，女子十四魄，令万苦俱受，求死不得。汝等道士男女，深自慎之。
　　道言：甲寅旬之年，有三万九千人，大驱杀之。坐不敬师父，枉滥人命，谈说道士，指师名姓。如此之人，落大驱除刀兵水火之中。汝等道士及世问之人，当一心供养师徒，受经三洞，化行一切，救疗厄人，有病之家，转经治之。吾当为汝等，召十方大鬼、一切诸神问之。若不伏，故令生人之家病死不瘥、官事不了者，大魔王及小鬼王，斩汝等之身万段，不恕之。一一如太上口勅律令。
　　道言：道士奉师，当敬之如天，四时八节，来往问讯安否。世人受事之时，一一如法。自尔不复遵师，师复不往，神不附人。夫为人师，人中最大，师之为上，当奉之如父母，不可轻慢。轻慢者，天人诛汝，魔王不救汝等罪人。一一如太上口勅律令。
　　道言：道士不遵师父，天兵来考，考及子孙，亦入俗鬼辈中。庚申、壬午之年，有道士轻师者，鬼兵三十六万人，一时诛治死矣。复有四十九万赤鼻之鬼，乙巳之年，杀天下恶人三十九万人。至癸巳之年、壬辰之岁，世人不信道法不受经者，入十八驱除之中。枉死者，日有三万九千人，太上亦自分别之耳。若此年天下有疫病，道士救病之者即瘥。若不瘥者，魔王那律等，
　　身作万段，不恕之矣。
　　道言：男女道士，自今以去，勤化天下愚人，令受三洞大经，人人共受符箓，身佩名契，贯籍玉历，师徒相承，不得轻慢。若有违盟，天兵诛汝，灭门身死，谪居疫疠，悔亦无及也。吾今遣三万六千赤骑，手提铁杖，游行天下，取无义五逆之人。若有病人，令道士治者，悉令鬼王赦之。若复不赦，此等鬼王悉皆贬责，更无容恕矣。
　　道言：壬戌、癸亥之年，有八千考鬼杀人，坐不供大道。至癸未、甲辰之年，有十二万赤鬼杀人刀兵，亦半坐笑人受道，坏乱人心，打骂道士，言道无神，口是心非，诬师徒。如此之罪人，令悉入沸灰地狱，刀山剑树，无有出期矣。
　　道言：己卯、丙寅、丁亥之年，有八千人横死。坐不遵道法，天租不输，跪愿不还，许而不与，妄向鬼神，取人财物，不作功德，不经斋戒。虽为道士，不行香火，不赴人急，贪作不往，令人怨道。与师作食，食不精洁，或有而不出，出而不好。如此之人，当入大驱除水狱之中，万劫不出。纵得还生，六情不具，人见不喜，六畜之例，大驱除斩杀之，魔王等不救之矣。
　　道言： 大宗法师，游行天下，见世人多愚，故说三昧大经。经凡有二十卷，此太上流传。若受之者，面见太上。不受神咒，不可入山，不名真道士矣，不得治病。自今法师，先受此经，此经乃伏一切大魔王、小鬼王及夫人一千子万孙，悉助道士化人治病耳。何以故？一切魔王亦与太上并治化万姓故，善人智士一一思吾言矣。道言：汝等后世之人，不奉大道。况世俗俗师，打鼓祀神，杀猜犬鸡，纯三牲草水之上，召唤百鬼，祠祀野神。此为乱邪，神不佑人。家亲被击，谪及三官，考掠万毒，死人不逮，来取生人，大小死亡，后致灭门，勿复怨道也。
　　道言：奉道之家，一心专谨。凡欲所为，当一心归向。行道香火万品，由师斋体解了。不得外引俗师邪祀之家，来至交乱，家神不安，坐考生人，其生人转恶，家破灭门。此亦道士化之，令人悟矣。
