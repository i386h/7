<!-- { "loadSidebar": true } -->
　　道言：此三洞法师，入人门户宅中，万鬼避之，治病救民，无不瘥也。恶人多故，故令鬼杀人耳。太上多哀，哀念一切众生，特为睨此鬼王等，令摄万毒耳。自今以去，若道士有厄有病者，此鬼王等头破作八十分矣。
　　尔时太上乃说偈曰：
　　道法真中真，真中复有灵。三洞入人门，万鬼皆灭形。妖邪伪且浊，道性本来清。救护一切人，普济於众生。太上布大慈，消却天魔兵。万毒自摄炁，不得驰汝精。头破八十分，送汝付天丁。天丁相剪截，罪招非恕情。太上无彼我，分别使法明。
　　道言：世多愚人，圣人不教之耳。自今大水来，近刀兵之厄，国中不信道，枉搅万民。万民忧苦，不勤不知，唯告太上。恐鬼王枉杀，天下善人尽，乃说三洞之经，化行天下。自今以去，若有枉厄逍士者，吾当助之，不令道士有刑狱、口舌、疾病也。若一旦不如法者，大魔王拘民、鬼王乌丸等百万众，头破作十二分矣。
　　道言：天下之人，自壬午年受道者，三万九千人。青州、秦川男女得仙者，王方、张玄、杜轨、蜀汉、罗道安、费头然、李英、张石、孙洪媚、侯进、袁道此人等，甲申之年乃得仙也。鬼王各各护助此三洞之人，不令疾病也。若人有忿怒法师、骂辱欺打· 、图谋杀害者，此人等悉令身亡灭门，七劫无形，托风倚雨，依尘附草，令万劫乃复人身。鬼王等护助此三洞法师，若有不信吾言者，大魔王拂旦、乌丸，悉头破作九十分矣。
　　道言：三十六王大魔之鬼，自国人不信，有奉三洞之者，天上来也。大魔王及鬼子，一切护之。若道士作斋救治百姓者，汝等为却恶炁，令道士治病速瘥。自今以去不伏者，乌丸大鬼王等，悉头破作八十九分矣。
　　道言：门户之鬼名承伯，开闭之鬼名阿伦然，井鳌之鬼名真连子，四篱之鬼名士伯供，道上之鬼名乌子丁，舍宅之鬼名玄子都，一合来下，绕人舍宅万重，不为一人，杀害万民来久。自今以去，斥远万里，若欲来疾病人□者，鬼王等头破作十二分矣。
　　尔时太上乃说偈曰：
　　告汝门户鬼，爰及井灶神。篱上行□者，汝莫犯良民。汝欲作恶者，风力解□身。但当助道化，斥却邪鬼君。莫复泄□心，招换尸□群。汝若伏誓者，时时当相申。如其不从令，令汝身首分。．
　　又偈日：
　　大道自然法，赏善而罚逆。罚逆逆即消，勿令与道隔。汝虽欲作恶，正法必科责。威仗拥天兵，诛剪诸邪僻。汝其自去者，可得免斯厄。
　　道言：世有十万赤连鬼，鬼长三尺六寸，百万人。有三十万长头鬼，手提赤棒，棒杀万民。自及壬午年壬辰之岁杀人，大水来矣。国王不治，民多暴死，甲申之灾死绝矣。奈何，奈何也。道士化愚人，令受三洞，可得脱免九厄之中耳。
　　道言：天下乱矣，人民死尽，多是鬼王杀人。善人不死，恶者入三涂。自今有枉死者，天亦助之耳。自今以去，有作道士三洞法师者，大魔王护之。若令道士危厄疾病者，鬼王等负罪，头破作八十分矣。
　　道言：鬼王自今以去，不得枉杀万民。若道士经行之处，救疗病人，当助治之，莫令不瘥。若不瘥者，不用吾言，枉杀善人，汝等头破作百二十分矣。急急如太上□勅消灾护人律令。
　　太上洞渊神咒经卷之三竟
　　太上洞渊神咒经卷之四
　　杀鬼品
　　道言：自伏羲以来，坏军败将，举众形残，刀兵腥死，万万为群。或有露尸，骨节分张，身首他处。或飞或扬，精神不得集聚。或有身无头，有足无手，有口无目。千千万亿，游托自守。依山倚木，取人年命。人不备知，怪乱人心。动欲作祟，祟耗田蚕，凡百不利。恼人家亲，张生异端。令生人大小疾病，六畜暴死，口舌官事，水火数起，令人不吉。此都是汝等世间客死之鬼，与云中李子敖，浮游云间，来往海滨，东西南北，乘风驾雀，捉人鸡犬。乌兽妄作妖怪，夭横生人，求其血食。俗师所占，恐怖生人，卜言家亲，共作其祸，遂生俗道。汝等小鬼闻之，因便承峻放石，无有不下，以凶重加，无往不衰，害人元元。自谓：汝等如是以来，世人枉死者半。自今以去，大魔王四十八亿万王，王有八亿万小王等，各各勅下，收取世间一切小鬼。何者疾病主人，主人今病危厄，甚为困笃，恐不全活。汝等速收病人之鬼，急去千里。若不从命，吾遣大煞将军九亿万人，次次逐汝等，斩之不恕也，魔王等各各急摄之矣。
　　道言：自今若有口舌向人云云者，太阴官一十四万人，杀汝拓鬼。若有官事刑狱囚系之者，尊示君七十二万人，杀汝木索斗枷之鬼。若有水火之炁者，吾遣宋铣文曰，领风水将军二十八万人杀之。令瓦解丁零鬼，山图木子鬼，大殃走死鬼，六畜人形鬼，五木百魅鬼，蛮夷氐撩鬼，北狄羌虏鬼，山上鬼，山下鬼，水中鬼，火中鬼，射公万种鬼，十二乱病鬼，六畜奴婢鬼，自刺自杀鬼，一切大小鬼子，自今以入地千尺，勿复令人病困，官事者了，鬼炁自散。若不去者，斩汝等不恕之矣。
　　道言：自今以去，道士为人治病，病人家来迎子等，子等先为作符，安十二辰及门户井灶，各各丹书悬之。又作吞符三七道，一日三时与病人服之，夜亦三服之。道士三时为中庭，北向上口章，请於转经行道，用三时步虚。若不能作大斋者，但即慕道士，三时行道。若能作大斋者，一一如法耳，亦说布施。布施者，天神为人，可利人耳。若不布施，经神不佑，令人有病即不瘦矣。
　　十六符
　　白素朱书，依方镇贴。第一、二悬大门。第三户上。第四卯。第五巽。第六午。第七坤。第八酉。第九乾。第十子。十一艮。十二家庭。十三灶上。十四厕上。十五水中，令病人吞服。十六宜书二十一道，三时服
　　道言：今有三洞大法师，法师中最上矣。若三界之中，有道士男女之人，有受者，鬼王护之。令治病悉瘥，人鬼无他。自今以去，若有道士转此经，疾病不愈、仕宦不迁、刑狱不解者，鬼王青真大魔王等，头破作十二分矣。
　　道言：十方诸鬼，一切真伪等神，一万八千道炁，三千六万赤鬼。自今以去，各各摄汝等下兵士，一切刺之。令斥去万里，莫令病虐万民也，及此间土地之灵。若道士行经之处，病自瘥愈，万愿从心。若一旦不如法者，汝等大伦鬼王，头破作三十分矣。
　　道言：今世人病者，连子所为也，天遣十二种力士收之。自今闻太上三洞法师道士，救护病人，转经行道。男女之人，作斋之家，若不助道士，令生人病复不瘥者，斩杀之，不恕矣。
　　道言：连子等八千万人，专行毒炁，令人瘟炁重病。今连子三十六万人，下行目痛。自今以去，汝等摄汝下绝，若复不去者，鬼王等头破作六十分矣。
　　道言：世间无善人，善人者，天上来耳。国王大信道，亦天上来也。今有奉三洞之者，先世有其重缘，今则闻见也。自今以去，若道士化行之地，鬼王追逐佐助之，有病令瘥矣，勿使死也。若一旦不如法者，斩之不恕矣。
　　道言：世人不信大法，是以多有罪人。罪人入地狱，鬼兵乱行，善恶不别。今有一受道者，大魔王紫真、孔伦、马延帅、崇仇渊等，各各助为作力，令道心坚固，国主奉之，开化愚人。若道士治病之处，鬼炁自摄，斥去千里。若不伏者，魔王等斩之不恕矣。
　　道言：今十方之鬼，则魔王所统也。自今以去，不得枉杀良善、昼藏夜行取人男女。道士行处，鬼王佐助，莫令恶人邪鬼粗犯道士也。若有人鬼，图向道士，施其恶心者，一一诛之。令人鬼俱死，以明道心。太上至言，汝等慎之慎之。若一旦不从，斩之不恕矣。
　　道言：世间罪人，有八十九种杀鬼。山林水火风土大鬼，三千九百众，大和鬼王领之，行万种病。三十六种六畜之鬼，鬼王名都奴，领八十万小鬼，下行恶疮下血之病。复有三千乌鬼，鬼王名文庆子，行赤病白癞病，病不可治。有作恶逆不信三洞之要者，悉值此恶乌飞来下此病，病者万不可瘥也。自今以去，若有道士所救之处，便令疾病除瘥，万愿从心矣，鬼王等迁
　　功万等也。
　　道言：中国有三千九万人应仙，秦川、汉蜀、三昊之中，孙道留、王子宁、唐万生、焦石子、刘光之、马承庆、荀太初、司马平、郭秀之、丁太伦、乐法护、谢英、安费侯、王子林、元伯任、元孙支、道林等三千人，为杜兰香采药，悉来武当宫中。今世道士，一心受此三洞法，亦得与此仙人等相值耳。道士但努力自救万民有厄之者，令得无他，汝等行道转经之地，魔王自伏耳。若不伏者，次次转之不恕矣。
　　道言：三洞之法，神咒为要。何以故？此经伏一切大魔王，魔王不敢挠之也。自今以去，若有道士经行之处，魔王等四十九王乌川、连子、文吉休、冯邻子等三千六百小王，各各护持此道士，勿令粗犯此道士也。若尔者，当迁汝等，令升仙无为矣。若不救此道士，助恶为势，坏乱正法，令道士救治不瘥，所为不允，一日一有恶者，魔王等悉坐，斩之不恕。一一如太上口勅急急如律令。
　　道言：天下有四十九万恶鬼，鬼来令人殗死，行万种恶炁，炁来杀人。得道士转经之时，其疾则止。国王因亦信道，奉受三洞，子孙传贵。大魔王王子乌纯林期八千万人，壬午、癸亥之年，领万鬼杀人，已知汝名字，自今以去，不得枉杀良民。如此者，大魔王小鬼等惠信忿阳之徒，各各斩之不恕矣。
　　道言：中国壬辰年，有真君出世，三千万人，主者一人耳。时世多病男女之人，壬午年入山，劝化愚人。愚人不信道法，不受三洞，水来淹杀，刀兵交兴。奈何，奈何。唯有受经道士，魔王护之，终不横死。当令道士治病，病无不瘥也。若一旦违法，魔王等头破作十八分矣。
　　道言：天下多恶人，不知有道，见者不从，是以多死耳。今有三洞法师，人鬼所奉。若自今以去，道士转经行道之处，魔王等不得挠之也。若一旦违命，鬼王等天斧斩之不恕矣。急急如太上口勅律令。
　　道言：一一告下，三十六天魔王、魔王子等，一切敬受奉行。
　　太上洞渊神咒经卷之四竟
　　太上洞渊神咒经卷之五
　　禁鬼品
　　道言：吾在杜阳宫中，为诸王女说大驱经，导化众生。尔时，中国有真人唐平来告曰：比来死亡，狼藉不审，自今以去，何年瘥也？太上曰：自今以去，到戊寅年壬午之岁，疫鬼杀恶人，至甲午年乃瘥耳。至癸未之岁，疫气流行，国中刀兵，父子君臣自共相害，人民多恶，不信大法，奉受三洞者，悉是天上来也，非世间生也。
