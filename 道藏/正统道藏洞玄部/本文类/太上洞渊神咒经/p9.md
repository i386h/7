<!-- { "loadSidebar": true } -->
　　道言：世人多愚，不见善，不识法，为此多死。自今以去，有人受道，世人急病，迎此法师、一切道士，作斋行坛布施，救疗病人。若有刑狱，天遣力士、三天玉女、十方大神仙人，来助道士，令此病人，速得治瘥，官事解了，令主人万愿从心。若尔者，上迁汝等万等千等，不负金口。若复不瘥，徒劳道士，主人致灾，祸殃集者，大魔王夫人及子孙主人病不瘥者，一切鬼王，悉斩不恕矣。
　　道言：一切魔王及今世人有病之者，道士救治之处，汝等悉回化其主人家亲、太祖父母、三十六世以来，悉为拔之。令主人病瘥，官事释散，万愿从心。吾当召百鬼，考问病人之鬼何鬼也。一一告下，三官问之，得便和喻令瘥。若不瘥者，一一收斩之不恕。告下急急如太上口勑律令。
　　道言：自今以去，有疾病者，遣大戟将军领赤骑兵三十九亿万人，手持赤棒，专行人间，伺取行病小鬼，自称三公五帝之神，得便斩之。若有小鬼不去者，三天魔王、魔王子孙，悉斩之不恕。汝等自今以去，若不信吾咒者，汝头破作七分矣。
　　道言：自今以去，国中有一人病者，悉是小鬼小邪所为之。汝等急摄汝下兵，悉令消散，使生人无他，汝魔王令千等万等。若复不瘥，令生人死者，一切内外大鬼，悉被斩不恕也。啄头大魔王、乌延大王、长鼻大王、中祥大王、小眼大王、白面大王、赤面大王等四十九万人，各各被考，考及子孙。急勑小鬼，令生人病瘥者，吾当令汝等上迁。若不瘥者，斩汝小鬼不恕矣。
　　道言：自今以去，国中有人病者，及官事口舌刑徒、厄在三官、不得自在者，悉是汝等大魔王不加用意。自今以后，告下小鬼，勿犯吾民，急勃汝下兵，速放文牒，令病者自瘥，官事消散，口舌不起。急急如太上口勑律令。
　　道言：世问有六十九种病大鬼，苌须少功，哀图慕川。慕川有恶鬼，国人疾病死亡。今来作耗乱世间，令人疾病，兴一切瘟气。黄奴七子，合来杀人。已识汝等小鬼名字，自今以去，斤去千里。急急如律令。
　　道言：自今以去，三天之上三十六天魔王，悉来下叩头七十下，求摄下鬼。一切小鬼，自从太上勑下以来，不敢复来世间取百姓也。若复有疾病者，魔王等受万斩矣。
　　道言：吾良民悠悠，处在国中，或有不信道法。今一人受道佩三洞者，有人疾病，法师为其疾病者，汝等魔王助道士令瘥矣，汝等上迁。若不瘥者，斩汝等小鬼不恕矣。
　　太上说此功之时，一切大魔王等，各各来下稽首曰：自今以去，誓死不敢纵小鬼。若世间故有一人病困者，我等头破作四十九分矣。
　　太上洞渊神咒经卷之八竟
　　太上洞渊神咒经卷之九
　　杀鬼品
　　道言：庚辰、壬午之年，有大雷鬼，一名九昌，领八万小鬼，手执赤棒，来杀恶人，行三十六种病，病杀恶人。复有忧简鬼三千九万人，行其赤肿病。复有八千六十九万鬼，行下痢病。复有十二万赤目鬼，行吐痢病。复有九千万鬼，行目痛病。复有四十九万鬼，行寒热病，病杀恶人。当尔之时，得法师转经之处，此鬼等自然死尽。三天玉女八十万亿人，与十方彩女三十九万人，一合来下，稽首白太上曰：自今以去，若有病人官事之家，请此法师转经之地，疫鬼故来不去者，我等自誓逐之，令远走万里，使生人病瘥，官事解了。若不去者，九天力士斩之不恕矣。
　　道言：世人多不信道，若有一人受经，男女笑之。道士不耻愚人之笑，不名道也，道者贵笑。大水不久，甲申垂近。壬午、癸未，大乌杀人。天遣疫鬼行炁，病杀恶人，刀兵交集，人民死耳。虫蛇虎狼，水火毒炁，悉能杀人。人不知之，但自愚心，妄说贤人，诽谤道士，毁訾经书，量度圣典。此之罪人，亦当卒死，吐血喉塞，身体浮肿，失音不语，天人诛之，不救之矣。道士自勑，慎口摄心矣。
　　道言：自今壬辰之年，必有真君，真君不远。道士信者，幸自勤学，化人受经，仙人来迎耳。壬午之年，世问疫鬼杀人，人民死尽。太上愍之，遣大真人成造、严平、王进方、社周、庄玄、唐君等，汝往世间化人，先世有仙骨之者，得见此真人。真人悉皆俗中有子孙氏世间之人，故太上遣之来矣。
　　道言：至壬午年，必有大灾，水高千万丈。道士入山，入山者免此灾也。壬午年三月至九月，人民死尽。疫鬼三万七千头，专行杀人，人不信之者，必当先灭矣。行九十种病杀人，真君垂出，恶人不见，天遣杀鬼来诛之。荡除天地，更造日月，布置星辰，改弦易调。神人治法、仙人为佐，五方万劫不死，无有刀兵，地皆七宝，衣食自然，无有六畜，男女悉圣，无有恶人之类也。
　　道言：自今大水来近，人有知者，奉受三洞。男女信法，一心行道之者，我当遣三天玉女十万人来护之。道士化人受之，化一人奉者，天人唱善。坏一人心不化者，天人诛汝耳。汝等先身有仙分，故值遇此经，此经玄妙，上天所重也。奉持供养，置之家中，疫鬼斥去，一切恶鬼不敢近人矣。
　　道言：自今以去，世间若有口舌官事，刑狱囚徒，疾病危厄，生死不别，当须急转此神咒大经，经有三万九亿大神，神来救人，疫鬼自去。十方赤兵、四天魔王、彩女等，悉下来助子，不令有恶。若道士转经之处，疫鬼不去者，三天力士斩之不恕矣。
　　道言：壬午之年以来，民多疾病，鬼兵交行，千万为群，欲杀恶人。若病之时，得法师来救者，我亦遣善人司命四十九万亿人，来斥去疫鬼，逐之万里。若不去者，斩之不恕矣。
　　道言：壬午年，有赤乌万亿行炁病，病杀恶人。恶人不信，死之奈何。真人更立，荡除天地，疫鬼皆来杀人。世人若欲求免灾患，可以九月、十月，当建是斋，拜谒五帝。大会一日，二夜申忏。束向九拜，南向三拜，西向七拜，北向五拜。乾坤艮巽四向，各一十二拜。上方三十二拜，下方一十二拜。天人降下，书子功名，得着玉历之中。或则东向单礼，三十六拜，唯在精专，获福无量。至癸未年，疫鬼行七十种病杀人。若欲求活，家家建修是斋，拜谒五帝，南向三十拜，疫鬼自去万里矣。
　　道言：甲子、甲戌、甲申旬年，有八十万赤尾鬼，鬼名多阿，一头三尾，身长九尺，两手持水，令人寒热，行九十种病，病杀恶人。道士急化人，立静舍於水上道傍。大会一日，奉礼五帝、司命，西向三十六拜。天人必下，书子等之家户口，得入玉历，不在死次，书记天门，司命益算，终不横死矣。
　　道言：甲午、甲辰之年，有黑炁病杀人。疫鬼八十九万人，行喉塞下痢病杀人。若道士化人，受三洞符箓，正月、二月、三月，水上作大会，一日二夜五时，集礼五帝、十二神，北向二十五拜，自然天人记其名矣。
　　道言：甲寅之年，有大目鬼，长三寸，千万为群，与赤色乌百万，来下入人家杀人。人有知者，急自合集，斋戒水上，一日二夜，五时忏谢，东向三十六拜，天人必来记子之名，疫鬼自然去之，不敢近人，道士急化人焉。
　　道言：壬午年所以有灾者，山门欲闭，前三后二。是以辛巳、壬午、癸未，必有水灾，及方伯、三公、二千石，速宜向善。此年定有疫鬼流行，杀除恶人，不信者死。道士但化愚人，天人录子至心矣。
　　道言：世人不信道法，天令疫鬼诛之。自今以去，有识之士信用行者，天人眇之，终不令相枉。智士弘之，建立功德慎之矣。
　　道言：自壬午年，有三十六种草鬼杀人。人有草中取菜食，其百草枝根茎叶中有鬼毒，毒名生茹。生茹兄弟百万，能行气病。十日一月日，入人四支百节中，身当黄赤，鬼长三寸七分。山中女鬼名罗翁，一妃二女，将二十万女鬼，亦入山林水中，伺取人。又有一女鬼名姜女，先有无量功德应仙，为坐不敬三天大圣、不奉三师故。鬼见道士入山，心不生善意，然其形甚
　　丑，身长一丈，面黑目纵，通身赤黄，形体秽，人不欲见，见者远走避之。不敬三事，故教令受经敬师，不得诽谤法师，侍养勤心，莫作拓，与俗人交通。不从此者，天人责之，令住山中三千九百亿劫，故由不出。道士受三洞之秘箓，太上真要，将来之基，一时之倾耳。不如学仙，万劫不死矣。
　　道言：道士受经得明师，三洞具足，亦如世之富人矣。何以故？大富贵之人，田宅广有，奴婢数千，钱财足用，天下贫人悉为己作，从意所用，无有乏短，出则乘肥，导从自在，乞与布施，一一任怀，大富足故也。大道法师，内外俱通，世间书疏，无不解者，治病医药针灸，悉皆明了，行来人间，万民敬爱，三洞大经，无不备足，世人敬之，亦如天王及大富足人矣。
　　道言：富贵贫贱，俱人耳。亦禀一命，何有殊异？但自富贵贫贱，先身之缘。有先世习道来，故中国衣食，自然而已。复有先身，造立功德，今为大富贵，流及子孙。先世应仙，未即升腾，今故大富贵也。学仙道士，贫而乐道者，此先身习学来久，不化於人，故令人大贫困。至死无有财物六畜者，先身重罪，不作功德，不信经道，六畜中来，或奴婢、生口中来耳。道士贵
　　人，悉天上来也。自非先身积善者，终不得作道士贵人矣。
　　道言：今世多有恶人，不信道。有受经者，愚人笑之，笑声盈路。诽谤贤人，谓道狂颠，入山何为。或言妖鬼，诈作善行，不知一切。人不可久保，富贵无常，不可长守。夫少有老，老必归死，身中三贼自牵，而死不觉。世人只知贪惜财物，爱乐妻子，宁作罪事，不肯受经，不求仙道，私营自累。终日悠悠，不如学仙，万劫不死，及共天人神仙同游矣。
　　道言：壬申年多有疫炁，下二十三种病，病杀恶人。唯有受经之人，奉敬三师、疗治万病者，天人简之。国土信道，受於三洞，教化人民。当尔之时，中国帝王国王，不知世间万民招恶，恶从下生，无有端绪，百鬼竞来，宜使男女道士一心治之。吾遣十方大驱将军三十九亿人，助道士驱逐之耳。
　　道言：三界之中，愚人不信道法，是以死入恶鬼中。以此男女，大小鬼兵无数，来杀罪人故耳。自今以去，有一家、二家、三家，一时病患病厄困者，请三洞大法师，一日二夜，五时转经，行九一之道、三五之炁，取十方之位，方方杀鬼，鬼王亦不敢当。今汝道士，吾亦自遣四十万赤弓大卒、三万九千九州力士，来助道士，驱除一切大鬼、山林邪炁、十方鬼贼，一切斩之耳。大魔王及小王顺吾教，勅下小鬼，令助道士治主人病瘥，有急厄官事，悉令解了。若不如法，魔王葳蕤等，悉斩之不恕矣。
