<!-- { "loadSidebar": true } -->
　　道言：魔王八亿万王，有小王亦八亿万王，各各宣令，自今三洞行处，道士治病经行之处，汝等共助之。当令治病得差，所作者成，天人护之。风雨有时，不令有害。若一旦违科，不敬圣言，纵其鬼兵，令枉杀善人、三洞法师，妄有危厄、疾病、苦恼，一切不如誓言者，魔王乌留子等三十六王，悉斩之不恕矣。
　　道言：国土之人，多不信大道。有受三洞者，汝等助之。为令善心恒生，莫令善退。汝等护之，天人来助。自昔以来，人民病众，不唯一种，千病万病困苦。头痛身重，手足不举，恍惚吐下赤斑，令人气病。吾悉知汝等之鬼名，日慎忧哀子、角儿平王、阿信三业之人。千鬼万鬼，急摄汝下鬼，令生人病瘥。若不瘥者，汝等头破作八十分矣。
　　道言：甲子旬年，有七十二种病。长安索虏，暴杀人民。南楚丧失，流分他国。有二虏三昊，合来争之。江左贤相，复佐天下。天下不乐，人民咨苦，下人忧悲。游魂之鬼，日来取人，人民死尽。其中一人二人受法行道者，恶人共笑之。是以仙人不出，世问无有仙矣。
　　道言：甲戌旬年，国土之人，共流江左，纷绕长安。蜀汉之中，有赤鬼三万，唯杀人民，为人不信道。吾常使董玄坷、殷仲堪化天下愚人，愚人不信。奈何？天今遣百二十种病杀人。若有受三洞经法师，来为转此神咒经文，死人更生。吾常为勅一切魔王及小王等，若有法师救病之处，悉令禁却小鬼，令生人病瘥。瘥者，令汝等得迁。不酸者，汝等死矣。急急如太上口勅
　　律令。
　　道言：甲申之旬年，世间有四十九万黑鬼杀人，多有横死。到子丑之期，期日将至，有大杀赤兵八十万众，来取人民，人民不知。到壬午、癸未、甲申年，大水来渰，兵疫来集，大鬼王蒋公琰共来杀人。自今以去，小鬼来侵病人者，急去千里。若复不去，大魔王等头破作八十分矣。
　　道言：甲午旬年，有三十六万氏羌胡撩之鬼，来杀人民。赤乌七十万头，飞行天下，人见者自然疫病，不可得治救。为不信圣教，故以病死矣。自今以去，国中有一人受经，转此神咒经文之处，大魔王及天人来助，令生人自瘥。瘥者，令汝等上迁万等万倍。若复不瘥者，汝等大王及小鬼，斩之万段不恕矣。
　　道言：甲辰之旬年，天下九十种病。人多暴死，六畜灾疠，为人不信大道。有一人受经行道者，愚人笑之。是以天遣三万九千大鬼来诛之，令世人有病，疫鬼多来杀人。若有法师转此神咒经者，巨天力士八十万亿，俱来助之。若复不瘥，令人死者，大魔王先坐小鬼。急摄汝下鬼，勿犯良民。一一告下，不恕之矣。
　　道言：甲寅旬年，有六十种病，死十分遗一也。王建领之，暴乱人民，有赤乌之鬼。自今以去，有道士转此经之地，令病人自瘥。若复不瘥，令人衰凶者，大鬼王先坐小鬼，头破作四十九分矣。
　　道言：世问多恶人，圣所不居。时有一道士，建三洞之法，天人悉来护之。自今以去，若有病人危厄困笃之者，大魔王断其家祥小鬼，令病人自瘥。瘥者，大魔王等上迁。不瘥者，汝等斩身作万分矣。世问有无极之小鬼，汝等各各自去，勿令生人死也。若不用吾教，今遣赤丁使者四十九亿万人，悉来杀大魔王等，不复恕矣。急急如太上口勅律令。
　　道言：壬午年十一月二十九日，至壬辰岁十月三日，有七十二万小鬼王，专行入人宅中，行急疾病，人悉患之。李信、李陵二人，各领四十万众，来取人命。今已知汝名，汝急远去。此有赤杀力士七十二万人斩汝，汝不急走，身破万分不恕之，急急去万里矣。
　　道言：道士之法，以三洞为先，受此神咒，乃得入山及於人间，杀一切鬼贼。不受此文，鬼不畏人。今有三千六万暴鬼来杀人，吾知汝名，急去千里。急急如律令。
　　太上洞渊神咒经卷之二竟
　　太上洞渊神咒经卷之三
　　缚鬼品
　　道言：自今戊寅岁癸未之年，大劫之运，恶人不信道法，天遣疫鬼行七十二种病，病杀恶人。世间浩浩，鬼兵流毒。奈何，奈何。若有奉持三洞之人，吾当遣力士四十九万人，为此法师缚枉横之鬼，若道士救人经行之处，魔王等当助道士，缚此鬼兵等矣。
　　道言：三天玉女与大梵天王夫人等八千万人，来下听经而自誓言曰：自今以去，天下之人，若有此三洞法师作斋救人，转此神咒经之处，我等当护之，不令疫鬼一切邪精来干犯法师也。若不去者，我等先坐矣。尔时，九天大魔王并及玉女八十亿万人，亦俱来下，白太上曰：自今以去，若有道士转此经文救人疾病之处，若有杀鬼故来挠之，不肯去者，我等当共缚之，令法师不乱，病人得瘥。得瘥者，我等之力，众圣亦喜。魔王等各各自誓，缚疫鬼矣。　　　　
　　太上尔时乃说偈曰：
　　吾今说神咒，咒神皆灭形。所诛自有主，为恶不相听。汝等既伏誓，共来听吾经。自今当助道，一一相经营。勿复相吹嘘，共作妖恶情。若作妖恶情，力士缚汝灵。汤煮火复烧，往返刀山亭。汝若从善者，亦不苦相征。
　　道言：壬午年有赤鬼三万九千人，来杀恶人。有人值此三洞法师者，疫鬼斥去千里。若自今以去刑狱疾病，但转此经，此经有八十万大神、三万力士、四十万玉女、三十万童子，一切来共守之所转经之处，鬼兵与魔王来缚此疫鬼矣。
　　道言：吾昔在五岳玄景宫中，为一切众生说三昧经。时有七天魔王三十万人，一合来下，自誓言：自今以去，若有法师得救病人之处，转此神咒经救人，我当为开道，不令有恶，恶鬼远走，天人来助。可治之，令疾病除瘥，刑狱之人悉皆解脱。若复无益者，我等自受腰斩，死亦不恨矣。
　　道言：自壬午年辛巳后，必有疫疠之鬼八千万人，来杀恶人，恶人不信道。故三天玉女、九天大梵王三十六万人，一合来下，启太上曰：自今以去，若有法师经行之处，我等亦当护之，令疾病者愈，官事之人速得解了。若疫鬼复来图害良民者，我等亦当缚之耳。
　　道言：自今以去，有奉三洞之人者，九天大兵七十万人，三十六天大魔王七十万人，各来护此法师也。若今有疾病、官事之家，急转此经，此经有大神力，自令官事散了、病人自瘥。若有不伏者，三天魔王自来缚之，疫鬼赤兵自然死尽，中外殃□、男女之鬼斥去万里，十方力士覆护法师矣。
　　尔时，太上乃说偈曰：
　　三洞大乘法，真道理自陈。若非积劫绿，无由得授闻。转读救黎蒙，消灭众鬼群。天真相拥护，妖精莫敢前。若有犯法者，身破成百分。
　　又偈曰：大象本无形，经言即为道。道转无形中，妖魔靡不扫。清浊各有分，天官来相考。念子为凶逆，使我常悲恼。反缚裂子头，剑树令汝抱。
　　道言：今观世问，恶人聚生，六夷交侵，自共相残。至壬午年，天下浩浩，人民不安，刀兵疫炁，杀害恶人。恶人不信大法，故令死耳。自今有奉三洞之经者，自得上仙耳。世人愚痴，见道士亦死、恶人亦死，不知分别有异，直见同死，无有异尔也。恶人死者，入三涂恶道。道士死者，生天上人间，或为大王，若便仙去，终不生恶处也。或白日上仙者，千年服药，先着年华也。若有奉三洞尊师受经，苦身行道，得升此仙，万劫无有死矣。自今以去，若有道士救人之处，魔王等共收缚鬼精矣。
　　道言：吾昔为中国仙人东岳直连子等三万人，各各持信受经之具，上山作坛，拜谒五方五帝。与之为信，乃折银环一具，以券分之。与师饮丹，自约誓曰：今日饮丹，受经供养，终身不犯。有疾病急厄、宅中不利、口舌官事、刑徒在狱者，为其转经作斋。悉依斋法清诤，道士以此为常。仙人等以授受经，化行国土，为万民治病，一切鬼王悉皆潜伏。
　　道言：世人多不信道，有一人受经，众共笑之。谓曰：妖魅不欲生活，入山避人，不求生官。不知此人天上生来，见世间浊恶，自求仙道，度一切人。人不识真，反更笑之。奈何，奈何。如此人等，后有重罪，罪入赤连地狱水火之中，三千亿劫，无有出期。罪毕作人，有人之形，无人－之情。或痴聋喑痖，不知人事。复作六畜，食草饮水，以肉供人。生便艰苦，苦无所告。此之罪人，轮还如此，无有出期。子等思吾言矣。
　　尔时，太上乃说偈曰：
　　顽逆不知法，见世积罪人。不但自不信，反笑他习真。不知天上来，不久在人草。子等无所识，相与共评论。言出祸亦入，响应须臾间。死受荼毒报，罪结在赤连。转轮五苦中，考对亿劫年。出生无人情，六疾所萦缠。身设六畜形，诅复识形神。罪非修大乘，何由免形残。因缘自如是，子等思吾言。
　　道言：世人多有恶心之者，不信真言。天遣横行伐杀将军八千万人，仍游天下，取此恶人。今有奉三洞之人，魔王三千人护之也，随逐覆救。若欲作斋，斋集之日，为其明朗，不令风雨，天人助之。若道士行处，人见爱乐，道炁盈溢，不令病痛也。苦恶人骂辱道士，为作口舌县官欺图者，即为收其人魂魄杀之，以明大道有神之验也。急急如律令。
　　道言：世有乌丸鬼王，身长七尺、八尺，各有九千万人赤兵，月月下来，取人炁命，令天下人枉死。甲戌、甲午旬中，仍下来取人命，行三万九千种病，病杀人小口男女。自今以去，有道士转此经处，汝等收汝下兵，令斥去万里，若不去者斩汝，乌丸三亿万人敢不从之矣。
　　道言：甲辰之旬，有八千九天大魔王威都等，将下人无数，月月病人，下九千种病，病不可治，与下土死将鬼兵合来杀人。自今以去，摄汝鬼兵，勿枉善民也。若有道士男女之官行道之处，汝等助之。若不用五教者，子等头破作八十分矣。
　　道言：辛巳、壬午年，人民横死，天下不安，死者众多。鬼王乌丸与地下赤炁杀人，人多瘟病，病者门门，十有三四死矣。奈何，奈何。唯有村村大会清斋，拜谒五帝之神，自保家口，令天神知之，鬼王乌丸自伏，不复杀人矣。
　　道言：自奉受此经，师为开示，有病作斋。及官事刑徒，宅中多鬼，仕宦不迁，田蚕不收，悉作此斋耳。作此斋天人来护，即得心愿，万无不利矣。奉此经者，鬼王自伏也。自今以始，若有此三洞法师所施行之处，鬼王护之。若有道士疾病者，汝等鬼王头破作八十分矣。
　　道言：庚辰之年，国主自慎，大臣相辅，天下浩浩，无不畏也。小人相苦，贵人无道。天下九十种病，病杀恶人。鬼王名坛支，领三十六鬼王等，七天大魔王明主之，下行万病，病不可治。当尔之时恶人多，多有不信道。受经者，其有受三洞者，大魔王等四十九亿万人悉来下护，助此法师耳。
