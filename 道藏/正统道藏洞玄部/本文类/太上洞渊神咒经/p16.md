<!-- { "loadSidebar": true } -->
　　道言：自今以去，天下国土，若有频年遭罹瘟疫，悉是魔王乌鸣鸠等所部鬼众为於灾祸，游行天下与民亲七祖逝魂同行瘟疫，杀害国民。若有善心之者，能发保全之心，诣请三洞法师，置立道场，转经念咒，依法陈章，设斋祭醮，祈梼五帝神仙，功德无量。除瘟降福，功无比俦。七世亡魂游神碧落，九玄宗祖擢质朱陵。出三界以超然，坐六虚而自在。人民康泰，老少安宁。益筹延年，长生度世。田收再熟，蚕吐八丝。墓宅宜人，孳牲盘党。公私静贴，灾瘴消沉。国主帝王，德逾尧舜。金枝茂盛，玉叶常春。天下太平，干戈静息。州牧县宰，用道安民。灾害不生，祸乱不作。四蛇摄毒，六贼停慎。吾今故传此经，为汝众解灾却患，何不奉受□ 受者虔敬，获福无边。若有欺师负道，不依经言，五逆不孝，杀害无辜，割剥孤贫，侵伤良善，罪积山海。若乃先亡后化，见在今身。男女老少，贵贱之流，年七以来，有此莫大之罪。今故烧香，普为忏悔，悉乞除荡，不赐谪罚。从今转经之后，汝等鬼众，并及魔王部属，一切精魅，悉从真经所指。若有强豪鬼贼，不依吾勅命者，即遣十天大神兵，一时斩绝，不留种裔。念急如太上口剌杀鬼安民律令。
　　太上洞渊神咒经卷之十四竟
　　太上洞渊神咒经卷之十五
　　步卢解考品
　　道言：吾今不忍见汝，天下苍生，福德浅薄。自从出胎世上，年七解语以来，举手施为，出言用意，心生五毒，六贼竞兴，曾无善慈，唯只恶生好杀。遂被三尸注薄，七魄录名，常以甲子庚申，奏入天曹案内，罪满三千。簿内天符，降於中斗之司，勅令本命星官，收汝三魂七魄，送付泰山地狱。次落司命案中，重罪牒归邓都，入於二十四狱。罪重不积，只在泰山十八地狱之中，昼夜鞭笞，时时考挞。款辩既定，案牍分明，狱卒擎叉，曹官引过。阎罗大怒，罪故难容，各准条章，偿他业债。或生天道，或生地道，或生人道，或生鬼道，或生畜类道。或生或病，或死或未死，或令饱死，或令饿死，或令热死，或令寒死，或令水死，或令火死，或令土压木伤死，或遭金锵铁刃死，或遭蛇伤虎咬死，或遭蛟螭鱼鳖死，或遭猜牛犬马死，或遇刀兵伽棒死，或遭雷电风雹死。或未死身染诸色恶病，或患五色肿炁等病，或患焦瘦等病，或狂邪风痫等病，或患疥癞疽等病，或患疮痍瘢痕等病，或患骨蒸劳疟等病，或患盲聋哑吃等病，或患喉闭鼻塞等病，或患头旋眩乱等病，或患伛背凸胸等病，或患挫短交脚等病，或患腹胀肚满等病，或患心痛呕逆等病。是诸种种恶疾，卒名不尽，皆是汝等众生宿缘罪报，不能觉悟。吾今幸当救民之任，不忍见汝众生受斯苦病，灾厄常萦。吾今专遣明罗真人，持经行化天下，为诸众生拔度五苦，解灾却患，济厄扶危，治病救疾，消诸祸源。若有国民，遭罹众疾，官府狱讼，系闭经年，水早虫蝗，兵革疫瘴，诸医不愈者，但请高行三洞法师，洁置灵坛，转经诵咒，奏表呈章，建斋设醮，祠谢五帝，神仙步虚，赞咏旋绕。太上自然，至尊释会，天兵功德无量，众罪消散，鬼兵灭亡，疫病痊除，家眷清泰，人口祯吉，国府和平，水旱不兴，田蚕倍胜，孳牲盘党。吾今为汝赞咏，摄毒收瘟，宜须虔听。道众颂曰：
　　东方苍老君，号曰勾芒灵。梵女游太空，迢迢拂玉京。大乘总三天，众兵统魔兵。八音遍十地，九龙云舆迎。建斋立大功，长夜自然明。正道法鼓震，百邪悉摧精。魔王来稽首，方始免其刑。善神守门户，力士交万灵。道炁广流布，家亲咸安宁。疫毒皆消灭，万民悉长生。相与弘至道，俱游紫凤城。
　　南方炎帝君，八表号阎浮。飞轩驾云舆，十真三天游。玉女乘霄唱，金光溢丹丘。今日转法轮，梵响震九嵎。天帝勅魔兵，风举自然休。晃晃三光耀，百邪没九幽。若有干试者，力士斩其头。诸天帝王子，杀鬼岂敢留。故有强梁者，镬汤煮其躯。千千悉斩首，万万不容留。兴斋摄魔精，魍魉值即收。大道威严重，神风扫邪妖。疫鬼即消尽，万民无灾忧。
　　西方蓐收神，号曰为句尼。三光悬太虚，朗朗照四维。八音三十二，百邪岂不摧。今日建福田，神咒破鬼侪。然灯光照远，长夜朗然开。风止雨亦休，斩妖束鬼非。敢有违逆者，缚送地狱畿。金刀纵横截，铁杖历乱槌。行道除百恶，烧香灭千灾。道士心精志，积善起死骸。万邪畏真正，伏匿焉敢违。奉师尊大道，道炁自来归。愚迷不能学，智者常栖依。不惜财货身，贵敬乘空飞。
　　北方郁单境，帝神日玄冥。落落四运关，昭昭五炁明。豁豁邪秽除，荡荡天地清。太上威严切，凶魔死不生。敢有违逆者，收之付天丁。千千皆截首，万万悉诛形。阎罗剪邪魅，北帝灭魔精。神风扫不祥，万恶不得停。上圣惠泽流，是物普咸荣。若有违勅者，神兵寸斩形。
　　中央戊己神，黄帝总万机。三秦统八方，句陈耀天辉。神光辉照灼，豁然幽夜开。至道恩慈普，万兆悉归依。今日建万斋，万恶不敢希。风停无动条，福德高巍巍。鬼疫须远徙，亿亿斩无遗。国民遭病苦，诣请神咒斋。病者得痊瘥，鬼疫自然摧。诸天摄魔魅，众真逐邪非。太上金口勅，速去勿令迟。
　　东北艮之子，其神御阴节。奉承太上教，善恶令分别。邪伪不干真，犯者宜诛杀。上圣护生民，侵者天垂罚。洞渊理清肃，三昧法严切。神咒灭邪魔，群祆并消灭。除凶凶即止，斩鬼鬼便绝。神兵盖天下，灵风扫地发。万神十方赴，千灾九阴歇。公私无障恼，存亡俱解脱。
　　东南巽之域，地户张网罗。罗网遍天下，万鬼难得过。五岳为安静，四海不腾波。千邪不敢动，禁勅一切魔。魔鬼敢逆者，斩之付陀罗。头破数百片，身形悉消磨。吾救生民苦，灾厄焉敢过。三官宣勅令，一如女青科。
　　西南坤之母，神咒收邪精。禁之天地鬼，瘟毒不敢行。若有不从者，神乃斩汝形。今日建大斋，杀鬼而理生。三光一流照，九幽普开明。朗朗遍十方，百鬼无藏形。故为病不止，收之付七星。神风扫凶孽，邪恶自然平。老君明勅教，斩杀众魔兵。
　　西北乾之父，其神通天光。圣帝愍黎民，百鬼何克伤。故结天罗网，遍布於十方。捕兵收疫鬼，无令得潜藏。次次皆斩杀，付入沸钻汤。一切令灭尽，无复得逃亡。今日立功德，福流除祸殃。病者得痊瘥，健则保休康。宅舍悉清泰，鬼炁并消亡。天神咸拥护，阖门永吉昌。
　　上方诸天帝，出入大罗门。荫育阎浮庶，劫运使长存。万邪敢不忌，纵毒杀人民。狼藉死病苦，怨感彻上天。太上降大兵，掷火收百瘟。三五断邪径，七星塞鬼门。掩缚付天狱，万民方保全。
　　下方地祇灵，网网都九域。澄清於四海，安镇於五岳。制摄邪魔鬼，不得行百毒。上圣护生民，故降明威勅。若有违逆者，收擒付天狱。铁钩钩鬼眼，金刀截手足。神咒杀凶魔，万邪灭种族。黎庶荷道恩，无复有悲哭。免度凶忌年，会见世安睦。稽首十方真，永劫无灾毒。
　　道言：世间信士，中国奉道法流。今有十天帝君，重宣三昧洞渊。灵音神颂，修斋设醮。切须讽咏，怡神灭鬼，功德无边。消祸祈恩，福德立降。今当敷演，子宜谛听。
　　东方九霞天，震宫清泠府。玉女扣金锺，魔王击法鼓。帝君勅令下，九龙走云雨。幡节来平空，十真呈妙舞。超拔长夜魂，能治生灵苦。天丁拽宝刀，力士开烟雾。搜括邪魔鬼，飞天静道路。三洞今流光，遍照修斋户。
　　南方三炁宫，重离焕太阳。散花流十天，玉舆烨九光。朱凤衔玉印，火龙驾宝幢。玄女歌长生，青童焚降香。万万排天兵，千千诛魔王。大帝降天符，扫荡诸不祥。杀灭六洞鬼，一一付擭汤。正法已宣告，兴福满州邦。
　　西方七炁尊，兑宫飞金锋。玉舆乘翩翩，仙仗排虚空。鹤舞高盘旋，宝佩敲玲珑。中有万纪灵，演说三洞功。济拔幽涂人，升空大无中。金兵千万骑，邪魔莫相逢。正教昌国府，杀鬼无遗踪。今凭大道恩，普愿驽六龙。
　　北方五炁尊，重坎玄武神。水精迭为宫，仙府长如春。黑浪深无涯，酆都高不群。帝君说洞经，幽显咸得闻。邪鬼不正形，破骸诛残魂。罗天有猛兽，吐气四海昏。流铃飞火轮，清化安乾坤。是人修斋力，咸归万福门。
　　中央戊己神，五土列为尊。朱阙耸太空，宝殿藏昆仑。长生十二经，玉简金口言。翊翊排云力，百匝修斋门。天丁碎黑毒，力士诛黄瘟。帝君杀鬼符，扫荡万祆群。仙童扣琼锺，洗拔长夜魂。香灯明朗朗，果报勤勤恩。
　　东北清梵天，艮宫深清泠。玉女散宝香，真皇演洞经。箫奏鸾凤音，风韵云和声。迁拔九沈魂，皆升紫霞城。千里掉剑轮，万里排天兵。为害诸魔鬼，今日难藏形。驿龙咸律令，诛杀付天丁。福兴祸自灭，千载保安宁。
　　东南梵宝宫，巽域青云阿。神兵一持咒，三界摧邪魔。功德已巍巍，碧海无风波。玉女空洞昤，青童步虚歌。善功今已立，仙路轻云罗。幢盖间花飞，神兵步步多。上圣降虚空，斋福高嵯峨。三官十二司，大宣太上科。
　　西南梵炁城，坤宫太玄霞。九光凝融融，十洞腾云车。虚皇谈秘经，众仙散天花。金龙飞赤焰，铁面擒凶邪。明灯焕重泉，仙唱增善芽。魍魉及魑魅，一一付金叉。三洞今流行，万真遵十华。然灯照无边，功成清净家。
　　西北号天门，乾官紫霞深。妙乐奏嘹嘹，宝殿香沈沈。三天别无路，但照清虚心。斋功与经力，能除悲苦音。修者升天堂，劫无寒暑侵。大道弘三洞，神仙次第吟。敢有诸邪魔，纵恣非胸襟。卫护修斋所，飞仙宝华林。
　　上方无极界，三十二清天。中有长寿人，千万无穷仙。虚皇演真经，仙唱盘空旋。群龙驾纷纷，五帝车翩翩。太上勅令下，三界诛魔祆。净荡五浊中，愿离苦火煎。拯拔幽冥魂，奉师尊圣言。修斋立功德，代代受荣迁。
　　下方十二真，四溟杳无涯。修斋戒掌魔，勑令除祆邪。香引碧烟云，灯列红莲花。、玉女歌不尽，福备无穷家。
　　旸谷定寒池，超度五云车。玄朗齐三光，勿令烟雨赊。今日礼十方，天兵百匝遮。慈悲无上力，随愿宴金华。
　　道言：吾今专遣大宗法师，为汝有病有难疾苦之家，普说消灾步虚。今汝三十六天魔王，一时归心降伏。自今以去，不得更与天下人民作於祸患。闻见大道真言，悉皆虔心崇奉。各各稽首，而听颂日：
