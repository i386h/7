<!-- { "loadSidebar": true } -->
　　大道出虚无，玄朗照众生。天人化愚迷，神仙超云征。若能救八难，此道得长生。至理何寂寂，虚无甚冥冥。太上坐玄台，玉女咏太清。至人无处为，汝乃知道成。诸天朝太上，三五自来遵。飞仙游三界，真人云中吟。圣人无不噫，孰能知此心。正真大一化，无兆自升天。狮子呜大野，凤凰应节吟。神仙来稽首，汝乃自知玄。三五辉时映，玄朗应物迁。虚无不自号，浩漾入无间。若能得此理，何有不成仙。虚无无常号，唯存志心形。天尊出幽冥，道亦此中生。智士学明教，可诣太上庭。天人把朱花，玉女挥玉芝。神人群来侍，飞仙启皇基。太极诸玄子，非世所能思。仙人寿万劫，千岁若一春。兆年谓今夕，俗号焉足论。若有神仙骨，尔乃应此心。三洞流十方，明教须人弘。忠信奉经戒，亦如五岳灵。自无高腾骨，升飞岂可登。注心三界
　　外，泛想游玉京。真人空中咏，玉女乘虚翔。今日朝天尊，稽首礼玉皇。
　　斋时三首
　　太上甚高玄，至理无遗踪。妙觉虚中唱，仙人咏空洞。自非黄林士，孰能弘此功。
　　翊翊排云出，迢迢诸天人。口咏真秘诀，八龙登紫宸。自非高上宾，安能体此文。
　　至理超遐津，有存无不解。玄匠朗三光，真人受范楷。仙人揖流丹，莫不稽首礼。
　　洞渊大斋建夜三首
　　妙哉三洞经，神护九龙迎。建斋破惶心，得游紫凤城。志功积万劫，邪魔敢不听。
　　嘹嘹八音响，十方太上京。三洞好专心，诱化度众生。动文一说法，三礼坐听经。
　　迢迢三界外，渺渺甚冥冥。今故建大斋，然灯照玄星。忽有小凤嘘，告神勃魔兵。
　　道言：吾在三天之上，不忍见汝天下众生多招殃患，疾病死亡狼藉，皆是汝等众生自从。年七以来，六贼十恶竞生。身心常被三尸记其罪目，奏上天曹命有短长，未令追入。因被天曹勑追，魔王遍行疫病。只为身心口手，自造罪愆。吾今为汝群生，广申忏悔。各令魔王鬼主，闻见经言，自然各生惭愧，摄毒收病。汝等世人，志心静听，说其罪元。
　　道言：吾今告汝众生，汝从年七以来，乃有呵风骂雨之考。又有不敬天地之考。或有不敬日月星辰之考。又有咒骂天地神灵之考。又有露形三光之考。又有怨骂鬼神之考。或有唱引冥神忌讳之考。或有不崇法戒，秽慢有妙之考。又有不敬父母师尊之考。又有向於三光，大小便面之考。又有不敬经法，泄露秘文之考。又有毁谤忠良善哲之考。又有以少凌长不相和顺之考。又有轻秤小斗与人之考。又有重秤大斗入己之考。或有弃道受邪之考。又有作事非法之考。或有劝人作恶，弃其善根之考。或有不敬法教，败人成功之考。或有专行凶逆，掩善扬恶之考。或作邪师，无灵指示，妄为神语，败人心事之考。或有犯冢触墓，惊动灵识之考。或有触犯宅神，秽慢井灶之考。或有秽污投於水火之考。或有秽慢土未之考。或有阿污金银铜铁之考。或有借贷不还，口是心非之考。或有笑人作善，欲人为恶之考。或有憎人善功，乐为非法之考。或有见人修功立德，怪惜不施之考。或有祈福请愿，心不恭敬之考。或有买卖道释经像财物之考。又有咒诅无辜，牵引平人之考。或有侵凌，横生谋夺之考。或有饮酒食肉，托醉叫唤神鬼之考。或有贪淫色欲，不避亲疏之考。或有修斋设醮，不依科仪之考。或有急难不救，有危不扶，欲令倾陷之考。或有发愿修造功德，不能成或就之考。或有疾病得师治救，不解文疏之考。或有恃酒放狂，凌突尊少，毁坏一切之考。或有见人妇女，妄起邪淫之考。或有持斋破戒，傲忽上仙之考。或有杀害生命，践踏虫蚁之考。或有贪婪，不知止足之考。或有纵心妬忌，打骂下人，不与衣服之考。或有恶心改换关契，取人田地之考。或有醉时，或是急难，许其良愿，后以负心不酬之考。或有意图谋，一切凶恶之考。或有衣食丰足，所运从心，不知惭愧天赐之考。如是众考，不可一一尽言。今专转诵之次，陈露前愆，亡愿荡除，一时矜赦。罪沈九地，福起十方。世世生生，常逢大道，信受奉行。
　　太上洞渊神咒经卷之十五竟
　　太上洞渊神咒经卷之十六
　　勑鬼品
　　道言：十方世界，百姓男女，若鬼魅所侵，疾病死亡。或癫症狂走，独言独语。或霍乱吐痢，转筋不止。或瘟黄疫毒热病，肿病胀满。或水火劫盗，财畜死亡，口舌相加，横罗官狱，禽兽鸡犬，血流光怪，胎妊堕落，男女伤亡，向愿乖违，种种迍塞，墓宅不宁，生资虚耗。凡有撼轲，贫穷不利，当诣明师，受吾诫箓，尊奉礼敬，不作诸恶。有灾之日，沐浴冠带，烧香礼经，端坐安心，恬神静虑，捻香叩齿三十六通，
　　咒曰：
　　头戴朱雀，足履玄武，左扶青龙，右踞白虎，前有苍精剑戟，后有金槌铁斧。天丁力士，卫我前后。有黄奴百众，凶邪鬼贼，急去千里。急急如律令。
　　道言：天下有无数之鬼，侵害万民，吾今尽知汝名。名赤头杀鬼王，身长二丈，部领三十六万亿众杀鬼，各持赤棒，游历世间，向取生人。又有三天大魔，九天大魔，三十六天大魔，十方杀鬼，领鬼大王，三十八万人。复有东来神，西来神，南来神，北来神，各领三亿万人，以为侍从，病害男女，损耗资财。吾皆知汝名，急去千里。若不去者，吾遣八部禁兵，打杀汝等。急急如律令。
　　道言：大魔王夏银、乌延赤、波洪供等，及大驱除将军三十九亿人，大兵一千二万人，赤弓大卒四十万人，九州力士万九千人，司命四十九亿人，天杀侯王大兵八十一万人。当承吾教命，为诸善男女，收却千精万邪，驱令出境，匆犯良民。复告三十六天大王七千万人，九天大兵九十亿万人，天神不离八千万人，天丁力士三千万人，传香玉女四十万人，侍香金章四十万人，三十六梵王及义兵九千亿人。汝等闻经，当来卫护生人某，令鬼魔退散，百病除愈。复告万和力士四十万人，百舌吏兵三十六万人等。闻有转经宣咒之处，汝等当为生人和喻家亲丈人，令内外分判，家亲安稳。拥护生人，外鬼邪精，一切驱遣。守护有功，依科迁赏。违吾者，结罪三官。慎之慎之。叩齿三通，咽液三过。
　　道言：若有清信士女，君臣吏民，沙门小仙，百官品族，山中智人，勇猛进士，豪贵下贱，若闻此经，即能信受。当知是人无量劫来，尝为仙人，天上来生也。暂出世间，不久应仙也。或为尸解，若托灭度，即生天上，终不死也。以是义故，略说此经。世人多不信道，人民心恶，闻说此经，心生轻慢，诽笑神咒，不信圣言，将为妖惑，不敬真经，欺师贱道，无心信受。如此之人，从三恶道中来，常怀毒害，恶黑未消，业障罪重，使其然也。或现世苦恼，贪欲愚痴，如蚕茧中自缠自缚，无复出期。或得重病，遍体瘟黄，疫鬼缠身，常在左右，营生失利，所作不成，纵任大官，还复退落。或被刑残，须臾之间，便成下贱，暂时富贵，后乃贫穷，若得重病，家口无原。或身生恶疮虫癞之病，脓血臭烂。或生疥癣，花疮水肿炁病，痛疽蚕疮丁肿，为鬼疫病，染污四邻。若得巫师，转增困重，遇好良药，亦不能医，乃至命尽，由有余殃，轻慢斯经，天罚故也。如此人，当复入无间地狱，幽牢槛栅之中，亿劫不原，复后乃得出，为禽兽六畜之身，人所恶贱，不欲喜闻。食诸秽恶不净之物，乃至粪杂。当欲不足，困苦负重，又加鞭杖。一失人身，万劫不复。轻笑此经，得罪如是。吾今观视，下界众生，苦乐报应，寿命短长，富贵贫贱，所为不等。故哀愍一
　　切苦恼众生，犹如赤子，劝化愚间，当使敬信，尽令解脱，往生天上。不为胞胎之所苦患，常得清净自在之身。与吾同游，乃说愒日：
　　三昧广流布，有缘能得闻。贤者即信受，积劫为贵人。暂来生世问，不久自应仙。为度众生故，遂来到此因。吾遣诸天人，亿劫真仙众。教化於愚冥，恶人不信受。及更笑斯经，谓法无灵应。相与不敬爱，生世受苦报。疾病之所缠，疫鬼及魔王。来灭汝家门，六亲及妻子。尽死犹不足，魂神入地狱。万劫无出期，堕落炁暗中。幽闭於重槛，病毒甚难忍。长夜复幽冥，后出为禽兽。食诸秽恶物，或作六畜身。为人所轻贱，负重而鞭杖。轻慢斯经者，获罪如上说。若人能信受，福报生天上。有骨应仙者，受持三昧经。汝等修中道，当得见真君。
　　太上说此愒已，九天大魔王，三十六天魔王，及天人采女，诸天梵王魔王眷属，闻天尊说此偈颂，心中欢喜，一时俱起，稽首再拜：我等大梵魔王，亦随徒众，常随守护，游行天下。受持之人，无令疾病，收杀疫疠鬼贼为祸之鬼，令疾病速得除瘥。万愿从心，官事解散，经求称意。若有恶魔精邪恶鬼，不从太上教勑者，我等当收汝等恶鬼，斩之万段，碎如微尘，终不恕也。我等魔王自共誓曰：不敢为恶，愿转鬼身，长为仙道，亲近大圣。是时，真人蔚明罗通智识章。句民子等真人及诸天大众，闻天尊所说妙偈，心大欢喜，各稽首三礼，信受奉行。
　　太上洞渊神咒经卷之十六竟
　　太上洞渊神咒经卷之十七
　　召诸天神龙安镇墓宅品
　　尔时，太上道君於开光太初之先，与诸天神仙大圣众十极神王，同诣长桑林下旸谷之墟，左绕行道三匝，同心作礼，上白元始天尊：臣见凡人父母，及诸眷属亡殁之后，葬於冈山，建冢立墓，以安万年，冀保宜孙利子，待其富贵光门。今乃居家，累年轗轲，竟岁凶丧，破财散谷，非横连绵，县官牢狱，系闭经年，畜养不孳，田蚕失力，所运乖错，所谋失宜。仰赖宿因，今身获庆，值於此日，得睹无上至尊，释我愚怀，乞垂哀愍，傥蒙旨诲，斯乃朽骨重肌，仰受鸿恩，难酬生育。
　　於是，元始天尊乃弹指颦眉，而告太上道君曰：卿今所说凶殃之理，甚是济苦良因，欲苏沈没迷愚，咸居福岸，卿当复坐。虔恭瞻仰圣颜，志心恳切以侧，聆专意投，诚而伏听。天尊乃告太上道君：卿曾见饱暖之流及饥寒之者否？道君曰：每见未委根从何起，伏乞圣恩，特垂指示。
