<!-- { "loadSidebar": true } -->
　　天地开明，四大为常。玄水洗秽，辟除不祥。双童守门，七灵安房。云津灌炼，万炁混康。内外利贞，保兹黄裳。急急如律令。勑天地自然，秽气分散，洞中玄虚。云洒净。
　　右法存九凤破秽真官，骑九首凤凰，左执碧霞瑠璃宝钟，右执杨枝，在吾前遍洒神水，清肃氛葩，凤口吐炎炎之焰，烧荡阴邪氛秽，内外洁清。
　　洒净毕咒曰
　　吾以月华荡形，以日精炼神，真人附己，玉女侍真，二十八宿，与吾合并，千厌万秽，逐水而清。急急如律令。
　　师上三捻香。
　　次变神
　　师暝目存神，虚寂於一呼一吸之中，水火升降，交媾黄庭，一炁混合为婴儿，倏然长大，随念所化，四灵森列。
　　默咒搯五方诀合五方炁
　　青帝护魂，白帝侍魄。赤帝养炁，黑帝通血。黄帝中主，万神无越。急急如元始上帝勑。
　　右存挺神於金光梵炁之中。
　　步豁落斗
　　诀曰
　　斗道妙兮十二辰，灵光明兮威武陈。气仿髴兮如浮云，七变动兮上应天。
　　知变化兮有吉凶，入斗宿兮过天关。步六律兮持甲乙，履天英兮登天任。
　　清泠渊兮可陆沉，抱天柱兮拥天心。从此度兮登天禽，倚天辅兮傍天冲。
　　入天内兮出天蓬，斗道通兮刚柔制。添福禄兮留后世，入窈冥兮千万岁。
　　一阳之后步相随，豁落神兮除百魅。入在斗中万邪避。
　　诀曰
　　日月明乾坤，配吾从天蓬，入天内，略过天冲，逢辅退却，归天禽，与心对，抱天柱，任英会，人道兴，鬼道废。
　　如召将发遣，拜表誊词，诸项发用，除九灵飞步之外，余用此罡。
　　]交泰罡
　　诀曰
　　巽双离只坤单步，兑上双行震亦双。
　　鬼户独行坎一步，乾宫双立望天罡。
　　交泰罡转步
　　诀曰
　　坎双艮只步交乾，震上双行兑亦然。
　　坤只离单双步巽，三台归去便朝天。
　　右罡如行持发遣，则於上台定立，执简朝天祝奏。若上词表奏，则於此处，存谒拜伏。若破地召雷，则於朝天祝奏后，放简仗剑，方转身步北斗，自子至午。
　　诀曰
　　白炁混沌灌我形，禹步相随登阳明。
　　天回地转步七星，蹑罡履斗跻九灵。
　　众神助我斩妖精，凶恶潜伏邪魔倾。
　　万灾消灭我长生，我得长生朝上清。
　　诀曰
　　北斗天关正八方，摄炁召神除万殃。
　　日月回环星辰光，四景明度转天常。
　　赤天行道回紫黄，轮会明达激灾祥。
　　九灵制命升玉堂。
　　诀曰
　　上台一黄，去却不祥。中台二白，护身镇宅。下台三青，治病除精。台星到处，大赐威灵。
　　右阴阳二斗三合，如遇告斗朝真，止步此罡。若召役发遣，步至下台，以剑破地召雷。先以剑划一巽卦，即运真炁一口，随剑布於地上。存巽户裂开，云雾拥腾，雷神将吏，无鞅数众，随云而出。师吸炁一口，吹布坛前，众将听令策役。
　　右前罡共计三十六步，曰破地召雷。外加二十八宿，共六十四步，名大破地召雷。
　　二十八宿呈
　　诀曰
　　二十八宿，随吾指陈。北斗七星，挟辅灵真。愿行万方，百福同臻。神威到处，永保长存。
　　总罡咒
　　乾尊耀灵，坤顺内明。二仪交泰，六合利贞。振天响地，永宁肃清。应感元皇，上衣下裳。震登艮兴，坎顺离明。巽旺兑生，虎步龙翔。天门地户，人门鬼路。为我者谁，昊穹旻苍。今日禹步，上应魁罡。鬼神宾伏，永辟不祥。所求如愿，应时灵光。违吾令者，返受其殃。急急如律令。
　　师步罡讫，左右手飞二斗於两边，师左手飞南斗於前，右手击令一下。
　　咒曰
　　帝廷出令，天省颁符。诸司官将，听吾指呼。以今焚符，关召日直功曹使者，闻今符召，疾速到来，有事指挥。
　　书日直功曹符咒
　　神霄令下，韩君降临。日游神吏，疾应十方。部令兵甲，统摄四灵。执持符命，径造玉晨。
　　日直功曹符用辰文巽炁
　　召咒曰
　　古曹玉文，立功之官。主持有职，奏报三天。上帝勑下，速降神光。天地合炁，日月合明。谨召日直功曹吏者，疾速赴坛，依律奉行。直日功曹，直日符使，神霄法召，一如所至。急急如高上神霄玉清真王律令勑。
　　灵宝玉鉴卷之七竟
　　灵宝玉鉴卷之八
　　申牒头连门
　　玉清总召万灵符
　　师凝虚守一，目篆三天讳於空中，倏见霐三字分明，以鼻引归三宫，为青黄白三炁，内外混合为一，至下丹田，上透泥丸，化为婴儿，左有日光，俓九分。右有月光，俓一寸。洞焕六合之中。内诵：
　　结空成梵，真炁自生。赤书玉字，八威龙文。保制劫运，使天长存。金符玉篆，普召万灵。唵吽哩吽，哩吽哩咤。
　　诵毕，存婴儿化为元始，悬一宝珠，三十二天诸天诸帝，俱会宝珠之中。次存二神自两目出，如龙虎君之状。默咒：
　　谨请元始殿前招真召灵大夫武卿崔文子，发放三界功曹所金阙上佐史珪璋，急奉元始上帝勑，臣身中官童将吏，星飞电转，风激火驰，金龙驿传，不得稽迟，违令者斩，疾速奉行。
　　忽见宝珠化金符，金光灿烂，洞照十方，帝降此符，吸入归元宫，合炁书符。凡召役诸神，崔君捧此金符，史君执节，普召万灵，无所不至。如坐召策役，止用宝珠妙光。行持发遣，用金符玉字，金光梵炁，交映无穷。一念所通，万天感应矣。
　　散形上三星，即玄光始三炁
　　日字内念日君咒，诀，运笔九转，书晅字盖之，出笔。
　　月字内念月君咒，诀，运笔十转，书朒字盖之，出笔。
　　中央玉字内念结空成梵咒，唵吽哩吽，哩吽哩咤。
　　搯玉诀，运笔十二转，书字盖之，出笔。向下次书勑字於鬼字下，念玉清始青咒，运笔召将，至仰行万程。急急如玉清总召灵符命律令。随事祝之次念唵咮咈罗哩娑哆萨诃。
　　勑符咒
　　玉清宝玺，勑付仙卿。秉符执节，召集天真。三界齐到，万神同钦。天皇上帝，梵炁流晶。金光四集，曷敢不临。违符逆命，上有宪刑。速奉元始勑女青韶书律令。
　　聚形
　　焚符存用
　　师握固凝神，天地未分，万有俱空，惟存一点先天元阳祖炁，在空玄之中，即本来元始黍珠妙光。良久，自一生三，三生万化，混合万神，总朝元始也。
　　遣符咒
　　玉黄勑命，急召万灵。上穷大罗，下彻泉冥。应时感召，速诣玉庭。一切灵府，不得留停。急急如律令。
　　符檄式
　　玉清总召万灵符命
　　空符
　　玉清始青玉符告盟告命三界，统摄万灵。符到速追，符到速行。女青诏书，如玉帝亲行。上元天魔，中元地妖，下元水怪，三界神真，敢有不顺，拒逆张鳞，万神斩首，不得留停。符召入将位速随符来，立现真形。
　　玉帝勑书，仰行万程。玉帝勑命，守待报应。急急如元始勑女青韶书律令。
　　太岁　　年　　月　　日告行。
　　具　法　位臣臣　姓某奉行。
　　右符以东腰封之，於召功曹后发。此符檄勑遣咒在前，宣毕焚之。依本法存召诸将。
　　召灵宝万司如意大将军符
　　先布祖炁一口在头上，化为金光。次用玉诀剔上，见元帅分明。
　　勑咒
　　灵宝赫奕，统摄万司。帝君有令，威掌群都。飞摄神吏，卫护玄炉。守精定志，校定图书。老君预勑，道君后除。元始主者，道炁之余。帝命一下，万司咸符。
　　唵勑宣尼咤嚄唵哆哩咤。
　　万司如意大将军温仲宣，绀发，童颜，金介冑，仙带，左手玉清诀，右手仗剑，朱履，立黑云中。若行灵宝法，用此将后，可檄召诸神。
　　内秘
　　下圈中先书温某，次加霐祖炁玉诀入符，召役行持。存上三字化为宝珠，在我手中运转，心诵三字，万天皆闻，策役遣将，以此宝珠与天君乘云去，随事指挥，一将灵则百神皆灵。
　　召灵宝天君诸将总符
　　咒曰
　　空洞灵章，变化无量。历关普告，诸神咸仰。随符所召，立至坛场。急急加上帝律令。
　　召赫奕仙曹总符
　　咒曰
　　高天之上，玉清为主。元纲大魁，太女生府。中有帝君，灵虚玉母，统制啸咏，玉文金符。司制仙禁，金童玉女。校精辩魔，总御百史。上达三天，形成司举。传奏教令，蠲灾救苦。备卫护道，囚缚鬼侮。流浪诸天，济生度死。解厄摧怪，通达紫府。十方告命，召其所主。急急如上清灵命元始上帝勑。
　　右符师化身为神公，左手玉文，右手上清诀，存祖炁归中混合，百神运目，吹布十方、诸将乘金光道炁，森列于前。
　　召流金火铃大将军符午文南炁
　　咒曰
　　谨召流金火铃大将军宋某，晶炁灵灵，迅雷烈风，炎火真炁，烧灭鬼形。急急如律令。
　　法曰：凡发遣章奏，有一等六天妖魔，山灵鬼魅，於半空中拦截奏文，不能上达者。神霄霹雳摧魔部流金火铃大将军，其司一百二十人，金甲，头兜鍪，绿靴，丹袍，左手仗剑，右手火铃，面赤怒色，圆眼威猛相。又有杀伐大将军一百二十人，服相一同，执戟仗剑。此二将善御魔试大崇等邪，用此防护，即章奏上达也。
　　召杀伐大将军符巳文巽炁
　　咒曰
　　通化灵章，丹天真阳。万生祖炁，见化真王。统御神霄，掌握雷光。飞掷火铃，伐恶除殃。天丁斩尸，收付魁罡。煞伐将军，急急奉行。急急如律令。
　　召六丁大将符本炁诀
　　召六甲大将符本炁诀
　　二符祝曰
　　六甲六丁，阴阳之神。天符急召，速降威灵。急急如上帝律令。
　　召神霄总监大将军符
　　三符并辰文，巽炁。
　　王文宣
　　召神霄总兵大将军符
　　丁仲珪
　　召神霄发放大将军符
　　马温
　　总召咒
　　神霄玉府，霹雳总真。结炁之真，九阳成文。上领雷将，下摄吏兵。无幽不伏，无成不遵。驱雷役电，总制万神。驾车万乘，从法天丁。玉清雷长，左右统兵。火猪黑犬，四圣四神。寻龙捉魔，开召降临。急急如律令。
　　召上奏灵官符卯文东炁
　　咒曰
　　灵宝大法，炁化生神。勑命灵官，飞奏帝庭。承符奉令，俓升玉清。急急如上帝律令。
　　召承受玉女符酉文西炁
　　咒曰
　　柔和之阴，九灵九炁。命曰玉女，凤衣龙裙。真王有令，召赴神庭。急急如律令。
　　召诸天承受玉女符玉文天门炁
　　咒曰
　　诸天之上，阴精聚阳。霞明玉洁，真洞流光。急急如上帝律令。
　　召天界直符亥文天门炁
　　驿马驿吏，星奔火冲，谨召天界直符焦公奴急至。
　　召地界直符玉文东南炁
　　咒曰
　　翻山撼地，直符威兵，谨召地界直符郑元喜急至。
　　召水界直符子文北炁
　　咒曰
