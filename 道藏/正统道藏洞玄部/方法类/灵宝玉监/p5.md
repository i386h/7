<!-- { "loadSidebar": true } -->
　　天威咫尺，是宜简在帝心，然犹终之以设醮之仪者，所既将恭敬之实也。且以答上下神只之陟降也，亦以谢既往之咎也。盖自建斋以来，虽曰对越之诚，拳拳靡替。然主事者或心为形役，执事者或情随事迁，既不能知始而慎终，且更多因陋以就简。苹系不足昭明信，绵蕝不足尽朝仪，是不容无此醮以致悔罪之私也。又其为斋也，始於顶告，终於九朝，执职诸神，效劳日久，得以善终乃事。未必非神之功，是又不容无此醮以补报也。乃若分位之为数；或三千六百，或二千四百，或一千二百，以三百六十，二百四十，一百二十，则金箓、玉箓、黄箓之品格，自有等差。自天子，以至於庶人，又各礼有异数也。
　　灵宝玉鉴卷之一竟
　　灵宝玉鉴卷之二
　　斋修节次门
　　夫道妙渊微，无文不度，既明师旨，道不虚行。况灵宝祖炁，统应万天，普资君品，古今弘化，生死依凭，其於垂教度世之科，则有条绪。必先致词于高功法靖，投命主行。蒙师允从，克日修建。宜先飞奏三天，告盟十极，次第请立章奏符线等局，及内外与盟之士，斋戒沐浴，严洁衣冠，秉志同诚，整仪备物。一月以前，预奏天省，关告攸司，点检奏章，作用符箓。此后轮集道众，接济幽冥，设像敷坛，诵经礼忏。或十回经法，或九转生神，正发奏申，启闻穹昊，随其功力，次第举行。大凡修建善缘，实由主职，务要正心诚意，通玄究微，外着威仪，内明性道。庶得人天仰赖，幽显胆依，有感必通，无远弗届。若夫道法精微之妙，岂易量哉。原自溟涬大梵，寥廓无光，一炁肇分，玄黄有象，故天轮地舆以象之。二仪定位，三景开明，日月星辰，运行天纪，故分灯列炬以次之。五行列布，万范开张、阳降阴升，合和有道，故鸣金振玉以次之。将迎辇辂，用洁氛葩，风伯清尘，雨师扫洒、故勅水禁坛以次之。四炁清朗，万天圆明，感格神祇，通达诚悃，故启圣祝白以次之。辅翼坛陛，各有攸司，是用慰安，庶便召役。故建立诸司以次之。十类孤魂，九泉滞爽，设其方域，奠厥攸居，故寒林茭郭以次之。神龙驿吏，可达重泉，玉简金符，必资驿传，故祭祝龙吏以次之。恢弘道德，开化人天，主善为师，惟德是辅，故建幕启玄以次之。修斋行道，谒帝朝真，陟降有严，进止无怠，故设官分职以次之。各恭乃事，毋旷厥官，约誓三官，结盟五帝，故列职结盟以次之。防非止恶，闲邪存诚，不愆不忘，是彝是训，故演道十戒以次之。威仪抑抑，为德之隅，动用周旋，勉其毋忽，故科禁罚简以次之。将行宿启，靡不有初，启告师真，导达忱敬，故启奏师幕以次之。卷帘趋陛，礼圣朝元，礼具君臣，敬存内外，故卷帘化境以次之。三坛同墠，万神所崇，环拱虚皇，总朝上帝，故建坛宿启以次之。飞神谒帝，达悃通诚，请气降光，拔亡赦罪，故进拜章表以次之。一真凝篆，梵炁成文，普告十方，开光长夜，故颁告符简以次之。罗酆岱岳，拘制死魂，阴府冥关，实由主者，故进供冥官以次之。元始祖炁灵宝妙光，化度幽冥，停囚罢对，故然灯破狱以次之。以炁合炁，以神会神，洞焕一真，普摄诸有，故追摄魂魄以次之。魂兮来格，宿念犹存，涤垢荡形，全神复相，故列幙敷化以次之。三光妙炁，五香兰汤，灌溉形神，宣明妙本，故沐浴浄秽以次之。未忘有相，宜服真衣，礼貌端庄，躬朝三境，故更衣朝参以次之。五厨妙馔，八味珍羞，变化无方，充足有念，故咒食献供以次之。闻经听法，滞魄沉魂，悟道登真，济度，故施食接济以次之。建斋云始循序而行，翌日朝修，厥有常典。夫朝修者一日有三，从三至九，九词九表，九忏九符。外则合其威仪，内则尽夫诚敬。修斋进膳，说戒传符，证果登真，斩尸度户，天神纳库，大洞回灵，众诵玉章，高功内用。次立水池火沼，上合日精月华，监真度生，制魔保举，生成之炼，合九既济之咒。惟三蜕质，生仙更生，再造孕圣胎於虚谷，升阳炁於玄关。受道披黄，超凡入圣，然后解坛散席，进简投龙，谢玄送师，还官纳职。酬恩设醮，赎命放生。是宜酌古准今，通前继后，由内达外，推己济人。倘或缺违，尚资茸补。凡我同志，可不勉哉。
　　大斋资次
　　斋官先致词，投礼高功法师坛下。
　　高功备词，飞奏三天门下省，请立章奏局，符线局，普度局，再飞奏三天门下，敷奏金阙帝师，颁下合属知会。第三飞奏三天门下，定拜章日期，停风止雨。
　　次发预奏文檄一宗，缴发甲帐，扬立四境神旛。立神虎堂，里域司，接济孤魂。启发奏状一宗，扬立告盟旛，回黄旛迁神旛。或礼朝天忏，九幽忏。诵念十回度人，九转生神。关祝开通五路神灯。
　　建茭郭资次
　　道众云集建茭郭所，知磬举寻声救苦天尊。众和四声表白吟水偈，次吟香偈。
　　祝白启圣，再吟开光偈。知磬举玉宝皇上天尊。高功众官至东门。表白宣白文，吟偈。
　　次至南门，知磬举玄真万福天尊。表白宣白文，次吟偈。
　　次至西门，知磬举太妙至极天尊。表白宣白文，次吟偈。
　　次至北门，知磬举玄上玉晨天尊。表白宣白文，次吟偈。
　　次至中央，知磬举超凌仙界天尊。表白总白文，高功持咒众和上生天堂。
　　道众旋绕，诵《救苦经》。华夏引至道场所，扬立青玄宝盖，回耀旛。
　　开启分灯制器立坛祝龙吏
　　道众云集师堂。掌礼引斋官上香，三拜归位。侍炉引班至坛前。侍炉引班左旋天轮灯坛匝绕。知磬举度人无量天尊。和一声高功举宣偈曰：元始洞玄，灵宝本章，开演至教，十回度人。每句一和
　　次悬下三十二天旛盖黄旛一首。知磬举随方救苦天尊。和一声高功举宣偈曰：太上道君，敕付昆仑。神符一下，拔度死魂。每一句一和
　　次悬下二十四狱旛盖中红旛一首。高功至地户立，变神，步罡，洒水。
　　次召四灵君及本法官将。表白宣借地牒，高功誓将，噀水下令。掌礼引斋官至东方上香。高功诣东方下本方，借地符并坛令。知磬举志心皈依信礼，和东方九炁天君。表白宣东方借地符。高功宣东方坛令。
　　次诣南、西北中。并同东方高功上洞案香，归位。各官皆归位。知磬举三光朗照天尊。高功致词，拜请光表。侍灯宣分灯科。道众宣明灯烦。
　　次点灯。侍经宣制锺磬科。召将如式知磬举玉清荡秽天尊。和一声掌礼引斋官上香。高功跪奏，拜解秽表词忏宣表。高功遣伏如法。举焚表颂。都讲变神，步罡，召将。表白宣解秽牒。都讲敕水净坛结界。如后用立坛仪，此处不必禁坛。若不立坛，高功就此行禁坛法。
　　知磬举启堂颂。高功上洞案香。掌礼引斋官上香三拜。知磬举按人各恭敬。
　　次知磬举皈依三宝烦。
　　次举道场众等，执简当心，开启如法。表白祝香开启，宣白斋意。掌礼引斋官上香三拜。至此如建虚皇坛节次，见立坛科。知磬举唱道。侍炉引班华夏，遗廓烧香。都讲举各礼师，入科如式。即立虚皇坛，仪请三宝。高功召将步斗禁坛。上各门膀额，依科行事。如不立虚皇坛，止於祝白开启后。侍炉引班出。建监坛，外六幕。
　　次悬九天宝盖。扬立建坛旛。或於此祝龙吏，亦可。
　　次侍炉引班回道场所。知磬举小出堂颂，举向来回向，引至师堂。掌礼引斋官三拜。知磬白开启事毕，众官复位。次起圆揖。
　　发神虎玉札
　　道众云集神虎坛。高功洒浄。变神。步神虎罡。关召神虎诸将。表白念玉札三献文。宣玉札告文关牒。高功噀水步斗，遣玉札官将。
　　次以新扇扇玉札数扇，灰随扇飞扬，见北斗灵光，洞照十方三界。高功存用，诵经。向来回向。
　　建坛资次
　　道众云集师堂。掌礼引斋官上香三拜。
　　次高功诣师前上香，复位。知磬举按人各恭敬。表白出斑上香，至高功前，展拜就跪，侍职亦可代斋官致词。或疏请师升坛。高功答允，表白致词谢允。次坛归位。
　　知磬举修斋请真师。次举云舆颂。知磬举香林说法天尊四声。高功拈香圆揖。高功次指座法语升座。祝香，演道众坐听，叙谢。下座。知磬举玉清荡秽天尊和一声。都讲举荡秽咒。知磬举金真演教天尊。和四声侍炉引班，诣二师幕前序立。知声举按人各恭信。高功跪奏请二师。知磬举修斋颂，云舆颂。次请二师颂。高功再致词启玄。表白宣表。
　　次诣五老幕，三官幕，灵宝三师幕，正一三师幕，监斋幕，各幕。知磬举修斋颂。次举云舆颂，请颂。表白宣表。知磬举总焚表颂。侍炉引班，至二师幕前序立。高功致词补职。表白宣补职科，列职拜跪。直坛分职简，列职各受简，三拜归班序立。诣三官幕，表白宣结盟状。次归二师幕序立。都讲举众官，各各首体投地，默礼十方，方各一拜，从北为始，礼足周回十方，虔诚受戒。次高功正面鸣尺。说十戒科。知磬举智慧颂。高功说戒毕。奉戒颂。都讲唱，众官平坐，宣禁威仪科。高功宣科禁罚简，监斋致词，掌礼请斋官上香。高功建坛启奏，知磬举唱道，侍炉举华夏赞。次引班烧外廓香至帘前。高功斋官上帘前香，三拜。跪奏拜通真表。次表白宣表，高功致词，告化境符。词忏宣符，高功祝符咒。次白卷帘文，知磬举稽首虚皇法事，直坛卷帘，高功斋官三拜。知磬举金容玉相天尊。
　　次至三清前。高功上三境香，知磬举信礼三清号，侍炉知磬引高功向前。次都讲依次入都门，至地户入，高功入户咒，并依次第升坛，至立定班序。次上十方香，知磬举信礼高上九炁天和，东方太上灵宝天尊。次举东南，南方，西南，西方，西北，北方，东北，上方，下方。知磬次举烧香颂。高功至洞案，三上香，三祝咒，存用归坛，跪炉祝咒，焚符。都讲举各礼师，高功宣卫灵咒。都讲唱，鸣法鼓二十四通。高功发炉，都讲举高功检阅吏兵，出官如法。高功出官。都讲举各称法位。高功入建坛科。知磬知炉交举，志心皈命十方天尊号。日间自东始，夜则自北始。知磬次举礼足，各虔诚悔忏。都讲摄十方天尊坐忏。次知磬举步虚，三启，三礼。知磬举真文安镇天尊，高功跪奏请真文。掌礼引斋官诣东方，上香跪拜。侍炉引高功诣东方。知磬随行，举东方九炁天君。和一声知磬次举东方真文，请师安镇。高功宣东方安镇真文咒。次诣南方，西方，北方，中央。并同前。次举金龙安镇。四声，或於此拜章。都讲举再称法位。
