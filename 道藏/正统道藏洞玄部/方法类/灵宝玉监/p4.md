<!-- { "loadSidebar": true } -->
　　灵宝之妙，化具乎两仪未判之先。灵宝之经教，阐於三炁既分之后。上天所宝，下世罕闻。汉元封中，武帝得西王母之授，而后其教方传。世远人亡，经残教弛，自非圣哲，无不陷溺其良心。故生则灾害臻身，死则沉沦长夜。其有执而不化者，则未散之气或依草附木，或为厉为妖，从迷入迷，无有超度。故经教支而为法，所以辅正除邪，济生度死也。此又已得道宗师，不得已而为之也。法之为言正也，正其邪也。亦犹德礼之有政刑，以道之齐之也。故章表奏申关牒符檄，又必假天府之印，以示信也。印则各有师传者，欲天地神祇人鬼知所行之法，有所受之也。道法之分门别振，不知几也，独灵宝为万法之枢纽。其为印也，无施而不可也。如上章一事，在灵宝法中虽有通章印。然其印文，本是三天合同契券，专为升度亡魂，不知原於何代。宗师乃於印文中，除去召魂升天真子佩法八字，遂用为通章之印。故祖师紫极田真君辩之详矣。由是观之，不若只有灵宝印，为无可瑕疵也。又如正一教法，上章则有九老仙都印及十二小印，若专行正一天心可也。施之灵宝斋醮中，不为无碍。且如人世诸官府，自一品至五品，皆得而上章表於朝廷，除止用本衙门公印外，不闻别有上章表之印也。据此而论，凡行灵宝之斋，一应文字，止用灵宝一印，为的当也。若必有分司而用，则神虎之印施之追摄可也，南昌之印用之炼度可也。至於随箓之印，却在法官临事审权，宜而用之也。
　　存神召将论
　　诸品道法行持之时，皆以存神召将为首。其为运念呼吸，诀罡步，固各有其说。若专用一法，则尽可自依本法作用。如行斋醮，则不可为也。盖法官所有诸法之将吏，悉皆召之，以佐助行持。惟当存自己灵宝祖炁，以为之主。次则中理五炁，以混合百神。存召后遣，无所不可，盖灵宝为万法之枢纽也。若必逐一依各法存召，非惟自取多事，於灵宝之功用，为舛谬矣。
　　告行符简说
　　追度法中之有诸符诸箓诸简，以布告三界十方，九幽曹治，拔度亡魂者。乃黍珠传经之后，赤书玉字，圣圣相传，流行人间，作幽冥之日月。盖由上帝悯念群灵，生前肆情欲，陷溺良心，死则业识沉沦，执而不化。随其恶念，以有地狱，以拘其魂，使受报对。谓非有符颁天恩，莫能超脱。故设此符箓简文，以开宥之。其孝子慈孙。义夫节妇，当竭其哀诚，以代死者。乞怜首谢法师，誊诚天府，祈请再三，方依下元黄箓品格，一一颁降。亦犹阳世朝廷之有特旨，以赦宥罪也。
　　神虎追摄论
　　神虎玄冥玉札者，其法甚秘。札中乃运北斗玉讳，请降瑶光，洞照幽夜，三界十方，无所不摄。其文乃西山刘真人讳根，得於太乙玉女之亲授。真人仙去之日，秘以石匣，藏之龙虎璧鲁洞中，世所罕传。正一教阐，此文亦再出世。历代宗师授受，然后盛行。故追摄之法，必遵用之。诀曰：神虎者，乃北斗玄司北魁所制也。其司分三，一曰玄灵，属贪狼星所治，中有雄左雌右二神，即擎羊、陀罗二神所化。二曰玄冥，属巨门星所治，中有三部使者，即斗中河魁、天罡、斗击之神所化。三曰玄范，属破军星所治，中有追魂玉女功曹，各七员，即七元星宫阴阳之神所化。人之死也，阴魄皆属北斗所摄。或存日稔恶，皆禁斗狱。其狱分布九所，故谓之九幽狱。总名曰天一狱。天一者，北方之生数也。生前积善者，斗宫纪名，死则摄魂生於南昌火府，受炼更生。惟积恶者，拘魂此狱，报对满足，异类托生。自非混元玄冥玉札，莫能超脱，此玉札所以不可无也。又当知所谓狱者，皆随死者所积之恶，以有其狱，为之报对也。非直截如阳世官府，有一定之囹圄也。
　　醮坛请光分灯说
　　斋法中每以然灯为首，所以法天象地。故每遇建斋，必於宿建之夕，请光分灯，以法日月星斗之悬象。令坛所内外洞明，上下交映，庶乎可以拟大浮黎土之流精玉光，洞焕太空，七宝林中之无极光明，照无极世界。凡所谓上圣高尊，妙行真人，天真大神，无极圣众，皆倾光回驾矣。然灯造化，岂小补哉。
　　请光破幽说
　　然灯破暗之法，盖为死魂一堕重阴，漫慢长夜，非有阳光照烛，超出良难。故必法天象地，然灯告符。夫谓法天象地者，上法日月星辰之悬象，下布八卦九宫之方隅，以交接阳光，开明幽暗，使亡魂乘光得度也。非直藉此灯焰焰荧煌，为观美也。存念精专，此作则彼应也。谓之破狱者，全在法师运自已之阳光，以混合灯光，上接九天之阳光，以遍照三界九幽。使亘天彻地，皆有光明，凡堕幽冥，皆得乘光而超出，一时神通变化。凡所谓狱，皆无有矣。
　　九幽地狱论
　　九幽狱者，上属北斗所治，即天一北狱也。虽分布九方，各有其名，然后随死魂生平恶念，以见其狱，非直如阳世官府，之有一定之囹圄也。所谓破狱者，亦非诚实斧其门户；碎其扭械，以出罪魂。无非假太上敕命符箓简文之玄化，以开宥之也。凡欲报亲，亦须行普度之道。亲亲仁民，爱物之道，兼行可也。则阴功自锺於正荐之魂矣。若止为正荐而设，吾恐上帝不私於一二死魂也。其法必请命三天，冥心东极，假天尊慧光照烛，所作符箓简文，以寄吾之运神会道处。所谓诚於彼，则感於此也。
　　专度血湖论
　　血湖地狱者，由幽冥之宰物者，随死者之冤结而化见也。人莫不由父生母养，以成幻质。惟妇人自妊娠以至娩乳，苦厄良多。有怀胎而死，有既产而亡，或母死而子存，或母存而子死，或子母俱殒於临蓐之顷，亦有俱丧於既产之余。是皆其前生仇雠，托胎报复。至有以药毒自堕其所孕，亦有以多子而不育其所生。彼安身立命之念既孤，则负屈衔冤之心莫释。死则魂系血湖，以受报对，动经亿劫，无有出期。非建大斋，莫能超度。故灵宝大法中有玉光一品，专一拔度血湖。拜表上章，行符告简，次第有科。既以天将摄其魂，复以天医疗其疾，神水涤其腥秽，法食消其饥渴，然后释其执着之想，开其超度之方，妙用神功，尽在行持之士也。儒家每谓人死则游魂为变，体魄不能生，将与草木同一腐坏，尚奚腥秽饥渴之为害哉。又曰：纵令冥府诚有牢狱枷锁，一如阳世官府，亦将何所设施。殊不知其身虽死，觉性尚昏，故口体之念不能遽忘。又况抱屈衔冤者，每思报复，其不平之气不能自散，必质之於司幽冥造化者，以求直焉。其仇家生前果有其恶，自亦不能释然于怀，其魂气随其念而有其狱焉，故不可谓之无也。
　　扬旛招魂行天医论
　　招魂一事，自古有之。人之初死，升屋而号者是也。人之生也，能常常存其心，养其性，不为事物侵乱，死则魄归于地，魂归于天矣，奚幽冥之能沉沦哉。惟其生死，良心善性汨於情欲，执而不化，死则不能反其委顺於天地，不免魂气飘荡，从迷入迷。故先之以神虎追摄，次之以神旛摄召。又有存日形体毁伤恶疾困苦者，不悟形体虽有伤残，元神本无欠缺。先则有身以有患，今则身灭而疾复何存。妄念不除，尚若形之有亏，病之在体。故又须内运玄化，以聚其阳精，消其阴累，然后使就冶炼，受化更生。即经所谓皆成自然人，自然有别体也。非直如以土木偶人，而逐一成其幻体也。
　　为亡魂沐浴更衣加持法食论
　　衣食之计，皆由有身。饥寒迫身，则衣食是念。身既不能有生，衣食又将焉用。教之有此者，盖恐死者存日业想，障其良知，不能自悟，犹忇忇然衣食是求。故首之以黄华神水涤其旧染之污，次则以冥衣法食消其饥渴之害，然后使之闻经听法，受炼更生。凡所谓沐浴更衣，加持法食，乃为死者妄念设也。
　　度三涂五苦后先辩
　　超度法中度三涂五苦一节，即经中请灭三恶飞度五户之旨。诸家多用之传符受戒之后，无乃未善。盖炼度既毕，亡魂已得仙化成人，继以传符受戒，使之尽空诸有，而一真澄湛，超入无为。胡乃却於传符授戒之后，才度三涂五苦，此理之未顺处。惟当於炼度之先，为其灭三恶，以永离三涂，绝五累，以永除五苦，然后使之受炼更生，为是切详。祖师立设教之初，必本於《度人》本章永度三涂五苦八难之句，在死魂受炼，仙化成人之后故也。然经旨盖谓死魂受炼，生身受度之后，自然永永超脱三涂五苦八难矣。非谓死魂受炼，生身受度之后，却方使之度脱三涂五苦八难也。
　　水火炼度说
　　灵宝济度一法，水火炼度，其至要也。人生清明在躬，气完理具，此心真体，妙用与造化者游。生则为圣为贤，死则魄降于地，魂升于天。由其良心善性，不为事物侵乱。故一气之聚散，皆顺乎自然之理。其有至人高士，炼真阳，合冲气，存无守有，体玄入虚，道备功成，则高超物表，奚有於幽冥之沉沦。惟昧者感於情，役於气，梏於有，已肆欲戕真，执而不化。则其死也业识不免，沉滞幽冥。此炼度之法所以施也。炼度者，以我身中之阴阳造化，混合天地阴阳之造化，为沦於幽冥者，复其一初之阴阳造化也。夫谓我身之阴阳造化者，神与气也。神为气之母，神动则气随也。所设有形之水火者，假天之象，地之形，日精月华之真炁。又假诸符篆，以神其变化，使死魂复得真精合凝之妙，而仙化成人也。然后以我之知，觉彼之知，以我之觉，觉彼之觉。则死魂自然一真澄湛，与道合真，天上人间，无往不可，炼之而后度之，故总谓之炼度也。
　　设醮辩
　　大斋之格，其品有三。一曰上元金箓。可以清宁两仪，参赞天地，祈天永命，致国休征，衍百世之本支，培万年之社稷，皆天子事，非有朝旨，不可为也。二曰中元玉箓。诸王公侯为之，可以固本宁邦，藩屏王室，大臣将相为之，可以敛福锡民，安镇寰宇。或资以调和鼎鼎，或藉以燮理阴阳，非庶人所可为也。三曰下元黄箓。星宿错度，日月失昏，雨旸愆期，寒燠失序，兵戈不息，疫疠盛行，饥馑荐臻，死亡无告，孤魂流落，新鬼烦冤，若能依式修崇，即可消弭灾变，生灵蒙福，幽壤沾恩。自天子至於庶人，皆可建也。其有孝子顺孙，义夫节妇，报亲追远，锡类推恩，倘竭一诚，如谷答响，故申之以三日正斋，九时朝奏。
