<!-- { "loadSidebar": true } -->
　　一切圆物。不妨也。一切不圆物。妨也。一切生育青物。生也。一切乾枯陈物。死也。一切五谷有穗。皆未遂也。一切残缺不成。皆不遂也。一切棺椁丘墓。皆凶也。多吉。喜也。一切窗槅椀盏。皆口也。拳即权也。一切楼阁踏道阶台，皆增也。一切竹筱，皆算也。折则，折也。不要，皆除也。手则。守也。马上镜一切红赤绯彩。皆罪也。铃，即龄也。水一火二木三金四土五。皆生也。水六火七木八金九土十。乃成也。高木曰，高也。篦，卑也。女人锦衣，安也。鞍。安也。
　　右法当触类以长之，或形之於象，或物之於气，应之於心，觉之於念，悟之於意，神感告情，曲通玄解，不离我神矣。酒不宜多饮，辛不宜食，念不宜二，意不宜乱，可通天机。
　　克应例
　　闻呼叫号哭怒震。凶。闻金玉箫角丝竹声。吉。闻水火打磕崩倒声。不吉。闻血腥臭秽。大凶。闻异香神人告言。吉。见血光黑炁。凶。见存不明，再三神不现，凶象。不允。如祈雨，见水生物，闻水声。吉。治病见架屋斫木，圆物开门，得筹青物，东风。吉。如荐亡，甘雨黄光，天门梯航桥之类。
　　右法更祝更审更实，万化千端，审问开说，神人皆告人矣。
　　玉京
　　宝台悬一层，不可阶而升。吾今来演教，一层上一层。
　　性天无滓翳，中存戒定慧。一点最圆明，皎月中秋夜。
　　灵宝玉鉴卷之二十一竟
　　灵宝玉鉴卷之二十二
　　告给符箓门
　　道一变而为法，盖法为道之用也。然道为法之体者，亦无在而不在也，乃日用而不知耳。经不云乎，譬道之在天下，犹川谷之与江海。盖祖炁亦然。而万法之中，何莫由斯也。是故灵宝大法，有符箓简诰者，而义亦有所自来矣。在昔皇人按笔，八角垂芒，曰凤篆龙章，曰金书玉字，皆上古天人之法制也。所谓符者，以合其妙。箓者，以纪其功。简者，以格其言。诰者，以出其令。是皆法元始之祖炁，合灵宝之妙光，以会神着灵，於竹帛金玉朱墨楮札之间，而微显阐幽，开光长夜，执符把箓，监真度生，亦体夫自然神化玄通之妙也。宣行之士，宜静虚守一，注念凝神，洞彻幽明，混融内外，则我之法性元神，即是本来真身元始。其一点一画，悉是道炁金光。诚如是则无所不通，无所不度者矣。道法体用，岂有他哉。
　　请降诸符启奏
　　具仕臣恭焚宝香，重诚上奏三清大道，十极高真，启教宗师，三界官属。伏望道慈，俯垂洞鉴。伏以开坛岁事，聿严灵宝之科章，济苦度亡，须假玄元之光炁。臣退惭蒙昧，未造精微。然书篆恐未合於玄规，故施用当力祈於真命。伏望勅侍仙而启蕴，付小兆以承宣，普告万方，俾遵行而无滞。开度群品，即时刻以升迁。臣干冒天威，下情无任激切，俟命之至。稽首再拜，谨言。
　　书符行持存用
　　凡书篆诸品符，须依法入靖，香灯纸札笔砚之属，一一备具。先行内炼十转回灵之道。法师静座调息，神气澄虚。存下丹田渊泉宫灵宝先天祖炁，自中而历二十四节，直透泥丸顶门，又复降下元宫，复升周回十过。毕，次存三田中有三尊，乘三色云气，上升端坐泥丸之中，次有天上三色云气中三尊，降自泥丸，混合为一，如此分明。自己丹元君上朝，心奏所陈之事。须臾，慈颜允奏。勅命左右侍真金童玉女，捧琅函玉笈，在百宝光中降付，容臣奉行。即密谢毕，自己真人顶出宝光，混合神炁，内外洞明，凤篆龙章，徘徊于几案之上，叩齿十二通。
　　执笔咒曰
　　溟涬大梵，寥廓无光。赤明开图，运度自然。元始安镇，敷落五篇。赤书玉字，八威龙文。保制劫运，使天长存。
　　右玉诀，天门炁，布之，念合明天帝日。三遍。
　　勑朱墨咒
　　玉音摄炁，灵风聚烟。紫虚郁秀，辅翼万仙。千和万合，自然成真。
　　右掐子丑，顺至亥，归中，吸巽炁旺諿，布其上。
　　玉清大梵咒
　　三十二天，三十二帝。诸天隐讳，诸天隐名。天中空洞，自然灵章。诸天隐韵，天中之音。天中之尊，天中之神。天中大魔，天中之灵。九和十合，变化上清。
　　右玉文祖炁，勅诸符等用。
　　押字咒
　　疾除罪簿，落减恶根。不得拘留，逼合鬼群。元始符命，时刻升迁。
　　勑印咒
　　亿曾万祖，幽魂苦爽。皆即受度，上升南宫。
　　存太一天尊，三十二天帝，三光大圣并降，金光道炁，灌注无穷。次取日精之光，合东方生炁九息，布于笔砚之上，右执笔调朱，左掐震文。
　　咒曰
　　玉诞长桑，栢空度仙。丹华曜木，度魂升天。炁映白简，金光自然。永劫长存，安镇寒泉。幽魂开度，长保劫年。
　　存我本来真性神光，即是天尊，运笔书篆。
　　救苦简正面符
　　书符咒
　　帝真混合，炼神溉胞。左右奉令，司马洞谣。九垒土皇，空洞九朝。紫户定录，神府升霄。开度长夜，阴贯阳标。三张总御，合庆幽寥。六炁咸通，明梵演招。司命司录，可功司杀。总统三灵，明示都府。玉皇上帝，降勅开幽。中理五炁、混合百神。昙诵延越，承受三清。九阳司化，百神应朝。覆云育灵，拔度沉冥。太明合日，阴境承辉。天覆之精，下荫地灵。赫奕玉帝，威振火铃。北酆受箓，九幽齐升。冥曹合同，准勅迁神。神笔一下，明检鬼营。三官五帝，放大光明。牛头狱卒，成皆听命。周回万里，罪苦咸停。急急如律令。
　　勑咒
　　元始上圣，玉帝高灵。玉文告命，济死度生。金箓妙戒，拯护幽冥。白简宝文，九真玄经。解消罪咎，冤债和平。救苦真人，削罪除刑。察命童子，注上生名。护戒威神，引诣福庭。超离五苦，乘戒云軿。转轮得道，飞升上清。
　　祝咒曰
　　元始符命，茭龙驿传。阴关夜府，罪苦咸原。通幽达信，鱼龙告宣。魂魄受炼，永离鬼关。乘功迁化，上升三天。一如告命，下入重泉。
　　救苦符简背告
　　文元始符命金箓白简救苦真符，告下十方无极世界，三官九府，百二十曹，五帝考官，九幽地狱，巨天力士，执罚神兵，司录司命，司功司杀，牛头狱卒，三界大魔。拔度某等魂，出离地狱，永辞长夜，睹见光明，万罪消除，冤仇和释。乘此九真妙戒拔度功德，上生天堂，一如告命。
　　年　岁次　月　日於黄麓斋坛告下。
　　预修告文改曰
　　元始符命金箓白简救苦真符，告下十方无极世界，三官九府，百二十曹，五帝考官，九幽地狱，巨天力士，执罚神兵，司录司命，司功司杀，牛头狱卒，三界大魔。覆护预修弟子某，随所救度，出离幽沉，睹见光明，因缘轮转，衣食自然，得为初学天人，一如告命。
　　年　岁次　月　日於斋坛告下。
　　右符栢梓木，长九寸，阔二寸四分，厚二分。朱篆时如前符命作用，面东长跪，取生炁九口，为日华之光，吹布简文，用震文，念后咒。如普度亡魂，於几上九吹於简上，存日华周圆无边，方始书之，用玉帝诀。
　　简袋式
　　救苦真符告下　　具位姓某谨封
　　十方无极世界
　　预修书符咒
　　天宝君，灵宝君，神宝君。朱明景化，保素通真，后土九垒，俱会帝庭。五炁混合，日月停轮。魔王保举，诸天纪名，三元合庆。中监五岳，下统人伦。注生注福，司命司勋。南辰北极，陶魂铸魄。六纪齐并，金舆玉辇。明谒三清九霄，斡运紫户生神。陀罗育邈，渺炁合云。九府安镇，幽爽完形。华都曲丽，禀勅奉行。
　　长生简正面符
　　中诀，祖炁仰首，取南斗炁
　　书符咒
　　元始上帝，炁灌胞元。玉皇上帝，玄化照临。左阳真神，右阴灵神。无上七元，九幽罪魂。神珠曜日，昼夜华明。天帝合明，地神合精。黄云郁单，气象交并。左司天府，君形九阴。右司天府，上生君胎。三元校录，九夜升腾。覃赦五岳，八狱恶根。太一司命，桃康奉令。司录谛迎，司非敬听。太极都治，八天元君。太玄司方，召八灵君。天合地合，日月合明。三元四始，阴阳混凝。朱陵火府，王帝华京。朱陵帝君，烁煌炳焕。煜煴熳，上元天帝。君命急行，元皇下覆。三官奉迎，九地九水，九阴关津，道路开通，送护神庭。太上老君，千真监临。泰山之府，承命咸遵。天勑宣行，黄光洞明。司命元一，执符把箓。尾毫为使，飞达帝宸。度名南斗，更生上清。
　　勑咒
　　元始上帝，赤书玉文。解消除结，以证超真。刀利南极，浮阎之神。流火受炼，禅猷保生。婆泥灵童，与涤阴秽。表里莹彻，玉婴之形。飞步禅黎，洞阳之庭。一如告命，金龙驿传。
　　祝咒
　　日中赤帝，号曰丹灵。真符命仙，玉籍保生。虹映玉华，焕落上清。七世父母，累命重宁。越此宿对，祸灭幽冥。公子执吾符，太一居紫房。三合地户下，拔命上玉宫。急急如律令。
　　又咒
　　司命受炼，相火成罡。梁为天牢，同感阳光。枢机辅弼，星列玄章。育精太明，赤车凌芒。炼化神府，表里俱昌。急急如上帝律令。
　　白简总咒
　　太上开明，元始监真。五老上帝，赤书玉文。拔赎一切，宿对罪根。皆蒙解脱，考对俱停。魂升九天，魄度朱陵。今日大愿，万神咸听。龙负白简，关告真灵。乞如所愿，风火驿传。
　　长生符简背告文
　　元始符命金箓白简长生灵符，告下南方丹天世界，朱陵火府，南昌上宫，长生大君，韩君司马，司命司录，延寿益算，度厄尊神，回骸起死监生大神。超度某等灵魂，上登朱宫流火之庭，玉眸炼质，黄华荡形，书名紫策，受化更生，乘此金箓度命功德，时刻升迁，一如告命。
　　年　岁次　月　日於黄箓斋坛告下。
　　预修告文改曰
　　元始符命金箓白简长生灵符，告下南方丹天世界，朱陵火府，南昌上宫，长生大君，韩君司马，司命司录，延寿益算，度厄尊神，回骸起死监生大神。覆护预修弟子某，生身受度，劫劫长存，随劫轮转，与天齐年，永度三涂五苦难，超凌三界，逍遥上清，一如告命。
　　年　岁次　月　日於斋坛告下。
　　简袋式
　　长生灵符告下　　具位姓某谨封
　　南方丹天世界
　　金龙驿吏符
　　掐玉诀．面北望太微尊星，引黄光内合布炁。玄都金龙驿吏二人承诰颁符驰信天道
　　达命朱宫炼度亡魂受炼更生一如告命
　　右符黄地丹书，写两边告文，粘於长生符关中。
　　茭龙驿吏符
　　北一星居斗中，即北辰也，在天皇之右，引光书符。
　　玄都茭龙驿吏二人承诰傅命告下阴集泉宫
　　开光赦罪拔度亡魂上生天堂一如告命
　　右符青地朱书，并写两边告文。
