<!-- { "loadSidebar": true } -->
　　令曰：一十五条门下科令，书章作令，当如其科。若触慢不依，令者坐正一道士三刑科论。三刑者，扫道路桥梁三十日。
　　第二十六书章当整理衣服，不得裸露。
　　第二十七书章当匍匐恭敬，不得蹲踞。
　　第二十八书章毕，先阴读校一遍。
　　第二十九书章脱字，皆用白墨雄黄治定之。
　　第三十书章不得搀案书字。
　　第三十一不得令他人盗读章文。
　　第三十二书章不得预下太清日时，临奏安之。
　　第三十三书章道士书细字，醮官束带请章。
　　第三十四醮官请章，三叩头，三搏颊，三起三下合九。
　　第三十五醮官对章叩头，至竟当自祝愿，随心所道，乞病瘥随事所速。
　　第三十六道士奏章竟，醮官谢竟，叩头搏颊如初。
　　第三十七醮官有病厄，急迎师到，师前叩搏，各三十二止。
　　第主十八章书醮官叩头竟，立道士前，说疾病急事状，勿坐而言。
　　第三十九师至醮官家，醮官男女大小，并叩搏，不得安然。
　　第四十醮官请师上章，赍信香纸，不得就师陈乞。
　　第四十一师到醮官家，当尽心营治章事，不得误托懈怠。
　　第四十二醮官重病，当依科列词愿，多少随贫富。
　　第四十三醮官重厄，乞信，仰荷蒙恩，日即输送，不得逋延。
　　第四十四师当随醮官心，依科愿，不得副别，以轻作重。
　　第四十五师奏章当清明，不得杂乱秽浊，言词谬错。
　　右二十条，违错谬，请者不敬，为师不恭，致使奏文不达，疾病不愈，受灾不免。主人与师，并坐三刑科论。三刑者，扫道路桥梁三十日。已上四十五条，出正一书章品门下科令。
　　正一书章法式
　　师凡书章表，先斋戒沐浴，与漱洗涤手面，整理衣冠，入靖室，向天门设座，焚香，叩齿咽液，心无外想，以净巾敷案上，存青龙、白虎、朱雀、玄武，侍卫前后左右。次烧香，磨墨四十九匝，以笔香上熏。咒曰：
　　叱咄神笔灵，灵书章通达。臣身长生，启奏玉清。众邪消灭，妖精断绝。干犯章者，北帝治罪。急急如律令。
　　以下手写章，上香，咒曰：
　　臣请天师嗣师系师，女师夫人，经师籍师，功曹使者，将军吏兵。随臣今为某，书写奏章，令使上御，不得去离，毋令错悮。急急如律令。
　　次下笔，念前法则条令，至诚书之。不得与人言语，须当闭炁。书未了，不得放笔，不可令脱落，揩改涂注。如误则换纸。不得令外人觑视，及鸡犬等入室。对章不得励声。读章未毕，不得离坐，不得令香烟中绝。临书太清细衔，控陛下二字，遇拜时填之。书章之士，当须明察，勿使笔画灭裂，仍勿擅改章文。凡入斋意，取令理顺，不致断续。书毕，勿留秽处，当置师前。书章之时，灵官功曹，十二画佐，监临左右，功过必录，纤悉无遗。禁戒威严，莫越於此慎也。
　　封章式
　　科曰：凡拜章，主人当束带请章，一如正一条令。法师临坛，拜章出官毕，取章书朝上帝、取龙刀开函，舒章於案上，宣章毕，展露太清阶，对上帝正中，以龙刀安太清陛下，以金鱼玉雁置太清左右，以新笔朱墨砚等置于前。置毕，存灵官书佐，考校章文。存毕，填陛下二字，於香上紧卷，套以圆封。圆封用全幅纸为之，并脑子内方函。次入木函，以青丝三节系之。杭丝头於池内，以蜡滴池中，用纸印掩之。印乃九老仙都印。或不用蜡，用糊亦得。外以青纸函，重封黄罗袋。袋之上方角，大书封字。次用黄罗袱裹章，於案上拜讫，焚於章炉中。临坛拜伏，行持节次，具拜章科。
　　书符式
　　玄师曰：夫拜章之法，乃明皇道君受灵宝天尊秘法，默朝三天，口奏所告之文。非凡人之所闻。得遇之者，皆三天有名，真人之位，出入金阙。非一品仙官，不得行灵宝大法，皆不能拜伏章表。其罡风世界，非灵宝真慧之光，不能破之。其法当择庚子之日，天色晴爽，备香案朝天门，双手掐上帝诀，变神为真人之状。先步五行超脱罡，用黄罗，以雌雄黄和朱砂研，书符入於冠履之内，并书沐浴解秽吞服诸符。书符执笔，叩齿，存玄元始炁降笔中。书毕，置於靖室中，并章印，皆供设於圣前。临事依法用之。须先书画章图，逐日焚香诵咒，依朝元法存想令熟。
　　第一欲界
　　紫微星天文，乃今仰视周天星文，霄汉之间也。门曰阳精天门。神符唐将军，赐名灵君，字洞常。管一天门奏章上表。神吏穆虚己，功曹天辅英，童子杨伯华，引进丹元辉，此皆职於天官之名。惟唐将军守一万年，余职皆旧，亦有一万年一替。又《太极经》云：一劫一替也。
　　第二色界
　　紫微垣玉晨天，乃紫微宝境禹余七宝紫微宫殿门也。门曰洞华天门，神曰葛将军。上帝赐名曰灵侯，字洞良。管二天门奏章上表。神将韩全林，功曹幽界，童子邓方华，引进灵苑道三将军，皆上帝令守之，有绩者一劫一替。
　　第三无色界
　　金阙寥阳天正阳门，此上帝之居，玉晨大道君治化之别境也。《太极经》云：元始化身也，玉皇上帝也。玉晨亦元始一身化。故三境高晨，皆元始一身而分三也。所以妙化道推，应身万变，非诸人天真所知，岂容人心而洞察也。天门将军周将军，上帝赐名灵武，字洞景，管三天门下，曰紫微府，呈进词章上表。神将李机青，功曹洞清臣，童子曹景华，引进阮子卿，掌上帝符命，通达章表，遇有功一万劫一替。
　　第一天门天洞灵符契
　　第二天门玉光符契
　　第三天门冲神符契
　　此三天契，当以刊而佩之。王者金石为之，道士木为之。以盛绛囊。盛之系於左肘后，并印表章之上。道士正一盟威科受箓弟子，或拜章祈禳国土，并当佩三天符契。预当存想，吞五神符，并百灵汤，沐浴入室，东向，诵灵宝上清咒。於七日前申状三天，请神将官吏，进表上章，庶合同得入三天门下。至期伏章，方获报应。
　　太清号
　　太清玄元无上三天无极大道太上老君太上丈人天帝君九老仙都君九炁丈人百千万重道炁千二百官君太清金阙玉陛下。
　　上清号
　　玉晨道境禹余天官元皇高圣三十二天混沌元祖九天天帝宗师太上玉晨大道君灵宝天尊上清金阙玉陛下。
　　玉清号
　　无上大罗天清微宫虚元自然玄穹至圣万道之祖五老帝君祖师金阙虚皇上帝元始天尊玉清金阙玉陛下。
　　三清总号
　　太上元形无名虚无自然无极大道至真无上玄尊金阙七宝玉陛下。
　　章函案封皮等式
　　圆封式用全幅纸不许折
　　内方函式
　　木函
　　用栢木或梓木，长一尺二寸，阔四寸，闰年加一寸。用法师中指中节为度。不可用胶，函下开函。
　　章函底一版分上中下
　　木函之内合用三函
　　外第三函白函
　　内中第二黄函
　　内第一青函
　　章案式
　　章案用栢木或梓木，高一尺二寸，长一尺八寸，阔一尺二寸。每一边用足六只，共十二只。闺月加一足，案上开北斗七星窍。
　　上章沐浴法
　　凡为国为民上章拜表，非一日一时所可行之事。须於日前，调运身心，令神炁泰定，沐浴七日，服五神符，诵五神咒，七日服太平符，七日服通神符。遇立夏日，伐枣木，造丹元君一身，如真人状，长三寸，广七分，同沐浴入室，行持四十九日。次服心章符，庶通达诚意。上合天心，元气自升矣。
　　煎浴汤
　　桃皮八两　乳香一两　竹叶一两　茅香一两　栢香四两　木香一两　安息香五钱
　　右锉细，以新水五斗五升，日日午时，吞五神符一道，化沐浴浄秽符一道於汤内，想太玄玉女乘龙吐水，入室沐浴。
　　咒曰
　　天地开朗，四大为常。玄水澡秽，辟除不祥。双童守门，七真卫房。灵津炼濯，万炁混康。内外利贞，保贞上皇。
　　五神符
　　上清诀，五方炁，沉香枣汤化服。
　　咒曰
　　上元太乙，守居泥丸。中元司命，安坐绛宫。下元桃康，生宫把籍。元英公子，白元尊神。玉符一召，五神合并。
　　沐浴净秽符
　　右符念前沐浴咒，想天浆下注兆身，涵沬澡炼，体生金光，朱书，太阴炁诀，沐浴毕服。
　　太平符
　　右符以灯心枣汤化服。想丹元君宴坐绛宫，默念三天隐伟泓澄明八十一遍，乘三素云上升玉堂，玉帝诀，呵气于身，次调息，咽津九过。
　　五神咒曰
　　餐服神符，通达真灵。百神混合，洞达衷情。六甲宿卫，渊渊澄澄。五行元气，杳杳冥冥。混沌未始，万物无形。性真所觉，闻声知名。天地神经，号曰开心。玄理开悟，服之太平。达之自然，飞升紫庭。急急如律令。
　　师入室行持，焚香，面东，存五色云气之中，青龙、白虎、朱雀、玄武、中黄，头上左右，日月雷霆海岳，六甲六丁，市浇内外。次凝神泰定，诸缘皆尽，表里洞明，叩齿，炼津三十六度，精思妙化，心合太虚，一念所通，上朝三境，一切事理，随意感孚，次服。
　　通神符
　　朱书黄上，玉清诀，天门炁，想玉炁上朝三境，一灵洞照十方。
　　丹元君咒曰
　　心中神，丹元君，长三寸，广七分。着朱衣，击绛裙。秉威德，显至灵。通造化，达玄真。下心中，莫离身。外有急事，疾来告人。急急如紫庭帝君律令。
　　造丹元君如前法，同沐浴入室，师服心章符。
　　心章符西北炁，玉清诀
　　右符作小样，以春青，夏红，秋白，冬黑，纸书之。向旺方，以香火化，含於舌上，仰面，於东方引青炁九息。次仰看天上，引红光三息。次俯伏地上，引黄炁五息。三色混同在口，成灿拦之光如日。次以香汤吞下，与丹元君混合为一。
　　祭丹元君，乃自己之元神。元皇分身降炁，下入身中，即为本命主。用素食茶酒果，於元辰本命之日，置於净室，存三人揖让坐。
　　咒曰
　　丹元守虚，内外俱真，左右三七，助吾身形。急急如元阳主者律令。
　　咒毕，收坐金钱仙鹤各一分，祭讫。
　　想自己左右带剑持斧，或流金火铃。法师行则见其在前，止即在后，坐则在左右。百日中可见赤子侍卫于左右，如怒则远於人也。
　　合明符
　　书符咒
　　心与神合，神与炁合。炁与真合，阴与阳合。阳同日耀，阴同月曜。三天运明，斡旋造化。帝真合灵，洞达杳冥。如日之升，回转无垠。
　　咒曰
　　合明天帝，日月光明。摄神收鬼，真炁流行。五神持剑，六甲随行。童子引导，玉女通灵。神仙辅佐，所作皆成。敢有不至，上奏帝君。天帝使者，出幽入冥。摄神召鬼，速使现形。天帝护我，不恐不惊。三台照耀，魂魄安宁。玉皇有勑，赐我长生。急急如律令。
