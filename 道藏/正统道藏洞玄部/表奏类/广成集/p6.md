<!-- { "loadSidebar": true } -->
　　伏闻，道混虚无，泮玄黄为九玄之始；象凝恍惚，标化育为独化之源。於是覆载以乾坤，照临以日月。三才共道，刚柔之用。迭兴品汇，攸生善恶之端，遂列然后，降之以君父，佐之以股肱。法高皇不宰之慈，体大帝无言之煦。弘安疆域，大庇黎甿。伏惟皇帝陛下，出震临人，承乾御历。禀枢机之精耀，含岳渎之灵源。明契三辰，运符四序。当天人之允属，表谶瑞之咸臻。因念陵夷，遂康烝庶，镇宁郡国，割裂江山。辛勤侔大禹之功，化洽媲成周之德。岂忘宵旰，莫惮焦劳。是用和平，永期清泰。某等今以时当端月，节遇正阳。属二气之将交，处午位之炎景。思弘百福，用荐千龄。启金箓之灵坛，造玉京之胜地。伏愿皇帝，明齐月桂，寿比天榆。握金镜以御寰瀛，致衢樽而欢亿兆。垂旒问道，睹元凯之忠贞；负宸调元，获夔龙而翊赞。四三皇而永固，一六合以无虞。仰奉虚皇，俯垂玄造。冀纳虔祈之志，获申恳祷之诚。
　　皇太子为皇帝修金箓斋词
　　伏以浩邈无涯，育乾坤者至道；弥纶莫极，运造化者玄功。凝一气，以生三才；周六虚，而吹万有。所以春皇秋帝、云纪火官，承妙用以御寰瀛，体无为而统天地。曷常不含，和韫粹端。拱穆清执，大象以临，人乘飞龙。而布化虽流金烁石，汤德弥光。怀山襄陵，尧风益扇。皇帝应图负扆，握镜开基。慕玄元慈俭之宗，仰黄帝华胥之躅。日慎一日，虽休勿休。故得声教旁敷，京坻积稔，俗臻暇豫，民乐雍熙。交欢自洽於邻封，贶赆争来於绝域。倍增寅畏，祗荷穹旻。昨以垂象飞芒，天文炯戒。躔次虽殊於分野，祷祈励切於焚修。恭启皇坛，敢希鸿福。仰玉清之玄化，稽首知归；开金箓之道场，斋心发愿。所贵者，达诚碧落，荐寿皇躬。与日与月之同明，共地共天之咸久。青词奏御，俾金慧以韬光；丹表通真，致珠囊之叶度。灾缠永息，祯瑞常臻。凤历克调，狼烟不警。政隆三五，祚越亿千。位忝储宫，实钦仙境。辄倾素恳，仰望玄慈。
　　中元众修金箓斋词
　　伏闻，至道希夷，真精玄寂。弘化於混元之表，凝光於太极之先。散淳一之根，潜分步骤；鼓生三之气，以制寰瀛。所以乘龙袭气之君，画卦垂衣之后，顺敷道要，创厥皇基。恢妙用而福寰中，布神功而利天下。昭彰帝纪，炳蔚人文。允属睿朝，诞应天睠。皇帝仪乾受命，应运开图。继轩黄帝顼之灵源，茂直父文王之至德。纂承土运，光启金衡。端旒表以穆清，慕唐虞而真正。思洽大同之理，以康九土之民。稼穑连丰，华戎咸泰。皇储辉重明之美，遐方赞有道之风。中外恬夷，生灵辑陆。况属三元令序，大宥昌辰。宜虔斋洁之诚，共祝君亲之寿。拂瑶坛而展礼，按金箓以陈仪。龙彩质心，香花备信。焰九光之莲炬，下照冥津；飘三素之檀烟，上闻真域。必冀三天降佑，万圣延慈，宗社隆昌，宝图安镇。齐乾坤於圣寿，等日月於睿明。文德武功，绥宁八极。天枝宝胤，辉映万龄。储皇享椿桂之年，常扶大业；妃后洁苹系之德，共翼宸居。朱邸清朝，弥臻景贶。外藩内辅，益履殊荣。常乐雍熙，皆登富寿。其有宿殃积衅、往债前冤、年辰命运之灾，算纪飞旗之厄，乘兹忏谢，并乞消平。即冀宗庙尊灵，生神三境，臣等九玄七祖，受福诸天，贻祚流祥，传休无极。上愿天文昭着，象纬澄清。回直符太一之旗，息玉彗金芒之耀。荡忧患於井参之野，延福祥於梁益之墟。九谷无虞，五兵斯戢。螟蝗水旱，无肆沴於农功；疫疠凶荒，靡非灾於闾里。幽关舒泰，品类滋荣，海岳归仁，寰区禀化。至有立功将士、往逝都头、绩着勤王，忠推致命，每因斋荐，皆为忏祈。必离冥漠之乡，更遂逍遥之适。或幽阴尚滞，涣泽未沾。或嗣续已无，奠羞多阙。九宫符命，即为迁神。三箓洪恩，俱令济苦。勿为疵疠，速诣福廷。动植飞沉，尽登真道。
　　皇帝修符瑞报恩斋词
　　盖闻历代帝王，受天符命，咸宗至道，以御鸿图。莫不用慈宝以临人，仗玄功而济物。克致雍熙之运，仍颁祥瑞之文。顾以薄躬，猥临大宝。寰区尚扰，思偃武而未臻；法令颁行，念措刑而莫得。内惟兢业，莫敢遑宁。今年七月，汉州十邡县百姓郭回芝，於仙居观，采药耕地，掘得铜牌，长七寸，广四寸，上有六十字。老子通天记云：丁卯年甲戌乙亥，人王生，享二百年。天子王从建，王元膺，王万感，王岳，王则，王道宜。五字篆文后云：北邙化张弘道，天宝留此明圣代。钦承玄贶，虔佩灵符。识大道之垂休，知卜年之惟永。爰倾丹恳，用答殊休。按九等之科仪，修灵宝之法事。所愿丹心，径达圣鉴。俯临社稷永昌，休征必应，四时合序，万物以嘉。俾令率土之宾，尽保无疆之福。稽首谨词。
　　黄齐助中元黄箓斋词二首助然灯词
　　伏闻，三元大宥，乃诸天降福之辰；九夜长幽，是厚地重阴之境。将消积暗，爰假神灯。上纳三光，下照群爽。经科所重，济护攸先。今属序届中元坛，开黄箓三时朝忏，万罪蠲消。辄备香油，同申供养。伏冀鸾辉凤焰，凝光地府之中；星布莲敷，散景泉扃之内。尽超苦趣，永出冥津。九祖生天，六亲介福。灾祛未兆，善洽无疆。奉上安家，并希元吉。
　　黄齐为二亡男助黄箓斋词
　　臣闻包容万象，至道为亭育之尊；弘济群生，天尊演虚无之道。莫不恩覃纤芥，泽普存亡。明真开玉匮之书，长夜释重阴之苦。丹诚上感，玄贶必臻。臣过咎夙彰，神明垂谴。才逾一月，继丧二男。憔悴中年，寂寥孤影。痛蒸尝之时，绝念冥漠。以何依惧彼营魂，尚为拘滞。伏思迁拔，唯仗焚修。舍其服用之资，助此香灯之会。凉飙韵磬，应闻泉曲之中；秋月凝坛，想照夜台之下。愿乘斋福，俱出幽关。炼魄朱宫，生神绛府。各遂逍遥之路，尽登清净之乡。永奉正真，长居道域。人间天上，终际会於善缘；万劫千生，更团圆於眷属。昭昭愿力，真圣鉴知。不任涕咽虔祈之至。
　　赵郜助上元黄箓斋词三首
　　至道流慈，元皇垂贶。三宫四赦，爰孚作解之恩；品物昭荣，共乐如春之泽。皇坛巨佑，幽显无遗。臣以庸愚，叨逢圣运，早承宠禄，常戒满盈。犹恐年历之间，星辰之内，因缠厄会，尤切兢忧。辄因黄箓道场，虔申悔谢，仰希上圣，俯鉴冲襟，密赐福祥，潜祛灾咎，寿年增益，家眷康宜，存殁幽明，同臻景佑。
　　中元
　　律移朱夏，节应素秋。鼓夷则於西郊，敛火云於南极。裁非戒恶，允属
　　兹辰。猥以尘凡，叨亲道化。身参丹箓，名隶玄台。而过尤易结，世网难祛。动静行藏，未混融於大道；年辰宿曜，犹缠集於众灾。辄因黄箓宝坛，助营香供。冀蒙圣力，俯鉴愚衷。开罪书而解赦愆尤，豁尘累而荡蠲厄难。九玄受赐，举族沾荣。永承佑护之恩，誓竭归依之愿。
　　下元
　　臣以宿因，获承积佑。早参职务，族忝官荣。而所主重难，常深忧惧。尚虑行年灾滞，星曜加临。遂履困蒙，莫知祈告。今属玄冥届节，水帝司辰。星杓方指於孟冬，朔气正雄於北陆。年光迁贸，修奉弥专。敢因九奏之坛，虔瞻上圣；尽沥万重之恳，愿降殊慈。赐臣罪咎消平，灾凶殄息。前冤宿债，乘功德以和宁；往世今生，荷忏祈而济拔。九玄享福，举族沾荣。克承悯佑之功，永励归依之恳。
　　冯涓大夫助上元斋词
　　伏以大道垂文，泽周存殁；天尊演化，恩及幽明。广敷九等之科，以拯重冥之苦。敢持哀恳，仰叩玄关。今月二十六日，亡妣陇西郡君赠陇西郡太夫人李氏忌斋，诣玉局灵坛，因上元胜会，伺修香供，用祷福祥。伏愿亡妣，炼景朱陵，栖神玄圃。悟恬澹希夷之道，契长生永劫之真。玄会无为，克臻妙果。
　　中元
　　伏闻，黄箓明科，紫阳具典，玄元胜力，丹简宣恩，拯拔幽沉，照临冥夜。古今宗禀，生死衔恩，有感必通，所祈克应。今月二十六日，是臣亡妣赠陇西郡太夫人忌辰，辄因玉局坛场，中元斋荐，同申修奉，冀达真灵。伏愿亡妣，乘此福缘，高升道境，游神碧落，蜕影丹台。永登快乐之乡，克证希夷之道。
　　下元
　　伏以黑帝御时，玄冥肇序。下元胜会，大宥昌辰。所宜虔祝，上真励精，下土用祈，祯贶以福存亡。今以玉局灵墟，瑶坛展礼，辄持法信，用助斋诚。敢希众圣鉴临，万真昭佑。九玄开度，超离冥漠之乡；五族叶和，长荷安贞之福。灾凶殄息，罪咎消平。永誓丹襟，仰承洪泽。
　　周庠员外助上元斋词
　　伏闻，斋敷九等，节启三元。是万方祷福之辰，是众圣宣恩之日。今属玄元真化玉局灵坛，陈黄箓之仪，按玄都之品，九时奏御，三日焚修，精助香灯，同申忏涤。伏冀高尊锡佑，大道流慈，采纳精诚，降颁鸿福。九祖遂超升之愿，六亲沾覆护之仁。消厄滞於将来，解冤雠於既往。罪咎原释，疾苦痊平。寿禄增延，凶灾除荡。克叶发生之德，敢忘大道之恩。
　　下元
　　伏以玄帝司辰，水官统序。乃请福延恩之节，是凝心涤虑之期。况玉局仙踪，瑶坛盛礼。九时焚祝，必介於休祯；三日斋庄，敢同於忏谢。所冀灾缠殄息，冤债消平。罪咎咸蠲，存亡共泰。永虔修奉，以答玄慈。
　　卢蔚大夫助上元斋词
　　伏以大道周行，三元立训，陟明考校，毫末无遗。臣早慕玄虚，夙宗清净。每展恪勤之恳，以祈昭佑之慈。今以玉局灵坛，上元福会，辄责香烛，同助焚修。所祈消解灾凶，涤除罪咎，蠲平疾厄，延益年龄。善功克被於存亡，祯贶旁周於眷属。永勤丹慊，仰副玄慈。
　　上元
　　伏以考校良辰，先春令序。当上元陟明之节，乃群生舒泰之期。式罄斋诚，以申虔祝。今属锦都灵化，玉局瑶坛，启黄箓之真仪，展玄科之盛礼。辄持香信，同助良因。伏惟众圣垂慈，万真昭鉴。悯其修奉，锡以祯祥。惠普存亡，遐祛罪咎。解灾缠於未兆，增禄寿於惟新。永励丹心，上副玄贶。
　　中元
　　伏以四始周行，三元定箓。陟明显晦，考校无遗。臣素奉道科，早师玄寂。每逢良会，必励修崇。今以玉局朝元霜坛蒇事，辄赉香烛，洁助斋功。所祈大宥之恩，允降自天之泽。疾恙痊愈，禄算增延。仰荐先灵，旁沾眷属。永承丕佑，钦赞元勋。不任归命丹切之至。
　　下元
　　伏以水德配时，玄冬叶候。当二气谨藏之节，是诸天校会之期。所宜励志重玄，凝心至道。涤瑕悔过，请福希恩。况玉局皇坛，锦城福会，敢营香币，同助斋修。三日肃虔，九时朝忏。冀蒙昭佑，广赐休祥。赐臣玄祖超升，阴冥开泰，存亡济度，灾咎销平。释冤债於夜庭，落罪尤於地简。疾厄痊复，算纪遐长。誓倾严奉之诚，常副真灵之佑。
　　广成集卷之四竟
　　广成集卷之五
