<!-- { "loadSidebar": true } -->
　　伏以七政上尊，五灵玄老。位司北极，部制中天。至於地分吉凶，天文灾福，五行六气，三命九宫，万汇惨舒，咸归考校。臣以兵戈既久，残瘁逾年，念彼生灵，痛深肌骨。敢因醮谒，载罄祝祈。沥恳紫微，扣心玄象。实希悯鉴，俯降祯祥。消沴气於郊原，退灾星於井络。一川康泰，万有昭稣。永戢戈矛，惟新禄算。九天雾卷，重披日月之光；三蜀烟清，再播云雷之泽。即仰荷帝君悯护之恩不任。
　　川主相公周天后土诸神醮词
　　伏以天府名区，少城奥壤。龙神福地，天帝雄藩。岂以凡微，叨兹临镇，而谬分朝寄，总此封疆，十载于兹，日深兢惧。但以粤初礼任，便属艰难。黄巾犯秦，翠舆幸蜀，行朝万众，驻跸五年。力尽扶天，诚深报国，功宣匡复。以及回銮其间，有师立称兵，旰能窃发。秀升拥师於下濑，郭琪奋臂於中军。咫尺乘舆，震惊辇毂。上资睿武，旁假神威，相继克平，以安大驾。感兹灵佑，常贮血诚。今则时未属宁，人方肆乱，帝车顺动，又幸陈仓。中原有焚燎之灾。六合靡晏宁之所。虽诚深忧国，志切匡君。难申嵇绍之忠，山川杳隔；空杖袁安之泪，扈卫无由。缅想神功，必垂济祚。爰申醮礼，仰冀灵通。希回助顺之恩，共安天步；少借害盈之力，远扫凶渠。复黄屋於上京，延宝图於万叶。椒浆之奠，永答明慈。臣不任历恳，披心虔请之至。
　　葛仙山化醮词
　　惟彼仙山，镇兹坤壤。八十一洞，分日月於地中；二十四峰，缭烟霞於天际。潜司罪福，以统生灵。臣夙慕玄微，早崇清静。躬逢圣日，既叨辅赞之荣；梦想灵山，常贮逍遥之志。尚萦多事，徒郁素怀。今节及仲秋，礼当望秩。遐瞻翠巘，杳隔红尘。虔备醮坛，用申诚祝。伏冀虎旗龙旆，远辞八极之宫；鹤驭鸿骖，聊降三仙之驾。歆兹薄礼，锡以殊休。俾稼穑有年，凶灾不起，幽明共福，家国咸安。比帝祚於崇冈，续唐年於劫历。必期修洁，以奉灵光。不任。
　　川主九星醮词
　　臣闻，九元御极，综列宿於紫微；七政垂光，统众星於黄道。指摄提而临万象，运招摇而主百灵。生死吉凶，咸系司牧。臣以受年之时，此月火星，及暗曜罡星，皆临本命。以兹战悚，恐蹈灾危。敢以丹诚，上祈玄佑。虔修大醮，备沥微衷。伏惟九圣延慈，乘帝车而降福；七真垂贶，回杓建以祛灾。二十八宿行藏，皆资祥庆；一十二宫分度，永息屯蒙。誓勤忠赤之心，以答灵真之念。不任。
　　中和周天醮词
　　臣以庸虚，猥当大任。极台衡之抶，居藩屏之崇。虽倾捧日之心，莫着匡君之绩。顷以四郊多垒，中国不宁。戒马载驰，兵车尚驾。或近臣肆逆。或远镇辜恩。才灭枭巢，初回銮辂。又闻薄伐，再致省巡。凡在人臣，岂胜愤惋。惟炷香冥想，望圣祖之贻休；拜表祈真，待阴兵之助役。果见伪王孽相，连颈歼夷；凶帅朱致，继踪斩馘。缅惟幽赞，更切明诚。近又太一运行，已照蜀分。五星移度，或在身宫。虑薄德所招，即凶灾荐至。常加惕励，罔敢遑宁。遂有郑君雄、韩球，两地结连，遽兴兵甲。隔绝恩信，凌犯闻防。残掠生灵，焚烧郡邑。数州涂炭，千里伤夷。悯此幽冤，痛深骨髓。臣所以上祈至道，明祷真灵。志先忧国忧人，诚匪为家为己。由是上天悔祸，大道降灵。包藏者，寻就诛锄；党附者，皆从剪扑。封疆继静，凋瘵旋稣。韩球败亡，君雄枭戮。渐通道路，将雪冤沈。尚以芟刈之时，杀伤非一；仰则好生之旨，震悼何安。俯嗟游岱之魂，凄凉莫已。是用凝神扣寂，拜手归心。陈谢恩谢过之仪，沥祝地祝天之恳。庶祈玄圣，曲鉴丹诚。辉映清坛，降流洪泽，蠲除愆咎，弭息灾凶。使生者乂宁，幽途开泰臣又闻，众星拱极，百谷朝宗。蠢彼不庭，敢违天道。更邻近境，绵亘数州。山寨相望，久为凶逆欲恃。其蜂合蚁聚之势，伏锄耰白挺之徒。垂二十年，不宾睿化。拟因揭瓴之便，将申破竹之功。为国诛奸，与人除害。重希神力，克震军声。酆都以三十万兵，常祛沴气；洞泉有二十五将，僭制妖徒，正道殛邪，神明助顺。敢缘斯旨，再罄赤心。伏惟俯鉴奏陈，克回明佑。使昌泸梓遂，永无蛇豕之灾；草木丛林，尽化锋鋋之状。咸知帝力，主复王谣。然后畴赏龟城，拜章凤阙，弢弓解甲，归马休牛。长谐鱼水之欢，克畅君臣之道。明明血恳，大道鉴之。不任归命祈恩屏营愤切之至。谨词。
　　广成集卷之十竟
　　广成集卷之十一
　　上都太清宫内供奉应制文章大德赐紫杜光庭撰
　　程德柔醮水府修堰词
　　伏闻，大道垂功，裁成品物。真灵设位，主宰群生。至於水府明神、山林正职，各司罪福，以庇烝黎。当县地控上游，素名剧邑。赋舆重大，耕稼兹繁。堤堰所防，安危是系。某所修堰分，当彼浚流。自泛溢以来，累有摧坏。虽俾夜作昼，竭力焦心。旋有葺完，寻闻倾陷。岂水脉所注，不可备防；岂龙神所为，未容障塞。忧惶迫切，无所告祈。且食乃民天，人为邦本。或亏秋稔，必致年凶．。况天府膏腴，势连下濑，少城户口，旁接通波。若为侵轶之灾，必有泥沙之变。救兹垫溺，须仗玄威。伏惟大道开恩，明神流鉴，愍其农亩，念彼生灵。回不测之神功，借无私之圣力。特垂济护，俾获安全。使黍稷永丰，京坻有望。息襄陵怀山之祸，叶年丰俗富之期。苹藻效诚，敢负灵贶。不任。
　　川主醮五符石文词
　　三宝开光，五文孕化。凝水火木金之气，成云霞龙凤之书。保制乾坤，镇宁天地。洎乎降传下土，济护群生。夏禹得之以成功，仲尼奉之而兴咏。有家有国，罔不遵修。所以伏御神祇，镇安川岳，禳除氛沴，清肃宫城，至於居宅之兴，亦在镇禳之例。臣顷於所部，特创新居。既毕巨功，爰申大醮。按河图品格，依灵宝文仪，篆刻真符，清修香火。所冀解销犯触，安集正神。召彼灵官，永垂拥卫。伏惟玄元鉴佑，众圣流慈。勑勒职司，锡其祯贶。居止宁泰，眷属康安。分近天皇大火之乡，况属身宫，或邻对照。扪心震惕，循己惊虞。是用瞻本命福山，仰列仙灵化。历三元而祷祝，遍九曜以虔祈。伏冀洞府神真，披香奉御，玄天尊圣，垂泽降临。赐臣以景贶祯符，解臣以灾期厄会。克承佑护，允洽康宁。上愿皇业天齐，圣图岳镇，伊川洛汭，运叶中兴。八水三山，俗谐昭泰。戢锋鋋於九野，共文轨於万方。臣得励忠贞，永扶英睿。不任。
　　蜀王为月亏身宫於玉局化醮词
　　伏闻，大道纵灵，元和肇化。烛三光而上列，运六气於中天。播裁成字育之功，物无不遂；持寒暑暄凉之柄，政无不均。所以五星秉大帝之符，司明罪福；十神行太一之令，统御吉凶。律历难欺，古今所禀。臣遭逢圣运，尘忝殊荣。山河控井络之雄，封壤握坤维之重。常虞福过，实惧灾缠。今则凉德靡修，太穹垂戒。月朔则太阳薄蚀，当对照之方；既望则太阴变亏，在身宫之位。飞天火曜，临於命辰。干禄纳音，仍逢衰气。恐成灾咎，弥切忧惶。是用遵按玄科，励精丹恳。奉香羞於玉局，陈醮礼於瑶坛。仰三景以希恩，普周天而祷福。伏冀昭彰俯鉴，肸蜜垂休。锡祯贶於三命五行，解灾期於身宫分野。至有故伤误杀，往债宿冤，咸赐蠲除，永俾贞吉。上愿皇图攸久，圣寿延长。还秦符大汉之隆，宅洛契宗周之盛。干戈偃戢，夷夏昭苏。得倾报国之心，克叶自天之佑。不任激切虔析之至。谨词。
　　安宅醮词
　　伏闻，道气流布，三才乃分。阴阳陈变化之机，水木肇相生之象。巢穴之风，即替宅宇之作。遂兴顺二气以营修，体五行而制度。实资神化，大庇生灵。臣以庸愚，不明玄理。因时改作，随力兴修。土木之功，曾无避忌。穿凿之处，深有惊喧。或抵犯王方。或背违天道。致使龙神未守，居止非宜。恐迫凶衰，更延灾厄。谨归心大道，稽首三尊，按灵宝明科，修五帝大醮。虔恭忏谢，拜请符文。忏已往犯触之非，祈将来安宁之福。伏冀二仪介瑞，五帝垂祥。凶恶蠲除，龙神镇守。人口清泰，动静康宁。营运兴生，常蒙利佑。公私和畅，眷属乂安。即永荷太上众尊、五帝佑护之恩。不任。
　　八节醮词
　　伏以大道垂化，元气流形。鼓铸群生，有清浊刚柔之异；舒张八节，定春秋冬夏之方。所以考校吉凶，司明罪福。惠既周於家国，恩亦普於存亡。臣等获值昌期，早钦道化。资神功而生育，荷圣力以裁成。窃虑处俗立身，宁无过咎。前生今世，必有愆瑕。或五行三命之中，遭逢厄会。或暗曜明星之下，因值照临。以此兢忧，辄思祈醮。爰逢令节，同竭丹诚。是天元启候之期，当大圣延慈之日。翘心灵化，稽首瑶坛，精洁香花，虔恭醮祝。伏冀高尊鉴佑，众圣哀怜。垂罔极之慈，赐无疆之泽。使积生罪恼，累世冤仇，已往愆非，将来厄运，乘八节自新之力，降三宫肆赦之恩。并赐荡除，永锡贞吉。使臣等九玄七祖，受福祉於南宫；眷属亲缘，落死名於北府。公私和洽，寿禄遐长。即永荷众圣佑护之恩。不任。
　　都监将军周天醮词
