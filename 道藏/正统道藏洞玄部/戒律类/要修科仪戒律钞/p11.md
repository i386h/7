<!-- { "loadSidebar": true } -->
　　《太真科》曰：凡为人告斋，皆三时下，息苦救急，谢罪消灾。请福，皆昼夜诵咏祝愿，不得卧息，若积日疲困，分时下息，读经说戒，昼夜不辍，行道齐同，不得亏阙。若斋官病则启告，众则退出斋堂。斋所严肃，不得养痾，养痾别房，勿喧斋所。若幸堪在斋，登堂整肃，不得低睡，密相督励，不须行罚，行罚参差，乖祈感之至乎。常修习用黜罚之科，使内外齐同，令改昏见晓。师不得滥罚弟子，弟子受罚，不得有辞，所罚必谬，许有薄诉，达心而已。不得苦言，苦言怨己，师与弟子，同五行论。若三时行道，当中后下息至哺时，夜半下息至鸡鸣，余皆上讲诵经。若六时行道，当中后下息至哺时，黄昏后下息至人定，夜半后下息至鸡鸣，三时下息，余时皆上讲诵经。使心目同注，意念玄虚，举动施为，每依仪典。若击鼓鸣钟，招仙集圣，法鼓有二：一则叩齿，二则金钟玉磬。一则叩齿者，《威仪》云：先鸣法鼓，次引朋众。然鸣法鼓，或三通、七通、九通、十通、十二通、二十四通、三十六通、四十九通、七十二通、八十一通，随时所用。《老君经序》云：叩齿三，咽液三也。《升玄经》云：即便叩齿七通为七曜，道明当发故。《生神章》云：叩齿九通。《升玄》又云：叩齿十二通，三嘘。又云：叩齿二十四通。《度人经》云：叩齿三十二通，上闻三十二天。《升玄经》云：天师西向叩齿七七四十九通，太上东向叩齿七十二通。又云：太上叩齿九九八十一通。《上清八道秘言经》曰：叩齿之法，左左相叩，名曰折制天钟；右右相叩，名曰震椎天磬；中央上下对相叩，名曰严鸣天鼓。若卒遇凶恶不祥，当折天钟三十六通；若经凶辟邪、威神大祝，当椎天磬；若存思念道、致真招灵，当呜天鼓。叩齿虽一，其实有三，故凶恶而畏天钟之响，山神而摄天磬之洞，招神而肃天鼓之震矣。宫商有节，希微内感，不可以一槩而求，不可以偶然而合召也。《酆都记》云：鲍助，济北人，年四十余，亦无道术，中风至口面，齿常自啄。年得一百二十七后，遇大水，随长寿河而死。北帝数遣杀鬼取之，鬼不敢近。鬼官问其故，杀鬼答云：此人乃多方术，以制於我，常行叩齿，鸣打天鼓，以警身神，神不得散，鬼气不得入也。二则钟磬者，《太真科》曰：斋堂之前，经台之上，皆悬金钟玉磬，钟磬依时鸣。行道上讲，悉先叩击，非唯警戒人众，亦乃感动群灵，神人相关，同时集会，弘道济物，盛德交归。又曰：法身叩钟，清严束带，谛心存神，与己相见，调槌正击，渐微至着，数十二、二十四、三十六，随众多少。《皇人本行经》曰：鸣钟，正法服，先至钟所，手执钟槌，祝曰：圆槌震法钟，流声徧十方。入下通长夜，登高响玉房。九幽闻离苦，七祖上仙堂。鸣三下，法阴数生於二，成於十。爪弹十下，发长牙之音，阳数生於一，成於九。次引九槌，震琼瑶之响。三下者，上闻清微、禹余、大赤之三天，中应无色、色、欲之三界，下警地狱、饿鬼、畜生之三徒。三天，三界，三徒，三三为九，故九槌也。敛长法，敛长二十七槌，上九通九天之道君，中九觉九宫之真帝，下九招九幽之苦魂。连三下，合四九三十六槌，上闻三十六天帝，中应三十六部尊经，下彻三十六地户。若得法，左仙童记善；若失法，右玉女记恶。明各详之，犯科冥考。《玄都律》曰：若都讲行事不唱，自罚香一斤。今出家之人，不依节制鸣钟，信任在下，师主又无轨仪，非但依帔鞋履不端，亦乃迟疾之节失度，一则人闻可丑，二则龟镜失常，写图样以示人，庶当来而可轨。
　　监斋钞
　　夫道因圣显，福寄人弘，若不纠弹，无遵典宪。《敷斋威仪》云：笃励亏怠，弹纠愆过，不偏不党，无隐无滥，秉执宪章，务存允惬。然所为法事，要假其人，若不切磋，何取成例，只可依法，勿惜人情。《升玄经》云：监斋十事。一者，令设供之家，先斋前三日， 投辞於法师，陈说所愿，并修所、请斋人姓名、道位多少，法师受辞，即对辞主腾辞，上刺请监斋官属；二者，令供主还家，更报所请斋人云，已投辞上刺讫，宜各洁净，勿与俗人共同床座，莫作诸恶、不善之行，此至斋竟，保全身口意，一如太上威仪之令；三者，令供主不得盗鬼神之余物，及市买熟食以供斋人；四者，令供主见有异人闻斋、欲来听经者，不得计饮食之费，遏截不听；五者，令供主上刺讫，还家便於静室、斋堂，烧香明灯，为监斋官属，当下监察；六者，供主不得辞托斋事，不供当宾客；七者，当令供主解斋布施，随家丰俭，一钱一缕，亦足表心；八者，令供主不得缓带裙裳，如给使法；九者，令供主不得迎师，有人去便不送，是去就异心，皆思忘义；十者，不得令供主因解斋之余，以解神福，是名贪利惜费，无恭肃心。
　　《玄都律》云：主人内外，不预相检勑，音声高厉者，罚油五升；若主供办，诸物有阙，罚油二升；若执纠见过，不弹私隐，罚油六升；若受阙不启上补，罚油三升；若斋人妄言绮语，论及私鄙，罚香一斤、油五升、朱三两。
　　律曰：若有犯威仪、弹纠不伏者，当启告三宝，退出斋次；若弹纠不实，以罪罪之；若上座法师，自觉有失，须收愆送失，如不自收，监斋准法弹纠；若法事有亏，从一至三，监斋依事罚纠，若从三以上，断功削除，宣示同学，不得容在法座；若监斋容纵不纠，亦与同罪。
　　侍香钞
　　夫水以洗尘，香能破秽，假兹百和，托信三清。《敷斋威仪》云：侍香，其职也。炎炉肃整，芳馨恒然，使毕夜烟流，终朝火续，此法事之所先，宜晨昏而勿怠。《本际经》云：散天香花，犹如雪下，缤纷芳馥，悦乐众心。又云：焚百和反风名香，散万种天树宝花。《众篇经》云：飞香八凑，流电扬烽。又云：金童扬香，月宫散花。《定志》云：百和宝香，不焚自熏。《升玄经》云：香气苾芬，熏於八方。《五符序云：然百和之香以破秽。又云：烧香醮五帝，看流芳所归。气正上中央，黄帝先降；气东流者，青帝先降；气南流者，赤帝先降；气西流者，白帝先降；气北流者，黑帝先降。
　　《玄都律》曰：诰朝拜竟，其日烧香，灾殃自灭。违律，罚算一纪。
　　《玄都律》云：若翻覆香火，罚香二斤；若侍香烟中绝；罚油四斤；若临烧香突行，罚油二斤；若行香不洗手、漱口，罚油二斤。《登真隐诀》曰：香者，天真用兹以通感，地祇缘斯以达言。是以祈念存注。必烧之於左右。特以此烟能照玄达意，亦有侍卫之者宣赞辞诚故也。又云：建城县及高陵，并有然石一烧，令赤便永不糜耗，得一九以烧香，实为省要。
　　侍灯钞
　　夫就斋入静，灯烛居先，朗耀八门，光晖九夜，续明之功既举，长更之福可修。《敷斋威仪》云：侍灯，其职也。兰釭晚映，系明西日，灼烁坛场，照灼清夜。若遇雨权停，值风暂息，宾主参详，与时兴废，幸勿抑断，用亏成典。《登真隐诀》曰：真人摄日晖以通照，役月精以朗幽。
　　《四极明科》曰：立春、春分之日，然九灯於中庭；立夏、夏至，然三灯；立秋、秋分，然七灯；立冬、冬至，然五灯；本命之日，然十二灯。夜半，露出灯下，春则向东，夏则向南，秋则向西，冬则向北，本命则向太岁，叩齿二十四通，祝曰：
　　高上太真、万圣帝皇、五帝玉司、总仙监真，今日吉良，八节开陈，阳绝阴考，绝灭九阴，於今永始，拔释七玄，兔脱火乡，永离刀山，三涂五苦，不累我身，得同天地，长保帝晨，五愿八会，靡不如言。毕解巾叩头百二十过，当额向地而叩，竟复巾仰天，心念我身，今日上享天恩，赐□形骸，受生飞仙，因仰咽二十四气止。如此三年，宿愆并除，身与真同，不履五苦，脱过火乡，克得真人，游宴玉房，可谓妙诀，慎勿轻宣。《金箓简文》曰：拔度生死，建斋於中庭。土坛纵广，上坛二丈四尺，下三丈二尺，开四面四角、上下十门，门广五尺，阑纂标榜，法天象地。坛中央，安一长灯，令长九尺，上然九灯，每令光明，上照九天，下照九幽。於门外四面，各安九灯，合三十六灯，以围坛。《金箓简文》云：入堂静，明灯讫，向灯三拜，咒曰：
　　正一阳光，焰上朱烟，开光童子，一十二人，洞照一宅，及得我身，百邪摧落，杀鬼万千，光明朗彻，通真达灵，升入无形，与道自然。毕，退出堂，灭
　　灯，咒曰：
　　玄阴闭光，长灯续明，太阳已朗，八威开清，灯通太阴，光附景生，日月二真，与我合并。便灭火。本命上然灯，以照七魄；行年上然灯，以照三魂；太岁上然灯，以照一身；大墓上然灯，以照朽骸；小墓上然灯，以照太阴；堂前然七灯，以照七世；中庭然九灯，以照九幽；侠门然二灯，以照宫宅；地户然二十四灯，以照二十四生气；八方然八灯，以照八卦；中央然九灯，以照九宫；天门然十灯，以照十方；然二十八灯，以照二十八宿；然三十二灯，以照三十二天；然五灯，以照五岳。《金箓简文》曰：然灯威仪，功德至重，上照诸天，下明诸地，八方九夜，并见光明。侍灯之官，勤为用意，每令灯光竟夕。《明真斋仪》曰：於中庭，然九灯於竿上，以照九幽。坛四面，各然九灯，合三十六灯，露经中庭，巡绕九幽，灯烧香行，道礼忏也。《黄箓简文》曰：然九十神灯。
　　《明真科》曰：若有灾急，可丹书五篇真文於中庭，五方安。又上金五两、仆五龙，以镇五篇，五色纹缯之信，以镇五帝。春则然九灯，亦可九十灯，亦可九百灯；夏则然三灯，亦可三十灯，亦可三百灯；秋则然七灯，亦可七十灯，亦可七百灯；冬则然五灯，亦可五十灯，亦可五百灯；四季之月，则然十二灯，亦可百二十灯，亦可千二百灯。中央安一长竿，上然九灯。
　　《玄都律》曰：若侍灯火中灭，香一斤；若翻灯烛，罚油五升。
　　要修科仪戒律钞卷之八
　　要修科仪戒律钞卷之九
　　三洞道士朱法满编
　　衣服钞
　　夫超出尘累，依庇法城，晨夕勤修，离邪归正，以洁法服，乃可朝真，秽黩亵裳，如何谒圣。然褐是日月之象，帔为气数之衣，出入行来，弥须贵敬，一人有失，能败法徒，总以浇讹，从何取则。今时之辈，或以净衣秽慢，或以法服借人，或坐地而染尘泥，或藉床而当毡席，使神童而靡卫，令道俗以惊嗟。巾帽不整，尚累於傍人，实衣猿狙，以周公之服者矣。
