<!-- { "loadSidebar": true } -->
　　弟子仰法师，敢启有所陈。众生暗塞久，思闻至法音。大慈开长夜，设化万劫新。主人建福斋，延及四辈人。
　　法师升高座时咏曰：
　　斋直道所务，妙品元始贵。故设祖劫桥，广度诸民物。尔曰设清斋，帐座罗五色。天仙游诞上，五帝列方职。功曹传符命，拥卫左右直。我升龙舆座，玉梯附机息。神霄助授护，天魔不举目。五神不移动，披宣太上域。
　　定座咏曰：
　　大道无为中，积气运起形。为众设桥梁，故遗无等经。修之得长乐，莫有三界生。烧去六尘垢，一心静念听。
　　下座咏曰：
　　妙品演布化，迢迢霄玄音。等受无碍智，三梁度黄津。神霄功曹使，疲劳小停神。三会因劳赏，当报不负言。须启更当白，便曹未恚悬。下座服居位，礼拜三宝尊。
　　夫论修建福田，皆希言简事，要类以繁重，行者难遵。今人唯受斋主拜请，兼以上座、下座赞咏，足得以成法事，何俟曲碎云为，故两存焉，恐情有去取耳。
　　发心钞
　　发心者，闻说大乘，皆须夷心注念，历耳虽言，是一悟入，即乃不同，有六种缘，缘行不等：一则或见邪托正，则知非正；二则或信邪是正，则以入邪；三则或闻大悟小，则入粗；四则或闻小悟大，则入妙；五则或从心进，乃白发愿，六则或从心退，乃自成咎。亦由说有巧拙，亦由悟有浅深。《本际经》云：若悟理明师，巧说诸法，无修无得，无灭无生，非有非无，非因非果，而有而无，非不因果，巧解因缘，假名中道，解此说者，能感异类。如《本际经》云：天尊一音演说法，众生随类各得解。又如《本相经》所明，天尊於禅黎说洞玄真文，七十万劫不起于座，七百万众悉不迫注，十方龙王放光而来听法。天尊弟子静惠云：龙兽尚复乐道，而况於人？言毕，龙王忽怒，兴云下雹，积高十丈，於是天尊布五色之气，结云成缦，上轩雪雹，不倾不动，说法如故，有此威神，十方通悟。《本际经》云：若说小乘有得之义，生灭相法，有有有无，有因有果，如是说者，名为明师。
　　《大真科》曰：当听法说，赏议五音，调和五德，时习赞咏，长远郑声，和言徐语，渐息静辞，诵咏灵文，应和法唱，久克玉响，世音之根永断。若修经习业，以千文为先，讲说令通，度人济己，化物无穷，此为大乘之人，虽才议未堪，当发勇猛之志，愿得大乘，超出三界，勿恋小乘，贪着利养，乐人天乐，为私己之业，苟存细益，忘忽大功，为人斋章，规化观信，醉酒耽色，声味快心，假言大乘，实不能解，所学小术，妄求大成，误己堕苦可悲。
　　《玄都律》曰：法师宣化天下，万民是救，苍生之道，不得贪财传奴婢等法，违律，考病一年。若有德法师，为行清苦，上衣法服，理合供养。大戒云：施散法师香油、斋食、法服一钱已上，二十四万倍报，功多报重，代代丰有，恒无穷乏。一则若见邪为正，则知非正者。如《真藏经》云：突放国王，恒信正道，妖人来，欲化王，令习伪道，变形腾空，音乐赞诵。宫人彩女，观之迷惑，三七五旬，遂无悟醒。王告之曰：汝是妖邪，急须早去。妖人言：我是正道，劝王修善。王曰：我闻有道之士，藏名匿迹，人众不知，正道杳冥，有形则伪。命臣通灵，令与论说。通灵曰：外道多伪，不足堪谈。共论惠源，形无立所，仍即绝对，窜影逃踪，三千余人，更无敢出，自然磨灭，国内清正，信向大乘，当知邪不害正，其来久矣。二则若信邪是正，则以入邪者。如《真藏经》云：自通国王，行善智劣，为野狐所惑，野狐语群狐徒众云：自通国王，乐善弃恶，智浅不深，我有妙卫，能飞能隐，向王殿前，去地百丈，为人端正，谈空解义，使王布施舍命，摄归共食，可非上计？群狐徒众，俱声唱善。狐王因诵幻术经文数百余卷，飞王殿前，去地百丈，坐虚空中，口诵经典。国王眷属，大小悲泣，嗟叹无已，出国宝物，悉皆舍施。复有三十余人，一时舍命。狐王唱言：舍命之人，最是上士。忽作疾风，死尸宝物，悉皆摄去，到群狐窟，共食人肉，复遣狐子，变作人形，赍宝市货，至屠儿行中。猛狗争骨相啮，狐子心怕，不觉变形，狗便啮杀，屠儿惶怖，即告市官，官告州，州即申奏，王见宝物，俱皆自识。王云：此物并将布施圣道，何故得在野狐手中？时有大臣，名曰仙灵，上白王言：前所说经教化，此是狐魅，但诵其文，不解其理，劝人作善，心口乖违，飞行殿前，即知虚伪。王曰：错失奈何？仙灵曰：可集军众，围彼丘陵。狐即变作人形，迎王再拜，猛狗来逼，变为野狐，狗即啮杀。王命群臣，凿土窟中，大得实物。当知王无深智，为邪所惑。三则若闻大悟小，则入粗者。如《升玄经》云：道陵所问云：众中小行者多，大心者少，若其不说，无由可悟。若说大法，恐逢小机；如说小乘，复迕大行。天尊曰：此其不难，机在请缘，不论多少。小缘请者，即为说小；大缘请者，即为说大。其中悟入，亦复无常，或有闻小悟小，或有闻小悟大，或有闻大悟大，或有闻大反小。昔有善男女等八千四百余人，虽解信从，执求上道，起有得心，求无得想，封执大乘，人成不业，经四千余载，正得地仙。四则若闻小悟大，则入妙者。《升玄经》云：天尊云，我於始青之天大浮黎国初说法时，有一地仙，厥乃姓洪，名曰法起，为发教缘，请我开说。我观其人，未宜说大，即随其心，说三杂经。尔时大众，无亿数人，其中乃有一十八万六千余人，闻说小乘，深悟大道，即超三有，迥出道场。五则若从心进，自发愿者。《本际经》云：若有赞说，敷扬妙义，应当赞叹，称其功德，无使外魔，破乱其事。又云：若讲其义趣，勿使法师遇诸横恼，明以资须，给其所乏，要令妙教，必得流通。《本相经》云：天尊说法之时，八万四千之众心开意解，发无上正真之心而不退转，即除七十二结、百种烦恼。又云：有长者子，名曰法龙，信解恭敬，有七十二万人，皆心务真空无上之道。《真藏经》云：天尊说法之时，有三童子，发愿各别：一则惠力童子，发愿修习；二则宝明童子，发愿说经；三则山际童子，发愿学道。经云：有惠力童子及诸眷属，俱发愿言，修习大乘，誓无退转，了诸法性，得到边底，悟解大乘，成无上道。又有宝明童子，发弘愿心，讲大乘法，誓度众生，到解脱处，成无上道。又有山际童子，勇猛精进，发弘誓心，学大乘道，修四大城，决五逆贼，除七惑鬼，杀十碍魔，剖无明障，刻三贼心，坚硬不退。又云：有大弟子，修行读诵，讲说尊经，能生信心，常行不怠，当知是人，於诸尊所，施行功德，而种福田，无量劫来，尊师大乘，今遇此经，能生信心。六则若从心退，自成过咎者。《升玄经》云：有八百七十二人，闻说大乘，有八男子、十一女人，生不信意，从座而退，为天魔异道，惑乱其心，此辈即得重病，发毛随落，死入三涂，生辄聋盲，纵有耳目，好言善誉，初不闻见。当知悟法深浅，总从心生，以此诸缘，足明证信。
　　受持钞
　　有四缘：夫以经文，谁而能入，虽云空有，非修不成。若以修持，要乎真确，行合规矩，道位迁升，秽慢灵文，罪罚明矣。
　　一明读诵缘者。《四极明科》曰：诵经当令言句相属，不得越略，天音失一句，更却一百言；而读失二句，却二百言；失至五句，却五百言，始就诵失一句，便诵一篇而补之，至三十犯，刀山之考。又云：诵经当令目注经文，心念神真，不得临经，他念异想，以乱天音，三十犯，刀山之考。又云：诵经千言以下，不得临经进饮；千言以上至五千言，得一进饮；五千言以上，得二进；万言以上，得三进；至三十犯，身被左官考；若至万言，神疲气极，得中住消息，后得续句竟篇，虽尔不得经宿残句，十犯，死入地狱。诵经时，有善男女欲听者，得男左女右，东西异位，道俗殊别，不得男女混乱，同床共席。要在出家人后，不得前行，有犯，身被左官考。
　　《玄都律》曰：若通经语，论及世务，罚油三升。又云：读经忽乱，请问败句，罚油五升。《请问下》云：读诵如对太上，勿得傲慢狡笑，论及流俗荣利之务，侍经仙童即奏名於三天司直，三天司直上奏太上，三奏太上，子必失经，鬼神乱考，必不得以寿死，将何仙之有？又云：经不从师受，则侍经仙童恒司考人，殃及七世。《金箓简文》曰：上座诵经，当礼经师、籍师、度师，各一拜，余如常法，皆始登座，一行之后，重诵经则不复如始也，明日更一过行之耳。诵经之次，不得与下座交语。经句不竟，亦不得中住，若住，后皆更从上始，五百言得进清饮咽液也。此与前《四极盟科》稍有通塞。《盟科》云：万言得中住，即从前始，前似稍通，此文全塞。诵经时，得存念节度，并不犯科条，立有灵应。《本际经》云：若复读诵此经，依经修行，昼夜不懈，是人所在之处，自然安乐，随所往生，得居净土。又云：若复有人於此经中，受持一句，意乐讽诵，一念之中，即能灭除无量无边宿根罪恼。譬如积夜暗室，一念灯明，暗暗皆尽。若入大海，遭值恶风，诵念是经，风浪恬静；若入山林，逢毒虫猛兽，诵念是经，虫兽却退；若值盗贼，冤家相逢，诵念是经，冤仇换释；若在怖畏，诵念是经，鬼魅消却。当知夷心注念，无不果克。大梵国王，为国大旱，迎请尊经，以灭旱灾。多恼国王，国多障难，迎请尊经，故疾新痴，并皆痊愈。当知经有威神，诵念必应。《太极隐注》曰：诵《道德经》，常有三万六千仙童玉女，侍经、烧香、散花，通致众仙。《隐注》又曰：诵《道德经》万遍，云舆下迎，若不至，可一月三诵之，无不至者。《真藏经》云：昔有玉印童子，烧香读诵此经，忽有仙童玉女，徧满虚空，一时来至，烧反风名香，赞咏灵文，惊动一国。玉印童子安然不恐，今日建斋之家，亦选能人上座，诵经者虽妙极音句，座下者曾 不存心，或闹语哺哺，两两相对，或争色欲，或竞钱财，大德高枕安眠，低头踞傲，上既不能秉正，下则岂为虔恭。一则交阙威仪，二则不生善信，三则主人鄙薄，四则宣考至身。幸须三思，宁繁苦劝大德。若能勉励法众，何虑不从，顷不切磋，是灭道法。
　　二明听诵经之得益缘。《自然经诀》曰：听诵经人至章句辄心拜，随意愿念，唯令心苦，必有感应。
