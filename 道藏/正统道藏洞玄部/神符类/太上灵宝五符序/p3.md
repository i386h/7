<!-- { "loadSidebar": true } -->
　　行西方之道，金肺王，肾为上相，常以立秋、秋分入靖室，各首其卧，暝目存神，内思肺气正白，黑神侍之，青气养之，随身正白，上与天通，太清元气，下入身中，蓐收来至，太和主之。王者行之，白虎见仁，被厌子，蛊毒藏形，清风新雨，五谷熟成，万机得序，玉衡顺平，天马来下，太白顺行，东夷服，鸾鸟至。
　　西方义，金王，水相，木死，火囚，土休，囚死当养子为父报仇。
　　行北方之道，水肾王，肝为上相，常以立冬、冬至入靖室，各首其卧，暝目存神，内思念肾气正黑，元气漂漂，如山出云，浮行着天，上与天通，太清元气，下入身中，一身尽热，赤气养之，玄黄五色，玄冥来至，道君主之。王者行之，万水流通，神龟鲜文，理风戢雨，万物闭藏，休养黄泉，勿妄夭伤，辰星顺度，文曜不绝，南夷服，黑丹出。
　　北方智，水王，木相，火死，土囚，金休，囚死当养子为父报仇。
　　行中央戊己之道，土脾王，肺为上相，六月土王日入靖室，正向南坐，暝目存神，内思脾气正黄，白气侍之，黑气养之，随身正黄，上与天通，太清元气，下入身中，正黄浑如鸡子，澹泊无为，万物自理，禺强来至，道君主之。王者行之，则八方被化，百神并营，地吐醴泉，天垂景星，黄龙见升，精芝英茂，威僖生，甘露降，禾稼成，四夷降伏，天下太平。
　　中央戊己信，土王，金相，水死，木囚，火休，囚死当养子为父报仇。
　　食日月精之道
　　食日之精，可以长生。常以月一日、三日、五日、七日、九日、十五日，日初出时，披发向日，暝目念心中有小童子，绛衣文彩，五色熠耀正赤。两手以摩面，下至心，十二反为之，日精正赤黄气，来在目前，入口中，咽之二九，以手摩送之。咒曰：
　　日君元阳，与我合德，俱养绛宫中小童子。须臾念下至丹田中止，令人长生。
　　食月之精，以养肾根，白发复黑。常以夜半，思肾间白气，周行身中，上至脑户，下至两足心。自然之道，易致难行。常以月十五日，向月咒曰：
　　月君元阴，与我合德，俱养丹田中小童子。因暝目自念，月白黄精气，来在目前，入口中，咽之三七而止，以手摩送之，下至丹田中止。
　　中黄道君曰：天生万物，人为贵。人一身形，包含天地，日月北斗，璇玑玉衡，五岳四渎，山川河海，风伯雨师，灵星社稷，麒麟凤凰，龙虎玄武，五谷桑麻，六畜牛马，鸟兽鱼鳌龟鼉，竹木百草，无所不法也。亦立天子，置三公九卿、二十七大夫、八十一元士。亦布九州、百二十郡、千二百县、万八千乡、三万六千亭、十八万堠。亦有宫阙、家宅、门户、井灶、釜甑、粳粮黍稷，诸神可饮食者，人而知之，即可长生也。
　　人头圆象天，足方法地，发为星辰，目为日月，眉为北斗，耳为社稷，鼻为丘山，口为江河，齿为玉石，四肢为四时。五脏法五行，亦为五帝，亦为五曹，上为五星，下为五岳，内为五王，外为五德，升为五云，化为五龙。五脏者，谓肺、心、肝、脾、肾也。六腑者，胆为肝腑，胃为脾腑，大肠为肺腑，小肠为心腑，膀胱为肾腑，脐为都乡腑。胆为天子大道君，脾为皇后贵女，心为太尉公，左肾为司徒公，右肾为司空公。八卦神八者，并脐太一，为九卿。十二环楼神十二人，脾中谏议大夫十二人，并三膲神三人，合二十七大夫。四肢神为八十一元士，上元气为冠盖使者，下元气为大鸿胪。上部九变，中部九孔，下部九名，法九州也。三公府、九卿府、二十七大夫府、八十一元士府，合为百二十府。府内为五曹，外为五官，合为十官，为千二百县。中神万八千，为万八千乡。上神三万六千，为三万六千亭。亭有五堠，为十八万堠。又肺为玉堂宫尚书府，心为绛宫元阳府，肝为青阳宫兰台府，胆为紫微宫无极府，脾为中宫太素府，肾为幽昌宫太和府。
　　子欲为道，长生不死，当先存其神，养其根，行其气，呼其名。头发之神七人，字寻长。项上神三人，东王父。脑户中神南极君，字元先。眉间神天灵君。两耳神四人，字娇女。两目神六人，字英明。鼻中神，字通卢。口神，字丹珠。舌神，字丹黄。齿神三十六人，字卫士。喉中神，字虎贲。两眉神，字爵神。两手神，字魄阴。肺神，字鸿鸿。心神，字呴呴。肝神，字临临。胆神，字获获。胃神，字沮沮。脾神，字裨裨。两肾神，字漂漂。脐中神，字玉灵子。丹田中神，字藏精。大肠神，字沌沌。小肠神，字梁梁。阴神，字穷英。女人神，字丹精。两体神，字阴阴。两膝神，字膒公。两胫神，字随孔子。两足神，字柱天力士。
　　子暝欲卧，从上三呼之，竟乃止。若体有疾痛处，皆随痛所，九呼其名，令神治之。正卧瞑目，存其神，所疾立愈。月望朔、分至之日夕，皆存神内视，召呼体上神名，使令拘魂制魄。真人曰：子欲登仙，当召身神。
　　中黄老君曰：子既知身藏之神名，又当知天地父母赤子之家，五城十二楼真人，秘之於太清玄和之府，丛霄之观，非有仙录者，不见其篇矣。甪里先生口传之诀於华子期。有欲知天地父母赤子，三一也。天一在华盖下，人一在斗户，地一在日月所游。三一煌煌如明珠，子不守之，生复何求。又地一在日月所游，人一在斗户，天一在华盖下，元气翩翩相引也。神龟在中正颇俄，子欲得之当问我。一之所在安在兹，不但守雄复守雌。一在无形甚难知，子不知一万事失。大如鸡子黄，其色如甘橘，出为半，入为一，子能守之万事毕。三一者，身上之三宫也。头、心、脐，谓之三宫也。既已知天地父母赤子之家，五城十二楼真人，须当知服神丹金液、太阳流珠太一，必为三天宫人。子不服此三元，虚自苦耳。
　　第一先存五兽者，青龙、白虎、朱雀、玄武是也，中央黄麟。此五兽忽变为山林，其四方林外，有仙人虎贲羽林郎，面各八人，存之广狭随意，可隐万人。
　　第二当召身中神，从头至足，存其神，养其根，行其气，呼其名，必得长生神仙。
　　第三守地一，名曰丹田，皓白如云，五色玄黄，道母所居，溺水胞中。
　　第四守人一，名曰绛宫，南极太一，赤子小童，右月左日，魂魄合并。
　　第五守天一，名曰紫宫，大如混鸡子，九色玄黄，交结星历，身上纪纲。
　　第六食神丹，太阳之精。常以月一日始七之生，三五七九及九月半甲子、丙午日为之。入室暝目，存日精赤气，下入口中，而咽之八十一气。真人曰：食日之精，与天地相倾。
　　第七食金液，玄水之精。常月十五日时加夜半，入室暝目，存月精正白，下入口中，而咽之四十九气。真人曰：食月之精，是故长生。
　　第八食星玄气来下，青白丹黄。常用有星夕初夜之时，入室瞑目，春存岁星之精青气，下入口中，而咽之九十气止；夏存荧惑之精赤气，下入口中，而咽之三十气止；秋存太白星之精白气，下入口中，而咽之七十气止；冬存辰星之精黑气，下入口中，而咽之五十气止；四季之月二日，存镇星之精黄气，下入口中，十二咽之止。四季月，十二月、三月、六月、九月是也。用月二日为之，内视精心，自见其气。真人曰：食星之气，与天相暨。
　　第九行太极紫云弥天，升降上下，混沌自然。是谓八节之日，入室暝目内视，存泥丸中紫气出上升天，绛宫中赤气出上升天，丹田中黄气出上升天。须臾，有三童子从天来下。其一童子衣紫衣，号护脑真人，从紫气中径下，来入泥丸宫，紫气随从还脑门。其一童子衣赤衣，号护心赤子，从赤气中径来下，入绛宫中，赤气随从还心中。其一童子衣黄衣，号护藏灵人，从黄气中来下，径入丹田中，黄气随从还脐门。如是此三童子，补气除恶，练摩血气，勅魂安魄，定心充脉，使光泽流通，津池补满。良久间，体中休休纳纳，颐颐挹挹，即三童子护身之力。极念为之，思存三宫心充门开，三童子忽飞还上天，门登闭矣。
　　真人曰：子欲不忘，审致天童。天童来下，乘空为马，护子身神，是以成仙。子不存神，尸魄上言。其道有九，为之者寿。钟山真人，传之於禹，与天相保，上升玄府焉。
　　夏禹授钟山真人食日月星之法
　　隐之於洞庭之墟。
　　食日之精，子必长生，缘以上天谒元先。常以月一日、三日、五日、七日、九日、十五日，日出时至日中食先，念心中有日，日中有玄盖，盖下有小童正赤，赤气徧身中身外九重，思气满头，从顶出，上升天，绕日九重。咒曰：日君元阳，还归绛宫，与我合德，俱养小童。因思日精来下，入鼻孔口中，咽之三九，满心中。心中有三人，左即太一父也，右即玄光母也，中央即赤子小童也。坐金林玉榻，执玉柈玉杯，杯中玉英神酒，并天芝草见在，食饮之，仍不饥渴而长生矣。
　　食月之精，可以长生，缘之以上天。常以十五日夜半时，向月再拜，咒曰：月君元阴，还归丹田，与我合德，俱养小童。因思月白气黄精来下，入鼻口中，咽之三七而止。月精托肾根，长生矣。
　　食星之精，上升太清。常以日出、哺时、日中、夜半，上念北极太皇星。咒曰：皇天上帝，太上道君，曾孙小兆某甲好道，愿得长生。因念星精来下，在两眉之间，流入鼻孔口中，咽之三五，思气满心胆脾中。脾中有道母，主哺养赤子，即不饥长生矣。
　　太上洞玄灵宝五符序卷上竟
　　音释
　　碽古红切。萐山洽切。莆方珲切。
　　太上洞玄灵宝五符序卷中
　　灵宝服食五芝之精
　　老君曰：松生千岁，脂凝通神，下入於地，藏姓易名，弃本即大，因根成形，名曰威僖，一字茯苓。辟兵陆沈，出窈入冥，不饥不渴，日月合并，子能服之，即得长生。
　　老君曰：苟虱养体，住色还年，一字胡麻，本生大宛，生来万岁，来东度关，留在中土，断绝胡蛮。含水之精，却风除寒，自名巨胜，摈逐邪奸，服之不息，与世长存。巨胜、威僖结亲，出胡国，能调和精神，子能服之，故得长生。
　　老君曰：椒生蜀汉，含气太阴，天地俱生，变化陆沈，故能却湿，邪不敢侵，啖鬼蛊毒，靡有不禁。子能常服，所欲恣心，世之秘奥，其道甚深，坚藏勿泄，不用万金。
　　老君曰：姜生太阳，与椒同乡，俱出善土，窈窕山间，坚固不动，以依水泉、含气荧惑，守土本根，背阴向阳，与世常存。故能辟湿，劫寒就温，除邪斩疾，闭塞鬼门，子能常服，寿若乾坤。
