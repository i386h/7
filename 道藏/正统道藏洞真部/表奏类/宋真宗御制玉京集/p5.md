<!-- { "loadSidebar": true } -->
　　臣名言臣获嗣宝图，实惭菲德。俾人伦之交泰，由天意之曲成。向以贶施下临，珍符申锡。仰储休於献岁。纪协吉於灵辰。今则言届履端，益彰降鉴。二仪顾諟，实增祇畏之诚；九土乐康，更伫格思之应。庶绍膺於景福，用永庇於群生。臣无任感幸激切之至，谨奉表称谢以闻。臣名诚感诚庆，顿首顿首，谨言。
　　宋真宗御制玉京集卷之四竟
　　宋真宗御制玉京集卷之五
　　告谢词六道
　　天
　　臣早因主鬯，遂至承祧。但思忧勤，罔敢逸豫。荐更岁律，驯致成平。盖袭庆於祖宗，每推功於穹吴。爰陟东岱，俯顺下民。殊庭睠怀，休佑斯及。肸蠁无际，符瑞荐臻。惟仰颂於昭回，诚不忘於戒惧。臣无任恳倒之至，谨词。
　　又
　　臣纂承鸿业，钦奉上天。虽万务忧勤，不忘宵旰，而八方清谧，实自鉴观。宝符已示於殊祯，真驭复宣於景命。内惟凉薄，弥负战兢。但持励翼之怀，庶答高明之赐。臣无任恳倒之至，谨词。
　　玉皇
　　伏以三界攸宗，十方所仰，尊惟太上，位极高真。盖浩劫以难穷，固强名之不及。臣叨膺宝历，嗣抚蒸黎。荷兹睠怀，蒙被纯嘏。深惟大幸，并在眇躬。寝寐不遑，祇栗无措。臣无任恳倒之至，谨词。
　　又
　　伏以造物之源，咸归於大道；列真之长，是处於高天。睠佑所临，钦承敢怠。内惭凉德，叨嗣庆基。虽已洽隆平，而益深祇畏。至诚斯罄，景贶聿垂。敢不愈励精心，虔遵宝训，永期昭事，少答顾怀。臣无任恳倒之至，谨词。
　　圣祖天尊大帝
　　伏以高极九天，位尊众圣。是推宝命，下迨冲人。若乃销偃五兵，每归功於道荫；怀柔万国，实受赐於真庭。虽寅畏之常，深於德教，而何有屡膺戬谷，交需纯禧，顾负荷以莫遑，惟兢惕而弥厚。臣无任恳倒之至，谨词。
　　东岳岱岳观
　　三清
　　伏以无得而升天，所以为大；莫知其始道，於是居尊。窃念祇嗣丕图，荐膺瑞命。乔峰检玉，已藉於江茅；吉壤瘗缯，复观於汾鼎。赖高明之眷佑，俾典礼之昭彰。由是瞻纪号之名山，顾集灵之珍宇，式严清醮，用答鸿休，期精意以洞神，俟殊祯而狎至。臣无任恳倒之至，谨词。
　　谢圣祖降临词二道
　　玉皇
　　伏以无始太虚，莫穷真躅。含生有象，皆被大恩。万化推尊，百王受命。惟冲人之寡薄，绍历数之延洪。获蹈真风，遐依圣荫。清宵警寐，遽降於灵仙；紫殿凝神，恭承於秘训。敢不虔遵景贶，愈励深衷。益修精洁之仪，用伸致谢之礼。臣无任恳倒之至，谨词。
　　圣祖天尊大帝
　　伏以治国之基，奉天为大。化民之本，崇道居先。在钦翼之不忘，故感通而斯至。殊祥兆梦，真驭应期。属清夜之方阐，降紫宸而弥久。躬宣圣训，昭示灵征。享是丕休，实惭凉德。谨当益勤庶政，上答洪恩。臣无任恳倒之至，谨词。
　　祈福庇民词六道
　　天
　　伏以秉兹一气，总彼万灵。实覆育於群生，用鉴观於率土。窃念鸿基嗣守，景贶荐膺。虽粗致於治平，故无忘於惕厉。尚虞品汇，罔获晏安。允资下济之灵，俾协咸宁之治。是以虔伸清醮，罄达素衷。伏望祥降九清，惠流六合，星躔靡爽。年谷有成，衡漳泰华之封；疆场不耸，广汉番禺之域。县道常康，凡混车书，并消疵疠。傥荷高明之赐，愈增斋栗之心。臣无任恳倒之至，谨词。
　　三清
　　伏以混元之教，无方之神，盖典治於百灵，用生成於万有。窃念钦承骏命，绍抚中区。期茂育於黎氓，但祇畏於穹吴。尚虞凉薄，罔致隆平。思荐拥於殊祯，爰仰祈於纯锡。是以虔修清醮，用达素衷。伏望玄应昭彰，黔民富寿，三辰顺序，百谷用成。交河辽海之封，永通声教；五岭二江之域，常获底宁。克协惠绥，允资顾諟。敢励寅恭之意，载求保佑之仁。臣无任恳倒之至，谨词。
　　圣祖天尊大帝
　　伏以炳焕威灵，发撝瑞命。精心所仰，纯锡攸臻。将下庇於蒸黎，实上凭於丕应。伏冀人无疵疠，岁保顺成。十雨协期，五星顺轨。偃七兵於率土，和一气於含生。清醮宿陈，用祈於降鉴；洪禧载洽，允赖於储休。臣无任恳倒之至，谨词。
　　又
　　伏以俯佑蒸民，允资神道。上回玄鉴，必励精心。窃念嗣抚中区，内惭阙政。去秋多稼，颇失於岁功；今载甫田，益虞於天厉。是以素衷下罄，鸿福仰祈。伏冀风雨不愆，仓箱有望。恭俟昭彰之应，弥增战栗之怀。臣无任恳倒之至，谨词。
　　圣祖天尊大帝
　　伏以含生之患，虽默定而有期；锡类之祥，必鸿禧而可祷。缅瞻戎垒，俯介边陲。属洪潦之流行，虑群伦之失所。将祈景贶，敢荐精衷。庶洞照於寅威，用诞敷於祉福。俾民灾之弭息，赖天佑之昭彰。臣无任恳倒之至，谨词。
　　太清宫
　　圣众
　　窃念猥以眇躬，绍临大统。荷百灵而降鉴，俾九寓以咸宜。瞻濑水之福庭，有清都之秘馆。实昭介祉，俯庇含生。是以祇遣廷臣，远伸洁醮。载形密疏，聿道丹衷。冀不昧於至神，用诞敷於景贶。臣无任恳倒之至，谨词。
　　谢天祯节词一道
　　圣祖天尊大帝伏以明灵之顾，既昭昭而下临；祇畏之心，乃乾乾而上达。向者长嬴之月，郁苍之区，方展於元封，荐颁於秘检。纪兹令序，用志於延祥；锡以繁禧，弥彰於降鉴。载临吉日，虔仰清都。敢伸昭荐之精衷，益伫来同之美应。臣无任恳倒之至，谨词。
　　会灵观兴工词一道
　　伏以灵鉴锡符，荐承於丕应；精心报贶，实罄於至诚。窃念躬接诲言，眇闻鸿绪。肇建集真之宇，用昭长发之符。爰揆月以聚工，遽延祥而介祉。缅瞻恭馆，仰谢繁禧。期肸蠁以下垂，庶靖恭而上达。臣无任恳倒之至，谨词。
　　景灵宫兴工词一道
　　玉皇
　　伏以倦游昭格，恭觌於睟仪；实钦承，缅闻於丕绪。荷发祥而斯在，期锡类以无疆。乃葺宇於福庭，伫降真於霄极。庶工经始，慎考於元辰；嘉应流祯，诞昭於景贶。敢虔伸於精意，用祗答於明祯。臣无任恳倒之至，谨词。
　　皇子生辰词二道
　　天
　　伏以臣绍膺元历，实愧眇冲。获茂本枝，允昭贶施。瞻言孺子，荐届生辰。承保佑之至灵，克谐安乂；感高明之介祉，益励寅恭。敢罄达於精衷，冀永敷於纯锡臣无任恳倒之至。谨词。
　　玉皇
　　伏以臣绍膺命历，实荷庆灵。仰上帝之眷怀，俾本枝之蕃茂。眷言继体，俯及胜衣。属生日之戒辰，感神心之降鉴。敢伸精意，用答鸿禧。庶曲茂於延祥，俾永膺於介福。臣无任恳倒之至，谨词。
　　祀事祈晴词一道
　　三清
　　伏以妙道无方，至神虚受，获膺保佑，谅在虔恭。比者言徇舆情，恭修洁祀。将川涂而载涉，恐雨雪以交零。致兹扈从之人，因乃泥涂之事，敢伸精意，冀格丕休，庶自启行，暨临旋跸。克免常阴之患，允彰降鉴之灵。臣无任恳倒之至，谨词。
　　为虫螟词二道
　　三清
　　伏以强名之道，与太始以俱生；不宰之神，盖群伦而总治。窃念恭膺一命历，唯务战兢，惠养黎元，常期昭泰。眷都畿之接壤，属农事之方兴。遽产飞蝗，渐伤多稼。实仰资於天鉴，用俯殄於人灾。是以祇竭素衷，上祈丕应。伏望清都降佑，金阙储祥。俾疵疠之咸消，使和平之溥洽。明明之福，傥荷於来成；栗栗之心，愈思於若厉。臣无任恳倒之至，谨词。
　　玉皇
　　伏以百神受职，咸听於上灵；万汇化成，并资於至道。洪惟丕应，实显洪休。窃念祇嗣庆基，有惭凉德。惟精心而自励，庶和气以常臻。属以都畿，暨兹关辅。顾农耕而届候，遽螟螣而为灾。思上格於明征，敢下伸於精意。庶膺纯锡，以兆丰年。伏望玄感升闻，紫清委鉴。俾嘉生之并育，致率土之咸宁。蠢尔之民，傥承於保佑；惕然之志，愈积於严恭。臣无任恳倒之至，谨词。
　　为迎铸圣像词一道
　　天
　　伏以比者，择福地而范镕；允成肖像，诏辅臣而迎奉。仰祝降祯，膺顾諟以诞敷，锡福禧而绍至。明灵眷佑，景物清和。跋履咸宜，荐承於昭鉴；至虔报贶，愈励於精心。臣无任恳倒之至，谨词。
　　为圣像在路词二道
　　天
　　伏以殊庭肇建，答眷佑之灵；真御仰摹，励钦崇之意。元辰协吉，迎奉戒期，丕应延祥，感通实冀，适当烦暑，常保清和。俾跋履之咸宜，繁高明而锡佑。臣无任恳倒之至，谨词。
　　三清
　　伏以诞膺眷佑，祇竭诚明。恭馆肇新，用昭介祉。眸容虔写，获睹成功。揆吉日以在辰，奉真仪而戒路。伏冀郁蒸靡盛，气序咸和。俾利涉之攸宜，彰炳灵之降鉴。臣无任恳倒之至，谨词。
　　景灵宫兴　谢祥瑞词二道
　　天
　　伏以昭彰之应，允协於有孚；斋栗之心，实增於无斁。窃念仙游俯降，宝绪钦承。伫飙驾以常回，法琳宫而必葺。缮完兹始，符瑞荐臻。由是缅望殊庭，恭伸精意。冀答三神之佑，益期百福之臻。臣无任恳倒之至，谨词。
　　又
　　伏以真驭下临，奉碎仪之炳焕；鸿源逖示，承丕佑之昭彰。既宝诲而钦承，故纯禧而仰答。择神区之爽垲，建恭馆之密清。初吉在辰，方兴於庶役；维棋协应，爰睹於嘉祥。敢伸励翼之心，用报纷纶之祉。臣无任恳倒之至，谨词。
　　谢祀汾阴礼成词二道
　　东岳王母殿
　　伏以龟台福地，夙挺神居。日观乔峰，下回仙驭。灵游所属，善应实昭。昨以祇答珍符，虔修封祀。俄慰徯来於西土，复祈介福於方丘。俾茂典之有成，赖殊休之伸锡。是以遐瞻秘宇，恭荐精衷。期玄感以绍临，庶鸿禧之永洽。臣无任恳倒之至，谨词。
　　泗洲塔下
　　伏以化流真俗，惠浃人天。奠五达之名区，挺百常之宝塔。昨以时巡冀壤，亲祀坤灵。典礼咸昭，书文无外，荷明祇之协吉，资大士之储休。是以遐荐精衷，用酬介福。冀悲心之不舍，俾繁祉以荐臻。臣无任恳倒之至，谨词。
　　滋福殿道场谢降临词一道
　　圣祖天尊大帝
　　伏以长发之符，启鸿源而有自；来成之佑，昭不应以无方。膺贶施以荐臻，励斋明而斯积。属以碎容作绘，秘宇延真。祗栗于中，奉萧芗而增惕；监观在上，回欻驾以储祥。玉羽群嬉，瑶觞徧举。缅怀锡类，实用战兢。恭答凝祯，岂忘钦翼。敢罄伸於精意，庶仰答於景灵。臣无任恳倒之至，谨词。
　　宋真宗御制玉京集卷之五竟
　　宋真宗御制玉京集卷之六
　　为皇子事词一道
　　圣祖天尊大帝
　　伏以灵禧丕显，道荫博临。承累洽于天源，显多昌于世冑。皇子某克谐成立，咸繁宠绥。具章绶而宝诲屡颁，分珪玉而列爵爰启。燕翼之训，垂庆绪以无疆；祇畏之心，率真科而仰报。臣无任恳倒之至，谨词。
　　祈福词一道
　　圣祖天尊大帝
