<!-- { "loadSidebar": true } -->
　　臣窃思锡类储仁，承基绍绪。盖仰依于积佑，乃俯洽于多祥。今以炎气方新，火旗攸贶。奉真科于琳馆，达精意于璇都。伏愿九城晏宁，五稼丰楙。黎元靡于疾疠，家邦集于福禧。继孝之心，敢忘于兢惕；来同之祉，常冀于昭彰。臣无任恳倒之至，谨词。
　　谢刻玉祥瑞词一道
　　天尊
　　臣向以茂膺宝命，申锡元符。肇建琳宫，用昭丕贶。秘文仰奉，将置於琅函；温玉古。刊，先摹於绿字。式当协吉，方在致虔。顾河洛之书，近临於外
　　次；瞻紫清之座，益励於至恭。臣无任恳倒之至，谨词。
　　为奉祀事词九道
　　三清玉清昭应宫
　　臣仰报纯禧，俯从傒望。厉乡仙宇，将展於朝修；春首令辰，式遵於时迈。敢伸嘉荐，用祷祥征。伏冀霄极，降祯绵区。俾乂使舆情而咸若，致盛典以斯成。眷佑之灵，傥符於昭感；寅畏之志，弥切於至虔。臣无任恳倒之至，谨词。
　　圣祖天尊大帝
　　臣顺考古经，遹宣茂则。灵区款谒，方祝於纯禧；法从戒期，将询於吉日。伫祥征而允洽，故精意以虔伸。伏冀佑锡高旻，庆敷绵寓。俾人只而胥悦，使典礼之咸宜。惕惕之心，敢忘於善祷；禳秾之应，益俟於来同。臣无任恳倒之至，谨词。
　　三清上清宫
　　臣祇考礼经，恭怀道荫。琳宫款谒，已戒於先期；玉辂省方，即登於夷路。冀诞於景贶，敢仰叩於清都。伏冀万国咸康，千祥纷委。克扬茂则，允赖纯禧。仰望殊庭，顾精衷而斯荐；益祈鸿应，昭介祉而无疆。臣无任恳倒之至，谨词。
　　三清太一宫
　　臣缅瞻灵域，祇谒仙词。协吉元龟，已谋於刚日；戒期大辂，即涉於皇衢。思介祉之诞隆，故至诚而仰荐。伏冀克扬嘉应，茂集丕祯。俾区寓之晏康，致礼容之昭显。殊庭瞻望，罄述於精衷；神鉴章明，允期於鸿福。臣无任恳倒之至，谨词。
　　圣祖天尊大帝
　　臣仰怀纯锡，俯励至精。三桧之庭，将伸於款谒；六骖之驾，方属於戒期。思眷佑以诞敷，故寅威而昭荐。伏冀高明降顾，祉福来成。俾溥率以咸康，使礼容而克展。无疆之锡，傥荷於鉴观；不匮之心，益期於祗栗。臣无任恳倒之至，谨词。
　　三清滋福殿
　　臣钦崇秘道，款谒真官。六辔省方，已戒期於春序；九许即路，将展礼於灵辰。思鸿应之有敷，励精心而无教。伏冀高明垂贶，溥率同欢。俾茂实之克扬，俟丕休之允属。夙兴之意，敢怠於至虔；降鉴之仁，益祈於丕显。臣无任恳倒之至，谨词。
　　圣祖天尊大帝
　　臣缅望厉乡，载稽春序。灵宫款谒，已吉於先期；斋辂省方，俯临於刚日。伫凝祯之昭锡，伸虔祷之励精。伏冀茂集千祥，保康万汇。克扬盛节，允赖鸿休。祇栗之怀，顾夙宵而靡舍；鉴观之佑，期紫清而诞敷。臣无任恳倒之至，谨词。
　　谢玉清昭应宫奉安圣像祥瑞词一道
　　三清
　　臣向以获闻丕绪，思佑宝图。乃励至精，用扬累盛。申诏列郡，虔奉真仪。建恭馆於谯都，方兴茂则；仰仙游灊岳，遽集殊祯。允协灵期，再翔瑞羽。祇荷昭彰之应，实增斋栗之心。臣无任恳倒之至，谨词。
　　先天节词一道
　　三清
　　伏以纪飙驭之下临，肇新令序；顾灵场之中启，用报鸿祯。昭感有敷，祥经丕觌。集翩翻之珍羽，见浃洽之纯禧。仰眷佑之心，永隆於景贶；励寅恭之志，常守於庆基。臣无任恳倒之至，谨词。
　　内中设醮谢祥瑞词一道
　　三清
　　臣绍膺宝命，继受珍符。顾盛典之增修，遽祥祯而昭显。霄云绚彩，仙羽流音。穹厚之心，表顾怀而斯在；夙宵之志，罄励翼而攸勤。中禁密清，醮筵祇肃。冀垂鉴佑，洞察寅威。臣无任恳倒之至，谨词。
　　上清宫设醮谢祥瑞词一道
　　三清
　　臣恭缵成基，诞膺丕贶。方琳宫而顺拜，爰霄极而降衷。嘉气捆缊，灵禽顽颉。荷高昱之鸿应，俯佑祯图；励明发之小心，仰酬灵眷。瞻言靖馆，恭启醮筵。期委鉴之昭章，洞至诚之钦翼。臣无任恳倒之至，谨词。
　　为火事词十三道
　　三清玉清昭应宫
　　臣顾以眇躬，缵兹大宝。虽纯禧之溥洽，实至治之未臻。属以宫城，偶延焚燎。眷言朝列，颇属震惊。虽人事之有因，敢忘於祇畏；庶灵谋之不昧，曲照於战兢。虔达中怀，用伸昭谢。臣无任恳倒之至，馑词。
　　玉皇
　　臣绍抚中区，有惭盛德。虽炳灵之曲佑，然制治之失中。属以藩房，煽兹遗烬。久方从於扑灭，遂颇致於延烧。诚则因人，敢忘罪己。但思抑畏，以务增修。庶协侧身，允期降顾。臣无任恳倒之至，谨词。
　　圣祖天尊大帝
　　臣仰承保佑，但积寅威。俯念震惊，靡遑宁处。盖由王邸，不谨於周防；乃致宫城，颇延於焚燎。实暂人事，莫副灵心。引咎之怀，但兢兢而无舍；昭谢之恳，庶明明而曲临。臣无任恳倒之至，谨词。
　　北极
　　臣永惟凉德，仰绍丕图。虽明发以自勤，顾政经而多阙。因兹王邸，不谨於防闲；遽致宫城，颇延於焚燎。敢忘引咎，以谢皇灵。允冀储仁，洞明丹恳。臣无任恳倒之至，谨词。
　　天书
　　臣内顾冲人，荐膺瑞命。虽靡忘於恭巳，实无报於降祯。余烬相延，偶兴於王邸；连甍莫遏，遂及於宫城。载念震惊，愈增祇栗。敢思引咎，用谢锡符。臣无任恳倒之至，谨词。
　　太祖皇帝
　　臣祇绍庆基，茂膺蕃锡。顾惟凉德，靡报发祥。属烈焰之相延，自维城而欻煽。既难向尔，遂致焚如。内顾眇冲，有亏於申儆；仰怀夙累，伏积於多惭。昭谢宗祊，敢忘寤寐。臣无任恳倒之至，谨词。
　　太宗皇帝
　　臣钦承命历，祇绍基图。申做有亏，延灾斯作。顾兹遗烬，偶发於宫城；致彼炎烟，颇惊於民听。载惟人事之不谨，实惭邦治之无闲。兢业之怀，靡遑於明发；昭谢之志，庶罄於聿修。臣无任恳倒之至，谨词。
　　二星殿
　　伏以天顾之仁，实膺於保佑；君临之德，但媿於眇冲。火禁罔修，宫城延燎。盖不谨於人事，敢有恻於灵心。昭谢着明，敢忘克己。恭伸精意，允鉴至虔。名无任恳倒之至。谨词。
　　翊圣
　　伏以冲眇之姿，仰膺於宝命；兢业之志，庶答於鸿祯。言属戚藩，偶忘周慎。遂令烈焰，遽有延烧。既睹震惊，益怀只畏。敢忘咎己，用谢炳灵。名无任恳倒之至，谨词。
　　诸小殿
　　窃以命历仰承，茂臻景贶。眇冲俯念，莫报丕祥。由不谨於维城，致延灾於烈焰。震惊中禁，焚燎端闱。思盛德之靡昭，积丹心之引咎。敢伸致谢，允冀俯临。名无任恳倒之至，谨词。
　　三清上清宫
　　臣眇冲之德，靡足感通。穹吴之仁，诞回眷顾。莫洽建中之治，遽生炎上之祥。维城偶失於慎微，烈焰欻惊於延燎。载惟菲薄，敢怠责躬。祇述诚明，庶伸昭谢。臣无任恳倒之至，谨词。
　　玉皇
　　臣顾以眇躬，绍兹丕历。虽靡忘於兢业，盖偶爽於堤防。藩邸之中，遽因遗烬。端闱之内，遂致延烧。思有失於慎微，实自深於克己。恭伸昭谢，允鉴至诚。臣无任恳倒之至，谨词。
　　圣祖天尊大帝
　　臣缵绍庆图，祗畏灵命。虽怀战栗，靡报鉴观。烈焰延灾，偶兴於王邸；环廊莫救，遽及於端门。内省眇冲，靡遑宁处。庶鸿源而昭谢，敢精意而洞伸。臣无任恳倒之至，谨词。
　　宋真宗御制玉京集卷之六竟
　　
