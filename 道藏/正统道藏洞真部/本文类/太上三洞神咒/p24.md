<!-- { "loadSidebar": true } -->
　　五炁玄天，元始徘徊。辰星转烛，洞焕太微。黑灵尊神，号曰层威。统冠飞天，仙裾羽衣。备守五门，捡精捕非。敢有干试，豁落斩摧。玉符所告，神真八威。邪门闭塞，正道流辉。三光映照，我身无衰。策空驾浮，举形仙飞。
　　黄炁中央，调理乾坤。陶镕阴阳，总统玄真。镇星吐辉，流耀九星。开明童子，号曰天璘。阳炁焰上，朱焕炎精。洞照内外，运我身形。百邪摧落，摄役鬼灵。中山神咒，普天使闻。五灵安镇，身飞上清。
　　三日九朝卫灵咒
　　金真绿霞，焕映三天。飞云丹霄，诸天控軿。晨辉启旦，阴翳俱捐。九微震空，五星回旋。万仙应感，自然妙玄。杳冥散景，分形亿千。蒙昧光耀，瑞降坛乾。生死蒙惠，灌炼金泉。魔王恐惧，合景三田。
　　谣歌空洞，帝君守坛。五帝较录，受符三官。备卫四门，束魔去奸。流铃掷火，除秽焚残。身佩金书，炼液芝颜。玄虚素合，心动三关。骑龙跨鹤，控凤乘鸾。万星守舍，千魔不干。道炁长存，万仙悉安。
　　神光朗耀，瑞炁雨旋。箕斗澄辉，芝宇晏然。玉眸金真，宝殿纯乾。变夜作昼，回子午前。太华流彩，丹凤飞圆。息魔灭奸，高步祥烟。天真普集，齐到帝前。
　　五星虚映，焕景神庭。包罗元象，合炁群灵。潜形杳默，周游五经。扬威耀日，役使甲丁。却妖除祸，涤秽消氛。万魔恐怖，龙虎飞奔。紫云交覆，万炁齐并。
　　黄中策炁，斩馘妖宗。遏绝邪源，制断魔踪。太上符命，召制神公。万灵斯格，却祸除凶。正炁三轮，洞运真风。紫户含琼，大度无终。左命青腰，右摄芝童。逍遥乘飙，总御九空。玄坛应机，乘炁虚冲。万真普降，济度无穷。
　　金真空降，神虎检营。玉帝披霞，诸天命灵。九晨回驾，万魔束形。九微迸烟，神威摄精。流金掷火，百恶消并。神辉耀夜，洞杳长春。圣道荡荡，十方肃清。保制劫运，元亨利贞。
　　天书敷罗，下盻太微。元化生成，灵烟九回。八景六周，圣运所持。左宾赤方，右启帝扉。东华南府，灌炼辟非。回轮日耀，转盻月辉。今日大庆，万道同归。玄坛正炁，保天无衰。普告三界。驿龙风驰。
　　元始虚皇，集炁居中。三境洞杳，肇生穹窿。七转九虚，混合回风。变化万神，天地开通。吉日行道，万魔敬从。晨辉朗照，默运元功。执节建尘，散花太空。十方普庆，劫运无终。
　　玄阴七灵，九炁合形。魂精魄爽，二景回轮。飞光赫奕，焕耀长春。日月吐辉，回合华英。大梵流布，奔飞火铃。魔王受事，朝谒帝京。含灵普济，广惠幽冥。玉文敷告，万炁腾升。
　　一日三朝卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，三道顺行。庆云流布，合景黄庭。
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔减踪。辟奸破妖，明耀元功。金符召制，蹑云策龙。谣歌庆会，散花太空。神化冥运，四极安隆。伏御帝前，罔有不恭。
　　五星高耀，瑞炁飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁周流。神光照夜，阴翳俱收。万神降格，扇景乘飙。群生咸遂，惠徧神州。
　　五方卫灵总咒
　　五灵列位，焕镇五方。始皇护魂，丹老卫形。皓灵侍魄，黑帝摄生。中央黄帝，统御万真。元皇诰下，幽夜开光。罪消北府，名列南昌。金箓定籍，玉字除殃。朱陵炼质，飞神太苍。三官九府，无极神乡。普受开度，上生天堂。
　　五星都咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。刊名玉简，录字帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。
　　游玑斋卫灵咒
　　辰精朗耀，紫烟御空。星坛焕映，变化云宫。日魂月魄，离坎翼中。金真啸命，神虎辟酆。吉日行事，八威鼓从。玉华罗敷，徘徊飞虹。天光下盼，道炁丰隆。含灵普济，流庆无穷。
　　开度安真文咒
　　元始敕下，五老监盟。济度群品，瞬息无停。今日大庆，欣喜蒙恩。诸天欢悦，安镇五方。
　　开度起真文咒
　　无上至真，大圣高尊。布化运炁，三十二天。八会九光，自然成文。安镇地土，保制劫年。元始符命，普告三元。下勑九地，上关诸天。中告海岳，名山大川。今日上告，万神咸闻。弟子某甲，修斋行道，拔度亡魂。三官九府，削灭恶根。永度三途，五苦之根。世世受福，记名丹篇。神生天堂，炼化自然。生死开度，亿万长年。九天告命，风火驿传。
　　闭炁安神咒
　　天灵九宫，太乙守房。百神森森，魂魄安康。长坐久视，日月同昌。
　　祈攘起真文咒
　　元始上天，三光高明。回景照耀，四炁朗清。运度所冲，激扬流星。五界错越，三统失宁。五斗总辰，七宿明灵。真君大魁，厥讳玉精。夫人皇妃，字曰育婴。总御玄关，回转诸兵。今日客灾，玄告不贞。请以真文，赤书上呈。散发讼愆，披露丹诚。惟垂玄鉴，回复天经。炁不横越，灾不横生。焚烧灵文，散烟玉京。上景监度，普告万灵。炁消三关，灾灭九冥。阴阳调和，国土太平。谨以金龙，风驰驿程。
　　禁坛敕水诸咒
　　苍灵耀景，电激霆奔。飞空巨斧，变化天关。千妖万邪，捕戮无蠲。乾辟坤肃，清荡三元。
　　朱火流焕，炎烟散精。苍舌绿齿，威摧巨灵。丹旌命魔，秉钺前征。敢有遏逆，尘飞酆刑。
　　金门肃杀，太白流威。神兵万众，讨奸捕非。巨兽重吻，黄旗散麾。云营围绕，罗布天机。
　　北营豁落，双皇羽林。玄戈苍甲，飞铃流金。剪馘鬼奸，正道无侵。魔威披散，扬矛扫阴。
　　五灵玄老，告命千真。周行刺奸，屠割无亲。六月四臂，返甲逆鳞。九土社稷，疾闭魔氛。
　　炎祝烈火，左啸飞龙。明检鬼营，严摄北酆。群魔束形，铢灭无踪。皇道荡荡，冈敢不恭。
　　大帝玉敕，飞鲸鼓钲。纷纭队仗，罗雨天兵。妖氛显戮，摧破魔城。天光散彩，六合利贞。
　　玄冥阴域，群凶吐威。巨天力士，金钺前驱。趣较北帝，严摄摧诛。故炁幽闭，皇化巍巍。
　　洞耀育元精，青华开大明。布育九天炁，始生荐无英。扶阳通摄御，丹林合总真。积霄始晖上，郁垒明霞晨。灵光焕罗络，卫育保形魂。混化合玄景，仁惠消魔群。万遍道已超，功当书上清。
　　三炁霭灵阙，明虚焕玉丹。朱陵有帝真，华云飞绛軿。统御万界中，抚运超大千。执策按简箓，洞章敷神篇。解结散祸根，流金摧凶奸。志能成此道，魔试俱无前。保度冥劫津，宴盻无穷年。
　　西灵回七度，太眇郁明华。白元惟我神，皇真御景霞。皎皎三素晖，昭昭破百邪。摄音延正炁，金精育三田。炼结固玉质，宝耀映琼轩。魔精当灭试，逮地无沈连。逸辔高清馆，齐轮太上仙。
　　北玄三秀蔼，太上居紫皇。总炁摄幽微，造化敷灵纲。下统虚危精，宝育天元房。灵通大妙神，缠罗卫百关。豁落灭魔试，凶灾永不干。大道保自然，寿命无倾残。万劫享庆会，白日登云軿。
　　混化归冲妙，元皇总帝灵。真老闭黄阙，四御齐玄钧。圆华太张上，同携望玉君。结津固百骸，琼耀拥胎仙。晨晖注明景，魔应自灭形。万道保无亏，返老回童婴。五会合一炁，飞驭超云京。
　　东方碧霞林，耀圆焕晨华。流香凝三素，中有神王家。丹铃扬八威，握节征万魔。下观无极乡，飞龙控绿罗。扫凶讨奸逆，天一耀金戈。肃清霄衢廓，六虚收云波。
　　南方丹凤城，三炁腾朱烟。神王御轮虬，琼节黄金鞭。天兵游太空，变化亿万千。群魔散云营，流铃威无前。法鼓趣丁甲，奋迅摧凶奸。振凯赤明界，炎洲朝万仙。
　　西方蕊珠阙，素皇流精辉。离罗吐长庚，紫烟胤瑶畿。神王部金龙，万骑纵横驰。玉节召灵魔，朱矛灭游尸。扫荡氛葩毒，万精骇且悲，云霄映空碧，刚风激清夷。
　　北方广寒宫，黑灵流玄云。金童扬华旛，玉铃鸣清钧。天锋森朱阙，神光冠华晨。翠节召游奕，捕戮妖魔群。飞行驾龙御，束形无、疏亲。欢乐谣歌腾，威行耀金真。
　　东北始青界，苍精振灵风。下洞鬼门关，幽氛飞烟丛。神王持金麾，游观控玉龙。魔城摧堞雉，受命摄北酆。天丁万万群，掷火流八冲。妖灭精灵伏，祥景飞霄空。
　　东南始丹天，梵黑罗玉虚。巽户开地轮，万阴流归墟。玉帝敕神王，控节朱龙车。召制素枭兵，扬钺肃前驱。流金御大魔，奸爽罗群诛。大千俱清挣，三元拱赤书。
　　西南始素境，人门映玉洲。东井浴琼华，月庭流光幽。神王御华城，太霄明霞浮。仗旛巡八遐，魔精凶威收。鸣金讨妖逆，种族无遗留。豁落九天振，玉简旌动优。
　　西北始玄域，阊闱凌天关。下接昆仑丘，五城弱水环。俯观六合遥，红埃散黄寰。龙軿御神王，绿钺来朱幡。周游张天罗，擒戮凶妖奸。风火无逃形，乾坤万炁繁。
　　上方虚无界，宫阙结云霞。清微崇天中，通明映郁罗。神虎耀九元，羽林呜金牙。太一领藩卫，促征神王车。摧魔飞流铃，秉节戮奸邪。纵观浩炁澄，五亿流香华。
　　下方垒泽乡，金刚转天经。坤舆驾乾象，银演孤沧瀛。夔龙翼神王，火铃飞炎精。征伐万鬼渊，敕摄威南兵。摧落凶邪源，扫荡千魔城。仙君稽首礼，国土世安宁。
　　九天有命，上告玉清。促召千真，俱会帝庭。太一下观，双皇翼形。监察御邪，理炁摄生。清帝之道，部整天兵。若有不祥，干试神明。七神秉钺，天锋右征。挥剑前驱，焕掷火铃。左命甲驺，右领天丁。风火齐战，伐邪绞精。上威六天，下摄魔灵。既威既摄，万凶灭形。神威电扫，奸妖无生。仙皇建节，有命敢停。拒节违命，是诛是刑。各警各慎，保兹黄宁。九天有命，万神敬听。元精混沌，青炁散分。神童十二，保镇肝魂。二七四五，变化云营。九灶九社，老木不淳。神虎吐毒，剑救火焚。祸减青烟，光景妖氛。识不驰妄，安保帝君。
　　赤明开图，炎帝扇飙。三童一姹，焕散浮飘。司明得失，万帝宗朝。朱凤吐火，金石化消。流铃飞电，剪馘毒妖。束缚九丑，灰覆火烧。肃清皇祚，道德逍遥。
　　金精一启，太白七分。帝君灵符，流炼素云。召龙舞水，杀灭赫烟。长牙巨兽，讨捕凶群。元皇正炁，来合我身。延年度世，飞神升真。魂灵安镇，我得自然。
