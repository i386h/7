<!-- { "loadSidebar": true } -->
　　元光豁落，五炁流行。双阙上帝，万神化生。安镇守智，啖食爽精。苍龙吐电，摧破邪兵。晶明振剑，飞奔火星。三天力士，伏灭万精。保安家国，道纪升平。
　　混沌元一，黄象纷驰。威福黄老，变化婴儿。养育九炁，胎生两仪。日月上奔，星辰下垂。风火争击，刀剑乱施。六天九丑，胆破心离。太上符命，何敢不随。有生安乐，入道无为。
　　景中真王，威振九天。乎捧三素，足踏九玄。金虎居西，飞龙绕乾。黄神秉钺，绿齿扬鞭。玑衡五斗，平调七元。三天力士，杀鬼万千。灵场清净，斥绝魔烟。社稷里域，土地灵仙。门丞户尉，司命职联。恢扬皇化，翊扶威权。肃守隅界，玄泽昭宣。伏尸故炁，清荡无蠲。左提神锋，右汲渊泉。八方飞洒，万精号奔。斋功允备，懋绩宾天。
　　东方威神，荡秽江昌。绿衣仗剑，清肃坛场。百邪摧落，木厌飞扬。断除故炁，流惠无疆。
　　南方威神，扫秽王唐。紫衣仗剑，镇守离疆。辟斥火厌，清净灵场。游精远伏，敢干天常。
　　西方威神，风散陈常。赤衣仗剑，检制玄黄。妖奸绝灭，金厌潜藏。敢有不顺，收入魁罡。
　　北方威神，赫奕锺房。白衣仗剑，丁甲卫房。魔氛水厌，帝命摧伤。远去万里，廓清神乡。
　　东北威神，浩极章龙。白衣仗剑，扫灭邪宗。天威所指，百厌无踪。六合澄泰，丕赞神功。
　　东南威神，烈焰袁凉。碧衣仗剑，挥灭魔殃。土精厌魅，摄送魁罡。灵坛肃净，洞焕天光。
　　西南威神，解秽钱良。黑衣仗剑，驱戮妖□。五土灭厌，永断不祥。天地清宁，万梵开张。
　　西北威神，肃静方洋。白衣仗剑，手握天章。伏尸厌蛊，远避坛场。不得留停，天宪摧伤。
　　郁蔼苍精，洞景开明。始阳九炁，华停育魂。流英妙府，灵真上神。琼碧云冠，飞光羽裙。
　　青腰玉女，太上真人。保度仙箓，消魔却氛。
　　昌阳真老，赤灵尊神。统制丹天，检束魔群。严驾朱凤，三角之麟。上道太清，玄元之根。
　　炎熛三炁，盘回绛云。育养丹府，保劫长存。
　　七灵皓炁，三素元真。中有皇老，制摄魔精。庚辛官将，七千万兵。羽旗龙节，金虎云奔。
　　断除妄怪，炼育华英。与道长存，历劫无倾。
　　北阴郁单，玄炁之宫。帝真灵会，驱神驾龙。室有玉女，夜光之童。掌握图箓，摄制魔踪。
　　虚危合化，紫烟激风。宝晶炼育，后天无终。
　　无皇上灵，冲妙之尊。混合直朴，造化元根。感激幽微，挺生大神。摄召万炁，齐会华房。
　　消荡百魔，与道俱昌。保度却灾，灭试除殃。
　　净酆都离寒庭咒
　　寒庭多悲苦，回心礼元皇。女青灵宝符，中山天帝书。一念升太清，再念观太无。功归九幽遐，旋旋登紫虚。
　　沐浴亡魂咒
　　巍巍道德尊，功行已圆齐。降身
　　来接引，师宝自相携。慈悲洒法水，以
　　用洗沈迷。永度三清岸，长辞五浊泥。
　　变衣咒
　　九曜扶哀，真炁变衣。四时合卫，五纬交辉。炁分罗绮，彩集宣威。六合扶挟，三炁玄微。至真焕烂，仙女齐飞。云章冠带，严洁天机。圆华素明，元始兹悲。
　　甘露法食咒
　　冷冷甘露滋，法味难思议。骞香流七真，冥冥何生疑。受此法食者，生天登紫微。游宴大上京，光耀无边际。
　　三光化食咒
　　浩精生法炁，氤氲凝天中。两耀共澄彻，五纬相交通。三光焕已明，宝炁凝三宫。帝乡会九老，咽服百骸丰。金华照光景，身与日月同。念道上圣前，万劫寿无穷。
　　普济法食咒
　　自然天厨食，吾今与加持。一粒徧十方，河沙共沈迷。饥渴永消灭，食之宴瑶池。今将献亡灵，功德不思议。
　　玉阳炼化法食咒
　　玉阳正真炁，妙道三景分。玄和唱灵音，八会敷琼文。五老宴丹台，飘飘乘景云。大圣诸天众，回驾饮玉津。三五定生籍，游戏太上宾。华光朗无际，携手朝玉晨。
　　云华炼化法食咒
　　引炁郁罗外，九芒结云华。七晨高上道，三炁耀朱霞。捧香服晨精，功满解世罗。炼化尘劫尽，亿劫不为多。落籍三界庭，结友太上家。御景拱玄斗，八极何足赊。
　　导仙炼化法食咒
　　自然至真道，妙极玄中玄。万天朝玉陛，五老参华轩。三光有灵炁，所度惟圣贤。勤行道仙业，咽漱吞华根。神形合三象，渺渺归故根。凤乌翔十天，飞举不顾还。
　　宝炁炼化法食咒
　　迢迢三天上，落落九玄台。金童采之集，玉女持花回。天宾揖仙客，俯仰升玉阶。天河灌东井，宝炁凝空来。咽纳漱琼津，兆劫不复衰。矫首三清路，振衣何乐哉。
　　定光炼化法食咒
　　至天上真道，妙哉灵宝章。吸景导五星，咽漱存华芒。流精灌百体；皓晶凝雪霜。洞达照内外，尘滓都消亡。体肌不复老，契此名定光。永宴大明馆，斯为不夜乡。摄迹归本根，九转凝真常。
　　回度出生咒
　　勤修大道法，精心感太冥。黄华真炁降，五脏结胎婴。亡者生天堂，飞升朝上清。福惠无不徧。此食施众生。
　　敕救苦符咒
　　元始上圣，玉帝高灵。玉文告命，济死度生。金箓妙戒，拯拔幽冥。白简宝文，九真玄经。解除罪咎，冤债和平。救苦真人，削除罪刑。察命童子，注上生名。护戒威神引诣福庭。超离五苦，乘驾云軿。转轮得道，飞升上清。
　　敕长生符咒
　　太上高明，元始监真。五老上帝，赤书玉文。拔赎一切，宿对罪根。皆蒙解脱，拷掠俱停。魂升九天，魄度朱陵。今日上告，万神咸听。龙负白简，关盟真灵。一如所愿，风火无停。
　　敕金书宝诰咒
　　三天大罗，高上玉清。元始灵书，太上真文。玄元大道，赦降玉宸。大洞天真，主领神魂。九幽主者，六洞真灵。察受真符，拔度幽魂。天王律令，降下速行。
　　敕破地狱真符咒
　　至圣神人，至诚真人。元皇之裔，太上之孙。亿曾万祖，苦爽幽魂。天尊大法，十转回灵。赤书成章，告下泉扃。玉文一下，摧毁铁城。符光洞焕赫赫重阴。刀化玉树，剑变骞林。炎火生莲，冰消雪扃。三途五苦，八难超凌。魔王阴官，稽首送迎。上清有命，一如奉行。
　　敕实箓破狱真符咒
　　九泉寒夜，期劫轮涂。幽阴夜壑，忽睹光辉。照破九垒，金刚折摧。风雷消散，火翳成池。溟冷温和，普掠无施。火车息焰，镬扬罢炊。铜柱摧毁，屠割停推。元始有教，符到速追。魂离酆都，魄出铁围。有罪无罪，急赦无违。三界侍卫，万神敬依。
　　敕青宫九龙符咒
　　东华东极，九炁青宫。大帝敕命，九老仙童。九龙使者，乘驾九龙。五方主者，普炼死魂。九天九炁，三宝丈人。生炁随符，开度幽冥。上帝慧光，曲湛寒庭。重泉主者，拔度奉行。无违无拒，监真度生。有功有济，列言上清。元皇告命，万神敬听。罪随曲赦，善功死魂。承兹符命，超度朱陵。
　　青玄上帝，救苦慈尊。挺神空洞，开化玄门。三才肇备，人受苦轮。滓结众集，业随本根。魂沉长夜，魄滞幽冥。玉音告下，无幽不闻。寒庭九夜，咸沐天恩。囚魂击魄，善恶均分。幽冥开泰，生死蒙恩。一如帝令，风火驿传。
　　敕荡涤血湖符咒
　　元皇符命，普济幽涂。灵宝内篆，度脱血湖。神清保护，径上南都。
　　敕金龙茭龙符咒
　　元始符命，普告酆都。驿龙传迎，徧彻幽途。穷魂受炼，径朝虚无。今日遣汝，如帝符。
　　敕慧光符咒
　　赤明开图，运度自然。开明三景，亿劫之先。今日大庆，沉魂受炼。重昏幽暗，永闭寒泉。欲请慧光，照破冥关。寒冰温和，炉炭息炎。刀山剑树，永断攀缘。回光十极，照耀诸天。魂消五景，业除勾连。三晨洞辉，永劫原原。开明童子，承恩上元。三光玉女，请如所言。
　　敕二简咒
　　玉诞长桑，栢空度仙。丹华耀日，度魂升天。炁映白简，金光自然。永劫长存，安镇华房。亡魂开泰，长保劫年。
　　诵经密咒
　　贪罗郁罗，符无苏陀。太冲太极，阴阳抱和。出有入无，鬼神莫测。出生入死，变化自然。元始混炁，玄中之玄。上干有顶，下洞太渊。诵之一徧，沈痾自痊。炼魂育魄，真阳自全。斋戒礼诵，万过飞仙。无上密咒，万神绵绵。心中心咒，重得宣传。贪罗洞盟，与道合真。玉清上极，梵炁氤氲。分灵布炁，降注臣身。形神俱妙，变化飞升。一如令格，统摄万灵。急急如律令。
　　太上三洞神咒卷之十二竟
　　
