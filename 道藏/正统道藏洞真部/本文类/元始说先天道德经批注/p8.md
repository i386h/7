<!-- { "loadSidebar": true } -->
　　清净妙宫，有清净真法，言世人不识清净之体，以无为为清净，故特出真法以破。凡识所谓真清净者，真一不见。若真一不见，则万法皆不可得。万法既空，虽一亦不可见。故无不清，无不净。又曰：清净不在於无数，由世人以无数为清净。自云求净净不可得。故道家《定观经》偈曰：智起生於境，火发生於缘，各得真种性，乘流失道原。起心欲息知，心起知更烦，若知知本空，知即众妙门。又释氏《心铭》有曰：止动归止，止更弥动。唯滞两端，宁知一种。一处不通，两处失功。迷有没有，从空背空。今以两偈互相发明，即见清净真法。《定观》偈云：智生於境，火发於缘，智与火即是吾之心智。由智逐境，心缘物而情识，生方其未散，觉了之性与照明之种，皆从真出。及其流散，乃失道原。然自流注不可强绝，本是妙明，真一种性，流注自然，非有别体，若生心取合起念，息知心不可息，秪益烦挠。故曰：起心欲息知，心起知更烦。若知无明，本无有异，由吾自恋，乃失净体。念念放起，念念皆空，则无始以来，赢重习气，顿然清明。若总清明，即为众妙，释氏心铭，亦不异此。盖言以止止动，动未可止，更添止心。如此即滞两端，宁知净秽本空，动止本一，由吾自异。故彼成异此，所谓一处不通，两处失功也。若但舍秽求净，即秽不可除。是迷有而入于有，从空而背於空矣。此经云：清净不在於无数，虽道散而为百千万亿，犹无数也。故有数亦清净，无数亦清净，盖物物本净，虽泛不杂，有数亦不杂，无数亦不杂。
　　清净无为，无为清净。道为清净流物物之原。杂不混，散不失。清净道流，妙元清净之海。吾何不返逝矣。
　　清净即无为，无为即清净，无为而为，谓之道为。道为虽无不为，然不失清净。道即物原，物物具道，杂而不混，散不失真。惟体道者识之，故能返流全一，与道同流，归于清净。大海无流不返，谓之返逝。
　　第八章三十三言
　　清净生动，动生清净，吾居清净妙动。
　　静为动之体，动为静之用。方其无事，湛然清明，不为静缚。及其有事，应以无心，不随动转。定观所谓处喧无恶，涉事无恼，此是真定。不以涉事无恼，故求多事。不以处喧无恶，强求就喧。以无事为真宅，以有事为应迹。此即净吾居，清净妙动之意。
　　道流崄岨，发源清净，众动一流，清净普流，得之妙。
　　水流既远，经涉崄岨，岂能保其必清。然其源必清。道流於物经涉世，故岂能保其必净。然其本必净。动虽众，然其流则一。物虽多，然其致则一。故曰：清净普流。得之者无所不净，故曰妙。
　　第九章一百七十三言
　　流实动生，道虚清净。清净生虚，谷妙，谷流清净。
　　动生於实，净生於虚，心虚则静，心实则动。所谓实者，喜怒爱恶窒之也。若内无窒，则中虚。中虚未有不净。庄子曰：室无天游，则妇姑勃蹊。心无天游，则六凿相攘。天游者，虚之谓也。虚而应，故曰：谷无所不容，谷之妙。
　　道帝流通，清净无碍。无数，无无数，应乎清净不敢违。
　　净之所以为净者，以其应不失净。唯应不失净，然后无所不净。故道帝流通，周旋众有而不碍。清净无数者，空也。无无数者，有也。应乎有无，不失妙净。故经曰：常应常净，常清净矣。
　　清诤妙生，灵虚一化。清净妙无，不知其始。妙无穷始清净，无穷始流返。吾无穷始，妙不可测清净，清净不可测妙。清净自然，自此得矣。
　　清净生妙，涉於群有，然灵虚一化，有未尝有。清净妙无，扩然无际，不知其始，无而不无。故妙无终穷，是谓自然不可窥测。
　　吾妙法清净生。生无穷运成天地，始一元生。清净妙流，一上一下，中含清净之妙。清净神虚。不形不气，清诤出入，定乎清净之天。
　　本始之妙法於清净而生。生不穷本，於无为而不尽。无为未尝有为，而不离有为，以至运成天地，一上一下，而清净神虚，常流於其间，不形不气，宰制万物，出入清净。故谓之清净之天。孟子曰：尽其心者，知其性。知其性，则知天。又曰：存心养性，以事天。天者，清净本始之妙。不形不气，人患不能复性，性不复则心不尽。不尽者，喜怒哀乐未忘之谓也。由喜怒哀乐，变心为情，发不中节，情为主宰。故心不尽。若能於喜怒哀乐之中，随顺皆应，使虽有喜怒哀乐，而其根皆亡情，根内亡应之以性，则发必中节，而和理出焉。如是则有喜非喜，有怒非怒，以至有哀乐非哀乐，是谓尽心复性。心尽性纯，不谓之天，不可得也。
　　元虚不动，一真普发。清诤妙通，道在其始。太一无穷，吾入清净之终始。神仙之道，清净毕矣。
　　元虚自然，未尝有动。至於一真普发，物物蒙赖清净，流通无有穷极。知始无始，知终无终，由其太一，故曰无穷。若知有始，则三际不断。苟不断三际，则过去为始。始既已往，见存为中。中际不住，未来为终。终者未来，触事成三。安得清净，必三际断，其始无始，然后其终无终。故曰：吾入清净之终始。
　　元始说先天道德经注解卷之五竟
　　
