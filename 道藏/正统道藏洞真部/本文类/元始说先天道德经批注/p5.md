<!-- { "loadSidebar": true } -->
　　神犹不神，而分神，神犹不神，而神。若心有所思，则神结於所思而止，安能以一为万。神神自用，各不相知哉。犹非心意意识，内绝情解，即万神混生。及其含元自归，万神返一。方其生亦自然而生，及其返亦自然而返，是谓不神之道。
　　吾始化於元始不知。神始元，元神母，孰为元元元首。神之元，元之神，相无相有，元始不知。吾生自然之道。
　　神本於妙，无终无始。自然而凝，自然而化，化则为神，凝则为妙。妙觉无相，化而为神，神相恍惚，妙觉非无，神相非有。故相有相无，元始不知。
　　神动神静，一变一化，神视神听，莫得其眹，神神不昧，吾始得之。
　　我无动静而神动静，我无变化而神变化，我无视听而神视听，是之谓神神不昧，莫得其眹，惟元始得之。
　　妙定其恍惚杳冥之中，真一自然，渊渊妙宅。神元一生一，神生神。神生神，不若无神。一生一，不若虚一。自然得一。
　　知神守神，神始不神。知一守一，一始不一。不神而神，神乃不测。不一而一，万变归一。故恍惚杳冥，真一自然，渊渊之宅，神之本也。是以神神不若无神，一一不若虚一。
　　真之元，守真元於无用，神能长生。元生元元，神造化於虚谷，吾宅虚谷之妙。
　　得道者守真元於无用，故神能长生。人之所以不能长生者，由内六根散为外用，奔色逐声去而不返。傥能知六受用根奔佚之元，守真去伪，旋元自归，即六根无用，根尘内销，灵光炳然，神生无中，是谓造化於虚谷，长生之宅。
　　第八章一百八言
　　神妙神元，有无自然，吾不知其用。
　　妙元为自然之无神，神为自然之有妙。妙元而神，无中有有。神而妙元，有中有无。皆本自然，吾不知其用。
　　用神之晦，定神之明，神明神晦，神交元黄，元黄交神，吾不知其有。
　　晦为明之根，妙为神之本。晦而合妙，明而应变，神交元黄。元黄者，天地也。神之交於天地，天地之交於神，涉於有者备矣。涉於有，吾不知其有。
　　神不神，元之子。元不元，神之母。神母不生，妙元神合，知母守子，道合自然。
　　神为元之子，元为神之母。神之所以不神者，以其出於元。元之所以不元者，以其能生神。知元之母，守神之子，道合自然。
　　元之又元，元生黑。神之又神，神生白。知白守黑，神明自来。
　　元元之极为玄，玄为黑。神之极为显，显为白。知白守黑，其白不穷。知神守神，其神不测。
　　神来无来，元始大朴，元中大朴，众器无有，神元妙器。
　　以元中大朴为器，不知器之遇神，神之遇器，谓之无来之神，非器之器，故众器无有。
　　第九章六十九言
　　神居妙谷，一生虚室，虚空妙谷，吾元始妙宅。
　　谷虚而受，妙虚而应，故谷含万象，妙含万神。虚室之中，至白自生，纯一不杂，故谓之一。元始之妙，如谷如室，无所不受，神生元中，动而愈有。
　　元一之始，神之居。抱之守之，载之致之。盗之复盗之，盗复盗之，鬼物往来，妙谷冲虚，是谓真贼。
　　神之居於元，抱之守之，载之致之。若非我有也，非其有而有之谓之盗。学道者之於神，若用非其有，盗之复盗之，盗之又盗，如鬼物往来，如谷冲虚，愈用愈有，是谓真贼。《易》曰：作易者其知盗乎。易生生之不穷，用之而益有，如盗他人之物，不种不获，自然应用，与此同意。
　　神元神武，盗不可见。元神妙一，廓然自得。
　　《易》曰：圣人洗心，退藏於密。非古之聪明睿智，神武不杀，其孰能与於此。神未有不显武，未有不杀有，聪明睿智，而能洗心，以退藏有，神武不用，而能致用於不杀，非神藏元，元藏神，不可得也。若极其至，则元神妙一，廓然自得。
　　元始说先天道德经注解卷之三竟
　　元始说先天道德经注解卷之四
　　真篇章一千言
　　第一章四十四言
　　真真真，神无不灵，灵无不神。
　　灵为神之用，真真之妙，灵亦神。故精亦妙，粗亦妙。
　　九还之道，杳杳之真，无为无作，真全神却。
　　致一为真，数至九还归，一十即一也。若百千万，乃衍十而成耳。自一而九，周极万物，九还於十，复本之义。却神全真，无为无作，谓之真人。
　　一定之器，真元大朴。真真真，真真真，真真真。
　　道有大小，真为道母。众人自道入真，真而后神。至人以神入真，却神返本。故曰：一定之器，真元大朴，真真真申言之者，不杂之谓也。
　　第二章一百一十一言
　　杳杳冥冥，至精至真。神一不杂，定变定化。
　　杳冥非无，精真生於杳冥。故杳冥者，精真之本也。抱精守神，一而不散，变化出焉。人尝求变化於变化，而不知自然之必变必化，盖杳冥为真精之本，一为变化之本。求精真必不精真，求变化必不变化，若神不杂，则必变必化，有不待言者，此圣人所以贵无为也。
　　真元妙有，真一自然，深根固蒂。
　　妙有者，无所不有，真元之中，可以位天地，育万物。人见其如此，不知为真一自然，深根固蒂者，根於妙无也。唯其根於妙无，故妙有开敷，如根有枝，如花有实，皆自然之理。
　　一又一，信又信，信信不脱，后天地息。
　　一者，无所不一。信者，无所不信。学道者之病，在不能一，不能信。故动则一人也，静则一人也，语则一人也，默则一人也。如此则不一矣。信有真理而不信，无理之不真。信有清净而不信，无物之非净。信有一我而不知，六合之内，无适而非我。信有一心而不知，巨细之物，无物而非心。如此则不信矣。不一则不可强一，不信则不可强信，欲其必信必一，一之又一，信之又信，非有真见者，不能若信信不脱，虽天地有尽，而此见盖未尝终穷也。
　　真一妙道，自然真道，各真其真，一真曲全。
　　知自然之真，则运用之间，无使然者。学道之士，运用皆空，遇事则施应而不胶，无事则虚虚而不寂，故动亦真，静亦真，直亦真，曲亦真。动不失静，曲不失直，故曰真以曲全。
　　吾元始真，道得一尽矣。
　　孔子谓子贡曰：赐，汝以吾为多学而识之者欤。曰：非欤。曰：非也，吾一以贯之。且多学而识，识为学病。识之所为病者，犹不知一也。苟知其一，则仁义不相戾，忠孝不相违，刚柔不相背，曲直不相害，动静不相乱，语默不相反。如是则道一道也，物一物也。物不异道。道不异物，精亦粗，粗亦精，故曰通於一，万事毕。
　　众真皆息，吾不知其息，真元妙一。
　　动无非真，故息无不真真，动无动真，息不息，故曰：吾不知其息，是谓真元妙一。
　　吾元始镇於元首，一真之道，吾无所不一。吾真元至道，众真归吾一，真道真常矣。
　　《楞伽》有外道常论，谓凡物本常，本常不变。又谓物本不常，思量计常。若物本不常，思量计常，则常为非实。抵之。老子曰：知常曰明，此曰真道。真常所谓常者，即一即真，即妙即元，即神即道，故曰：吾无所不一，众真归吾一，不独此也。即事即理，即物即我，即有即取，即爱即受，无所不一，无所不空，是谓真常至一。
　　第三章五十二言
　　妙一，元一，神一，三一同。真妙一不散，无为变化，真元自然。
　　妙非妙，元非元，神非神，何以故，同一真。故真同不散，故变化不测，而犹自然也。
　　见一，守一，抱一，入吾元一。
　　必先见一於无所不一，然后能守一。必能守一於无所不一，然后能抱一。若不能见则不能守，不能守则不能抱，不能抱则不能入矣。故一以见为先，苟於物不见一，则短长相害，物我交违，又安能守而不失乎。
　　吾太上，元始、妙定，真一、太一，元始之尊号，得之者真。
　　元始、妙定，即释氏所谓涅盘也。《楞伽》谓涅盘与空无别有谊，此即真一、太一之谓也。
　　第四章一百四十二言
　　一真返元，万化归一，真一守一，入吾神天。无一非一，一不可一，元始之真，道一不变，神一不化，一返妙元，元之一道。
　　真返於元，万归於一，守真存一，是谓神天。神天之妙，无一非一。楞严佛告文殊，如来自住三摩地中，见与见缘，并所想相如虚空华，本无所有，此见及缘，元是菩萨妙净明体，云付於中有，是非是如，汝文殊更有文殊，是文殊者，既识其真於中，实无是非二相，且见自眼，根缘於尘色，因有尘色内发，识知三摩地中。观此尘缘，犹如空华，本何所有，不可谓是。虽是空华，而知空华者，元是菩提，不可谓非。今以佛语，参对发明，如眼见色，万有不同。由是言之，又谁是一原，其本根由吾元，妙若非元，妙尘无所缘。由是而言，又谁非一若，未识文殊言文殊者，有是与非，既识文殊，则是非二相，自然不起，一与非一，义亦如是。由不知一，故有是非，拣择推寻，既见一真，其间自无。一与非一，故曰无一非一。所谓一不可一者，此言一之不可定也。若以一定为一，则一而不变，故一不可一。若道一则不变，不变则非道，神一则不化，不化则非神。唯一返妙元，虽万不同而一不见一，是谓元一之道。
　　吾元始至真无极，上真元道，生吾无神之道。
　　真之至，道之上，无神无极，是谓元始。
　　真真之体，倚仗元黄，无无之数，忽然有一，吾得而见。
　　真真无体，倚天地而成体，无无无数，假於一而有数。有体则有物，有数则有滋，於物知真，於滋知一，非有道者不能。
　　孰能守吾真一，于妙真见真，一知一，一寡一微，守之尊一，无始至无极。
　　惟真见真，惟一知一，方其为见物所不见，方其为知物所不知。其守之也，至寡至微。其用之也，至溥至博。方其守之也，几於无始。及其用之也，至於无极。
　　真定无为，一妙无数，无为无数，元始真一。
　　有为涉於境，有数涉於物，真定妙境，无境之境，真一妙数，无数之数，故曰元始真一。
　　无神居乎众始道全，无数真全无为，真得真矣。
　　苟不识真，则一尘可以蔽天，一芥可以覆地。傥见其真，则虽在事物间，犹无数也，犹无为也。此由众人无真，故所见皆不真。圣人自真，故所遇皆无不真也。是谓真得真。
　　第五章十五言
　　真守真，众伪不生。信信之诚，真道得矣。
　　以真守真，则无伪不真。以伪求真，则无真不伪。《中庸》曰：诚者天之道，思诚者人之道。所谓天者，诚发於中，有若天然无诚之者。傥有意於诚，则是思诚。思则有邪，思则为伪。人道之息，自此始矣。信信之诚，无思有信，有信之极，自然而诚。此为真道之极。
