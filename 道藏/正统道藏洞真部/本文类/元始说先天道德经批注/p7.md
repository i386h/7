<!-- { "loadSidebar": true } -->
　　象帝元游，吾失元始。元道周还，复归元始。
　　八卦既立，帝出乎震，齐乎巽，木气极矣。风木相感，火德始彰，故相见於离。火气成尘，尘结生土，致者莫知生，役者不自生，而寄之生也。火非生土，火息而土自成，此致役於坤也。土结为泽，泽润生金，金刚有声，故成言乎兑。金土相配，金为水母，土之气互相克贼，故战於乾。乾金既纯，水出金母，流而不息，故劳乎坎。水既盈溢，将返于元，木为水子，母往就子，风水相和，水返於风，复归元真。故曰始万物，终万物，莫盛於艮。方其八用从横，帝自震出，周游八方，元始之妙，散於万物，故曰象帝元游，吾失元始。及元道周还，物至艮而成岁功，人自精而化为神，乃复归元始之道。
　　三一，六元，五化，八变，神道真一。
　　三一为乾，六元为坤，乾奇坤耦，八卦始生。乃戴九履一，左三右七，二四为肩，六八为足，五居于中，纵横八变，不失十五，是谓五化，八变，神道真一。
　　道生道形，形复生道，道复生形，往来上下，道形道气，形气上下，吾道一周。
　　众人之形，不能生道，终归坏散，虽天地之形，有不能免。人所以贵於天地者，谓其可以役天地，往来上下，不为形气之所拘。此其所以入火不热，入水不濡，合则成体，散则成章，道气形复归无有。
　　道无用，德无为，用不已，为无极，迫成妙化，象上形下，元帝游中，终其始，始其终，帝元道还。不知吾生道复真得，入吾元始。
　　道以无用为用，德以无为为为。无用之用，用而不已。无为之为，为而不息。故能於不妙不化之中，迫成妙化。迫成者，即成也。此所谓不坏世法，而得真相者，人徒见其在天之象，在地之形，而不知帝游其中，终而始，始而终，物自始终，而吾无始终。物自生灭，而吾无生灭。以道复道，以真复真，入吾神始。
　　一真八神，二十四道，七十二变。三元分用，八神同异，与道合真，一周无尽，元道长生。吾曰大道一，始终复吾常。
　　一真为一岁，八神为八节，二十四道为二十四气，七十二变为七十二候。天地人为用三元，刚柔阴阳错综八卦，虽其分如此，然其分皆因自然。至其自然，至与道合真，周而不尽，生生不穷，故曰元道长生。道之始终，虽散可以为千万，及其复一，则始终不失吾常。
　　第二章六十四言
　　道道不道，神神不神，不道道吾不见，不神神吾不知。知者吾不神，见者吾不道。道物，神物，鬼物，物物。得道，得神，得真。真复得神，亦得道，亦得吾无得，是谓元德。善贷且成。
　　道不可见，神不可神，不可见而自见，不可神而自神。故妙空之中，非耳而听，非目而视。一於妙觉，六用不分，根尘既销，灵光独耀，不道而道，不神而神，自然之妙也。道降为物，其别有四，道物化其神，神物化其魂，鬼物化其魄，物物化其形。形坏则物丧，魄销则鬼亡，魂衰则神散，独神不亡。神全则道妙，穷尽幽显，不出此四者。道物为仙真，神物为神灵，鬼物为幽爽，物物为万汇。然是四者，亦可得道，得神，得真。以其元本同出也。至人不独能使物物得道，又能使真各得真，道各得道，吾以无得而得道得真，是谓元德。贷者假以成之之谓，至人假道以济物，故曰善贷且成。
　　第三章三十二言
　　天元、帝道、地化，三宜。元生神，化生形，道生用。用无用，无为无不为。道应上下，帝用无终。
　　在天为元，在帝为道，在地为化，三者合而成功。天元在人为神，地化在人为形，帝道生用。《易》曰：天地设位，圣人成能。成能者，帝道生用之谓也。用而无用，为而无为，以道而成天成德，故帝用无终。
　　第四章十七言
　　天地人鬼神，道混为元，始不可识，吾道久成。
　　天地人鬼神，五者各各殊途。然其始出於一源，混而为道。及分为此五者，则有成坏聚散，囿於形数，要亦有终穷也。唯其混而未散，则始不可识。惟不可识，然后能久成。
　　第五章二百十言
　　元明化昧，道用隐显。元帝应用，万物得母，不知其子，谁知我祖。
　　方其未始，有物昧密而未彰。及元明化昧，生所既立，道由是隐，亦由是显。若不了元明，随物丧真，元明为色所迷，则道自此隐。若了元明，识知变化，虽生吾不知其生，则道由此显。体此应用，谓之元帝。万物逐末，吾独得母。人所以逐末者，不知我从道出。我为道之子，既不知子，孰知其本始。
　　吾言於象妙元始。赤子归吾不去，类守元母，变化由变化，不隐自妙。妙起妙成，妙帝出入。
　　若有拣择，则妙非自然，道恶拣择，故精亦妙，象亦妙。象者物之成形者也。物虽成形，吾之元始，未尝有散。若能常不失赤子之心，如婴儿之未孩，使元始之妙，归吾不去。知其子，守其母，用变化，由变化，吾不知其变化，使日用显然之间，不隐自妙。起从妙起，吾不知其成，是谓妙帝出入。
　　吾元元之大道，徼然不见。鬼道神帝，用无用，无用无穷，成帝妙用，神鬼不测。吾曰神其门，鬼其户，不见其道，不知其行。鬼行神游，妙常变化。
　　元元之妙，万物受其役而不知，故其道可以役服鬼怪，帝制神明。用於无用，用用不穷。帝制万物，神鬼不测。《礼》曰：鬼神之德，其盛矣乎。视之不见，听之莫闻，然则物之不可测者，莫鬼神若也。以鬼神况道，但其门户耳。及其堂奥，岂得而知之哉。不见其道，不知其行，如鬼行神游，妙常变化，近在目睫，而人莫知也。
　　惚惚恍恍，万物之神奥。恍恍惚惚，万物之鬼宅。道行真化，杳冥之灵室。虚无至大，元居道安。神妙帝寂，耳目不可得。
　　恍恍惚惚，谁知恍惚。杳杳冥冥，谁知杳冥。有知之者，则非恍非惚，非杳非冥，取之不禁，用之不竭，是谓神奥，亦曰鬼宅，亦曰灵室。吾始化灵室，於无生有，元元之妙，一穴其真。所谓穴者，开物成务之谓也。虽穴其真，而元妙之本，不散不亡，以无象为象，故曰孔容。以无神为神，故曰神帝。虚无至大，虽散为道，然散不失元，故道无巨细，居之皆安。虽帝用无方，然用不失神，故其用亦寂而不见，在於无中。听不以耳，视不以目，耳目且不可得，况於声色之见闻乎。佛书谓：空中无眼耳鼻舌身意者，此也。
　　真人元妙，大道本微，动出应取，用无穷尽。道与物藏，不虚不实，不夺不取，器留不常，道还不休，吾故无穷若此。
　　大道本微，用之不尽，则非微也中盖多寡有无，乃前尘分别之相，而不知道与物藏，非相可测，则大而小，微而广，虚而实，实而虚，夺而取，取而夺，非形器之所能留碍也。至于形器，然后留碍不常，乃有大小广微之别。道出形器，用之不休，吾故无穷若此。
　　第六章一百五十九言
　　妙变妙化，无所不妙。元变元化，无所不元。神变神化，无所不神。真变真化，无所不真。道变道化，无所不道。一变一化，无所不一。
　　妙至於无所不妙，则妙在瓦砾。道至於无所不道，则道在稊稗。今指瓦砾稊稗，而谓之道可乎。然瓦砾稊稗，未尝非形器之结。识假者但见其假，识真者但见其真，若其结形，则与天地等耳。所谓妙在瓦砾，道在稊稗，岂为过哉。佛书论圆觉以为地狱，天宫同一净土。涅盘生死，同一法性。诸戒定慧，及淫怒痴，俱是梵行菩提外道所成就法，同是菩提智慧愚痴通为般若，是为诸佛随顺觉性，此即一变一化，无所不一之谓也。
　　一散无方，数不可及，谓之无数。六变三元为大变，六化三元为大化。
　　一散无方，至於十百千万，以至於不可胜数。若一一穷之，各言其异，则肝胆楚越，如是则虽谓之有数可也。若返於一，原其皆出於道，则胡越之远未尝不同，如是则虽谓之无数亦可也。役於形，涉於数，要必有穷，故变化之数，极於十八。《易》曰：十有八变而成卦。所谓十八者，六变三元之谓也。卦之始画为三，因而重之为六。卦始为三元，卦重为六变。每爻三变，以三乘六，故十有八变而数穷。天六变十有八，地六化十有八，合之为三十六，衍而十之为三百六十，皆穷於此。日月之运，天地之数，皆穷於此
　　一不可得，道不可得，真不可得，神不可得，元不可得，妙不可得，有得之是谓有得。上下交德，失吾所得。无得之是谓无德。
　　道不可得，苟得无得，是谓得道。若觉有得，则为失得。有得得德，无得得道。
　　一返道，道返真，真返神，神返元，元返妙。至妙无返，变化息矣。此道无上，吾曰最上。妙道得之，入於无始。
　　返者，返有归空，返末归本，返流归元。人所以随流下而忘反者，外物怵之尔。苟外物无慕，则内重，则不流。既不下流。则必返上。返返之极，至无所返，乃为至道。
　　第七章一百十四言
　　妙清元净，妙元清净，大本元清，妙净元妙。清净之返本，吾神复清净，道出清净，清净道生。
　　物之本始，纯一不杂，虽非清净可名，而舍清净无名之者，故曰：妙清元净，大本元清。学道必自清净始，人能常清净，天地悉皆归，故曰：清净道生。
　　清净妙宫，其间有清诤真法。真一不见，一不可得。清净不在於无数，妙道法清净，虽泛不杂，故无数亦不杂。
