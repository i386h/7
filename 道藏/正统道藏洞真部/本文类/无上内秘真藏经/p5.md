<!-- { "loadSidebar": true } -->
　　天尊曰：善哉善哉，诸徒众等，并有宿缘，根机易解。闻此大乘，信此勤行，玄心远念，离空有相，证法无生。汝等四众，各率众缘，随机化导，勿滞一方，悟诸缘理。我显真藏大乘经典，付属国王并大弟子，留传宣布，济沉溺苦。大乘甘露，其味希有。得此味者，无生无灭，无去无来，湛然常住，究竟道场。若有毁谤，不信此经，此人见世恶业所种，死入酆都中府，风刀之考，鬼神谪役一十四曹，曹一考官，百二十考吏，一千二百考兵，一万二千考主，三河九江，四渎溟波，死魂作役，如是考对，痛毒难胜。天尊於是重说苦魂而作颂曰：
　　为人不信法，毁谤於贤良。受死酆都报，剑树碎形伤。万劫劫无期，魂神痛断肠。叫声声不绝，狱卒淬镬汤。受报无休息，嗔眼四边张。谁能受此苦，迷惑乱猖狂。寄语修行子，修福永无殃。
　　天尊说此颂已，告诸四众；善男子等，各各勤行，禁诸四患，行平等心，学大乘道，三便永毕，六通智慧，得无畏心。善明童子及诸四众欢喜无量，顶戴不胜，慧心定志，受教奉行，从身至身，从劫至劫，誓无退转，稽首作礼，各还本国。
　　无上内秘真藏经卷之三竟 
　　无上内秘真藏经卷之四
　　辩相明部帙品
　　是时，元始天尊恬然安静，在灵解山遍施功德，示众经相，显真道源：一切诸法，性相空寂，无生无灭。何以故？法本微妙，功德深远。众生迷惑，信法不淳，自生谤毁，失三宝源。何以故？烦恼障深，慧源不晓，轮转三涂，永无解脱。尔时善明童子闻是语已，上白天尊：今日侍座，欢乐难胜。敢问天尊，众经名相，其数几何？为有部帙，为法界总名。愚情不了，唯愿天尊分别为说。
　　天尊曰：善哉善哉，子之所问，正得机宜。一切诸法，并是经目，无内无外，非长非短，微妙清净，常住不坏。何以故？法性空故。愚人浅识，不悟大道，失真常性，迷惑正经。示为部帙：一者上清，二者妙真，三者太一，四者妙林，五者开化，六者仙人，七者黄林，八者上真，九者道教，十者上炼，十一者上妙功德，十二者道德。此十二部经蕴在大洞玉清境藏中，无毁无坏，无生无灭，湛然常住，遍众妙门。一者洞玄，二者元阳，三者原辰，四者大劫，五者上闻，六者内音，七者炼生，八者灵秘，九者消魔，十者无暑，十一者案摩，十二者上通。此十二部经在大洞上清境藏中，微妙清净，为诸天根本，万有之基。一者太清，二者彻视，三者集仙，四者洞渊，五者内秘，六者真一，七者集灵，八者中精，九者无量，十者集宫，十一者黄庭，十二者小劫。此十二部配属大洞泰清境藏中，济生度死，为万法舟航。此三清奥内真藏之中，示有名迹，显众妙经，包罗无外，妙入细微。若有人能受持书写，讲说读诵，此人功德不可思议，非譬谕格量得其边际。何以故？金口所说，无虚假故。一切诸仙圣道，未有不由此经而成道者。何以故？此经微妙，具众经目，诸天童子、大力、鬼神、金刚、师子共相卫护，不得轻泄。若有诽谤不信，此人即得重病，前业受报，今暂为人，致生诽谤不信大乘，后死当入黄泉，长处暗狱，无有解脱。善明童子，汝等徒众深思此经，勿生不信，随邪见道。何以故？无信故，信不深故；无慧故，慧不深故；无解故，解不深故；无思故，思不深故；无定故，定不深故；无通故，通不深故；无绝故，绝不深故；无便故，便不深故；无证故，证不深故；无妙故，妙不深故；无道故，道不深故。汝等徒众，历劫艰辛，学小乘行，终无得道。何以故？诸法解脱，有击相违，动则乖所，失正道源。
　　善明童子伏受教言：未曾所说，今日所说；未曾所闻，今日所闻；未曾所见，今日所见。四座欢喜，众兆咸宁，多所不解，敢问天尊诸经部帙，统摄诸法，为止其数，为无数耶？若亡数者，不摄诸法；若无数者，则无部帙。云何数有三十复有六名？既有数者，数则有穷，何能妙微，济穷苦厄？众所未了，唯愿天尊随缘显示。天尊含笑，遍体光明，照诸国土，无极世界，并皆应见，不动本国，到灵解山听天尊说。
　　天尊曰：汝所问法，未解经旨。吾为汝说。一切诸法，普是经目。众生愚暗，不晓本源，失真常道。分别为说，假示众经，显诸部帙，随缘为释。或说大乘；或说中乘，或说小乘；或於大乘而得悟解，或於中乘而得悟解，或於小乘而得悟解。悟解之理，绝三乘迹。当知诸经尽妙，非数非非数，非大非非大，非中非非中，非小非非小。虽止部帙，妙入细微，济沉溺苦，略显其数，示者指归。若能悟解，本微化见，究竟圆满，了达诸法。无取无舍，无贪无爱，无痴无欲，无瞋无喜，无杀无盗，一相平等。平等之理，随分功德，各各具足，慧解无穷。众生不晓，自相违犯。譬如油能燃灯，灯明自煎，油尽灯灭。众生迷惑，亦复如是。自造自报，如影随形。形直影端，形斜影曲，诸法业报，果皆从因。一切众生无有行者，云何见道？譬如种植，种谷谷芽则生，不种谷者无谷无芽，云何得谷？众生因果，亦复如是。不种善因，亦无善果，无善果故，则恶因生。生长恶果，恶果生长，业业相因，因果不绝，弥沦三界，堕诸恶道。后生人中，永无人礼，云何信道？云何行道？云何悟道？何以故？，无善因故，无智慧故。善明童子及诸四众谛听善思，无狐疑想。此经深妙，最尊最贵，诸天神圣无不敬重。汝等徒众，宿缘有幸，得预知闻，入功德所，无以为谕。
　　善明童子伏受教旨，诸疑不了，敢问：此经等一切诸法，无有分别，既无分别，云何说此经最尊最贵？若独尊贵，即不等法。既不等法，则有差别；有差别故，则有优劣；有优劣故，则有贪欲；有贪欲故，则有生死；有生死故，则有爱念；有爱念故，则随邪见，云何得道？
　　天尊曰：经等诸法，诸法等经；道等诸经，诸经等道；道等生死，生死等道；道等贪欲，贪欲等道；道等恩爱，恩爱等道；道等去来，去来等道；道等富贵，富贵等道；道等贫贱，贫贱等道；道等愚智，愚智等道；道等畜生，畜生等道；道等禽虫，禽虫等道。如是等故，等无所等。云何诸法而有差别？
　　善明童子上白天尊云：道等无所等，不审一无所等，非一等不？答曰：非一无等。又问：非一无等，云何名道？答曰：非道为道。又问：非道为道，是真道耶？答曰：非真道也。又问：云何非真？答曰：诸法无二，非真非俗，非大非小，非长非短。众生愚暗，障翳日月，常卧不起，如盲者不睹，如聋者不闻。如此经者，亿千万劫不可得闻，瓦能了解？吾昔於灵解山宣扬此经，时此座主，名曰达慧，广延徒众，四方云集。到灵解山，次等而坐，供给衣食，并皆充足，功德遍施，无饥无渴。尔时十方大地悉皆震动，师子猛兽，并共护持。有一贤者，名曰法才，心乐道德，父为国王，禁制不得，自在泣涕交流：我生何罪，心志不遂。唯愿天尊圣道怜愍愚心，今身不果，愿我后生，遇见天尊，教我出家，学大乘道。发愿已后，常行慈心，昼夜念道，今得遇我显扬大乘，习无漏法。善明童子，及诸大众，当知今者真藏童子，即是昔日法才是也。法才心愿久远，始得见闻。当知此经尊贵，理趣深远，难可卒闻，况今浅识能得信解。
　　尔时，真藏童子於座而起，稽首上白天尊：小子有幸，得悟大乘。昔日虽在聋俗、心愿不轻，当时不遂，道降无差。今遇天尊，显大乘道，施无上药，悟解诸法，了达宿因，证无生法，深思庆幸，难可谕知。不审天尊此经方便、后学其法，云何为简而授、为普度之？
　　天尊曰：善哉善哉，汝慈悲行，自度度他，接续方来，为法梯磴。如是功德，广博难称。此经大乘，无大不包，无细不入，济沉溺苦，普救苍生，何有简法？
　　真藏童子稽首复问：不审一切众生信心不等，各由宿因，修善行业，积劫累功，而成道果。若不修善而得道者，则无因有果，无果有因，果业颠到，故修善者应堕地狱，作恶者应得生天。
　　又云：普度众生，济沉溺苦，如是之理，众生不修，经自度之，得成道果。
　　天尊曰：大乘平等，普济苍生，尽虚空际。譬如日月，乘天普照，而盲者不睹，非日月不照。又如大地，能生随缘，而种皆得果实，而愚者不种，非地不生。又如慈母爱子，子而不孝，非母不念。当知此经，亦复如是，皆须供养，决其眼目，眼目明净，得见本源，游尘永灭。如是因浄果净，因即是果，果即是因，因果一相，平等无二。无二者，非因非果，而为道果；非高非下，而为高下；非长非短，而为长短；非见非闻，而为见闻；非香非味，而为香味；非智非德，而为智德；非经非道，而为经道；非心非想，而为心想。如是达观，证法生灵，善解护持，功德具足。汝等徒众勤心学行，修无上道，勿信邪言，受无漏业。疾病将至，忧恼万端，欻尔之间，索然命尽，永不自觉，终身迷惑，轮转三涂，长离善道。
　　尔时，真藏童子及诸四众闻是语已，欢喜赞言：
　　天尊在灵解，说法教天人。显扬诸经相，四众并来寻。功德无不普，非长非短因。三清断四惑，道德随日新。经敷满法界，部帙示关津。我等诸徒众，与道为善邻。断诸漏永尽，恶业不能侵。积善无畏力，自然功德林。天尊巧能说，施药通流布。愚者不能饮，智者餐甘露。聋盲自不见，巧说终无悟。大乘难思议，寂然无不度。
　　尔时，真藏童子及诸四众，说此赞已，功德广远，非可叹说：我等徒众共赞法王，显天尊德，终劫说之，亦不能及。敢问天尊，经宝次第，功德阶级，何者为先？早证果者，何法最易？唯愿天尊慈悲为说，众中优劣，有难悟易悟，数请繁重，触冒尊颜。
