<!-- { "loadSidebar": true } -->
　　天尊含笑，五色焕明，弥冠十天，脱众色像，欢喜答曰：善哉善哉，汝所问者，为众决疑，开生灵旨。吾为汝说，谛听善思，分明易解。我所显者，法无自性；无自性故，皆是旧字。尔时仙灵及诸徒众闻此大乘，心开意解，喜悦难胜：我等累劫艰辛，远求弥失，今闻大乘，各归本国，自在无为。天尊又告：诸善知识，勿生外想。何以故？一切诸法，皆是旧字。若言诸法有生灭者，则谤诸法，是名邪见，亦是外道，亦名分别，亦名得失，亦名颠倒，亦名人我。若言诸法无生灭者，则坏诸法，亦名邪见，亦名外道，亦名分别，亦名得失，亦名颠倒，亦名人我。何以故？一切法本，清净究竟，非空非有，非非空，非非有。即此法性，自在无碍，名无上道。故名旧字，亦名正经，亦名功德。不坏诸法，名无上道；不坏是非，名为旧字；不坏生死，名为正经；不坏去来，名为功德；不坏取舍，名为法宝；不坏人我，名为定慧。如是妙法，名大生死，名大去来，名大是非，名大人我，名大取舍，名大彼此。何以故？法本无穷，终日说之，亦不能尽。譬如大海，百川所住，无增无减。大乘经典功德微妙，亦复如是。略显譬喻，百千万分，不及其一。此经功德，不可格量。复次，诸大弟子及诸仙等，初学小乘，系业功重，何由可舍，闻此大乘，心不能受，勿生悔恨，失功德本。我怀慈念，如母爱子。何以故？法无断故，法清净故，法智慧故，法解脱故。一念相违，善根悉断。母爱子者，亦复如是。气气相续，念念不移，无时可舍。儿子不孝，自弃其母，逃走向外，不顾其母。众生迷惑，亦复如是。不怀恩爱，失孝慈母，远离善道。
　　尔时，仙灵稽首无上尊，稽首无上法，稽首天尊：门弟子有幸得遇大乘，逢善知识，欢喜踊跃，叹未曾有。昔学小乘，累年辛苦，不离生死，不离是非，不离烦恼，不离恩爱，不离攀缘，不离人我，不离分别，不离断常。如是苦恼，永无解脱。今悟大乘，豁然无滞。复次，一切众生诸根不等，云何得入大乘？
　　天尊答言：悉入大乘。又问：若不等法，入大乘者，云何有众生修道，云何有众生善恶，云何有圣人教化。若有众生行善恶者，则诸法不可以不等，故大乘不等；大乘不等故，云何悉入大乘？
　　天尊答言：大道无方，差殊悉正。众生颠倒，悉入大乘。众生善恶，悉入大乘。众生处在其中，自迷不晓，以不晓故，自受为有。有法业成，轮回被缚，失大慈道。
　　又问：善恶名异，而俱得入大乘者，真俗名异，而俱得入小乘。若真俗名异而非小乘者，云何善恶名异，俱入大乘？
　　答曰：善恶二名，真俗何别？大乘等於小乘，何有大小殊异？
　　又问：若如是者，大小一者，相反而不同，亦应大小二体，殊异非俱，有若二体。俱有而不异者，二名亦应俱小而无大，云何悉入大乘？
　　答曰：大小二乘，相对而得名，实无二体而可显。
　　又问：大小二乘，相对而得名，则是互从，若大从小而得名者，大应从小而名小。若小从大而得名者，小应从大而名大。云何大小二名，相对而显？
　　天尊答曰：相对显者，药病相破，众生二心，俱无所得。於无所得，横生颠倒，分别二见，善恶差殊。
　　又问：若如是者，善生之时，恶名应灭；恶生之时，善名应灭。云何二名一时俱显？
　　天尊曰：如是如是。善名若生，恶名则灭；恶名若生，善名则灭。
　　仙灵曰：若如是者，恶名应通，三世过未，亦应是恶。若过未非恶者，见在云何有善恶更相互起？
　　天尊曰：过、未既无，见在互起，亦无所起，云何得有善恶名起？
　　又问：善恶二名，俱无体者。善恶生时，亦应有体。
　　答曰：善恶生时，各无名体。
　　又问：善恶二名而不同者，不得二名，俱无其体。二名既无体者，恶名应是有体？
　　答曰：有无所有。
　　又问：恶名无体而是无者，亦应善名有体而是有有。
　　天尊曰：善恶二名，而无二体，一相平等，无所善恶。无所善恶，究竟清净。一切诸法，悉得自在，无大无小，无长无短，究竟解脱。诸善男女，勤行布施，勤行持戒，勤行精进，勤行慈悲，勤行忍辱，勤行智慧。一切诸法，名大道场。未来布施，未来持戒，未来精进，未来慈悲，未来忍辱，未来智慧，功德具足，不可思议。若有善男女等，深信大法，诵念此经，功德熏天，不可格量。若有人受持供养，为人讲说流通，智慧犹如日光，并照不辍。智慧相传，润及七祖，悉令解脱，三界诸天及诸草木尘沙等数，比此功德，万分不及其一。如是秘密真藏，难可睹闻，自非宿福，功德深厚，不得闻见。诸仙等众闻此大乘，勤行精进，宣告未闻。若不流通，诸缘顿绝，遏塞道源，弥年积劫，永离善因。汝等各各净心，勿生不信，诽谤大乘，自招重考。我从无量劫来修行不懈，从身至身，非可算数，心心相续，念念寻求。学此大乘而无退转，成无上道，当发大愿，誓度众生，怜愍一切。汝等四众怀慈悲行，方便引诱。尔时仙灵等众惶悸战汗，受命深重，信而奉行。当此之时，王法清正，人怀慈心，三恶道灭，五欲不生。
　　是时，诸仙等众欢喜无量，赞叹法王功德微妙，而作偈曰：
　　我师惠泽润无边，众生受业随分度。
　　不易性相寂无为，功德具足无不普。
　　我等昔学小乘行，累劫艰辛甚勤苦。
　　今悟大乘巧方便，不动形神自然睹。
　　神妙窅窅难思议，群生眇眇迷本土。
　　是时，仙灵等众赞我法王功德微妙，利益苍生，度诸苦难，悉皆受润。大乘广远，不可格量。我等徒众各各受持，宿缘有幸，得遇真经金口显授，悟无上道。
　　天尊曰：法无内外，法无长短，法无去来。众生微弱，烦恼覆蔽，永不觉知，冥冥长夜，无时可晓。譬如日月，无有私照，而盲者不睹。众生迷闻，亦复如是。复次，诸善男女，譬如玉山内外俱照，玉从土出而无瑕染。众生本性，亦复如是。迷惑颠倒，终不悟解。复告诸大弟子：建志修研，勤行勿退，微密灵神，自然感果。复有诸天诸地，各有仙官，位分不等，差别殊方，各有阶级，功行受业，异类不同。终劫说之，亦不能尽，徒复艰辛，累劫勤苦，终不得道。要须此经而得成道。真藏密秘，收摄外魔，及天神地祇、五岳名山洞府诸仙，皆由此经随分而受。此经第一，众经中王，决定自在。
　　天尊於是而作偈言：
　　此经本微妙，非我能巧说。显旧逗机缘，智者闻欣悦。汝等诸徒众，勤行勿灭裂。非汝小乘经，悟懈无功拙。我今广譬谕，愚者闻易解。言浅理深微，近证无生果。道非内外心，众生身等我。汝各自思惟。妙法平等土。智慧功德林，忘形形自普。略赞一言音，凡愚愚不睹。
　　尔时，天尊说偈赞颂，诸天发瑞，自然灵应，百亿游仙一时感会，百亿童子虚空自至，百亿士夫闻而踊跃，百亿众生自然归向，百亿日月一时俱照。复有郁蕙反风名香，散布诸法，诸法染着。郁蕙名香，不生不灭。当此之时，一切杂类各染名香，自然郁蕙，皆吐诸香，入被密藏。大乘微妙，非可叹说。时有国王，名曰天宝，见此瑞相，叹未曾有，叹喜无量。群臣左右。自无邪佞，局局相守，各各自愿。王率国内悉令书写，受持供养，功德效验，国土清虚，干戈静息，人人欢乐，寿命长远，风化自均，无憎无恼。
　　仙灵稽首伏地，上白天尊：今日所见，实未曾见；今日所闻，实未曾闻。为法自变，为是神化。若化变者，法应无法，无法云何得化？变若自变者，则是有法，有法无常，云何得化？诸疑不了，唯愿天尊慈哀为决。
　　天尊曰：善哉善哉，大乘微妙，非有非无，非长非短，非大非小，亦非自变，亦非他化。何以故？法自在故，法真实故，法玄妙故，法解脱故，法不生故，法不灭故，法无缚故，法无解故，法无憎故，法无念故，法无亲故，法无疏故。所以尔者，大乘经典，尽通物性，非假惑说。仙灵等众闻此说已，悟解渐深，益加功德，六通智慧，戒行圆满，施为得所，精进无碍，忍辱慈悲，智慧解脱，证本微妙，等一性味，到灵解山，成无上道。
　　尔时，天尊告真藏童子：汝等深得法味，照理圆具，智慧泉通，才堪出入，开示未闻，决诸仙行，随缘指掌，其福深远，非可譬谕。假使黄金万斤，舍施功德，百千万分，不及其一。若有受持，讲说赞诵，功德广远，与前功德，无毫厘差别。何以故？法微妙故，法深远故，法无生故，法无灭故，法利益故。复告仙灵等众：法无先后，有德为尊；法无大小，觉悟者全。真藏童子功行深远，堪为物轨。汝等虽悟，由未尽冥。承奉宗匠，能灭漏心，始得慧解。善男女等，各自勤行，深信大法，行十直心，行十直行，行九法心，行九法行，行八正心，行八正行，行七觉心，行七觉行，行六慧心，行六慧行，行五解心，行五解行，行四等心，行四等行，行三定心，行三定行、行二受心，行二受行。行如是行，了达尘劳，尽诸法界，功德广远，非可显名。
　　诸仙等众闻此法宝，的委所由，欢喜踊跃，震动大地，物悉开悟，未闻者闻，未见者见，未知者知，未信者信，未解脱者解脱。一切万类，悉皆受润。仙灵等众不动本国，至灵解山，长乐自在，稽首而去。
　　无上内秘真藏经卷之八竟
　　无上内秘真藏经卷之九
　　明行品
　　尔时，真藏童子於大众中庠序雅步，往诣天尊，谘请问道，为众决疑：不审下方所有外道众生甚难教化，不信正真无上大道，云何诱引，令得信向？又云：我所说者，文字分明，世所希有。干忤大乘，自是为实。复有诸鬼、杂神、祆魔惑正，大识大道。复有小乘行者，计功立位，不信真经，虚玄寂静。复有下根众生，闻而诽谤，云何化度？天尊所云，无大不包，无细不入，法性平等。何故回向不同，诸法差别。众中疑惑，所照不深。愿为随根显令悟解。
