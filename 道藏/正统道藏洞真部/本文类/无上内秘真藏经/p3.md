<!-- { "loadSidebar": true } -->
　　天尊曰：如是如是。一切众生，生皆从一，一生无相。生既无相，心亦无相；心既无相，种种施为，造好作恶，皆是空寂，何好何恶？众生愚暗，千思万虑，不止一源；源既不止，诸行竞受，善恶殊形，自招业对，於一相中受诸苦恼。众生怀恶，贪有所缠，不能了达；既不了达，积恶日深，冥冥长夜，何能识本？既本识本，离大慈源。源既远离，迷失父母。既失父母，兄弟怨憎，更相雠阋，种种怀恶，心恒察察，不顾死生。恶业既成，无明障重，遂至烦恼。烦恼所牵，飘浪生死，强生恩爱。恩爱着身，如鱼失水，岂能得久？恩爱既集，罪业日臻，不久之间，业缘各至，随分报对，受诸恶业，轮回三界，堕落诸苦，遂成差别。
　　复告惠力童子曰：众生受业，可推求不？众生心数，可推求不？众生烦恼，可推求不？众生业报，可推求不？众生颠倒，可推求不？众生虚妄，可推求不？地水火风，可推求不？过去未来见在三世，可推求不？不也，大慈天尊所显推问，实无所得，实有所得？
　　天尊曰：诸法微妙，非幻非非幻，非妄非非妄，非长非非长，非短非非短，非去非非去，非来非非来，非外非非外，非内非非内。一切众生，业缘解脱，具三世身，非三世身，是名真身；具三宝相，非三宝相，是名真相；具三毒业，非三毒业，是名真业。如是深奥经典，小乘众生永不闻见；纵使闻见，终不信向，反生谤毁，自招罪业。惠力童子，汝等徒众勤行大乘，绝诸漏想，非心观心，灭一切心，是名真心；非身观身，灭一切身，是名真身；非色观色，灭一切色，是名真色；非声观声，灭一切声，是名真声；非香观香，灭一切香，是名真香；非味观味，灭一切味，是名真味。如是行行，证无生法，非无生法，名为证法，是名大乘。善男子，汝等徒众作如是修，作如是行，勿生懈怠，起疑惑心，堕诸邪见。
　　尔时，惠力童子曰：不审非心观心，灭一切心，是名真心；非身观身，灭一切身，是名真身；如是等行，是大乘不？
　　天尊曰：非大乘也。大乘之道，离一切相，离一切行，离一切观，离一切智，离空有心，离真实际，名为大乘。
　　惠力童子曰：不审离一切相，离一切行，离一切观，离一切智，离空有心，离真实际，如是等行，是大乘不？
　　天尊曰：非大乘也。大乘之道，无离无无离，无行无无行，无观无无观，无空无无空，无真无无真，名为大乘。善男子，汝等徒众闻此秘密真藏大乘经典，宿缘有幸，得遇真经。汝等徒众各发弘愿，修行大乘，勿生懈怠。
　　於是，惠力童子及诸眷属与大弟子俱发愿言，修习大乘，誓无退转，了诸法性，得到边底，无有挂碍，利益一切，并及后学，爱乐深法，达重玄理，一湛凝照，穷源尽空，悟解大乘，成无上道，到灵解山，究竟圆满，功德具足，证果无为。
　　复次，宝明童子闻说秘密真藏大乘经典，发弘愿心，讲大乘法，誓度众生，到解脱处，成无上道。如是誓愿，功德深远，非可譬谕。
　　复次，山际童子闻此愿已，勇猛精进，发弘誓心，学大乘道，修四大城，决五逆贼，除七惑鬼，杀七碍魔，刳无明障，刻三贼心，坚硬不退，到灵解山，不生不灭，湛然常住，究竟清净。
　　尔时，天尊见诸童子发此愿已，叹未曾有：我从昔来，见诸众生，唯习小道，不信大乘，无发愿者。汝诸童子，甚为希有。天尊於是分形散体，遍满法界，一一毛孔放大光明，照无边底，尽虚空界，无极众生，承道威光，不觉而去，俱到道前，自在神力。
　　尔时，众中忽有童子，名曰金灯，从座而起；敢问天尊，如是光瑞，由何所起，因何而兴？天尊形貌，云何散满法界？诸大众等，有何因缘，神通而至？唯愿天尊分别为释，令得悟解。
　　尔时天尊闻金灯童子问此瑞相，叹未曾有：善哉善哉，汝等四众，伏听诀言，以无听无不听而听受之，以无说无不说而说授之。今当略说瑞相因缘。我怀大慈，放神通力，遍诸法界，普雨甘露，尽诸微尘，以无起无不起而起因缘。大众来者，皆是宿世久远，已曾闻说秘密真藏经典，故承光集会，乐闻大乘，神通自在，得无畏力。不集会者，不信大乘，宿缘浅薄，虽被慈光，不能悟解。譬如采宝，无有导师，了无识者。法性深奥，觉无所觉，无所觉而觉，是名真觉；得无所得，无所得而得，是名真得。如是秘密小乘众生，不能闻，不能见，不能修，不能行，不能信。今为闻解，令无量众悟解道真。
　　尔时，大众闻是语已，踊跃欢喜，得神通力，承道威光，以偈颂曰：
　　慈尊显真藏，住在灵解山。诸仙并云集，示现本微华，飘飘满世界，玄妙难思议。一一华中果，自然清净圆。非青非色像，非长非短因。具一切智法，微妙莫能寻。众生到迷惑，耽着恩爱亲；富贵怀自在，死入长夜门；相牵习诸恶，业报生贫穷；常怀饥渴想，苦恼莫能通；信心不淳厚，跛躄生盲聋；离道甚遥远，不见日月光。天尊显真藏，非幻亦非真。诸法得自在，善恶无不均。座中方丈室，容众巨沙尘。去来无迫迮，说法度天人。众中欢喜悦，各悟大乘因。了了见法性，无非功德林。勇猛发弘愿，誓度於众生，证成无上道，究竟为法城。
　　我等徒众无量劫，学小迷暗不能行。
　　离身寻求求觅道，辛苦逐疑失山间。
　　忍苦饥寒无报应，不觉方寸寸能生。
　　诸法从心心证道，悟解倏忽忽神灵。
　　尔时，大众说此颂已，重诫身心，显天尊力，功德无量，不可思议，终劫说之，亦不能尽。唯愿天尊开示未闻，显因缘相，一切众生，令得悟解，了达大乘。
　　尔时，天尊闻诸徒众说此偈颂，叹未曾有：善哉善哉，快能显了，深问其义，本末未袪。汝今四座以无听无不听而听受之，我今以无说无不说而说授之。尔时大众闻是语已，悟解法性，了真藏源，证无生果。天尊於是重宣是义而说颂曰：
　　真藏微妙无形假，无状无名不腐坏。
　　随流混合常自然，寂静惠光照无碍。
　　圆法究竟为轨式，常湛清净善能贷。
　　无量贤圣由此悟，万劫淡然不移度。
　　轨法消伏功德林，灭除三毒贪嗔路。
　　和柔大力道眼开，五情豁尔无留固。
　　我今慈愍救一切，普施甘露真妙药。
　　自然流入性海中，勇势降伏诸魔贼。
　　我以无量功方便，晓示本微甚奇特。
　　万相玄注实性中，出入去来常轨则。
　　众生迷惑不信真，愚痴世间无厌足。
　　我今自归真性海，诸法寂泊亦复然。
　　六情受纳常无染，虚空法界是道身。
　　众生妄惑来日久，念念逐乐习业因。
　　冥冥暗狱处无穷，苦痛难闻难可临。
　　汝等徒众各努力，绝想因缘各内寻。
　　方寸自在金刚力，成真证果不劳心。
　　天尊说此颂已，诸仙童子惊怖丧忙，自便改革，各悟大乘，欢喜无量：不审天尊所说，经法即显。一切众生，身为法聚。若一切众生身为法聚者，唯愿天尊慈哀为说，令无量大众，及下方一切诸众生达解自身究竟法聚，息於外求，见其知识。
　　天尊重告诸仙童子：一切众生，身无边相，名为经法，亦名法聚。何以故？解惑立名，不同体解，究竟名为秘密真藏。迷惑立名，同体相解，名为众生，亦名生死，亦名苦聚，亦名颠倒，亦名外求。何以故？众生不解，名之为惑，以是缘由，不识自身，自身之中，有无量法聚，具三清境。众生迷惑，遂使外求，不信正法，不求善友，名为众生，将法逐法，迷没世间，从劫至劫，终无晓了。若遇善知识者，名为宿缘，种其福德。何以故？昔因今果，得遇天尊，为其说法，显无上真藏秘密重玄，了达昔因，证今生果。善男子，汝等若欲求者，先当自求；若自求者，秘密法现，广开真藏，显三宝源。以此法藏，统收诸法，尽无边底。
　　惠力童子白天尊言；大师所说，教诸众生，若求法者，先当自求，若自求者，秘密法现，广开真藏，显三宝源。虽闻圣说，不能解了。不知何者为道？何者为法？何者为师？何者为聚？何者为内？何者为外？以不知故，愿为说之。
　　天尊告惠力童子：诸善知识，汝所问者，问於自求真藏法现。汝今澄神静处，吾今广为说之。一切众生，身性清净，天真正道，隐在其中，名为真藏。此真藏者，无内无外，无 法聚，无众生聚，无道德聚，究竟寂灭，名为秘密。隐为冲寂，显为应妙，广示多途，能开物障，利益深远。
　　诸仙童子及诸眷属、天仙地仙、无量等众，欢喜叹曰：善哉善哉，天尊功德普照无穷，润益苍生，平等无碍。
　　天尊告诸四众及大弟子：当来众生，若有读诵、受持讲说《真藏经》者，此人功德，不可思议，则见我身成无上道。何以故？此经说诸法根本，利益处深，功德广远，难可譬喻。若有众生信心读诵，舍诸他念，即得道眼，照三世因缘，平等无碍，悟因非因，悟果非果；达身心相。非心不心，亦不不心，是真心相；相无所相，无相之心，遍周法界。法界之相，不生不灭，前际不去，后际不来，今不往古，古不来今，今古一相，一无所相，随分解脱，湛寂无为，功德具足。
　　尔时，四座同声唱言，叹法微妙，真藏大乘，功德希有，奉辞尊颜，泣涕还国。
　　无上内秘真藏经卷之二竟
　　无上内秘真藏经卷之三
　　解脱品
　　是时，元始天尊游居济生国土檀林园中，与诸眷属，四方云集，无量等众，各各庄严，到檀林园，听天尊说。尔时天尊在虚空中端然不动，庄严妙丽，坐师子座，宣扬正法。时善明童子在大众中，忽然而起，稽首道前，上白天尊：大慈希有，善度群生，念诸徒众，令发善心，修无上道，不审行何行，观何法，调理身心？
　　天尊曰：善哉善哉，如汝所问，济生国土，宣扬正法，度诸众生。汝今谛听，吾为汝说。善男女等，各发善心，修无上道，调伏其行，灭诸魔贼，守一济生，平等无二。作如是行，作如是观，一切群生，有识无识，有形无形，皆悉正慧，成无上道。如是成道，无量法界、诸天品类，群生实无群生、得成道者，何以故？若有群生，可行可观，有身相者，有灭度者，有成道者，有失道者，即坏世法。所谓入诸法界而行智慧，入诸烦恼而行智慧，入诸生死而行智慧，入诸贪爱而行智慧，入诸国土而行智慧，入诸山林而行智慧，入诸异类而行智慧，入诸非法而行智慧，入诸无间而行智慧。一切诸法，微妙深远，无入而入，此之功德，不可思议。善明童子，汝等云何五色、六情、四惑，可求得不？可以有身，证成道不？可以有相，求无相不？可以众生求道性不？不也，天尊。
