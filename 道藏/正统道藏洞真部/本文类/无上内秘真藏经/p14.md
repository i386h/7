<!-- { "loadSidebar": true } -->
　　天尊答言：一切众生，不闻法宝，不信大乘，不行正法，未入定位。当审其行，随心为说。我得道已，无量劫来，常住世间，济度诸法，无时舍离。若得度者，则见我身，非外非内，非青非白，非赤非黑。彼土众生，业缘感对。汝等徒众，各取所宜，而随物化。我今反入无间，汝等肉眼不能见我妙相法身，谓言我灭。汝自观身，当得见我圆满具足。汝未体空，迷途倒惑，要凭文字，执系其心。汝等受持真藏妙经，功德立至，当见我身。见我身者，无文无字，无去无来，亦无我相，无非我相，非相、非非相。何以故？经微妙故，连法不二；法微妙故，连众生不二；众生妙故，连我不二；我等妙故，连一切法、非法非非法。复告四众：我初学行，遂经数劫，种种寻求，学长生业，餐芝服饵，吐纳导养，遂得长生，虽寿千龄，终必变易。乃复进修，学中乘行，寻文记事，外相求真，执着语言，谓言是实。后遇本师，逢善知识，晓示真源，决无为理。我禀受形，四妙为本，五荫成相，遣我行行。先观四妙，游历五成，五成之相，窅窅冥冥，变化出没，不住生生，反源守一，照理明明。此时觉悟诸法平等，一相无相，究竟寂灭。无初中后，汝等四众广开法门，除五垢行，断四缘爱，三惑得除，一慧能通，六聪明彻，映照内外。如琉璃山，无表无内，皎然明净，慧解无穷。众生不晓，自怀我慢，烦恼覆蔽，不能显了。犹如泥中，玉处不见，终无污染。汝等四众，各劝修行，勿生外想。众生颠倒，迷惑世间，耽着五欲，以此为乐，谓言不死，须臾之间，百病具生，或头眩风病，或内疾充心，或手脚不遂，或喑痖聋盲。如此病至，求死不得，苦恼自婴，妻子看守，经年累月，复无孝心，如此怨报，苦痛切身，不可叹说。若身死后，名系三官，魂神被缚，考对幽牢，长夜之中，不见日月，受苦报对，永无期限。妻子欣然，不知不觉。汝等观察前后因缘，明莹身心，达三世因，了三世果，善知众生根性差别，随分自在，从无量劫受身定位，不生不灭，与我同身，与道同根。一切诸法，亦复如是。汝等要须先习此经，悟诸缘理。何以故？此经正印，通印诸法，显物妙心，真实不二，无虚假说，是一相门，圆满具足。修行至此，坚固不退，涤荡无为，外道群邪，自然磨灭。此经神力，为大法轮，运载众生，轮转不绝。犹如日月，悬照四方，盲者不睹。真经妙性，亦复如是。众生颠倒，烦恼覆蔽，不见正经，自生诽谤，失爱慈母。
　　真藏等众稽首伏地，上白天尊：众疑不了，敢问众生等天尊性，无差无别；为众生性，等天尊相；为众生相，等天尊性。若相等者，众生应见；若见尊相，则无颠倒，亦无烦恼，亦无诽谤，亦无是非，亦无生死，云何众生颠倒不了？若性等者，相则不等，性相则别。众生有相，则无有性；天尊有性，则无有相。若相即性，性即是相，众生即是天尊圆应，天尊即是众生执着。如此疑惑，愿垂诲示。
　　天尊欢喜赞叹：善哉，巧能问义，於众得闻。譬如种树，根深枝盛，离枝无根，离根无枝。众生性相，亦复如是。离相无性，离性无相。性不可见，则相非相，非非相；相不可见，则性非性，非非性。等我性者，则是等相，等无所等，云何难言？相则可见，性不可见，分别二途，失真实道。我说此经，名大医王，能疗诸疾。应病与药，能服之者，无不差愈；不能服者，病则不廖，徒嗟大医，终无有损。此经亦复如是。众生颠倒，不信大乘，而生诽谤，不行恭敬，不肯受持，自生颠倒惑。此经能破烦恼重病，能破贪欲爱网结缚，能破瞋恚愚痴障恼，能令众生得无畏心，能令众生得不死术，能令众生智慧方便，能令众生慈仁孝顺，能令众生长命富贵，能令众生安乐自在，能令众生成无上道。此经功德，广远遍周，非言可显。汝能方便，功积修行，到灵解山，入真实际，证大乘辕，平等无碍。若无方便，不晓真宗，反成执滞，更增烦恼，失大慈母，失平等心，失无为理，失解脱慧，失功德本。诸行皆失，自然祸殃。天尊於是说偈赞扬，重宣功德，令诸四众反照身心。说偈颂云：
　　大乘广分布，随分教众生。我显真藏本，正印证分明。能行此经者，智慧自然成。汝等诸徒众，广化勤修行。证法得自在，了达无上经。我今说譬谕，近闻令易解。小乘人得信，渐证无生果。究竟功德林，非人复非我。最后殷勤说，所言无不可。巨细各相容，神力随行坐。大乘不可显，反覆在环堵。
　　天尊说此偈已，告四众及诸眷属：我说法讫，当还本所。此经委付国王圣主，次及大臣、王侯子弟、我大弟子共传宣布，经法流通，功德广达，不可格量。何以故？犹如良井，遍给众渴，井泉不竭。此经功德，亦复如是。广宣分布，众人皆得，本犹不失。若不流通，此经不行，功德断绝，塞诸智慧，断众生行，断解脱源，断因缘业，其罪深重，非可譬谕。汝诸四众勤行大行，勿生分别。我当反神，不沉不浮，离诸色像。
　　四众颙颙，闻此语已，哀号哽咽，涕泪不胜，齐声唱言，留请天尊垂恩住世。天尊答言：我游诸国、昆仑九土，思法教化，令彼众生回向大道。我别汝当不易时。汝等各居严净国土，郁蕙名香，在灵解山，自当见我。忽然冉冉升空而去。真藏等众瞻视无已，莫知所在，各还本所。
　　无上内秘真藏经卷之十竟
　　
