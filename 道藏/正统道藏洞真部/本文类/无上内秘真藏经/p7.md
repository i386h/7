<!-- { "loadSidebar": true } -->
　　天尊答曰：善哉善哉，汝大慈悲，为缘请益。当来众生，无有慧眼。汝等谛听，善思善念，吾为汝说真藏正经，无生无灭。当来众生依此文义，自然得解。我显一字，非过去，非未来，非见在，非内非外，非长非短。此一字者，易受易行，诸观之法，种种方便。此观第一，初从数心。心法不住，法不住故，则无定法；无定法故，则见道慧；见道慧者，即是本身，不生不灭。复有三种庄严智慧，入法神通，一者贪着，二者嗔怒，三者痴爱。此三法者为行之先，证道之所。何以故？法无贪故，贪性寂灭；法无嗔故，嗔性清净；法无痴故，痴性解脱。证此性者，达三宝门，入真藏法，名大法王，种种具足。
　　是时，善音童子及诸大众闻此妙法，各各自思：昔所未闻，今日所闻；昔所未见，今日所见。十方众圣，甚深法藏不可思议，并是天尊大慈悲力开阐要门，令众易解。尔时善音童子及诸大众欢喜稽首，而作颂曰：
　　法王法鼓鼓无边，四魔八贼皆降伏。我等我众众易悟，诸法究竟无差别。
　　慧光慧炬炬常明，遍照群生无遣失。大乘大行行无方，轮转法音巧能说。
　　群生群业业相亲，识网迷途无真实。天尊神德德护持，善说愚夫令舍质。
　　贪嗔贪着着无求，变成真藏常欢悦。稽首稽心心正念，常行供养无亏彻。
　　尔时，天尊告诸大众：善音童子，善哉善哉，汝能称叹真藏妙经，劝诸徒众勤行修习，反观慧光，庄严六行，息世机嫌，不生爱结，心慧明朗。何以故？法性净故，烦恼性净，贪欲性净。复有诸善男女，虽复出家，学小乘行，端坐无为，日常一食，教化群生，令习我业，自尊自贵，自是非彼，名为众生，不名善士，非吾弟子，吾非其师，徒自疲劳，终无得道。我昔无量劫时，亦复如是。勤行苦行，隐於山林，求道妙果，累劫辛苦，道不可阶。后遇无上尊师、大善知识，为我决疑，教心迷道，入五无间，杀五魔贼，守一不变，神灵自在，正念思惟，悟无上道。是时三万六千众生随吾学道，出分别城，得无相理，坐狮子座，宣扬妙法，广济众生，慈悲普覆。汝等徒众，调伏诸相，寻善知识，平等正直，达正世因，鼓动众生，法芽增长，慧眼开发，入方便门，巧积智深，成无上道。复次，一切诸法犹如镜像，非空非有，毕竟无我。复次，众生色心犹如镜像，非空非有，毕竟清净。复次，三乘教迹犹如镜像，非空非有，毕竟解脱。复次，众生三业犹如镜像，非空非有，毕竟空寂。善男子，当知此经大乘无漏，非覆相说，非妄说，非假说，显诸法性，入实相门，於诸经中最为第一。
　　复次，往古劫时，有五贫士，常怀我慢，不信经法，闻此大乘而生毁谤，灭三宝门，不信众生有真道性，不信众生有经妙法，不信众生无我寂灭，不信众生等大乘法，不信众生不生不灭，不信众生心大如海，不信众生等天尊行，不信众生等诸贤圣，不信众生为大空聚。如此不信，即得重病，生入暗狱，死入暗狱，行入暗狱，住入暗狱，坐入暗狱，卧入暗狱，食入暗狱，息入暗狱。诸善男女，各息思惟，勿生不信。若不达解，能行直心，不生毁谤，此人得无量福田，功德广远。何以故？法无相故，法无定故，法解脱故。当知直心道场，不坏诸法，入诸妙寂；不坏生死；入诸实相；不坏取舍，入诸智慧；不坏嗔痴，入诸解脱；不坏贪欲；入诸法宝；不坏是非，入诸正道；不坏声色，入诸福田；不坏六情，入诸无漏；不坏五阴，入诸大慧；不坏四大，入诸神通。此法微妙，终劫说之，亦不能尽。若有众生知易悟者，略说半字，直证大乘，解无上道。假使说法数如沙尘，众生迷暗，亦不能解，说亦无量，况善男子。若有信心，受持读诵，讲说供养，善解忘神，洗除心垢，功德广远，不可思议。
　　尔时，有一国王，名曰大通，甚信道德，常行恭敬，受持真藏妙经，宣扬国内，大臣子弟、天下百姓悉皆受持此经。当尔之时，国富民丰，男女欢乐，寿命长远，无有夭伤。当知此经威神德重，未有不由此经而得成道。此经最尊最贵，次开耳目；为法舟航，济沉溺苦；为法梯隥，超出五苦；为法父母，普度众生；为法本身，悉得自在。何以故？十方众圣悉共护持，方便降魔，显微妙药。
　　尔时，真藏童子告善音等：汝等大众在灵解山听天尊说，有一明珠在此山内，光明莹净，非表非内，非高非下，轮转去来，寂然无动。汝等四众见此珠不？善音等众叹曰：善哉善哉，我等徒众累劫求道，在此山中闻有明珠，未曾得见。唯愿大士承天尊力，为显明珠，分明证实。大士真藏告诸来者：汝等各各反顾，伏地谛思，明珠自显。说此语已，须臾之间，光照表里，各各迷途，猖狂失性，人人自视，绝迹无端，独脱还家，自然觉悟，明识宝珠非可显诏。
　　是时天尊欢喜无量，而说偈曰：
　　我说大乘宗，分别显诸相，方便引众生，宝光无限量。智者了分明，愚人自生谤。我显真藏经，洗荡无明障。汝等善修行，一字中含养。诸法无定形，犹如镜中像。宝珠非内外，冥心内神朗。功德并熏天，大乘无偏党。十方诸圣道，受持真藏经。常行不懈怠，得成无上尊。我今说譬喻，示本假明权。众生不信道，习业恩爱因。各行方便慧，五荫裹求寻。
　　是时，元始天尊在灵解山宣扬半偈，告诸男女，善建福田，修行供养，不离身心而得解脱。得解脱者寂静道场，入法正印，证三世因，成无上果。复告善音童子：一切众生，心性解脱，身相解脱。心为言教，身为文字。寻文逐字，教迹斯忘；悟此文字，入解脱门，证无上道。
　　善音童子上白天尊：不审何故众生心为言教，身为文字？众生心是痴心，身是暗网，云何令众生学其痴心，而求暗网？若求暗网而得成道，众生痴心复不知学，应得成道，不知学者而不成道。若学痴心，亦不成道。何以故？以痴学痴，智性不发，云何成道？众生痴心，痴不知学，亦不成道。譬如木中有火，火不自生，必假人功，方得其火。众生痴心，必假导师而得悟解。唯愿法师哀念我等，而为我说。
　　天尊曰：善哉善哉，我为汝说。诸法清净，无生无灭，云何有众生得道？云何有众生失道？云何有众生痴网而学成道？云何有众生痴心不学而得成道？法无自性，毕竟无我，云何有众生差别而作此难？我说文字，性离则是，〔非性解脱，方便引诱，令识文字；性离则是〕□，法性解脱，方便引诱，令识正音。证法音者，无法可证，无法可修，无法可学，无法可行□，无法可受，究竟清净，混成非一。二乘众生闻此语者，惊忙震惧，立身无所。是时善音等众豁然意解，悟大乘宗，平等无二，归命忘形，稽首而去。
　　无上内秘真藏经卷之五竟
　　□据《真藏经要诀》补入。
　　□『行』，《真藏经要诀》作『得』。
　　无上内秘真藏经卷之六
　　显功德品
　　是时，善音童子及诸仙众在香林园诣天尊所，听习大乘，遂生迷惑：敢问一切众生普受光者，云何利益不同，受生各异？若俱受者，根机应等，不应有难悟易悟；若不等者，慧光不周，天尊偏说。又问，众生要须此经而得成道，若无此经，终无解脱。
　　天尊曰：善哉善哉，如汝问者，以空问空，空无所问。我所答者，以空答空，空无所答。一切众生异类差殊，诸根不等。不等故空，空无所等；无所等故，是名解脱。众生迷惑，而不知觉，悉有慧光，眼瞳不晓，本性清净，心识昏迷。要须此经开诀耳目，耳目明净，照诸法本，无差无别。当知一切众生同禀道源，悟解先后。譬如玄珠，遗在赤水，种种推求而不能得。当知众生本性空寂，非空非有，非内非外。有心求者，终不能得；无心不求，亦不能得。要须方便，巧积慧源，自然得果。若言我说法者，则谤正法，毁坏善根。当知所说非说，非说非非说，平等一相，一无所相。善男子，汝等内行静照，冀着空有。天地成形，道德成经，智者悟之，仁者行之，见其所不见，不见其所见；知其所不知，不知其所知；反人常见，反人常闻；一切有为无为，悉皆而反。如是行者，体入大乘，证成功德。
　　善音童子及诸大众闻如是说，心地惊疑，迷惧失所：敢问诸法究竟，非空非有，云何有法而反得入大乘？既无法者，云何证成功德？
　　天尊曰：我说一字，反覆无端。众生虚妄，忘有盲无，执妄生迷，妄成倒惑。我说反者，达妄无妄，妄有非有，妄无非无。如是观者，是名反本。得入大乘，证成功德。
　　又问：众生虚妄，虚妄即是无法，无法云何可反？若无法反，云何有大乘可入？云何有功德可证？
　　天尊曰：如是如是，诸法解脱。得解脱理，名入大乘，证成功德。
　　又问：诸法解脱，名入大乘，证成功德。一切众生不修不学，名为大乘，证成功德。禽虫杂兽，不修不学，名为大乘，证成功德。如是一切诸法，名为大乘，证成功德。云何有众生虚妄？云何有众生颠倒？云何有众生取舍？云何有众生去来？云何有众生差别？云何有仙圣化度？
