<!-- { "loadSidebar": true } -->
　　二十四天，二十四帝，碧落隐文，碧落隐名，碧落天中，空洞自然，空歌灵音，诸天隐韵。天中之音，天中之尊，天中之神，天中玉文，天中之灵。九变六合，变化上清，碧落之奥，深不可详。敷落至真，普度天人，云章霞书，曲折成音。金清土浊，木浮火轻，太一为水，浑然其音。五炁就位，五宫遂成，碧霞络空，神风鼓吟。流商抑征，含宫蕴羽，空歌合奏，万天起舞，今日大庆，受度碧天，历告三元，请断五酉，七世魔冤，削落死根，续命生元，出离太阴，乘驾青龙，存揖玉女，正坐明堂。下游九宫，伏藏天牢，隐沦八地，出没无方。碧落至真，玉音神王，聚烟摄炁，遏绝鬼门。东斗玉光，西斗皓华，北斗太妙，南斗辉耀，中斗黄云，覆我生方，五炁错霞，碧空成章。青帝执竿，白帝振錞，赤帝伐鼓，黑帝掷铃，黄帝奉埍。吹嘘扬音，合奏空歌，碧落仙京。中有太皇，服御飞青，左啸伯华，右啸君成。青天玉音，玉文自成。赤天玉音，神迹天经。白天玉音，戛石叩琼。黑天玉音，万羽蔚兴。黄天玉音，神谣太清。五天玉音，碧落俱登。空歌梵响，咏道无名。无极神王，骑虎乘鲸，吐火万里，飞雷镇兵。泛景碧空，下极杳冥，屠割馘裂，诛斩鬼营。诸天大魔，严卫火兵，六天作炁，百灵首名。清荡罗都，郁绝洞瞑，挥戈杨旛，流矢沸钲。号呼北山，鬼无逃形，五帝衔命，四公校籍。有功者录，有过者停，鬼主六目，电师身。流火腾毒，八道速并，敢有干试，拒遏上真。碧空神音，自然之书，玉帝之敕，上清之符，火铃风铎，万神前驱。普告无穷，六天咸听，三界五帝，列言碧虚。
　　元始玉精，光停碧储，泛乎杳冥，神道以敷。太空莽莽，万真开图，上浮下沉，东卷西舒。流彩九门，景贲三途，太上神公，威极有无。玉斧金霹，万天立呼，洞章四张，斑斑宝书。碧霞吐芒，龙翔凤翥，缕飘仙锦，云蟠宝觚。碧空道英，变化无无，天上天下，无空无冥，无光无声，无色无名，浩廓遐邈，混一非成。成与道形，形为玉京，碧峰峨峨，大有妙庭。中有元始，貌夺雌婴，披服青袍，掼带月明，头建神光，足乘五灵，碧霞凝空，神风八冲，谷神幽鸣，空歌有声。是为灵宝赤书，九天真文，保制劫运，我道永存。碧落弥罗，万象周张，妙炁回度，二十四天。轮转角氏，井鬼柳房，炁入上玄，随斗低昂。元炁所行，造化太阳，炁炼成文，文错为声。声因风激，霞精九灵，音谣荡魔，下制冥河。碧烟右旋，总炁上元，空碧冥合，炁入玄玄。玄中玉尊，抱日而明，徘徊龙泽，检御朱兵。敢干我者，戮以天丁，神旗翻翠，浪摇太清。紫云结华，绿英散庭，千离万合，炼炁成真。真中有神，碧真上嫔，霞章仙支，太一高真。帝宸玉辅，天老同卿，吹阴嘘阳，保命绛津。上游上清，出入丹房，三窍之内，下连黄庭。白云幽门，素霜层凌，碧雾罗迎，下镇人身。兰台有宫，紫玉重城，中有大神，号曰无英。身辉青光，口咽玉津，变化自然，与空无形。中理五斗，敕制百灵，九道还明，三元应仙。仙道贵真，无量度人，上入玄门，飞步九宸。罪福禁戒，宿命因缘，身登华宫，脱离幽冥。骨炼尸灭，飞魂生身，身得受生，上闻诸天。诸天之上，廓落仙门。中有神王，碧落空歌，道玄之章，辞参高真。
　　第一东方无极碧落空歌玉音神王之音
　　太无非神，道受其灵。化变无方，用之至神。道不显神，至化冥冥。神烟蔚青，逍遥玉京。
　　第二南方无极碧落空歌玉音神王之音
　　眇眇逮台，花文龙书。成此空歌，碧宫绛舆。周游九天，令音箫竽。咏此道王，至真无余。
　　第三西方无极碧落空歌玉音神王之音
　　奎张帷西，落落明玑。洞碧涵炁，炁与空齐。真炁无形，真道无名。藉此空无，玉真自成。
　　第四北方无极碧落空歌玉音神王之音
　　大牛玄犂，戌亥饮之。阴胞已除，天斗陆离。孕育万类，调养六仪。呱呱夜号，鬼庭散披。
　　第五东北无极碧落空歌玉音神王之音
　　玄凤在场，洞洁至阳。碧霞扇空，歌吟神风。声凄韵微，道有希夷。我界黄丘，万生得宜。
　　第六东南无极碧落空歌玉音神王之音
　　帝乘丹车，号令天门。碧书金函，部索冥魂。炼炁赤明，青芽发生。歌洞神音，大姥骖轩。
　　第七西南元极碧落空歌玉音神王之音
　　鸟母执幢，水王捧节。王鐀度人，九幽澡雪。龙仙转机，东井浴月。今日大庆，祖考分别。
　　第八西北无极碧落空歌玉音神王之音
　　天父黄发，锦衣万花。口吹阳光，足蹈神蟆。玉刀断魔，钟鼓斯镗。斩血玄黄，碧落道昌。
　　第九上方元极碧落空歌玉音神王之音
　　碧霞浩浩，弥罗玉清。印空成字，八会洞文。植至道根，化生群伦。巍峨天台，中有帝君。
　　第十下方无极碧落空歌玉音神王之音
　　垒垒刚泽，风海洞冥。玄老校籍，火烟铁城。黑虺张牙，毒兽啖形。天光时来，万苦息停。
　　此碧落之上，十方之中，玉音神王，自然歌音。诵之百徧，名度青宫。诵之千徧，神王保迎。万徧道备，飞升太空，过度三界，上清真公。有闻玉音，百灵卫形，敕制地祇，出入送迎，超出地户，三灾九厄，七祖升迁，永离冥关，魂升碧宫，太一之家。碧为四宫，御衮乘龙，匪若黑赤，斗逆步凶。碧空至真，知者大通，寿年无极，录记玄功。有秘上天音，诸天共所崇，泄慢堕地狱，祸及七祖翁。
　　道言：此洞章并是碧落神王十方玉音，自然至真神王隐秘之音，皆是大梵之言，非世上常辞。以明碧落空歌，为至真上道。大以参玄乘化，出入万机，正运玄度，开世成天。小以身致神仙，飞升上清。夫碧落之黑，於人为耳目，下通肝肾之精，出坎入离，昼夜用之。脑户神炉之中，当有玄丹，大如黍豆，出子耳中。子得而服，换骨易形，上为帝宾。其道若成，神游碧土，洞见碧城宝楼玉阙，龙虎峥嵘，师子白鹤，蛟虬至循，碧落世界，万里逡巡，故非世学，难可寻详。上天所宝，秘於玄都紫微上宫，依玄科四万劫一传。若有至人 赍碧玉之环，青锦之纹质心，依格盟告上清，然后而付焉。
　　道言；夫高厚之运，亦有差次。三光九元，亦有隐伏。至圣神人，亦有隐显。末学之夫，亦有人患。凡有此灾，同炁皆当齐心修斋，六时行香，十徧转经，空歌神音，福庆自生，玄真立降，消诸不祥。无量之文，普度无穷。
　　道言：夫末学道浅，或仙品未充，运应灭度。身经太阴，临过之时，同学至人为其行香，诵经十过，使碧落空歌之音，招其魂神，碧落之炁，下连骨相，六腑生明，真炁自生，以度尸形如法，魂神径上青宫，随其学功，计日而得更生。转轮不惑，便得神仙。
　　道言：寅申失轨，亦当修斋，行香诵经，仪璘勃暗，亦当修斋，行香诵经。水火激射，民炁不调，亦当修斋，行香诵经。国界侵虞，兵盗不息，亦当修斋，行香诵经。异气为灾，民病疫疠，亦当修斋，行香诵经。师友命过，亦当修斋，行香诵经。夫斋戒诵经，功德甚重，上正天运，中安帝王，下除毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋，烧香，诵经十过，皆诸天记名，万神侍卫，右别至人，克得为碧落帝君青宫之臣。诸天记人功过，毫分无失。天中神王，亦保举尔身，得道者乃当洞明至言也。
　　诸天中大梵碧落空歌隐语无量音　道君撰
　　元始灵书碧霞玉文灵篇
　　东方六天
　　衔镜郁峨，霞露四空。容景杳期，斗胃斯容。明薄九阳，周游至宗。会辨酉正，入走八通。丘坎鼎除，金录月春。抱明玉野，灵章夷冲。
　　南方六天
　　井生尾箕，柳张合岐。正铃东嘉，云龙琼饴。再命黄络，遘隅壁支。炁运普口，林溪玉眸。道几正图，五阳交宫。萝媛紫景，玄孚散公。
　　西方六天
　　萧池禺微，珠明夜霏。鬼柳冥疆，走籍火池。洞马调合，玉妃散夷。昂张并驱，女室相宜。阳霐曲净，金铉虎姬。错帝彦辰，芺天太仪。
　　北方六天
　　昆太傍由，路正狱琳。琳悔骏施，火公电侯。正笑正池，净明仙谋。钩合灵便，殿军伯修。无无太深，洞临逆楼。龙机河铭，紫微九丘。
　　道言：此碧落空歌大梵隐语，无量之音。旧文字皆碧霞宛转，曲折成文，垂芒八会。天真皇人云迹句留，笔而录之，以为正音。有知其音，能斋而诵之者，诸天皆遣玉音神王，碧空至真自然大神，下观其身，书其功勤，上奏诸天，万神朝礼，地祇侍门，大勋魔王，保举克得，游行碧落，身御青门。此音无所不禳，无所不辟，无所不度，无所不成，碧落神风，自然之音也。故诵之致飞天碧空大神下观，上帝遥唱，万神朝礼，三界侍轩，群祆束首，鬼精自亡，神风振响，碧落洞清，十方交映，海岳渊澄，空洞凝光，照映合明，群仙稽首，飞腾玉京，天地旷极，神音泠泠，冥慧无极，大量玄玄也。
　　灵宝无量度人上品妙经卷之二十竟
　　卷之二十一
　　生化胎根断除邪秽品
　　道言：昔於始青天中，紫霄空歌太极玄土，受元始度人生化胎根断除邪秽无量上品。元始天尊当说是经，周回十过，以召十方，始当诣座。天真 大神，上圣高尊，妙行真人，无鞅数众，乘空而来。绛烟捧涂，华晶耀辇，丹碧浮驾，洞光羽轮，五明锦色，盖映霞芳，九气合彩，洞焕太空。七日七夜，诸天楼阙遥开，玉毫隐显，星珠络纬，日景自停，神阴舒辉，金波泛滉，璇玑玉衡，还斡灵和，注浃空海，神风回混，翠峰蟠偃，天无浮翳，四气明清，一国地土山川林木，缅平一等，无复高下，土皆作碧玉，无有异色。众真侍座，元始天尊玄坐空浮七宸九华明离宝座之上。说经一遍，诸天大圣同时称善， 是时，一国男女，妙气凝胎，生根超秀。说经二遍，邪秽断除，结节通解。说经三遍，神栖空洞，梵气冥涵。说经四遍，骨有玉华，颜扬金色。说经五遍，七世散仇，福堂庆会。说经六遍，紫烟灌身，百神恺乐。说经七遍，雄雌混化，三一升游。说经八遍，神光内映，彻见百关。说经九遍，心悟洞灵，证真帝台。说经十遍，策名玉清，侍宸金阙， 是时，一国是男是女，莫不倾心，皆受护度，咸得长生。
　　道言：是时，
