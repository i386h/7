<!-- { "loadSidebar": true } -->
　　十徧周竟，十方三元太一真君，无鞅之众，一时同至，一国男女，倾心归仰。来者皆从上元九宫太一真君，中元九宫太一真君，下元九宫太一真君。三元每宫太一，各变三宫，於其三宫。又变九宫，九宫之内，每宫九宫，九九各变八十一宫，太一居中。十方太一，垂光度人，是诸天人 咸诣元始，瞻听大法，众不可计。侍从三元太一真君，云填海赴，满余一国，圣地震动，观阙倾摇，晃耀无极，不可禁止。於是元始不起於座，上攀玉纲，手把大魁，忽从空落，天人远瞩，华盖灿然，万宝萦结，惟见斗口元魁坠空，六炳昭列碧影之间，圆映金色，熠熠吐霞，如大火聚。其中有太上真君，金床玉帐，紫绣锦裙，项负九色，手持星珠，莹焕琼都。天尊顾视天人，宣告无鞅。乃曰：三元九宫太一真君，各乘宫室，神变福祥。在人身中，号中黄太一，宴处玄丹。今作神变，降道元魁，遐想玉城，未逾方寸，我以神力无量度人，太一变身，同我说法。於是元始登引天真太神，上圣高尊，妙行真人，十方无极，三元太一真君，至真大神，无鞅数众，俱入元魁之中。天人仰看，惟见勃勃从魁星中入。既入星宫，不知所在，国人廓散，地还平正，无复欹震。元始即於星宫之内，说经都竟，众真监度，以授於我，当此之时，喜庆难言。法事粗悉，诸天复位，焂欻之间，寂无遗响。 是时，天人遇值经法，普得济度，太一神变，随运降福，全其本年，不有害伤，倾土归仰，成悟道心。无难无兵，无饥无病，无暴无夭，无变无刑，无畏无惊，言符休应，口饶善声。齐同慈爱，异骨成亲。国安民丰，欣乐太平，经始出教，一国以道，预有至心，宗奉礼敬，皆得度世。
　　道言：元始天尊说经中所言，并是三元太一内名，隐韵之音，亦是九宫内讳，百灵之隐名也，非世上之常辞。上圣已成真人，通玄究微，能悉其章，诵之十过，太一下观，三元鼓节，天轮错翠，地局界金，日月合璧，星宿连珠，河汉扬清，山岳严峙，灵风荡虚，万穴吹籁，移纲转机，化职自行，群魔束形，鬼精灭爽，回尸起死，白骨成人，太一之福，灭而更生。至学之士，诵之十过，则五帝仗钺，三元命旛，太一乘车，周临八埏，福从气行，万道克先，断除不祥，灾馑播迁，魔鬼扫迹，幽爽升仙，君德所加，庆熙亿年，神威无方，位居纲前，疾病垂死，遇而能全。所以尔者，学士候气待时，太一命真，以制十方，威摄万天，伏御地祇，束缚魔灵，辟灾却死，脱难就生，太一神文，变化回灵。轻诵此章，身则被殃。供养尊礼，门户兴隆，世世昌炽，与善因缘，万灾不干，太一守门。斯经尊妙，独步玉京。度人无量，为万道之宗，巍巍大范，德难可胜。
　　道言：凡诵是经十过，当知太一神变之道。夫三元二十七宫，天元、人元、地元三部，各有太一真君主之。随九气九星九宫之色，各以定世之祸福。济时卫世，护国保君，使帝寿永隆，天象共泰，乃太一之玄功。
　　天之九宫，北帝居，东北游枢，东育生，东南望黎，南朱陵，西南女房，西皓清，西北虚征，中黄灵。其太一曰：古苍、竹孚、冥由、紫仪、九首、白旗、定嘉、速吉、兵囚。
　　人之九宫，北道玄，东北吐魂，东婴儿，东南鬼都，南火山，西南虎身，西熊女，西北乾父，中福堂。其太一曰长生、帝康、伯轮、臣斧、玄图、九杀、丹精、七甲、人母。
　　地之九宫，北玄室，东北苍提，东玄青，东南宜明，南赤兵，西南将印，西伏杀，西北道京，中普登。其太一曰：玄虎、绿齿、披发、九身、青蛇、白蒙、血噬、猖奴，孟錞。三元之隐名，与世所称异，其道甚秘。中宫五福之庭，土神之精，上为天皇，中为太一，下为玄一。在学道者，身为帝所，而思之为玄一。得其道者，以一为万，以万为一，通变化，知生根，寿而不死，长生仙也。
　　五土之气，为帝主福，故四十五年而迁其室。居北者，九年而迁居；西南者，十八年而迁居；东者，二十七年而迁居；东南者，三十六年而迁居；西者，六十三年而迁居；东北者，七十二年而迁居；南者，八十一年而迁。迁不背逆，下无临制，上无刑克，则灾害不生，日享太平。或履非其位，遇非其时，上下不相得，则随宫为，其灾眚亦，系道德之所致也。能诵是经，则太一回旗，使者执节，召福致气，不战而胜。兵道大利，吉归帝尊，与天齐年。太一神变，难可详知。太一者，三元之贵神，以福人君者也。其变无常，知之寿无纪极，道德来备。太一之气，朝变为庆云，中变为重轮，暮变为流金，星光夜流，又余者是也。见之焚香诵经，以迎其福，坐致天禄，得为神仙，游宴飞升，自然得道。云如弁士者，五福在北也；云如飞龙者，太一在东也；云如舟鱼者，太一在南也；云如旗常者，太一在西也；云如教盖者，太一在中也；云如游女者，太一在东北也；云如火炬者，太一在东南也；云如丘陇者，太一在西南也；云如戈矛介士者，太一在西也；云如辂车者，太一在西北也。上学之士，不以道俗，望云烧香，诵经十过，太一降九宫骑吏，护国安人，福庆普赖，皆即受度，长生神仙。太一真君护国帝王，保安人民。有知太一，总临万天，近居一身，则亿曾万祖，幽魂苦爽，皆悉受度，上升朱宫。格皆九年，受化更生，得为贵人。身自受诵，心识意解，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，太一神变，天人受度，无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女、各二十四人，营卫神文，保护受经者身。
　　道言：正月长斋，诵咏是经，迎上元太一真君，从官将吏，九宫大神，为上世亡魂，断地逮役，兵刑殒命，度上南宫。七月长斋，诵咏是经，迎中元太一真君，从官将吏，九宫大神，消兵却敌，佐辅帝王，福及人民，身得神仙，诸天书名，黄箓白简，削死上生。十月长斋，诵咏是经，迎下元太一真君，从官将吏，九官大神，为国王帝主，禳解五兵，宁镇八方，盗贼丧形，奸充不生，君臣父子，安镇国祚，保天长存，世世不绝，常为人君，安镇其方，人乐太平。八节之日，诵咏是经，奉迎五福太一真君，入居中宫，得为九宫真人。本命之日，诵咏是经，迎三元太一真君，入居命局，降福兆身，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过。闭目，静思身坐青黄白三色云气之中，内外蓊冥，俨见十方太一，各乘本宫，布气天内，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄无，太上道君，召出臣身中三五功曹、左右官使者、侍香玉童、传言玉
　　女、五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄，灵宝本章。太一神变，五福度人。三元隐韵，离合自然。混黄窈茫，无门无傍。朗朗太空，道气无方。八十一劫，辽廓无光。混沌胞胎，不从阴阳。忽生至神，强名太一。乘驾黄龙，手把天纲。状玉婴儿，丹锦绿裳。回旋左右，真正八乡。万灵伏从，莫有敢当。太一大神，是为天根。时游玉清，上圣之身。泥丸九宫，下生万天。及以人民，各有知识。分别种伦，分形万物。居人脑宫，是为明觉一真大神，上居太微，中安福庭，下此九宫，为帝之宾。太一生诞，元始同真，上无复祖，惟道为身。一既植立，天地乃凝，无一不光，无一不明，无一不立，无一不成，无一不度，无一不生，是为大梵天中之天。太一真形，游步玉京。上极无上，大罗玉清。眇眇劫仞，若亡若存。乘道之清，三元布宫。以九为程，太一御之。垂福弭兵，与道同迁。元始俱生，动静消息，进退晦明。前有金阙，后有玉房。东争西雾，太一经行。支演梵炁，周回十方。中有三元九图之神，中有玉局行算之君，中有易度迁室之神，中有扬旗、望岁、赤帻、直符丈人，中有太一、前驱、后部、八杀、五福、六气、九虚尊神，回骸起死，无量度人。今日校录，诸天临轩。
　　东方无极三元九宫太一真皇，长生大圣无量度人。
　　南方无极三元九宫太一真皇，长生大圣无量度人。
　　西方无极三元九宫太一真皇，长生大圣无量度人。
　　北方无极三元九宫太一真皇，长生大圣无量度人。
　　东北无极三元九宫太一真皇，长生大圣无量度人。
　　东南无极三元九宫太一真皇，长生大圣无量度人。
　　西南无极三元九宫太一真皇，长生大圣无量度人。
　　西北无极三元九宫太一真皇，长生大圣无量度人。
　　上方无极三元九宫太一真皇，长生大圣无量度人。
　　下方无极三元九宫太一真皇，长生大圣无量度人。
