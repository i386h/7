<!-- { "loadSidebar": true } -->
　　道言：元始天尊说经中所言，并是诸天上帝内名，隐韵之音，亦是上真内讳，列圣之隐名也。诵咏之者，紫光内映，丹灵辅魂，玉丹餔饲，太一降真，非世之常辞。上圣已成真人，通玄究微，能悉其章。诵之十过，诸天遥唱，万帝设礼，合景升玄，丹灵捧云，内化日月，侠侍星辰，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真，以制十方，威未制天政，德可伏御地祇，束缚魔精，但感丹光度形而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，心丹自灵，紫光保身，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙。太一玉丹，赐兆长生，飞升金阙，游宴玉京也。上学之士，修诵是经，知觉性明，元命归神，玉丹潜符，紫光腾凌，皆即受度，飞升南宫。世人受诵，则丹津自生，流注胎神，延寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役冥官。侍经五帝。玉童玉女，各三十二人，营卫神文，保护受经者身。
　　道言：正月长斋，诵咏是经，紫光丹灵，阳德度冥，玉丹九回，七世成真，为上世亡魂，断地逮役，度上南宫。七月长斋，诵咏是经，紫光丹灵，真道归体，能屈能伸，身得神仙，诸天书名，黄箓白简，削死上生。十月长斋，诵咏是经，紫光丹灵，太一授书，玉丹护真，为国王帝主，君臣父子，安镇国祚，保天长存，世世不绝，常为人君，安镇其方，民见太平。八节之日，诵咏是经，紫光丹灵，炉开八门，鼎有九宫，太一为尊，得为九宫真人。本命之日，诵咏是经，紫光丹灵，悟兆元命，得为真人，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐紫赤黄三色云气之中，内外蓊冥，有青龙、白虎、朱雀、玄武、狮子、白鹤，罗列左右，顶上紫光，内有太一玉丹，赤光如日，大如弹九，捧在神云之内，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁主十二过，东向诵经。
　　元始无量度人上品妙经
　　元始洞玄灵宝本章，紫光丹灵上品妙首，九转度人。太一隐韵，玉丹自然，混洞赤昌，华元上真。生育天地，造化群灵，太有玄宫，耀光弥纶。开导九渊，交络天根，太一蔚微，万物生神。荧荧丹景，圆照通明，外连四虚，包含玉婴。元始大劫，五纬流形，是为灵瑞，紫极高清。郁岳萧山，太上玄京，上通圆曜，瑶阙飞精。神运广筵，昌玉纯英，方临帝仞，元化开生。太微明堂，青霞碧城，安镇十方，贯气八冥。下连列宿，降妙群星，巍巍上帝，安坐玉垣。中有紫阳大范之真，中有光飞玄极之君，中有丹华符应元君，中有灵通上妙真人，中有开天化气司生司育九微八道皇老尊神。丹灵上范，宸极度人，载天持地，列圣开生。共宣洪化，度劫回津，今日降炼，万神临轩。东方无极紫光丹灵神王， 长生大圣无量度人。
　　南方无极紫光丹灵神王，长生大圣无量度人。
　　西方无极紫光丹灵神王，长生大圣无量度人。
　　北方无极紫光丹灵神王，长生大圣无量度人。
　　东北无极紫光丹灵神王，长生大圣无量度人。
　　东南无极紫光丹灵神王，长生大圣无量度人。
　　西南无极紫光丹灵神王，长生大圣无量度人。
　　西北无极紫光丹灵神王，长生大圣无量度人。
　　上方无极紫光丹灵神王，长生大圣无量度人。
　　下方无极紫光丹灵神王，长生大圣无量度人。
　　十方至真紫光丹灵神王，长生度世无量大神，并乘紫光飞云，丹霞宝舆，绿璟神辇，方盖圆轮，骖驾白虎绿凤丹鸾，建八元神节，明飙羽旛，前列三天大仗，后从朱阳万兵，郁单玉真，游空步虚，三师启涂，九仙捧辕，亿乘万骑，浮空而来，倾光回驾，锡丹度生。统仙丞相，太极元宫，九垣玉辅，皇老大神，执简持章，齐会帝宸。俯阅教科，下颁幽扃，变化梵气，周流五行。随所飞奏，开导诸天。普告神洲，仙境灵乡，洞天福地，海岳河源，三元曹局，九渊化城，关纽纲维，阆风昆仑，瑶阙三真，玄华帝台。劫仞弥罗，大经玉轮，元皇诏命，时刻飞升。开度先祖，受对苦魂，逍遥解脱，随光上宾。玉眸炼质，素晖荡形，上登流火，仙变生身。合景太霄，与运长存，因缘轮转，劫劫无倾。永断衰凶胜伏克害之厄，超凌玉虚，受化洞阴，过度生关，飞神绛垣之天。天帝洞丹，无色之境梵行。
　　东方八天
　　旌房简宫天，帝伯弓思臧。
　　庆德昭符天，帝正车燕良。
　　用灵希秘天，帝契岸孔冲。
　　求玄絮闻天，帝持时明。
　　利阳开华天，帝招仙图休。
　　胜穆问宗天，帝冒洪蕴都。
　　降华极光天，帝规童倚贤。
　　宠猷清仪天，帝梁部央畸。
　　南方八天
　　绍经师济天，帝静敷乐襄。
　　火洞荐隆天，帝勑陀除魔。
　　耀神司丙天，帝华魂录灵。
　　特静沦化天，帝确启纹嵩。
　　廉圣广明天，帝谒通俟会。
　　极阳远灵天，帝将维卑光。
　　纯修至感天，帝兆用无兼。
　　杳冥普居天，帝党南式回。
　　西方八天
　　光辽慈息天，帝蒙击还球。
　　神耀总灵天，帝颛多邻洙。
　　碧萼璇珍天，帝铎妙田并。
　　定籍朱宫天，帝胡堂秘公。
　　虎章考录天，帝阿韩吕全。
　　太无真首天，帝储能舍祇。
　　录皇寂根天，帝瀹仲息完。
　　平虞夙野天，帝资缘景班。
　　北方八天
　　玄晨昌化天，帝独勤王。
　　真极康庸天，帝离文逸恭。
　　备神息尤天，帝释乾次开。
　　道觉游灵天，帝奠玄池仑。
　　瑶虚汉霞管真天，帝达匪报祥。
　　霄墟历皇紫光天，帝略渊词皋。
　　文钦哲员天，帝格徐玄。
　　昌都万华秀宗天，帝冒嘉龙周。
　　三十二天，三十二帝，诸天隐讳，诸天隐名。天中空洞，自然灵章，太一隐韵，丹灵之音，丹灵之尊，紫光之神，紫光玉垣，正宪丹灵。六运十飞，变化九清，无量隐妙，神不可量。敷落三华，普度天人，太一玉丹，化育生民。民有元命，皇丹之灵，弈弈紫光，入体生真。以劫为昼，生灭无轮，授书玉台，招真命神。今日欣庆受度，历试万天，请灭种恶，断绝胎根，飞运五行，上列太冥。御省注籍，纪功仙官，真王监察，过度天门。东斗保生，西斗降神，南斗注籍，北斗化精，中斗混合，紫光丹灵。青帝顺行，白帝司金，赤帝炎耀，黑帝主成，黄帝立极，正气交并，化生宝丹，九道郁凝。青霞神王，觉除虚开。赤霞神王，孟都昌期。白霞神王，玉光凌深。黑霞神王，紫扉密回。黄霞神王，金郯灵晞。五方神王，万气之宗。佐天丹灵，飞行九宫。持幢仗节，游化高空，紫光赫弈，列圣齐功。上天济生，开度北酆，神王受命，扫荡不祥。青龙左持，白虎右张，朱雀前驱，玄武后防。四象缠结，丹符洞章，掷火流铃，挥击十方。敢有妖魅，干我黄房，玄钺斩灭，天吏定刑。屠割鬼爽，风火飞腾，千千诚首，万万诛形。魔无考试，鬼无祆精，三元九司，严校云营。不容怠纵，飞章奏呈，普告三界，诸地八冥，九宫玄师，言功太清。
　　灵符大箓，太上真文，三光妙气，浩劫生成。昆仑玄岳。巨液之明，开张玄化，火耀金升。赤白既显，元神郁凝，天廓澄高，覆周九冥。太一王境，为丹之灵，上连下接，非色非渊。风转至阴，虚动神源，源神合道，植立亿天。天上天下，泛景浮沉，元光浩荡，玉极无形。溟涬太一，玄丹赤明，皇运金华，景晶弥纶。宣布洪京，元始瑶篇，赤书宝符，合气成仙。安制九方，使命长延，梵气腾飞，包络交缠。紫光散分，为纬为经，元风流演，三十六门。轮转太虚，周结生根，旋纽历纲，回度飞轮。六十九气，总御三元，二景冥符，气降玄泉。玄泉太真，帝道洪轩，八威万华，安镇绵绵。七关四维，与天齐并，绛霄郁单，辉映无倾。皇一三帝，大洞徊风，伯史育婴，千景玄童，千交万和，自然成真。真中有神，万境居尊，紫光真人，丹天上灵。长生大帝，青华玉君，太一务猷。司命无英。白元赤子，制魄拘魂，桃康合延，布气营精。执册运关，保度天民，上游清微，内居琳琅。太极宝洞，大经明堂，下镇人身，六府五宫。中理百神，混合飞空。十咏洞章，与气俱仙，道贵真丹，紫光度人。神炉八门，运天三轮，陈罗禁戒，宿化因缘。咸获开济，无量生身，身得受生，举形上升，升入玉垣。俾各应丹灵，大勋群魔，吟咏谣音，九华隐篇，辞参高真。
　　第一紫光丹灵飞空之音
　　天谷灵泉，真光绛烟。飞霞挹芒，云周九渊。回边昆仑，万景合仙。升腾紫虚，灌炼交缠。妙有空无，降气玄丹。玄丹化生，无极真关。九道神辉，下烛酆山。真功昭着，开度七玄。采辉登晨，飞升玉軿。金华变体，游行八骞。永超神府，大福绵绵。
　　第二紫光丹灵仙王之章
　　天垣玉霞，九和育婴。丹章上道，宸极珠英。太华大宝，化为玉京。玄元祖范，紫光焕明。人有元象，中藏至精。变化冲妙，升入皇宁。元始真气，肇立生根。青琅丹碧，徊水玉晶。濯罗结璘，绛天奔星。周旋三景，流飞火铃。荡荡帝气，巍巍劫城。双元合应，大朴构形。普天安镇，亿劫无倾。
　　第三紫光丹灵真王歌曰
