<!-- { "loadSidebar": true } -->
　　十方至真炼气变仙长生度世无量大神。并乘梵炁，变成紫云碧琳之辇，琼凤之舆，黄盖素轮，骖驾九龙三炁之軿，景云之帜，流火之铃，鸣金考革，撼响帝钟，前鸣玉童齐唱，后吹玉女笳鸣，狮子辟邪，啸歌噰噰，八极开图，五帝奏烟，亿乘万骑，浮炁而来，含空降光，监真度生。诸天丞相，太素上宫，主道摄炁，变仙大神，执箓把籍，齐到帝前，随所应度。严校诸天。普告三界，无极神乡，泉曲之府，北都罗酆，三官九府，十二河源。上解祖考，亿劫种亲，阴尸滞魄，万炁魔魂，身谢三官，魂炁久凝，宿业如风，飘流恶根。炁无生死，但有杳冥，识念凭炁，游停何依，善化福堂，恶化炎池。性因识迷，随炁所之。一如在世，惊喜笑啼。魔炁为吏，聿来讯之。魂炁飘扬，忆念含悲。元始道恩，摄炁炼持。积冤成和，积故成新。死炁荡化，落灭罪根。不得拘留，逼合鬼群，元始符命，时刻升迁。返炁太无，混道元胚。天魔六合，火狱冰池。业尽炁炼，玉光洞微。寂然空廓，独存希夷。死魂受炼，仙化天奇。道为我身，炁为我神。念世迷妄，徒取悲辛。炼炁变仙，无量度人。生身受度，劫劫长存。随劫轮转，与天齐年。永度粗染漏念，轻欲业道天牢，魂魄不经，超凌三界，逍遥上清。上清之天，天炁至真，无色之境梵行。
　　东方十六天
　　此炁大梵初无，起止皆是道性元神所现天境。本无体象，道化为真。此名炁观，亦非炼变而现。天真自然，太空之玄妙也。不历星度次舍，在无色之境，出阴阳之分，皆上圣之居。
　　宛空明梵天，帝空冲婴。
　　紫元伯无天，帝明子归。
　　燕景郁需天，帝虚父自康。
　　冲正洞极天，帝耀朱骈罗。
　　明辨元黄天，帝大无留延。
　　理重渊虚天，帝道时建华。
　　觉真权众天，帝弗泰用师。
　　清微黄羽天，帝鬼度监。
　　救明望世天，帝常游江因。
　　越甫问时天，帝苏来鸠生。
　　炁灵昭浦天，帝庆皇上宗。
　　玄虚光范天，帝招集女魂。
　　上极四种天，帝羌陈焰。
　　易化正镇天，帝杜常生。
　　孤罡八范天，帝孔坚明娄。
　　九延玉定天，帝智定严。
　　南方十六天
　　丹摩逸化天，帝崇真斯台。
　　斗鉴虚舆天，帝沙劫子安。
　　帝光无济天，帝望期明。
　　朱陵耀光天，帝洞云无真。
　　紫景断白天，帝宛酰罗。
　　降仙台元天，帝呼牛演池。
　　爽至谢深天，帝鹿堂子家。
　　郁江斯蝉天，帝日曜春。
　　估侯利真天，帝曾和太空。
　　谷玄道用天，帝吐明芝生。
　　李步明微天，帝图何部多。
　　神庐昌应天，帝随宫秘主。
　　度正克宗天，帝舜角明基。
　　大火赤衣天，帝翰觉贤。
　　青帝洞遥天，帝江平延孙。
　　亥城百化天，帝奚流夜陁。
　　西方十六天
　　金离光启天，帝敷妙丙昌。
　　极皇玄运天，帝裕主洪肇。
　　周延静平天，帝光明王。
　　宝宋荣滋天，帝明梵子珰。
　　庆真美元天，帝庐姜上明。
　　祭无神肆天，帝允知贤成。
　　高降质华天，帝柏监文英。
　　道期延纪天，帝屈堕弥。
　　童利帝锄天，帝西隅周微。
　　鼎神化微天，帝龙恒师。
　　太安顺极天，帝震恭孝文。
　　穷熙耀仙天，帝录罗千。
　　紫都月广天，帝世诸丛名。
　　崔康节时天，帝款鱼夏琼。
　　境碧落泯天，帝绛飞酬京。
　　普海洞几天，帝酉子都。
　　北方十六天
　　鱼泗统真天，帝禽来护。
　　虎伽霹方天，帝咸茱半武。
　　仇渊落余天，帝台真回元。
　　金皛正济天，帝总灵司几。
　　皇利孔修天，帝焰牢夫。
　　尧枢精灵天，帝构华伯皇。
　　神吟萧都天，帝定思狂。
　　庆着岳符天，帝燕仙寿躬。
　　琛明除苦天，帝琴颐歌。
　　酆信考孚天，帝希清然宁。
　　政入豹部天，帝脱乔孟婴。
　　耿垒沥泉天，帝渎庭九公。
　　鬼储史乐天，帝路熙载灵。
　　灵馥海轮天，帝神文屈兵。
　　上极霄埴天，帝召天提平。
　　碧常洞元天，帝珞池宋程。
　　六十四天，六十四帝。诸天隐讳，诸天隐名，天中空洞，炼炁灵章。诸天隐韵，气中之音，气中之尊，气中之神，气中大魔，气中之灵。九变十炼，合化上清。道性为炁，炁与空沦。子未能炼，诵此洞文。子若知炼，炼为至精。气本无炼，炼为假名。以子不精，欲染爱憎。业为秽垢，情为玷痕。害子道炁，去子华荣。静以炼炁，正以守成。炼久炁定，油然太清。炁经炼持，坦夷四平。内视八景，六虚流明。炼去人道，邈同道真。无量之奥，深不可详。敷落神真，普度天人。今日欣庆受度，历关诸天，诸炼炁恶，斩戮邪根，飞度三宫，变仙太玄，气中真王，监举保炼，出入无门。东斗炁青，西斗炁素，北斗炁冥，南斗炁赤，中斗黄庭，炁炼五斗。寓变色形，色形至真。非幻灭称，惟道所适，变仙齐灵。青炁护魂，白炁侍魄，赤炁养和，黑炁通血，黄炁中胎，万道无越。青炁仙王，净光幽洁。赤炁仙王，冲渊帝极，白炁仙王，浩庭凝密。黑炁仙王，北玄景蔚。黄炁仙王，子丹诩陆。五炁仙王，万神之宗。泛驾游空，总领天真。道炁为龙，麟车虎旗，霹雳靊霳，帜纛伟赫。兴大天功，上天度人。变摄飞空，摧魔束祆。严摄北酆，变仙受命。下扫不祥，六天故气。腥血八冲，郁勃无光，盘结横攻，惨惨秽气，神鬼伏踪，隐形其间，与世为凶。帝命九老，勅摄罗酆，电火前驱，鞭虎呵龙，遍天叆叇，掷火九重。害炁千里，炼为碧空。大帝啸咤，玉真骋容。宝轮轧霄，紫景溶溶。敢有干试，拒遏上真。镬天斩头，金斧戮形。天运地旋，风号火喷。震撼神丘，紫微摄京。万万千千，检鬼姓名。三官鼓笔，五岳竦庭。不得容隐，金马驿呈。普告无穷，万神咸听。三界五帝，列言上清。
　　洞无玉明，龙变神刚。眇眇亿劫，混沌之中。上气无色，下亦无渊。中乃洞虚，炼炁成天。天上天下，无幽无冥，无形无影，无极无穷。溟涬大梵，辽廓无光。气炼赤明，运度自然。元始安镇，九空变仙。气炼成有，云霞雾烟。气炼成无，神境变仙。气凝大梵，灵书洞篇。火炼水莹，十华丽鲜。八角垂芒，金字碧天。玉文焕空，虎卧龙潜。凤炁鹤迹，星钩纲连。三元正体，万天盟传。保制劫运，使天长存。梵炁弥罗，万范开张。元气流演，六十四天。轮转无色，周回十方。旋空历常，回赤流玄。八十一分，总炁上元。九光混合，气入玄玄。玄中太皇，上帝高真。泛气妙庭，昤咏玉梁。柱火冶炼，流响云营。妙空涵炁，神风合烟。紫素琼荑，黄白变仙。少青朱精，和合成真。自然炼变，神真自成。真中有神，长生大君。扶拥青华，顾接帝嫔。恺宴九华，三天玉宾。太一泥丸，司命住心。桃康合延，布炁生神。黄老炼变，保命生根。上游上清，出入华房。八冥之内，细微之中。下镇人身，泥丸绛宫。中合太虚，空为道母。炁偕空居，变化无常。混合百神，九变回灵，万炁变仙。仙道贵生，无量度人。神盖脑宫，上开天门。飞天命魂，罪福禁戒。宿命因缘，普受开度。死炁生神，神变为仙，上闻诸天。诸天之上，各有生门。中有空洞炼气之章，仙圣灵篇，辞参高真。
　　第一天真帝皇炼炁洞碧真王之音
　　天光眇微，灵气无期。飞腾洞空，左右流之。碧涛漪漪，炼此琼蕤。策虚维何，跨斗蹑箕。
　　第二太真帝皇炼炁洞青真王之音
　　神马无行，我气非征。道为气天，王宫连连。灵娥带月，龙车朝发。掇云飞香，平海蒙雪。
　　第三玄真帝皇炼炁洞钳真王之音
　　上帝九门，日光其墩。气咽晨霞，炼之长存。青红绀光，注我黄房。洞芝可羹，餔婴庆良。
　　第四妙真帝皇炼炁洞苍真王之音
　　天玉其苍，拊球琅琅。炁炼入空，典形相忘。变神变仙，外玄内黄。道受邃妙，非世所藏。
　　第五极真帝皇炼炁洞黄真王之章
　　凤车虎璋，东揖扶桑。紫书龙蟠，仙伯垂珰。阳气如吹，仰御朱光。谒帝变仙，炼炁中黄。
　　第六素真帝皇炼炁洞紫真王之章
　　赤黑未分，求卵於鸡。咽彼金色，气合希夷。炼骨为空，气与形通。我道妙微，陋仙何知。
　　第七虚真帝皇炼炁洞赤真王之章
　　白虎衔璧，转此赤日。气炼彭亨，知三得一。仙人玉颜，变此九七。混洞无光，端坐琼室。
　　第八帝真帝皇炼炁洞绿真王之歌
　　青黄变绿，不疾而速。我神为车，披云轣辘。玉女华殊，我乘东驱。一笑堕珥。渊有双鱼。
　　第九玉真帝皇炼炁洞白真王之章
　　绛台千级，飞仙何入。气炼如绳，龙腰玉缾。云液返童，气成八风。朝宴昆仑，名登锦丘。
　　第十金真帝皇炼炁洞玄真王之歌
　　我持橐钥，炼气消息。星垂金弧，纲流五尺。披云俯光，吸玄咀液。道
　　成变仙，帝家渊碧。
　　此三景之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，魔王束形，勅制九天，侍卫送迎，拔出地户，故气黑赤，百结大关，三刑四杀，五道六害，祖炁升迁，永离鬼官，魂度朱陵，炁炼更生。是谓无量，普度无穷。有秘上天文，诸天共所崇。泄慢堕地狱，故气没祖翁。
　　道言：此洞章并是诸天上帝，及炼气变仙真王隐秘之音。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝倾心，依旧格告盟上清。然后而付焉。
　　道言：天地炼炁，亦有终穷。三光炼气，亦有虚盈。至圣神人，亦有气数。末学之气，亦有绝伤。凡有此灾。同契皆当齐心修斋，六时行香，十遍转经，福炁立降，害炁流祥。无量之文，普度无穷。
　　道言：夫末学道浅，或炼炁未功，运应灭度，气停太阴。临过之时，同学至人为其行香，诵经十过，以炼尸炁如法，魂神径上南宫，随其学功，计日而得更生。转轮不灭，变神为仙。
　　道言：天地气终，亦当修斋，行香诵经。星炁错度，日月失明，亦当修斋，行香诵经。四气失度，阴阳不调，亦当修斋，行香诵经。国土有灾，兵气四兴，亦当修齐，行香诵经。疫气流行，兆民死伤，亦当修斋，行香诵经。师友气绝，亦当修斋，行香诵经。夫斋戒诵经，功德甚重。上消天灾，保镇帝王。下禳害炁，以度兆民。生死受炼，其福难胜。故曰无量，普度天人。
