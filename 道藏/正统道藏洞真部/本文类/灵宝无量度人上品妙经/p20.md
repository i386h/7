<!-- { "loadSidebar": true } -->
　　十徧周竟，十方无极玉明运度天真大神，一时同至，一国男女，倾心归仰。遥见元始升座说法，散大光明，照彻无量诸天世界，一国男女，及诸天人，其数无穷，各居一天，住一化境。各各神听，恭闻天尊玉音响彻，宣说微妙玉明运度之法。即各相谓而共议言，元始天尊今说玉明运度之法，大小劫量穷尽之数，我知一切天人生死根本，悉由运度。运度之数。本於阴阳。阴阳之气，即是生死。阳气为生，阴气为死。既从阴阳转此生形，便有生死运度之数。我若得道，升入无形，超过阴阳，即无生死。及以大劫小劫运度之数，我等大众，各各运心，齐赴空碧大宝之天，请闻至要。玉明运度，何以修行，出离阴阳，得免生死，证妙有身，为大法王，度诸众生，出大劫海。来者有如细雨密雾，无鞅之众，迮国一半土皆偏陷，非可禁止。於是元始悬一宝珠，大如黍米，在空玄之中，去地五丈。元始登引，天真大神、上圣高尊、妙行真人、无鞅之众，俱入宝珠之中。天人仰看，惟见拂拂从珠口中入。既入珠口，不知所在。元始即见神变珠内，广大含受十方诸天，一切国土，於大众中出紫金光明，作七种色，一一色中出妙香云，徧满珠内，回青莲目，俯眄大众，揽百宝雕龙瑞玉之几，德音和畅，悦豫而言，告大众曰：玉明者，天之才名也。言此万天各运度，运度不息，生死不止。一切天人，困於有为无为，勤劳休息之见，堕在运度，弃道德海，入生死流，皆由众生心有取舍，断习诸见，贪欲喜怒，入阴阳之煅，运度迁易，万生万死，不造无形，不识道体。我今宣示法要，光明运度。运度者，天地之数也。一阴一阳，天地之根，生死之根，气有终始，故有运度之数。天数三十年一小变，百年中变，五百年大变，三大变为一纪，三纪为大备，六千年矣。天圆十二纲，地方十二纪，天纲三百六十日，运关一周。地纪三千三百日，推机一度。天运关三百六十周为阳勃，三百年。地推机三千三百度为阴蚀，三万年也。九千九百度，则天地气交，为九万年，名曰大阳九，大百六，为大劫运度。小阳九，小百六，小劫运度，亦如之。大运度之时，天气穷於太阴，即为火。地气极於太阳，即为水。二气相反，万物消化，然后元气复合，更为混沌，此名劫数运度也。大劫之来，水火之灾，上至三界之上，下极九地之下，并得化灭，毫末无遗。以是阴阳二气所生，故随二气化灭。三界之上，四民之天，及我所都，三清大罗之城，极道之境，水火不及，灾数不至，出阴阳生死二气之外。九大运为一劫，八十一万年为大运度。九万年为小劫，为小运度。大劫运度，既终我所，流布金文玉字，龙章凤书，一切经典，皆还大罗玉京。混沌重判，真文复出，圣人流通，再传下世。一切众生，能厌生死，断诸染着世间习气，令此神气，妙合太空，空体自然，不属阴阳，自无生死。契此妙空，应念现相，升入无形，运度终尽，飞升大罗，出三界地，永离生死，克证道位，得为天真，方名得道。一切众生，以学道故，住於小乘，或寿限永劫，飞行往来，分形散影，乘驾龙凤，此皆执着，未名漏尽。大众闻语，皆出三空，证上真道，国人廓散，地还平正，无复欹陷。
　　元始即於宝珠之内，说经都竟，众真监度，以授於我。当此之时，喜庆难言，法事粗悉，诸天复位，焂欻之间，寂之间，寂无遗响。是时，天人遇值经法，普得济度，全其本年，无有中伤，倾土归仰，咸证至真。杀害嫉妬，淫盗贪欲憎，种种业心，悉沦为空。不见阴阳，不有生死，言无畏爱，口无愿幸，齐同慈爱，异骨成亲，国安民丰，欣乐太平。经始出教，预有至心，一国以道，宗奉礼敬，皆得度世。
　　道言：元始天尊说经中所言，并是玉明上帝内名，隐韵之音，亦是魔王内讳，百灵之隐名也。知元气为生死之根，见阴阳为生死之门。生死所因，是由运度。运度不起，即无死。得道成真，体合太空，永离生死，超凌三界，非世之常辞。上圣已成真人通玄究微。能悉其章，诵之十过，诸天遥唱，万帝设礼，河海静默，山岳藏云，天关不行，地机不动，运度休止，人得长生，群魔束形，鬼精灭爽，回骸起死，白骨成人。至学之士，诵之十过，则五行顺常，阴阳无伤，运修度永，福乐寿康，魔精丧眼，鬼祆灭爽，济度垂死，绝而得生。所以尔者，学士至人气拘阴阳，体未洞真，召制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，运度开光，沈滞冥识，辞阴希阳，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。世人受诵，玉明降气，生道来居，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏漫，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，玉明东旋，运度丁壬，生德开光，九真简名，太乙青符，拔度幽扃，为上世亡魂，断地逮役，度上南宫。七月长斋，诵咏是经，玉明西经，运度乙庚，肃气结金，龟台浚灵，白素玉符，炼治兆形，身得神仙，诸天书名，黄箓白简，削死上生。十月长斋，诵咏是经，玉明北上，运度丙辛，正气成龙，紫庭命仙，帝真玄告，辅帝长生，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，玉明合映，运度允宁，冲气分华，八门开明，神虎赤书，策号帝阶，得为九宫真人。本命之日，诵咏是经，玉明保命，运度千龄，斗宫奏功，录兆成真，七元宝章，星流太渊，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐碧绿白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各六十四人，关启所言。今日吉庆，长斋清堂，修行至经，无量度人，愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元饴洞玄，灵宾本章，玉明运度，上品妙首。历数度人，百魔隐韵，离合自然，混洞太无。九空道祖，元气内廓，玉明映玄。元分为二。阴阳乃全，役气运神。无无上真，元始祖劫。运度诸天，八九六七，劫运无穷，太阴生火，太阳为水，五行反传。开明三景，是为天根。玉明梵景，惟道为身，运度推移，五色乘天，玄光成篆，火炼为丈，五色定位，流霞结篇，五文列象，普植神灵。无文不光，无文不明，无文不立，无文不成，无文不度，无文不生。是为大梵天中之天，郁罗萧台，玉明上京，上极无上，大罗玉清。眇眇劫仞，若亡若存，三华离便。大有妙庭。金阙玉房，森罗净霐，神霄梵气，周回十方。中有度人不死之神，中有南极长生之君，中有玉明运度司马大神，中有好生韩君丈人，中有南上司命司录延寿益算度厄尊神。回骸起死，无量度人，今日校录，诸天临轩。
　　东方无极飞天玉明主运神王，长生大圣无量度人。
　　南方无极飞天玉明主运神王，长生大圣无量度人。
　　西方无极飞天玉明主运神王，长生大圣无量度人。
　　北方无极飞天玉明主运神王，长生大圣无量度人。
　　东北无极飞天玉明主运神王，长生大圣无量度人。
　　东南无极飞天玉明主运神王，长生大圣无量度人。
　　西南无极飞天玉明主运神王，长生大圣无量度人。
　　西北无极飞天玉明主运神王，长生大圣无量度人。
　　上方无极飞天玉明主运神王，长生大圣无量度人。
　　下方无极飞天玉明主运神王，长生大圣无量度人。
　　十方至真飞天玉明主运行度神王，长生度世无量大神。
　　并乘紫蛟，琼色纹蚪，庆霄彤云，凤车龙辇，玉盖金轮，骖驾丹鲸玉毛金精之兽，建九气之节，十极之旛，前啸洞谣交音，后吹梵唱齐鸣。仙姬素童，鸾歌噰噰，三皇启涂，九老□辕，亿乘万骑，浮空而来。倾光回驾，兴劫开生，推运行度，劫运无终，驱阴驭阳，轮转死生。玉明丞相，南昌上宰，枢机列真，韩司主录，监生主死，灵魔大神，运度数元，弥纶六虚，水火兵灾，料别种人。执箓把籍，齐到帝前，随所应度，严校诸天。普告三界，无极神乡，泉曲之府，北都罗酆，三官九府，十二河源。上解祖考亿劫种亲，疾除罪簿，落灭恶根，不得拘留，逼合鬼群。元始符命，时刻升迁，北都寒池，部卫形魂。制魔保举，度品南宫，死魂受炼，仙化成人。生身受度，劫劫长存，随劫轮转，匀天齐年。永度三涂五苦八难，超浚三界，逍遥上清。上清之天，天帝洞虚，无色之境梵行。
　　东方八天
　　苍室真符天，帝曲台秘铉。
　　玉灵至玄天，帝殿庸就孚。
　　宝洞无极天，帝伯史顿千。
　　正志明仙天，帝素纲履微。
　　九真义需天，帝羊池空。
　　平维重华天，帝赤师匠威。
　　神液炼珠天，帝镇民具莱。
　　清都九龙天，帝赞云次章。
　　南方八天
　　彤京降舆天，帝浩绪纯耀。
　　融辉舒真天，帝变玄娄堪。
　　浩极升炎天，帝回俞务元。
　　湛定无极天，帝略府皋徊。
　　咸利开明天，帝卓浑斯强。
　　丹灵思真天，帝治静基。
　　严上简奏天，帝寥区驰光。
　　真光梵辅天，帝溢爽杜蕲。
　　西方八天
　　律检万魔天，帝辅龙九飙。
　　金景浩灵天，帝太微丙思。
　　素奏曲晨天，帝邀夫直阑。
　　神虎威章八极天，帝圣车翔。
　　明度修劫天，帝掌觉平。
　　瓒登盟天，帝巫云慈仙。
　　阳府禀制天，帝梁华美经。
　　勑录群魔天，帝转延沙侯。
　　北方八天
　　玄灵感华天，帝怀昉指滨。
