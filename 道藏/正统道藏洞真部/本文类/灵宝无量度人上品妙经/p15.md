<!-- { "loadSidebar": true } -->
　　道言：元始天尊说经中所言，并是诸天化炁帝皇道君隐名圣号，十方无极高真上灵内讳玄章，亦是九垒立极生音，百魔考试之文，非世之常辞。上圣刻录金科，秘在清微，威禁至重，鬼官不可得闻。玉虚洞玄，太极太清，四境三十九天，神仙真人，能悉其章，诵之十过，声振圆罗，太一监临，保安天地，亿劫无倾，五辰顺道，日月常明，境土安宁，永保太平。回尸起死，白骨成人。太空飞仙，诵之十过，则五老保举。三界稽首，大魔伏谒，天官上功，升入洞真，永侍元尊。九宫地仙，诵之十过，元老降庭，随愿济拔，大惠含生，玉诏司迎，上登天宫。轻诵此章，身则被殃。供养尊礼，门户兴隆，世世昌炽，与善因缘，万灾不干，百灵护身。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学妙经，功满德就，皆得神仙，飞升金阙，游宴玉京也。上学之士，修诵是经，金科注名，万善咸臻，皆即受度，飞升南宫。世人受诵，则灵官降身，延寿长年，后皆得证飞仙之道。玄功外应，神气内充，形神俱妙，游行太空。此经微妙，普度无穷。一切天人，莫不受庆，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经太丹玉童，青腰玉女，各四十二人，营卫神文，保护受经者身。
　　道言：正月长斋，诵咏是经，开导重泉，光照九幽，为上世亡魂，断地逮役，度上南宫。七月长斋，诵咏是经，奏简清微，名上金科，身得神仙，诸天书功，黄箓白简，削死上生。十月长斋，诵咏是经，三元曜明，功归帝君，为国主人王，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，天仙奉迎，得为九宫真人。本命之日，诵咏是经，魂神澄正，万炁合仙，不经苦恼，形运升迁，晖映八冥，五帝临轩，万神朝礼，名书上天，功满德就，飞升太玄。
　　道言：行道之日，皆当香汤沐浴，斋戒入室。东向，叩齿三十二通，上闻三十二天，心拜三十二过。闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章清微金科上品，符应度人，天真隐讳，结气自然，混合玄文，中藏至精。虚皇开劫，生育诸天，洞光廓落，三气飞腾。包含大象，植立天根，青编金简，普录神灵。恢张正道，赫奕冥冥，双元飞景，五炁流形。洞明变化，群类生成，是为冲妙，万道之宗。太微阳华，紫霄琼宫，上通大罗，虚梵高空。三真杳漠，无极无穷，赤混太无，玉境居尊。应见十方，无量化身，敷教清微，注籍金科。中有诸天万帝之名，中有玉皇正行游梵之帝，中有山川海岳之形，中有群魔考试之文，中有三天洞真洞玄洞神。开天立极，大宪飞轮。我今宣示，普召百灵，三元同会，诸天临轩。
　　东方无极注生神王，长生大圣无量度人。
　　南方无极执宪神王，长生大圣无量度人。
　　西方无极定名神王，长生大圣无量度人。
　　北方无极司化神王，长生大圣无量度人。
　　东北无极简奏神王，长生大圣无量度人。
　　东南无极敷教神王，长生大圣无量度人。
　　西南无极权变神王，长生大圣无量度人。
　　西北无极纠察神王，长生大圣无量度人。
　　上方无极监观神王，长生大圣无量度人。
　　下方无极成德神王，长生大圣无量度人。
　　十方主录金科神王飞天度世无量大神。并乘腾耀琼舆，景霄华辇，三素飞云，骖驾天马斑兽，耀晶苍龙，建凤真之节，流光大旛，左备九天羽卫，右罗三界神兵。太一帝元，统制万灵，赤皇导前，玄老监盟。亿乘万骑，浮空而来，倾光回驾，召仙集真。清微帝气，大洞玄宫，九华佐理，混合大神。总执金科，列班奉迎，简阅符命，仙圣隐名。普告三境，无极高尊，太霄玉阙，劫仞琼峰。紫微北府，三十九君，七转七变，回水舞天。玄微结璘，下统罗酆，曲晨飞盖，同会东河。光启扇飙，运转天关，斗极中方，以正昆山。开演至妙，降气玄丹，经纬天地，保镇度人。生成化育，与我合仙，五神清朗，亿劫无倾。永度诸天，学道之民，刻书金简，名奏紫宸。紫宸之天，天帝耀光，无色之境梵行。
　　东方八天
　　琅丘会元天，帝泽力居英。
　　冲构集真天，帝化夕祺分。
　　霄林景晖天，帝庭郁岳君。
　　洞宗庆先天，帝领斗监明。
　　格梵飞灵天，帝贯合部延。
　　大方制魔天，帝肇肃志廖。
　　琼文越章天，帝蒙总罗。
　　宇练洞阳天，帝领都阴平。
　　南方八天
　　定名感真天，帝洞泛景房。
　　玄空耀虚天，帝落宝监章。
　　炎灵奉符天，帝阁邻古山。
　　玉书赤文天，帝臻化定。
　　丹光启明天，帝扇挥音。
　　景运紫华天，帝龙滨劫方。
　　极元洞皇天，帝封正延灵。
　　皇范总生天，帝员监利宣。
　　西方八天
　　昙曜召魔天，帝洞皇九云。
　　洞寂存明叩冲天，帝宣世琼。
　　紫清太漠洞极天，帝令唱六宗。
　　玉阳妙真天，帝交舒化神。
　　回风变合天，帝道滋元。
　　流晖曜章天，帝律定瑶华。
　　照元简气天，帝梁琼伯阿。
　　融结正纲天，帝运皇极明。
　　北方八天
　　化气升元天，帝眇利持渊。
　　八垣舞空天，帝至冲猷生。
　　飞神降真天，帝微融妙玄。
　　太素干精天，帝蔚京玉童。
　　碧华济玄天，帝冥敷尚登。
　　三虚极道天，帝临怀敏皇。
　　太英降房玉史天，帝陈常律宾。
　　太清正宗天，帝梵行缄观。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，天中之音，天中之尊，天中之神，天中大魔，天中之灵。四玄七虚，包含至真，金科大格，结气为文。敷化玉清，普度天人，今日欣庆，回风受炼。
　　严誓百神，刻名文昌，列告玄机，飞度太素，合景清微，真仙考校，万化同归。东斗授符，西斗司直，北斗上功，南斗定籍，中斗合延，正天无极。青帝举仙，白帝驱役，赤帝摄气，黑帝典录，黄帝制魔，统御化育。青元道君，持握龙蹻。丹光道君，执法明曜。少阴道君，召山开导。郁微道君，运斡玄妙。中黄道君，敷令布勑。五方上灵，至道之元，飞行三界，总领群仙。变化无穷，游观万天，生成品汇，执我威权。上真化民，混合绵绵，紫皇奉命，收伏祆奸。阳光激电，照彻酆山，清正纲轮，明启元关。六天沉魂，受炼洞阳，神洲大域，永保嘉祥。休停恶对，咸证善缘，茫茫万有，皆获长年。神飞太无，濯气三华，景晖被身，灌炼天河。三元上佐，明校百魔，敢有干犯，定罪悬沙。普告众灵，同会圆罗，升阶进秩，功列金科。
　　清微金科首题三十六字余列本科
　　右三天道君玉号隐名，告四九之数，玉清高玄自然之文。朱书青素，佩身，万邪莫干，灰服治病，行之者名书金科。
　　洞元豁落，升降圆方，茫茫大化，周历龙康。上开一气，下布阴阳，包络诸天，风梵坚刚。玄变流精，太素冥冥，虚明旷邈，无极无形。鸿蒙元象，三道化成，八坦清微，数极自然。玉京开衍，金科上篇，黄简碧书，八景玄文。刻录神名，与道长存，混洞腾飞布天弥纶。万景回旋，双曜五辰，统御元纲，冥合灵根。皇老大洞，三十九章，帝一分元，安镇万方。飞天妙书，过度丹光，丹光化生，九天上灵。驾景紫虚，御气玄音，绿霞散空，布彩骞林。三华舞烟，回秀流云，扇霄郁罗，明耀长庚。千和万合，自然成真，真中有神，元素道君。方诸仙童，青华帝尊，太乙合景，司命回风。执简持科，录注元功，上游玉清，劫仞琼宫。太微之内，天界之中，下极重渊，黄阙玄宫。回首九垒，三十六皇，五镇大域，仙岛十洲。洞天福地，无极名山，八海四渎，主宰神灵。三元官长，无量飞仙，咸锡真符，功书帝宸。列班定籍，上闻三天，三天之上，庆会因缘。中有清微金科之章，圣境仙音，辞参高真。
　　第一诸天化气清微之音
　　眇眇大罗上，帝气降清微。真光耀玉京，摄御正化机。茫茫历龙康，飞度败与成。三界化空无，大地沦九渊。元始悯群类，玉章下五山。二景腾辉光，元纲罗万灵。洞真秘玉文，灵宝立天根。洞神主玄变，万品从此生。诸方命天帝，总校长生人。刚风擎地纽，天宪归皇君。生灵荷大庇，亿劫永无倾。
　　第二金科定籍之章
　　凤车舞空轮，停驾郁山阿。劫仞立大空，须延启三华。元圣阅章籍，空中召灵魔。太清难可度，轮转如尘沙。悯此去来际，飞仙运谣歌。荡荡龙汉基，玄岳高嵯峨。万灵会帝所，东井贯天河。浊境逐业缘，沉沦将奈何。诵此清微篇，正气荡邪痾。三界诸天民，齐奔濯耀罗。愿尔道果成，刻名上金科。永契长生理，亿龄焉足多。
　　第三圣境真仙歌曰
　　圆罗包玉虚，高峙大有宫。骞林覆诸天，九圣步灵风。宴景抱华明，逍遥太元中。下游洞玄境，控御飞天龙。三十九道君，朝礼虚皇尊。大慈振法音，圣泽常蒙蒙。勑印启天关，敷落三景文。玉诏下酆都，拔度长夜魂。鬼官停考对，阳光烛九冥。三涂息苦役，八道运飞轮。群品保长年，世土永安宁。
　　此三界之上，飞空之中，真仙歌音，音参洞章。诵之百徧，名度南宫。诵之千徧，魔王保迎。万徧道备，飞升太空，过度三界，位登仙公。有闻真音，灵魔敬形，勑制地祇，侍卫送迎。拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷，有秘上天文，诸天共所崇，泄慢堕地狱，祸及七祖翁。
　　道言；此二章并是诸天上帝及至灵真王，隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都神霄玉清玉府，依玄科三万七千年，应运下传。若有至人赍金宝质心，依旧格告盟玉清，然后而付焉。
