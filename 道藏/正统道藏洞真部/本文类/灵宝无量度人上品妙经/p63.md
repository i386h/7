<!-- { "loadSidebar": true } -->
　　杳杳变化，混合冥冥。运转天阳，大象交并。神源所肇，耀景相依。神气无形，天地玄机。太一含元，化生真精。谷虚而应，道空而明。命魔校符，动极太凝。正气之状，和契平宁。动则圣真，静则圆成。天地告瑞，六气昭融。虚妙停养，水火形容。金光廓落，元象之中。五方植建，正气自然。贷以元始，皇道乃宣。元和包络，下立风渊。天上天下，无幽无冥，无形无影，无极无穷。鸿蒙上范，溟涬舒光。五色分形，运度周天。正因德兴，生以道全。紫融化结，云宫五篇。赤书玉字，风检龙文。招回正气，使天长存。神化弥罗，万品施张。五精开演，经历诸天。包缠景色，周遍八维。出阴入阳，造立四时。三十二位，仙炼太微。八景混合，气入玄晖。玄晖五老，元洞大神。命皇保帝，同天永贞。泛景碧霞，啸味云营。流铃七变，豁落八威。仙王召气，灵音九回。虚歌发响，变化仙飞。千和万合，正气成真。真气生神，五方天尊。长生大帝，宝华灵君，无英伯史，司命回骸。太一景精，桃康景延。执符把箓，保命玄根。上游上清，出入黄庭。星轮之内，三道之中。扶摇大阙，民寿永隆。世生良弼，道运兴崇，降灌人身，泥丸元宫。中理五炁，混合百关。十转回灵，万气齐仙。仙道贵生，无量度人。召尔正气，为尔福源。帝启化门，经天大轮。罪福禁戒，宿命因缘。普受开度，正气生身。身得受生，上闻诸天。诸天之上，各有生门。中有空玄生气之章，太上灵篇，辞参高真。
　　第一五方神王布行正气斩伐邪源飞空之音
　　朱旗散霞，云涂金马。六洞鬼魔，隐伏泉下。出为祆□，干我正气。勃乱时令，真光蒙蔽。泊空纵奸邪，依地为蛊魅。生民受其殃，乘灾行疫疠。
　　玉书焕赤文，真光洞天地。煌煌列玉篇，灵岳安其位。五老镇五天，摄凶送寒夜。扣锺伐神鼓，清荡诸丑类。万方永安宁，仙真常保卫。
　　第二五方五老帝君玄造正气严庄三界之章
　　凝云化玉，碧阙万重。洞然金色，混合八风。直楼蔚峨，翠巘高崇。朱轮碾月，虚唱冥冲。有物玄黄，大道之王。转白为紫，宝华生香。琼胞合气，两半阴阳。左携玉佩，右带金珰。五色沓沓，各奠一方。神以意行，道由德将。正气流传，变化无常。绛台丹楯，琳室青房。中有帝一，龙衣虎章。万物成真体，三界居福乡。仙真普生植，大洞为津梁。
　　第三五方天尊分卫正气空玄度命歌曰
　　我乘东霞，植此云牙。南丹赤城，啸摄火兵。玉台西龟，气如龙芝。玄老太一，散香绕日。黄神扬旛，命驾帝关。洞空凝碧，绛弦光直。海色不动，繁星历历。晨耀扶桑，万宝其昌。正气流传，出入华房。中和太玄，红露清霜。物象陶冶，九丑伏藏。我道惟明，金斗朱珰。
　　此三界之上，飞空之中，众真歌音，音参洞章。诵之百遍，名度南宫。诵之千遍，五帝保迎。万遍道备，飞升太空，过度三界，位登仙公。有闻灵音，魔王敬形，敕制地祇，侍卫送迎，召摄正气，冥感天真，五精扶卫，所作者成，魂魄制守，飞腾玉清。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是五方天尊，及至灵神王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉府东藏经室，依科三万七千年应运下传。若有至人赍金宝质心，依旧格告盟十天，然后而付焉。
　　道言：五方正气，禀生受之，则为福贵尊安，泽逮久远。违其道则五方之气，错戾弛散，不能致福咸德，则有运否滞闭，三景亏盈，休咎疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：五方之气失正，则於人为运穷数尽，变化终殁之证。末学道浅，仙品未充，运应灭度，身经太阴，临过之时，同学至人为其行香，诵经十过，以度尸形如法。魂神径上南宫，随其学功，计日而得更生。转轮不惑，便得神仙。
　　道言：五方正气，从道为胎，生布五方，以成万法，下挺於人物，气正则生福，否则为殃。正者，天中之真精，道妙之自然。违其正则天地运终，星宿错度，日月失昏，四时失度，阴阳不调，国境有灾，兵寇四起，疫毒流行，兆民死伤，算穷命极，皆当修斋，行香诵经。夫斋戒诵经，功德甚重。上消天灾，保镇帝土。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有斋之日，发心修斋烧香，诵经十过，皆诸天记名，万神侍卫，右别至人，克得为玉清神府之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书五方天尊正气玉篇
　　东方八天
　　揽陀元聿，正忱巴林。檀田梵都，群岘萧深。锡延虑赏，明机肃岑。匊罗筠娄，杜虬偃金。聚舆驲鲁，挺奚漠琳。传定太丘，泮句眇澄。玄茫腃逸，微氏涓璧。霞邈耀丽，曲区乾泉。
　　南方八天
　　龙遥方埤，月停顶真。仇多部寅，麓寡阮神。持清莎净，愿侔吉樊。琤至宝止，梵婴象宫。元恢洒育，摄仙咎菩。刀滥大序，阎鲜曲舒。稼馥魔轮，涎那易坤。沙恶相空，飞华散逋。
　　西方八天
　　亶无法畴，珍明绿玄。碧夫云涤。色开九仙。池冥瑛燮，辨史眸绵。猷景莽栖，古毅边桓，普首笃司，驾鲜图。候势溪达，玄略师阴。诜黎嵎爽，浮落观霐。景慕由胙，魔墟救坚。
　　北方八天
　　雄玄彼真，朔璇回灵。辰劫秀野，揽叫阆童，气敷章急，琉荷卷伸。祖时享帝，汉滥锄魂。浩亿忌幽，图柳庆基。运资泛遒，日臼洪施。燕虎璟泥，行雾铃离。岳骞千罗，竭洙眛夷。
　　道言：此五方正气，合大梵之精，风回烟转，结成玉文。丹笔五色，辉耀天关。五气之书，上帝宝章。招致灵妙，乙密玄微。赤书五篇，斯文副之。旧文每字方广一丈。上清天真皇人上真道君，执天芒九精之笔，染丹纪於太微清都之馆，凤台南轩，以为正音。使五方气行，三界宁旷。有知其音，能斋而诵之者，诸天皆遣飞天神王，下观其身，书其功勤，简奏神霄，万神朝礼，地祇侍门，大勋魔王，保举上仙，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十三竟
　　卷之三十四
　　腾曜二景五星品
　　道言：昔於上极天中，霄霞洞歌大光明土，受元始度人腾曜二景五星上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。紫烟霏霏，玉飙华车，灵云荫盖，朗映晨辉，九色蒨璨，洞焕十方。七日七夜，诸天妙气，结化成形，并为珍宝。八风惠畅，四海和宁，时无乖沴，庶物自然，一国地土山川林木，缅平一等，无复高下，土皆作月璧日珠，灵华五色。众真侍座，元始天尊玄坐空浮洞化龙仙曲晨万象玄状。说经一遍，诸天大圣同时称善，是时，一国君臣，修崇道德，感格神真。说经二遍，二景齐明。说经三遍，三才交畅。说经四遍，四时顺序，玉烛调和。说经五遍，五星循轨，历劫不愆。说经六遍，六气周流，运化协功。说经七遍，七元停健，光景延长。说经八遍，八方列宿，刻注不干。说经九遍，九宫主宰，捍厄除灾。说经十遍，十神安位，永致福祥，是时，一国是男是女，莫不倾心，皆受护度，咸得长生。
　　道言：是时，元始天尊说经一遍，
　　东方无极无量品天晶腾曜至真大神，无鞅之众，浮空而至。
　　说经二遍，
　　南方无极无量品天晶腾曜至真大神，无鞅之众，浮空而至。
　　说经三遍，
　　西方无极无量品天晶腾曜至真大神，无鞅之众，浮空而至。
　　说经四遍，
　　北方无极无量品天晶腾曜至真大神，无鞅之从，浮空而至。
　　说经五遍，
　　东北无极无量品天晶腾曜至真大神，无鞅之众，浮空而至。
　　说经六遍，
　　东南无极无量品天晶腾曜至真大神，无鞅之众，浮空而至。
　　说经七遍，
　　西南无极无量品天晶腾曜至真大神，无鞅之众，浮空而至。
　　说经八遍，
　　西北无极无量品天晶腾曜至真大神，无鞅之众，浮空而至。
　　说经九遍，
　　上方无极无量品统辰御象至真大神，无鞅之众，浮空而至。
　　说经十遍，
　　下方无极无量品承光合景至真大神，无鞅之众，浮空而至。
　　十遍周竟，十方无极天晶腾曜日月星宿天真大神，一时同至，一国男女，倾心归仰。来者有如细雨密雾，无鞅之众，迮国一半土皆偏陷，非可禁止。於是元始俯容笑喭，亿众倾瞻。於是旋命紫微玉妃，启御神宝炉，拥夜山火玉，爇徊妙灵香，烟结空中，如宝如云，现一琼室，缥缈之间，去地十丈。元始登引，天真大神，上圣高尊，妙行真人，十方无极至真大神，无鞅数众，俱入琼室之中。天人仰，惟见拂拂从烟景中入，既入琼室，不知所在。国人廓散，地还平正，无复欹陷。元始即於琼室之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，皆获开悟，得保永年，无有中伤，倾土受度，与道齐真。不灾不害，不夭不残，不亏不败，不愆不祸，不衰不死，颜如玉莹，体映金姿，内外无疵，徼妙合玄。下保家邦，安泰昌隆，经始出教，一国以道。预有至心，崇奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是二景五星腾曜星君高真隐韵之音，亦是璘仪三素之隐名也，非世之常辞。上圣已成真人，通玄究微，能悉其章，诵之十过，诸天遥唱，万帝设礼，日月垂芒，星辰映华，宝炁流精，妙灌三宫，百神饮玉，千真咽芳，群魔束形，鬼精灭爽，回尸起死，白骨成人。至学之士，诵之十过，则日君鉴德，月妃受灵，超脱世难，以得长生。所以尔者，学士方达妙诠，未炼至真，勤苦修行，道渐升玄，自可松荡灾疾，感格妙气，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京。度人无量，为万道之宗。巍巍大范，德难可胜。
