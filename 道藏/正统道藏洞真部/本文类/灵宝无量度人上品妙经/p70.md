<!-- { "loadSidebar": true } -->
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，七星除祆，元纲度人。天关运斡，离合自然。天有三魂，二景含晶。天有七魄，七曜流精。华盖曲直，三五飞升。紫云为关，绿烟蒙蒙。中有北极，金城九重。山环峰列，玄草垂茸。洞户郁杳，清虚八通。头建魁刚，足履玄龙，手挥碧霞，鸣玉叩锺。天丁九首，四目老翁，秉仗金钺，息灭祆凶。游珠为枢，运机惟空，真道自然，光泛九宫。立斗大神，霹雳靊隆。眇莽九丑，衣斗乘风。吐毒喷火，卫世无穷。鬼爽窜伏，神府灵明。青气灌涤，混合百神。金阙玉房，赤镜飞光。流云万丈，周遍八冥。中有七星除祆之神，中有天猷紫极之尊。中有景霄太帝之真，中有天丁缚龙大神，中有玄天黑杀四德五帅之君，中有天蓬威化玄曜真君，中有太元真纽纲纪关七星尊神。回骸起死，无量度人。今日校录，诸天临轩。
　　东方无极星符神王，长生大圣，无量度人。
　　南方无极星杀神王，长生大圣，无量度人。
　　西方无极星气神王，长生大圣，无量度人。
　　北方无极星台神王，长生大圣，无量度人。
　　东北无极星藏神王，长生大圣，无量度人。
　　东南无极星使神王，长生大圣，无量度人。
　　西南无极星河神王，长生大圣，无量度人。
　　西北无极星令神王，长生大圣，无量度人。
　　上方无极星威神王，长生大圣，无量度人。
　　下方无极星根神王，长生大圣，无量度人。
　　十方至真七星除祆神王，长生度世无量大神。并乘七星惧罗之云，八色光明之辈，天马为驭，辟非骖群，六甲备驾，天丁扬威，徘徊丹霞，翱翔胎倦，建翠旄之节，流光灵幡，前啸紫凤齐唱，后从玄兽同鸣，狮子白鹤，啸歌噰噰，天一启途，神兵翼辕，亿乘万骑，浮空而来，倾光回驾，监真度生。星宫丞相，九霄上宫，天英主录，元斗大神，执箓把籍，齐到帝前，随所应度，严校诸天。七星宝宫，七元真君，带月引日，龙巾虎裙。苍舌虎贲，北极神君，赤书火箓，黑籍黄文。荡除祆蠥，飞尸游魂，斩馘无拘，束送泰山。普告三界，无极神乡，泉曲之府，北都罗酆，三官九署，十二河源。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁，北都寒池，部卫形魂。七星除祆，度品南宫，死魂受炼，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝玉真，无色之境梵行。
　　天真皇人曰：北斗七星，除祆之真，北极大帝代元始天尊说，付授云宫紫房明威真人。明威位为高真，序称道言，理亦有在。其三十二天者，以三十二天为辋，二十八宿为轮，七星为箱，二曜为辖，北极为枢，总於四方，三十二天，枝连蒂固也。亦东南西北为次，每天之色，下贯九宫，析而为九真，合而成大洞，学者明之。
　　东方八天
　　康化尽明天，帝乐耽内生。
　　禧提成光天，帝无图理宗。
　　却宴正绪天，帝宛伯祁。
　　空常梵无天，帝眇逐韩卢。
　　协真司真天，帝刚杜巽隅。
　　朱极玩时天，帝角衣普招。
　　希微蒙素天，帝阿丹题昌。
　　祖元庆淑天，帝杳平弥强。
　　七星真君除妖神符　施有妖处
　　东方直符吏八人
　　南方八天
　　浩都火象天，帝赵天仙长。
　　着师滋妙天，帝瑶宗重光。
　　章岐善化天，帝乾河预沙。
　　帝图上炎天，帝定观生。
　　铢览台贤天。帝确震曲东。
　　辽方顿微天，帝扉期元垠。
　　善谯镇星天，帝皇玄越南。
　　变岳呼云天，帝娄景瑞长。
　　七星护生神符　　房堂中安
　　南方直符吏八人
　　西方八天
　　巢平演炎天，帝伏屹偃山。
　　常炼栢空天，帝兽路主基。
　　录齐镜张天，帝璖梁核羲。
　　灼华奏素天，帝漠羽擎谛。
　　琏祭鼎元天，帝赫由忌孙。
　　大始顺阳天，帝云延庆标。
　　正远感化天，帝仇兰已蓬。
　　素明耀姿天，帝耿演符欢。
　　七星斩鬼神符置庙社中
　　西方直符吏八人
　　北方八天
　　皇渊静极天，帝元晶持关。
　　顺明宗化天，帝昊禹神。
　　历鲜玄都天，帝边兹倚聪。
　　寥府佑祠天，帝龙辅玉。
　　灵化梵光天，帝仑统郁秀。
　　玄天玉明天，帝混育九真。
　　六成耀灵天，帝宝真魔。
　　斗芒振感天，帝总丘光。
　　七星除病神符　　治一切病
　　北方直符吏八人
　　已上七星除祆四符，吞带贴，烧灰，丹书，香水调，男女通用。
　　三十二天，三十二帝。诸天隐讳，诸天隐名。天中空洞，自然灵章。七星之音，七星之尊。七星之神，七星大魔，七星之灵，九和十合，变化上清。无量之奥，深不可详。八万四千，大小之星，天河九都，子真天狼。玄身兽状，威禁尊神，北极七星，至真之形。尔能知之，祆气无干，鬼户荡灭，元斗飞精，神变气化，无量通灵。青身三髻，黄目乌形，一十八角，十二飞轮。或变女子，绣衣丹裙。或为老人，紫绶玄巾。或变赤蛇，巨蟒龟身。吐火放烟，掷铃兴云。天地未生，七星混冥，吴皇圣母，生成昆仑。七星之精，变为七真，首戴玉积，披青佩金，梵炁成符，上帝玄文。东斗开生，碧落乘烟。西斗皓华，景耀飞天。北斗玄辉，变化真仙，目夺日光，手握天关。南斗赤精，乘龙仗旛，司执典录，统御无边。中斗帝气，宝冠垂莲，身御龙衮，佩带五篇，前引天刚，万神莫干。青天魔王，斌齿元成。赤天魔王，林志方生。白天魔王，文朱育英。黑天魔王，黄道玄明。黄天魔王，合混元精。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，诸天齐功。上天度人，严摄北酆。七星七杀，普扫不祥。玄龟召气，丹蛇敷张，巨灵击锺，神妃奏香。苍舌大帅，绿齿神王，是禀七星，变化威光。黑气翳空，海风激扬，流火炽然，电女回珰。龙旗横天，摧震辉煌，魔鬼刳脑，祆党伏藏。三官北酆，明检鬼营，不得容隐，金马驿呈。普告无穷，万神咸听。三界五帝，列言上清。穹硕玉京，眇浩无垠。元气成云，紫明宝轮。熠耀太空，牢植天根。根连风泽，洞虚生龙，阴阳交进，动化飞腾。太光玄甲，一十二元。身蟠碧霞，背负神洲。日月傍流，宝仞三玄。万化合景，照灼浮明。三十五分，二十八辰。为天形容，斡运图罗。氐房参尾，回旋皓华。角亢昴胃，飞腾绛霞。中有云纲，光环帝宫。□□□□ □□□童，七大神王，变化天蓬。亿万火兵，十八目翁，啸鼓黑气，巨电苍龙。刚风神虎，南丹玉童，斩除群祆，馘灭鬼锋。天上天下，无幽无冥，无形无影，无极无穷。溟涬大梵，辽廓无光。七元威光，照灭不祥。三辰合明，太一奉章。玉帝下观，黄旗召灵。空梵成结，玉符宝文。刻书金简，混九元阳。灵瑞自生，玄台紫堂。梵气弥罗，万范开张。分度流演，三十二天。旋轸历房，回度北玄。七星炯灼，总气上元。八景冥合，气入玄玄。玄中斗星，北极高尊。泛景太微，同会句陈。金真执书，简奏天皇。玉音召气，灵化舒光。清虚郁耀，轮转万方。千和万合，自然成真。真中有神，元斗大君，元罗帝一，黄素飞仙，太一司命，桃康合延，此诸大神，即为七星，分化之神。七神在身，除祆炼真。天有三台，人有三魂。天有七星，人有七魄。三魂主阳，七魄主阴。三台六星，虚精六淳，合会曲生，天尸地尸，及与人尸，共为六神。招真降灵，除灭祆氛，执符把箓，保命生根。上游上清，出入华房，八冥之内，细微之中。下镇人身，大洞泥丸，绛宫玄气，混合百神。十转回灵，万气齐仙。仙道贵生，无量度人。上运七星，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，七星灵篇，辞参高真。
　　第一七星童子飞空之音
　　元斗飞杓，广大真星。日耀电火，诛伏魔兵。司执元化，镇守天门。首建紫微，掷火流金。回布九道，北极之真。斡旋二仪，总统百灵。三十六童，玉冠珠缨。主校图籍，持握生成。威光无量，魔怪潜形。斩邪捕鬼，正道流行。消灭九丑，天清地宁。
　　第二七星玉妃之章
　　碧云层层，锦华明辉。中有帝灵，内号玉妃。推筹布策，行天四时。电光豁落，星纲陆离。御兵九重，为世除祆。致福却祸，正道昭昭。玉符四飞，万恶蠲消。元化荡荡，贯气紫霄。一受真妙，形神不凋。戴九履玄宫，周流四象中。太微回灵耀，神府自幽通。
　　第三七星神王歌日
　　黑甲横天，三官列言。真魔神帅，备兵亿千。天蓬履元一，坤母敞金扉。离英肇帝真，回光冲大微。巍巍神霄尊，驾龙耕琼芝。香气郁元纲，灵照洞神池，旋步云罗上，流爓散天溪。二五混玄景，三元陈玉机。综错理皇运，御气合仙飞。丹灵曜幽阙，青童启霄扉。除祆辅正道，我道日昌辉。
　　此三界之上，飞空之中，星真歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公。有闻灵音，七星卫形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王七星神王仙真隐秘之音。皆是大梵之言，非世上常辞。言无韵丽，曲无华宛，皆七星除祆上真重讳密妙之诀。是谓玄奥，难可寻详。上天所宝，秘於玄都神霄玉阙东藏，依玄科四万劫一传。若有至人赍金宝质心，依旧格告盟十天，然后而付焉。
　　道言：夫天地运度，日月五星亏盈，至圣神人休否，未学疾伤。凡有此灾，皆六天大魔，五方大力恶鬼，为世祆蠥，因生人之命，天地厄会，作为祸殃。同气皆当齐心修斋，六时行香，十遍转经，福德立降，消诸不祥。无量之文，普度无穷。
