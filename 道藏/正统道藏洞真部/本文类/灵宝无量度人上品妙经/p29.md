<!-- { "loadSidebar": true } -->
　　元洞肇萌，阴景诞阳，阳求於阴，阴留於阳。终始五运，自龙及康，日在月中，水护金房。阳从阴生，以柔德刚，身无太阴，发为狂阳。阳绝形毙，非圣用藏，眇眇亿劫，混沌之中。上金为色，下水为渊，中有至无，神炁所安。风泽洞虚，金刚乘天。天上天下，无幽无冥，无形无影，无极无穷。溟涬大梵，辽廓无光，阴景开明，运度自然。元始安镇，敷落五篇，赤书玉字，八威龙文。保制劫运，使天长存，梵炁弥罗，万范开张。元纲流演，三十二天，轮转无色，周回十方。旋斗历箕，回度五常，三十五分，总炁上元。八景冥合，炁入玄玄，玄中太皇，上帝高真。泛景太霞，啸咏洞章，金真朗郁，流响云营。玉音摄炁，灵风聚烟，紫虚郁秀，阴景化仙，千和万合，自然成真。真中有神，长生大君，青华公子，月魄尊神，太一司命，桃康合延，执符把箓，保命生根。上游上清，出入华房，八冥之内，细微之中。下镇人身，泥丸绛官，中理五炁，混合百神。十转回灵，万炁齐仙，仙道贵生，无量度人。月有十门，飞天宝轮，罪福禁戒，宿命因缘。普受开度，死魂生身，身得受生，上闻诸天。诸天之上，各有生门，中有空洞谣歌之章，真王灵篇，辞参高真。
　　第一月华阴景飞空之音
　　六合皆空，初无一物。空忽自嘘，炁风转足。风号刚风，炁为元炁。炁如黑雾，风鼓而聚。化为黑月，游泛无所。黑中生赤，赤丸为日。天地华实，
　　月为日根。十者徧出，五色流津。月华阴景，万灵仰尊。至阴生阳，其光乃昌。造化之本，阴阳为防。五引结璘精，天人来我傍。
　　第二月华阴景真王之章
　　龙山之阿，绿罗抱月。天光潜遘，四飞玉雪。极阳生阴，阴为物君。阴静无为，万物芸芸。阳动阴静，阴景自正。静则变化，各正性命。兆不知真，常劳我神。自破居空，不知抱神。抱神曰静，阴景为令。中生至阳，飞神蹑罡。咽黄金液，游白云乡。胡为乐世间，朱颜徒尔苍。
　　第三月华阴景真王歌曰
　　神风驾明月，世界随云行。不知万楼阁，玉栋虹霓生。天后服黄绣，曳环响忽衡。光分九天上，十龙驰素英。上学仰神庐，引华含至精。易骨三洗肠，神霄刻仙名。脑血自克溢，阴景延遐龄。玄露生海璖，真水来杳冥。南宫度七祖，北都消罪婴。逍遥乘飞车，奔造广寒庭。浩劫留芳颜，千载无愁声。故知上真道，妙化生群灵。我歌太清下，俯轮骖玉马。金波涨天来，秀色若可把。月浆滋百神，再歌调再陈。
　　此三界之上，飞空之中，真王歌音，音参洞章。诵之百徧，名度南宫。诵之千徧，真王保迎。万徧道备，飞升太空，过度三界，位登仙公。有闻灵音，真王敬形，敕制地祇，侍卫送迎，拔出地户，五苦八难，七祖升迁，永离冥官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是月中高真结璘神王隐秘之音，阴景之道，阳炁之先，阳为阴留，月因日弦，黑白分胎，金水性全，驻息延命，育胎固年。天地持之，月华蕊渊，内生炁母，万类之元。伏藏始祖，真火继传，三官往来，造物功全。上帝无为，元德潜敷，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都高上神霄玉清王府，道君降世，随运下传。若有至人赍金宝质心，依旧格告盟十天，然后而付焉。
　　道言：夫天运度否终，日月五星亏盈，至圣神人休否，末学之夫疾伤。凡有此灾，同炁皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。则月华停彩，阴景降精，真炁欻生，阳神尽复，魂神径上南宫，随其学功，计日而得更生。转轮不灭，便得神仙。
　　道言：夫天地运终，星宿错度，日月失光，四时失度，阴阳不调，国土有灾，疫毒流行，兆民死伤，师友命过，亦当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，则诸天记名，万神侍卫，右别至人，克得为圣君金阙之臣。
　　诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书月华阴景中篇
　　东方八天
　　阴睇遘景，月珠凝液。岵基辉魂，碧霞投迹。粹功称罗，乙珠冈壁。度
　　灵疏妙，灵真秀激。郯中赫沙，秘俞勤律。昌角柳鬼，奇明映日。传诃元宗，化池杳密。阳真成风，运华调遹。
　　南方八天
　　丹曜蔚灵，伺诀膺佩。阳规横登，洎桴涓极。瑶湍函虚，真合定化。流乘步邦，补云浮廊。叙驿腾炎。司执遄漂。澜媚洞阿，禁真琼洮。颖兵芝露，錞叩蕴塞。奠振毗谛，玄方岐泰。
　　西方八天
　　灵持启传，塾锷云帅。辖饩维爵，参毕昭对。状皇仙丛，历霞犹外。青札礼光，金雷寂渭。炼繁菲笼，三素阅兑。衍弼记宝，凤关璘峣。典执讨廉，玄乡神冲。澄霸演熙，长庚浮瑞。
　　北方八天
　　峒浚魁浪，敌波轩焕。熏储箴辅，龙真丕传。握纽阵魔，揭雷祝垓。烈山倾奔，黑虚刁端。苍龟火蛇，幽泉斗官。制邪馘丑，顶刚巫銮。洪矜宝源，躔危络轮。盖辰捧台。帝观砾遵。
　　道言：此诸天中月中璘文，大梵隐语，无量之音。旧文刻书月中十芒之阙，以招结璘大神，布光太无，召阳成真，万类得文，阳归真阴，真阴固阳，使神炁存，金体玉骨，月华炼形，荡秽致仙，高上钦闻，赞天无功，万亿福成。字皆广长一丈。天真皇人昔书其文，以为正音。有知其音，能斋而诵之者，诸天皆遣飞骑神王，下观其身，书其功勤，上奏诸天，万神朝礼，地祇侍门，大功真王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞骑下观，月妃遥唱，万神朝礼，三界侍轩，群祆束首，鬼精自亡。琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之十五竟
　　卷之十六
　　阴阳离合五行化体品
　　道言：昔於玄变天中，元明灵歌大真化土，受元始度人阴阳离合五行化体无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。凝辉明虚，绛辇丹舆，扶华翠葆，映耀非烟，瑞炁八霭，灵光四缠。九日九夜，诸天阴阳经纬，二景三元，停运息机，太空骞朗，洞极难名，风云静肃，物象敷荣。一国地土，山川林木，缅平一等，无复高下，土皆纹玉，交缠万彩。众真侍座，元始天尊玄坐浮空太极十华九光之座。说经一徧，诸天大圣同时称善， 是时，一国男女，疾累悉得消除。说经二徧，物遂其生。说经三徧，道炁归形。说经四徧，人民富寿，俱获延长。说经五徧，二仪升降，和合自然。说经六徧，四时顺德，造育化愆。说经七徧，百灵协化，万宝咸熙。说经八徧，率土之内，安裕丰康，欣乐太平，保世荣昌。说经九徧，风俗淳厚，尊崇道真。说经十徧，存亡受惠，普赖玄恩， 是时，一国是男是女，莫不倾心，皆受护度，成得长生。
　　道言：是时，元始天尊说经一徧，东方无极无量品玉宝大神，无鞅之众，浮空而至。说经二徧，南方无极无量品玄真大神，无鞅之众，浮空而至。说经三徧，西方无极无量品太妙大神，无鞅之众，浮空而至。说经四徧，北方无极无量品紫阳大神，无鞅之众，浮空而至。说经五徧，东北无极无量品度化大神，无鞅之众，浮空而至。说经六徧，东南无极无量品好生大神一无鞅之众，浮空而至。说经七徧，西南无极无量品明华大神，无鞅之众，浮空而至。说经八徧，西北无极无量品玄冥大神，无鞅之众，浮空而至。说经九徧，上方无极无量品玉虚大神，无鞅之众，浮空而至。说经十徧，下方无极无量品真皇大神，无鞅之众，浮空而至。十徧周竟，十方无极天真大神，一时同至，一国男女，倾心归仰。来者有如云飞雾集，无鞅之众，迮国一半土皆偏陷，非可禁止。於是元始摄聚二景日月玄根，盘结萦缠，成一宝轮，大如车毂，在空玄之中，去地九丈。元始登引，天真大神，上圣高尊，妙行真人，十方无极阴阳五行至真大神，无鞅数众，俱入宝轮之中。天人仰看，惟见勃勃映其光明而入於中。既入宝轮，不知所在。国人廓散，地还平正，无复欹陷。元始即於宝轮之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，天地率土，道合至真。无亏无败，无动无扰，无愆无塞，无乖无异，无衰无灭。物无夭丧，命有长生，慈惠相保，仁善协心。国安民丰，欣乐太平，经始出教，一国以道。预有志心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是真王内讳，百灵之隐名也。出有入无，离合阴阳，五行变化，其体归常，能明能光，能存能亡，知而行之，驱阴运阳，非世之常辞。上圣已成真人，通玄究微。能悉其章，诵之十过，诸天诸地，阴阳五行，运化之神，设礼致恭，齐来敬仰，妙用常和，正气不忘，生津自开，品汇成若，无有隳残。至学之士，诵之十过，则阴阳顺德，五行齐功，上循天纪，历度不穷，保济否厄，绝而得延。所以尔者，学士道炁未纯，体未合神，抚调致理，位未达玄。任力可以消却时灾，禳制运会，但祛害而已，镯其殃祸。轻诵此章，考罚被身。供养尊礼，门户兴隆，世世昌炽，与善因缘。万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
