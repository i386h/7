<!-- { "loadSidebar": true } -->
　　道言：昔於太极天中，青华安保大真明土，受灵宝度人洞神禳灾无量上品。扶桑洞神大道君当说是经，周回十过，以召十方扶桑世界一切真仙。亘太极之东，九十万里，碧海之内，中有大山，根连洞溟，金沙重迭，贯轴下元，上出大无，紫空神境，西连太极，南峙炎陵，北定幽门，中通玄都。而此世界，十万余里，神峰巨岭，隐显沧浪，梵浮瑞光，青霞之气，幂幂在上，青玉为城，碧林为宫，地凝绀华，拱生扶桑，根蟠东极，枝条相向，青碧为光，千叶之上，自然天文，帝真赤书，九气凤文，以镇十方诸天。日月下出，阳机自运，昼夜六时，天汉波潮，云涛争涌，仙都人民，十二品格，百千种物，太无三气化生，号青宫扶桑世界。元始天尊分神万天，散形千亿，忽於此方，命以扶桑之天，青华道境，灵冑孕精，挺生空洞之极，号扶桑洞神大道君，外曰扶桑大帝。出纳太阳，宾饯蒙汜，真形为日月之精，魂为南极长生大帝。其季次曰青华帝君。扶桑育洞神之气，气变九劫，体貌完具，东真道成，为洞神大道君。扶桑洞神者，九阳真精之气也。生於扶桑之内。化为劫火，更为明哲辩慧高圣之德，德之至神，为大道之君。道君执万物之母，以化生元胎，含五行之精，以炉锤天地。世之灾变，必由火殃。火为灾本，而道有扶桑洞神之祖，以御其变。扶桑青林之气，大则冶炼真文，增益玄道。小则禳灾散祸，福佑群生。比之火然，必缘於木。木胎藏火，火属於神。神养水中，天灾自息，可禳之道。故扶桑洞神大道君，为禳灾之主也。降於太极，始当诣座，扶桑真境道德大神，上圣高尊，青帝真人，无鞅数众，乘空而来。碧落飞云，青林郁秀，飙轮潜运，洞盖垂华，苍龙妙光，迢遥无外，流霞丹景，混合渺茫。七日七夜，诸天昭台日镇，星阙玑辕，一时停轨，灵风远溢，海岱明云，天无异色，九气郁清，一国地土山川林木，琼蕊粲芳，青文垄起，紫璆振响，合音空洞。扶桑洞神大道君於玄静之中，为诸生民，解禳灾厄，玄坐空浮紫霄宝光玉座之上。说经一徧，诸天大圣同时称善， 是时，一国男女，灾病普皆消散。说经二徧，太极天开，万真同会。说经三徧，仙都扬烟，庆周三界。说经四徧，灵心内通，宛识妙体。说经五徧，龙鸣海空，神波远浃。说经六徧，三灾不作，万物生荣。说经七徧，神辉同映，层阙光明。说经八徧，五篇云篆，紫籁成音。说经九徧，玉华飞空，重彩交焕。说经十徧，洞神垂照，泉曲蒙恩， 是时，一国是男是女，莫不倾心，皆受护度，咸得长生。
　　道言：是时，
　　扶桑洞神大道君说经一徧，东方无极无量品禳灾解厄洞神至真大神，无鞅之众，浮空而至。
　　说经二徧，南方无极无量品禳灾解厄洞神至真大神，无鞅之众，浮空而至。
　　说经三徧，西方无极无量品禳灾解厄洞神至真大神，无鞅之众，浮空而至。
　　说经四徧，北方无极无量品禳灾解厄洞神至真大神，无鞅之众，浮空而至。
　　说经五徧，东北无极无量品禳灾解厄洞神至真大神，无鞅之众。浮空而至。
　　说经六徧，束南无极无量品禳灾解厄洞神至真大神，无鞅之众，浮空而至。
　　说经七篇，西南无极无量品禳灾解厄洞神至真大神，无鞅之众，浮空而至。
　　说经八徧，西北无极无量品禳灾解厄洞神至真大神，无鞅之众，浮空而至。
　　说经九徧，上方无极无量品禳灾解厄洞神至真大神，无鞅之众，浮空而至。
　　说经十徧，下方无极无量品禳灾解厄洞神至真大神，无鞅之众，浮空而至。
　　十徧周竟，十方无极禳灾解厄天真大神，一时同至，一国男女，倾心归仰。来者如赴渊之流，应潮之水，渺然无际，不见端涯，无鞅之众，举国内外。或有体用未分，因缘为灾。智慧不爽，法染为灾。神气不合，分别为灾。道性不明，执妄为灾。去取空有，邪正为灾。恋着法身，认己为灾。贪着神通，变幻为灾。欲出三界，生死为灾。识悟大道，无作为灾。测量元化，狂瞽为灾。不知洞神，阴阳为灾。出入胎藏，凡圣为灾。凡此十二大灾，天人大神至学之灾也。复有世间之灾，出胎之时，业力所转，横侧为灾。童孺之时，惊忤为灾。壮岁之时，运度为灾。营办之时，得丧为灾。修举之时，气候为灾。起居之时，疾病为灾。有作之时，鬼神为灾。昧心之时，天地为灾。负国之时，刑戮为灾。不孝之时，雷火为灾。不戒之时，天禁为灾。污慢之时，夭折为灾。潜毒之时，阴阳为灾。贪徇之时，溢分为灾。居世之时，伪薄为灾。凡此十五大灾，世所罹犯。以至身命丧失，五命加临，天星为殃，地司执录，三官上奏，五帝注尤。此等灾厄，累击身心，咸赴道君广大法席，周匝围绕，瞻望天颜，伫听玉音，宣示禳灾普利大法。於是扶桑教主洞神太上大道君，揽日月云龙之绶，转瑞玉明光之几，俯顾大众，欣眄十方，倏钦之间；分身千亿，一切众生，各起生缘，及诸境界，一一众生，皆见己身，亲对圣身，长跪受记，抚顶训言。演说扶桑为生气之根，中生洞神之气，为万类之精神。一切大灾，存念洞神正真九阳之光，无灾不除，涤灭厄害。於其会中，见一道君，浮坐紫云曲荫扶桑玉章纹叶之下，洞神之气化为丹林，丹林千真，冠剑竦列，去地五丈。洞神大道君登引，禳灾解厄洞神天真大神，韩司主录，南宫移度却灾顺行神君，上圣高尊，青华耀宝真人，十方无极至真大神，无鞅数众，俱入神林扶影之内。天人仰看，惟见勃勃从洞光中入，既入林光，不知所在，国人廓散，碧垒砥平，神林静默。洞神大道君即於化境之内，说经都竟，众真监度，以授於我，当此之时，喜庆难言。法事粗悉，诸天复位，空洞生神，寂无遗响。 是时，天人遇值经法，普得济度，全其本年，无有中伤，倾土归仰，灾患消禳，清静本心。心既净正，邪道不干。星轨浚犯，鬼神祸刑，三灾四杀，五行六害，七伤八难九厄，过度灾咎，除灭不祥，言契中道。中无毁非，齐同慈爱，异骨成亲，国安民丰。欣乐太平，经始出教，一国以道。预有至心，宗奉崇礼，皆得度世。
　　道言：洞神大道君说经中所言，并是诸天上帝禳灾致福隐韵之音，亦是魔王内讳，禳消万灾之隐名也，非世之常辞。上圣已成真人，通玄究微，能悉其章。诵之十过，诸天降真，灾气沈灭，厄祸摈竭，本命开光，生福自然，天真警卫，非道无干，群仙凛颜，灵司鼓节，灏霞分绚，宝海发光，世故殄除，恶烟飘息，回灾转厄，进业成真。至学之士，诵之十过，则列帝同格，众天遐映，护世灾殃，悉令禳解，民物安谧，生道永昌，毒害消散，鬼精丧眼，五帝侍迎，三界禀命，济度垂死，绝而得生。所以尔者，学士道德充备，鬼神尊仰，体洞真极，神力周满，诵咏至经，福降灾消，一切众生，禳脱众难，玄通天政，伏御地祇，束缚魔灵，不但却死，亦能更生。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，九天消灾散祸，诸天大神齐到，禳除厄难，暗宿阴曜，玄天神首。孛戾凶怪。将临命限，斋心祈恳，永断衰殃，数极劫终，魂神受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，惠泽滋洋，生类蒙福，重灾巨厄，清荡捐释，皆即受度，飞升南宫。世人受诵，则延寿长年，后皆得作尸解之道。洞神火精，炼骨变仙，形神隐显，出入自在，栖泊福庭，逍遥道域，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长投鬼官。侍经五帝，玉童玉女，各二十四人，营卫神文，保护受经者身。
　　道言，正月长斋，诵咏是经，解禳上世亡魂，冢讼鬼官，临注之灾，断灭殃传，夜河之役，度上南宫。七月长斋，诵咏是经，解禳己身，天罗地网，九横凶丑，天狱刑害之厄，身得神仙，诸天书名，黄箓白简，削死上生。十月长斋，诵咏是经，解日月勃蚀，天地运否，邪源祆蠥，境土国界之灾，人民毒疫，伤犯天绝。为国王帝主，君臣父子，安镇国祚，保天长存，世世不绝。常为人君，安镇其方，民称太平。八节之日，诵咏是经，解禳气数迁易，交变时节之灾，口舌罪咎，禁系杀伤之厄，水火穷衰，闭塞之难，九宫降神，下卫其身。本命之日，诵咏是经，解禳北斗，追召生魂，死注坎蹇，窘辱之灾，魂神澄正，万气长存，不经苦恼，身有光明，三界侍卫，五帝司迎。万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，十方禳灾洞神大神，俨对前后，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕引炁三十二过，东向诵经。
　　元始无量度人上品妙经
