<!-- { "loadSidebar": true } -->
　　三十二天，三十二帝，诸天隐讳，诸天隐名。天中空洞，大赤灵文，诸天隐韵，太极之音。太冥之尊，太空之神。玄气真魔，大赤之灵。神气和合，变化太清，无量之奥，深不可详。敷落灵文，普度天人。今日欣庆受度，历关诸天，请灭三恶，斩绝地根。灵文佩受，名列太玄，真王监举，无拘天门。东斗生识，西斗受命，北斗分神，南斗得性，中斗意真，五官以正。青帝玉字，白帝金文，赤帝丹芒，黑帝玄晶，黄帝成意，飞神召灵。青文神王，震气鸣空。赤文神王，摧伏魔凶。白文神王，风火击冲。黑文神王，万滞开通。黄文神王，元化兴隆。五文神王，大赤之雄。变化灵文，万神之宗，飞行鼓从，总领仙兵。麾憧鼓节，游行太空，大明赫奕，诸天齐功。佩服灵文，严摄北酆，神王受命，普扫不祥。玉兕殄丑，金兽四冲，火兵前驱，神首仗旛。朱凤流铃，辉电腾烟，云雷奋击，绿齿玃吞，敢有干试，拒遏灵文，金钺前戮，威剑后刑。屠割鬼爽，风火无停。千千截首，万万戮魂。魔无干犯，鬼无祆精，三官北酆，明检邪源，不得容隐，金马驿呈。普告无穷，万神咸听，三界五帝，列言上清。
　　太清大赤天灵文宝章之篇
　　朱书青箔上，三元日然为灰，以东流水服之，役使鬼神，坐知长生。神仙佩之，则石神稽首，所向皆遂。悟其旨，则得道登真也。
　　玄气受炼，真火洞燔，九万九气，变为赤文。六六数满，天元乃成，玉楼丹阙，飞观神京。昔在玄胞，初龙末康，眇眇亿劫，混沌之中。上无其色，下无其渊，风行空内，积刚为坚。坚性为金，金露流泉，泉为白水，即受金渊，金水凝结，化地生天。天上天下，无幽无冥，无形无影，无极无穷，溟涬太朴，辽廓无光。大赤灵文，运度自然，元始安镇，丹元上篇。赤书玉字，火炼龙文，保制劫运，使天长存。玄气弥罗，万范开张，元精流演，三十二关。轮转无色，上入泥丸，周回十方，履火蹈泉。旋斗历箕，回度五常，白云化液，玉露玄霜。三十五分，总气上元，八景冥合，气入玄玄。玄中至灵，圣母元君，泛景紫虚，啸咏洞音。金华合气，流运云宫，玉音化景，灵耀回风。太清上化，郁秀八骞，千和万合，自然成真。真中有神，长生大君，金阙至玄，无英白元。华阳玉妃，太乙上真，九宫司命，桃康合延。执把灵文，保命生根，上游上清，出入华房。八冥之内，细微之中，下镇人身，泥丸绛宫。中理五气，混合百神，十转回灵，万气齐仙。仙道贵生，生气度人，上开八门，飞天法输。罪福禁戒，宿命因缘，普受开度，死魂生身。身得受生，上闻诸天，诸天之上，各有生门。中有空洞谣歌之章，真王灵篇，辞参高真。
　　第一玄气生大赤天飞空之音
　　赤黑相半，其名曰玄。阴微阳妙，复名太元。浩空无染，本物明白。比此光空，以名自攻。赤黑来居，玄气乃敷。玄为阴阳，邈未开图。阴尽则赤，大赤是都。上清之下，种民之上。统十二天，太上之庐。第三气观，道境天衢。如兆行道，欲尽影余。心空未尽，影迹不除。於道未彻，为空所拘。故号太清，九仙之庭。绝影去女，道乃可见。尔若不知真，徒为栖山林。大赤有灵文，咏之驾飙轮。
　　第二大赤天为太清仙境之章
　　神气浩浩，纯阳发烟。真火炼之，赤玉为天。火色未静，大赤有名。火去真存，寥寥太清。丹琼为阙，紫云为庭。峨峨大赤中，上连玉都京。太上黄锦衣，泛景流金铃。左命九龙驾，右策辔神虎。风雨来导前，钟鼓为后部。三界诸天魔，叩首祈真度。阴阳正下埃，万物由鼓舞。大赤有灵文，高灵咸所慕。
　　第三灵文神化真王歌曰
　　玄气如破缕，乘风类游龙。飘飘飞太空，九阳生其中。无然大赤色，屈曲斜方弓。结空乃成字，灵文体高冲。皇人按紫笔，宛与天真同。符书策万神，度人功无穷。兆能起心信，佩服仰霄穹。咽服召元气，玉津自流通。胃池生绛烟，骨节磨青铜。六丁来奉巾，变化幽冥宗。啸歌升太清，神行本无踪。
　　此三界之上，飞空之中，真王歌音，音参洞章。诵之百徧，名度南官。诵之千徧，真王保迎。万徧道备，飞升太空，过度三界，位登仙公。有闻灵音，真王敬形，敕制地祇，侍卫送迎。拔出地户，五苦八难，七祖升迁，永离泉关。魂度神霄，受炼更生，是谓无量，普度无穷。有秘上天文，诸天共所崇，泄慢堕地狱，祸及七祖翁。
　　道言：此二章并是诸天上帝大赤，灵文，隐秘之音。和天安地，禳镇国家，佩服致真，却灾除殃，上辅道化，保民无疆。皆是大梵之言，非世上常辞，言无韵丽，曲无华宛，故谓玄奥，难可寻详。上天所宝，秘於神霄玉清玉府经室东藏。道君行教，应运下傅。若有至人，赍金宝质心，依旧格告盟玉清，然后而付焉。
　　道言：大赤灵文，三气之宗，济度垂死，无所不成。夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。以大赤灵文，丹书青素，佩之，或着心前，魂神俓上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失明，四时失度，阴阳不调，国境有灾，鬼气流行，殟疰疫毒，兆民死伤，师友命过，亲爱终亡，皆当修斋，行香诵功德甚重。上消天灾，保镇帝王，下禳毒害，以度兆民，生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修赍，行香，诵经十过，皆诸天记名，万神侍卫。右别至人，克得为圣君金阙之臣。诸天记人功过，毫分无失。天中真王亦保举尔身言也。
　　诸天中大梵隐语无量音　道君撰
　　元始大赤灵文中篇
　　东方八天
　　伊檀抱时，碧泉淇昧。洞关岐都，偃竺虔回。耀元仙址，殿凝微师。建扈犹略，慈叩引机。卓利复究，渊增条约。爰邦趋频，道炼息岳。气绵玄黄，运冥部方。净壮韩府，披维履刚。
　　南方八天
　　精童浮曦，七映琼池。定奖气马，了澄玄漪。华贯遘液，魄拱神栖。柔莹濯泽，芒忽閟持。亮豫恕游，谨济莫常。敛索妙咸，冲逸扬颐。紫山太无，信思功宜。问仙晃朗，丹明玉微。
　　西方八天
　　静无何为，守神完辉。浩烂迭荧，结化昆，道育精传，溢鸣时撰。天醴自波，玄辉光河。封命锡图，阴平校魔。制泉部锋，馘凶斩祆。文灵敕真，护帝金阙。候海听虚，质诚介膺。
　　北方八天
　　斗维携丑，理言变仙。实交垣赫，气丰玄泉。把珞迎漠，奠区随垣。命蒂九齿，辨驿祠绵。蟾滋合华，斗氏交车。韩司少元，丘资始房。判漫曹令，角新辞盘。月鄙杜宫，滕明阮光。
　　道言：此诸天中大梵隐语，无量之音，旧文刻书大赤天丹阙之上，以司天地之政，辅阴阳之化，制命万灵。字皆广长一丈。天真皇人昔书其文，以为正音。有知其音，能斋而诵之者，诸天皆遣赤天神王，下观其身，书其功勤，上奏神霄，万神朝礼，地祇侍门，大勋真王，保举上清，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之则灵文见空，紫云满室，百神侍轩，万仙朝礼。佩之则上帝降策，八景登晨。服之则五藏混交，玉精流传，三元欢乐，宝气凝祥。体之则神游太清，身御赤气，妙合太无，道超万有，分形千亿，坐在立亡，琳琅振响，十方肃清，河海静默，山岳吞烟，灵魔畏伏，招集群仙。虚明合玄，神化自然，冥慧洞清，浩劫无迁也。
　　灵宝无量度人上品妙经卷之十竟
　　卷之十一
　　玉明运度品
　　道言：昔於空碧天中，玉霄景明大宝严土，受元始度人玉明运度无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。紫霞扬晖，绛华舒彩，凤舆龙驾，云盖霓轮，荫景含晶，五色洞映，焕丽太空。九日九夜，诸天日月星宿，晨霞徊耀，驻机停纲，玉璇凝光，金衡息运，神风静籁、云收海岳，六气顺明。一国地土山川林木，缅平一等，无复高下，土成玉明，碧无异色。众真侍座，元始天尊玄坐空浮宝萼丛金九真凤气之座。说经一徧，诸天大圣同时称善， 是时，一国男女，年寿隆长，无有灾夭。说经二徧，水腾火降，刑害不生。说经三徧，六气调平，寰区安静。说经四徧，天飞妙香，褊空浮盖。说经五徧，山泽呈瑞，玉莹珠游。说经六徧，悟生死根，神证真境。说经七褊，欲界种民，尽除尘染。说经八徧，五运均化，万物茂昌。说经九徧，天光下瞩，幽府开明。说经十徧，普解运度，深得法门， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方无极无量品玉明运度至真大神，无鞅之众，浮空而至。
　　说经二徧，南方无极无量品玉明运度至真大神，无鞅之众，浮空而至。
　　说经三徧，西方无极无量品玉明运度至真大神，无鞅之众，浮空而至。
　　说经四徧，北方无极无量品玉明运度至真大神，无鞅之众，浮空而至。
　　说经五褊，东北无极无量品玉明运度至真大神，无鞅之众，浮空而至。
　　说经六徧，东南无极无量品玉明运度至真大神，无鞅之众，浮空而至。
　　说经七徧，西南无极无量品玉明运度至真大神，无鞅之众，浮空而至。
　　说经八徧，西北无极无量品玉明运度至真大神，无鞅之众，浮空而至。
　　说经九徧，上方无极无量品玉明运度至真大神，无鞅之众，浮空而至。
　　说经十徧，下方无极无量品玉明运度至真大神，无鞅之众，浮空而至。
