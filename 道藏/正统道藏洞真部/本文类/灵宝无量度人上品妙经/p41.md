<!-- { "loadSidebar": true } -->
　　十遍周竟，十方无极天真大神，一时同至，一国生灵，虔心稽首，来者有如海波洋溢，地泉涌发，无鞅之众，迮国一半土皆偏陷，非可禁止。於是元始化光，自眉间出，腾耀万方，分身入於光中，各有元始圣像。然后光明复入眉间，聚成圆珠，大若乾坤，普照天地，化形无体，变象自然，虚空天界，尽入圆珠中。天人仰看，惟见万身元始，万天帝君，勃勃从珠口中入。既入珠口，不知所在。国人廓散，地还平正，无复欹陷。元始即於光明圆珠之上，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普受天恩，咸得济度，全其本年，无有夭伤，倾土归仰，咸行善心。无尽元灭，无败无坏，无损无去，无离无散，无死无伤，言无华绮，口无恶声，齐同慈爱，异骨成亲，国安民丰，欣乐太平，经始出教，一国以道，预有至心，宗奉礼敬，皆得度世。
　　道言：元始天尊说经中所言，并是三景上帝秘密隐奥之文，亦是玉宸 大帝化形召真之隐名也，非世之常辞。上圣已成真人，飞神召灵，通玄究微。能悉其章，诵之十过，万天恭礼，三界听法，河海静默，山岳藏云，日月停景，璇玑不行，阴阳翕和，昼夜皆明，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，鬼官束形，魔精受法，济度垂死，绝而得生。所以初学道士，血秽未除，神不通爽，身不清宁，体未洞真，以制十方，威未制天政，德可伏御地祇，束缚魔灵，但为华文，不究精微。轻诵此章，身则被殃，祸连九祖。供养尊礼，门户兴隆，世世昌炽，得为真仙，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，支连属籍，皆即受度，上升朱宫，格皆九年，受化更生，得为真人。而好学至经，功满德就，皆得神仙，飞升金阙，游宴玉京也。上学之士，修诵是经，神完炁具，飞升南宫。中学之士，受诵是经，皆即受度，得为神仙。下学之士，悟解此经，即得五行备足，去来由己，不沉鬼官。若复投胎，再受是经，即获飞升，游行太空。此经微妙，普度无穷，一切天人，莫不受庆。集无量之道，生死蒙惠，上天所宝，不传下世，永秘玉府。三万六千年劫运当兴，盟天而传。轻泄漏慢，殃及九祖，祸灾门阀，长役灵官。神兵将吏，侍经五帝，神司朱灵金童，青腰玉女，各三十六人，营卫神文，保护受经者身。
　　道言：正月长斋，诵咏是经，飞神召灵，魂飞九天，与道合真。七月长斋，诵咏是经，神灵不昧，出入杳冥，洞达幽微，永保长生。十月长斋，诵咏是经，内外明彻，炁出复还，神随意往，聚散变化，皆得运度，性悟真空，安镇其方，人称太平。八节之日，诵咏是经，得为南宫列仙。本命之日，诵咏是经，超凌三界，升入金门，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐九霄纯阳五色梵炁之中，内外蓊冥，有青龙、白虎、朱雀、玄武、狮子、白鹤，罗列左右，日月光明，照耀天地，身化万变，遍历十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄飞神召灵本章，上品妙首，万变度人，千化隐韵，离合自然，出空入无。混洞赤文，无无上真，元始祖劫，化生神灵，开明万类，是为道根。上无复祖，惟道为身，通天彻地，分神化灵。无文不光，无文不明，无文不立，无文不成，无文不度，无文不生，是谓大梵天中之天。紫琼浮台，碧霄梵京，太极无尊，大罗玉清。混然六合，移炁万灵，眇眇劫仞，若亡若存。洞华三境，六宸巨庭，蕊馆婴房，紫微神霐，九华梵炁，周遍十方。中有南极长生之君，中有飞神召灵之君，中有变化自然大神，中有通天彻地灵君，中有化炁万形之神。游行太空，微妙尊神，回骸起死，无量度人，今日校录，诸天临轩。
　　东方无极飞神召灵，长生大圣，无量度人。
　　南方无极飞神召灵，长生大圣，无量度人。
　　西方无极飞神召灵，长生大圣，无量度人。
　　北方无极飞神召灵，长生大圣，无量度人。
　　东北无极飞神召灵，长生大圣，无量度人。
　　东南无极飞神召灵，长生大圣，无量度人。
　　西南无极飞神召灵，长生大圣，无量度人。
　　西北无极飞神召灵，长生大圣，无量度人。
　　上方无极飞神召灵，长生大圣，无量度人。
　　下方无极飞神召灵，长生大圣，无量度人。
　　十方至真飞神，召灵长生度世无量大神，并乘华盖五色翠羽云舆，龙首绛萼凝珠宝辇，驾御灵凤，骖乘翠鸾，建千真变化灵节，万炁聚散神旛，前啸神虎泛响，后随苍龙发挥，辟邪天鹿，雷音大兽，更唱迭和，交映拱扶，七曜启扉，千真拥辕，亿万天仙，浮空而来，恭迎法驾，俯持信币，专心稽首，虔仰灵音。主宰上相，南陵火官，掌经仙伯，监籍大神，执经把籍，齐到帝前，随所应度，严校诸天。普告三界，无极神乡，昌明玉阁，琼室华堂，太一灵府，九炁梵天。上解祖考，亿劫种亲，罪籍幽玄，落灭消释，不得拘留，神合道符。元始告命，时刻升迁，校录朱宫，铸炼形魂，灵魔保举，度品南宫。死魂受炼，仙化成人，生身受度，劫劫长存，随劫轮转，与天齐年。永度三涂五苦八难，超凌三界，逍遥上清。上清之天，天帝玉真，玉宸之境梵行。
　　东方八天
　　青丽始缘天，帝幸经纶夷。
　　日景微度天，帝永须梵希。
　　惠正丽变天，帝洞耀神凝。
　　灵兆绿敬天，帝霭郁延微。
　　广华成化天，帝泛光每支。
　　上灵清慧天，帝委汝加非。
　　羽舞晃曦天，帝大鞠零施。
　　呼变穆粹天，帝弗支娄机。
　　南方八天
　　阳离大盛天，帝升欲玄生。
　　林宛极琼天，帝容纯影光。
　　九变东文天，帝永重威光。
　　宁丹正度天，帝莫缅那方。
　　熙凝泽物天，帝忽咤云昌。
　　和明庆音天，帝伏浮升康。
　　大定施变天，帝臻齐何乡。
　　好生长育天，帝温慧令长。
　　西方八天
　　皓景今芳天，帝既元漂生。
　　平敷玉素天，帝拥霭行元。
　　飘飘影梵天，帝龙斐角衣。
　　镇观至几天，帝壮敬玄机。
　　正始华光天，帝妙睿升飞。
　　永极威庭天，帝竞盛呼黎。
　　上浮碧蒙天，帝整谓缘威。
　　霄零施政天，帝弗纲兮归。
　　北方八天
　　渊默玄化天，帝蒙暮携混。
　　慧宛成理天，帝行缘金冲。
　　乐梵无欲天，帝肯持妙通。
　　和同万有天，帝遍育元烘。
　　冲虚大漠天，帝远上来升。
　　元通法号天，帝秀绕云京。
　　文英动妙天，帝愿施成并。
　　上灵七耀天，帝庆贻宗真。
　　三十二天，三十二帝，玉清秘诀，上清隐奥。九霄梵音，自然妙理，万天琼文，天中龙章。玉符宝篆，天中神机，九天灵魔，太清隐名。万和千合，变化飞神，无量之宝，深莫可量。敷落神真，普度天人。今日欣庆受度，历关诸天，请灭三恶，斩绝地根，飞度五户，名列太玄，魔王监举，无拘天门。东斗发生，西斗除殃，北斗延等，南斗注昌，中斗化形，总卧众灵。青帝飞神，白帝聚魄，赤帝流光，黑帝召灵，黄帝内升，万神合明。青天魔王，恭符神音。赤天魔王，书罚功非。白天魔王，斩馘不祥。黑天魔王，巨力施威。黄天魔王，持法守真。五帝大魔，万神之宗，飞行三界，统领神兵。麾幢持节，游遍太空，自号神威，诸天称功。上天度人，施化灵文，至真受命，降法召灵。八威奠维，万炁开张，锦额前驱，青甲仗旛。掷火万里，流铃八冲，敢有干犯，拒遏上真，金钺前戮，巨戈后刑。荡除邪秽，风火无停。千千截首。万万翦形，魔无干犯，鬼无祆精。三官校录，神司考魂，不得容隐，金马驿呈。普告无穷，万神咸听．三界五帝，列言上清。洞元通历．玉宸开劫，两仪击象，混沌始分。上无色界，下无色根，道玄虚寂，灵风自然。天上天下，无忘无想。无本无源，无体无累。混然六合，照彻十方，龙汉初劫，传迭开生。壬辰开度。化育群元，死户闭塞，胎根息灭。气灵通爽。俱集神庭，上冲太虚，下彻幽关。百体俱一，内外无伤，神随气运，变化无常。一体万身，呼吸非光，神游三界。气遍十方。聚散为一，皆由我身，中为神王，意乃神主。意与神合，飞神召灵，仙道可入。平视高真。太极混沌。金函玉章，洞达幽微，坐通八景。飞照亿千，性定神息，回风紫烟。道包万象，法制千魔，与道同合，自然成真。真中之真，长生大君，玉灵公子，飞化尊神。游空主宰，内治形真，气聚灵全，保命生根。永固神灵，出入上清，八维之内，三界之中。通化万神，主握三宫，应召九源，混合万神。十转回仙，灵气生全，仙道隐秘，运应度人。上开天门，飞神召灵，超升玉阙，浩劫无停。普受开化，身得列真，炼形太空，永离凡缘。上关九霄，遍历三台，炼尸黄庭，飞升太清。太清之上，有此仙门。中有飞神，召灵之章，真王灵篇辞参高真。
　　第一神霄玉府飞神之章
　　神灵变化，奥隐无穷。气神相合，真入仙门。神乃身主，气乃神王。神气俱妙，参御高真。飞灵八极，召至万神。惟道可偕，洞彻幽冥。回风扇景，天地育生。诵咏除殃，解悟成真。真中妙理，返本固根。太乙真魔，上相元君。秘隐不显，亿劫长存。
　　第二紫微玉府洞真召灵之歌
　　神庭隐大罗，梵炁为宗主。不动乃经常，动之即解悟。秘於紫元都，昌运符流布，华房郁紫烟，灵台释长句。开辟万有法，包括六虚成。大道寂无体，得道还尔身。根断死户灭，飞神入太清。超凌亿劫涂，永离北鬼宫。过三界兮，道御长空。升无为兮，混合仙真。既真空兮，宿命开通。飞灵八维兮，亿劫无终。妙理通真兮，虚玄寥廓。究本还元兮，出入御灵风。
　　第三景霄天尊洞神隐讳歌曰
