<!-- { "loadSidebar": true } -->
　　虎臼缘璇，箕论顿恢。砖阳焊世，知阆迁火。榜缙董掖，丽珍元娑。井估候驿，延苏庆随。突稼厥展，补因夸离。锉灭越絮，腼疏祝基。浩朏遘忽，指岳池瓖。调明趋管，辽傩蕴绰。
　　道言：此诸天中大梵隐语，无量之音，旧文书北元逮台水帝七精之室，南灵骞陁未馆飞华之宫。用平制水火，举抑璇玑，进退二候，以成大化。天地交泰，日月运行，阴阳发生，仙圣变化，升降上下，比之权衡，斟酌量宜，以畜万有。其道不忒，三辰顺躔。摄受失理，则五魔盗柄。太上所秘，藏之宝缾。神通自然，一切无碍。翔为龙凤，伏为龟蛇。道妙都括，不使世知。字皆广长一丈。天真皇人昔书其文，以为正音。有知其音，能斋而诵之者，诸天皆遣神府玉郎真王上吏，下观其身，书其功勤，上奏诸天，万神朝礼，地祇侍门，大勋真王，保举上清，道备克得，游行三界，升入金门。
　　此音无所不除，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，水无漂溺，火不炎燔，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十六竟
　　卷之四十七
　　祈禳水旱品
　　道言：昔於妙成天中，晨霞风歌大真和土，受元始度人祈禳水旱妙品。元始天尊当说是经，周回十过，以召十方，始当诣座。天真大神，上圣高尊。妙行真人，十方龙王，水旱二司，八海水曹，三元火官，四渎主者，雷电大神，流火神将，赤帝使者，灵官骑吏，无鞅数众，乘空而来。流景之舆，洞霄之辇，曲晨垂荫，丹精吐光，丛色分华，焕朗太空。七日七夜，诸天金阙琼宫，绛房琳府，一时静肃，星躔交彩，丹桂凝芳，骞林蔚葱，虹梁控带，天光晖曜，日映重轮。一国地土山川林木，缅平一等，无复高下，土皆作翠玉，柔明莹彻，无有异色。众真侍座，元始天尊玄坐空浮九光结云圆景游龙之上。说经一偏，诸天大圣同时称善，一国境界，和气冲融，物无疵疠。说经二徧，草木敷荣，万宝成实。说经三徧，骞林集凤，叶布天章。说经四徧，莲露含华，蕊藏仙液。说经五徧，水火得宜，动植荣畅。说经六徧，云行雨施，泉定河平。说经七徧，三灵奉时，熙明合曜。说经八徧，圣运普亨，群生同泰。说经九徧，万国咸宁，阴阳时若。说经十徧，帝道永昌，业隆政备， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方发令龙王，水旱二司，无鞅之众，浮空而至。说经二徧，南方大明龙王，水旱二司，无鞅之众，浮空而至。
　　说经三徧，西方肃政龙王，水旱二司，元鞅之众，浮空而至。
　　说经四徧，北方通生龙王，水旱二司，无鞅之众，浮空而至。
　　说经五徧，东北镇山龙王，水旱二司，无鞅之众，浮空而至。
　　说经六徧，东南风化龙王，水旱二司，无鞅之众，浮空而至。
　　说经七徧，西南执纽龙王，水旱二司，无鞅之众，浮空而至。
　　说经八徧，西北运纲龙王，水旱二司，无鞅之众，浮空而至。
　　说经九徧，上方布润龙王，水旱二司，无鞅之众，浮空而至。
　　说经十徧，下方腾变龙王，水早二司，无鞅之众，浮空而至。
　　十徧周竟，十方无极龙王，水旱主者，天真大神，一时同至，一国男女，倾心归仰。来者有如细雨密雾，各持珍宝，供养天尊，瞻仰圣颜，欣闻妙道。於是元始光散诸天，出霞万道，法身示变，恍惚存亡，水火二轮，旋晖掩日，霄音逸响，流激千寻，仙花散飞，天乐互作，灵音扇蔼，瑞气聚空。天尊口吐玉文，影罗亿界，发言微笑，再告天人曰：水旱者，天地太少之气，生民所感不同，故於方域之境，其见各异。又有天地司岁之运，与人气交争，亦使之然。水为阴溢，旱为阳淫，王者之德应於天地，政平则时和，溢则为水，亢则为旱。或帝德纯穆，恩逮八表，而有水旱者，即司岁天时之制也。岁丙辛戊癸，太羽太征之运，灾发一六二七之宫，不得不为水旱。水旱为世害之大，遇少即祈，遇太即禳。祈禳十方龙王，水早二司大神，俾调其气，正其令，谨其时。则民物无疠，阴阳政等，道不私用。 是时，水火二轮，合一成珠，大如黍米，在空玄之中，去地五丈。元始登引，天真大神，上圣高尊，十方龙王，水旱二司大神，无鞅数众，俱入宝珠之中。天人仰看，惟见拂拂从珠口中入，即入珠口，不知所在，国人廓散，遵奉教言。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，，天人值遇经法，普得济度，全其本年，无有中伤，倾土归仰，咸平过心。不悔不吝，不亢不独，不昧不冒，不滥不愆，不爽不诬。言以善化，口无嗔声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是真王内讳，祈禳水旱，召龙致神，百灵之隐名也。非世之常辞。上圣已成真人，通玄究微，能悉其章。诵之十过，诸天遥唱，二象均行，进退顺常，水旱不忒。祈禳随应，字育繁滋，群魔束形，鬼精灭爽，代无饥馑，福被兆人。至学之士，诵之十过，祈泽世澍，禳水浚源，方界安和，生物蒙佑。所以尔者，学士身中水火升济，气候履常，格应二仪，祈禳遂请，秽滓已消，体向洞真，召制十方，龙神降祥，威和德备，保见长生。轻诵此章，身则被殃。供养尊礼，时谷丰盈，世世昌炽，与善因缘，万灾不干，神明护门。斯经灵妙，通奏玉京，度人无量，为万道之先。巍巍大范，德难可胜。
　　道言：凡诵是经十过，诸天齐到。请雨则群龙吐云，玄泽滋槁，烟披雾集，涸坎波涵。请晴则皎日效明，阴蠥消殄，阳光焕烛，幽蔀开昭。而好学至经，功满德就，皆得神仙，飞升金阙，游宴玉京也。上学之士，修诵是经，阴平阳秘，水火内交，皆即受度，飞升南宫。世人受诵，则五内清康，三田昌茂，身中水旱，适养无亏，阴鼎阳炉，炼真成道，延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官，侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，祈禳水旱，使春夏华实，各遂繁荣。七月长斋，诵咏是经，祈禳水旱，遏气使平，嘉茂克遂，群实获成。十月长斋，诵咏是经，祈禳水旱，民物阜康，天英积秀，病疠消禳，为国王帝主，君臣父子，安镇国祚，使天长存，岁岁丰稔，常保元亨，安镇其方，民称太平。八节之日，诵咏是经，祈禳水旱，循时虚盈，雨旸得宜，动植咸宁。本命之日，诵咏是经，身中水火升降，二轮双景合照，安顺天经，魂神澄正，道气长存，不经苦恼，身有光明，三界待卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐赤黑黄三色云气之中，内外蓊冥，有青龙、白虎、朱雀、玄武、狮子、白鹤，罗列左右，十方龙王，水旱二司大神，侍卫前后，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，祈禳水旱，降应度人。承康隐韵，妙感因缘。大洞隐文，空无至神。虚皇祖气，生育群真。周流三境，开化洞玄。执纲持纽，运斡弥纶。朗耀大罗，紫融碧炎。洞焕九垒，风水河源。包括至化，中宅万灵。阴阳升降，天地以宁。阳乖为亢，阴否为淫。二气错缪，水旱乃生。壅塞冲和，灾我生民。虚劳人力，稼穑不成。赤文告命，召龙致云。永断旱怪，开通水津。大布教令，普告十方。中有祈禳水旱之神，中有太少阴阳之君，中有摄龙行雨大神，中有收敛阴云翳景之真，中有生成万物延寿益算度厄尊神。导迎和气，无量度人。今日校录，诸天临轩。
　　东方无极龙德神王，长生大圣，无量度人。
　　南方无极龙爓神王，长生大圣，无量度人。
　　西方无极龙威神王，长生大圣，无量度人。
　　北方无极龙藏神王，长生大圣，无量度人。
　　东北无极龙变神王，长生大圣，无量度人。
　　东南无极龙慧神王，长生大圣，无量度人。
　　西南无极龙阴神王，长生大圣，无量度人。
　　西北无极龙升神王，长生大圣，无量度人。
　　上方无极龙父神王，长生大圣，无量度人。
　　下方无极龙化神王，长生大圣，无量度人。
　　十方至真水火龙王，长生度世无量大神。并乘十色飞云，琼舆朱辇，碧盖瑶轮，骖驾神兽，六马华旌，建八威降泽之节，开六阳晖日之幡，前啸洞歌齐唱，后吹虚钥同鸣，狮子白鹤，吟啸噰噰，五雷治道，九夔赞辕，亿乘万骑，浮空而来，倾光回驾，应祈护生。三天丞相，洞白右宫，天枢上宰，水旱大神，执箓把籍，齐到帝前。考检节气，太少运年，随所应格，严校诸天。普告三界，无极神乡，九水寒夜，泉曲幽关，三官九府，曹局名山，八海五湖，四渎九江，七泽六野，十二灵溪，雷电大神，旱司火官。揭日之阳，赫烟炎炉。火山炯池，燠郁阳曹。元始符命，时刻升迁。祈禳降答，应告关宣。风雨霜雪，随令无愆。若或过纵，执送水官。庶物昭苏，普惠兆民。成使受度，得道长存。随劫轮转，与天齐年，永度旱灾水厄，一切之难，超凌三界。逍遥上清。上清之天，天帝洞云，无色之界梵行。
　　东方八天
　　历华昭庸天，帝丑都造晨。
　　纪灵素王天，帝扬琪秘清。
　　讷澄祛义章祈天，帝竺岳暾顿。
　　览觉玄居净智天，帝伯林先。
　　明虚存一天，帝洞时光。
　　隐中慈信天，帝嗣蔚度田。
　　龙札书云天，帝孽长自伦。
　　道冥朝极天，帝主器安雱。
　　南方八天
　　祷真宠黎天，帝南子崇。
　　务津敬至天，帝亶室尊玄。
