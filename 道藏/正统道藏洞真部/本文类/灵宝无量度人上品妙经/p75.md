<!-- { "loadSidebar": true } -->
　　道言：昔於紫元天中，流云飘歌太玄光土，受元始度人北都除殃无量上品。元始天尊当说是经，周回十过，以召十方，始当诣座。天真大神，上圣高尊，妙行真人，北都大帝，罗酆群真，北方斗牛女虚危室壁七宿星君，北斗司命，北都司察，官曹掾吏，北都飞骑，立斗大神，北都黑甲，五气魁吏，溟泠大神，北都九丑，捉杀五天元帅，除殃神王，无鞅数众，乘空而来。苍霞紫璆之舆，凿璧山云之辇，碧盖垂荫，玄精玉光，海色郁凝，洞焕太空。七日七夜，诸天层轮止虚，辰纬停度，龙山息鼓，玉玑不行，神风静籁，岳云散影，天德高清，坤维静粹，一国地土山川林木，缅平一等，无复高下，土皆作碧玉，无有异色。众真侍座，元始天尊玄坐空浮六明纯耀九宫混气琼山宝林之上。说经一遍，诸天大圣同时称善，是时，一国男女，以念道力，故豁然心开明悟。下世生民，先因积业，罪报不停，结衅罗酆，若非闻经，殃不可除。说经二遍，睹见元始，身有慧光，照彻十方，犹如朝日，北都三官，上下六洞，九幽无间，冤仇和释，五苦停酸。说经三遍，法音清妙，普闻十方，证悟天人，具无漏相。说经四遍，凡类众生，忘怨毒心，阴相谋害，变为法侣。说经五遍，殃注之苦，三灾之难，沉瘵尸疰，一时解脱，欢喜更生。说经六遍，种民真学，息镇太无，正念通虚，神朝上境。说经七遍，国永太平，尊道贵生，无私无欲，民不矢伤。说经八遍，诸天称庆，北都除殃，和顺运诚，获见真理。说经九遍，天流彩云，地录神芝。说经十遍，大帝遥临，来证说法，天人赞叹，声彻九清，是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品北都除殃大神，无鞅之众，浮空而至。
　　说经二遍，南方无极无量品北都除殃大神，无鞅之众，浮空而至。
　　说经三遍，西方无极无量品北都除殃大神，无鞅之众，浮空而至。
　　说经四遍，北方无极无量品北都除殃大神，无鞅之众，浮空而至。
　　说经五遍，东北无极无量品北都除殃大神，无鞅之众，浮空而至。
　　说经六遍，东南无极无量品北都除殃大神，无鞅之众，浮空而至。
　　说经七遍，西南无极无量品北都除殃大神，无鞅之众，浮空而至。
　　说经八遍，西北无极无量品北都除殃大神，无鞅之众，浮空而至。
　　说经九遍，上方无极无量品北都除殃大神，无鞅之众，浮空而至。
　　说经十遍，下方无极无量品北都除殃大神，无鞅之众，浮空而至。
　　十遍周竟，十方无极除殃大神，一时同至，一国男女，倾心归仰，同悟无为，方知一心，造此多业。愚民无知，动干罪殃。失忠孝之行，怀阴贼之谋，贪冒狠愎，淫杀败真，妬害贤良，犯禁玄科，魂归北都，身谢三官，受苦亿劫，无有休停。乃至得生，灾病缠留，万无一善，不知罪积，致此受殃。若不诵咏真文，祈告北都，醮谢七宿，则殃不可除。愿听元始明显北都除殃之法，来者有如细雨密雾，无鞅之众，迮国一半土皆偏陷，非可禁止。於是元始宣示十方天人曰：北都罗酆，中有大帝，六洞山城，十二小洞，三官九府，百二十曹，一十六狱，二十四狱，三十六狱，八十一狱，百二十狱。如是大狱北都寒池，远在下方东北癸地，大海之内，有酆都罗山，名曰北都，天尊阴真鬼帝所理，故号郑都。酆为城名，罗为山名，都为聚处。去此天境，下观非遥，山高三十六万里，山根入水三十六万里，宫阙楼观，贵拟诸天。其间考对罪魂，长夜不息，悲苦之声，充震天地。此大山之上，干於斗牛七宿，每宿之气，下贯都城，此为北斗阴神制辖。北都中有大帝，玄滋天君黑帝尊神，身长千尺，服玄龙之衣，圆冠方履，乘驾九龙无极之舆，丞相官属，万亿鬼神。惟此鬼神，实与人等，并皆胎生，其身自然通灵变化。譬如龙蛇毒兽，并是胎卵所生，变化大小，神化不测。北都鬼神，悉亦如之。无量之众，还来人间，与人婚宦商贩生业，一与人同。皆是大帝密遣，伺察生人。众生不能制戒心性，肆造恶业，不忠不孝，不义不仁，一一疏记，奏上北都。北都神王以日计时，简奏大帝。帝敕惟允，则使世人命为不遂。遂会凶殃，一切横夭，皆自所招。万死万生，不可解脱。我以哀悯，普为救护，敕使北都除殃灭祸。且北都有诸大神，一切众生投词叩请，严醮筑坛，敷露真文，誓天自悔，则殃祸立除，身寿安永。诸大神者，北都神王，北都鬼相，北都阴斗左司命主生，讳阁。阴斗右司命主死，讳闿。北都左司命，主生死罪录，讳灌生。北都右司命，主一切殃罚，讳启成。北都左司察，主考定功过，讳闽。北都右司非，主治狱典录，讳关。已上诸大神，乃主行殃祸。特能除之，奏章垦祷，大殃积负，顿可除释，汝其受之。大众伏地，再拜稽首，谨当奉行。元始说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时天人遇值经法，普得济度，全其本年，无有祸殃，倾土归仰，咸行善心。不杀不害，不妖不妬，不淫不盗，不贪不欲，不憎不。言无华绮，口无恶声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是北都大帝内名，隐韵之音。亦是北王内讳，百神之隐名也，非世之常辞。上圣已成真人，通玄究微，能悉其章，诵之十过，诸天遥唱，万帝设礼，阴爽代释，殃苦消除，福感自然，祥应昭显，群魔束形，鬼精灭爽，回尸起死，白骨成人。至学之士，诵之十过，则北真竦闻，阴官稽首，魔精丧眼，鬼殃截源，济度垂死，绝而得生。所以尔者，学士秽气未消，体未洞真，以制十方，威未制天政，德可伏御地祇，束缚魔灵，但除殃而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，北君齐到，亿曾万祖，幽魂苦爽，殃注断绝，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修习是经，殃注解脱，皆即受度，飞升南宫。世人受诵，断绝凶秽，死户闭塞，北都除殃，东华记名，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长考北山。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，北都除殃，传注速宁，为上世亡魂，断地逮役，度上南宫。七月长斋，诵咏是经，北都除殃，七祖超升，身得神仙，诸天书名，黄箓白简，削死上生。十月长斋，诵咏是经，北都除殃，寿益增昌，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，北都除殃，万汇蒙恩，得为九宫真人。本命之日，诵咏是经，北都除殃，落兆死名，魂神澄正，万炁长存，不经苦恼，身有光明，三界侍卫，北帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄玄三色云气之中，内外蓊冥，有青龙、白虎、朱雀、玄武、狮子、白鹤，罗列左右，北都大神，森然对几，降临兆前，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝，直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御无上三十二天元始上帝至尊几前。
　　毕引炁三十二过，东向诵经。
　　元始无量度人上品妙经
　　元始洞玄灵宝本章，北都除殃上品，五气度人。酆罗隐韵，冥漠自然。混洞元老，无无上真，元始同生，北帝高尊。阴斗七元，下统酆城，罗山巍峨，九府奠分。龙汉祖劫，北都六天，青河丹井，云门洞泉。中有大神，垂绦龙巾，摄制魔灵，善恶咸论。考谪惨酷，疏记罪名，律禁奉承，无有不闻。玄铜环牢，海峙山根，太玄鬼祖，骨肉为身。同道变化，龙伏风奔，窥盗世法，穷搜业因。递种为殃，永溺转轮。道有玉篇，开宥灵文。无文不光，无文不明，无文不立，无文不成。无文不度，无文不生，是为大梵，天中之天。酆罗北台，黑山玄京，上极高上，玄罗浩清。眇眇劫仞，若亡若存，三华离便，大有妙庭。下极北都，三官罗酆，魔洞鬼营，火山寒池。左净右霐，太光梵炁，周回十方。中有北都除殃之神，中有北极黑帝灵君，中有九天都禁司马大神，中有注生定死北阴天君，中有北斗司命司录延寿益算度厄尊神。回骸起死，除殃度人。今日校录，诸天临轩。
　　东方无极飞天摄魂神王，长生大圣，无量度人。
　　南方无极飞天摄气神王，长生大圣，无量度人。
　　西方无极飞天杀鬼神王，长生大圣，无量度人。
　　北方无极飞天罗山神王，长生大圣，无量度人。
　　东北无极飞天巡虚神王，长生大圣，无量度人。
　　东南无极飞天定名神王，长生大圣，无量度人。
　　西南无极飞天都关神王，长生大圣，无量度人。
　　西北无极飞天监领神王，长生大圣，无量度人。
　　上方无极飞天简奏神王，长生大圣，无量度人。
　　下方无极飞天除殃神王，长生大圣，无量度人。
