<!-- { "loadSidebar": true } -->
　　道言：昔於始青天中，碧落空歌大浮黎土，受元始度人解释幽牢妙品。元始天尊当说是经，周回十过，以召十方，始当诸座。天真大神，上圣高尊，妙行真人，十方救苦天尊，玉清云宫大慈天尊，大悲真帝，酆都九幽帝主仙官，无鞅数众，乘空而来。十方起云，混如丹色，琼台宝宇，隐显太空，玉马金龙，骖霞泛景，飞光凤盖，垂荫珠軿，瑞彩天光，流焕四极，蓊郁渊映，明彻碧空，七日七夜。红霞摇曳，远幕神乡，天都紫微，层影洞耀，丹殿星宫，琼堂日阙，珠纬躔虚，玉纲流演，紫烟纷华，山海凝碧，瑞金为界，色云合防，清静圣途，明无纤玷。众真侍座，元始天尊玄坐空浮八山九海伏龙翔虎十极太玄之座。说经一遍，天帝鼓节，高真洞咏， 是时， 一国重冥阴域，一时光明。说经二遍，地下重垒三十六皇，俯伏恭听，简阅皇籍。说经三遍，气流甘濡，洒润枯朽。说经四遍，杀鬼灭爽，魔众失声。说经五遍，地吐芝英八十一种，赪苍秀异，奇文燕胎。说经六遍，酆山震摇，黑海停沸。说经七遍，九幽地狱，万里铁城，业火炽然，亿劫洞赤。说经之际，毒势冰消，炎牢消荡。说经八遍，灵霞布空，九色成字，真文廓现，赦诸罪人。说经九遍，暗气凝云，伤血陨雨，闻经秽净，神风扫尘。说经十遍，尸骨钦起，灵颜鲜莹，自然成人。 是时，一国是男是女，悟道知真，胞结解释，冥关录籍，字迹除脱，素幅炼章，了无罪目，归向天尊，咸遂生养。
　　道言：是时，元始天尊说经一遍，东方无极无量品大慈九气救苦天君，无鞅之众，浮空而至。说经二遍，南方无极无量品大智三气赦罪天君，无鞅之众，浮空而至。说经三遍，西方无极无量品大明七气执法天君，无鞅之众，浮空而至。说经四遍，北方无极无量品大惠一气息苦天君，无鞅之众，浮空而至。说经五遍，东北无极无量品大悲梵气破狱天君，无鞅之众，浮空而至。说经六遍，东南无极无量品除过梵气九幽天君，无鞅之众，浮空而至。说经七遍，西南无极无量品大心梵气拔罪天君，无鞅之众，浮空而至。说经八遍，西北无极无量品大仁梵气玉匮天君，无鞅之众，浮空而至。说经九遍，上方无极无量品普济一十二气万福天君，无鞅之众，浮空而至。说经十遍，下方无极无量品不动五气玄母天君，无鞅之众，浮空而至。
　　十遍周竟，十方无极天真大神，无量天君，一时同至。一国男女，倾心归仰，咸荷慈恩。下逮沦亡，俱沾圣泽。感叹之声，响动幽夜，鸟兽悲嗥，人鬼帐惋，来者有如沙尘飘委，向风倾注。於是元始遍视群生，弹指微笑，金口发光，光如皎月。上极无上，刚风顶际。下极水轮，泉曲九漏。无底阴谷，无不照见，一一光中，皆现三界众生，善恶命根，宿报新缘，互相酬对，业果自明，心目同证。此九旋行，晕成五色。下覆人间，上接天境。运如轻车，灼灼圆象，逡巡九道，状如日出东蒙。十方同色，去地五丈，炯烁停空。元始登引，天真大神，上圣高尊，妙行真人，十方无极救苦天君，至真大神，无鞅数众，俱入九色圆象之中。天人仰看，惟见拂拂从圆光中入，既入光中，不知所在，国人廓散，境宇如初。元始即於九色圆象之中，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，解释幽牢，无有横伤，倾土归仰，幽显披心。不怨不僧，不执不滞，不着不爱，不害不欺，不冤不争。言必谐理，口有和声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是魔王内讳，百灵之隐名也，非世之常辞。上圣已成真人，通玄究微，能悉其章。诵之十过，则诸天遥唱，九幽启关，冥海静默，业山倾摧，光彻幽夜，积劫累代，缧系鬼都，籍在三官，朽骸积尸，魂魄囚考，黑气腥腐，破胆裂脑，火山冰池，焚烁烹渎，以万计期，无有昼夜。闻此玉文天真灵篇，则太一录魂，南丹炼神，神还识明，舍妄归真，郁结冤负，应时清明，太和真气，入其身形，莲花捧履，龙瑞扶颜，与天人乐，大魔伺迎。至学之士，诵之十过，则岱宗凛命，纣绝凛恭。此君奉书，阴曹削名。泥丸玄堂，七祖故气，氤氲未开，内构胎血。百节虫官，骨中注吏，地虎风兽，啖骸食气之鬼，守御泉府铜大火蛇之神，恶烟四激，穷魂芒昧，神官切齿。百里洋镬，千寻铁垒，不见三辰。巨晓道境。真知沈沦，罪根骈委，牵连生人，追呼族绪冢宅之讼，诬告天司，冥漠无所，一时万死，痛毒终天。闻此洞篇，魔帅弭节，黑帝停轩，往劫古爽，近世苦魂，道力陶冶，变酷消仇，玉历定科，紫云覆座，神风调逸，堕魄飞升，死户无拘，逍遥三界。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，利乐幽灵，度人无量，为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫，格皆九年，受化更生，得为贵人。而有亿劫结魂，千载滞爽，太上不以闻宥，上帝不以恩原。禁狱幽牢，在女青天一。王平女沙，九阴大禁，都司捡形，五老校录，暗黪芒窕之穴。毒风丑类。蕴堕四渎，海闾枯削。寒丁大魔，勅制之魅。诵此洞章，欻然自生。光梵变玄，尸胔得度。与神同升，洗除罪咎。青箓纪名，刺奸司非。不得鼓猬，锋之断笔。韩君丈人将折简於螭笈，是皆玄司九幽酆泉之重刑。此经解释，涣尔浮散。而好学至经，功满德就，皆得神仙，飞升金阙，游宴玉京也。上学之士，修诵是经，节关开通，胎真明正，洞阴一府，六峰游精，随气变化，与时出入。或感人呼吸流毒饮食，因刍梗以兆体，假冥漠以潜灵，九府捕索，三官定书，经道至神，皆即受度，飞升南宫。世人受诵，诚贯十天，幽牢苦爽，祖世亲缘，纪过泰山，刊名北都。皆得炼质丹陵，莹魂炎海，诵声成云，载此冥魄，逍遥太无，过度轮转，不经生死。奉行之者，则延寿长年，后皆得作尸解之道，魂神暂灭，不住地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，为上世亡魂，断地逮役，度上南宫。诣三元洞宫主生太阳火官，焚除罪簿，赦兔吞火食炭，洋铜沸镬，铜柱铁床，烧烹炮烙，众苦之罚。经道神力，变成清池，狱具恶器，悉为莲花。七月长斋，诵咏是经，为上世亡魂，祖考宗姻，升迁炼化，削灭罪缘，庆流孙曾，诣三元洞宫主死太阴水官，漂荡刑书，涤濯元衅，净除溟波，海渎没溺，寒夜冰池，雷震霹雳，泉曲徒役，绞水暴注，湍激惊涛，众苦之罚，经道神力，变成安室，狱具恶器，悉为乐玩。十月长斋，诵咏是经，为上世亡魂，姑妣娣姒，往逝妇姬，解断征呼，复连传逮。诣三元洞宫主生死罪录官，释放考掠讯讼，簿录证佐，对定冤仇，衔负悔恨，暗呜追召，众苦之罚。经道神力，变成德友，狱具恶器，悉为珍宝。八节之日，诵咏是经，奉诣九宫直符，九府直事，八方大狱，九幽泉牢，开通八门，受生八道，天人鬼神，地狱饿鬼畜生，魔帅祆魅。出离禁狱，各乘生功，度脱九幽，为大施者。本命之日，诵咏是经，为北斗司命司录，主非典禁，命在斗宫，计年期月，追召生魂，上诸斗宫。校定罪福，度脱三灾四杀，五苦六害，七伤八难，九厄十极，事在三元考官，冥曹谴谪，众苦之罚。经道神力，不有害伤，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过。闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生图象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂。修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，解释幽牢，开光度人，诸天隐韵，离合自然。太始无文，杳冥中真。元气化生，紫烟氤氲。风火陶坛，流精自凝。支势低回，镂玉镕金。垂芒驾霞，深市十方。混洞赤书，命意写形。离为万象，合为宝经。累珠贯花，激浊扬清。五老吐符，皇人写灵。造化以成，三界开明。天以之清，地以之宁，人以之生，神以之灵，物以之成。梵气左腾，春夏肇兴。天光右驰，秋冬滋营。元始上帝，命曰玉真。上无复祖，惟道为身。五文开廓，普殖神灵。三辰扬辉，郁罗玉清。九垒植根，冥渺酆城。下有大魔，与道同生。罗山龙源，丑都肆奸。荡荡亿程，洞宫荧凌。中有万鬼，鼓錞巨兵。狱考幽阴，大劫匪捐。火铁亿垒，天地无门。大悲道王，天中之尊。口放神光，光显玉文。瑞霞络碧，凤气成云。禁狱乃开，黑界光明。九龙衔符，炼度种人。是为大梵，天中之天，繁荟庶生，知识自营。内构巨业，默与神争。神本自天，元恶相缠。苦魂冥冥，堕拘重泉。鬼帅执契，虎卒仗鞭。按券呼名，敢干我前。黑甲喷火，电母摄仙。万毒备形，闭以天关。沈目塞耳，寥邈南丹。哀企玉符，赦此幽艰。碧空莽莽，九劫重山。太上黄旗，司命骋辕。告命九阴，典宰司杀。元童都禁，大君北阴。大神司录，主算捕魂。化生四明，五岳泰山。丈人解释幽牢，无量度人，今日校录，诸天临轩
　　东方无极道化神王，长生大圣，无量度人。
　　南方无极度生神王，长生大圣，无量度人。
　　西方无极坚德神王，长生大圣，无量度人。
　　北方无极玄照神王，长生大圣，无量度人。
　　东北无极救苦神王，长生大圣，无量度人。
　　东南无极拔罪神王，长生大圣，无量度人。
　　西南无极济苦神王，长生大圣，无量度人。
　　西北无极赦罪神王，长生大圣，无量度人。
　　上方无极升度神王，长生大圣，无量度人。
　　下方无极普惠神王，长生大圣，无量度人。
