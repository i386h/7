<!-- { "loadSidebar": true } -->
　　道言：昔於始青天中，碧落空歌大浮黎土，受元始度人炼气变仙超神上清之品。元始天尊当说是经，周回十过，以召十方，始当诣座。天真大神，上圣高尊，妙行真人，十方炼气变仙生神道君，化骨住命，功曹天吏，主录仙名，应真得度，炼气变仙，无量度人，诸天大神，无鞅数众，御气而来。其气徘徊，非空非有，非形非色，混洞无极，云霞霄雾，难喻其体。九色不定，乍光乍明，或绛或青，焕烂九空，映耀三界，自非诸天神霭灵华，仙云瑞彩之可比类。发於元始玉京翠房渊岩冥窦之中，靡靡布散，中有百千无量光景，各现丹舆绿辇，羽盖琼轮，龙旌凤轩，夜光神马，九绝猛兽，玉蕤停空，紫盖高荫，流精玉光，浩气郁勃，洞焕太空，三日三夜。诸天日月星宿，垂象之轮，金玑玉关，瑶枢宝纂，灵纲云域，宿舍绛岐，一时运动，行度流移，不与常等。是时，天司上官，主典掾司，各守轮毂，推纽转括，不能循轨，以应常次。咸各惊骇，而相谓言，是何瑞因，睹此奇变。即建天鼓，以候斗车，鸣鼓九通，下观玉京之傍，一十二山，灵海碧涛，神津潮应，龙纠出没，其声沸雷，大渊汪洋，涓流湮汨，不与天鼓鸣时。机会相应，诸天帝宫，未识何缘，以致斯异。赓料簿籍，默会简箓，将诣帝台，质其所疑。速命威神，分云扫途，摄炁治道，骖驾龙虎，秉执旌旗，时未当行，神烟四起，天风洒洒，三辰回照，妙炁澄廓，方舆圆盖，左行右旋，天籁扬音，洞歌宛奏，千界流光，八骞高栾，静睹群真，咸得侍座。元始天尊玄坐虚浮绀碧莲花之上，其花万叶，蕊珠周远，一叶下广，遐覆一天，一蕊之珠，各现金色天妙世界。一一界中，各有天仙帝王，首冠宝华，衣摇仙彩，乘鹤驾鸾，往来无碍，於此莲干，明如水晶，其直参空，根蟠玉海，圆径万里，中有宝楼琛阙，琼宫瑰殿，层垒郁峨，所现灵观，不可思说，及以比量。以近言之，犹於太仓，遥瞻积粟。元始天尊安坐莲花，下观诸天，而是身相，大小齐等，不有偏陷。说经一遍，诸天大圣同时称善，是时，一国男女，身光影相，互相涉入。说经二遍，神现无极，玉京昆仑，等一尘芥，无有限际。说经三遍，万象群类，一时同声，赞叹经法，清咏道真。说经四遍，上清九空，三万六千，日月一时同明，九阴腐骸，未度之骨，还起成人。说经五遍，金龙神兽，竞吐风云，合呇九色，洞妙混沦。说经六遍，一国男女，含炁之伦，童婴其颜，金玉其身，不知有死，食炁游神。说经七遍，天垂碧玉，地变黄金，红露飘注，甘醴冲盈。说经八遍，金翅不生，神龙夜鸣，五岳收烟，八景现形。说经九遍，玉海扬波，碧山秀荣，飞仙来朝，云辂凤旌。说经十遍，地藏甘露，七宝均生，顽坚浊础，瑞光化成，是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方炼炁变仙至真大神，无鞅之众，浮空而至。
　　经二遍，南方炼炁变仙至真大神，无鞅之众，浮空而至。
　　说经三遍，西方炼炁变仙至真大神，无鞅之众，浮空而至。
　　说经四遍，北方炼炁变仙至真大神，无鞅之众，浮空而至。
　　说经五遍，东北炼炁变仙至真大神，无鞅之众，浮空而至。
　　说经六遍，东南炼炁变仙至真大神，无鞅之众，浮空而至。
　　说经七遍，西南炼炁变仙至真大神，无鞅之众，浮空而至。
　　说经八遍，西北炼炁变仙至真大神，无鞅之众，浮空而至，
　　说经九遍。上方炼炁变仙至真大神，无鞅之众，浮空而至。
　　说经十遍，下方炼炁变仙至真大神，无鞅之众，浮空而至。
　　十遍周竟，十方炼炁变仙天真大神，一时同至，一国男女，倾心归仰。来者闻於妙炁，弥塞普遍，泛此浩荡，无量俱来，形同於气，气同於形，无有东西，及以涯涘，种种人物，男女相貌，忽出忽没，忽隐忽显，遍一大国，炁皆散满，非可禁止。於是元始含笑，出紫金光明宝掌，五指手相，望炁敛约，莹然开显。即见诸天一切众生，听法真寮，无量大道威神，冥空天界，一切神司，大俱咤鬼，皆在光气之内，稽首作礼，旋匝座下，愿闻法要。眇眇之中，去地百丈。元始登引，天真大神，上圣高尊，妙行真人，十方炼炁变仙至真诸大神王，无鞅数众，俱入光炁之内。一切天人，见元始天尊，上圣高尊，如处宝珠及净瑠璃，天海交映，浑浑空碧，光照内外，洁无纤翳。见十方空湛同天眼，一切真仙，仰看歌咏，步虚礼拜。惟见拂拂出入来往，光融炁化，不知所在。国人廓散，天境平正，虚通疏彻。元始即於炁观有无之中，说经都竟，众真监度，以授於我，当此之时，喜庆难言。法事粗悉，诸天复位，恍惚之间，空炁合体，寂无遗响。是时，一切天司，三辰二景，主运转机，一切真神，始悟异因炁变神移，莫知所绿，乃识元始，欲说炼炁变仙最上妙道，先现斯瑞。诸天真仙，一切天人，遇值经法，普得济度，全其天年，无有中伤，倾土归仰，识道忘心。炁炼炁明，炁大炁刚，炁空炁渊，炁冲炁运，炁有炁无，炁变炁仙。言不唱宗，口不命物，齐同慈爱，异骨成亲。国安民丰，欣乐太平，经始出教，一国炼气。悟十二法，以炁合道，以道合心，心合於神，神变为仙。宗奉礼敬，皆得度世。
　　道言：元始天尊说经中所言，并是诸天上帝炼炁变仙生神易骨隐韵之音。亦是十方变气变仙至真大神内讳，炼炁变仙之隐名也，非世之常辞。上圣已成真人，通玄究微。能悉其章，炁已超登圣地，升入无形，犹固炼之。诵之十过，诸天召炁，万帝变仙，天地返元，气如渊泉，山炼为炁，地炼为炁，天炼为炁，人炼为炁，三景万象，皆炼为炁。炁无形端，恍惚存亡，人能识之，变神为仙。未能识气，未知炼道。斋戒诵经，真炁自生。炼炁自然，天地自应。三辰不行，群魔束形。鬼精灭爽，回尸起死，白骨变仙。至学之士，诵之十过，则精血化炁，炁达百川，五脏六腑，不逆无偏，自有入无，炁炼绵绵，绵绵永存，变神为仙。财五帝列侍，三元发烟，魔精丧胆，鬼官扬鞭，涤荡九丑，炁极通玄，济病度死，绝命更生。所以尔者，学士炼气未明，体未洞真，召制万炁，炁登天门，炁还天门，不知无形，德可伏御地祇，束缚魔灵，但却死而已，气炼得生。轻诵此章，炁不光扬，流精玉化，塞关明堂，玄曹记言，注子余殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为炼炁变仙万道之宗。巍巍大范，德难可胜。
　　道言：凡诵是经十过，诸天气到，亿曾万祖，幽魂苦爽，既灭之后，皆化为炁。炁不经炼，冥漠不生。受诵气炼，皆即受度，上升朱宫，格皆九年，受化更生，得为贵人。而好学至经，功满德就，炼炁变仙，飞升金阙，游宴玉京也。上学之士，修诵是经，皆即受度，飞升南宫。世人受诵，则延寿长年，后皆得作尸解之道。形随炁出，化入无门。魂神合气，气结成神，不经地狱，即得返形，泛气太空。此经微妙，普度无穷。一切天人，莫不受庆，无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各六十四人，营卫神文，保护受经者身。
　　道言：正月长斋，诵咏是经，炼炁郁青，为上世亡魂故炁炼新，断地司牵役，复连冢讼，度上南宫。七月长斋，诵咏是经，气炼空白，身变神仙，诸天书名，玉箓素契，削死上生。十月长齐，诵咏是经，炁炼太黄，为道王帝主，君臣父子，召炁九天，天福炁冥，安镇国祚，保天长存，世世不绝，常为人君安镇其方，永享太平。八节之日，诵咏是经，炁炼九星，化为九色，戴九履一，左三右七，二四扶身，六八挟足，气透九宫，变为真身，得为九宫真人。本命之日，诵咏是经，气炼太微，自干入支，六甲从官，一炁化奇，魂神澄正，万炁相随，不经苦恼，神变希夷，三界奉轮，五天扬麾，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿六十四通，上闻六十四天，心拜六十四过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各六十四人，关启所言。今日吉庆，长斋清堂，修行至经，无量度人，愿所启上彻，径御无上六十四天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，炼炁变仙，九变度人。道气隐韵，离合自然，混洞太无，混无为虚。虚为空体，炁与空俱。炁为太真，妙入玄无。炁为道性，不属有无。变化通神，神与炁俱。炁非氤氲，炁非呼吸，炁无蒸出，炁非云烟，炁非形质。真炁无体，强有炁名。炁能生化，炁能变迁，炁能坚刚，炁能返还，炁能长久，炁能绵绵。我炁非物，能生众物。我炁无情，能化有情。炁为道母，炁为大神，动而为有，静而为空。化生玉京，萧台郁峨。大罗玉清，金阙玉房，紫阁朱庭。真炁流间，化结上真。无炁不光，无炁不明，无炁不立，无炁不成，无炁不度，无炁不生，是为大梵，玄中之玄。派分支析，如环相连。蟠延屈回，紫炁白烟，上下无常，刚柔有方。高圣灵仙，万帝千真，混化一炁，炼而变仙。譬诸世间，山海楼阙，万物荣繁，智蠢贤愚，上宰下官，皆从炁生。受炼变迁，炁无生死，炁无颇偏，随感而应。炁妙相传，若亡若存，眇眇三便，虹京琼池。日泽蕊渊，大行梵炁，周回十方，化生度人。不死之神，化生南极。长生大君，化生炼炁。变仙大神，化生道炁。自然威神，化生上清。神炁紫君，炼化元炁。始生变仙，至真尊神。炁存不死，无量度人。今日校录，诸天临轩。
　　东方无极炼气变仙，长生大圣，无量度人。
　　南方无极炼气变仙，长生大圣，无量度人。
　　西方无极炼气变仙，长生大圣，无量度人。
　　北方无极炼气变仙，长生大圣，无量度人。
　　东北无极炼气变仙，长生大圣，无量度人。
　　东南无极炼气变仙，长生大圣，无量度人。
　　西南无极炼气变仙，长生大圣，无量度人。
　　西北无极炼气变仙，长生大圣，无量度人。
　　上方无极炼气变仙，长生大圣，无量度人。
　　下方无极炼气变仙，长生大圣，无量度人。
