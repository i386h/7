<!-- { "loadSidebar": true } -->
　　十方素景耀灵神王，长生度世无量大神，并乘层云金霄，八景之辇，玉舆羽軿，素盖飞轮，骖驾九光神虎，玄甲苍龙，建流金之节，招灵大旛，前列太玄宝仗，后从三天化兵，白凤麒麟，啸歌噰噰，七耀启涂，三真翼辕，亿乘万骑，浮空而来，倾光回驾，召灵度生。西昆上空，瑶阙高仙，九微太妙，黄景元君，执符把箓，齐到帝前。原兆生胎，禀道以来，业识念想，缠思亿冤，汨乱素境，耀灵翳昏，神光正性，旷劫冥顽，元始洞火，冶炼纯坚，金华变体，当为真人。粗辱毁败，逐爱散分，随所应度，严校神灵。普告洞渊， 无极名山，泉沙之岳，北阙寒庭，神州五镇，十二溪源，三河四渎，溟海成池，疾除罪簿，落灭恶根，不得留滞，怠纵魔群。元始开化，随运升迁，六天阴官，拔度沉魂，制玄监举，炼度朱陵，太清降炁，仙变成真，生身受度，劫劫长存，随劫轮转，与天齐年。永度三涂，五苦八难，超浚三界，逍遥上清。上清之天，天帝妙玄，无色之境梵行。
　　东方八天
　　玉岐英实天，帝伯戊景勋。
　　秀峰翠华天，帝眇珍业池。
　　宝林耀光天，帝芳霄宛驿。
　　真元灵韫天，帝冥成妙沂。
　　玄符显灵天，帝肇启元皇。
　　集瑞庆皇天，帝方稽生。
　　瑶瑰映虚仙穴天，帝泽岳匠灵。
　　汶波碧洞神宫天，帝道光仙。
　　南方八天
　　阳台化景炼真天，帝宝宣纪延。
　　南明洞阳天，帝劾章测神。
　　司炎治明天，帝护生极言。
　　检真定历天，帝执机主民。
　　降炁大光天，帝严威四冲。
　　冲和总领天，帝化令正行。
　　溟元赤景天，帝奉皇玉尊。
　　变化定籍天，帝鉴英皓定。
　　西方八天
　　主福定生天，帝巽都景阳。
　　素景耀灵天，帝绵观典常。
　　阆圃瑶琳天，帝露溥顺华。
　　西台玉匣天，帝宝当元畸。
　　灵玉治方天，帝讯先求爽。
　　刚山顶龙天，帝奋光紫神。
　　七绝神虎天，帝力关威京。
　　梵炁金乘天，帝严几静山。
　　北方八天
　　玄老海藏天，帝宅神岳罗。
　　龙光万虚天，帝耀金爓刚。
　　云营周华天，帝微玄部清。
　　忠岳洞波碧琳天，帝绝崿珠。
　　琼宫无极天，帝昭高璇徊。
　　苍目化山天，帝拔方起云。
　　京台海穴天，帝耀上慈真。
　　五神泛洋召灵天，帝宛令西波。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，大化真魔，合变之灵。九复於一，十还於九，九合十迁，素景生辉。金无结滞，与神同并，神无变坏，炼之即鲜。耀光为泽，共名火宫，神金鼓冶，合会太清。 无量之奥，杳不可详，敷落三华，普炼神人。今日欣逢化度，历试诸天，请降至妙，大庆因缘，飞步五辰，名列高玄，真王监察，拘制元关。东斗授神，西斗化形，北斗注籍，南斗开生，中斗黄华，合景耀灵，三真之炁，发为金英。青帝执规，白帝御兵，赤帝守卫，黑帝结凝，黄帝演化，万道乃成。苍华天王，摄炁举仙。丹霄天王，上炎流烟。素景天王，开天召山。玄耀天王通导百川。混极天王，坐镇昆山。五天真王，万神之宗。飞行六合，游宴天宫，总炁耀灵，敷散太空。自号赫奕，诸天齐功，上天炼真，同会朋堂。神王震威，扫荡不祥，青霞布天，电火施张。丹灵扇飙，收灭游光，域中大帅，掷剑刚风。腾耀万里，流铃八冲，敢有干试，拒抗三官。玄钺前戮，神金后刑，屠割祆魅，风火无停。千千斩戮，万万诛形，邪无侵犯，保护生民。六天九宫，明检鬼营，不得怠纵，金马交呈。普告罗酆，无间溟泠，三界大魔，飞章玉京。
　　元洞玉册，五炁混沦，金炁为骨，木炁为筋，水炁为血，火炁为神，土炁为意；物乃化形。虚皇妙道，三象告成，玄元建立，罗列神灵。明以烛物，烈以辨真，动则成礼，静则晦温。神光变化，大复依金，金体无变，运斡飞轮。员华震耀，风扇於明，乃成大象，皇极高清。元微大素，金现长庚，紫融灌虚，白章洞旻。流结五炁，生育七玄，大洞消魔，玉惠灵篇。共敷至化，天晶妙光，九龙大劫，数极延康。眇眇亿劫，混化坚刚，五炁为色，五精为渊。风水相包，泰极无边，黄台杳邈，朱阙沉冥。无形无影，无极无穷，鸿蒙太朴，辽廓开生。芒华流彩，运度自然，虚皇保劫，元素玉章。丹景结璘，大布青房、赤耀至灵，演炁十方。旋斗历箕，回度五常，三垣化阙，明列元纲。八景赤文，摄炁高玄，玄中太真，上帝飞仙。素景金霞，啸咏洞虚，耀灵绿罗，交响云舆。玉音泛霄，黄华执符，紫清郁岳，转翼元居。金为神液，流贯苍图，千和万合，自然成真。真中至神，南昌上灵，通班元老，安宝帝尊。玄一九辅，司命真君，简阅生章，变化飞根。上游清单，出入华源，八冥之内，细微之中。下极重泉，九垒渊宫，中治生民，万物混同。十转回灵，与炁俱仙，仙道贵生， 无量度人。上开八门，耀景天输，罪业禁戒，考校因缘。普受开度，死魂生身，身得受生，上闻诸天。诸天之上，各有生门。中有升迁显耀之章，黄素灵篇，辞参高真。
　　第一素景显妙飞空之音
　　太虚生至真，太空成有形。运转无津涯，普育诸神灵。玄清化圆罗，混黄沉杳冥。错谬散为物，冲和构人伦。朗朗诸天境，持握生道根。荡荡大化
　　基，八冥归玉京。元始显真妙，素景融神金。既悟重玄旨，合体通灵明。七祖升天堂，南昌朝帝尊。五苦永解脱，天魔咏谣音。齐乐真王化，群类皆长生。
　　第二耀灵常照真王之章
　　龙汉立劫仞，丹光建元图。大圣玄一帝，敷落飞天书。高仙受天命，正道秘清都。洞章下玉京，灵光焕八隅。元尊示神变，亿天藏蕊珠。故以常明金，冶炼贪爱徒。神金真化炁，灌注度凡躯。明明无浊污，玄精当不枯。耀灵玉景源，常照成空无。巍巍大慈尊，宣演开生符。妙微上清旨，真悟合玄虚。炼炁登种民，玉篇从此敷。
　　第三成道变化之歌
　　百魔乐沉溺，飞仙唯好生。神炁常坚完，三界无死生。既悟上清道，与化相顺成。宴景常阳宫，东井浥天津。逍遥度刚风，三垣朝帝尊。茫茫大轮下，俯世何营营。一瞬为虚空，浩劫焉有程。携手诵大范，素景永清澄。运转法轮纲，变化通神灵。东桑观濯罗，西昆眄长庚。使尔见真教，灵府长虚明。刻名玉真检，削落酆泉名。振衣浚太霄，稽首虚皇庭。
　　此三界之上，飞空之中，飞仙歌音，音参洞章。诵之百徧，名度南宫。诵之千徧，真王保迎。万徧道备，飞升太空，过度三界，位登仙公，有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离冥关，魂度朱陵，受炼更生。是谓 无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，发明至真妙本生元大神，虽因元始洞阳九炼赤炁玄空真火，以为明识觉了能知之体。殊不知坚固不坏，经劫不变，今古常存，湛然定观。全依 无上清争不动至大至刚真金为质，能生能动。木风为助，金风相耀，遂成炎景，洞然而明，名曰纯一妙灵之炁，为道之玄奥，成立混沌，生育三才，无不由此。兆若体之，莹我灵根，以自神力，徧无穷界，仙灵鬼神，人龙万物，自我陶镕，十方诸天，不从外得，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都神霄玉清玉府东宝经室。依科三万七千年，应运下传。若有至人赍金宝质心，依旧格告盟道君，然后而付焉。
　　道言：夫天地运度否终，日月五星亏盈，至圣神人休否，末学之夫疾伤，此皆神炁内亏，素金不灵，故耀空有待，则制殃衰。凡有此灾，同炁皆当齐心修斋，六时行香，十徧转经，福德立降，消诸不祥。 无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法，素景还复，耀灵更明，魂神径上南宫，随其学功，计日而得更生。轮转不灭，便得神仙。
　　道言：夫天地运终，星宿错度，日月失昏，四时失度，阴阳不调，国土生灾，水火风劫，疾毒流行，兆民死伤，师友命过，同学终亡，皆当修斋，行香谓经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金关之臣。诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始素景耀灵玉篇
　　东方八天
　　奎都出陌，化扬入参。霞虚激璘，延沂涔。万竦柘宿，淇华几钦。转兰彩望，晨精典寻。昭盈灵肆，缢卜奚登。擎庄荷露，龙蛟捐沉。静佐亟道，刘彬绪忱。秷稂荡卑，里适逾金。
　　南方八天
　　蓬整绝力，赫难志外。寅珞尤趣，延需利瑾。琢华透方，仪奔汾郡。哲疆仙稀，珍异寔进。燎滩荡虞，色离弼应。杳坤陈歆，秘野桓定。角聻敕戮，阳山致信。风演孔雄，历帝充仞。
　　西方八天
　　素景奠生，纠都佳萌。健纳甲竺，誓攻本神。迮东献威，相妃蕲尊。敬罢钦役，奴军总云。吉堂洄侣，至戈鼎荧。万鉴独持，化师九成。便良日辟，斗往冈生。浪耻达随，珪山启兵。
　　北方八天
　　阓程铗辽，景生系郎。玄进紫玉，投远趣光。董真枢灵，星侔箕羌。遁履太幽，北昆杳房。庇夜军利，氏瑟齐邦。度潜倚霞，命旗洒藏。桑碧螭首，洞玄辞皇。律跻魔丑，台止宾祥。
