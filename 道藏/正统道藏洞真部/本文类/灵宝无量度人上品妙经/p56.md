<!-- { "loadSidebar": true } -->
　　西方无极素景神王，长生大圣无量度人。
　　北方无极玄妙神王，长生大圣无量度人。
　　东北无极保命神王，长生大圣无量度人。
　　东南无极集庆神王，长生大圣无量度人。
　　西南无极宝轮神王，长生大圣无量度人。
　　西北无极梵气神王，长生大圣无量度人。
　　上方无极横天神王，长生大圣无量度人。
　　下方无极镇垒神王，长生大圣无量度人。
　　十方至真威德神王，长生度世无量大神，并乘飞天六龙云舆，九华宝辇，翠盖雕轮，毛节朱幢，骖驾鸾凤，跨驭金龙，建降魔辟非五方灵节，持除祸赐福四神灵旛，前啸灵璈泛景，后吹箫瑟齐鸣，狮子白鹤，啸唳嗈嗈，太乙侍从，真王翊轩，亿仙万众，从空而来，迎卫宝驾，恭庆灵音，统法持文。诸天灵魔，上相主宰，天真神王，南昌上宫，韩司主录，监生大神，执箓把籍，齐到帝前，随所应度，严校诸天，普告三界，无极真王，神霄玉府，扶桑华宫，三清九霄，亿兆天界，百万仙国。上解祖考，亿世万劫，恶籍罪簿，消灭恶根，不得拘留，道合仙真。元始符命，普率九涎。南灵火光，度越灵魄。北府真符，解脱幽魂。神王保举，超生南宫。死魂受炼，仙化成人。生身受度，劫劫长存。随劫轮转，与天齐年。炼尸聚气，保护胎仙。内境泛光，定息收玄。永断死户，缠炼幽关，超凌三界，逍遥上清。上清之天，天帝玉真，神霄之境梵行。
　　东方九天
　　重华文朝天，帝照泛叨景。
　　六晨泛景天，帝定玄耀明。
　　至真极瑶天，帝浮罗永延。
　　上灵元化天，帝大元辰并。
　　曲鼎号都天，帝胜金生光。
　　琼瑛泛景天，帝有提辩论。
　　七晨扶明天，帝苑育飞衡。
　　推虚动神天，帝昔齐浮黎。
　　乐化自宥天，帝冕更容曦。
　　南方九天
　　晃朗赤梵天，帝元竞锦霓。
　　惠正辉奉天，帝拥爱加吟。
　　妙音飘讽天，帝号施幸绵。
　　华离正定天，帝呼立机成。
　　宣景六虚天，帝整婆阿贪。
　　化形度敬天，帝勃负孜真。
　　龙希几遍天，帝从扶乡轻。
　　阳廓旷晞天，帝缅移神机。
　　锦文绚赫天，帝景束梵宁。
　　西方九天
　　皓渺舒荡天，帝握林俯极。
　　倏扬始平天，帝影浮金华。
　　落尘普盛天，帝执翁施零。
　　蕊庭皇威天，帝粤拂思诚。
　　元举星琼天，帝显加膺象。
　　龙政委恩天，帝运嘉玄康。
　　快乐敷变天，帝欲化无垠。
　　逍遥请福天，帝豁落行夷。
　　昱景扇飙天，帝动郁苍题。
　　北方九天
　　玄明证赤天，帝石育俯昌。
　　远扬绿霄天，帝浮缠方汉。
　　元漠誓训天，帝顺通兮凝。
　　临莅物成天，帝目罗景轮。
　　政理分化天，帝范掷俱重。
　　诱黎永胜天，帝拱越林夷。
　　馥明大普天，帝严度丹霞。
　　续区广蒙天，帝栋零延祺。
　　玉元渊净天，帝景大罗长。
　　三十六天，三十六帝。诸天隐秘，万天隐名，天中玉文，大梵灵章，三天密讳，天中神音。天帝高尊，天真神王。上相大魔，灵文玉音。回风混合，炼尸飞升。无量之奥，探不可详。守雌抱雄，是为神真，普度天人。今日欣庆受度，历关诸天，请灭三恶，斩绝地根，飞度死户，名列真仙，魔王监举，无拘天门。东斗监生，西斗除殃，北斗辅灵，南斗化魂，中斗成真，总监众灵。青帝育生，白帝守神，赤帝升气，黑帝流光，黄帝静中，万神佑身。青天魔王，辟秽受形。赤天魔王，内宝神真。白天魔王，却邪辅正。黑天魔王，监持护法。黄天魔王，守卫万灵。五帝大魔，万神之宗。飞行一身，总贯泥丸。藏气元精，澄神安镇，坐观太空，自号赤符，诸天上功。元始度人，皆禀生宫，神婴受化，普扫胎根。断除血秽，闭塞死门，流精反聚，俱入妙庭。天魔接引，上升玉都，屏除瘴疠，鬼毒祆精，天丁前驱，大帅仗旛，掷火万里，流铃八冲。敢有干试，拒遏上真，金钺前戮，巨天后刑。屠割鬼爽，风火无停，千千截首，万万翦形。魔无干犯，鬼无祆精。七魄宁谧，三尸速奔。外营百关，内保万神，白虎守芝，青龙缠液。普告无穷，万神咸听，三界五帝，列言上清。
　　玉晨宝历，会玄神章，龙汉开劫，降自华房。混沌九变，断灭邪亡，户户即开。上无道境，下无道基，生死之道，玄牝之门。惟神与气，散聚无停，内观元神，反本方成。回风死道，复入生门，还巡泥丸，遍历精门。三十九户，户户可死，闭之即生，生从何户。户户即开，闭之不出，可以长生，名户即穴，实穴即精。神气交会，龙虎固根，血凝神聚，不散乃成。散之无穷，不可名成。气壮满溢，通彻泥丸，流布丹田，升降反婴。有出有入，有死有生，不出不入，断户除根。断除之道，以火炼精，安镇其户，胞凝血根。阳施阴化，流响扇营。上应天关，下集百神。实乃丹精，闭即神英。七星分散，飞行阴房。二仪摄气，流迹阳光。分之既停，阴阳交并。以赤入黑，变黄成紫，精华流畅，血秽殄平。上纳下奔，死道未降。赤霞辽绕，琼浆混迎。上和下合，自然成真。胎根既存，道成正生。根断乃仙，名列南宫。父母胎孕，化体成形。散之即气，聚之有名。聚散为根，断之长存。与道合真，天机秘密，洞彻万灵。三天龙篆，元始玉文。赤书玉字，锦符朱囊。洞妙泛景，保劫运延。梵气弥罗，万范开张。元纲流演，三十六天，输转无色，周回十方。璇景历机，回度五常。三十九气，总御一身。八方冥合，气胜乃生。玄中妙理，断绝胎根，死户周密，得道成仙。泛景太霞，啸咏洞章。金真朗郁，流响云营。玉音摄气，灵风聚烟。紫虚郁秀，辅翼万仙。归正合符，炼之见真。真中有神，长生大君。消魔神王，紫微元君，无英公子，高玄真人，执符把箓，保命生根。上游上清，出入液房。明梁之内，神化之中。下镇人身，绝塞死根。结胎五气，混合百神。七世回灵，万真灵燔。神风飙粲，仙道贵生。无量度人，上开生门。飞天法轮，日月植根。安固黄庭，宿命因缘。普受开度，仙化生真。身得受生，上闻诸天。诸天之上，贵此仙门，中有大洞消魔之章，玉清灵篇，道御高真。
　　第一高上神霄玉清王灵秘之音
　　元始浩劫，玉清灵文。迷涂悟解，洞彻真空。天仙所慎，秘久不通。断绝死户，直入生门。三尸殄灭，五斗东魂。血化成精，反此神婴。七祖受庇，百神咸宁。出有入无，安镇黄庭。上保泥丸，中理玄津。下流丹田，百关息封。内体充益，我道乃成。
　　第二太上消魔玉清王隐韵之章
　　天之大隐宝，明梁塞下户。慎之秘元都，结胎却生死。守雌抱真一，是为长生路。断绝生死根，持握九命门。仙庭回九变，神聚反婴童。上无亿劫
　　祖，惟道化尔身。颙颙三境文，过之即神丘。披云散紫烟，离合由景轮。禁戒非可言，流光聚泥丸。正气召万神，灭尸七孔阴。神华耀日英，三素飘云营。回风扶晨景，真源六虚灵。太微转日月，度魂飞玉京。混沌生太漠，故曰玄歌音。
　　第三扶桑青华帝君歌曰
　　万象化体，百神归根。物备乃灵，惟形与身。大道之本，是为玄精。内观即见，外境隐停。无此上道，保生长存。默诵万过，混合天成。血秽断除，消灭恶根。仰彻仙位，超度南宫。迷悟不解，永沉鬼伦。天籍秘语，丹华杳冥。南和握节，北极守灵。金气入三界，玉髓通九门。帝一混合真，无显亦无明。
　　此三界之上，玉文之中，真王歌音，音参洞章。诵之百遍，名度南宫。诵之千遍，断绝死门。万遍道备，飞升太空，过度三界，位登仙公。有闻神章，千真佑形，敕制地只，侍卫送迎，拔出地户，五苦八难，七祖升天，受事九宫，魂度朱陵，炼尸更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵神王玉清真王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清王府东壁经室华堂，依玄科六万劫一传。若有至人赍金宝质心，依旧格告盟三天，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。凡有此灾，同气皆当以己炼形，受化济度，十过转经，移神驻气，复得更生。无量之文，普度无穷。
　　道言：夫末学道浅，或仙品未充，死户未闭，胎根尚存，运应灭度，身经太阴，临过之时，同学至人为其开神敷经，摄气传道，以度尸形如法。魂神径上南宫，随其学功，计日而得更生。轮转不惑，便得神仙。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。同学命过，亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝王兆民，行是功德，断绝生死，超凌仙宫。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王，亦保举尔身，得道者乃当洞明至言也。
　　诸天中回风混合隐语无量音  道君撰
　　元始灵书中篇
　　东方九天
　　华明会奇，耀魔赫弈。玄精散妙，绛英绿飞。礼俯呼嘉，泛屏境宜。馥郁洞杳，回御泛轻。灵褾焕丽，荡蔚荟陵。纳污成洒，庆集霄零。尚佳那育，冒曲万京。叨回景郁，伐缅沉烟。翼纪角缠，六度虚玄。
　　南方九天
　　严俱慕因，光捍香披。赫火吞霞，梵气九疑。摄机泛陶，龙遍赤旗。枝离亢郁，林峰内希。庆眇云罗，玉附化尸。停升霁表，揆彻永延。泽远红轮，覆明持圆。廓霭敬连，绣落明机。定察并房，大液浮黎。
　　西方九天
　　定希交粹，宛陵咎基。靡恪凡润，幸施绿离。指益繁影，霭雅同迟。空荡巘讷，干施惠文。托落标由，寻苏延施。溃绿首辩，力转回真。迎照童直，倚母几。皓仰涂府，彼亿真庭。究本知源，翼生浮灵。
　　北方九天
　　坤符握节，炳焕太霄。摛兑侵氏，择邈玄标。都浮偏漠，冰蓊虚林。既魄见素，齐叱封吟。渠因劫弈，晏勋加明。纲演覆壁，阐发辉停。执符焕丽，赂神保宁。气氤紫秀，显微彻升。通神妙空，径晓成人。
