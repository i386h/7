<!-- { "loadSidebar": true } -->
　　十方至真济度死魂神王，长生度世无量大神。并乘八色祥云，九华翠辇，龙凤骖驾，羽盖腾轩，建度魂定命之节，召神灵旛，前啸玉童齐唱，后吹箫籁同鸣，狮子白鹤，啸歌噰噰，四明启途，神官翼辕，亿乘万骑，浮空而来。倾光回驾，监魂度生。南昌丞相，天机上宰。韩司主录，监生大神。执线把籍，齐到帝前。随所应度，严校诸天。普告三界，无极神乡。泉曲之府，北都罗酆，三官九府，十二河源。上解祖考，亿劫种亲，疾除罪簿，落灭恶根。不得拘留，逼合鬼群。元始符命，时刻升迁。北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝洞真，无色之境梵行。
　　东方八天
　　济魂逸庆天，帝扈迪狂。
　　曜泽证玄天，帝梵聿斯平。
　　流刚升阳天，帝振祖流光。
　　梵气举神天，帝尸真化魂。
　　萧台校录天，帝拔苦尊。
　　祖猷徽绪天，帝道玄巨英。
　　丽慈变生天，帝敷承庸光。
　　道用超神天，帝伯常妙冲。
　　南方八天
　　紫晖洞明天，帝觉善自伸。
　　玉宸慈化天，帝退坂青舆。
　　正宗玄露天，帝定意须光。
　　初婴育灵天，帝判载司强。
　　佐无肇宗天，帝吓陈元防。
　　鹊史利真天，帝侯进斗光。
　　冥超生魂天，帝妙智仙。
　　祖灵增变天，帝劳提丙颛。
　　西方八天
　　蠙棣益司天，帝常容真。
　　果成超衢天，帝仪慈寿均。
　　瑛观紫虚天，帝韩承翎言。
　　溢灵庆彰天，帝蹈方滋革。
　　朱霞淇至天，帝海暾总阳。
　　党峻悦疆天，帝孟勤礼冥。
　　度生升魂天，帝招云炼玄。
　　魁符考岳天，帝觉上生。
　　北方八天
　　玉颐净睹天，帝柳昴顺玄。
　　机牛亢化天，帝耀洞观周。
　　育乾次宁天，帝显道离田。
　　昭本神华天，帝绝憩斯仁。
　　玄龙史墟天，帝太完子贤。
　　仙斗迎祺天，帝昭迪用寥。
　　朝瑞玉帻天，帝伯绪远。
　　康庸济魂天，帝常元隐公。
　　三十二天，三十二帝。诸天隐讳，诸天隐名。天中空洞，自然灵章。诸天隐韵，开度之音。开度之尊，炼化之神。天中大魔，玉清之灵。混合变化，而成上真。无量之奥，深不可详，敷落神篇，济度穷魂。今日欣庆受度，历关诸天，请灭三恶，斩绝地根。飞度五阴，名升太清，真王监举，无拘天门。东斗受性，西斗结形，北斗保命，南斗超升，中斗大魁，总御生成。青帝通真，白帝卫灵，赤帝运化，黑帝结神，黄帝养育，万善咸臻。九窍四体，悉获生全。青天魔王，巴元丑伯。赤天魔王，负天担石。白天魔王，反山六目。黑天魔王，监丑朗馥。黄天魔王，横天担力。五帝大魔，万神之宗。飞行鼓从，总统神兵。麾憧震节，八道扬威。游观天地，开度死魂。自号赫奕，功甩无穷。启运生津，严摄北酆。灵真受命，普扫不祥。神龙吐毒，鳞骑腾骧。天吏持麾，荡化不祥。掷火万里，流铃八冲。敢有干试，拒遏上真。金钺前戮，巨戈后刑，制令鬼爽，咸得升迁。冤愆和会，尽获释形，魔无干犯，鬼无祆精。三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　洞虚妙化，海岳河源，中有冥关，幽闭罪魂。冥冥妙眇，亿劫长昏。上无天光，下无所安，风刀乱施，哺声塞空。惟有元皇，太一之尊，普施慈惠，神力自然。拔除罪苦，敷落灵篇，赤书玉字，无上真文，超度魂爽，使入生门。梵气弥罗，万形开张。元纲流演，三十二天。轮转无色，周回十方。普被玄恩，皆得升迁。八景和合，气入高玄。玄中太皇，上帝高真。浮景太霄，啸咏洞章。金真明郁，流响云营。玉音摄气，灵风聚魂。紫虚郁秀，辅翼万仙。千和万合，自然成真。真中有神，长生大君，无英公子，白元尊神。炼化生死，拔兆尸形。太一司命，摄气还神。桃康合延，三一帝尊。执符把箓，保命生根。上游上清，出入华房。八冥之内，细微之中。下镇人身，泥丸绛宫，中理五气，混合百神。十转回灵，万气齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身，身得受生，上闻诸天。诸天之上，各有生门。中有空洞谣歌之章，真王灵篇，辞参高真。
　　第一度魂欲界飞空之音
　　人道易堕，尘心苦神。神劳散逝，杳杳沈魂。魂爽何所觉，忽尔离躯形。形化为劫灰，魂魄归无因。默默有旧忆，索索忘其亲。举目无三光，栖栖谁所邻。鬼官肆酷毒，鞭挞常无停。队仵如驱羊，渺渺没冥津。铁狱常烧然，恶烟起缤纷。积骸若丘山，涕泗如河倾。经劫罪业缠，死魂悲酸辛。神霄玉清王，出书度天人。元始灵宝符，超化能生神。
　　第二升玄色界真王之章
　　绛阙南昌，景耀辉煌。万神之家，生化之门。中有长生，大帝紫君。碧羽龙衣，飞青紫裙。手执黄箓，灵宝上篇。校功玉轩，升度死魂。魂气受炼，结植灵根。神真运度，随阳化升。升玄契妙，水激火焚。炎炎流池，玉虹万鳞。跨池为桥，金光横奔。无上七元，九幽罪魂。衔领符命，超升化轮。乘云驭风，与天相倾。
　　第三变化示体无色界真王歌曰
　　三天上境，元皇妙宫。回超三界，郁郁灵光。中有大神，号曰真王。设化开度，万道之宗。元始上帝，锡命灵篇。普告下司，罪苦升迁。破荡冥暗，普现光明。灭除祸害，永植福根。生死受度，仰承玄恩。冥曹解散，庆会长亨。威化所被，敢有不从。玉符保炼，晏盻劫年。上无色景，与道同玄。碧空圆罗，亿劫自然。
　　此三界之上，飞空之中，真王歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公，有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所祟。泄慢堕地狱，祸及七祖翁。
　　道言：此二章并是诸天上帝，及神霄真王隐秘之音。炼度死魂，超登上迁，天寿九劫，罪愆冤仇，俱蒙和释，理极奥妙，皆是大梵之言，非世上常辞。言无韵丽，曲无华宛。故谓玄奥。难可寻详。上天所宝，秘於神府青琳宝藏，依玄科应运下传。若有至人赍信效盟质心，依旧格告盟三天，然后而付焉。
　　道言：夫天地育形，至道生神。形为灵宅，神为元灵。神风鼓炼，天与其生。生迷道本，缠着罪缘。疑网痴狱，贪念为愆，境物乱心，思虑攻神，精丧气谢，形躯败昏，五脏内腐，七情外奔，神宅丧坏，神去离形，沈沦幽苦，为业所牵，善者生天，恶陷酆泉。死魂所赖，至道宣慈。灵文济度，真符捧持。冥官拜首，真吏咸依。大梵之宗，元真是栖。同气皆当齐心修斋，六时行香，十遍转经，福德立降，魂升天堂。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法，魂神径上南宫，随其学功，计日而得更生。转轮不惑，便得神仙。
　　道言：夫至学之士，修诵上清三洞宝文，专持戒箓，幽栖山泽，清虑忘世。或积德行，阴功及物，父母师长，去世之日，欲济度死魂，使超登洞台，列名仙阶者，当以五香炼汤。沐浴尸魂，以青缯朱书元始灵文一十二符，布着玄宫之内，一形上下，谓以卧符。枕上符，面上符，两手符，两足履中符，安心前符，椁四面符，凡十二道。焚香，北向书讫。安时咒曰：道民王甲，生奉仙真。运终炼化，形归太阴。上帝神符，赤书玉文。济度死魂，速付玉真。飞升天堂，刻简仙名。骨成兰玉，面有金英。太一守尸，三官卫灵。忽然轻举，上登太清。土下大杀，尸鬼百精。敢干神符，乱甲神明。天丁把斧，斩汝五形。山泽水火，风气至真。护完甲尸，返生还魂。北帝惊咤，落甲死名。飞云玉舆，朝谒紫庭。急急如律令。行符讫，更当修斋，行香，诵经。夫斋戒诵经，功德甚重。魂爽飞化，享福生形。下禳毒害，以度兆民，生死受赖，其福难胜。故曰无量，普度天人。
　　道言：凡有是经，能为王公侯伯兆民，行是功德。济度之日，发心修斋烧香，诵经十过。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书度魂中篇
　　东方八天
　　英曜斗极，领帝都关。运推息数，水火流根。生道禀玄，听天自然。解掖蜕谢，魂禧双罗。圆体用神，曲阿明伸。想真普玉，庆云门臻。梵迁灵易，魂度八极。素华应历，符行昴毕。
　　南方八天
　　炼眸玉庭，籍检女侯。勘赜有爽，度升昌都。机保怍尘，赴谟皇猷。辜原升府，名曹奏智。玺选宰童，魔化悉既。玄应大察，冥拘寒池。烁流琼传，变合谷养。救释灵干，柏庸被经。
　　西方八天
　　蹄阳隔樗，卷烈飞野。鲸截鬼筵，由庭轩庚。符传龙殿，悔昔平涓。生合神庐，兆互成人。穴液聚缠，果溶围身。略靖司化，巡祇辅真。陷锢兵旄，井席相均。演由钦观，滔轮鼓軿。
　　北方八天
　　弃蚓乞鱼，勿频懒苏。诏逸静王，慈并比图。虐古韩锁，娄移舌昧。罶诅委夺，默元衙沄。绰辨鄙齐，渊古灵回。猖无庆育，勅珞资俞。强奎翳斗，龙呼昊求。左将魁酉，变生游嘉。
　　道言：此诸天中大梵隐语，无量之音，旧文书玄天北灵玉阙之上，以正北山酆泉鬼狱，禁制九都大鬼，济度死魂，生化福乡，神智逍遥。字皆广长一丈。天真皇人昔书其文，以为正音。有知其音，能斋而诵之者，诸天皆遣察录神王，下观其身，书其功勤，上奏诸天，万神朝礼，地祇侍门，大勋真王，保举洞玄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致神王下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十六竟
　　卷之五十七
　　解释幽牢品
