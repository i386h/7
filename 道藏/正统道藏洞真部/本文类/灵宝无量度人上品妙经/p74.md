<!-- { "loadSidebar": true } -->
　　十方至真南宫延生神王，长生大圣，无量大神。并乘紫云琅舆朱辇，华盖碧轮，骖驾丹凤，五色青龙，建火铃制魔之节，六甲召真灵旛，前啸九部齐唱，后吹八乐同鸣，飞空游仙，啸歌噰噰，五帅启涂，四灵翼辕，忆乘万骑，浮空而来，倾光回驾，临真延生。天机丞相，南昌上宫，韩司主宰，延生大神，执箓把籍，齐到帝前，随所应度，严校诸天。兆能投诚，奏告南宫，摽纪生命，月日时年，奏章通词，洞馆隐天，诣南昌上宫，天机内省。金阙侍郎，南上司命，灵虚真仙，注笔丹籍，延生续年。已枯复荣，已残复完，已灭复起，已朽复坚。天机上生，锡兆长生。普告三界，无极神乡，泉曲之府，北都罗酆，三官九府，十二河源。上解祖考，亿劫种亲，疾除罪簿，落灭恶根，不得拘留，逼合鬼群。南宫符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度。劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝洞机，无色之境梵行。
　　东方八天
　　玉历司仁天，帝慈持宗元。
　　化植苍灵天，帝广繁仪王。
　　道华秀功天，帝纯平子兮。
　　宝宸妙生天，帝冲玄定仙。
　　太玄静真天，帝慈持宗元，
　　遘仙涤想天，帝广繁仪王。
　　崿龙布和天，帝纯平子兮，
　　清丘洞夷天，帝冲玄定仙。
　　南方八天
　　正纪黄元天，帝觉浮丹明。
　　朱房简真天，帝绝洞九方。
　　曲化耀威天，帝恬昭延生。
　　炎正宗成天，帝殿公维良。
　　皇极变成天，帝放铎卒驰。
　　丹明感仙天，帝炼归牧玄。
　　飞龙晨烛天，帝育垠秘怀。
　　神阙绛玉天，帝浮棠嘉萌。
　　西方八天
　　七灵素明天，帝虎襄威。
　　机轮皓都天，帝胜元衍光。
　　静生太元天，帝自真定开。
　　清明回光天，帝监印主收。
　　敢司正刑天，帝制惩检冥。
　　道严戒城天，帝曜道高昌。
　　玉龙升汭天，帝升奇纂神。
　　盈虚总灵天，帝对神把真。
　　北方八天
　　朝极静顺天，帝烈华至彬。
　　履刚召灵天，帝常佑柯童。
　　玄真海遥天，帝伯赤飘光。
　　玄洞五云天，帝曷回枢纯。
　　金呈禁理天，帝保抚庆明。
　　玄灵斗宫天，帝契超燕宗。
　　万福帝皇天，帝善持揭蓝。
　　玉云叆龙天，帝母精罗源。
　　三十二天，三十二帝。南宫隐讳，南宫隐名。天中空洞，自然灵章。太微隐韵，太微之音。太微之尊，南昌之神。天机真宰，南宫之灵。九府十曹，飞报上清。无量之奥，深不可详。敷落神真，普度天人。今日欣庆受度，延生永固，历关诸天，请灭众恶，斩绝地根，超度五苦，名列大玄。东斗主算，西斗记名，北斗落死，南斗上生，中斗大魁，总监众灵。青帝护魂，白帝侍魄，赤帝养气，黑帝通血，黄帝中主，万神无越。青箓真官，吉多真伯。赤箓真官，擘山擎石。白箓真官，黄越赤灵。黑箓真官，衔雷铁腹。黄箓真官，天道神力。五箓真官，万神之宗。飞行鼓从，总领仙兵。麾幢鼓节，游观南宫。威声赫奕，帝省言功。南昌绩生，严摄北酆。神府受命，普扫不祥。神龙吐毒，天马四张。金精前驱，飞神仗旛。掷火万里，流铃八冲。敢有干试，拒遏上真。金钺前戮，流火后刑。屠割鬼爽，炎飙无停。千千截首，万万剪形。魔无干犯，鬼无祆精。三宫北酆，明检鬼营。不得容隐，金马驿程。普告无穷。万神咸听。三界五帝，列言上清。
　　大洞启历，这合自然，恍惚结气，界域斯张。君父臣民。列职分庠。凝玉为京，初易龙康。帝出而治，左右纪纲。三宫肇基，三省辟张。三府总司。按牍维防。眇眇亿幼，混沌之中。上空无色，下空无渊。风鼓泽涸，水坚为山。空生元土，金刚乘天。天有万官，命世经天。天上天下。无幽无冥，无形无影，无极无穷。自然神化，变造形容，溟涬大梵，与道合同。民有耳目，不知视听，潜默漠昧，辽廓无光。赤明开图，运度乃宣，元始安镇，敌落五篇。赤书玉字，八威龙文，保制劫运，三界长存。符变仙真，官司臣邻，气复成符，象与空沦。梵气弥罗，万范开张，元纲星舍，随气流演。三十二天，轮转无色，周过十方。荫盖乘车。阶登紫房，太玄都司。大魁植强，旋枢历机。据斗建纲，掖带二省，统号南昌，顺行六仪，回度五常，三十五分，总气上元。八景冥合，气入玄玄，上帝枢机，天之喉舌。下应体躬。心目为玄。玄中太皇，南官延生。上帝高真。泛景太霞。啸咏洞章，金真明郁。流响泥丸，云营在中。白珠连连，玉音摄气。耳聪锺弦，灵风自徊。百神聚烟，紫虚郁秀。辅翼万仙，千和万合，自然成真，真中有神。长生大君，青华左公．玉妃右神，南上道王。执玉垂绅。太一在前，司命在后，桃康合延，吐英噏秀。执符把箓，保命生根。阅籍南宫。请算北元。上游上清，出入华房，八冥之内，细微之中。下镇人身，枢为脑空。不动者空，绛宫为机。索幽见微，中理五气，混合百神，十转迥精。万气齐仙，南宫延生。无量度人，机开八门，飞天法轮。罪福禁戒，宿命因缘。普受开度。死魂生身，身得受生，上闻诸天。诸天之上，各有生门。中有空洞 。谣歌之章，真圣灵篇。辞参高真。
　　第一南宫延生天机上相飞空之音
　　天机据擒，帝宫维南。欲延尔生，无引机辕。机轴不动，道大勿用。机辕相驰，不病则尸。天机乘物，召则应之。善恶功过，率关帝司。机静神动，仙飞南宫。谨机秘真，卓为灵人。运机以天，道法自然。运机以心，丧精失身。心目为机，象以四时。我握其宝，上帝所知。
　　第二南宫延生天枢上相之章
　　六星在南，上通朱陵。炎炎丹霄，绛阙彤庭。环枢者空，空体无形。无形不动，孰使其灵。灵无使从，惟帝是膺。天政以常，勿伐勿矜。有相若助，徒为主名。静而无为，道以公平。象彼泥丸，中居至神。混与空合，百骸自生。大枢任成，无得无名。我驾飞飙，下观亿程。
　　第三南宫延生长生大帝歌曰
　　电轮舞空，命驾神宫。云旗耀熠，紫云光袭。下有万仙，龙翼我辕。紫霞为盖，天衣河带。乐携高上，席宴华童。南昌列言，道济真功。注善延生，勋霭仙宗。人无私机，正意为师。情念锋起，招魔致鬼。仙圣殊超然，岂独长生已。浮身八景间，俯盻青圆罗。丹林覆诸天，玉音扬洞歌。悯此尘中人，一瞬随流波。烧香捧灵篇，真人自来过。
　　此三界之上，飞空之中，真王歌音，音参洞章。诵之百遍，名度南宫。诵之千遍，真仙保迎。万遍道备，飞升太空，过度三界，位登仙公。有闻灵音，真王敬形，敕制地祇，侍卫送迎，拔出地户，五苦八难，七祖升迁，永离幽关，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及南宫延生隐秘之音。统明枢机之司，为上帝喉舌心目之任，皆隶南昌上宫，为金阙之要地。兆能长斋封章，奏告谒诣真灵，上吏真宰，敷功列言，为其延年，身享天福，泽逮后昆。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都高上神霄玉清玉府，道合治世，应法以传。若有至人赍金宝质心，依旧格告盟玉清，然后而付焉。
　　道言：夫天地运度否终，日月五
　　星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经、福德立降，消诸不祥。无量之文，普度无穷。
　　道言：夫末学道浅，或仙品未充，运应减度，身经太阴，临过之时，同学至人为其行香，诵经十过，以度尸形如法。天机上相，为开南灵延生续命之简，注记善功，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失辉，四时失度，阴阳不调，国境岁灾，疫毒流行，兆民死伤，师友命过，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书南宫延生秘篇
　　东方八天
　　娄胃握枢，裔延重波。绰摩庆将，陆徒凝帝。抱能兴生，仗仙独丽。锐伯麟元，绵洪骞炽。角飞兼罗，昒悦遘慧。越嘉童贻，云铎府位。梵方应落，弥迢缘迁。辟都登厢，丙宁盈笺。
　　南方八天
　　乌东宁驼，毕苍兖回。壮辅裒渊，星柯监摧。爵逻谨韬，阐时沂泉。耀芒赤奕，龟蹊宜陈。聚掌灭魅，寂卢历听。号炎都利，轸冲格真。渐旻苏康，岳灵冲涡。正并挟宥，棘啰达辰。
　　西方八天
　　灏景太华，扃韩附瑾。变清流秽，萌梁顺忻。曜焰刚式，璞持妙成。梵度元品，恢漠连滨。常融殊丘，敌乾峨屏。混化开兑，偃池颤因。枢关崿都，避爻鱼围。质傍樊储，遍荡掖奔。
　　北方八天
　　玄汉巨漠，腾轮腆阳。龙坚华育，惠班至庄。答落正位，照艾虚危。锡河律多，禀察兴和。瓒鼎幽仰，杞灵钦蓬。晦洞室育，俛堕荧放。竺洛纪籍，燕坤呈魔。内杀丑祆，玉延终壁。
　　道言：此诸天中大梵隐语，无量之音。旧文刻书南宫凤台之上，召南极斗极真人，开兆玉历，延生永世，拔度七祖，帝泽千重，身飞金房，书籍朱童，字皆广长一丈。长生大君昔宝其文，以为正音。有知其音，能斋而诵之者，诸天皆遣定真神王，下观其身，书功勤其，上奏诸天，万神朝礼，地祇侍门，大功真王，保举南昌，道备克得，游行三界，升入神霄。
　　此音无所不辟，无所不禳，无所不度，无所不成，天真自然之音也。故诵之致神王下观，上帝遥唱，万神朝礼，三界侍轩，群祆束首，鬼精自亡。琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十九竟
　　卷之四十
　　北都除殃品
