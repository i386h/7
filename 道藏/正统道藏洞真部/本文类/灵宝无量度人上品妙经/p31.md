<!-- { "loadSidebar": true } -->
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失明，四时失度，阴阳不调，国畿水旱，疫毒流行，兆民死伤，师友命过，此为阴阳五行离合化体之变，皆当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始阴阳离合五行化体书玉篇
　　东方八天
　　登岐伽当，漏采殊华。毕遥普竟，阳职奔涯。略栗延镇，欹并密夸。昊岭睦赍，烟迷备赊。耀戴纪落，匪清晦陈。遘逮婴绪，命列逾秦。酢推晏优，隶湖阅臻。惑习疲驿，延刚保垠。
　　南方八天
　　墩籍肆濡，骞连法眸。定微勤索，益名齿都。昕京墉傍，蔑神论壬。既恳甫比，演质元存。亮泽育岳，遮地密真。祷胥爱节，聊安步伸。睹罗曷帝，妙赤秘轮。学但营茂，纪并寥寅。
　　西方八天
　　钮铎率坚，兰康滋孙。敬鞠间炽，跃持求昆。琥驿传牍，韩机郁文。验考道聪，汧林启昏。极侯备衷，那牢雌能。弼刘夷默，时图印成。迮渊期卢，亶全幽岑。鲁淡蹇望，胡遄救金。
　　北方二八天
　　信祖熙路，宾恭召经。络斗俯胃，青君奕宾。本应师锷，元堂古陈。别则仇敏，移精竹葬。诰宗宜竦，阁德宛循。亭徼保际，坤山野仑。猛敌象魔，孜猷窈灵。敕意天放，聊维几云。
　　道言：此诸天中大梵隐语，无量之音，旧文字北斗元魁，南斗天箕，施行阴阳，运斡五行，镇三界於混极，立玄机於太清，离合得以交其道，水火得以荣其灵，统摄群类，与真合盟，浩劫不竭，谒帝玄庭。字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋真王，保举神霄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之十六竟
　　卷之十七
　　扶桑青阳品
　　道言：昔於苍灵天中，青芽云歌大好生土，受元始度人扶桑青阳无量上品。元始天尊当说是经，周回十过，以召十方，始当诣座，天真大神，上圣高尊，妙行真人，扶桑大帝，青华帝君，青阳宝耀木皇，九炁上真道君，天官从骑，真仙真人，无鞅数众，乘空而来。宝云青霄，合沓紫烟，琅碧琼舆，八真飞辇，葆盖流荫，灵霞散空，七色蔚霭，洞焕高空。九日九夜，诸天日月星宿，停虚倚轮，五纬舒光，天经顺行，元纲镇静，三道清平，流晖关纽，七辰焕明，一国地土山川林木，缅平一等，无复高下，土润琳琅，无有异色。众真侍座，元始天尊玄坐空浮青麟玉台海光宝云之座。说经一徧，诸天大圣同时称善， 是时，一国男女，众恶消除，默契真道。说经二徧，流晶降体，完坚万神。说经三徧，五脏生华，永无百疾。说经四徧，金光易骨，琼华炼形。说经五徧，通体虚明，飞行游宴。说经六徧，化周八极，普度十方。说经七徧，冥曹罢对，进补真仙。说经八徧，元老五帝，敷落妙音，一切天人，皆识云芽。说经九徧，诸天诸地，化现嘉祥。说经十徧，朽骨更生，返形复命， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方无极无量品广生大神，无鞅之众，浮空而至。
　　说经二徧，南方无极无量品明耀大神，无鞅之众，浮空而至。
　　说经三徧，西方无极无量品皓晶大神，无鞅之众，浮空而至。
　　说经四徧，北方无极无量品玄变大神，无鞅之众，浮空而至。
　　说经五徧，东北无极无量品灵晖大神，无鞅之众，浮空而至。
　　说经六徧，东南无极无量品混合大神，无鞅之众，浮空而至。
　　说经七徧，西南无极无量品镇安大神，无鞅之众，浮空而至。
　　说经八徧，西北无极无量品回风大神，无鞅之众，浮空而至。
　　说经九徧，上方无极无量品纯德大神，无鞅之众，浮空而至。
　　说经十徧，下方无极无量品辅化大神，无鞅之众，浮空而至。
　　十徧周竟，十方无极天真青阳景耀大神，一时同至，一国男女，倾心归仰。各以诸天宝花，龙香百果，恭敬供养，来者有如云影飞雾，无鞅之众，进国一半土皆偏陷，非可禁止。於是元始悬一宝珠，大若明星，在太空之中，去地九丈。元始登引，天真大神，上圣高尊，妙行真人，十方无极青阳大神，无鞅数众，俱入宝珠之中，天人仰看，惟见勃勃从珠口中入。既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸奉高真。合景合妙，合炁合神，合元合本，合惠合灵，合化合变，合性合明。心符上圣，演范流行，青阳降体，云芽发生。二晖灌炼，真道克成，经始流布，一国仰教，咸罄至诚，卫生保质，皆得度世。
　　道言：元始天尊说经中所言，并是诸天上帝内名，隐韵之音，亦是真王内讳，百灵之隐名也。宣演扶桑帝景之山，下接太溟青阳之炁，缠结九霄，圆景真光，三十万里。引其景者为仙卿，钦其华者为至真。九道绛烟，回度三灵，琼瑶变质，敷罗玉英，非世之常辞。上圣已成真人，通玄究微。能悉其章，诵之十过，扶桑炼神，阳华自成，宝明焕烛，大福来臻，上圣之道，奔挹五辰，妙炁合无，飞升玉京，百邪伏灭，大魔束形，回尸起死，白骨成人。至学之士，诵之十过，则青腰奉书，太丹吐辉，含景浮光，天灵启扉，东极降玺，万炁齐归，济度群品，游行太微。所以尔者，扶桑为昆仑玉诞之精，青阳为长生九荣之气，返年却祸，赐尔元老大帝之道也。龙烟之神，屈伸震垣，肝叶敷玉，关户紫烟。知此道者，飞升列仙，色更婴童，变化神泉，永保生妙，合炁长延，通真达灵，受庆绵绵。轻诵此章，身则受殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，青元上皇，九华之精明耀，扶桑大帝绿瑶之阙，天葆少阳碧琳之宫。敕命凤光玉女，持太玄开明青真之符，诏九幽寒庭泉府重阴之狱，召青阳之神。却死蒙生，太阳群灵，随光上升，九祖幽魂，受度飞升，格皆九年，受化更生，得为贵人。而好学是经，功满德就，皆得神仙，飞升玉府，下宴方诸也。上学之士，修诵是经，青阳入身，玉精内化，流注无英，威明执钺，斩伐尸根，皆即受度，飞升玉明。世人受诵，则洞户琳琅，朱火明珰，阳真来应，丹化紫房，生道续命，万蕾流芳，保炼玉饴，六府绛章，五斗被膺，坐镇魁罡。此经微妙，普度无方，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役冥官。侍经始阳玉童，朱光玉女，各一十二人，营卫琼文，保护受经者身。
　　道言：正月长斋，诵诛是经，扶桑垂条，青阳布英，生炁变幽，冥考悉停，使上世亡魂，断地逮役，度上南宫。七月长斋，诵咏是经，方诸降真，青华召灵，身得神仙，诸天书名，黄箓白简，削死上生。十月长斋，诵咏是经，东霞保生，旸谷开成，八关启蕴，九炁敷成，为国王帝主，君臣父子，安镇国祚，保天长存，世世不绝，常为人君，安镇其方，民乐太平。八节之日，诵咏是经，天山通景，玉极延龄，得为下元真人。本命之日，诵咏是经，太一下临，青帝监盟，外运玄炁，内育三婴，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐九阳苍云之中，内外蓊冥，有青龙、白虎、朱雀、玄武、师子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，扶桑青阳，九华上品。化炁度人，元晶隐韵，正运自然，东极青真。玄关化神，九芒琅碧，洞照阳门，太无上劫。化生八灵，青宫肇立，扶桑亿寻，虬龙交回。蛟璃委蟠，青阳之精，升为岁星，开明苍景。是化天根，下为青华，方诸玉宫，上无复祖。与道同生，玉垣真炁，析为宝文，安镇束方。玄变纯仁，挹采华芒，结节洞明，隐芝自生。玉髓金筋，苍符开廓，普殖神文。无文不敷，无文不通，无文不建，无文不崇，无文不化，无文不隆，是为至妙，天中之宫，琼宝玉罗，龙岳刚峰。上极无上，圆耀高穹，渺渺化城，安镇太空。青华离便，神变九龙，金阙黄房，森罗净霐，神霄道炁，周徧天京。中有度人不死之神，中有方诸青童道君，中有南极长生之君，中有东极青华帝君，中有挹霞采光度世司马大神，中有好生韩君丈人，中有南上司命司录延寿益算度厄尊神。回骸起死，无量度人，今日校录，诸天临轩。
　　东方无极飞天青符神王，长生大圣无量度人。
　　南方无极飞天青炁神王，长生大圣无量度人。
　　西方无极飞天青爓神王，长生大圣无量度人。
　　北方无极飞天青精神王，长生大圣无量度人。
　　东北无极飞天青虚神王，长生大圣无量度人。
　　东南无极飞天青阳神王，长生大圣无量度人。
