<!-- { "loadSidebar": true } -->
　　十方至真太一真皇，长生度世无量大神，并乘碧霞，紫白交云，流光照空，丹毂绿舆，蚪轮凤軿，羽翣朱绂，荫映摇曳。骖驾九色巨天神兽，玉宸飙欻之龙。建青髦之节，七曜洞神灵旛，前啸九歌齐唱，后吹八音同鸣。天马辟邪，鼓舞踯躅，鸾鹤鸿鶔，啸集噰噰。六甲启途，玉女扶辕，亿乘万骑，浮空而来，倾光回驾，御运度生。太一直符，三元九宫，布策推局，招摇大神，天目飞鸟，揆气推时，下临方外，福祸应期。执箓把籍，齐到帝前，随所应度，严校诸天。普告三界，九维八极，二十八分，所临邦国，兵饥水旱，暴卒疠疫，祥瑞福应，君寿道德。合符下上，克制所经。三官九府，十二河源，阴阳气局，内外一千二百度运，天界人域，主治福祸。下逮生民祖考，亿劫种亲，福会所临，太一降气，幽爽蒙度，冥泉发光，疾除罪簿，落灭恶根，不得拘留，逼合鬼群。太一符命，时刻升迁，迎气修诵，升坛叩灵，以祈福应。虽植灾宫所临之国，至信祈禳，则三官鸣轸，太一回辕，灾变为福，享国太平，帝寿亿年。世人命历所加，当为灾害，依法祈请，天光映身，及世长生。太一紫宫，福及天人，至有灭化，在贵福之分。则北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随图轮转，御代直年。有知其神，身为仙真，永度三灾四杀，五鬼六害，七伤、八难、九厄、超凌三界，逍遥上清。上清之天，天帝玉真，无色之境梵行。
　　东方八天
　　太一所行九宫三十二天，九色之气随宫灌之。三十二天，亦九宫之分，太、一所临制也。学者存思，服天气，避害迎福，真气下降，太一来应，可致神仙。有天下者，依为福之天，以祈请奏告，神机立应。
　　羽真洞无天，帝善契渊空。
　　元渚流祺天，帝降流明蛰。
　　紫度九宫天，帝华定膺。
　　太玄步气天，帝觉除溢生。
　　玉籍储福天，帝洞浮左严。
　　至元增妙天，帝律用侦侯。
　　和阳宝图天，帝觉锡自逾。
　　和明昭韫天，帝了杳忘都。
　　南方八天
　　赤殃飞游天，帝勃监祁檐。
　　震寂曜灵天，帝论堂地元。
　　洚沈子讨天，帝龙菩大罗。
　　铺化曜离天，帝奕敷权。
　　落玄游气天，帝上景祠连。
　　质罗梵库天，帝保昌延。
　　明丞滋狂天，帝朱液夜捐。
　　孟谕谨正天，帝平堂渊。
　　西方八天
　　道义冲真天，帝郁篮仙。
　　觉无真理天，帝辨丘夷默。
　　道谋重望几天，帝龙曜弗尼。
　　河都棋贰天，帝渐子畴。
　　九道或微天，帝禄旗通。
　　諴除盈真天，帝会家无。
　　仙首理混天，帝翘罗鼎光。
　　福会域遐天，帝毗遵祺玄。
　　北方八天
　　玄墟撩幽天，帝彭罗孙。
　　了止极庸天，帝妙陀轮。
　　无极景明天，帝龙首部玄。
　　极真洞无天，帝超定利元。
　　普拯神牛天，帝斗真义玄。
　　密宿枢微天，帝耀真明。
　　鬼室柳悬天，帝蔚头祺翩。
　　兆宗永平天，帝窈玄滋迁。
　　三十二天，三十二帝，诸天隐讳，诸天隐名，太一空洞，自然灵章。太一隐韵，太一神音，太一之尊，太一之神，太一之真，太一之讳，太一之灵。九宫十方，变化上清，无量之奥，深不可详。敷落神真，运临天人。今日欣庆，推测历布诸关，返凶成吉，斩绝世根，出死入生，面礼玉君。飞度七政，回旋太玄，岁直奉书，请制天门。东斗左扶，西斗右携，北斗正枢，南斗转机，中斗天盖，太一内行。青帝执符，白帝持兵，赤帝行令，黑帝摄精，黄帝统运，万里前征。青天直使，仗钺扬麾。赤天直使，太一回旗。白天直使，干城积尸。黑天直使，奉卫咸池。黄天直使，五福大岐。五天直使，太一为宗。总领丁甲，啖魔饮风，玄纛啸帜，与兵齐攻。羌道小丑，敢肆骄庸，斗标转式，玉图改封。万福合帝，利胜无凶，天驺在前，飞骑浮空。八道掷火，四天检踪，护国佐时，太一神公。首建日月，手把金锺，身御黄甲，驾十飞龙。所向无前，风火迭冲，五福来下，紫烟蔚蒙。仙云覆阙，三元摄从，兵杀不祥，悉付北酆。故气魍魉，乘气藏容，阴与灾会，民病残癃。不得容隐，金马驿通。普告无穷，万神咸听，三界五帝，列言上清。
　　无极至空，龙变神移，太一道祖，万生所资。天地辅成，中运妙微，太一受灵，日月同飞。眇眇亿劫，混沌之中，神静气凝，布植九宫。九宫为一，一为九宫，九一之道，太一之宗。数行去还，真气如龙，太一来御，三元律同。包裹动植，玉都玲珑，外缠刚风，混沌之中。上无为色，下无为空，太一执绥，俨侍玉童。一鼓再鼓，为水为风，一接再接，天祺指东。为道聪明，庶汇熙融，太一入玄，九气开天。天上天下，无幽无冥，无形无影，无极无穷。溟津大梵，辽廓无光，太一神变，运度自然。丹艧九野，布棋纪年，太一神气，结为灵篇。玄谶玉历，虎书龙文，保制劫运，使天长存。梵气弥罗，万范开张，圆机流演，三十二天。轮转九宫，周回十方，旋子过申，回度八门。二十八舍，总气上元，八景冥合，气入玄玄。玄中太一，上帝高尊，泛斗倚魁，天皇勾陈。九宫十精，玉纬金经，神风随轩，辅翼万仙。千和万合，天地同钧，一真大神。太一之尊，上登泰阶，启谒大君，羽林导前。叩鼓鸣谆，遏斩鬼种，保命生根、上游上清，出入三元，八冥之内，细微之中。下镇人身，泥丸绛宫，中理五气，运行万神。十转回灵，万气齐仙，仙道贵生，太一度人。上开八门，天地为轮，罪福禁戒，宿命因缘。普受开度，死道生身，身得受生，上运诸天。诸天之上，各有生门，中有空洞谣歌之章，太一灵篇，辞参高真。
　　第一下元九宫太一真君飞空之音朝乘黄骓，入登太微。下视九州，棋布星离。仰观端门，上帝惟禧。
　　斗车四驰兮绿烟飞，金钺寒光兮天弧垂。丹符赫阳兮五福回，万兵无敌兮天德归。神武化昭兮岁无凶饥，帝回光辉兮玉衮龙衣。太一临明堂兮祥满郊畿，阿人排紫空兮倾光彤阖。
　　第二中元九宫太一真君之章
　　我推天策，福在帝室。万国归命，车文混一。昭昭大星，弈弈紫光。中缠紫宸，下临玉房。尔神毛头，尔兵阿傍。太一合符，乘魁履刚。饮马绿刍，脂车拯箱。不阵而功，太一奠方。金童仗旛，玉女捧浆。卜墠酌诚，五福汤汤。寿我帝尊，来天百祥。民人乐歌，时维平康。云飞碧茫，珠露玄霜。瑞答普天，我道其昌。
　　第三上元九宫太一真君之歌
　　我乘修蛇，冠带云霞。入经天衢，出游帝家。龙旗所指，万物光华。太一之气，喜盈福奢。临卫帝堂，灵耀斯煌。诵我玉书，五帝燔香。三界稽首，西母传觞。凤图亿千，龙寿无疆。我征青轺，八风来朝。望拜太一，锦衣翠袍。坛云四回，拊石鸣雷。荐我甘华，黄缕百枚。天声杳迢，振响琳琅。左顾紫微，右扶玉珰。转我斗枢，万宝盈仓。降福洋洋，含宫咀商。
　　此三元之上，九宫之中，太一歌音，音参洞章。诵之百徧，可免三灾。诵之千徧，太一保迎。万徧道备，隐沦太空。知一所止，位登仙翁。有闻灵音，魔鬼灭形。勑制地祇，侍卫送迎。拔出地户，五苦八难。身世利迁，永离三官。名籍太一，列侍帝轩。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此洞章并是诸天上帝，及三元九宫，十神、八奇、六隐、五真、四门、二曜、一元，太一隐秘之音，皆是玉局回度、转凶为吉、改祸致福之辞。言无韵丽，曲无华宛，故谓玄奥，难可寻详。上天所宝，秘於玄都太一三元紫宫，依玄科四万劫一传。若有至人赍金宝，质心依旧格，告盟十天，然后而付焉。
　　道言：夫天地运度，将临否终，则太一真君神变以应之，则为神马肉鬣，一角赤色，出汲於海中。日月五星，将有亏盈，则太一真君神变以、应之，则为女巫负瑟，以游唐肆。至圣神人，将有休否，是太一真君神变以应之，则为黑气横贯东西，繁霜着木，大风摧拉，飘注惊暴以应之。末学之夫，将有疾伤，则太一真君神变以应之，梦为血尸死亡，兵杀疾雷，堕崖落河以应之。凡有此灾，候其神变，同气皆当齐心修斋。六时行道，十徧转经，福德立降。或遇太一下游，迎逢礼请，必得长生。神仙秘道，随时所遇，善意察之，勿逆其神，则保大亨之正。无量之文，普度无穷。
　　道言：夫末学道浅，或仙品未充，运应灭度，身经太阴临过之时，太一主尸真君下而应之，以示神变，或为白鹤飞来，龟蛇并出，或疾风忽至，天地晦冥，禽兽悲鸣，白虹贯日，山林改色，仙梦殊征。则太一守尸，三官录魂，九老摄气，一周甲子，返生还形。同学至人，为其行香，诵经十过，以度尸形如法，魂神径上南宫，随其学功，计日而得更生。转轮不惑，便得神仙。
　　道言：夫天地运终，亦当修斋，行香诵经；星宿错度，日月失昏，亦当修斋，行香诵经；四时失度，阴阳不调，亦当修斋，行香诵经；夷戎寇境，军事暴行，亦当修斋，行香诵经；疫毒流行，兆民死伤，亦当修斋，行香诵经；师友命过，亦当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜。故曰无量，普度天人。
　　道言：凡有是经，能知太一神变护国禳兵之道，能为天地帝主、兆民行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中九宫大神，亦保举尔身。得道者乃当洞明至言也。
　　诸天中大梵隐语无量音
　　太一神变护国禳兵玉篇
　　东方七天
　　吉洛庆持，迷漏乙施。漳陀蹇江，并庚殊离。乾曦蔚宛，紫敕由几。赞华穴利，黎纣渊宜。越亶回多，韩司冥河。洞寂玄若，绿景曜罗。池盟演枢，支竟幽歌。
　　南方七天
　　尾丹曰途，馆丁彦卢。帝契浩都，绵多英堬。飙盈冲游，微气白孤。道散上京，岳岳察苏。昌阳健区，尧晃光舒。音定法辅，天琳红腴。治无摄绪，九真啸图。
　　西方七天
　　兰涛役商，罥池希阳。散率鬼都，荀候敕符。浪泽寒渚，斗司高苏。正辨夷直，仙远烟濡。卦说琅游，奇洞辅皇。邈初景章，鬼泉馘藏。衔娘适漠，合神郁苍。
　　北方七天
　　鱼录海定，扶骞弥华。安肤祆玄，智洪仙霞。混元逸隶，光通蒙嘉。珪召神竦，书罗芒摇。黑兽吁元，赤驰龙表，寿镜宝除，支方谟宣。觉益华云，神瑛奏环。
