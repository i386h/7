<!-- { "loadSidebar": true } -->
　　道言：凡诵是经十过，诸天齐到，阴阳五行错谬之气，勃沴之理，皆即协和，契会至真，道备三年，辅化通幽，咸致神灵，而运用玄关，造育生成，如司其权，录名金阙，简在玉清也。上学之士，修诵是经，阴阳五行，外内合玄，外营恢范，内守天元，内外之机，符其自然。世人受诵，则日月星辰，降注其晶，於其身中，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天之宝，不传下世。至士赍金宝效心，盟天而传。轻泄漏慢，殃及七祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，阴阳离合，万物受生，刚柔和协，错综五炁，化体无伤，形神永存。七月长斋，诵咏是经，阴阳离合，万物受成，载营抱魄，充备五德，化体彰明，形神永全。十月长斋，诵咏是经，阴阳离合，万物归真。混合玄根，育养五精，化体常坚，形神永昌，总其上道，保镇帝王，国祚绵绵，至治无疆。八节之日，诵咏是经，开导和气，集助化功，修积无已，登获仙宗。本命之日，诵咏是经，阴阳五行，神妙之元，保我生命，扶我驱灵，长离苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，齐戒入室，东向，叩齿三十二通，上闻三十二天，心拜三十二过，闭目，静思身坐青黄白三色云炁之中，内外蓊冥，有青龙、白虎、朱雀、玄武、师子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，阴阳离合，五行化体。上品妙首，十极度人，天皇隐韵，离合自然。太极妙范，幽微至玄，大混之始，运化百神。清浊辨体，升降阴阳，交会变化，景耀昭彰。积气定数，五用分方，下育其形，上丽其精。长养於中，道有其常，柔刚燥湿，寒暑温凉。冲和元一，总括灵纲，相资相化，相克相成。无此不立，无此不成，无此不度，无此不生。是为灵宝，天中之真，琼琅上境，会月之宫。总摄万界，统御玉晨，郁蔼华烟，缥缈之根。三关九域，承光妙宗，金阙玉房，森罗净霐。大行梵炁，周回十方。中有阴阳造化之神，中有开天立极之君，中有主宰玄机大神，中有三元皇君丈人，中有司掌五灵五炁四时四序太岁尊神。离合化体，无量度人，今日校录，诸天临轩。
　　东方无极启灵神王，长生大圣，无量度人。
　　南方无极华景神王，长生大圣，无量度人。
　　西方无极育素神王，长生大圣，无量度人。
　　北方无极元精神王，长生大圣，无量度人。
　　东北无极定运神王，长生大圣，无量度人。
　　东南无极开生神王，长生大圣，无量度人。
　　西南无极成德神王，长生大圣，无量度人。
　　西北无极玄宝神王，长生大圣，无量度人。
　　上方无极天枢神王，长生大圣，无量度人。
　　下方无极地关神王，长生大圣，无量度人。
　　十方至真主化神王，长生度世，无量大神，并乘飞云，绛辇丹舆，扶华翠葆，骖驾瑞兽，五色骊龙，建流火之节，玄耀大旛，前导十天妙乐，后参三界谣歌。赤文洞章，和合生音，十华启涂，七精捧辕，亿仙万真，昤咏而来，游空步虚，召炁摄云。天枢丞相，无极元宫，九灵玄佐，化炁大神，执箓持符，齐到帝庭，随所开化，运斡诸天。普告三界，洞冥六关，青馆丹池，黄关泉台。离合阴阳，化体五行，驱役感变，万类生成。包罗流布，二炁飞腾，大化交周，升降相缠。元运四虚，纲纽回旋，把握元机，阴魄阳魂。玄悟真妙，神飞玉京，朱陵火炼，仙化超升。升真受度，劫劫长存，阴阳轮转，与天齐年。永离鬼魔，干试之难，超浚三界，逍遥太清。太清之天，天帝化光，无色之境梵行。
　　东方八天
　　耀棋灵薮天，帝重机冲玄。
　　瑜昉智参天，帝福世化仙。
　　乙罗冲试天，帝都智益相。
　　景妙尽思天，帝观察九幽。
　　田灵绪成天，帝露芝渊岳。
　　离真合玄变极天，帝迮逵玄通。
　　道依显静虚神天，帝猷神令思。
　　历思证理明通天，帝定旋希元。
　　南方八天
　　持容庆绪拱化天，帝道辅赤明。
　　乐佑思真管熙天，帝孟若享良。
　　鲁咸至中天，帝遵徒询。
　　英齐裕管天，帝峄求满真。
　　栗还玄冲天，帝邈畅洞禹。
　　周极盟真天，帝卓湛起玄。
　　明洞秘思天，帝几先承皋。
　　康宗杨义超无天，帝动常逊。
　　西方八天
　　敦极洞皇天，帝玄华定明心
　　照志演微天，帝道万有来。
　　太始昭生天，帝本希冲遥。
　　严极静修天，帝安丘居畴。
　　直轮浑枢天，帝彦乐想敷。
　　吉令化时天，帝碧琳次回。
　　温闵成仪天，帝铎储庸良。
　　肃圆恭庆天，帝熙德重光。
　　北方八天
　　惠祖龙坡天，帝全无定生。
　　寂无常善天，帝无玄敬充。
　　蒙玄灵示天，帝遁伯高。
　　妙度进良天，帝望宗景昭。
　　灏景护真天，帝宥庆离丞。
　　九真太羽天，帝变常宗。
　　默和隆度天，帝耀河司灵。
　　幽无委玄天，帝奕功仲勋。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，阴阳之音。五行之尊，离合之神，化体自然，穷变之灵。九和十合，变化上清，无量之奥，深不可详。敷落神真，普度天人。今日欣庆受度，历关诸天，呼阴召阳，聚散激焚。春木孕火，为夏之炎，秋金育水，为冬之寒，四季运土，万物生全。三炁化体，离合幽关，二景腾变，乃辨五行。三炁结精，鼓跃陶镕，飞伏沉显，道行其权。三界直立，万类俱安，再离再合，神精播宣。玉丹凝结，形具质灵，化体万变，一真自然。真王持钥，启辟天门。东斗生阳，西斗诞阴，阴阳斗降，金魄木魂。北斗玄津，南斗赤明，中斗总御，常司众灵。青帝发生，白帝成形，赤帝敷养，黑帝通精，黄帝定意，检策万神。青天魔王，巴元丑伯。赤天魔王，负天担石。白天魔王，翻山六目。黑天魔王，监丑朗馥。黄天魔王，横天担力。五帝大魔，万神之宗。随炁离合，体化周流，飞腾翕张，与道为俦。建植大器，分布九丘，经营天地，掌握神兵。持符执节，飞行太空，自号赫奕，诸天齐功。上天度人，严摄北酆，黄老奉诏，殄灭祆祥。夔龙御毒，磷骑驱锋，参尾警前，赤甲扬旌。掷火万里，流铃八冲，敢有干试，拒遏上真。素灵前戮，火兵后刑，阴荡鬼魅，杀伐邪精。明晨定录，考校无停，魔无干犯，鬼无进形。六天列曹，案察鬼营，不得容隐，风火驿呈。普告三元，万神咸听，九渊上佐，简奏太清。洞劫绵旷，太始龙康，眇眇亿劫，混沌之中。离合阴阳，五性自生，化体空常，上穷三色。下极重渊，风转九虚，金火乘天，天上天下。无幽无冥，无形无影，无极无穷，溟涬化炁。辽廓交缠，丹光启图，劫历自然，元始安镇。敷落五篇，赤书玉字，八威龙文，保制劫运。使天长存，梵炁弥罗，万范开张，元纲流演。三十二天，轮转无色，周回十方，旋斗历箕。回度五常，三十五分，总炁上元，八景冥合。炁入玄玄，玄中太皇，上帝高尊，泛景太霞。啸咏洞章，金真朗郁，流响云营，玉音摄炁。灵风聚烟，紫虚郁秀，辅翼万仙，悉由阴阳。离合五行，化体显充，妙炁生成，感变正道。开化至真，真中有神。长生大君，青华大帝，皓灵尊神，太乙务猷，司命理明，桃康主命，合延帝尊，执符把箓，保命生根。上游九清，出入黄房，玄丹之内，绛炁之中。下镇六扉，洞穴苍精，中理五炁，混合百神，十转回灵，万炁齐仙，仙道贵生，无量度人。上开八门，飞天法轮，罪福禁戒，宿命因缘。普受开度，死魂生身，身得受生，上闻诸天。诸天之上，各有生门，中有离合化体之章，真王灵篇，辞参高真。
　　第一离合飞空之音
　　一炁既辟，万化通流。离合阴阳，大劫交周。九天八极，三十二关。一离一合，炁数推迁。明明元象，下应人身。森罗宫阙，统备百神。欲断轮转，顺修五行。五行变化，是为天元。尔能识之，举形飞仙。灵府浊昧，为道不成。岂知悟道，神炁同升。阴阳离合，万物循萌。逍遥过三界，自然无死生。神飞步圆罗，双阙朝高真。
　　第二真人化体之章
　　控驾游八冥，停景昆山阿。金阙礼虚皇，郁蔼乘大霞。化体空无中，生成濯玄波。拘形欲未蠲，阴念无津涯。业念相追寻，漫漫沈爱河。一堕秽浊
　　境，苦道兴悲歌。我今敷至教，正炁遏邪源。赤文度群品，黄旗招大魔。永以享大福，亿龄奚足多。嗟尔尘中子，背真其如何。
　　第三五行阴阳歌曰
　　渺渺三天上，巍巍白玉京。元始御明景，立此大化根。阴生结黄华，阳光敷赤轮。二炁相缠罗，太空流五行。七景忽腾变，万汇从此生。五行互迁改，谁测败与成。神霄执玄纪，总校诸天人。左摄三界魔，右制六天兵。宝章召和炁，玉符集百灵。天丁秉琼钺，赤帝掷流金。收捕群魔丑，境土皆澄清。普天被真荫，亿劫保无倾。
　　此三界之上，飞空之中，真王歌音，音参洞章。诵之百徧，名度南宫。诵之千徧，真王保迎。万徧道备，飞升太空，过度三界，位登仙公。有闻灵音，真王敬形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵仙王隐秘之音，阴阳离合之奥，五行化体之机，启造天地三界，剖析混沌之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清王府东华经室，数历壬辰，依玄科下传。若有至人赍金宝质心，依旧格告盟真王，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。皆阴阳离合，化体变现之象。凡有此灾，同炁皆当齐心修斋，六时行香，十徧转经，福德立降，消诸不祥。无量之文，普度无穷。
