<!-- { "loadSidebar": true } -->
　　虚无沦化，开列乾坤。元气浩浩，混沌之形。轻清上浮，坚浊下凝。劫数自然，乘阳结阴。真精间错，金刚铁轮。连构宫府，寓属其间。内司真宰，协治灵仙。分禀三玄，建号土皇。统括机纽，运度无穷。不容怪沴，致害祆凶。五方安镇，敷落真文。八会赤书，玉字之章。保持灾运，地轴无倾。梵气弥罗，万范开张。元纲流演，九垒重阴。轮转无色，周回洞冥。旋气历关，回度合明。三十六宫，总理下元。八景混合，上入高玄。玄中帝皇，无土玉真。布衍太和，黄一之灵。包罗海岳，灌养流形。玉华聚质，神景生烟。五山郁秀，环拱万天。上通下接，升降自然。中有真神，洞皇天君。坤元圣母，后土尊灵。甲土轩始，辅正九官。执符把箓，保镇地根。游行洞台，出入冥津。渊穷之境，香眇之中。下镇人身，紫阙丹田。中合五气，大混百神。十转回灵，万气齐仙。仙道贵生，无量度人。下镇九垒，开化法轮。祸福教化，命带因缘，普受开度，万汇生全。生道既昌，下告幽玄。玄关之内，各有生门。中有元洞谣歌之章，真王灵篇，辞参高真。
　　第一安镇九垒空洞之音
　　元一结气，混洞之中。下成形兮，盘砖冥空。地纲植根，内有灵真。号曰土皇君，受位於帝宸。宫府三十六，经维统万神。金石相缠固，机会总昆仑。虚涵溟渤津，风泽常弥纶。妙理宗灵宝，厚德坚无倾。勃化周大数，蛟龙俱负乘。正道顺自然，祆奸何以兴。二仪通至用，玄合保黄宁。
　　第二辟除土祆之章
　　元始洞章，灵妙结神。下统帝气，检摄群真。勑命土皇，三十六君。禀承至用，开关地关。九渊重垒，祆滞蠲消。冲德含和，融融散寥。运我正道，混合玄标。精祸灭兮，品物逍遥。保制劫灾，永亨利贞。生灵乐兮，赖我高宸。科范宣布，绝灭凶奸。无穷无极，海岳沧茫。卫养生成，流形化光。普世受度，功归上王。
　　第三却灭不祥歌曰
　　九垒之下，冥冥洞关。纲维梵气，混渺玄虚。中有真皇，承化开方。持运至气，条达阴阳。乖沴通释，祛荡不祥。无上玉文，散祸灭殃。地根绵邈，神精化腾。上陟昆丘，升降缠旋。冲妙周流，万宝清贞。人道安泰，福德相乘。国界静肃，浩劫无沦。巍巍太上尊，部制神明宗。万境合玄图，生成保所同。
　　此三界之上，飞空之中，真王歌音，音参洞章。诵之百徧，名度南宫。诵之千徧，真王保迎。万徧道备，飞升太空，过度三界，位登仙公。有闻灵音，魔王敬形。劝制地祇，侍卫送迎。拔出九垒，五苦八难，七祖升迁，永离鬼官，魂度朱陵，受炼更生。是谓无量，普度无穷，有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及九垒三十六宫土皇仙王隐秘之音，安镇土祆，不得刑犯方隅，祟害民物。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清玉府东宝元堂，运遇壬辰，应数下传。若有至人赍金宝质心，依旧格告盟玉玄，然后而付焉。
　　道言：夫地震山摇，亦法气运。土陷坼裂，亦由时历。九垒之大，亦有祆祥。凡有此灾，至士皆当齐心修斋，六时行香，十徧转经，福德立降，保镇不祥。无量之文，普度无穷。
　　道言：夫末学道浅，或仙品未充，运应灭度，身经太阴，还骸土宫，炼骨重垒，恋土为宅，幽魂不悟。临过之时，同学至人为其行香，诵经十过，以度尸形如法。土皇辟斥祆凶，安镇百神，计日而得更生。　转轮不惑，便得神仙。
　　道言：夫天地之内，天有九霄，地有九垒。一垒去天九十万七千二百里。九垒之下，复去天一千二百一十八万里。则九垒上当昆仑，在天之中，正如卵内之黄混也。土官有洞元之殿，通阴之阙，四十二曹，其下则总为地司，以治罪魂。复有三十六洞，仙王以居，地下一切神灵，摄御三十六种土祆怪异，害诬生人，冢宅不安，水火为祸。皆当修斋，行香诵经。夫斋戒诵经，功德甚重。上消天灾，安镇九垒土祆不祥。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主，安镇国土兆民，辟却祸殃。有灾之日，发心修斋行香，诵经十过，皆诸天降真，消灭不祥，右别至人，克得为圣君金阙之臣。诸天记人功过，毫分无失。天中真魔亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书九垒妙篇
　　东方八天
　　杳洞兰浍，演明机珠。耀琏益阖，理丙玄舒。曰苴载精，圆奔海通。现祥留寂，央笳洁图。律帝阳辞，求开拯需。约淳骑伸，普散窈符。泼积柯能，正技逸苏。冲维泰，炽度爓无。
　　南方八天
　　赫延亘咖，龙罗景吠。荡球送真，祆伏屏异。群苛历盘，变枚辽治。谒济横博，亭微绵禧。冲计忌火，落兰侯师。古洞无杰，命青祈兹。溢毒梁贝，范尹凝施。玞育衡定，固宾邈宜。
　　西方八天
　　边奚峦卿，孟初浩泰。质福枚涂，娄空止当。光展论符，救化度戒。和召总灵，察迅出辩。鸶鸾吕余，池名普观。优揓木多，时萌正载。魁镇垒块，真妙驿大。文戎宠涡，柳倩推界。
　　北方八天
　　紫云蔼都，八景俱缠。闲罗蒙星，祝举夷骞。叱张度宫，救曾路宣。傍嘿明徒，衣飞寥玄。漠题运沙，稠祁英坚。本浆极阳，泛席心佺。车勑放缚，邻枯劫般。直户遘同，司兵拱仙。
　　道言：此诸天中安镇九垒大梵隐语，无量之音，旧文刊书王屋清虚小有洞天地官黄玉阙门之上，以镇九垒灾气土祆不祥。字皆广长一丈。天真皇人昔书其文，以为正音。有知其音，能斋而诵之者，诸天皆遣检地神王，下观其身，书其功勤，上奏诸天，万神朝礼，地祇侍门，大勋真王，保举隐地，道备克得，游行三界，升入金门。
　　此音无所不辟，无所不禳，无所不度，无所不成，天真自然之音也。故诵之致诸天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十八竟
　　卷之四十九
　　消除病疠跛痾品
　　道言：昔於太安天中，遥响风歌太和乐土，受元始度人消除病疠跛痾无量妙品。元始天尊当说是经，周回十过，以召十方，始当诣座。天医大神，上圣高尊，普济真人，通治童子，无鞅数众，乘空而来。飞光积霄，彤轮华盖，花云覆荫，明霞舞辉，天锦交漫，洞映太空，五日五夜。诸天幽窦嵌岩，普皆大明，星玑月馆，昼夜停轮，神、风倚烟，灵香拂云，天无飘翳，六虚洞清，一国地土山川林木，砥平齐等，无复高下，土皆绀碧，无有异色。众真侍座，元始天尊玄坐空浮五色晶明宝座之上。说经一徧，诸天大圣同时称善，是时，一国男女，身报为病，渐获开爽。说经二徧，聋者耳聪，盲者目明，暗者能言。说经三徧，枯赢沈瘵，充泽丰平。说经四徧，积逮注传，不及于门。说经五徧，跛痾萎堕，皆能起行。说经六徧，鬼疠消除，正气流通。说经七徧，老者反壮，少者皆强。说经八徧，躯体病除，法身怡悦。说经九徧，消除病疠，跛痾轻安，悟病皆妄，本非真有，返照回光，则无痛楚，起灭悉从假幻，既识道本，病从何来。说经十徧，面流紫华，身有玉明，魔疾普消，神气合道，是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方无极无量品候气大神，无鞅之众，浮空而至。
　　说经二徧，南方无极无量品持运大神，无鞅之众，浮空而至。
　　说经三徧，西方无极无量品司年大神，无鞅之众，浮空而至。
　　说经四徧，北方无极无量品定命大神，无鞅之众，浮空而至，
　　说经五徧，东北无极无量品鬼主大神，无鞅之众，浮空而至。
　　说经六徧，东南无极无量品行病大神，无鞅之众，浮空而至。
　　说经七徧，西南无极无量品却疠大神，无鞅之众，浮空而至。
　　说经八徧，西北无极无量品八风大神，无鞅之众，浮空而至。
　　说经九徧，上方无极无量品天医大神，无鞅之众，浮空而至。
　　说经十徧，下方无极无量品除病大神，无鞅之众、浮空而至。
　　十徧周竟，十方无极天医，普济大神，一时同，一国男女，倾心归仰。谓言我等元以福报，得生天上，非如人间父母精血浊秽之形，复有何病。是故思惟神气，虽明化生融结，而我心想习染，尚粗身中，妄生疾病，痛苦未除。譬如世人梦中，饮食寒温起居，一如平时。梦中之身，与今处世父母所生，实无有异。乃至梦身中疾病，痛痒悲欢，亦复同状，无有殊别。故今身中，犹当有此病疠跛痾。当诣天尊，以求除痒。咸各恭敬，愿礼道前。来者有如细雨密雾，无鞅之众，迮国一半土皆偏陷，非可禁止。於是元始知如是等众，获果天人，犹有病疠跛痾等相。何况世间胎化湿感七十二类，无量众生，宁免斯苦。我以慈悲，说是妙经，消除众患。众患欲除，无非法药。法药之妙，莫越神丹。即运紫光，明如宝焰，聚五轮手法。自工九色离罗万宝星云玉锦之帔，内出神丸，化成宝珠，大如黍米，在空玄之中，去地五丈。元始登引，天医大神，上圣高尊，普济真人，十方无极除病大神，无鞅数众，俱入宝珠之中。天人仰看，惟见勃勃从珠口中入，即入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遣响。是时，天人遇值经法，普得济度，全其本年，无有中伤，倾土归仰，咸行善心。不疑不妄，不淫不贪，不欲不喜，不怒不暗，不邪不狂。言务忠信，口无疾声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，绵得度世。
