<!-- { "loadSidebar": true } -->
　　绛章虎裳，浮华十天。龙刀斩邪，六道侍轩。印光凝海，剑气飞雷。戮灭不祥，正道所归。小丑其何，祸试之媒。我有洞章，奸害元施。大君惠生，庆锡难老。金华九色，与天相保。静智合神，玄元体妙。蠢兹繁生，蒙蔽真道。广度天人，万善同因。劫界共长，上帝宏恩。制魔成真，天箓纪名。邪无干犯，仙圣受盟。元始洞空，悟者几人。能悟自然，泠泠玉音。
　　第三地界灵威斩鬼神王歌曰
　　茫茫块垒，下有重山。苍崔白云，往者不还。太上哀之，请度无间。神风飘霞，碧玉弯环。出书九幽，赤文乃宣。制魄拘魂，断此幽关。生类何辜，刑祸孱颜。明明太帝，正气自然。真道正明，子得升迁。舍此尘埃途，庶兔阴邪源。我有元始章，诵咏万祖迁。结滞超然散，默契归无言。度人岂终穷，勤此真王篇。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，神王敬形，勅制地祇，侍卫送迎，拔出地户，五苦八难，七祖升迁，永离鬼宫。魂度朱陵，受炼更生。斩馘世不祥，福庆随日增。是谓无量，普度无穷。有秘上天文，诸天共所崇。泄慢堕地狱，祸及七祖访。
　　道言：此二章并是诸天上帝，及灵威神王隐秘之音。皆是大梵之言，非世上常辞。皆斩馘不祥之要旨，六天杀鬼之司名。阴类沮丧，邪精消却，身得长生，位登仙真。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：夫斩馘不祥之道，实系大法有四。谓九六运终，三景亏盈，圣神休否，末学疾伤。凡有此灾不祥之重，同气皆当齐心修斋，六时行香，十遍转经。北极中玄天帝君洞阴天尊，当勅飞雷电骑五方杀伐大神，威剑神王，符图火兵，素枭吓天元帅，下降斩馘灾咎，福德立降，消诸不祥。无量之文，普度无穷。
　　道言：末学道浅，真业未成，有冥泉之鬼，六天。之神，妄作灾凶，遘诸厄难，身年注害，福禄减削，门户不宁，家庭祟害。同学至人为其行香，诵经十过，以解禳刑祸，被除苴秽如法，中天大神，七元真气，下入身中，吉祥自生，永保利贞，长存不灭，便得神仙。
　　道言：夫欲诸天降庭，神兵卫身，斩馘不祥者，斋戒诵经。可以致仙真，除咎疠也。天地运终，星宿错度，日月失昏，四时失度，阴阳不调，兵革时动，疫毒流行，兆民夭伤，师友命过，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中神王亦保举尔身，得道者乃当洞明至言也。
　　诸天中大梵隐语无量音　道君撰
　　元始书斩馘不祥玉篇
　　东方八天
　　明箕海芒，党路徐忱。珏勤合帝，如辅洞真。郁依多迂，麦吝需云。拯河沙那，碧浙东书。持定羽颐，法坡波吟。鲁朝仙英，依琏拯坷。偃秘罗岑，月珠素离。美披元谣，宝褚宏参。
　　南方八天
　　扶陁九首，攸敦遏壶。皇镇洞樊，邹阿频苏。玄尚流函，屠论佑霞。道悟正元，麓谋仙居。敬邈元岨，景着真丘。圆罗季仆，凝宜启珠。云题迮粤，贤梵遄徐。蔼原宋归，澄几演虚。
　　西方八天
　　直随宛薮，智婴兹洪，河究通极，正斗飞云。秘铿刚眉，嵫池□宗。告辨丁孟，嘉社元侯。吉河大魁，将馘冥求。金度冶华，紫镇平优。玄道维寂，无始光休。仙气司屡，酉露涓舟。
　　北方八天
　　黄玄载元，玃虎升乾。梵景流弭，符传炎宣。达跃度命，微玄力延。仪□ #1丹鉴，隐悟定仙。谨济顺常，道明妙筌。轵骞縢盈，府图凝边。龙黎恶沙，变歌保天。洞瑞素尤，芝瑜功都。
　　道言：此诸天中大梵隐语，无量之音。旧文刻纪北都玄台紫微南馆，下通酆罗九幽泉关，以降道威神，馘除鬼魔，阴魄尸蛊之气。天真皇人采洞清之华，染丹笔以成文，字皆广长一丈，以为正音。有知其音，能斋而诵之者，诸天皆遣护正斩邪之神，天毒八威，九首四目之吏，导从丁史，下卫其身。剪伐不祥，惠以福泽，延命长真，书其功勤，上奏诸天。万神朝礼，地祇侍门，大勋真王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致天真下观，上帝逼唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十四竟
　　#1『□』，底本缺损不清。
　　卷之五十五
　　追度上世亡魂品
　　道言：昔於龙梵天中，景霄幽歌大炼化土，受元始度人追度上世亡魂无量上品。元始天尊当说是经，周回十过，以召十方，始当诣座。九皇上真，飞天大圣，妙行真人，玄中法师，洞阴朔单郁绝之境，五灵玄老，黑帝天君，酆都北帝，六天大魔，救苦灵仙，九宫曹属，三元考魂，无鞅数众，乘空而来。三素飞云，八景霄舆，华盖垂荫，碧翠交光，九色琼蕤，泛焕太空，七日七夜。诸天台城楼观，影彻幽寥，珠纬玉毫，停轮息耀，神风袭瑞，空藏倾波，一国地土山川林木，缅平一等，无复高下，土皆作青玉，万里通映，无有异色。众真侍座，元始天尊玄坐空浮九光宝局之上。说经一遍，诸天大圣同时称善，是时大地众生，祖先积罪，威蒙赦原。说经二遍，光照九幽，开悟宿命。说经三遍，云周道境，甘露洒空。说经四遍，火山息焰，寒池静波。说经五遍，地狱弛关，幽魂解脱。说经六遍，落灭恶根，不沈苦趣。说经七遍，焚烧黑簿，考对休闲。说经八遍，泉曲冥官，进升仙品。说经九遍，暗域飞云，阳光荡翳。说经十遍，枯骨更生，皆起成人，是时，一国是男是女，莫不倾心，皆受护度，咸得长生。
　　道言：是时元始天尊说经一遍，东方无极无量品青宫救苦大神，无鞅之众，浮空而至。
　　说经二遍，南方无极无量品朱宫明悟大神，无鞅之众，浮空而至。
　　说经三遍，西方无极无量品素灵宫玄定大神，无鞅之众，浮空而至。
　　说经四遍，北方无极无量品紫元宫幽感大神，无鞅之众，浮空而至。
　　说经五遍，东北无极无量品酆都宫云营大神，无鞅之众，浮空而至。
　　说经六遍，东南无极无量品九幽宫拔罪大神，无鞅之众，浮空而至。
　　说经七遍，西南无极无量品泉曲宫度生大神，无鞅之众，浮空而至。
　　说经八遍，西北无极无量品天福宫超化大神，无鞅之众，浮空而至。
　　说经九遍，上方无极无量品真都宫灵妙大神，无鞅之众，浮空而至。
　　说经十遍，下方无极无量品玄妙宫寂定大神，无鞅之众，浮空而至。
　　十遍周竟，十方无极升度苦爽天真大神，一时同至。元始天尊初说法时，一国男女，各各追怀上世亡魂，亿曾万祖，古往先亲。或系宿因承於业力，已遂生方，遨游三界。或尚沈幽境，滞爽冥关，代历绵长，时丁久远，魂无依止，体化尘埃，性识未消，尚存心念，罹斯阴罪，必犯阳愆。今遇元始将陈追度之法，庆会无边，愿虚俟教，广利有生。是时天尊四观天人，一切鬼神，一方圣众，举山水云霞之袂，挥九色碧光，宛转之绂。良久之顷，以九色碧光一缕之丝，垂明下彻，遥至九垒七围，铁山之间，十大地狱。方面八千余里，高广深厚，其量过之，随此碧光一缕之丝，拔地之声，六种俱振。犹於大海交磕二山，亦如诸天五雷并起，正行游梵，三十六宫应时倾动，北酆诸大地狱，翩翩高举，下离冥漠，升於绝空。碧绂之丝挽提狱顶，洞出刚风，及於天界。以此大狱，系於丝杪，形如弹九。无量之众，瞻瞩无碍，皆见诸大地狱，五刑万苦，血刃火然，表裹明睹，不有纤障。各见有罪祖先，受诸苦报，禁考狱中，哀吟求救。一切众生见此事，相举声号泣，响震诸天，祈告虚皇，愿垂追度。元始怡颜微笑，即於顶上，出大光明，焕照天地。於光明中有赤文云书，升天宝券，芒金角玉蚪曲，详分示众。宣言尔等众生，上世亡魂，用此追度之法，周回十过，皆获升天。来者雾合云屯，非可禁止，迮国一半土皆偏陷，乃悬一宝珠，大如黍米，在空玄之中，去地九丈。元始登引，天真大神，上圣高尊，十方救苦拔罪真人，至真大神，无鞅数众，俱入宝珠之中。天人仰看，惟见拂拂从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，普得济惠拔度，祖先不堕恶道，倾土归仰，咸行孝心。能敬能让，能廉能贞，能柔能和，能奉能承，能忍能养。心无悖慢，口无怨言，齐同慈爱，异国成亲。国安民丰，欣乐太平，经始出教，一国以道。预有志心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是真王内讳，百灵之隐名也，非世之常辞。上圣已成真人，通玄究微，能悉其章，诵之十过，诸天遥唱，万罪悉原，上世亡魂，皆获升仙，旁资一切，普度万生，回尸起死，白骨成人。至学之士，诵之十过，则五岳奏刺，三官奉词，幽魂迁化，逝魄超升，济度亡殁，绝而得生。所以尔者，学士道德未充，体未洞真，以制十方，威未制天政，德可伏御地祇。资济幽灵，济拔祖先而已。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言；凡诵是经十过，诸天齐到，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，追度高玄，皆得神仙，飞升金阙，游宴玉京也。上学之士，修诵是经，上世亡魂，皆即追度，飞升南宫。世人受诵，则亡过祖考，得太阴炼形之道，魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及子孙，长役三宫。侍经五帝，玉童玉女，各二十四人，营卫神文，保护受经者身。
