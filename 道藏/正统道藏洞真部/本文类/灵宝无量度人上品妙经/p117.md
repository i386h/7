<!-- { "loadSidebar": true } -->
　　元始洞玄灵宝本章，永断轮转，周回度人。洞真隐奥，缘起自然。赤混灵根，空无化成。太虚朗彻，肇生诸天。流演三气，大机弥纶。中有虚皇，是为我身。玄文散落，普育万灵。赤景为阳，黄华为阴。圆光森列，罗布诸星。太一紫房，瑶简绿编。启运元造，玄中之玄。圆罗大梵，灵阙琼宫。下包黄气，洞渊纲维。眇眇荡荡，六辟九开。招灵化人，体备百关。神变无方，与道俱隆。顾盼八垣，端居玉京。中有玄极至道之尊，中有主生象帝之君，中有开天龙蹻大神，中有九皇天真丈人，中有把握元纪斡运机纽至妙尊神。生成二象，无量度人。普告一切，悟道之元。永断输转，得为种民。今日校录，诸天临轩。
　　东方无极清信神王，长生大圣，无量度人。
　　南方无极明感神王，长生大圣，无量度人。
　　西方无极坚立神王，长生大圣，无量度人。
　　北方无极海空神王，长生大圣，无量度人。
　　东北无极圣仙神王，长生大圣，无量度人。
　　东南无极妙慧神王，长生大圣，无量度人。
　　西南无极定常神王，长生大圣，无量度人。
　　西北无极证真神王，长生大圣，无量度人。
　　上方无极无影神王，长生大圣，无量度人。
　　下方无极不回神王，长生大圣，无量度人。
　　十方至真飞天神王，永断轮转，无量大神。并乘琼光绿云八景琅舆，丹霞玉辇，骖驾碧凤九色神龙，建交真之节，素虎灵旛，前按九章齐奏，后吹六竽同鸣，青鸾白鹊，和鸣拥哗，九灵控飙，七真乘烟，谣歌步虚，浮空而来。倾光回驾，召生命仙。南昌上宰，总御朱宫，韩司主录，坚固大神，执箓把籍，齐到帝前。随所应度，严校诸天。普告三界，无极神乡，泉曲之府，北都罗酆，三官九府，十二河源。守识本真，悟见自然，无有生死，不着变迁。道无去来，形为宝山，智火炼之，金光玉混。比之昼夜，日月常悬。往还非妄，眇眇绵绵。法体虚明，象外真仙。永断轮转，升入太玄。上解祖考，亿劫种亲，疾除罪簿，落灭恶根。不得拘留，逼合鬼群。元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。永断轮转，先天无年。永度三途，五苦八难，超凌三界，逍遥上清。上清之天，天帝洞光，无色之境梵行。
　　东方八天
　　玉娑平海天，帝豪真秉符。
　　骄炎祥备天，帝思顺孝猷。
　　云砀龙碛天，帝景命混图。
　　骊性希蒙天，帝齐丘绿符。
　　镇相流誓天，帝古威罕常。
　　岳樊膏汀天，帝兆籍监王。
　　凝仙鹿观天，帝几道元光。
　　斗浦玄司天，帝荡渊慈宜。
　　南方八天
　　崿鳞飞机天，帝廓洞自幽。
　　洞炎赤圭天，帝息觉除营。
　　阳祁正父天，帝杳晶皓黄。
　　金律整灵天，帝弼由肃沙。
　　乌稷无变天，帝密睹思微。
　　神归合明天，帝蹈灵防离。
　　太元机省天，帝择全施虔。
　　校录定真天，帝育韩筹冥。
　　西方八天
　　明玄圣皇天，帝直义伯銮。
　　曲生司世天，帝幽都仙。
　　总梵极元天，帝阆骑遐非。
　　玄化典法天，帝祖定延真。
　　刑籍真算天，帝长灵度耽。
　　华晶庆霄天，帝玉诞昌。
　　妙真德女天，帝九济道户。
　　列星交微天，帝应大法谣。
　　北方八天
　　孕魂败臼天，帝迁洞伏机。
　　卵化液流天，帝遵牺眷雷。
　　温胞育阳天，帝洞混光临。
　　媾玉中华天，帝括保命生。
　　池阴锁神天，帝师火交侯。
　　太极抱爱天，帝道真欲化。
　　讳津人山天，帝敌利宝龟。
　　丹精朱阙天，帝妙华玉刚。
　　三十二天，三士二帝。诸天隐讳，诸天隐名。天中空洞，自然灵章。诸天隐韵，元始之音。无形之尊，不转之神，超象真魔，断妄之灵。和合出流，脱离化源。永住诸轮，变化上清。无量之奥，深不可详。敷落神真，无三界因。今日欣庆受度，历关诸天，请灭三恶，斩绝地根，永净六染，名列太玄，真王监观，无拘天门。东斗发生，西斗义成，北斗存道，南斗降灵，中斗运神，九老三真。青帝巧量，白帝坚登，赤帝通化，黑帝渊清，黄帝中极，指呼万神。青天魔王，以文定名。赤天魔王，知识散精。白天魔王，罪恶司刑。黑天魔王，智用乃分。黄天魔王，大宗非声。五帝大魔，生死元雄。飞行鼓从，总领威兵。麾幢鼓节，游观太空。军骑赫奕，佐天举功。永断轮转，严摄北酆。神功受命，普扫不祥。八威吐毒，猛马四张。天丁把斧，大帅持旛。掷火燎焚，流铃四扬。敢有干试，拒遏上真，金钺前冲，巨剑后刑。屠割鬼爽，风火无停，千千截首，万万翦形。魔无干犯，鬼无祆精，三官北酆，明检鬼营。不得容隐，金马驿呈。普告无穷，万神咸听。三界五帝，列言上清。
　　元洞已迹，绍历龙康。眇眇亿劫，轮转无常。劫终劫始，太空难量。恍漫不期，混沌之中。上无无色，下无无渊，风转九虚，金景定天。天上天下，无幽无冥，无形无影，无极无穷。溟涬大梵，辽廓无光，不名生死，无有去来。三界轮转，皇道流行，六气变化，忽合忽离。神依灵宝，永固精根，赤明开图，运度自然。元始安镇，敷落五篇，赤书玉字，八威龙文。保制劫运，使天长存。梵炁弥罗，万范开张。元纲流演，三十二天。轮转无色，周回十方。旋斗历箕，回度五常。三十五分，总气上玄。八景冥合，气入玄玄。玄中太皇，上帝高真。泛景太霞，啸咏洞章。金真明郁，流响云营。玉音摄气，灵风聚烟。紫虎郁秀，辅翼万仙。千和万合，自然成真。真中有神，神无方体。道寓姓名，乃号南极太微长生大君。无英青华，白元素真。太一始生，司命算程。桃康合延，致兆有生。生为死本，轮转不停。道初无为，岂毁岂成。是为仙真，养教种人。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五气，混合百神。十转回灵，万气齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，永不轮转。上闻诸天，诸天之上，各有真灵。中有空洞谣歌之章，真王灵篇，辞参高真。
　　第一欲界飞空之音
　　天道朗朗，鬼道蒙蒙。人道杳杳，沈滞轮回。仙道乐兮，太虚为家。男女相牵缠，我界居其多。声色昧灵府，顽空张网罗。浊海流巨浪，尘山郁嵯峨。但能录其恶，安能遏其邪。遇我虚皇尊，演此大洞篇。顿然为种民，色景何足过。悯嗟旷劫迷，空中起悲歌。茫茫爱欲徒，不悟当奈何。
　　第二色界真王之章
　　峨峨无极山，上有飞天宫。羽卫罗亿千，我得治其中。朝游大有庭，丹舆驾灵风。夕归校录府，真仙执琼编。返神入太空，下观诸天民。自然浩劫来，身犹染轻尘。未得断轮转，安能忘色根。一闻空洞章，合体皆虚明。息念七宝林，濯身天河津。永契皇极道，稽首礼天尊。
　　第三无色界真王歌曰
　　荡荡龙汉，眇眇赤明。皇极生神，无形无名。始立三界，我居其尊。统制一切，摄御众灵。旷朗诸天，境域四开。缘习未断，犹有倾啧。乘运促会，得升列真。元始敷化，大演真机。此道坚固，悉入无为。既悟绝轮转，大福享尔身。何虑尘沙劫，天地应不倾。灵光散十方，齐为白玉京。
　　此三界之上，飞空之中，真王歌音，音参洞章。诵之百遍，名度南宫。诵之千遍，群真保迎。万遍道备，飞升太空，过度三界，位登仙公。有闻灵音，三官敬形，勅制地祇，侍卫送迎，拔出地户，五苦八难，七祖升迁，永离冥关。魂度朱陵，超度死生。是谓无量二普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及神霄玉清真王隐秘之音。兆能诵之，见道全体，洞入无名，得悟证真，永断轮转。皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神府东华藏室，依玄科应运下传。若有至人赍金宝质心，依旧格告盟三天，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。凡有此灾，皆气数穷极，往来始终，输转三界，诸幻所生。同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法。魂神径上南宫，随其学功，计日而得升玄。不入轮转，便得神仙。
　　道言：夫天地运终，星宿错度，日月失昏，四时失度，阴阳不调，国境不稔，疫毒流行，兆民死伤，师友命过，悉为有世之患，刑伤之灾。皆当修斋，行香诵经，真道内着，永断输＇转，超出三界，却灭刑灾，神灵闻之，即当消解。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失，天中真王亦保举尔身，得道者乃当洞明至言也。
　　诸天中大梵隐语无量音
　　元始灵书中篇
　　东方八天
　　骙禹崿，元佐句野。河魁杜军，华侯张化。沙洛维晃，镪神刘师。勅周灵采，石完天真。陆髑附魂，符驱阴名。祭赉谨戒，护救齐仁。约诚奠私，呼应合伦。意通使捷，丁威昵邻。
　　南方八天
　　阖辟谷玄，妙液交瓘。混气接心，道囿时会。和迫知微，兑意洪施。换忽眇漠，玄讳德宜。洞清绝往，介尸端期。邈默外世，天真俯携。双路并迁，由夷指驰。归毕空冲，鬼路幽机。
　　西方八天
　　祖瑑开宗，气根霞龙。梵演洞乘，恢化光容。仙露升格，丹想文封。怪悟异生，水激火攻。寿隐解遥，遵叩秘蒙。守严修隆，道□普风。随举观代，继轨述从。善教屏邪，权示玄笼。
　　北方八天
　　一晶万瓣，生几空常。力弊绍新，化代周迁。旋易旺弛，辐转逸连。昧无动玄，匪知鄙天。泯斩繁职，圆廓独空。变回寔住，图析来还。曷出俄居，恍字厥如。泮微祈丑，混罔勿规。
