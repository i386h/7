<!-- { "loadSidebar": true } -->
　　玉宸洞微，大道隐存。至真无体，以道为身。运神召灵，抱括乾坤。内实外虚，阳光阴精。浮黎玄寂，身入杳冥。变化自然，游观太空。太空之上，混合九成。五体生全，百神咸宁。出入影随，随影见真。真中之真，即此真空。悟解成道，保之长存。尔不悟真道，永沉北罗酆。转轮生死根，六趣无仙门。
　　此九霄之上，玉灵之中，神王歌音，音谐玉律，灵参金文。诵之百遍，超度南宫。诵之千遍，名列高真。万遍道备，飞升玉清，度越三界，位登仙籍。有闻神音，魔王敬形，敕制地祇，侍卫送迎，拔出地户，五苦八难，七祖升迁，永离北官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地岳，祸及七祖翁。
　　道言：此二章并是玉宸上帝，及九霄神王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉府内禁琼宫华堂经室，依玄科三万六千年劫运当传。若有至人明内宝质心，依旧格告盟三天，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。凡有此灾，同学皆当运神炼炁，受化济度，十遍转经，以召神灵，复获更生。无量之文，普度无穷。
　　道言：夫末学道浅，或仙品未充，神气未备，飞召不能，运应灭度，身经太阴，临过之时，同学至人，为其行香诵经，传法开悟神灵，以度尸形如法，魂神径上南宫，随其学功，计日而得更生。转轮不惑，便得神仙。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。同学命过，亦当修斋，行香诵经。疫毒流行，兆民死伤，亦当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德，飞神玉阙，召灵仙都。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王，亦保举尔身，得道者乃当洞明至言也。
　　诸天中飞神召灵隐语无量音　道君撰
　　元始灵书中篇
　　东方八天
　　坱圠妙本，显黎俱浮。弈扉空柯，华陆宛都。敬既推哲，景耀洞虚。庆夷林远，育兆玄珠，珠成霭何，芬苾化舒。飞光箕翼，敷遍北枢。太一灵房，俯仰碧居。回犯神漠，运转灵躯。
　　南方八天
　　光动赤霞，苍梧火兢。跖景红希，龙虎降升。施展除布，炯赫绿英。日俱云远，阐发齐并。郁馥离晃，定披锦星。气动掬基，复邈洞清。掷罔奠斯，殊转运丁。卜扶贻建。象宫镇灵。
　　西方八天
　　金光六支，虚于大黎。焕素耀景，空华洞希。惠余正蕴，泛歌昃施。注显辨恶，归氏合持。教筵宙落，方鉴影提。炳卫坚蒲，胜凝神衣。忽扶合策，品度侔晖。巨偭荒权，符车合离。
　　北方八天
　　渊净浮罗，弗离幽爽。据卢圆轩，玄漠训敞。丹宛屈骑，挟展附长。退呼魔魂，统复施张。沉息华兜，泛曲会伤。普落大化，曜都定昌。平随僻护，追幽反光。度功罔极，亿化天仙。
　　道言：此玉晨天中，大梵隐语，无量之音，皆玉文丹书，龙章云篆。秘於内阙华堂，黄金宝函，辉光百寻，五色灵气神章之中。神霄玉清真王，扶桑青华帝君，皆知其音，以传其文。能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，玉清消魔，神王保举，上仙道备，克得飞神三界，召灵千真。此音无所不变，无所不通，无所不度，无所不成，天真自然之音也。故诵之致飞天下观，上帝遥唱，诸天朝礼，三界侍轩，群妖束首，万灵拥佑，和气叶流，瑞烟蓊霭，神灵湛寂，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十二竟
　　卷之二十三
　　降真召灵品
　　道言：昔於太极宫中，紫耀腾歌大通神土，受元始度人降真召灵无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。紫烟腾霄，羽骑云车，霓旌霞盖，映霭晨辉，五色罗络，郁耀九空。七日七夜，诸天诸地，日月星辰，海岳洞宫，一时开朗，灵光照彻，景气澄清，一国地土山川林木，缅平一等，无复高下，土皆作七宝异珍，十华妙色。众真侍座，元始天尊玄座空浮天灵洞化神金万变之座。说经一遍，天真大圣同时称善， 是时，一国男女，尊崇道德，开悟性真。说经二遍，神化彰明。说经三遍，昧识达玄。说经四遍，霄虚妙响，雅韵成音。说经五遍，空洞灵文，朗焕八方。说经六遍，高真上圣，下教人间。说经七遍，三洞经法，普用宣行。说经八遍，幽显神灵，应念随心，感善降祥，与德合并。说经九遍，魔试蠲息，五帝举仙。说经十遍，百神结体，万炁齐升， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品元道大神，无鞅之众，浮空而至。
　　说经二遍，南方无极无量品明会大神，无鞅之众，浮空而至。
　　说经三遍，西方无极无量品浩素大神，无鞅之众，浮空而至。
　　说经四遍，北方无极无量品静复大神，无鞅之众，浮空而至。
　　说经五遍，东北无极无量品万化大神，无鞅之众，浮空而至。
　　说经六遍，东南无极无量品通光大神，无鞅之众，浮空而至。
　　说经七遍，西南无极无量品华真大神，无鞅之众，浮空而至。
　　说经八遍，西北无极无量品玄虚大神，无鞅之众，浮空而至。
　　说经九遍，上方无极无量品紫极大神，无鞅之众，浮空而至。
　　说经十遍，下方无极无量品洞皇大神，无鞅之众，浮空而至。
　　十遍周竟，十方无极天真大神，一时同至。一国男女倾心归仰，来者有如云飞雾合，无鞅之众，迮国一半土皆偏陷，非可禁止。於是元始化一宝山，状如昆仑，内有洞室，玉扉四开，在空玄之中，去地千丈。元始登引，天真大神，上圣高尊，妙行真人，十方无极至真大神，无鞅数众，俱入宝山之中。天人仰看，惟见勃勃从玉扉中入，既入玉扉，不知所在。国人廓散，地还平正，无复欹陷。元始即於宝山之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，久视长年，无有疾伤，倾土归仰，咸启悟心。不邪不诐，不昧不愚，不荒不荡，不求不欲，不念不思。性与道通，体合至真，慈惠为本，风俗长淳。国安民丰，欣乐太平，经始出教，一国以道。预有至心，崇奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是神霄 内讳，玉洞之隐名也，非世之常辞。上圣已成真人，通玄究微。能悉其章，诵之十过，诸天遥唱，万帝设礼，河海静默，天真降庭，招命神灵，三天驻轩，璇玑不行，千官列班，负赤玉之宝图，握黑帝之隐篇，回尸起死，降真得生，白骨成人，上获高仙。至学之士，诵之十过，则五帝临察，三官赦愆，地根伐绝，魔试莫侵，济度垂死，绝而得生。所以尔者，学士秽气未消，体未洞真，以制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大梵，德难可胜。
　　道言：凡诵是经十过，降真召灵，诸天齐到，海岳神官，阴阳主宰，俱来护度，简奏高宸，格皆九年，道就长生，获受玉书，而上列帝臣，功满德就，无不克升，朝于金阙，游宴玉京也。上学之士，修诵是经，降真召灵，混化百神，洞合幽妙，超炼飞升。世人受诵，虽未达玄要，精念若勤，亦可感真期灵，延致妙气，灌养身形，脱离疾患，保寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各三十二人，营卫神文，保卫受经者身。
　　道言：正月长斋，诵咏是经，降太上之上真，召三界之众灵，为上世玄曾，下逮一身，消绝积祸，散灭恶愆，上升玉宫，参晨帝轩。七月长斋，诵咏是经，降太一之中真，召九宫之众灵，保度我身，上奏玄名，纪功青简。十月长斋，诵咏是经，降太上之下真，召洞台之众灵，为国土封疆，社稷民人，抚调时序，风雨顺宜，稼穑丰禳，永享升平。八节之日，诵咏是经，降召八方玄虚，日月宿度真灵，消禳殃沴，感格福祥。本命之日，诵咏是经，降召天地阴阳五行真灵之神，混合我形，镇守百关，九宫泥丸，骨骸玉固，色润金鲜，使我长存，上宾帝前。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云炁之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明，密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，降真召灵上品妙首，十回度人，百魔隐韵，感格自然，神素灵章，合明妙关。虚清大梵，经纬万天，总括三道，玄通化枢。宗於会极，与道涵虚，开布精诚，分辨灵涂。非志不达，非德不摅，神文摄炁，冥冥相符。上该玉阙，旁周洞无。弥罗梵境，幽寥之中。紫微琼馆，龟台阆风，天机所主，历劫元纲。混茫之精，秘赜幽光。焕落万景，郁秀五华。大罗法轮，总御十方，佩受帝炁，降真召灵。中有消愆散厄之神，中有长生延寿之君，中有三玄定命大神，中有五老皇灵丈人，中有阴阳丁甲元根主宰，太一尊神。回光鉴映，无量度人，今日存感，万圣临轩。
