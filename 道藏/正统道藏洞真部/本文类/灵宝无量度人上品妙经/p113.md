<!-- { "loadSidebar": true } -->
　　三十二天，三十二帝。诸天隐讳，诸天隐名。天中空洞，自然灵章。诸天隐韵，移气之音。复命之尊，回生之神。化尸大魔，受形之灵。九散十合，变化上清。无量之奥，深不可详。敷落神真，普度天人。今日欣庆受度，历关诸天，请灭三恶，斩绝尸根，飞真受形，名列太玄。真王监举，无拘天门，东斗主算，西斗记名，北斗落死，南斗上生，中斗大魁，化尸受形。青帝召魂，白帝制魄，赤帝还气，黑帝返血，黄帝复命，万神持节。速征太一，起尸复生。形具神备，调理三关。神风入穴，泉溢昆山。玉童一呼，六丁威南。变化恍惚，登仙隔凡。神境具前，黄志金颜。赐兆虎弁，丹衣碧栏。佩箓九霄，仰视泥丸。三五斗纲，紫云流烟。尸化形炼，飞升太渊。坐镇九户，啸摄百灵。青天魔王，斩绝游尸。赤天魔王，金印玉螭。白天魔王，元海素龟。黑天魔王，玄光老师。黄天魔王，绛帐紫婴。风令火勅，急急化尸。天尸皇君，奏帝宝章。地尸皇君，杀鬼伏藏。人尸皇君，截戮死殃。尸作生形，绿海霞浆。八万四千，华室曲房。神灵毕至，返一混芒。骨有青霜，髓如碧琅。为其化尸，叱逐魔冤。五帝大魔，万神之宗。飞行鼓从，总领神兵。麾幢鼓节，游观太空。仗卫赫奕，天录敷功。化尸受形，严摄北酆。天机上相，玉清神公。恭受帝命，普扫不祥。雷雹激戾，龙虎蹶张。天丁驱邪，大帅槖风。黑云万里，电火八冲。敢有干试，拒遏真魂。金钺前戮，巨蟒吞精。屠割鬼爽，风火无停。千千截首，万万剪形。魔无干犯，鬼无祆精。天中隐勅，除籍勾名。三官北酆，明检鬼营。不得容隐，金马驿呈。普告无穷，万神咸听。三界五岳，列言上清。
　　□混吴历，龙汉仪康。俶台莽劫，号滉之中。上立无色，下开九渊。风鼓波荡，三万六千。外坚中虚，金锁流玄。玄极上下，无幽无冥，无形无影，无极无穷。若有大神，虎齿龙唇，六目八角，乘驾风云。手托混沌，状如卵形，三寸五分，圆白如银。内有三界，日月乾坤，山海草木，老父幼孙。生者受形，灭者化尸，往来轮转，气常运机。尸化为鬼，鬼化为人。是道还返，秋转为春。帝吐玉符，化尸断死。受形生真，真无比伦。太空浩气，北斗南辰。合为至无，玄白不分。溟涬大梵，辽廓无光。赤明开图，运度自然。元始安镇，敷落五篇。赤书玉字，八威龙文，保制劫运，使天长存。梵炁弥罗，万范开张。元纲流演，三十二天。轮转无色，周回十方。旋斗历箕，回度五常。三十五分，总炁上元。八景冥合，炁入玄玄。玄中太皇，上帝高真。泛景太霞，啸咏洞章。金章明郁，豁落击摧。尸鬼奔逃，魂来魄归。流响云营，虚寂聚炁。律吕生神，凤舞鸾吟。玉音云炽，风回雨施。帝一在离，群真列位。捧璧跨珰，龙虎侠傍。灵风聚烟，青真护肝。紫虚郁秀，三官琼堂。辅翼万仙，千百相连。千和万合，自然成真。真中有神，长生大君。无英度籍，白元执经。太一禀生，司命主盟。桃康好生，合延育形。执符把箓，保命固根。上游上清，出入华房。八冥之内，细微之中。下镇人身，泥丸绛宫。中理五气，混合百神。十转回灵，万炁齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，真王灵篇，辞参高真。
　　第一欲界飞空化尸之音
　　聚气因精，变形因风。风通玄智，造化之宗。重阆九膜，实由道功。生而为人，巧笑雌雄。仙圣鬼神，往来其中。欲海漫漫，心波渺弥。意逐则往，莫测所因。生气等秋毫，结形如冰澌。辅弼分斗光，入兆双目瞳。见量出太虚，至神一与同。偕道数受增，形死再童蒙。数尽呼吸止，委口但形容。七魄携三彭，六道循无穷。真人自入妙，化尸白日冲。太一召百神，稽首重冥空。洞妙得天气，紫云回九宫。七祖生九霄，保身如灵松。
　　第二色界真王受形之章
　　染空为色，色化为空。色化无常，空即非空。未形名空，受形为色。形化色尽，命谢归空。空亦无来，形本不往。形住色住，空非来去。以妄见空，妄缘名色。皆是大道，何可诠择。寓空成形，杳冥中精。谁玄何受，阳动而生。空非阴阳，阴阳非空。认空为道，网中死禽。非道非空，象外飞龙。能知此者，受形无穷。受形化尸，不合不离。化尸无相，恍惚有象。此非业道，生化长养。是吾道玄，真王灵篇。告尔群氓，非人勿传。
　　第三无色界玉清王空洞歌曰
　　梵炁无无，玉清郁罗。下直神丘。环洞海波。七劫金山，万天琼柯。日月两曜，浩劫经过。吹则阴生，可乃阳至。香风红雨，宝楼瑶址。元始流精，垒雪积酥。遇火成液，铸彼玉京。巨山崇石，比兆泥丸。内蕴黄赤，天潢奔注。尾闾固塞，汹汹洪涛。湛有天德，比兆脊节。内有九真，白云淹淹。神风八回，无英青巾。御气成雷，玉女吹笙。五音勃兴，七情啼笑。道有至精，无形无名。化尸与受形，仙箓书紫灵。歌此空洞歌，至理升无名。世不悟真道，转轮更复多。去来何几数，永沈欲海河。
　　此三界之上，飞空之中，真王歌音，音参洞章。诵之百遍，名度南宫。诵之千遍，天真保迎。万遍道备，飞升太空，过度三界，位登仙公。有闻灵音，魔王敬形，勅制地祇。侍卫送迎，拔出地户，五苦八难，七祖升迁，永离考官，魂度朱陵，受炼更生，是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及玉清真王隐秘之音。皆是化易委尸，受度生形，成道登真，换气回生，自然大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清王府东华玉堂，应上帝诰命流传。若有至人赍金宝质心，依旧格告盟十天，然后而付焉。
　　道言：夫远道则失生，离精则散气。炁寂神逝，所遗肉骨齿发形状块息尸居。以其不能留神养炁储精，但同木石，无知觉动起挺径于是，则谓之尸。至圣神人，将还气招神，慧生於尸，欻尔而知，既受故形，若返故都，百神来归，游宴金堂玉室之内。若见世缘情欲所至，心意所感，不知其由，仰视三辰，俯观万类，欣然自得。得道高真，化尸受形，物理皆如是已。凡运度否终，日星亏盈，人有休否，死亡疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，化尸受形如法。魂神径上南宫，随其学功，计日而得更生，转轮不惑，便得神仙。
　　道言：夫化尸受形，不但柢於人身，可同等於天地。迎生续气，致福请年，与道无爽。至若天地运终，星宿错度，日月失昏，四时失度，阴阳不调，国境有灾，疫毒流行，兆民死伤，师友命过。皆当修斋，行香诵经。夫斋戒诵经，功德甚重。上消天灾，保镇帝土。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，荡灭尸秽，身获飞仙。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身。得道者乃当洞明至言也。
　　诸天中大梵隐语无量音　道君撰
　　元始灵书化尸受形玉篇
　　东方八天
　　潮瑜激瑛，珍予交怀。冠秘攸尚，晞焕尧经。缘原珞珂，宛翠肆陈。扑乾邦都，异峄方岷。蔽娄祠款，郁丹仪迎。便绿酆佑，祈斗遥森。明孺芽合，淋津涛淋。馥廓阿奕，司茨奏雷。
　　南方八天
　　烘炘烈光，炯霞烂宿。珥瑞韩司，机诠阴煜。力缙维南，刚勅耀逐。鱼柄连题，万岳官笛。隶正籍契，眷龙慈职。勉汤句沙，铎神延系。伦极指徐，邀魂返策。化受涓烟，宅略展泽。
　　西方八天
　　翼卫星楝，炼化莫绵。轸常遄罗，迹运巴延。电治肇零，晶剑高田。崿□乞池，岵古登连。忽息回火，帝符灵玄。承咸拱风，窦牢渎渊。费阳宣洽，动龙朗端。混锁溢负，道命空观。
　　北方八天
　　骄舒玄佳，娄突灌生。交精忻蛇，野凿泛流。蜃淮涌岳，流洄愬庚。灵带并火，识觉转周。太虚玄汉，素台冰浑。执交机印，造育仙谋。循轨罔商，日驰妙虚。尸毛山斩，耳魁东居。
　　道言：此诸天中大梵隐语，无量之音，旧文灵秘琅函。真王勑太玄司命上清灵虚真人，以丹笔书之，佩服化尸受生，疾疠殃祸，应当灭解，如风扬尘。世间异冤尸怪，一切不祥，朱书，火化服之。或禁勅庙社，立应。天书宝图，字皆广长一丈。天真皇人昔书其文，以为正音。有知其音，能斋而诵之者，诸天皆遣侍真灵官，下察其身，书其功勤，上奏诸天。万神朝礼，地祇侍门，大功真王，保举洞妙，德广克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十九竟
　　卷之六十
　　炼气变仙品
