<!-- { "loadSidebar": true } -->
　　元始天尊说经一徧，东方无极无量品色润垒仙王，土皇神君，无鞅之众。浮空而至。说经二徧，南方无极无量品刚色垒仙王，土皇神君，无鞅之众，浮空而至。说经三徧，西方无极无量品石脂色垒仙王，土皇神君，无鞅之众，浮空而至。说经四徧，北方无极无量品润泽垒仙王，土皇神君，无鞅之众，浮空而至。 说经五徧，东北无极无量品金粟泽垒仙王，土皇神君，无鞅之众，浮空而至。说经六徧，东南无极无量品金刚铁泽垒仙王。土皇神君，无鞅之众，浮空而至。说经七徧，西南无极无量品水制泽垒仙王，土皇神君，无鞅之众，浮空而至。说经八徧，西北无极无量品大风泽垒仙王，土皇神君，无鞅之众，浮空而至。说经九徧，上方无极无量品昆仑阆风珠阙瑶池八极灵仙，九宫地真，无鞅之众，浮空而至。说经十徧，下方无极无量品洞渊无色混黄洞空纲维垒仙王，土皇神君，无鞅之众，浮空而至。
　　十徧周竟，十方无极九垒土司，仙王皇君，一时同至，一国男女，倾心归仰。来者有如密雪飞沙，无鞅之众，迮国一半土皆偏陷，非可禁止。於是元始俯视九垒冥漠渊众三十六宫，诸大土皇殿阙台观，冉冉上升，至天尊所。元始即以赤光火玉之拂，辉映宫阙，变为一珠，初若弹丸，三十六宫，明彻可见。元始再运神力，揭此宝珠，大如黍米，在空玄之中，去地九丈。元始登引，天真大神，上圣高尊，妙行真人，十方无极至真大神，九垒仙王，土皇神君，无鞅数众，俱入宝珠之中。天人仰看，惟见勃勃从珠口中入，即入珠口，不知所在。国人廓散，地还平正，无复欹陷。元始即於宝珠之内。照见九垒土祆恶鬼形状，种种不祥，出示灵文，安镇除灭，利益生民。说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人过值经法，普得济度，全其本年，无有中伤，倾土倾仰，咸居乐康。不喜不怒，不忧不悲，不病不恼，不苦不劳，不扰不惊。言归至理，意合天真，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是九垒土皇内名，隐韵之音。亦是仙王内讳，百灵之隐名也，非世之常辞。上圣已成真人，通玄究微，能悉其章。诵之十过，诸天遥唱，万帝设礼，九垒明正，土祆束形，谨守天劫，不敢害人，上帝律令，速付天丁。至学之士，诵之十过，则五土听命，三玄稽首，邪精丧眼，土魔灭爽，济度垂死，绝而得生。所以尔者，学士德化未充，道未合真，以制十方，威未制九宫，德可伏御百祆，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，安镇黄阙，普扫不祥，度人无量，为九地之宗。巍巍大范，德难可胜。
　　道言：凡诵是经十过，九垒三十六仙王，土皇神君齐到，除荡土祆刑犯，地下害气，劫摄土公，畏法护人，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，中宫土德灵宝真人，降浩元之气，流入身中，皆即受度，飞升南宫。世人受诵，则地司毁券，不敢拘形，偿骨地官，延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传，轻泄漏慢，殃沈九垒，长役土官。待经五帝，玉童玉女，各三十六人，营卫神文，保护受经者身。
　　道言：正月长斋，诵咏是经，安镇青赤土政，辟除九垒一十二种土殃注气，为上世亡魂，断地逮役，度上南宫。七月长斋，诵咏是经，安镇白黄土司，辟除九垒一十二种土杀刑气，身得神仙，诸天书名，典箓白简，削死上生。十月长斋，诵咏是经，安镇玄黑土官，辟除九垒一十二种土怪害气，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，八方福土，并及一身，得为九宫真人。本命之日，诵咏是经，土官降福，轩始延龄，仙王护命，命存黄庭。真人饮兆华池，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，齐戒入室，东向。叩齿三十二通，上闻三十二天，心拜三十二过，闭目，静思身坐黄黑紫三色云气之中，内外蓊冥，有青龙、白虎、朱雀、玄武、狮子、白鹤、罗列左右。日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，安镇九垒土祆不祥开辟妙品，绵劫度人。正行游梵，升降自然。混极九轮，虚无至真。玄元祖气，流结成形。风渊包络，妙运巡根。大法保镇，群类化成。碧林苍池，罗列玄灵。九光总统，上帝玉文。离合变立，赤运开明。太空轮转，飞范真香。是为冲妙，玄中之玄。郁垒六交，摄御昆山。下缠风泽，劫仞泉台。茫茫大化，晨浩凝精。三真广延，黄耀琳庭。轩始昌阳，甲土元卿。紫烟绛霞，照朗高清。役使百魔，坐镇十方。中有元关布气之真，中有通灵合变之君，中有考察开化大神，中有伏邪灭祆丈人，中有九冥洞渊洞极载天持地皇老尊神。共敷至教，大道化身。今日安镇，万圣临轩。
　　东方无极保世神王，长生大圣，无量度人。
　　南方无极灭祆神王，长生大圣，无量度人。
　　西方无极辟邪神王，长生大圣，无量度人。
　　北方无极伐恶神王，长生大圣，无量度人。
　　东北无极旺德神王，长生大圣，无量度人。
　　东南无极开道神王，长生大圣，无量度人。
　　西南无极正气神王，长生大圣，无量度人。
　　西北无极成化神王，长生大圣，无量度人。
　　上方无极上清神王，长生大圣，无量度人。
　　下方无极风泽神王，长生大圣，无量度人。
　　十方至真九垒神王，长生度世无量大神。并乘黄云，绛舆翠辇，黄盖飞轮，骖驾白虎，玄凤丹鸾，建伏魔之节，神锦龙旗，前导耀昌主帅，后从虎口土龙，狮子麒麟，左右腾掷，七圣启途，四明捧辕，亿灵万仙，浮空而来。泛气太虚，飞光景霄。中元翼相，灵纽右宫，玄滋上佐，太阴尊神，总领地真，齐到帝前。随所安镇，永保无倾。普告九垒八极，灵关混黄之阙，苍碧之庭，三十六君化气，九宫洞天曹局，山泽川源，五河八海，双光沿泉，三玄四始，一切神灵，收捕土祆，杀伐邪精，北都罗酆，拘制鬼营。生民安泰，国祚清平。死魂迁化，白骨成人。生身受度，与气长存。因缘轮转；上升诸天。永断地下一十五种害物土祆，殄灭不祥，肃清四冥。四冥之天，天帝混成，合道之境梵行。
　　东方八天
　　黄中理玄天，帝流铢延孙。
　　九垒神空天，帝閟康庸。
　　极真耀和天，帝合曲尚筌。
　　生津布华漱灵天，帝秘景丕琼。
　　道昭厚化天，帝照无敌元。
　　太冲德容天，帝灵梵度光。
　　静顺颐元天，帝抱由究非。
　　祖生无咎天，帝唱息隐宫。
　　南方八天
　　火壁赤坟天，帝念极住元。
　　张泠流经天，帝握善愈扬。
　　梵元度空天，帝静朱胜龙。
　　秀婴委素天，帝烁罗童瞻。
　　峄穴妙光天，帝石冲亮夫。
　　盘基微虚天，帝直纪敦时。
　　阳隶曲池天，帝殿祺佑山。
　　土府察狱天，帝育神秘枢。
　　西方八天
　　孔升幽化天，帝啬益至回。
　　皇崖祖灵天，帝瑶庆备修。
　　幽古繁宜天，帝白元孔相。
　　陆冥四存天，帝觉道届纯。
　　洞江微浒天，帝梵龙九阿。
　　微生浩景天，帝催谒令存。
　　离真乐常天，帝兆复素空。
　　精缠次瑶天，帝结降特明。
　　北方八天
　　太虚梵容照无天，帝宁辅郎须。
　　太虚宝劫厚成天，帝祝耻都安。
　　直明辨孚进志天，帝边落时明。
　　斗玑晃霄天，帝极化涂先。
　　进神敷生在，帝蔚徇无升。
　　翊皇总垒天，帝迪谅切。
　　定怀察阴天，帝悲豫蒙思。
　　贵利升游达真天，帝无求太庸。
　　三十二天，三十二帝，诸天隐讳，诸天隐名。天中空洞，自然灵章，九垒隐韵，土皇之音。仙王之尊，土皇之神，九都大魔，风泽之灵。九缠十垒，混化元根。妙会之祖，德难可称。罗布灵真，总治神机。今日欣庆，安镇九垒，斩断土祆，绝灭不祥。升降道气，通运灵津。土水风界，二十七重。真王检察，统御神功。东极纳气，西极结精，北极合体，南极成形，中极上岳，盘镇重冥。青帝开机，白帝握关，赤帝运轴，黑帝导脉，黄帝合和，祆□荡息。青界神王，龙刚耀密。赤界神王，炎华，励翼。白界神王，骁锋电触。黑界神王，含威冒育。黄界神王，该持洞极。五界大神，厚地之宗。游行地境，部制灵官。挥戈伏钺，总辖下司。掌握纲纽，体用之资。造化生成，并隶玄枢。上承天政，开辟阴阳。交和一德，品物隆昌。夔师摄毒，虎将祛凶，威兵振奕，麟兽腾骧。飞光八垣，抗御十乡，敢有干逆，拒遏真皇。金精啖食，神兽吞伤，残割妖爽，所诛无蠲。群魔束首，万鬼潜形，山川静肃，草木敷荣。三光五老，塞闭邪源，不得容隐，金马驿传。普告无穷，万化敷宣。九垒皇君，列奏上玄。
