<!-- { "loadSidebar": true } -->
　　太上真化天，帝绛气玉华。
　　造玄远扬天，帝重明仙。
　　轸翼司赫天，帝炼神超云。
　　直泉阅崇天，帝黎松净空。
　　燕和纳嘉天，帝宗冥祈修。
　　渊光元净天，帝四登朗期。
　　琼圣紫霄天，帝无常居。
　　洞波混溟天，帝震历五轮。
　　三十二天，三十二帝。诸天隐讳，语天隐名。天中空洞，自然灵章。诸天隐韵，天中之音。天中之尊，天中之神，天中大魔，天中之灵。八迁四缠，合并太清。玄运之度，变化有常。流演三华，普育生民。升腾两曜，灌炼五行。正纲执纪，以化万灵。使气备足，寿域无倾。七九相结，大小相交。大轮运化，经纬幽寥。周还四精，回度扶摇。天开地辟，梵炁流焱。五神飞光，万类肇形。里坎化真，咸契生成。丹灵玄仞，苍宫浩清。今日欣庆建立，三景腾辉，镇安地纽，旋斡天维。超升玉阙，位列太微。大魔监察，明启元机。岁星守肝，太白检肺，荧惑正心，辰耀辅肾，镇星定脾，布天威令。始老发生，皇老保命。真老降气，玄老开性。元老四据，万境以正。九气仙王，总校图箓。三炁仙王，摄御养育。七气仙王，司执杀伐。五气仙王，肃清荡涤。一气仙王，坐镇天阙。五方上真，化天称尊。飞行八极，总领神兵。为道元辅，持握四溟。遏绝邪源，除荡妖氛。威光下济，周徧十方。雷电争激，风火施张。万汇保安，道化宁康。息澄真固，并获长生。恢宣大范，告命普闻。五神协庆，列象文明。大杀豁落，阴斗书名。摄召六天，考校云营。百邪摧伏，气合真仙。炎精振威，渊耀持权。生灵安泰，寿域永延。元始符告，勑命天官。不容隐遏，开导冥关。幽沉群类，俱遂升迁。吕兀上佐，列奏上玄。
　　开天御历，龙耀刚风。黄素敷真，太合玄空。上轮元斗，下立灵宫。飞神化育，梵炁成文。渺渺洞泉，无极冥冥。天阙运转，群品流形。元造亿劫，溟涬鸿蒙。赤光启明，混洞冲融。泰清辽邈。杳杳无穷。灵宝设象，万化之宗。太微九道，皇极弥隆。上元浩立，大洞玉篇。三十九皇，赤书宝章。普植百神，永镇十方。常安太虚，正宪宣扬。仪璘执试，万景舒光。玄纲调摄，位列高真。真中上灵，金阙辅臣。挥霞紫房，御气太霄。流音景延，合范清谣。云营定质，炎方扇飙。郁察圆罗，召命玉宸。玉宸降气，自然化生。生道妙微，徊风帝尊。雄一元父，雌一元君。混结交变，成育五行。五行御运，六气迭兴。素精金华，万和成仙。灵威洞照，明焕九天。真光下济，开辟幽关。太阴曹局，黄阙洞渊。秉道威令，勑告九官。九官列奏，上闻诸天。考校罪福，宿命因缘。不得差忒，戒教明宣。普受开度，咸获升迁。迁升太极，书名玉京。玉京之上，各有生门。中有五行空洞之音，魔王灵章，辞参高真。
　　第一飞仙赞叹五行备足之音
　　元始开图，生育阴阳。二象既成，七耀飞光。冲和布灵，万物无伤。安镇五山，地久天长。至觉体道，与气合并。水火升降，光照华京。上下往来，流运胎津。百神混结，徊风返生。飞行玉阙，坐观十方。采集双华，灌炼黄房。五行备足，保天无倾。役使百魔，我道澄清。
　　第二真人吟咏生灵寿域之章
　　龙汉眇眇，回度三华。降生灵兮，受气郁罗。茫茫贪欲，沉溺爱河。浩劫迷所趣，安能出轮回。大魔摄汝形，游魂逐气归。既已背正道，受生知何依。汨没三途中，空使天仙悲。岂如造化心，均寿何有期。十部洞玄篇，以为登真基。一悟长生道，灵府廓尔开。运身入太虚，合体皆仙飞。
　　第三高真宣示超出五行成道歌曰
　　嵯峨郁察山，玉宸诞兹岳。托灵洪氏胞，幽栖经亿劫。得遇虚皇尊，开演灵宝法。镇天永不倾，怡然坐金阙。济度无量众，降神居斗极。把握天地机，经纬环拱立。素灵秉朱旛，青皇建金钺。逍遥度赤光，玉文当一出。群品之有生，五行皆备足。数极反归无，谁能定生灭。学真诸仙民，胡不奔日月。一诵飞天书，大劫可超脱。游宴无何乡，亿天欢且悦。
　　此三界之上，飞空之中，仙真歌音，音参洞章。诵之百徧，名度南宫。诵之千徧，魔王保迎。万徧道备，飞升太空，过度三界，位登仙公。有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王隐秘之音。皆是调制五行，不相克伐，运备气足，招降和气，使生灵之命，补断续绝，生生不穷，福祉荐至，寿域绵远。元始飞玄之气，结为洞章大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤，皆非五行备足，故为灾殃。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或先仙品未充，运应灭度，身经太阴，五行之气，未备未足，金木盗精，水火伐气，土溃金镕，神为之迁。临过之时，同学至人为其行香，诵经十过，以度尸形如法。则五星气协神精，完满备足之运，还生於身，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失昏，四时失度，阴阳不调，国境灾疠，兵气犯斗，疫毒流行，兆民死伤，师友命过，同学殒逝，皆五运大小之殊，履非其道，乖备足之福，亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　玄密珠穴，洞杳霞津。机运水火，龙浮妙梵。混合神真，无英华绅。白元锦裯，帝一虎中。素景回黄，散房成云。雄雌气溢，五露缤纷。仪璘交焕，中池帝君。朱衣碧冠，紫烟四屯。
　　南方八天
　　生命固寿，五老乘昆。飞光渐海，金液沄沄。罗阿重冥，寥无太宸。倏忽万化，灵根自新。慎讳天禁，得知寸深。郁玄上都，琼祁萧森。蹈白履虚，凤谯宝轮。玄智神停，生死流尘。
　　西方八天
　　守不知知，至道冥冥。离边去思，神霄有门。端待至空，空为生尊。神运意炉，三一常明。玉书宝章，大梵冈轮。结闲勿露，自然成真。真魔鬼帅，走檄驱氛。备运足数，生灵保身。
　　北方八天
　　寿实天福，纳锡种民。九韶法缨，叵滥无求。揽绿泛景，浮雾洛台。育盖竺萌，日导月付。变质龙灵，东苍南阎。静省玄评，昊莽迷度。那韩上京，奏录度楫。元皇眇浼，恢泽辅忱。
　　道言：此诸天中大梵隐语，无量之音，旧文五老上帝刻书五星玉阙，以正分度，降备足之气，寿彼生灵，字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举高真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。 
　　灵宝无量度人上品妙经卷之四十一竟
　　卷之四十二
　　祈求嗣续庆延门阀品
　　道言：昔於太始广生天中，紫霄洞歌大福乐土，受元始度人祈求嗣续庆延门阀妙品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。香霭浮烟，翔鸾随盖，赤光前掷，瑶车转雷，缛彩仙云，绚葆千色，洞焕太空。七日七夜，诸天海岳，交碧扬霞，日月星宿，凝明并照，神风远袭。玉岩露辉，天翠高虚，绛气飘衍，一国地土山川林木，鉴洁缅平，仰瞩毫发，重影沓见，万象同规，土成柔玉，绀青一色。众真侍座，元始天尊玄坐空浮蕊珠宝台之上。说经一徧，诸天大圣同时称善，是时，一国男女，悟识生根。说经二徧，定观本元，不落苦趣。说经三徧，咸知至道，生育之宗。说经四徧，生逢圣运，为贤哲士。说经五徧，心行孝慈，善於养老。说经六徧，阴阳合德，感化灵胎。说经七徧，得至法门，生道不终。说经八徧，虽有受生，不为爱欲，持结淫想。说经九徧，晓解希微，雌雄混合，理参洞玄。说经十徧，一切有情，永延嗣续，庆流海宇，福及幽明，是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方无极无量品始生云芽玄露大神，无鞅之众，浮空而至。说经二徧，南方无极无量品明性云芽宝华大神，无鞅之众，浮空而至。说经三徧，西方无极无量品大素云芽感化大神，无鞅之众，浮空而至。说经四徧，北方无极无量品神水云芽定婴大神，无鞅之众，浮空而至。说经五徧，东北无极无量品受识云芽明智大神，无鞅之众，浮空而至。说经六徧，东南无极无量品缕络云芽摄用大神，无鞅之众，浮空而至。说经七徧，西南无极无量品贤质云芽主福大神，无鞅之众，浮空而至。说经八徧，西北无极无量品阳运云芽健育大神，无鞅之众，浮空而至。说经九徧，上方无极无量品碧菡云芽九宫大神，无鞅之众，浮空而至。说经十徧，下方无极无量品灵藏云芽复命大神，无鞅之众，浮空而至。
