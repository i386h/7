<!-- { "loadSidebar": true } -->
　　道言：凡有是经，能为天地帝主兆民，行是功德。气灾之日，发心修斋烧香，诵经十过。皆诸天记名，万神侍卫，右别圣人，克得为圣君金阙之臣。诸天记人功过，毫分无失。炁中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始洞玄炼炁变仙玉篇
　　东方八天
　　潭无景怜，起寂洞泯。太极竟罗，玄牡犒渑。玉几缠眸，碧毕完辰。霞廓益眇，昆池镜腾。虚荡丑讦，华延目君。法达幽演，逗云离寅。吹昴葛希，樊堂普澄。爱秘曲赖，滋球侍巾。
　　南方八天
　　金基明俞，控志烟陵。清都阆文，舒馘屏迎。暮孤燕飞，赤冀懋层。宛利皇建，乔强预侁。辨净普徒，微丘霸形。花祈若龙，道罗韵声。荐巴耶尼，九日玄京。鸟佳求嵋，碧除隐弥。
　　西方八天
　　泉曲监阿，齿精浮黎。觉逸湛定，绛阒俾兮。帝忽兹投，钩图建施。流育律逐，桑殊巷非。林振即庐，苟旨元衣。崒岧天山，黳楼绵披。仅房远交，轩多琼曲。爓绝送治，魂动太仪。
　　北方八天
　　蔚兰未司，局丹耀禧。崿龙烟梁，精泓苏界。气道神散，空中烦璀。德镇洞后，题鉏乾罗。霞落美太，敕渊捧猊。璧瑶员月，追冥素旗。出气度玉，金道八埤。黄台四空，虎首浇欹。
　　道言：此诸天中大梵隐语，无量之音，炼气变仙九宫玄文。天真皇人知气之元，得气之根，气化廓落，纵横成文，丹笔书之，八角垂辉，迭玉排琼，其方一丈，四景耀明，昔书其文，以为正音。有知其音，能斋而诵之者，道炁炼真，神隐冲冥，诸天真王，下观其身，书其功勤，上奏诸天，万神朝礼，地祇侍门，大勋真王，保举上真，道备克得，游行三界，升入金门。此音无所不炼，无所不营，无所不化，无所不明，炼炁变仙自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，气激神宫，玉音自鸣，天球振响，道空郁清，海平岳竦，碧烟金城，鹤观垒壁，仙都虚盈，万仙骈拥，紫盖丹旌，天地炼炁，变化昊京，冥夷超忽，大量玄玄也。
　　灵宝无量度人上品妙经卷之六十竟
　　卷之六十一
　　永断轮转品
　　道言：昔於始青天中，大浮洞歌玄明黎土，受元始度人永断轮转无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。玉马云轺，彩霞流霭，丹舆彤毂，阵萼飞香，三景蔚清，合映太空，七日七夜。诸天日有龙文，月呈宝字，星楼鹤观，宿舍机躔，一时停轮，龙风兼雨，凤气成山，天无浮翳，四象高明，一国地土山川林木，缅平一等，无复高下，土软紫金，外涵水火，净莹交彻，无有异色。众真侍座，元始天尊玄坐空浮无色海光之上，金山不动，瑞相俨如。说经一遍，诸天大圣同时称善，是时一国男女，见道真形，厌舍生死。说经二遍，觉悟三业，犹彼火聚。说经三遍，观身秽坏，愿证法体。说经四遍，悲悯三界，转覆如轮。说经五遍，世间妄见，回念正道。说经六遍，道可飞神，不染粗恶。说经七遍，自知宿命，不贵通灵。说经八遍，住此真常，永断轮转。说经九遍，寿过天地，得真长生。说经十遍，证位升玄，永无生化，是时一国是男是女，莫不倾心，皆受护度，成得长生。
　　道言：是时
　　元始天尊说经一遍，东方无极无量品多闻大神，无鞅之众，浮空而至。
　　说经二遍，南方无极无量品多目大神，无鞅之众，浮空而至。
　　说经三遍，西方无极无量品坚住大神，无鞅之众，浮空而至。
　　说经四遍，北方无极无量品定海大神，无鞅之众，浮空而至。
　　说经五遍，东北无极无量品神用大神，无鞅之众，浮空而至。
　　说经六遍，东南无极无量品权化大神，无鞅之众，浮空而至。
　　说经七遍，西南无极无量品道聪大神，无鞅之众，浮空而至。
　　说经八遍，西北无极无量品玄藏大神，无鞅之众，浮空而至。
　　说经九遍，上方无极无量品永生大神，无鞅之众，浮空而至。
　　说经十遍，下方无极无量品息化大神，无鞅之众，浮空而至。
　　十遍周竟，十方无极天真大神，一时同至，一国男女，倾心归仰，於所住天所居宫殿，咸见元始升座威仪，说经演法，无量十方，光明照见，宫殿赫如朝日。各相谓言，我等位证诸天，未出轮转，寿过五劫，未免生死，身相光明，未免衰灭。今闻天尊欲说大法，永断轮转，始得开悟，入真法门，出生死网。来者有如细雨密雾，无鞅之众，迮国一半土皆偏陷，非可禁止。於是元始振衣凭几，顶出大明，普照十方世界，无极仙真国土，一一国中，见诸仙王，将引臣从，来赴法席。又见诸天各持奇华异果，玉芝仙草，以为供养。有诸仙王，居大宫殿而修仙业，领理天政，心厌欲乐。或奔采光华，咽味真景，劝教诸真，种种妙事，会中天人，心知目瞩，不敢陈议。元始徐启雷音，遍告大众。欲免生死，不入流浪，先当无心。尔若无心，即无三业。众生迷妄，指识为心，分别有无，计度生死。心本妄名，以妄取名，心则虚幻。觉了能知，本是道元，何关心事。认心着境，即住生死，若无妄心，不住生死，即永断轮转。乃至诸大天偠，高真帝王，以无心故，证位圣真，自然得道。依心取舍，趣死趣生，终非究竟。乃至服气炼化，饵药延年，并为小乘功用感应，皆非解脱，升入无形之道。尔若不为心所迁易，随念用情，心迹两忘，即见道体，永断轮转，不住生死，与我今者，在此无色海光，说如是法。若以有心，则一切护法，天人龙鬼，悉各远离，不应来此，顶礼钦奉。故知无心是道，真形是无，等法则身，所行事十圣莫知。口所出言，是天帝勅。心若计度，则魔精来附，终归恶道。元始忽从海光，混入无色太玄空中，县一宝珠，大如黍米，在太虚之中，去地千丈。元始登引，天真大神，上圣高尊，妙行真人，十方无极大道威神，无鞅数众，俱入宝珠之中。天人仰看，惟见拂拂从珠口中入，既入珠口，不知所在，国人廓散，地还平正，无复欹陷，元始即於宝珠之内，说经都竟，众真监度，以授於我，当此之时，喜庆难言，法事粗悉，诸天复位，倏欻之间，寂无遗响。是时天人遇值经法，普得开悟，玄默虚明，不着空见，倾土归仰，咸行善心。不杀不害，不嫉不姤，不淫不盗，不食不欲，不憎不。言无华绮，口无恶声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是真王内讳，百灵之隐名也，非世之常辞。上圣已成真人，通玄究微，能悉其章。诵之十过，诸天遥唱，万帝设礼，云烟静默，海岳深灵，二象澄廓，三景辉明，一切有情，心契真道，永断生死，轮转休停。至学之士，诵之十过，则五帝侍卫，三界稽首，魔精丧眼，鬼祆灭爽，神飞形固，遂其永生。所以尔者，学士秽气未消，体未洞真，召制十方，威未制天政，德可伏御地祇，束缚魔灵，但济兆身而已，不能普度群灵。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，三界停轮，兆得至真，明晓生根，不着有无，不滞亡存，若有大物，为生死门，兆无物相，混洞不分，永断轮转，与道杳冥，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，复归无名，出离阴阳，无犯克并，不属生死，永断轮转，变化不化，更生不生，与道合体，皆得神仙，飞升金阙，游宴玉京也。上学之士，修诵是经，皆即受度，飞升南宫。世人受诵，则延寿长年，廓尔得悟，玄解之道，神识不昧，应物无穷，即得运形，游观太冥。此经微妙，普度含灵。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役考官，侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，契道真极，止息生机，於诸天中，无去来因，不住灭定，得大乘门，为上世亡魂，断地逮役，度上南宫。七月长斋，诵咏是
　　经，恶心消解，仇对和平，不为人缘，往返相因，寓形黜明，元精天成，不死不生，身得神仙，诸天书名，黄箓白简，削死上生。十月长斋，诵咏是经，不住永灭，不欣长存，乘物以游，为光为尘，示兆大慈，无量度人，出教演法，宝书天经，为国王帝主，君臣父子，安镇国祚，保天长存，世世不绝，常为人君安镇其方，民称太平。八节之日，诵咏是经，挺然独观，八风无倾，兆出死生，驾驭琼轮，得为九宫真人。本命之日，诵咏是经，真气亏盈，不亡不存，永断轮转，逍遥妙庭，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，齐戒入室，东向，叩齿三十二通，上闻三十二天，心拜三十二过，闭目，静思身坐黄绿青赤苍黑碧紫白九色云气之中，内外蓊冥，有青龙、白虎、朱雀、玄武、狮子、白鹤，罗列左右，头上有无无上真道君，顶七曜交泰宝冠，面若琼瑶，方瞳素髯，威耀光明，身被绿霞绛章飞裙，手执神剑，断生死魔，三天杀鬼，乘紫素云，住立疑然，身长九尺，上应九真。日月照明，洞焕室内，项生三气圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，待香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
