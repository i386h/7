<!-- { "loadSidebar": true } -->
　　道言：正月长斋，诵咏是经，为上世亡魂，断地逮役，度上南宫。七月长斋，诵咏是经，九祖七玄，升入天门，赦罪迁善，身得神仙。十月长斋，诵咏是经，追度古先眷属，亿远幽灵，即获炼化，刻录太清。八节之日，诵咏是经，远世魂爽，罪灭北都酆山，息考罢役河源，得为九宫真人。本命之日，诵咏是经，玄堂七世，往劫滞魂，灵肉附骨，近生为人。魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐碧紫绛三色云气之中，内外苍冥，有青龙、白虎、朱雀、玄武、狮子、白鹤，罗列左右，日月照明，洞焕室内，十方救苦无量大神，驻辇空极，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，追度上世亡魂，十遍度人。九冥隐韵，开化自然，空洞降灵，太虚生神。总治法象，统归三元。琼宫大圣，高居帝尊，敷弘至妙，考校因缘。青编丹简，纪录玄文。元阳紫微，方诸洞泉。太阴署罚，火官举迁。生民随业，摄送酆山。九河六洞，万鬼之营。火城剑树，沸镬寒庭。鬼帅大魔，考责罪魂。元始玉符，下拔幽扃。普为众生，追度祖先。上诣朱陵，功告三官。五岳四渎，名山大川，水府洞宫，主宰神灵，原赦滞爽，不得稽停。大会玄都，速召万神。中有东极寻声赴感太一救苦天尊，中有度魂化形之君，中有太冥炼尸大神，中有大慈妙行真人，中有天枢天机好生文昌延寿度厄尊神。招灵太玄，无量度人。今日校录，诸天临轩。
　　东方无极龙威神王，长生大圣无量度人。
　　南方无极丹灵神王，长生大圣无量度人。
　　西方无极皓华神王，长生大圣无量度人。
　　北方无极玄英神王，长生大圣无量度人。
　　东北无极炼度神王，长生大圣无量度人。
　　东南无极变身神王，长生大圣无量度人。
　　西南无极复相神王，长生大圣无量度人。
　　西北无极正精神王，长生大圣无量度人。
　　上方无极火府神王，长生大圣无量度人。
　　下方无极返形神王，长生大圣无量度人。
　　十方至真飞天度魂超化神王，长生度世无量大神。并乘八景琅舆，飞云葆盖，霞辇飙轮，骖驾天马，白凤青鸾，建玄灵翠节，绿羽龙旛，前导钧天广乐，后参八素阳歌，巨象麒麟，翼卫辟邪，十精启途，七辰捧辕，亿灵万神，浮空而来。光明照耀，洞朗诸天。神霄府相，元黄左宫，陶公仙伯，执箓把籍，齐到帝前。普度众生，上世亡魂。勅摄鬼帝，来听教言。罗酆六宫，阴洞铁山，宾友僚佐，四大明公。司禁侍宸，此河列侯，各持黑簿，削落罪根，不得拘留，逼合鬼群。元始符命，时刻升迁。息苦寒池，濯灌天津。制魔保举，度品南宫。九玄受炼，仙化成人。生身受度，劫劫长存。随劫轮转，与天齐年。永度风火刀兵考讼连对之难，超凌三界，逍遥上清。上清之天，天帝合延，无色之境梵行。
　　东方八天
　　基化正宣天，帝变津宜。
　　由明应玄天，帝遍臻元。
　　极乐枢冥天，帝六关玄玄。
　　变真九仙天，帝阵希务夸。
　　耀灵华运天，帝拣丘泽方。
　　不骄悲识天，帝觉海云。
　　佑祺素宝周储天，帝柳蒙少滋。
　　历爽古渑弘思天，帝季路时。
　　南方八天
　　李檀舜籍天，帝木舒。
　　霞洞宴王天，帝景唐无央。
　　剎听化高天，帝效慈浇穹。
　　封冥录阴天，帝伯皇宥中。
　　魂度升庆天，帝用邻德光。
　　超对希乐天，帝息常如。
　　慈登福果天，帝不逸披门。
　　神校司官领录天，帝蹈兟修屿。
　　西方八天
　　应祈胜妙天，帝适端俟。
　　通化虑仙易真天，帝靖常嵩。
　　久世垧畿影化天，帝虚凡自微。
　　道户寂然天，帝吉动宠邦。
　　慜正遥灵补天，帝照符率从。
　　玉都萧韩主成天，帝命玄冲。
　　升虚玄变天，帝乞章融留。
　　梵行太无天帝摄神总灵。
　　北方八天
　　太微玉华天，帝流傞宛兴。
　　微觉宗仙天，帝正刀蒲王。
　　度灵迹真天，帝椰题衍衡。
　　董正黎辨天，帝步锵极真。
　　阴台总按天，帝奏猗连。
　　岳韶迁证天，帝唐曜明轮。
　　龙化珍惠天，帝定智丕旋。
　　女青摅文天，帝阿都祉疏。
　　三十二天，三十二帝。诸天隐讳，诸天隐名。天中空洞，自然灵章，诸天隐韵，返空之音。化灵之导，追度之神。监魂大魔，返生之灵。九圣十真，变化上清。无量之奥，深不可详。敷落神真，追度亡魂。今日欣庆受度，历关诸天。请灭三恶，释放地牢，不经五道，魂升太玄。真王监举，无拘天门。东斗擢神，西斗炼精，北斗追冥、南斗度生，中斗统运，总司众灵。青帝护魂，白帝待魄，赤帝养气，黑帝通血，黄帝中主，万神无越。青天魔王，开运化机。赤天魔王，法令夺施。白天魔王，统领八威。黑天魔王，察凶检非。黄天魔王，万神总归。五帝大魔，生化之宗。飞行鼓从，下摄幽魂。麾钟鼓节，考校鬼神。位号赫奕，高清上公。上天度魂，光勅北酆。七玄受度，追召冥阳。九幽奏简，泰山列章。真魔附灵，生气聚光。乘化人天，道力恢张。敢有干试，拒遏上真。金钺前戮，巨天后刑。屠割祆党，风火无停。追度上世，久远亡魂。化气受神，返生还形。魔无干犯，真识炯精。三官北酆，明检魂营。不得容隐，金马驿呈。普告无穷，万神威听。三界五帝，列言上清。
　　混黄元纪，化用渺茫。感激真妙，肇立二仪。风泽上腾，元纲下施。阳魂耀灵，阴魄玄晖。空洞杳冥，中藏至神。把握元化，无上之尊。号曰虚皇，玄居玉清。龙汉大劫，苍帝运终。延康溟涬，长安太空。无形无影，无极无穷。赤光启运，传道玉宸。柏陵长乐，丹天始青。开明三境，三十六宫。元变周流，四方之天。五斗列宿，纲气相连。轮转升降，生育万灵。乃锡玄符，九天玉文。安镇五山，长保无倾。洞渊九垒，诸大土皇。正行游梵，宝阙云营。轩始之主，虎口土龙，执天大宪，与道同功。运以神化，包以刚风。是为灵宝，玄中之玄。罗布万神，统归三官。生化品物，考治人民。录善登真，恶业沈沦。担沙负石，涟汲溟波。驱雷役电，幽夜之河。万劫受报，备历酸辛。吾不原赦，何以超升。为汝追度，上世亡魂。是故宣告大道之根，皆使开悟，与善因缘，灵符破狱，万苦成停，玄光照暗，朗耀重昏，鬼官升迁，上闻诸天。诸天之上，各有生门。中有追度上世亡魂之章，飞天灵歌，辞参高真。
　　第一欲界追度飞空之音
　　空洞宸景，玉妙元皇。统神化兮，开生度人。万祖亿曾，中有沈魂。欲念相牵缠，幽幽长夜阍。不遂齐玄觉，何以超冥津。涤虑脱尘垢，清心荡秽氛。回我慈慧光，灵风冉冉升。冤仇当罢对，由资大法乘。摧破痴迷网，逍遥寓十方。稽首无上王，诵此灵宝章。炼质阳华馆，受度归南昌。庆会合一际，俱蒙登福堂。
　　第二色界追度成真之章
　　杳杳冥途，北帝鬼官。下统幽府，中有罪魂。业祸丧真，色累苦神。沦溺劫年，以失其生。我界险巘，秽念纷纷。开悟正道，禀我玄科。获升度兮，飞越匏河。九天冲气，三元妙华。混至化兮，敷张庆云。统运机感，结育成人。亿曾受炼，解灭冤愆。殃散福来，逮及尔身。济拔无穷，共获帝仙。哀斯尘昧，故示法言。
　　第三无色追度升玄歌曰
　　玉圣之尊，太一上神。号曰景精，招真命灵。接生降气，度魄超魂。巍巍妙范，昭昭洞文。开悟无际，爱结悉除。慧朗回光，焕耀幽关。赫奕符告，上扳七玄。敕赦滞爽，孰敢拘延。永过三界，炼化朱陵。逍遥太清，晏盻劫年。我道广大，陶运亿千。不但於祖考，而获此登升。万遍既道备，身俱乘景云。
　　此三界之上，飞空之中，真王歌音，音参洞章。诵之百遍，七祖飞升。诵之千遍，列仙保迎，亿曾万祖，逍逼太清。万遍道备，普度含生，身超三界，位证仙卿。有闻灵音，六天敬形，勅制地祇，侍卫送迎。拔出地户，五苦八难，永离北酆，魂度朱陵。是谓无量，济惠无穷。有秘上天文，诸天共所崇。泄漫堕地岳，祸及七祖翁。
　　道言：此二章并是诸天上帝，及玉清真王隐秘之音，皆是大梵之言。朗彻九幽，追度祖考，冥漠久逝之魂，闻是洞文，众苦消解，神识超升，非世上常辞。言无韵丽，曲无华宛。故谓玄奥，难可寻详。上天所宝，秘於玄都神霄玉清王府东室，宝经秘藏。道亨昌运，符运下传。若有至人赍金宝质心，依旧格告盟神霄。然后而付焉。
　　道言：夫世之生民，皆有玄祖上世高曾，虽继子孙，鲜及远代，七世而上，礼不称论。脱有先逝，代数辽远，祭祀莫及，资修之度，不克稽用，业累未除，魂留地司。皆当祈告真灵，请乞报应。得告报祥感，则已获超迁。梦想不真，多见冢墓考对之像，则亡魂幽击，未脱狴牢。皆当齐心修斋，六时行香，十遍转经，以青纸丹书大梵隐语，着亡魂姓氏，去世年月，作四门方符。牒之面以丹书升天券文，背书年辰，法师位号，盛以绛囊，祝地司主者，及亡魂姓名，焚於建斋处，即得追度。佩券生天，福德立降，消诸不祥。无量之文，普度无穷。
　　道言：夫六亲眷属，末学道浅，或仙品未充，运应灭度，身经太阴。临过之时，为其行香，诵经十过，以度尸形如法，魂神径上南宫，随其学功，计日而得更生。轮转不惑，便得神仙。
　　道言：夫天地始生，元始开图，即有人物。人物具备，即有死生。死生者，神气来往，人命之数也。上世亡魂，不惟久远，亿曾万祖，有经劫成坏而魂未超升者。世之学士，不知天地几经成坏，为劫长短，亡魂定业幽挚不解者。皆当拜奏章表，行香诵经，焚升天宝券，修斋设醮，祈向高真，即得追度，生大福堂。夫斋戒诵经，功德甚重，使亡魂昭泰，长夜通光，地狱苦消，火山息焰，冥曹考罚顿罢，炎寒一切受赖，其福难胜。故曰无量，普度天人。
