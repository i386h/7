<!-- { "loadSidebar": true } -->
　　金阙启灵扉，真光遍诸天。万仙集帝宫，鸣钟蔼飞烟。一唱召万神，再歌来众真。茫茫化八圆，珠楼竦琳庭。太上摄千精，元始命伯华。令奔紫晨辉，长生引真牙。妙范秘玄岳，碧落回云霞。端坐九霄中，天墉罗九门。日月列其傍，下有层云屯。紫光化丹灵，骖驾舞龙軿。自然玉清帝，琼狱请元尊。宣布玉丹道，太一天皇文。普使诸天境，悟玄为种民。设此大法梁，正宪永流行。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，真王敬形，勑制地祇，侍卫送迎，拔出地户，五苦八难，七祖升迁，永离北阴，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及紫光丹灵隐秘之音。能知太一玉丹，为己元命存而保之，不使阴秽邪妄昏触，返归心源，紫光照烛，逆知强名，寓於心相。非心非神，非丹非灵。玄关脱略，悟而得道。既得道已，即心即神，即丹即灵，生死往还，并无所碍，天宫上境，遂性游嬉，谓之真人，亦曰神仙。七祖飞升，逍遥亿劫，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於高上神霄玉清王府东室宝藏之内，依科三万七千年，运应下传。若有至人赍金宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人，为其行香，诵经十过，以度尸形如法。则泥丸中太一，讳重冥空，字幽寥无，吐玉丹之英，返兆生气，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失辉，四时失度，阴阳不调，国境有灾，疫毒流行，兆民死伤，师友命过，同气灾殃，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始紫光丹灵玉篇
　　东方八天
　　乙罗剎宾，虔踞恒微。秘装则泯，高牙辇绥。仗毅秦役，瑶真元岐。洞岳勑玉，琅卿简瓖。幽流互曾，越田正催。颇惟泽柄，推察冥稽。赵品逸铎，梁辞变机。郝完赐钩，洪延伯龟。
　　南方八天
　　品慈盈菌，戛和凌京。燕翳洛巅，祝勿幻平。离皇远寅，歌轮夷恒。旦奏屏约，车涂石扃。道辩驿别，熙都索明。庆备河湄，奚梅赵真。记益瞢弼，乌灵交兵。赤旃胡陀，摩求默淳。
　　西方八天
　　教飞琼格，历本日箕。论伫明席，延闽次钧。长仪并敷，阎披江熏。秘露忽漠，余棠已门。察落正梵，依毕嵯纯。勤裒曜比，杓范交并。阐第委媚，斗纽升行。君支阳微，陨作常呈。
　　北方八天
　　关师时昌，联将易萧。碧断幽根，霞激边毫。原趋迟炳，季学明刀。政霜坚涛，杞南惟商。渐胙华敌，晶焰求兴。丁羌把房，族英猷卿。缘冥使裔，焦昂步汀。兑临其雩，爵述撩灵。
　　道言：此诸天中大梵隐语，无量之音，旧文书高上神霄玉清王府紫光丹灵之合金门左扉之上，以盟诸真。亦传东极宫中已成真人者，使知妙道。字皆广长一丈。天真皇人上真道君昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋真王，保举上升，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致大魔下观。上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十七竟
　　卷之二十八
　　三辰光辉保命延生品
　　道言：昔於始青天中碧落空歌大浮黎土，受元始度人无量上品。元始天尊当说是经，周回十过，应现诸天。说此度人，六周十遍，无量神灵，尽来集会，听法大众，咸皆济度。其经藏於高上神霄玉府，宣说玉音，演畅大法。元始天尊自上皇开基，散布真气，造立道境。复於太皇之末，中皇之始，下於东方，建通灵禁上太霞洞元之天，开上皇梵飞世界，运仙化飞升之风，舒飞仙洞罗之气。南方洞阳太光之天，开阳明洞耀世界，运赫炎朱火之风，舒三天火炼丹池之气。西方九仙梵行之天，开渺行阴云世界，运高皇大霏之风，舒少阴开明运仙之气。北方阴生广灵之天，开玄滋驾光回飞世界，运上极罗天之风，舒真洞飞光之气。至於东北始青木皇之天，开碧落空歌世界，运融和九气之风，舒始阳震生之气。垂珠摄烟，建法略竟，元始法身示现三百六十变化，大放九色神光，洞照空有。元始一气，敷落万真，青阳宫中，宝胤圣胎。三气周流，木母生火，出於东乡玉云万华温明世界，紫金巍阙，状如婴童，黄朱锦衣，巾金带琼，坐镇三垣，为万象之主，膺我玉宸元皇之号，现圆象於太空，日月列宿，俨侍左右。赤景至阳为日，黄华纯阴为月，八素流精为星辰，九元五章为神灵，镇天刚之枢，居三辰之上，即於太素天中，景霄虚阴长乐化境，受元始度人三辰光辉，保命延生之法，始当诣座。天真大神，上圣高尊，妙行真人，无鞅数众，乘空而来。三素飞云，八景琅舆，华旛翠节，流彩扬光，五色郁勃，洞焕高虚，灵霞散空，三辰交映，华芒四射，妙气结形，自成龙凤，甘露飘珠，神烟卷缕，缠绵缜静，纲纽旋回，圣真心目，照达明彻，山川林木，互入无碍，天盖圆浮，土如碧玉，无有异色。列仙环侍，元始天尊玄坐虚浮火玉交光神虎之座。说经一遍，诸天大圣同时称善， 是时，太极元纲，星罗双耀，宫阙通明。说经二遍，景星腾光，照朗太微。说经三遍，黄气阳精，徊天舞空。说经四遍，五纬列真，同会玉阙。说经五遍，日阙月宫，发现嘉祥。说经六遍，灵气感降，民获延年。说经七遍，得见赤文，齐修上范。说经八遍，执咏洞章，挹景奔辰。说经九遍，功圆果满，下拔幽冥。说经十遍，万品化成，永开生道， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品明真大神，无鞅之众，浮空而至。说经二遍，南方无极无量品真阳大神，无鞅之众，浮空而至。说经三遍，西方无极无量品太素大神，无鞅之众，浮空而至。说经四遍，北方无极无量品羽明大神，无鞅之众，浮空而到。说经五遍，东北无极无量品碧落大神，无鞅之众，浮空而至。说经六遍，东南无极无量品洞户大神，无鞅之众，浮空而至。说经七遍，西南无极无量品飞符大神，无鞅之众，浮空而至。说经八遍，西北无极无量品辟非大神，无鞅之众，浮空而至。说经九遍，上方无极无量品清都大神，无鞅之众，浮空而至。说经十遍，下方无极无量品远昌大神，无鞅之众，浮空而至。十遍周竟，十方无极天真大神，一时同至。一国男女，倾心归仰。来者各乘七耀明霞，三辰宝辇，无边翾积，非可禁止。各见日帝月皇，列星宫殿，各处世界，一一宫中，皆有帝尊群臣，吏民佐史，国土境域，不可臆度，遍计天仙高真，羽盖丹舆，斑龙狮子，骖驾往来，采炼奔挹，明诸上道。於是元始化现妙光，大若圆象，乃登引。天真大神，上圣高尊，妙行真人，十方无极至真大神，无鞅数众，俱入妙光。论说三辰光辉保命延生大法，示教至妙之先。道非形相，混成有物，金水凝魂，魂养胎宫，光由神发，乃立妙无上帝，妙有大帝，混元大帝。三帝万变，经九七六亿万之数。句陈上宫命天皇大帝，左宫命太阳尊帝，右宫命太阴元君，中宫命紫微北极大帝。总统二象，运行五气，共领三辰，斡以元 斗。三百六十五度四分度之一，周流六十甲子。运九阳之精为日，十阴之精为月，和合日月之精为星辰。日有九色，月有十华。日号九色圆象，月为十华圆光。统大道之神灵，故号太一。天灵之光，太玄无夜之光，太苍洞清之光，绿璃赤景之光，五色濯罗耀明之光，白素黄华神耀之光，丹霞朱火之光，太素玉华之光，绛炎九微之光，光中焕然，自然梵气，结成紫书琼简，真文龙章，凤玺云霞，五篇之篆，八方之气，支势曲折，隐韵垂芒，作八卦之状，普济天人，救脱众苦。日之周径一千里，日行一度。月之周径一千里，昼夜平行一十三度。迟行十二度，速行十四度，日月合则万物生成。星大九百里，小及百里，行各有次。水火之度，不可为准。三辰光辉，文理垂形，灵书八会，妙章玄图，曲素大洞。知光辉之道，参於风云气雨，玄津玉液，则形神洞妙。奔光咽霞，引景步星，则为太上之真人。元始即於妙光之内。说经都竟，众真监度，以授於我，当此之时，喜庆难言。法事粗悉。诸天复位，倏欻之间，寂无遗响。 是时，天人遇值经法。普得济度，全其本年，无有中伤，倾土归仰，咸悟光明。神合於光，气合於明，保命不终，延生无穷。三辰在天，真道冥冲，三辰入心，飞举成真，三辰照地。七宝镇世。织其道则骨成龙文，饮其光则肉化金色。出入有无，永断生减，齐同慈爱，异骨成亲，国安民丰。欣乐太平。经始出教，一国以道。预有至心，宗奉礼敬，皆得度世。
