<!-- { "loadSidebar": true } -->
　　河阵肆师天，帝谷原彦升。
　　铸精育神天，帝交钤紫肆。
　　胞命元化净光天，帝秀隆幽虚。
　　芒兟欲度天，帝并炁壶完。
　　观竺吉猷天，帝正寂仙。
　　三十二天，三十二帝，诸天隐讳，诸天隐名，天中空洞，自然灵章，诸天隐韵，洞真之音。洞无之尊，洞观之神，摄制大魔，变化神灵。臭肺吞贼，与天同生，饮血摇精，潜伏胎根。使命夭关，仙道不成，尸鬼改易，飞身泥丸。隐藏胞蒂，阴构外邪，入登玄窗，熏乱宸霞。上帝斩摧，神燕玉堂，九和十合，变化空常。无量之奥，深不可详，敷落神真，普度天人。今日欣庆受度，历关诸天，解散结节，断绝胞根，飞度五户，名列太玄，魔王监举，无拘天门。东斗延生，西斗炼胞，北斗除秽，南斗化胎，中斗混洞，一合生神。青帝徊风，白帝命灵，赤帝保根，黑帝澡形，黄帝守中，胎秽不生。青天魔王，郁珠洞罗。赤天魔王，炎光灭精。白天魔王，断胞交真。黑天魔王，伐邪命神。黄天魔王，洞观太英。五帝大魔，万神之宗。飞行三界、总摄真胎，挥邪命灵，七关廓开。流布妙化，上变九回，秽滞既荡，骨肉同飞。天真承命，召致福祥，真功内充，神威外张。凶祆殒息，邪精伏藏，浩炁缠结，三丹玉房。共辅帝化，却灭凶衰，六天大丑，豁落诛摧。金光散景，玉道交驰，拔度七祖，摈绝百非。三官黑书，永落祸基，不得容隐，明正元机。普告无穷，万神总归，游宴玉阙，列言太微。
　　空洞九玄，玉帝玄灵，招霞散景，含虚紫烟。降神玉妃，舞华胎仙，道本生化，灵根无垠。高极太无，上列诸天，天上天下，无幽无冥，无形无影，无极无穷。溟涬大梵，寥廓无光，赤明开图，运度自然。元始安镇，敷落五篇，赤书玉字，八威龙文。保制劫运，使天长存，梵炁弥罗，万范开张。元纲流演，三十二天，下逮一体，混化五神。真命应仙，玄纪弥纶，九府六卿，列坐莲胎。玄一洞魂，踞斗跨魁，左扶火王，右奠伯婴。扫秽除邪，玉灵四开，位证金宸，制到万灵。轮转无色，周回十方，乘蹻飞步，斡运七元。驱除邪秽，澄廓璇罗。充溢七门，灌养青芽，二十四图，总摄真方。八景冥合，升降混黄，中有玄一，上帝高真。泛景太霞，啸咏洞章，金真朗郁，流响云营。玉音摄气，灵风聚烟，紫虚郁秀，辅翼万仙。千和万合，自然成真，真中有神，长生大君。紫户青房，流铃大神，坐镇明堂，守护玄真，执符把箓，生化胎根，断除邪秽。出入九宫，八景之内，细微之中，荡净胃池，通理百关，速召万神，混合泥丸，十转回灵，与气齐仙。仙道贵生，无量度人，上开八门，飞天法轮。罪福禁戒，宿命因缘，普受开度，死魂生身，身得受生，上闻诸天。诸天之上，各有生门，中有空洞谣歌之章，魔王灵篇，辞参高真。
　　第一欲界飞空之音
　　人道眇眇，仙道莽莽。鬼潜胎根，当人生门。使尔愚凡，不乐仙真。虚宫袭邪，秽腐来攻。高上清灵爽，洞微同太虚。生化宝胎根，使尔仙道成。故气随日消，神风起昆仑。太洞观玉真，紫云绕绛庭。公子授灵符，帝一俯仰存。谢此帝秽途，八道自然分。羽盖殊翩翩，羽驾适九清。锡告华天英，琼文灿灵篇。
　　第二色界魔王之章
　　眇眇高虚，琼阙峨峨。元始灵章，普教仙贤。下极纲维，上极诸天。无量之奥，皆同我身。如何邪秽，乱我胎根。血尸沉骸，阴魄拘魂。宝山化销，何能独存。玄受灵符，致身帝前。此时乐兮，面返玉婴。赤明既往，犹能别真。我界轻染，故锡宝文。除荡氛累，召集百灵。炼胎飞仙，授命玉宸。净秽凌空，上为帝宾。
　　第三无色界魔王歌曰
　　骨有太空，中蟠古尸。故气纷纷，凋尔灵芝。胞户翳塞，欲华四披。血沉奇理，秽绝元机。我位上王，统御群灵。左持玉符，右呼天兵。蛊积胎根，掷以流铃。使命永延，万奸消摧。三十九真，赤书开光。生道妙玄，服此天章。干试无前，我道其昌。洞空洞无，洞真洞仙。飞神玉霞，泝车碧烟。
　　此三界之上，飞空之中，魔王歌音，音参洞章。诵之百遍，胎根清正，名度南宫。诵之千遍，永断邪秽，魔王保迎。万遍道备，飞升太空，过度三界，位登仙公。有闻灵音，魔王敬形，勑制地祇，侍卫送迎，拔出地户，五苦八难，七祖升迁，永离鬼官，炼度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：生民宿无至绿，识托业化，胎命凡顽，生根不真，朽蚀腐败，以道化炼，妙感通神，邪魅秽沬，害蠹节中，随结不开，致冥爽来舍，三真退席。上学同气，皆当齐心修斋，六时行香，十遍诵经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。胎根净固，魂台四明，邪秽断除，仙圣为邻，魂神径上南宫，随其学功，计日而得更生。转输不惑，便得神仙。
　　道言：夫生体不固，每有疾伤，胎秽攻蚀，面焦发素，孕育不成，嗣系夭折，起居备劣，道炁断息，三尸鼓动，致兆死伤，皆当修斋，行香诵经。夫斋戒诵经，功德甚重，上可生化胎根，保身得道，下除邪秽，以度兆民。生死受赖，其福难胜，故曰无量，普度天人。
　　道言：凡有是经，能为师友兆身民人，行是功德。有灾之日，发心修斋烧香，诵经十过，皆生化胎根，断除邪秽，右别至人，克得为圣君金阙之臣。诸天记人功过，毫分无失，天中魔王，亦保举尔身，得道者乃当洞明至言也。
　　诸天中大梵隐语无量音  道君 撰
　　元始灵书中篇
　　东方八天
　　真庭献庄，混璧卷常。月离珉施，几叶洞梁。车锡盘，休留忘襄。马焉胡旗，震正允臧。道密意绵，玄图洞桓。兆寂孔幽，夷邈眇闻。旨在爻应，骈贯感番。流淇温静，空观无还。
　　南方八天
　　素气徊豫，华迹深滋。延丑戮暑，英照渊昆。竭帝邃京，玉仓琏琼。霞枚云施，子丹云征。秀珠蔚华，南韩肆骈。宰听幽贵，天机监元。纶极太冥，亢孤摄烟。龙运秘标，默目返缘。
　　西方八天
　　欹悲触荄，仁泽流涓。槁梗昭炫，灵化杳传。混浩莽都，景骥飞旋。长古转台，运逸孔坚。便穴液持，淀霐龙鳏。偃驱神虚，相主八关。演袭遒，部邹球奚。胎居消晶，玉津明微。
　　北方八天
　　鬼适啖茹，辛牢莛锢。勑校九天，省录韩注。希恍罔睹，觉超意龙。升祛翔周，神虎万丘。洛歌啸宛，叩鸣和涧。问绝溢酬，化枢既辨。陀仙浮阒，嵩漾林县。宝屈体光，梵布于炼。
　　道言：此诸天中大梵隐语，无量之音，旧文字皆广长一丈。欲生化胎根，断除邪秽，即布丹书石上，坐诵洞文，则尸贼伏匿，雀阴□怖，琚骄丧睛，姑俞窜隐，天素佩身，百灵朝谒，檄统万神。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，太量玄玄也。
　　灵宝无量度人上品妙经卷之二十一竟
　　卷之二十二
　　飞神召灵品
　　道言：昔於始青天中，九华莹彻灵明扶宫，受元始度人飞神召灵无量上品。元始天尊当说是经，周回十过，以召十方，始当诣座。紫清仙界，梵炁
　　灵音，三天道主，玉宸圣君，诸天上帝，金阙高真，无鞅数众，乘空而来。飞云丹霄，绿舆琼轮，羽盖垂荫，流精玉光，五色郁勃，洞焕太空。三日三夜，诸天日月星宿，璇玑玉衡，一时停轮，神风静默，山海藏云，和炁辽绕，紫雾氤氲，天无浮翳，四气朗清，一国地土山川林木，缅平一等，无复高下，土皆作碧玉，无有异色，众真侍座，元始天尊玄坐绿霄回旋泛光碧玉宝座之上。说经一遍，诸天上帝稽首言善，法始出世，人皆见妙理。说经二遍，三界万天，归仰赞叹，人获长生。说经三遍，数出五行，无有生灭。说经四遍，外境湛然，内境明悟。说经五遍，生路可开，死户立闭。说经六遍，炁序和平，四时混一。说经七遍，生死快乐。无有穷已。说经八遍，悟解妙法，得升仙境。说经九遍，鸟兽草木，咸得尽数，不被夭伤。说经十遍，幽魂滞魄，久沉地狱，皆得解脱， 是时，一国是男是女，莫不倾心。皆受护度。咸得长生。
　　道言：是时，
　　元始天尊说经一遍。东方明耀十天帝君，从吏神兵，无鞅之众，浮空而至。
　　说经二遍，南方赤明十天帝君，从吏神兵，无鞅之众，浮空而至。
　　说经三遍，西方素明十天帝君，从吏神兵，无鞅之众，浮空而至。
　　说经四遍，北方玄明十天帝君，从吏神兵，无鞅之众，浮空而至。
　　说经五遍，东北洞明十天帝君，从吏神兵，无鞅之众，浮空而至。
　　说经六遍，东南耀明十天帝君，从吏神兵，无鞅之众，浮空而至。
　　说经七适，西南离明十天帝君，从吏神兵，无鞅之众，浮空而至。
　　说经八逍，西北灵明十天帝君，从吏神兵，无鞅之众，浮空而至。
　　说经九遍，上方通明万天帝君，从吏神兵，无鞅之众，浮空而至。
　　说经十遍，下方普遍重垒山谷洞天主宰，神兵鬼官，无量数众，升空而至。
