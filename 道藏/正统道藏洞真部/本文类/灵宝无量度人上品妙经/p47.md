<!-- { "loadSidebar": true } -->
　　三十二天日二十二帝，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，天中大魔，天中之灵。九奇十耦，和合自成，赤符丹光，变化上清。无量之奥，深不可详，敷落神真。普度天人。今日欣庆受度，大化开生，感变幽关，大会神灵请灭三恶，斩绝地根。断胞闭死，名列太玄，真王监举，无拘天门。东斗执契，西斗召仙，北斗奏简。南斗列言，中斗坐镇，运转元关，帝魁玉箓，洞鉴冥无。天真玄一，五斗之符，下元化气，太劫丹书。青帝施令，白帝御敌，赤帝正宪，黑帝建立，黄帝中主，变化无极。惟符所指，阴阳乃宣。吉凶示象，善恶相连。青天魔王，皛晶郁罗。赤天魔王，明耀绛霞。白天魔王，金真保华。黑天度王，鼓化玄波。黄天麾王，安镇崇阿。五天大魔，万神之宗。飞行鼓从，总领天兵，持幢仗节，游观太冥。自号赫弈，诸天齐功，上天度人，严摄北酆。真王受命，普扫不祥，三元降诏。大宪恢张门飞符摄御，清荡十方，定界无边，风火八冲。敢有抗拒，纠送酆宫。元真振剑，天曜施刑，屠戮邪魅，收捕无停，千千斩馘，万万灭形。魔无干试，鬼无祆精，太阴北都，按察鬼营。不得怠纵，飞章奏罡。普告三官，正道流行。考功定籍，书名紫清，玄曜大劫，宝历龙康。洪运周流，缠结阴阳，一气交络，开隆上皇。飞生玉音，广布十方，丹华升降，轮转刚风。眇眇亿气，赤混玄宫，上周圆曜，下变重渊。风动八冥，洪极成天，赤符化炼，丹光发烟。天上天下，辉朗幽冥，肇形虚象，广大无穷。鸿蒙溟涬，豁落舒光，太真启图。运度自然。朱陵敷演，徊风上篇，碧简金章，玉箓瑶编。保安天地，永劫绵绵，梵炁弥罗，万范开张。丹光成立，三境诸天，轮转昆丘，包罗亿千。元老下教，普度群仙，三天三地，灌气三垣。八景玉罗，气入高玄，玄中至真，丹霄上卿。佩天琼文，校录称尊，合景飞霞，执咏洞经。金华流彩，普摄云营，玉章大诰，凤简龙书。徊天隐道，接阅元图，千和万合，自然成真。真中有神。东华天君，方诸帝一，太素千精。玄光保命，混洞延生，赤符丹箓，永镇玄根。上游清微，出入洞虚，巍巍天阙，列圣之居。下降种民，升举清都，中理太极，混合空元。十转回灵，万景同升，仙道贵生，无量度人。上开八门，经天法轮，罪福禁戒，宿命因缘。普受炼度，死魂生身，身得受生，上闻诸天。诸天之上，各有生门，中有混天开劫之章，仙圣灵篇，辞参高真。
　　第一混极飞仙赤符之音
　　太虚元始，生成天地。空极杳冥，肇于一炁。广大无边，化生真帝。上居玉京，三界统制。威锡威灵，不问巨细。周流合变，成此大器。赤书敷落，灵仙交会。五山安镇，玄岳高峙。昆丘阆风，黄老为治。虚皇悯众生，开演玄妙义。洞章摄魔群，亿天蒙大庇。
　　第二玄变真君丹光之章
　　严严大有宫，万灵朝上皇。三气包太虚，飞霞结元纲。上开广琼室，下布流景房。三垣悬帝座，赤文罗五方。内陈玉极真，保此大经常。空生缠地纽，冥冥度龙康。真王驭天马，宝阙舒丹光。天运启玄图，玉道发嘉祥。元君乘化气，神变不可量。俯观主界民，欲海徒茫茫。披诵洞玄篇，超升太福堂。
　　第三赤符丹光真王歌曰
　　岧岧金阙，下临太清。碧霞郁合，化此金城。巍巍虚象，飞台玉京。九龙大劫，生育神灵。妙气交合，变化天根。赤文列圣，丹光上真。三十九帝，与道同生。持握天宪，空洞皇君。校炼飞天，骖驾龙鳞。周游三界，正道开明。威光下济，照彻重昏。清荡北酆，普赦幽魂。万类逍遥，十方蒙恩。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所祟。泄慢堕地狱，祸及七祖访。
　　道言：此二章并是诸天上帝，及至灵真王隐秘之音，皆是大梵之言，非世上常辞，言无韵丽，曲无华宛，故谓玄奥，难可寻详。上天所宝，秘於神霄玉府东藏经室，依科三万七千年应运下传。若有至人赍金宝质心，依旧格告盟真王，然后而付焉。
　　道言：夫赤符道逆，丹光内隐，则二仪失序。五行数睽。故天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。则赤符照心，丹光还形，不与物化，神凝气清，魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，日月失辉，四时失度，阴阳不调，国土有灾，兵革四兴，疫毒流行，兆民死伤，师友命过，良善横殃。皆当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋
　　烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书赤符丹光玉篇
　　东方八天
　　弗黎竟桑，傒邅辅珰。庚福奠神，扬骑时房。兖枚郁浍，周勤氏梁。越
　　赞传野，毕容治光，按披曜师，维誓鄞康。静学原蔽，密都朱堂。参据角首，穹奇僖章。络昔魔灵，粲秀东疆。
　　南方八天
　　赤符三气，火山炎精。照焕潜蛰，幽离浮琼。定显妙枢，纪锡几冥。善旅逸修，豫盈司奔。岳迭命召，魂林繁腾。无铎演庐，盘河哲承。绵度令高，慈尤并艰。肆除献宁，太霞资明。
　　西方八天
　　碧峦济佑，浮空景涯。神策飞箓，早驰玄华。奎芒皇俅，禄员禹瑶。遵善既邈，闭延投鬼。良兹印宙，玉微化伸。昊素格略，利渊开仁。掌纪缘释，凑智远京。抱月绿霞，咏此至音。
　　北方八天
　　衡围太始，芒露激虚。句陁支云，桓仿箕无。正邻投黄，聚冲攸灵。欲苏践荒，祥实观真。鬼由牢察，玄尸杳丁。冲熙日囿，评霞岳虔。气膺逃宏，沼领绵谟。雕梗云昆，总静遘泉。
　　道言：此诸天中大梵隐语，无量之音，旧文刻书绛台琼华妙灵玉妃丹墉广阙之上，字皆广长一丈。天真皇人昔书其文，以为正音。有知其音，能斋而诵之者，诸天皆遣赤符丹光神王，下观其身，书其功勤，上奏诸天，万神朝礼，地祇侍门，大功魔王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致赤符告灵，一呼万应，丹光回照，百理千通，密授紫书，上为真宰。神王下观，上帝遥唱，万神朝礼，三界侍轩，群祆束首，鬼精自亡。琳琅振响，十方肃清，河海静默，山岳吞烟，万灵振伏，招集群仙。天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十五竟
　　卷之二十六
　　明体贯气品
　　道言：昔於太丹天中，绛云凝霄赤光世界，受元始度人明体贯气无量上品。元始天尊当说是经，而乃谓言：吾为天地之祖，万气之先，三宝天君肇化之后，道体分三，於太空混黄清虚丹晖广化大劫，生第三元老，号太上老君。统治玄气，养育人民，即吾至道分神，传授大范，已经九万九千九百九十九亿妙气。气分三劫，无量度人。吾昔於彼，己明此道。当命太上老君，於太丹天中，为一切众生剖析秘密，开化天人。吾已演化诸天，明露道要，三才五行，阴阳玄极之旨，明体贯气。最后分别，宜命太上宣示隐微，使诸众生悟道通达。作是念已，太上老君居太清太极宫大光明殿，敬闻教诫，径诣座前，稽首再拜，长跪，默念大圣虚皇元始天尊宝号者三，上奏天尊。臣奉密旨，令升法座，为十方天人说明体贯气妙经。谨依诏命，谛奉宣扬，礼足整衣，将说是经，周回十过，以召十方，始当诣座。天真大神，列圣高尊，上清真人，无鞅数众，乘空而来。九霞布空，玄光内照，华盖飞轩，碧落腾辉，流云丹景，垂荫太虚，七日七夜，清微、禹余、大赤三境种民，三界无极诸天，日月宫府，玉垣帝座，太微寥阳，郁山玄京，丹台紫阁，瑶阙琼楼，皇极飞纲，洞渊劫仞，森然在目，无有隔碍。众真侍座，太上老君玄坐空浮阳光玉阙宝台之上。说经一遍，诸天大圣同时称善， 是时，一国男女，咸悟生化之根。说经二遍，众恶消除。说经三遍，万善集身。说经四遍，真气下降，灌注心田。说经五遍，所向皆真，玄符正范。说经六遍，神妙足备，克获飞仙。说经七遍，明体妙元，贯气达用。说经八遍，九玄七祖，上世亡魂，眷属亲姻，逍遥离苦。说经九遍，玉章破暗，灵光烛幽。说经十遍，一切众生，永断恶趣，冤仇解脱，报对休停， 是时，一国是男是女，莫不倾心，皆受护度，咸得长生。
