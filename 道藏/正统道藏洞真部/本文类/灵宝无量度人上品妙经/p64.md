<!-- { "loadSidebar": true } -->
　　道言：凡诵是经十过，诸天齐到，七曜之真，保度善人，一身受度，七祖升迁，享福天堂，常处逍遥。上学之士，修诵是经，与道契德，与天齐真。世人受诵，散祸延年，后获成功，遇其经诀，得作解化之道，以度於世。此经微妙，普度无穷。一切天人，莫不受度。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役地官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，招致日魂，保生炼尸，注景成真，为上世亡魂，断地逮役，度上南宫。七月长斋，诵咏是经，招引月魄，保生炼尸，降景成真，身得神仙，诸天书名，黄箓白简，削死上生。十月长斋，诵咏是经，招引五星精魂，保生炼尸，合景成真，腾耀玉华，普赖生成，为国主帝主，君臣父子，安镇国祚，保天长存，世世不绝，常为人君，安一镇其方，民称太平。八节之日，诵咏是经，神气缠绵，运化形躯，克就玄业，得为九宫真人。本命之日，诵咏是经，宁固命府，塞遏死津，魂魄受炼，道体日新，超出苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐五色云气之中，内外蓊冥，有青龙、白虎、朱雀、玄武、狮子、白鹤，罗列左右，五星真气缠绵兆身，日月照明，腾曜室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人。关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，腾耀二景五星上品妙首，十回度人。七晨隐韵，造化自然，高上元精。天皇至真，元始结化，焕落天经。阴阳推别，分布五行，自其本元，凝积神精。列象穹玄，日月軿耀，五星交躔，各有宫府。明皇道君，玉妃夫人，司领治化，祸福生成，腾耀经纬，昼夜无停，纲维次舍，宿度之间，随其气数，以立权衡。品物受命，庶位众灵，凡隶临照，莫不禀承。衰旺隐显，进退亏盈，辩其主张，亦有其方。上摄中极，紫微天皇。高上玉真，曲素云房。金阙灵都，森罗会宗，太妙之极，无所不周。中有宰御天地之神，中有大帝金母扶桑阆风二之官，中有乾元万炁之君，中有五灵真老元都丈人，中有南上司命司录延寿益算度厄尊神。回骸起死，无量度人。今日校录，诸天临轩。
　　东方无极飞光腾耀神王，长生大圣无量度人。
　　南方无极飞光腾耀神王，长生大圣无量度人。
　　西方无极飞光腾耀神王，长生大圣无量度人。
　　北方无极飞光腾耀神王，长生大圣无量度人。
　　东北无极飞光腾耀神王，长生大圣无量度人。
　　东南无极飞光腾耀神王，长生大圣无量度人。
　　西南无极飞光腾耀神王，长生大圣无量度人。
　　西北无极飞光腾耀神王，长生大圣无量度人。
　　上方无极飞光腾耀神王，长生大圣无量度人。
　　下方无极飞光腾耀神王，长生大圣无量度人。
　　十方至真飞光腾耀神王，长生度世无量大神。并乘华龙彩凤金根阳燧之车，五色琼瑶之辇，回光紫盖，景耀灵旛，前啸空歌齐咏，后吹灵响同鸣，狮子白鹤，啸歌噰噰，灵童散花，玉女拥轩，亿乘万骑，浮空而来，倾光回驾，监真度生。诸天丞相，南昌上宫，韩司主录，监生大神，执纲乘纪，齐到帝前，随所应度，严校诸天。二景五星，真光激旋。采咽奔引，注功太玄。上为高真，福施无边。普告三界，无极神乡，泉曲之府，北都罗酆，三官九府，十二河源，上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁，北都寒池，部卫形魂，制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝洞明，无色之境梵行。
　　东方八天
　　极华耀真天，帝咸伸戈。
　　玉明纯意天，帝述正微。
　　无量耀景天，帝邈自频机。
　　朱经离云天，帝穹修度回。
　　真英锁龙天，帝召都康师。
　　燕常凌虚天，帝翘里治因。
　　九芒渊灵天，帝觉由洞闲。
　　仙台乘光天，帝冲遥客孚。
　　南方八天
　　紫玄凝光晖逸天，帝敏江约樊。
　　变霞隐金明几天，帝辩棋广仙。
　　盖空梵气天，帝纫德卢蓁。
　　阳神扶灵天，帝古谷允嘉。
　　丹炎洞阳天，帝太隆阿生。
　　奇都益元天，帝波迟腾崇。
　　景空回云天，帝荷明思观。
　　宝魂隐章天，帝道阵勤和。
　　西方八天
　　晨浩冥元天，帝泽宣济元。
　　清瑶进希天，帝运英标华。
　　金羽芝带天，帝弼维员承。
　　焕极太真天，帝鼎迹瑶光。
　　绿光度玄天，帝尚吠伯诲。
　　初皇含晖天，帝长定宜文。
　　道讳对精天，帝颛越慈信。
　　一混露液天，帝博还阳恭。
　　北方八天
　　螭房利神天，帝摄万精。
　　寥幽宗光天，帝玄祖蕲清。
　　龙陁梵道天，帝冲融定方。
　　元一生灵济化天，帝基昌化时。
　　垂荧灌炁易本天，帝益赵进涓。
　　墉微建霞可智天，帝浩摇微光。
　　炽文成流天，帝沙逾变周。
　　法有足思天，帝纣杳鸣潜。
　　三十二天，三十二帝。诸天隐讳，诸天隐名。天中空洞，自然灵章。七晶隐韵，御景之音。天地之尊，灵宝之神。飞晨三素，郁仪结璘。九色十华，变化上清。无量之奥，探不可详。招神饮光，普度天人。今日欣庆受度。历关诸天，日魂月魄，五星道君，请注晖芒，流霞绛津。灌兆百骸，凝固泥丸，高奔帝宫，入燕琼台。乘驾宝车，上造日门，月妃赠珠，蕊池浴身。木星镇肝，金星保肺，辰星固肾，荧惑定心，中央土皇，厥号镇星，荣养脾元，总卫一形。青霞护魂，白霞侍魄，赤霞养炁，里一霞通血，黄霞主命，万神无越。五色流霞，焕烂华鲜。自天来下，入兆九宫，三田盘回，八景蔚融。青华帝君，天雉落泽。赤华帝君，皓云充极。白华帝君，阿娄款幽。黑华帝君，碧润真侯。黄华帝君，宝鬲承休。五华帝君，日月之神。随兆吸引，降光运精。神光照目，玄珠意轮。七辰帝尊，万神之宗。飞行鼓从，总领合明。九亿万兵，麾幢鼓节。游眄天津。散灵育生，共成玄功，上天度人，此道为宗。日月之使。二景皇君，五单上王，过霞绿英。威南受命，普扫不祥，先斩阴孽，下布威光。金晶吐毒，玉马魁张，天丁前驱，大帅仗旛。掷火万里。流铃八冲，敢有干试，拒遏上真。金钺前戮，巨戈后刑，屠割鬼爽，风火无停。千千截首，万万翦形，魔无于犯，鬼无祆精。三官北酆，明检鬼营。不得容隐，金马驿呈。普告无穷。万神咸听。三界五帝。列言上清。
　　二景元精，五星威神，与道同德，天地俱生。腾耀未判，混沌之中，上无复色，下无复渊。神风沦激，火液凝光，日月合璧，五星连珠。共处玄胎，以养天躯。天上天下，无幽无冥，无形无影，无极无穷：赤明开图，运度自然。元始安镇，七耀列玄。二景飞腾，五星运天，水火分任，万物所尊。兆引其精，克为真人。白华凝液，神气同符。传降天楼，二十四关。木荣土化，金烹火镕。气矢交射，走虎蟠龙。赤一纹成脉，布络三元。玉真明堂，敷落五篇。赤书玉宇。八威龙文。保制命会。使身长存。梵炁弥罗，万范开张。元绸流演，三十二天。轮转无色，周回十方。旋斗历箕，回度五常。三十五分总气上元。八景冥合，气入玄玄。玄中太皇，上帝高真。泛景太霞，肃咏洞章。冠带日月，衣服星辰。垂芒腾耀，朗彻高清，金真明郁，流耀云营。玉音摄炁，灵风聚烟。紫虚郁秀，辅翼万仙。二景五星，通光入身。千和万合，自然成真。真中有神，长生大君。无英公子，白元尊神。太一司命，桃康合延。执符把箓，保命生根。上游上清，出入华房，八冥之内，细微之中。下镇人身，泥丸绛宫，中理五气，混合百神。十转过灵。万炁齐仙，仙道责生，无量度人。上开八门，飞天法轮，日月运行，寒暑经纬。五星主令，导和生身，身得受生，上闻诸天。诸天之上，各有生门。中有空洞谣歌之章！真王灵篇，辞参高真。
　　第一腾曜飞空之音
　　水火相函，气号混芒。柔於裹囊，圆包不开。浮沉太空，天地神胎。真炁如烟，左周右旋。至精为星，日玄月青。熠耀生华，焕显难名。天老剖象，
　　玉丽神婴。日月自飞，五星内明。冥冥交养，腾耀而升。景腾星耀，色象齐并。万物启图，赤书玉文。动植滋繁，皆有天经。中虚以节，外华以纹。虚则达气，纹以运精。神为生主，动植炁均。万化淘泽，腾耀是因。太空杳杳，玄漠深沦。日月既照，屈者能伸。真王飞空，交映宝轮。洞鉴十方，垂光度人。行斯秘道，神霄上宾。
　　第二二景飞霞之章
　　玉海无际，碧烟徘徊。扶桑万里，青阙崔鬼。中有宝台，内隐枢机。左日右月，前罡后魁。玉女持钥，神官启扉。昼日夜月，翕受敷施。举标斡轮，万象分驰。日月二门，激电飞雷。腾腾宝光，命驾九龙。绛霞紫云，映天瞳昽。朱芒张弦，金绳下连。兆执二章，引景八圆。日童玄炎，月妃华。吐光扬晖，散注流分。保兆生命，变化神仙。双景并耀，深入含莲。紫金为容，受书帝轩。
　　第三五星炼真歌曰
　　东方九气，岁星九门。玉楼万重。宝驾飞轮。中有帝皇，青衣绛裙。南方三炁，荧星三门。琼奎八觚，辟飞流烟。中有帝皇，锦衣宝冠。西方七炁，冈星七门。需霭金阙，玉光散分。中有帝皇，素衣虎裙。北方五炁，辰星五门。龙宫高浮，紫云拥轩。中有帝皇，玄衣飞裙。中央十炁，镇星十门。黄池帝台，五斗摄精。中有帝皇。黄衣锦裙。彼五帝皇，总御万灵。泛泛天光，来入兆身。炼真易骨，刻兆仙名。
　　乘飞龙兮游九宫，宴妙庭兮舞千童，
　　交虎旗兮倾羽盖，震锺效兮动天籁，
　　五皇乐兮福佑帝宫，永阳春兮亿寿无穷，
　　引灵光兮神炁熏融，登上清兮超凌碧空。
