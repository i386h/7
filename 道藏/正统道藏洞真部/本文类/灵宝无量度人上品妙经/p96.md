<!-- { "loadSidebar": true } -->
　　水火灾疠，即大小阳九百六之变也。惟种民天已上，三灾不及。自紫微垣至九垒重阴，皆灾害所及之处。虽圣贤真宰，不能变迁，亦如日月之蚀也。惟升入无形，方免水火之患。此天亦三界之天，与灵宝同法。
　　东方八天
　　大济荣稽天，帝楚凡流阿。
　　邵真梵光天，帝求何宗都。
　　灵观阳符天，帝彭楼提真。
　　渊镇扶摇天，帝伯岳原殊。
　　太微正度天，帝帅聪耻明。
　　八景洞真天，帝曷宁晶魁。
　　会昌延化天，帝司典公枢。
　　紫津耀神天，帝辨俣称。
　　南方八天、
　　云琼悯玄天，帝定思显权。
　　玉阙禁盈天，帝独俾滋严。
　　敷灵帝真天，帝辅华资臣。
　　冲裕慧孚天，帝觉爽元祺。
　　九华变空天，帝山丽玉相。
　　玄刚降生天，帝察监领神。
　　晶明广善天，帝启蒲昌光。
　　晃朗太元天，帝烈智携。
　　西方八天
　　洞浮正枢天，帝监郁苍。
　　五英和育天，帝虑巴提文。
　　离明遘容天，帝难洞申摽。
　　玉灵康济天，帝绿宝宗。
　　紫云玄升天，帝才辅氐回。
　　玄绪庆猷天，帝赐禺景方。
　　极真号名天，帝仙厘总皇。
　　初神显佑天，帝域图樯。
　　北方八天
　　玄洞秘神天，帝居宾汪。
　　丘渚演真天，帝韩司秉觚。
　　元虚隐符天，帝治极紫邙。
　　七变无极天，帝震文启玄。
　　高素升闻天、帝尹述希寂。
　　玄云羽华天，帝滔师越浪。
　　玄清豁落天，帝颐典宥方。
　　北华斗摇天，帝龙几承倡。
　　三十二天，三十二帝。，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，天中大魔，天中之灵。九和十合，变化上清。玄化之奥，深不可详。调运水火，普度天人。今日欣庆受度，历关诸天，请灭漂焚流荡烧爇劫运之灾，大小阳九大小百六之会，旺否勃蚀，贻毒三元，飞度厄难，名列太玄，魔王监举，无拘天门。东斗建杓，西斗生气，北斗水神，南斗火帝，中斗大空，为劫之会。青帝化木，白帝烹金，赤帝孕火，黑帝飞泉，黄帝灵宝，变化无边。青天魔王，母本太玄。赤天魔王，真土成天。白天魔王，水德自然。黑天魔王，青阳发烟。黄天魔王，刚粹冲渊。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，诸天齐功。水劫浩浩，惊波万重。火劫炎炽，恶烟浑蒙。激流烘爓，三界灾凶。元始正道，养育和融。蠲化阴阳，毒恶莫从。灾疠却除，时明国丰。神公受命，降世福祥。日月合拱，四斗明张。玄瑞仙云，灵凤飞翔。水火作宝，金玉凝坚。六气夷平，四景回旋。金不克金，木火降阴。土为水防，木受土生。五行既协，水火无偏。致民寿庆，心无忸冤。魔鬼灭爽，杀戮万千。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。郁罗天关，中环八门。眇眇亿劫，祖气未分。上无复色，下无复渊。水火洞虚，金刚乘天。天上天下，无幽无冥，无形无影，无极无穷。赤明开图，日月丽天，水火合济，运度自然。元始安镇，水火为丹，内生玉字，赤书五篇。十方宝篆，八威龙文，保制劫运，二气长存。梵气弥罗，万范开张，元纲流演，三十二天。轮转水火，周回十方，旋阴历阳，回度五常。三十五分，分气三元，八景冥合，气入玄玄。玄中太皇，上帝高真，泛景太霞，啸咏洞章。金真朗郁，流响云营，玉音摄气，灵风聚烟。紫虚郁秀，辅翼万仙，千和万合，自然成真。真中有神，长生大君，玄帝水德，丹元火君。太一守气，司命留神，桃康捧炉，合延命精，执符把箓，保命生根。上游上清。出入华房，八冥之内，细微之中。下镇人身，泥丸绛宫，中理五气，混合百神。十转回灵，万气齐仙。仙道贵生，无量度人。水火交分，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门，中有空洞谣歌之章，魔王灵篇，辞参高真。
　　第一欲界蠲化大小劫运阳九百六水火灾疠飞空之音
　　玉京为枢，轮转诸天。龙楼鼓鸣，九千余周。水开洪源，炎飙九州。阳胜阴伏，木往金酬。水火为王，激勃滂流。燎山毁玉，民物振忧。元始上帝，虎冠龙斿。握策佩符，呼摄酆幽。启灵宝篇，黑帝布筹。火神检考，万灵速句。灾害平宁，无待无求。
　　第二色界魔王蠲化大小劫运阳九百六水火灾疠之章
　　元气为日，阴母为月。日行月随，成岁分节。天关运动，水冲火蒸。斗车其行，三千有余。阳九百六，为世卷舒。阴阳百六，数之堂隅。一十二度，鼓鸣三周。水火气行，日月傍流。水胜河溢，火炽焚舟。至学无为，我神天游。数极算竭，水火交结。世号灾疠，物为剿绝。九复为一，混沌重生。元始天王，出没变更。兆度我界，玉清妙庭。
　　第三无色界魔王水火灾疠不及玉清神化歌曰
　　云营廓落，浩荡帝青。龙母九目，万里蟠形。黑烟蓊郁，太音雷霆。屈绕玉山，八十万层。俯观日月，荧荧火星。下临九天，玉阙金城。我界自然，无有火兵。九灵真母，诸恶不经。道空大妙，无上仙真。升入无形，不染六尘。与神气合，湛然长存。天谷绵绵，智觉不分。知本无为，浩劫为尊。
　　此三界之上，飞空之中，魔王歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公。有闻灵音，魔王敬形，勑制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王隐秘之音，皆是大梵之言。非世上常辞。言无韵丽，曲无华宛。故谓玄奥，难可寻详。上天所宝，秘於玄都紫微上宫，依玄科四万劫一传。以其调制水火，保固劫运，使天关之度，数轨无终，与天长存。禁重之限，不容宣泄。若有至人赍金宝质心，依旧格告盟十天，然后而付焉。
　　道言：夫天地运终，则水火激戾，洪流滔天，金石焦朽，於民为疫疠寒热之疾，水起土坏，风腾火炎。於民命终，亦犹劫焚水荡数会，运终之时也。末学之夫，亦有疾伤。凡有此灾，皆当建立坛墠，敷五方真文，三时行道，制御水火，蠲化灾疠，祈告上灵，灾害平息，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，或四大燔灼，眩惑躁竞，或则羸薾瘦枯，寒窘跛痹。此皆水火凌战，胜所不胜，运应灭度，身经太阴，临过之时，同学至人为其行香，诵经十过，以度尸形如法，魂神径上南宫，随其学功，计日而得更生。轮转不灭，便得神仙。
　　道言：夫天地运终，星宿错度，日月失昏，四时失度，阴阳不调，国境有灾，兵革四兴，疫毒流行，兆民死伤，师友命过，皆水火为之灾疠。水火为太微、紫微两极都曹，主司人命，总括祸福。当依法建坛，醮南北二斗水火尊帝，奏词恳愿，心香上达，神真自降。亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　苹玑无玗，珍华肆极。辨祖幽池，魔灵滋直。允被卢康，景丽缚奕。乾司耀帝，禁离蒙辟。猛牛涂巅，侯斗鲁仙。障祆殿容，典蓄魁哿。梵流牡綦，智泉隐岳。旅师战珑，秀宛仅涂。
　　南方八天
　　炎烁纯瑶，澄彭睹韶。昭济云虚，缘功鄙刀。逸液兴心，岩温密浔。毳峦芝茂，琼溜窈岑。复察混洞，露微悦愔。化迹罔图，生妙真森。和感混化，乳珊朵丹。茹道含祥，中奇莫忱。
　　西方八天
　　铸交火水，遘华噏邃。嬉胞一醎，气渊贲蕊。抱空意图，璇光素齿。稽覆匪垠，韫息优视。神垒万合，天津寥致。龙涓金沥，田根浃被。光回烨驿，太玄雌宫。偶雄诞珠，固肇奚穷。
　　北方八天
　　晦默退樊，稀宾徐安。鼓釜燮种，忽芒乌完。蹈持夷廓，明块九还。静坦隳识，霞都瞩观。茅涣菁丽，馥简帝韩。冲庞符规，劫眇黄坛。徊度汗谐，度宝期联。斗阁录文，巨籍紫元。
　　道言：此诸天中大梵隐语，无量之音。旧文刻碧玉玄台，紫微太微二极之馆，以正水火之运，蠲化三界劫数运度灾疠奇变之殃。使日月含华，阴阳冲泰，以成万物之自然，无为而冥化。字皆广长一丈，金霞焕曜，蔚翠映图。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上清，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清。河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十竟
　　卷之五十一
　　消除疾疫保命延年品
