<!-- { "loadSidebar": true } -->
　　道言：此诸天中大梵隐语，无量之音。旧文刻书玉台西真素景之堂，以开三辰之光。太一典经，紫灵醮香，元帝命神，万灵聿章，目见口言，神金流刚，举天承地，使兆慧良。总持冥机，恍惚存亡，鬼入神出，变化无方。 帝之宝书，岂世所闻，字皆广长一丈。天真皇人昔书其文，以为正音。有知其音，能斋而诵之者，诸天皆遣素景神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门，此音无所不辟，无所不禳，无所不度，无所不成，天真自然之音也。故诵之致素景下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙。天无氛秽，地无祆尘，冥慧洞清，大量玄玄也。
　　灵宝无量度人上品妙经卷之十八竟
　　卷之十九
　　十方圣境品
　　道言：昔於灵华天中，景耀回风大圆化土，受元始度人十方圣境无量上品。元始天尊当说是经，周回十过，以召十方，始当诣座。天真大神，上圣
　　高尊，妙行真人，十方圣境化土世界仙君仙王，无鞅数众，乘空而来，玄云飞霞，凤舆朱轮，葆盖交荫，琅碧腾辉，洞彻八冥，晃耀太空。九日九夜，诸天日月，宫府星垣，帝阙宝观，朱楼神岳，琼山璇台，劫仞下及苍丹之界，玄素之乡，清都九渊，六周十极，光明照朗，通达无碍，一国地土山川林木，缅平一等，无复高下，土皆作黄玉。中天正炁，交灌坤丘，神化平夷，无有异色。众真环侍，元始天尊安坐太虚九芒赤文火玉之座。说经一徧，诸天大圣同时称善， 是时，一国男女，仰听玄音，悉悟妙道。说经二徧，目睹神化，洞彻万绿。说经三徧，合会正炁，皆能阐法。说经四徧，亿劫积滞，随念消融。说经五徧，金真散结，百关流通。说经六徧，地生宝华，天敷玉文。说经七徧，悠悠群类，克保完坚。说经八徧，鬼官罢对，幽魂上升。说经九徧，虚皇妙光，照映十方，无量元宫，分形应化。一切天人，随方敬仰。说经十徧，玉符下降，安镇神山，度世升平，永无劫运， 是时，一国是男是女，莫不倾心，皆受开济，咸得长生。
　　道言：是时，
　　元始天尊说经一徧，东方无极无量品仁旺大神，无鞅之众，浮空而至。
　　说经二徧，南方无极无量品合明大神，无鞅之众，浮空而至。
　　说经三徧，西方无极无量品皓元大神，无鞅之众，浮空而至。
　　说经四徧，北方无极无量品玄光大神，无鞅之众，浮空而至。
　　说经五徧，东北无极无量品保安大神，无鞅之众，浮空而至。
　　说经六徧，东南无极无量品流运大神，无鞅之众，浮空而至。
　　说经七徧，西南无极无量品镇纪大神，无鞅之众，浮空而至。
　　说经八徧，西北无极无量品持纲大神，无鞅之众，浮空而至。
　　说经九徧，上方无极无量品生方大神，无鞅之众，浮空而至。
　　说经十徧，下方元极无量品延康大神，无鞅之众，浮空而至。
　　十徧周竟，十方天真圣境大神，一时同至，一国男女，倾心归向，来者有如轻尘重雾，亿乘万骑，玄云四会，天泽密周，素烟层杳，非可禁止。於是元始手出妙光，化一圆象，结成宝云，莹若明月，在空玄之中，去地百丈。元始登引，天真大神，上圣高尊，妙行真人，十方无极天真大神，无鞅数众，俱入宝轮之中。天人仰看，惟见导从，自轮影中入，既入轮影，不知所在，国人廓散，地常清润，无复更变。元始即於宝轮之内，说经都竟，众真监度，以授於我，当此之时，欣庆难言。法事周悉，众灵复位，俄尔之间，杳无遗音。 是时，天民遇此大范，普获惠济，全其天年，无有夭伤，合境归仰，咸悟道缘。不懈不退，不败不迁，不苟不谄，不私不偏，不佞不党，不过不愆。言宗至理，命保长延，齐同慈智，心契高玄。国境丰宁，帝祚绵绵，法始流布，一国以道，预有至心，不奉敬卫，皆得度世。
　　道言：元始天尊说经中所言，并是三天化炁谣歌大范之音，亦是十方圣境真仙之隐名也，非世之常辞。上元开运，真人通微悟玄。能悉其章，诵之十过，九天称庆，群灵列言，三官执籍，简奏玉京，日月腾辉，星纲顺行，大魔伏谒，众祆束形，济生度死，朽骸成人，太极飞仙。诵之十过，则十方境界，无极灵乡，下逮神洲洞泉海岳，有生安泰，各遂逍遥。所以尔者，上圣高真挺自然之秀，育质碧霄，生而知道，故感格玉清，无所不度。飞仙中真，积学修炼而契於玄，虽证位同圣，非上元之比，但济世境而已，不能制天政也。轻诵此章，身则被殃。宗敬保秘，立着元功，世世昌炽，善根兴隆，众邪不干，天神护门。斯经玄奥，万境所尊，度人无极，为生道之宗，皇皇正范，难可胜量。
　　道言：凡诵是经十过，洞章玄音，上达玉清，感格虚皇。降三天正真九阳积妙太玄之炁，下开八门，灌注流入罗酆幽音，泉曲冥关，度尔亿曾万祖，受苦魂爽，克得化炼，上升朱陵，皆应真期，灵符摄生，得为至人，而好学上经，果备功圆，皆得飞仙，超升玉阙，游眄九霄也。鸿学之士，修诵是经，皆即受度，高宴南宫。世人受诵，则寿极三元，后皆得证太阴炼形之道，藏质九渊，寄身后土，魂不荡空，魄不沉滞，历劫周运，即获更生，一切天人，悉护受度。无量景福，幽显蒙惠，上玄所禁，不传于世。至士特重宝效心，盟誓而传。轻泄玉章，殃连七祖，长役土官。侍经圣境玉童玉女，各四十八人，营卫神文，保护受经者身。
　　道言：正月长斋，诵咏是经，真光下济，溥释幽阴为上世亡魂，断灭罪结，升度朱宫。七月长斋，诵咏是经，正真生炁，流灌心田，金箓往名，身得高仙。十月长斋，诵咏是经，圣境内通，法耀外明，为国王帝主，保延世境，安镇万邦，欣乐升平，大福无疆，三辰宁顺，天寿永昌。八节之日，诵咏是经，得为流珠，绛阙保生真人。本命之日，诵咏是经，十方大圣，化境高尊，乘云驾龙，来诣监盟，书名元斗，列奏玄冥，百神集会，功着九天，大魔保举，形飞列仙。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐碧绛紫三色云炁之中，内外蓊冥，有青龙、白虎、朱雀、玄武、师子、白鹤，罗列左右，十方圣境，一时同见，日月照明，洞焕室内，项生圆象，光映十方，如此分明。密咒曰：无上玄元、太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，十方圣境，上品神霄。神化度人，赤符隐韵，腾耀自然，混漠洞冥。虚无玉真，肇开元范，大合神灵，虚皇一炁。植立诸天，斯构十方，五劫推迁，七变神洲。十转天关，玄妙圣境，仙真帝臣，开明三道。散化五形，万象齐立，虚极灵根，上周复景。独运为身，华晶至应，大朴灵文，九霄冲感。风激飞烟，迅纲木轮，交琼深渊，皓皇广布。元运包缠，是为造化，十极将分，郁岳琼台。萧仞遐京，上穷圆象，琳阙飞青，眇眇帝炁。巍巍劫城，三灵玉筵，太上玄庭，金阁华房，森列流精，广霞育炁，周变千灵。中有十天校录之神，中有方诸上道之君，中有洪圣妙元之真，中有合境开导丈人，中有东华南极，西灵北郁，四维上下，列圣高真，共敷大范，开化天人。执天正宪，无量度人，今日集会，摄召临轩。
　　东方圣境贤善世界正化神王，长生大圣无量度人。
　　南方圣境明离世界真慧神王，长生大圣无量度人。
　　西方圣境皓洞世界招仙神王，长生大圣无量度人。
　　北方圣境清净世界多吉神王，长生大圣无量度人。
　　东北圣境妙华世界威德神王，长生大圣无量度人。
　　东南圣境九真世界福满神王，长生大圣无量度人。
　　西南圣境流光世界金华神王，长生大圣无量度人。
　　西北圣境玉宸世界神智神王，长生大圣无量度人。
　　上方圣境紫虚世界道枢神王，长生大圣无量度人。
　　下方圣境慈护世界救厄神王，长生大圣无量度人。
　　十方无极通变神王，飞空度世开化大神，并乘绛云，绿舆碧辇，羽盖瑶轮，骖驾玄凤白虎斑龙，建元晖玉节，七耀灵旛，前列十天大帅，后从黄阙化兵，猛马苍麟，腾掷辟邪，天官启涂，玄真翼辕，亿乘万骑，浮空而来，倾光回驾，圣境度生。太微玉辅，元素上灵，神章鸿化，大洞高尊，统天执法，齐会帝前，随方立应，简示诸天，普告八极寒夜，灵关洞神，左府北水，九渊太上。罗酆六洞，三宫曲池，龙厩大劫，河源威光，九仞长役，风庭火山，冰镜亿零。女青大君符命，时刻飞升，断绝恶趣，消灭罪根，阳辉下济，原赦幽魂，朱官受炼，仙变成人，生身合炁，随运长存，因缘轮转，与天同年。永度阳九百六，风刀水火之难，超凌三界，逍遥九清。九清之天，天帝鉴冥，无色之境梵行。
　　东方八天
　　灵兰云室天，帝记行宛盈。
　　开真成化天，帝阎济庄。
　　秘景凝神天，帝逸涂独云。
　　玉阳圣境天，帝赤序毕升。
　　海国飞乡天，帝穆衍蓠。
　　岳静虚音天，帝感时庆昭。
　　智常极仁天，帝述俱辞名。
　　神岛游车天，帝益凭子柯。
　　南方八天
　　炎正司治天，帝谅宫承方。
　　百丰就和天，帝迪宗中宜。
　　朱陵典禁天，帝冲仙九纯。
　　降都昭灵天，帝兵禳仲和。
　　字庭校精素魔天，帝晖道清。
　　刚玑度光天，帝响邦署枚。
　　都神耀罗天，帝达玄宥窥。
　　威明广兵天，帝成都祈阳。
　　西方八天
　　束台羽武天，帝河稽鲁传。
　　韩官笃辜天，帝明维子康。
　　龟岩西台天，帝冒兴黎严。
　　直申迅灵天，帝悉托思。
　　幽墟潜校天，帝伯耀光。
　　挈渎垂神天，帝逐防廓明。
　　波关龙济天，帝和冲孚。
　　参首庆生天，帝勑利住宾。
　　北方八天
　　洞阴夜城天，帝定平若澄。
　　孤光王峰天，帝寂蒙变兟。
　　黑嵔雷司天，帝泽披戢光。
　　正居锡玄天，帝悲卢祈昌。
　　太一张遥天，帝尤全子营。
　　素炁徊堂天，帝慜都交华。
　　龙威舍湟天，帝逐闲辟晞。
　　至泽洪灵天，帝杜祥示恭。
