<!-- { "loadSidebar": true } -->
　　十方至真慈化神王，长生大圣，无量大神。并乘流云彩车，紫盖彤轮，骖驾绿象，白兽斑龙，建招神之节，返生灵旛，前合九真之曲，后奏八会之音，天马麒麟，腾跃辟非，六丁启道，七耀捧辕，亿乘万骑，浮空而来，倾光回驾，监真度生。北阴右相，洞渊化宫，三元助理，太上灵君，执箓持符，同会帝庭。随所开度，严誓百神。普告黄阙，无极幽关。悲歌九映，故试大魔。六天治狱，万鬼之营。冰池沸镬，铜柱火山。飞戈飘戟，巨石刀轮。三涂长役，五苦夜河。虚皇有命，皆使超升。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永断幽沈，苦趣之难，超凌三界，受炼洞阳。洞阳之天，天帝道元，无色之境梵行。
　　东方八天
　　玉余明报天，帝蔚览真。
　　苍灵洞籍天，帝耶殊觉氛。
　　妙极神际天，帝录多清夷。
　　长智通奇天，帝元胎保真。
　　救寂惇和天，帝元胥子明。
　　玉回霞绪天，帝招灵款神。
　　赤瑜宝净天，帝珈辅龙琛。
　　道明云觊天，帝清宣左声。
　　南方八天
　　德育正化天，帝传明道因。
　　玄灵妙济天，帝粤须延生。
　　虚璲澄廉天，帝露悯递聪。
　　彰容克间天，帝彦韦常臻。
　　奏须历静天，帝婆蓝宛都。
　　太妙希玄天，帝招真烈元。
　　和迟竟观天，帝部陀郁弥。
　　深极胜高天，帝明朝紫宾。
　　西方八天
　　鬼枢星映天，帝光舆罗轩。
　　超气皇度天，帝柏华月璘。
　　昭寅澄观天，帝至辅虎林。
　　荡拂远想天，帝觉虑骞奚。
　　灵微四极天，帝彦光平舒。
　　月广耀虚天，帝布华总陈。
　　昌宜管祖天，帝毕康参。
　　勅严制魔天，帝开图祖玄。
　　北方八天
　　紫华庆阳天，帝辩惠源。
　　常悯亟济天，帝罗逊义渊。
　　征旗辟庐天，帝虚岐杳宗。
　　强明拯机天，帝鲁评兟。
　　太极允明天，帝未京左丘。
　　濯储烈和天，帝曜童齿南。
　　浸微液华天，帝潴灵宛宁。
　　河都曲泉天，帝江定英。
　　三十二天，三十二帝。诸天隐讳，诸天隐名。天中空洞，自然灵章，诸天隐韵，度幽之音。降幽之尊，感幽之神，解释幽牢，化度群灵。九幽十极，变化幽冥，无量之奥，深不可详。道出神真，普度穷魂。今日欣庆受炼，历关诸天，请灭三恶，斩绝地根，飞度炎池，名列太玄，魔王监举，无拘天门。东斗主讼，西斗司刑，北斗出命，南斗变生，中斗降神，魂魄以灵。青帝授性，白帝造形，赤帝传识，黑帝运精，黄帝养胃，出纳分明。木狱神王，考掠争析。火狱神王，烧焚烙炙。金狱神王，斩摧镢戈。水狱神王，寒冰凝冽。土狱神王，陷压埋垒。五狱大魔，禁狱之宗。飞行肆凶，总领鬼兵。持刀负镢，鼓气成风。屠割幽爽，酷惨莫容。上天度人，勅告北酆。鬼相禀命，晶皛效祥。铁城摧圯，火网不张。肩雉按戟，冒虎执枪。威具成息，恶气殄亡。狱化仙苑，人道翱翔。敢有干试，拒遏上真，金钺前冲，玄纛后停。尸鬼得度，众苦斯平，千千出狱，万万赋形。魔王审对，鬼神考情，三官北酆，明检鬼营。不得容隐，金马驿程。普告无穷，万神成听。三界五帝，列言上清。
　　元阳玉匮，区别冥魂。大劫极於阳九，小劫极於阴六。是时，水腾火飞，九六为变，兵刃诛刑，山岳摇响，宇倾宙移，风烟杂乱。神州玉京，太玄之庭，眇眇亿劫，非晦非明。上达八刚，不动之界，下极种民，不易之乡。昆仑龙渊，玉州黄庭，三灾不干，有诸清灵。明爽之魂，皆道气之佑，不迁不驰，自无营营。元始大慈，赤书合明，焕烂玉屈，霏縻紫清。凤戴龙负，赦释苦灵，有在三官，动经亿劫。成坏之变，业累无解。囚闭幽牢，劫载拘留。堕黑暗城，眇眇之中，上极无色，下极无渊。风震九虚，不知其天，无光无明，洞幽洞冥。形影穷极，出入死生。汨汨混海，昧魂交扃。锁铸钩绀，同业积生。玉章开明，运度自然。玄老奋戈，龙衔五篇，赤书紫图，青华虎文。芒回露披，金斗炳分，保制劫运，使天长存。阴爽结罗，道力开张。北山元阿，徂东陂陁。恶根流演，三十六都。轮转井狱，周回九幽。斗箕之纬，旋历五场。万八千牢，总气三元。六洞列宫，气入太玄。玄中大魔，业等高真。浮气鼓烟，承听玉章。金马驿告，拔宥鬼营。清歌召神，兰音辅真。冥滞决舒，随感受生。圣真布化，无幽不闻。左啸紫童，右扶帝宸。阳健阴辟，元精化身。千和万合，自然成人。输转五道，假受成形。形中有神，长生大君。无英公子，白元尊神。太一司命，桃康合延。执符把箓，保命生根。三官锡符，岳帝纪名。随宿命缘，三界乃生。上极皇曾，色界之天，桂馆华房，八冥之内，细微之中。下及酆罗，洞阴玄宫，中分九类，二十四生，泉渎岳碛，冥漠鬼神。十转幽关，苦爽齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，救苦灵篇，辞参高真。
　　第一泉曲府灭罪济苦天尊解释幽牢飞空之音
　　长川浩浩，洪流九源。波恶毒兮，汨没沈沦。业缠结兮，摄缚牵连。大穴极无底，杳杳藏万凶。冥冥众苦爽，受报北罗酆。汲汲泉山下，督责冤何穷。鬼吏考业体，哀号震寒空。罪目在三官，苦网脱无门。飞天下太元，八道开幽关。洞文烛长夜，拔度受生魂。万劫永逍遥，稽首荷玄恩。
　　第二九幽府开光拔罪天尊解释幽牢之章
　　昆丘嵯峨，仰祝八骞。遐观十天，四睇诸方。九幽大神，变化亿身。善功刻名，朽骨成仙。太一在上，绿宫光连。幽壤在下，秽气纷纷。黑山东兮，鬼狱长存。铁牢依南，万劫火然。遥遥九空，流浃道恩。狴域清荡，严降高真。炼鬼登玄，金箓简文。识坐莲胎，得度灵身。不经三途，世世为人。庆云飘飘，琅琅玉音。
　　第三酆都府五灵洞阴天尊歌曰
　　北渊潭潭，气贯郁罗。鬼门四关，酆山嵯峨。六天九府，是鬼神家。癸海亿万，嵌岩兽都。洞阴流光，潜通太虚。元始真王，伏御众魔。飞雨甘露，缤委天葩。瑞臻福应，度魂其多。功德咸备，遏截妄邪。惟道为谋，罔试于他。内真自充，神登三华。永谢罗酆道，仙境由是过。超升紫云上，翛翛入无何。
　　些三府之上，飞空之中，高真灵音，音参洞章。诵之百遍，名度南宫。诵之千遍，普摄魔魂。万遍道备，解释烦冤，超度三界，简刻太玄。有闻灵音，魔王敬形，勅制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所祟。泄慢堕地狱，祸及七祖翁。
　　道言：此二章并是诸天上帝，及至灵冥尊隐秘之音。皆是大梵之言，非世上常辞。言极幽黯，歌洞灵筌。故谓玄奥，难可寻详。上天所宝，秘於玄都紫微上宫，依玄科四万劫一传。若有至人下济泉扃，拔度幽穷，救死回生，赍金宝质心，依旧格告盟十天，然后而付焉。
　　道言：夫依业托识，依识显神。神为来往之主，识为死生之根。神识业因，三者为一。万劫蒙蔽，不脱幽关。神虽不迁，因业外变。六道四生，天魔秉权。注籍斯艰，业力吻合。气精流传，欻尔为人。福命所悬，贫富贵贱，简记本缘，神风运转，万形允宣，生死之时。同气皆当齐心修斋，六时行香，十遍转经，福德立降，消诸不详。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十遍，以度尸形如法。道业净戒之魂，在三官保命府左右侍中仙卿之间，校记玄功者。即得乘驾飞龙，侍轩帝宸，修真炼道，致一守神之魂，在东华清虚东荣童初，游散进功者，即得御素軿於北元，朝太极於上宫，位证高仙，预治天政，主化行权。清明苦爽，随世希仙，三乘之魂，在山川福壤主者之任者，魂神径上南宫，随其学功，计日而得更生。转轮不惑，便得神仙。
　　道言：夫道无终始，人有死生。惟一真大神，与道同体，永无变灭。业风乘神，搏识灭性，假於形类，形同於物，故有终尽。终尽者，形之气，气之限。至神不终。世人惑妄，认为死生。执於业识，堕於地狱，迷蔽自惑，鬼官执录，永闭幽牢，黑暗万重，不睹圆曜。元始运悲，神文光丽，玉书散芒，丑形得度，计日超升，冲气滋融，灵眸炜焕，临将炼易，皆当修斋，行香诵经。夫斋戒诵经，功德甚重。上通九天，保镇帝王。下济冥途，以度罪魂。生死受赖，其福难胜。故曰无量，普度天人。
　　道言：凡有是经，能为历劫幽魂苦爽，无量冥途，行是功德。开度之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书解释幽牢洞篇
　　历阜舆衡，谟民越琳。迮池宛敷，果箕拒蓝。崔波云陁，魔夷鹿彬。滴无彦嘉，明微奴衔。至陈耀庐，仙期阿昙。剑岛玉提，魔栖珞敦。鬼星皋房，觉体运元。善悯绿华，敌司毗南。内八字岱宗禁司。
　　南方八天
　　霄虚敞炽，远释皆宾。墟除冈宁，偃南俎澄。月斗罗稽，孟昏祉荣。寥扈景瑰，紫微胡凌。波陀台阿，照祖曲征。命延佐芜，路百祠轮。道定虞渚，历正孚琼。兆尧柏峦，洞清凑营。
　　西方八天
　　奏度球疑，冲朋联栖。此八字为九幽大一号。迷卢苏攴，寂几渠施。汶漠囗镢，神斗玉仪。观侔合积，嘘持米离。玄方碧罗，阳志荒时。七觉遥祖，卷逋索逵。霞敷管姬，景育度元。混几央毕，鼓龙泽歌。他墀半飞，龙皛由嵋。内八字酆城官讳。
　　北方八天
　　玉蹊乱基，日渊孟池。溥载愿列，坡荒元祠。绛洞妙弼，丘目蕴飞。定芒混逐，坤齐建蒙。激馘鬼鄙，烟营方仇。卯畜既明，菩郎罕投。幽歌寒呱，烈燔梦游。戟旦悦支，仙都霞周。内八字玄老内名。
