<!-- { "loadSidebar": true } -->
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过 ，毫分无失。天中真王，亦保举尔身，得道者乃当洞明至言也。
　　诸天中天大梵隐语无量音　道君撰
　　长生大帝君灵书玉篇
　　东方八天
　　明柯逊淳，静微乐惇。几研菟棋，纯精杳纷。韬秘幽讳，交浑冶仑。气彻内返，神婴自存。职炽屿崵，偶衔丕容。吟宂潜纳。宝粹温通。屈流地海，顶遘绘同。玉霐延和，仙炼辅冲。
　　南方八天
　　玻回霞液，凝降崿楼。玄黄滋化，曲窊漕蒙。奎室虚光，三宸皎昌。青白英元，黄真火堂。冏照东华，饮瀹粲张。扶思举龙，軨车控翔。荧庚捕坛，玄井护昆。网射激明 ，灵魔浑然。
　　西方八天
　　庭云郁披，铤琼感机。左池汨鸣，结英欢尸。灌引天渊，复运太微。眇私山玄，恍命熏怡。阴斗弼躯，异爽挟和。赤章绿典，道廓应施。合就匪绪 ，忽辨意衡。象胚先元，化华苏宣。
　　北方八天
　　狱酆都首，影酪魂丑。馥味音奸，籍官统祆。龙委渎谷，米聿轮腠。此□宏出 ，洞真和玖。隐功卫子，寿颐炜观。呼征大杀，韩司诏候。移超隐峰，默彰离遘。无号幕研，碧空浮迁。
　　道言：此诸天中大梵隐语，无量之音。旧文九炁丈人染赤彪之兽，流丹之液，题书长生大帝君南明之殿，青环之璧，空中出字，皆广长一丈。金气镂缕 ，采明以紫，寔丹入玄，玄又入丹。丹玄起烟，郁勃上元，题写佩服，诵习相传。最上妙诀，慎勿妄宣。天真皇人昔书其文，以为正音。有知其音，能斋而诵之者，诸天皆遣飞天神王 ，下观其身，书其功勤，上奏诸天，万神朝礼，地祇侍门，大勋魔王，保举上仙，道备克得，游行三界，升入金门。此音无所不辟，无所不禳，无所不度 ，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟 ，万灵振伏，招集群仙。天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十一竟
　　卷之三十二
　　五行顺治品
　　道言：昔于玉虚大明天中，九华宝光神瑞庆土，受元始度人五行顺治妙品。元始天尊当说是经，周回十过，以召十方，始当诣座。天真大神，上圣高尊，妙行真人，上清五星真君，无鞅数众，乘空而来。五色重光，景云四绕，红琼之軿，紫琳之辂，金轮转毂，日驾浮空，羽箑连霞，金真警卫，流虹交映，玉马腾烟，照彻碧虚。三日三夜，七宸启灵，五斗顺位，玑衡停运，山岳玄镇，天道开明，华林苍彩，长楼列观，接引凌风，金阙瑶京，无复高下，地敷宝砌，色吐琼绵，众真侍座。元始天尊玄坐五云浮黎冰玉金映万宝之座，与中天紫垣苍华生德万寿道君，丹华阳德万福道君，皓华正德万善道君，玄华一德万生道君，大华圣德万顺道君，五方真元道君，元始开图之后，五气乃分，道祖攸同，气母禀异，将宣五行顺治，生化三界，慈育万汇之道。 说经一遍，诸天大圣同时称善， 是时，一国男女，宣行顺教，无有克伤。说经二遍，四气和平，时不失度。说经三遍，冲用太和，景物长春。说经四遍，腾气均行，人无衰薾。 说经五遍，阴阳调运，疾病不生。说经六遍，群生遂性，万宇成宁。说经七遍，五星合明，珠躔周轨。说经八遍，甘露浮空，灵芝郁秀。 说经九遍，天光下济，泉曲开明。说经十遍，国被道化，率土归宾， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品苍华九气至真大圣，无鞅之众，浮空而至。
　　说经二遍，南方无极无量品丹华三气至真大圣，无鞅之众，浮空而至。
　　说经三遍，西方无极无量品皓华七气至真大圣，无鞅之众，浮空而至。
　　说经四遍，北方无极无量品玄华五气至真大圣，无鞅之众，浮空而至。
　　说经五遍，东北无极无量品素华梵炁至真大圣，无鞅之众，浮空而至，
　　说经六遍。东南无极无量品碧华梵炁至真大圣，无鞅之众，浮空而至。
　　说经七遍，西南无极无量品大华梵炁至真大圣，无鞅之众，浮空而至。
　　说经八遍，西北无极无量品宝华梵炁至真大圣，无鞅之众，浮空而至。
　　说经九遍，上方无极无量品紫华一炁至真大圣，无鞅之众。浮空而至。
　　说经十遍，下方无极无量品黄华一十二气至真大圣，无鞅之众，浮空而至。
　　十遍周竟，十方无极至真大圣，一时同至，一国男女，倾心归仰。来者侍侧围绕，咸欲欣闻。元始天尊召集五元道君，敷演五行顺治长生之法，物无夭伤，永绝刑祸，普天称庆，劫劫隆平。於是元始变身示现，天座高远，大如萧台，翠光层劫，以亿为仞。元始圣体巍巍，莹如宝山，十方华林，同荫若盖，金色洞耀，遍照无极。元始登引，天真大神，上圣高尊，妙行真人，五元道君，十方无极，至真大 圣，无鞅数众，俱升玄座。天人仰看，一一天真，住一天界，琼栏藻井，金阙琅轩，无不备足。说法之声，亿众如一，心心相通，法音无问，同时说法，无有违逆。比之流泉，倾泻妙意，一切众生，各各了知。金木水火土，五行之气，自相顺治，本无刑克。虽有胜复郁拂之变，斟酌天倪，以生和气。五行混同，升降合德，五气调平，三界泰定。及於人物，一切生身，三元构精，五行结秀，顺治不逆，冲德滋神。虚含道真，凝如珠玉，大若弹丸，光华鲜灼，太空有象。 是时，天人一切众生，以顺治故，断绝死道。诸恶不生，大业宿冤，一时顿息。地狱众苦，猛火洋铜，变成青莲，九幽北都，为安乐国。以五行顺治，则万物化生，三界灵仙，一切种民，悉无罪越。诸天遥唱，万神设礼，一国之境，如悬冰玉，及似宝珠，表裹明彻，略无浮翳，以及纤尘。元始即於玄座所现之境， 说经都竟，众真监度，以授於我，当此之时，喜庆难言。诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰。咸行顺心顺道，顺德顺善，顺法顺真，顺明顺生，顺神顺化。言无悖异，口无恶声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，玄道顺福，五行不克全物之隐音。亦是五元道君内讳，混交五气之隐名也，非世之常辞。上圣已成真人，通玄究微，能悉其章。诵之十过，诸天顺度，万物生荣，天潢随流，气无郁蔼，山安海镇，六天运明，三辰驻照，九道齐并，群魔鬼精，归道成人，白骨尸骼，顺治更生。至学之士，诵之十过，则五行聚精，三田结婴，人无中伤，寿与天登。所以－尔者，学士诵咏是经，召命五星，顺庆和乐，六腑安宁，秽气消亡，心感洞真，以制十方，法施天灵，天人皈依，灾害不生，可伏御地祇，束缚魔灵，却死留形。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，五星真君，五方大神，悉降其所。三辰在人身命，或凌犯勃蚀伏逆为灾，使世生民运为不遂理务乖违，宜斋戒诵经。五星合度，五行顺治，灾害消弭，亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，五星旋行，回而不转，三宫填满，自然得真，皆即受度，飞升南宫。世人受诵，则天轮顺次，一十二宫，不相违错，运过限临，气超候接，周徧宛协，身无殃咎，真气内结，邪疠不干，延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，五行顺治，春气遂生，万物秀成，胎卵化湿，就形无陨，自然通神，上世亡魂，断地逮役，度上南宫。七月长斋，诵咏是经，五行顺治，秋气遂成，万类坚革，就养燕宁，金真入骨，身得神仙，诸天书名，黄箓白简，削死上生。十月长斋，诵咏是经，五行顺治，冬气刚凝，万物归根，阳气潜形，太一复位，帝主道兴，五星聚中，圣德日新，四海澄波，六气和平，臣民康乐，亿载太平，寿等天地，日月无倾，兵消疫散，时清德盈，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，五行顺治，十方齐营，真气周流，时化自然，所作皆成，内功克备，得为九宫真人。本命之日，诵咏是经，五行顺治，灾害不经，三刑六害，劫耗伤惊，星光映身，仙道自生，魂神澄正。万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，五星在头，光气缠绕，青龙、白虎、朱雀、玄武、狮子、白鹤罗列左右，日月照明，洞焕室内，项生圆象，光映十方，如此分明。密祝曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
