<!-- { "loadSidebar": true } -->
　　道言：夫末学道浅，或仙品未充，或知行玉宸未悉，道要不悟，自然以心为托，堕於有数。－运应灭度，身经太阴。临过之时，同学至人，为其行香，诵经十过，以度尸形如法，则神宫缜密，泥丸坚固，流铃内焕，玉宸涵光，尸炼魄灭，魂神上升，随其学功，计日而得更生。阳火入身，还其朽形，灵肉布体，忽然更生，转轮不惑，位登高仙。
　　道言：辰申数极，劫穷运否，亦当修斋，行香诵经。黄赤改度，勃蚀凌犯，亦当修斋，行香诵经。时令胜郁，支干不和，亦当修斋，行香诵经。国境水旱，兵戈四兴，亦当修斋，行香诵经。疫疠流行，鬼神害伤，亦当修斋，行香诵经。师友命过，亦当修斋，行香诵经。夫斋戒诵经，功德甚重，上消天灾，下消人祸，保延帝王亿载之寿，安宁国家，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德，告礼玉宸元皇至真，有愿之日，发心修斋，烧香，诵经十过，皆上清记名，万神侍卫，右别至人，得为圣君，长生大帝，王府之臣，诸天注其道功，表着玉宸。疏功录过，不失毫分，三元仙王，亦保举尔身。得道者，乃当洞明至言也。
　　上清天中玉宸大道隐语灵音
　　道君撰
　　元始玉章首篇
　　东方八天
　　梵无眇虚，玉会娄京。玉明帝刚，华达宛须。明落智阒，昧孤成图。栢大除极，涓冈茂禺。翳勤烦宛。提定玄谟。卓景浩澄，玉目高苏。圭华驱邪，辩流琼胡。文殿正利，猛鄙员都。月津凝辉，光神洞珠。
　　南方八天
　　京蔚嗟会，紫律夷余。注极斓炎，招来牛坚。猛火极回，素道怀然。古真元冲，气渊龙崇。刚严鹊益，驾聿乘容。乾知挺格，冥治呼玄。玉罗京孱，都开度轩。九命沙摩，绿铲缘连。升行周度，泰广交缠。
　　西方八天
　　斗胃亢泰，紫流衍卢。擎河赤蹊，转止闻於。无极耿爓，历块扶罗。天旌皓精，眇神焕都。帝历卯室，真丙西祖。懋觉月印，池澄求孚。道希采利，正质滋延。凭逋溟海，渊力徒虚。鉴净极越，四洞兰储。
　　北方八天
　　稼元索灵，听孤自几。迟齿日纪，丘华纶维。火炎飙举，驰兆圆时。命籍绿荆，秀符偃稽。陀诸号育，庆舒景扉。一式玉垣，依衍弼希。箕侍句尾，臻童党持。彦度清灵，云衔紫移。风禁寂传，太玄 竟奇。
　　道言：此上清天中，玉宸大道君之隐文，玉帝所秘，无量之音。旧文书太空华盖紫微垣上境，绿字蟠屈，广长一丈。天真皇人昔书其文，以正天音。有知其音，能斋而诵之者，上清诸天，皆遣三元仙王，玉宸万真，下鉴子身，书其功勤，上奏诸天，四司凛节，九宫拜迎。心未通悟，但诵其文，仙王保任，飞升玉京，游宴洞阳，高奔紫庭。此音玉宸大道之章，无所不感，无所不明，无所不镇，无所不营，三元用之，无所不神，天真上帝自然至真之音也。故诵之则八素合景，神光映形，泥丸之中，森列万神，玄真大君，告子以妙道也。日诵此经，耳聪目明，发毁更生，自然契玄，金真玉光，徧绕尔身，神宫振畅，万气归真，千圣降霞，道海明清，无极开济，大量玄玄也。
　　灵宝无量度人上品妙经卷之二竟
　　卷之三
　　天地八维安镇国祚品
　　道言：昔於静空天中，朱落神风，太玄妙土，受元始度人天地八维安镇国祚无量上品。元始天尊当说是经，周回八过，以召八维，始当诣座。天地八维大神，上圣高尊，镇国真君，无鞅数众，乘空而来。玉华紫气，瑞霭凝晖，琼车泛霞，羽仗交映，翠盖骈罗，香风散灵，天精昭朗，万象澄鲜，神光散扬，黄雾芬芯，绿罗泛景，洞焕太虚。八日八夜，诸天日月星宿，经纬魁衡，一时停景。金真玉明，灵响静空，法雷轻震，莫不肃然。一国地土，缅平一等，山川伟丽，林木敷荣，威光应感，天瑞咸臻，众真翊侍，元始天尊玄坐玉蕊敷华御化宝床之上。说经一徧，诸天大圣同时称善， 是时，，万国一切有情，普蒙开化，俱发善心。说经二徧，八维安镇，帝祚绵昌。说经三徧，品汇交和，民人富乐。说经四徧，祸乱永消，毒害不生。说经五徧，道化普宣，咸陶圣范。说经六徧，天覆地载，和气冲融。说经七徧，灵文显布，正道清明。说经八徧，民物熙洽，无有事心。说经九徧，真文发现。说经十徧，嘉祥杳至， 是时，一国是男是女，莫不倾心，皆受护度，咸得长生。
　　道言；是时，
　　元始天尊说经一徧，东维无极无量品青华官君将吏，无鞅之众，浮空而至。
　　说经二徧，南维无极无量品丹华官君将吏，无鞅之众，浮空而至。
　　说经三徧，西维无极无量品皓华官君将吏，无鞅之众，浮空而至。
　　说经四徧，北维无极无量品紫华官君将吏，无鞅之众，浮空而至。
　　说经五徧，东北维无极无量品鬼门官君将吏，无鞅之众，浮空而至。
　　说经六徧，东南维无极无量品地户官君将吏，无鞅之众，浮空而至。
　　说经七徧，西南维无极无量品人门官君将吏，无鞅之众，浮空而至。
　　说经八徧，西北维无极无量品天门官君将吏，无鞅之众，浮空而至。
　　八徧周竟，八维安镇国祚官君将吏，八景八威，八史八神，诸部仙官，曹属之众，一时同至，一国男女，倾心归仰。皆愿天地八维，福瑞应感，安泰欣荣，来听天尊，宣布法要，安镇国祚，保天长存。有如细雨密雾，无鞅之众，倾圆围绕，非可禁止。於是元始即於眉间额珠之上，出异色 宝光，光分八道，每一道中现天书自然梵炁神符。於此八维，出此八符，安镇国祚，保定乾坤，复现丹章，玉文灵篇，迎至妙气，感摄嘉祥。元始登引八维，天曹地司，官君将吏，八方至真。无量大神，无鞅数众，俱入 宝光之中，天人仰看，惟见拂拂，从宝光中入，混化梵炁神符之内。既入宝光，不知所在，国人廓散，地霭绵云，皎如柔玉。元始即於妙景之内，说安镇国祚大法都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有残伤，倾土归仰，咸尽一心。不欺不诬，不忮不谋，不毁不争，不佞不邪，不媚不忍。言尚忠正，口无怨誉，齐同慈爱，异国成亲，国安民丰，欣乐太平。经始出教，一国以道，预有至心，宗奉礼敬，皆得度世。
　　道言：元始天尊说经中所言，并是诸天上帝内名。安镇国祚，禳解八维，至福降祥，隐韵之音。亦是上灵内秘，琅笈之书，招集至真元圣妙有内讳，保帝熙时之隐名也，非世之常辞。上圣已成，真人通玄，降灵力，扶皇图，道持洪祚，威伏邪丑，德被生类，能悉其章。诵之八徧，八维康靖，六合又宁，诸天遥唱，万帝设礼，河海湛然，山岳效灵，日月重景，玑星顺踱，群魔束形，鬼精灭爽，回福延世，安养种人。至学之士，诵之八过，则五帝护国，三天助持，魔精丧眼，鬼祆灭爽，济度垂死，绝而得生。所以尔者，学士虽禀至科，八维峙符，安镇灵法，神气未合，体未洞真。召制八神，威未制天政。德可伏御地祇，束缚魔灵，但请祥致福而已，不能更生。轻诵此章，身则被殃。供养尊礼，家国兴隆，世世昌炽，与善。因缘，万灾不干，神明护门。斯经尊妙，独步玉京。度人无量，为万道之宗，巍巍大范，德难可胜。
　　道言：凡诵是经八过，天地八维八神，官君将吏，八景大神，安镇国祚。八大神王，八方真人，同时齐到。邪怪潜伏，民物安和，邦家宁镇，魔精妖魅，八符禳解，营护真灵，八维之地，伏骼藏尸。千年木石，水火之怪，丹蛇赤鼠，阴影冤滞，古昔之鬼，往众先宗，亿曾万祖，幽魂苦爽，皆即受度，上升朱宫，格皆九年，受化更生，得见太平。而好学至经，功满德就，皆得神仙，飞升金阙，游宴玉京也。上学之士，修诵是经，身合天地，络应八维，头中九宫，上通太极，八方玉文，焕照身宫，何镇心君，性静无为，混合百神，魂魄受炼，阴阳运灵，左居无英，右守白元，中有晨晖，照耀亿千，驿马奏功，司命结篇，皆即受度，飞升南宫。普世受诵，俱获道真，玉符招神，神安气灵。赤筋霜髓，紫脉成文，文布洞章，骨变丹金。则乃延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役地官。侍经八维安镇玉童玉女，各三十二人，营卫神文，保护受经者身。
　　道言：正月长斋，诵咏是经，安镇寅、卯、辰、巳、午、未、申、酉、戌、亥、子、丑之方，维正之位，兆域之中。为上世亡魂，断地逮役，度上南宫。七月长斋，诵咏是经，安镇天地，民物生灵，咸遂道性，克慕神仙，诸天书名，黄箓白简，削死上生。十月长斋，诵咏是经，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，天地八维，成皆安镇，八景降祥，瑞应备现，灵文秘图，八柱刊琼，八官纪善，道化保於无穷。三元之日，诵咏是经，十二辰宫，四方八维，天神地祇，施慈降福，注定吉祥，永使圣君，上德日隆。神洞无间，体生玉华，面有金颜，魂神澄正，万炁长存，断除苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室。东向，叩齿三十二通，上闻三十天，心拜三十二过。闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，八维符吏，八面功曹，环立侍直，项生圆象，内现天文龙凤之书，安镇天地，光映八维，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
