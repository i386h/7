<!-- { "loadSidebar": true } -->
　　元始洞玄灵宝本章，洞神禳灾妙品，天福度人。百魔隐韵，离合自然。洞神赤文，无无上真。元始祖劫，化生诸天。青华木真，万物生根。生气流布，精液氤氲。木之尊神，元气之子。气生真水，水变生木。木含青华之气，为万物之主。其青华木精中舍明性，化而为火。火色赤明，通妙成真。自然生神，体洞太虚。解悟诚明，其气长生。炎动荧荧，名曰洞神。洞神至真，物得生成。一切邪殃，见之悉宁。为道真体，灾凶邪伪，莫可御当。地有五金，得火见精。万物入火，变化无方。易骨登玄，思妙全天，理臻又玄，如世灾殃，非正之归。洞神乘之，万灾折摧。洞神九阳，生福无量。得者长存，物感永臧。神风挥激，丹霞飘扬。屈曲成文，三景同光。禳灾护生，刻榜琼堂。上通三天，无无道乡。下极玉山，郁罗混黄。中施群类，救禳灾殃。咽佩神文，引吸太阳。紫烟内凝，灿灼炜煌。为道之要，超升之门。天真之因，化生神灵。制运保民，皆由洞神。神气大梵，周回十方。中有禳灾回福之神，灭祸延生之君，洞神解厄尊神，东华度命之君，太皇万福丈人，中有扶桑定命除灾之神，消灾散祸道德之君，禳祈应契，无量度人。今日校录，诸天临轩。
　　东方无极洞神禳灾神王，长生大圣无量度人。
　　南方无极洞神禳灾神王，长生大圣无量度人。
　　西方无极洞神禳灾神王，长生大圣无量度人。
　　北方无极洞神禳灾神王，长生大圣无量度人。
　　东北无极洞神禳灾神王，长生大圣无量度人。
　　东南无极洞神禳灾神王，长生大圣无量度人。
　　西南无极洞神禳灾神王，长生大圣无量度人。
　　西北无极洞神禳灾神王，长生大圣无量度人。
　　上方无极洞神禳灾神王，长生大圣无量度人。
　　下方无极洞神禳灾神王，长生大圣无量度人。
　　十方洞神禳灾神王，长生度世无量大神。并乘飙轮回旋耀景之舆，丹琼雕辇，华盖珠旛，骖驾龙凤，十绝九光之幢，四气八景明高之帐，前啸梵音齐唱，后吹琼籁同鸣，金鹤丹禽，啸歌噰噰，六甲启道，九老翼辕，亿乘万骑，浮空而来，倾光回驾，监真度生。诸天丞相，南昌上宫，司命可录，禳灾散祸，延寿益算，度厄尊神，执箓把籍，齐到帝前，随所应度，严校诸天。普告三界，无极神乡，泉曲之府，北都罗酆，三官九府，十二河源，行灾主瘟天大杀鬼冥曹之神，禳免世间生类刑祸衰虚之灾。改易簿书，勾落灾祥，使生常存，福庆日增。疾除罪衅，落灭恶根，不得拘留，逼合鬼群。道君符命，时刻升迁，顺刚入斗，回度天关。出死入生，上见帝宸。制魔保举，度品南宫。魂魄受炼，灾消福应。生身受度，劫劫长存。随劫轮转，与天齐年。永度三涂，五苦八难，超浚三界，逍遥上清。上清之天，天帝玉真，无色之境梵行。
　　东方八天
　　玉历玄度天，帝真定仪阳。
　　锡纳庆祖天，帝仇辨婴常。
　　九气敬贤天，帝收提耿光。
　　青华利元天，帝孚蒲耳敦。
　　韩都九司天，帝旺池奚铭。
　　部同超后天，帝鄙宗时隆。
　　丹林隐立天，帝侨踪彦松。
　　九色刚种天，帝月支子容。
　　南方八天
　　耀浮墠寓天，帝景肇建生。
　　重光普时天，帝玉微观灵。
　　洞极丹仪天，帝祖奇归仁。
　　正基太度天，帝除思步肱。
　　辨阿录成天，帝感仪聪。
　　玄殊惠凝天，帝彦侣冯灵。
　　九阳历靖天，帝路蚪师阴。
　　章梵元净天，帝伍丘思全。
　　西方八天
　　参寂玄际天，帝大无元。
　　兆津普夷天，帝师度歌延。
　　妙瑜素灵天，帝顺师洞阴。
　　金扉皓墟天，帝藻辞愿晡。
　　洞惠明妙天，帝根齐疏衮。
　　招真空碧天，帝嫔束枝倾。
　　国定庆蓦天，帝浪敷由央。
　　皇思时龙天，帝梦元夷玄。
　　北方八天
　　道力弘度天，帝学务演直。
　　豫择玄明天，帝长善珉。
　　助极德契天，帝景章融妃。
　　九素思玄天，帝洞觉耀真。
　　潜耀承光天，帝轴罗用崔。
　　太元崇构天，帝台渊奔施。
　　皓几宗神天，帝鹿杜冥枢。
　　幽厦辽期天，帝月上真。
　　三十二天，三十二帝。诸天隐讳，诸天隐名。洞神梵气，自然灵章。诸天隐韵，洞神之音。洞神之尊，洞神之神，洞神大魔，洞神之灵。性和神合，变化上清。无量之奥，深不可详。敷落神真，普度天人。今日欣庆受度，禳灾去非，太上考按，宿舍回轩，黑道百试，血火千殃，灾及世间，鬼谋福怨，诬成巨灾，历关诸天，请灭五苦，勑斩五衰。飞步天垣，命据九元，害气永灭，道君锡年。洞神降精，想入天门。东斗校录，西斗摄灵，北斗禳解，改易灾名。南斗符命，灵书护身，中斗注寿，大福总灵。青帝保命，白帝遏殃，赤帝度箓，黑帝释禳，黄帝营卫，福庆煌煌。青天大神，使灾不生。赤天大神，咒诅不成。白天大神，丧害潜形。黑天大神，清荡鬼营。黄天大神，灵图镇真。内安五脏，外集百神。灵文玉章，元气之根。祸难扑灭，光明赫升。五天大神，万鬼之君。飞行空界，总领鬼兵。麾幢鼓节，游观九冥。朱幡赫奕，紫气辉腾。诸天改度，灾变福臻。上天度人，严摄北酆。洞神太上，普扫灾凶。八威摄气，猛马四攻。天丁捕鬼，大帅缚龙。掷火万里，流铃八冲。敢有干试，妄为众灾。北帝漂骨，南斗焚骸。屠割鬼爽，诛斩无偕。风火浩浩，豁落烧摧。千千截首，万万剪形。魔无干犯，鬼无祆精。三官北酆，明检鬼营。不得容隐，金马驿呈。普告无穷，万神成听。三界五帝，列言上清。
　　元洞青华，气结碧霞。曲扶神桑，紫文云芽。本神为生，生道为春。化物之祖，洞神之尊。洞神阴火，制炼阳魂。人物遇之，即成仙真。允被世灾，邪回所兴。心能契真，祸散消云。洞神吐气，不祥如焚。生福之源，玉京玄山。左净右雾，金液玉泉。巍巍九天，气入重玄。玄道无色，玄下无渊。风泽洞虚，玄中有天。天上天下，无幽无冥。无形无影，无极无穷。溟涬大梵，辽廓无光。当尔之时，孰为迍灾。赤明开图，万象克谐。善集成福，积恶成灾。灾福之肇，皆心所生。道体无形，道心无为，无形无为，福灾何媒。洞神道君，至慈运悲，回灾就福，护生不遗。五篇玉字，八威龙文，禳革故气，延算远期。保制劫运，使天长存。梵气弥罗。万灾伏藏。元纲流演，三十二天。轮转无色，周回十方。斗中司命，注福除殃。神气运行，三十五分。总气上元，八景冥合。气入玄玄，玄中太皇。上帝高真，手把混元，禳灾宝符，坐镇明堂，泛景太霞，啸咏洞章。金真朗郁，流响太微，祆星顺度，摄制祆氛。白烟左回，紫气右归，化生玉仪，千和万合。自然成真，真中有神，扶桑碧宫，洞神道君。万气之祖，长生大君，首建青霞，身御绵绅。无英公子，白元尊神，太一注笔，桃康俯庭。执符把箓，保命生根，上游上清，出入华房，八冥之内，细微之中。下镇人身，泥丸绛宫，中理五气，混合百神。十转回灵，万气齐仙。仙道贵生，禳斥灾氛。神视天门，奄见皇君。授子密语，自识天真。罪福禁戒，宿命因缘。普受开度，洞神生身。身以道生，上闻诸天。诸天之上，永灭灾因。中有空洞谣歌之章，三真灵篇，辞参高真。
　　第一洞神道君禳灾致福天市顺度之音
　　煌煌磊落，明威八回。下照世间，万类所归。顺度则吉，逆天见衰。再拜金色，愿应禳祈。灾害不生，道德巍巍。仙道无休否，鬼道轮兴衰。何不观太无，灵妙气昭璀。炯炯碧空上，玉阙云烟飞。仙人挹香风，婴颜等春回。洞神变青芽，咽饵光徘徊。庶使扶桑道，凤章蔼清微。下悯朝生徒，亹亹轮转间。不知洞神旨，蹢躅拘笼樊。骋霄契高灵，偶景东华山。
　　第二洞神道君禳灾致福太微空洞之章
　　碧光流映，金阙朱轩。灿灿星株，云纲绕天。繁秀贯珠，迟伏见灾。留逆殃延，我有赤文。灵图宝躔，交纲合形。禳灾赦愆，太上所秘。万劫一传，洞神元皇。冒禁下宣，霞章吐丽。丹书写玄，除世厄尤。延道永年，扶顺帝道。亿劫无迁，连阁龙居。金光蜿蜓，吐火激波。荡涤魔冤，与道冥一。三界列言，过度八难，气入自然。
　　第三洞神道君禳灾致福紫微伏魔之歌
　　圆景荡荡，金马四驰。琼车空游，日将月随。部卫万神，三官拱仪。世有灾数，水火陵夷。九六终穷，交换坎高。九灵鼓翮，龙驿转机。兵刀雨暴，杀气横陂。灾恶见象，赤书布施。五帝执笔，四明捕非。祆氛净荡，福德洪深。帝寿万年，巨民燕颐。荒服衎歌，庆善袭之。我歌洞文，丹舆绿云。宝伞吹华，神风杳芬。紫宸周行，三台屏神。浩气临斗，流铃炼真。宸霞九色，太素之君。
　　此三真太上洞神道君，分化法身，游行太空，禳灾万福之音，音参洞章。诵之百徧，名度南宫。诵之千徧，魔王保迎。万徧道备，飞升太空，过度三界，位登仙公。有闻灵音，魔王敬形，勑制地祇，侍卫送迎，拔出地户，五苦八难，七祖升迁，永离鬼官，灾咎无留，命福骈臻。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及禳灾真王隐秘之音，皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：夫洞神禳灾之法，其道至妙。自非体玄究微，不能悉知。天人之灾者，运度否终，偶月亏盈，圣神休否，末学疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：禳解种民之灾，或数穷命尽，禳却不祥者，或末学道浅，仙品未充，运应灭度，身经太阴。临过之时，同学至人为其行香，诵经十过，以度尸形如法。夫如法者，为禳世灾不逮，更禳殁后之灾也。今既身没魄逝，而尚谓之灾者，谓水火之狱，金铁之狱，考掠追召囚闭之灾，亦魂爽地下之灾。则於山水□寂之地，封土为坛，北向祈启，敷露五方真文玉书，修斋诵经以解，魂神径上南昌，随其学功，计日而得更生。转轮不惑，便得神仙。
