<!-- { "loadSidebar": true } -->
　　北斗玄真，南斗丹风，中斗黄耀，珠光化镕。
　　如是神王，居洞渊宫。外玄内明，八海攸同。
　　一气变形，真水潜通。天地合德，万物安丰。
　　生气之海，中有九龙。太霄合景，上与天通。
　　身关大运，六气之真。飙欻乘迈，超遇九神。
　　青帝生魂，白帝育魄，赤帝摄气，黑帝滋血，
　　黄帝正极，肇立真宅。青帝龙王，安宝飞华。
　　赤帝龙王，元善郁罗。白帝龙王，玄霄玉霞。
　　黑帝龙王，道柔显和。黄帝龙王，甲建持波。
　　五帝龙王，玄明之灵。生化洞渊，飞行紫清。
　　总领真仙，太上神兵。麾幢鼓节，游观杳冥。
　　自号赫奕，诸天应机。上天度人，泉台散开。
　　神王受命，普度灾危。玄兽吐毒，神龙八驰。
　　玉甲秉钺，青童执旗，掷火万里，流光四施。
　　敢有干试，拒遏上圣，风刀奔突，巨天横飞。
　　流铃交焕，玄仙振威，千千截首，万万灭形。
　　魔无干犯，鬼无祆精。三官北酆，明立严刑。
　　不得容隐，金马驿呈。普告无穷，万神咸听。
　　三界五帝，列奏太清。
　　玄化九变，洞极圆方。生育神龙，持运阴阳。
　　与道同范，体正纯刚。广罗天阙，妙立无形。
　　造化之本，云雨所藏，真水九渊，回度元纲。
　　渺渺历劫，混沌之中。上玄为色，下河为渊。
　　风转玉轮，威光戴天。一身九首，蟠绕群京。
　　苍源瑶海，龙岳飞城。天上天下，无幽无冥。
　　洋洋洞渊，万龙斯官。云书玉字，元始赤文。
　　保镇下元，护世长存。龙汉弥罗，黄阙开张，
　　玄明流演，九地九天，轮转包罗，旋远十方。
　　履水结缠，导化五常，三十九气，升降玉源。
　　九宫列职，合会玄玄。玄居太微，龙帝飞真。
　　浮景碧融，执咏洞篇，玉真明耀，辉映玄明。
　　空华御正，纯金散烟，紫霄郁陵，辅卫高仙。
　　千和万合，化生流精。流精垦液，自然成真。
　　真中有神，长生大君。东极青华，丹明紫灵。
　　无英混极，白元保生。太一校籍，青童灌津。
　　执符把箓，保命生根。上游紫虚，出入华房。
　　八瞑之内，东井之中。下镇人身，黄庭绛渊，
　　中理五气，混合百神。十转回灵，万品俱仙。
　　仙道贵生，无量度人。上开八门，飞天法轮。
　　罪福禁戒，宿命因缘。普受玄泽，结炼生身。
　　身得受生，上闻诸天。诸天之上，各有生门。
　　中有空洞谣歌之章，真王灵篇，辞参高真。
　　第一玄明洞渊飞空之音
　　真阳无形，怂玄明生。玄明真露，气嘘乃成。
　　太空无边，元气腾烟。氤氲迅飞，水降如泉。
　　浩浩其声，洋洋积渊。炎风入水，自然蜿蜓。
　　数经九历，鳞角乃全。倏忽变化，入地通天。
　　口衔云雨，身如玉蚿。叱电吐雾，雷火之仙。
　　经营万物，开导生源。玄明之功，神龙为先。
　　洞渊溟海，注纳百川。一水为祖，中含五行。
　　人身法象，神池净霐。震气为龙，游泳三田。
　　飞伏以道，世寿亿千。无量度人，吟此洞篇。
　　第二玄明洞渊真王之章
　　玉京昆仑，植空为根。下跨碧海，九亿之元。
　　玄峰中峙，日月交轩。耀晶双景，临光七真。
　　流泉上升，三十九门。养炼二象，赖此玄明。
　　下包黄阙，统制灵官。圆罗降气，摄御元君，
　　一气六缠，三元化成。出入三华，浩荡风渊。
　　绿霞郁垒，流铃四奔。生化之道，肇立神灵。
　　哺饵元和，保天无倾。世有能知，青简书名。
　　我今为此章，度命以真水。飞步登神霄，仙真当敬礼。
　　第三玄明洞渊真王歌曰
　　扬舲洞渊池，青林振灵风。天声自成音，万变复以同。
　　峨峨神霄阙，执诰东华中。度人回清流，舍此百虑攻。
　　玄明散天露，物体能滋融。炼骨生玉华，长生得无忧。
　　如何背仙道，浊穴随尸虫。不悟大道元，安能兔衰凶。
　　有山旋碧虚，有水藏神龙。胡为逐贪竞，沈秽老婴童。
　　我位空洞王，法驾严鼓钟。悯世统大宪，救物兴教宗。
　　执咏玉真谣，飞升洞玄宫。八难从此解，欢乐永无穷。
　　此三界之上，飞空之中，真王歌音，音参洞章。
　　诵之百遍，名度南宫。诵之千遍，飞仙保迎。
　　万遍道备，超升太空，过度三界，位登真公。
　　有闻灵音，魔王敬形，勅制地祇，侍卫送迎。
　　拔出地户，五苦八难，七祖升迁，永离冥官，
　　魂度朱陵，受炼更生。是谓无量，普度无穷。
　　有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，妙寂无形真水，化成天地，出生神龙。兆能体之，神仙无终。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都神霄玉清王府东华之室，依科三万七千年随运下传。若有至人赍金宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不详。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法。则玄明自生，玄冥自还，肾中玉女，手把阳关，死户闭塞，三官舞轮，返命复形，录名帝轩，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失昏，四时失度，阴阳不调，国境不和，人民灾馑，疫毒流行，兆庶死伤，师友命过，同志殒亡。皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民，生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始玄明洞渊灵书紫篇
　　东方八天
　　迮芹洒定，渊娄池溟。既霸沔洟，留青济真。
　　唐屏卞师，邀除止明。郁落月肌，胡定杳征。
　　命泽玄岳，列渊自升。云荼帝，利宾延承。
　　洞假幽狄，越英仰灵。铸晶漾口，道寂元经。
　　南方八天
　　猛洪滋盈，力羌华营。建浦时会，洙玄伺膺。
　　绿养渐宛，被卢次丁。荡蒙愈谨，玉毫途平。
　　赤宫赤苏，元首气灵。告命酆台，帝师虎臣。
　　秘魔截龙，扑雷收星。研期胡由，并愆思称。
　　西方八天
　　真庚六池，神虎四飞。栗洛衎睹，优正兵施。
　　部亶吉会，耶帑露源。媾嫣和庐，七元九司。
　　考谢已扁，傲琅袁棐。主典罪魂，幽扃圆登。
　　顶角珍上，护真载延。窈断皇极，玺山封城。
　　北方八天
　　蓬内伐北，旗翟遄车。翠仪交蔚，九化方诸。
　　英丹心溉，滂潢玉罗。根纳赤尾，火龙游波。
　　胜室耀荡，兵府纪铜。黑辽追宁，建余百聪。
　　后爓水洞，沈桓箕台。勅催聻尚，变仙神回。
　　道言：此诸天中大梵隐语，无量之音。旧文刻书玄明北山龙阿穴室之门，为万物生根，九天灵章。其道禁讳，隐奥无闻。字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大功真王，保举上真，道备克得，游行三界，升入金门。此音无所不辟，无所不禳。无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅震响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十二竟
　　卷之五十三
　　斩灭五行邪怪品
　　道言：昔於玉灵天中，明景谣歌大威神土，受元始度人斩灭五行邪怪无量上品。元始天尊当说是经，周回十过，以召十方，始当诣座。天真大神，上圣高尊，妙行真人，五帝真官，明威大将，斩邪骑吏，阴阳三五，总统官曹，紫微神兵，无鞅数众，乘空而来。金晖映虚，宝舆仙飙，华光羽盖，缠郁晨霞，万景交朗，焕耀八圆，七日七夜。十方仙真，层楼宝阙，洞化相通，天纲停徊，星络正度，神风微扇，妙霭凝香，气象融和，海岳澄清，一国地土山川林木，缅平一等，无复高下，土皆作华玉，莹鲜五明之色。众真侍座，元始天尊玄坐空浮景耀神龙御化天元之座。说经一遍，诸天大圣同时称善， 是时，一国男女，断灭五欲之情。说经二遍，五化隆昌。说经三遍，五纬顺躔。说经四遍，五气常平，万物咸亨。说经五遍，五常不扰，道治日新。说经六遍，五运推协，无有乖愆。说经七遍，五文显布，玄教开明。说经八遍，五神守正，威用宣张，真气充溢，蠲荡不祥。说经九遍，五精固养，保育灵光。说经十遍，五行之内，邪怪俱亡， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品斩灭青精邪怪至真大神，无鞅之众，浮空而至。说经二遍，南方无极无量品斩灭赤精邪怪至真大神，无鞅之众，浮空而至。说经三遍，西方无极无量品斩灭皓精邪怪至真大神，无鞅之众，浮空而至。说经四遍，北方无极无量品斩灭黑精邪怪至真大神，无鞅之众，浮空而至。说经五遍，东北无极无量品斩灭火行游精邪怪至真大神，无鞅之众，浮空而至。说经六遍，东南无极无量品斩灭金行游精邪怪至真大神，无鞅之众，浮空而至。说经七遍，西南无极无量品斩灭水行游精中央黄精邪怪至真大神，无鞅之众，浮空而至。说经八遍，西北无极无量品斩灭木行游精邪怪至真大神，无鞅之众，浮空而至。说经九遍，上方无极无量品斩灭天元五行邪怪至真大神，无鞅之众，浮空而至。说经十遍，下方无极无量品斩灭地元五行邪怪至真大神，无鞅之众，浮空而至。
