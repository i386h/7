<!-- { "loadSidebar": true } -->
　　道言：此诸天中大梵隐语，无量之音。旧文玄都九老仙君，以黄栌漆液书於劫门帝阙之上。至真之人，出三界，离十方，必登劫门，咏中篇以升无形。下世末学，住生死流，居小乘位，不诵其文，则地官录其形质，天司禁其魂爽，取道暗杳，不知至玄。能味灵文，中池之神，告兆无极，开大明於慧牖，豁见海於定都也。字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋十真，保举上清，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致三天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清。大量玄玄也。
　　灵宝无量度人上品妙经卷之六十一竟
　　
