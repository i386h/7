<!-- { "loadSidebar": true } -->
　　三十二天，三十二帝，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，天中大魔，天中之灵。九华十晶，游宴郁单，生神妙册，高秘京山。玄波鼓荡，运斡天关。今日双轮会合，大庆因缘，请除故滞，真降玄丹，万恶永消，变景飞仙，上灵监举，同升帝轩。木曜宣威，火曜施政，金跃司察，水曜行令，土曜四据，总持符命。句芒主生，蓐收化敛，玄冥闭藏，祝融流演，后土居中，执御大典。青灵始老，立天开发。丹灵真老，检校科格。皓灵皇老，主领杀伐。郁灵玄老，大布圣泽。玄灵元老，坐镇金阙。五老帝尊，万神所归，飞行三界，正统元机。持幢仗节，游观太微，位号显着，教令弘施。上天戮邪，豁落诛摧，天皇受韶，收灭魔凶。石光交焕，列火流冲，炎方摄精，丑伯驱风。寒夜云营，清穴阴宫，敢容乖变，拒遏高真。融苍大吏，明示典刑，泉沙苦刃，捕逐无停。风刀束送，除荡妖兵，百邪归正，皇道长兴。简奏大罗，同功紫宸，阳辉凤历，九气顺行。普告十方，无量威灵，列科定籍，三元保宁。丹华大诰，分变推迁，劫刃昆丘，飞霞散烟。上开八极，下列九渊，风转圆罗，肇生诸天。天上天下，混洞沉冥，溟涬鸿蒙，玄极无形。宏纲大范，幽廓生音，赤象黄方，度劫自然。元始流布，霄辉上篇，金箓简章，八景琼文。摄召众魔，保制天根，正气腾飞，成结清都。元和化演，凤真玉书，总秘萧台，广运冲虚。紫微八会，元素珠编，阳景招灵，无量飞仙。同会太清，气合上玄，玄中玉真，太极高皇。流泛洞霞，吟啸明堂，三骞秀郁，辉耀绛房。玉章化气，丹字腾光，澄晶永劫，安保延康。千和万合，自然成真，真中有神，三天大君。玉虚上帝，黄老先生，长生法师，大洞高尊。执符把箓，保度天民，上居须延，游宴玉京。虚无之内，空洞之中，下镇神洲，五岳名山。六无相胜，回转天关，不得怠纵，三华列言。皇道开生，无量度人，上升八罗，运天弥纶。九光至圣，相庆因缘，妖奸永息，正教洪宣。通流万化，列奏三天，三天之上，各启生门。中歌开明，合体之章，贯气灵篇，辞参高真。
　　第一妙无广化生气之音
　　双明初判，乃辟天关。荡荡道境，元始高居。玉刚横空，轮转四虚。郁罗宝台，深秘龙章。虎山海峤，开天御图。上玄降气，悉受真符。回环八素，飞跃飘浮。上清大洞篇，三十九皇书。道君受法言，绛雾閟清都。帝道既已成，真文当广敷。普度学仙民，飞神登太无。
　　第二妙有明体成道之章
　　玄玄太罗天，中有白玉京。瑶阙耸太虚，端坐虚皇尊。三气绕萧台，天阙列神灵。太帝执虎符，下召元皇君。群品受真体，分化逐境生。天魔列玄职，朱旛校北营。大圣悯沦溺，玄章下太清。元洞布灵慈，为尔敷真经。愿尔进仙业，咸得道果成。光明照幽夜，苦爽皆超升。求断相牵结，冤对悉休停。
　　第三大混贯气之歌
　　元始立万天，正气青黄白。浮变为高清，沉化成浑浊。中和有邪正，为人复生物。欲念弊真元，爱河常汨没。契道入仙灵，功圆归帝阙。造业堕轮回，随念沉幽狱。岂知太空中，三官秉化笔。执我大威权，九宫标宪格。天堂诸种民，南昌常快乐。既证玄悟道，岂复有沦没。受我天宝言，速进长生业。
　　此三界之上，飞空之中，仙王歌音，音参洞章。诵之百遍，名度南宫。诵之千徧，魔王保迎。万徧道备，飞升太空，过度三界，位登仙公。有闻灵音，魔王敬形，勑制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王隐秘之音，皆是大梵之言，非世上常辞。明究生体，贯气随材。天政及民，卓无私妄。天之至公，考验於帝王。法道以变通，随时以举用，通玄圣之隐密，非凡俗之可量。故谓玄奥，难可寻详。上天所宝，秘於神霄玉清王府东藏宝室，依科三万七千年，应运下传。若有至人赍金宝质心，依旧格告盟十天，然后而付焉。
　　道言：夫诵咏此经，则凡体成真，秽气清荡，天光入心，骨有玉津，克证灵仙，永谢死因，万道开通，所为者成。上顺天常，日月五星。中和人气，疾痛无侵。下制魔爽，百神卫形。皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。太上明体，体变柔金，司命贯气，气陶玉津，魄炼尸灭，九宫还灵，魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，曰月失昏，四时失度，阴阳不调，国境有灾，兵气时现，疫毒流行，兆民死伤，师友命过。凡有此灾，皆业成变体，德感致气，各有所由，道之自然，天之政也。皆当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　太极真人撰
　　太上明体贯气灵篇
　　东方八天
　　亨健基图，偃明命舆。句华品懋，兰第玄无。剎箬忌到，泯炎坤谋。建昼灵宪，直真帝壶。呼正德铭，越鼎亭莩。韶彦遵泽，古同焉诛。敌假宥杰，番离潜徂，神冈破纲，周慎芹都。
　　南方八天
　　璲琩虚攸，丽佃雅秋。孟廓纯被，思浏骞投。勑镇鬼井，毕参莱休。定断神磔，赐侯印娄。洸铅洞溢，霞晶散浮。煌烂栖魂，交驷蔚，常古疑涵，净池火求。冶滇感兑，生苏气彪。
　　西方八天
　　混契萌动，融冲骏偷。绿罗知大，猛旗聿呕。荷裙夷箭，曷领逋遒。日蕊乌九，文已空洲。眇何呈段，历江紫泉。响抱亲饲，爻构道先。君躯分体，气列由筵。肇解鲁住，释滋用筌。
　　北方八天
　　奇陁阿陵，辜胡拯玄。景搏太霄，舒静播连。赤镂瑶秩，亘阅宏迁。符疏云华，红诞露翩。关溟东户，丘府壅年。矗并兟晋，沪意邈传。色凝方确，秘丹董源。韩录罚爽，道彰碧沿。
　　道言：此诸天中大梵隐语，无量之音，旧文字皆广长一丈。天真皇人昔诣柏林之舍，对伏天玄五方，率现帝仙唱虚，纳以火泉，炼之九劫，文乃莹鲜，书太极凤轩玉屏之上。金光自生，照彻诸天，真子佩文，世世登仙，龙车入门，常侍帝前，丹书燔之，饮以琼泉，百病去身，寿等九天。昔书其文，以为正音。有知其音，变而通之，为道利亨。斋而诵之，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门。此音无所不辟，无所不禳，无所不度，无所不成。变凡体，招灵气，克保升仙，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵震伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十六竟
　　卷之二十七
　　紫光丹灵品
　　道言：昔於大丹天中，绛华虚歌太玄景土，受元始度人紫光丹灵无量上品。元始天尊当说是经，周回十过，以召十方，始当诣座。天真大神，上圣高真，妙行真人，紫光丹灵，元化大神，无鞅数众，乘空而来。飞霞浮霄，琅舆宝轮，玉盖垂荫，绛云蔼虚，五色蓊蔚，洞焕太无。七日七夜，诸天灵关，日宫月府，腾耀凝辉，瑶阙层城，通明莹彻，星纲回运，五斗舒光，九道散飙，碧垒交缠，宝圆泛景，天贯飞烟，一国地土川谷林薮，缅平一等，无复高下，土皆变紫瑶，无有异色。众真侍座，元始天尊玄坐空浮九色宝华丹耀飞琼之座。说经一遍，诸天大圣同时称善， 是时，一国男女，道性开通，了悟玄妙。说经二遍，神府流珍，玄泉泛液。说经三遍，妙范宣微，密周众体。说经四遍，双景朝元，玉关合会。说经五遍，洞神应变，生化自然。说经六遍，冲和降绕，形极仙真。说经七遍，灵功远逮，开济祖先。说经八遍，天尊身光，上腾大罗，下降九渊，长夜停悲，寒宫罢对。说经九遍，鬼官考吏，升补仙阶。说经十遍，三界之下，一切众生，皆见紫光丹灵之道， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品青元大神，无鞅之众，浮空而至。说经二遍，南方无极无量品太丹大神，无鞅之众，浮空而至。说经三遍，西方无极无量品皓素大神，无鞅之众，浮空而至。说经四遍，北方无极无量品玄光大神，无鞅之众，浮空而至。说经五遍，东北无极无量品镇灵大神，无鞅之众，浮空而至。说经六遍，东南无极无量品流飙大神，无鞅之众，浮空而至。说经七遍，西南无极无量品神金大神，无鞅之众，浮空而至。说经八遍，西北无极无量品天垣大神，无鞅之众，浮空而至。说经九遍，上方无极无量品圆罗大神，无鞅之众，浮空而至。说经十遍，下方无极无量品冲妙大神，无鞅之众，浮空而至。十遍周竟，十方无极紫光丹灵大神，一时同至，一国男女，倾心归仰，各相谓言，我初闻经，即悟神丹，真气灌炼，合体通明，微妙道范，求证仙真。来者有如繁星积雾，飞云细尘，无鞅之众，迮国一半土皆偏陷，非可禁止。於是元始悬一宝珠，大如黍米，在空玄之中，去地五丈。元始登引，天真大神，上圣高尊，妙行真人，十方无极紫光丹灵大神，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸得至真。养气养神，养元养精，养志养妙，养慧养形，养生养性。光华被体，灵丹告成，齐同慈爱，异骨成亲，国安民丰，欣乐太平，经始出教，一国以道。预有志心，奉礼恭敬，皆得度世。
