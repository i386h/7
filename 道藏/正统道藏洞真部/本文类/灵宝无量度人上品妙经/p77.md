<!-- { "loadSidebar": true } -->
　　道言：昔於大罗浮光天中，妙安飞真大善极土，受元始度人五行备足生灵寿域无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。紫烟散景，流云交映，仙歌合奏，神风静籁，绛车彩盖，宝纲琼轩，三素玉光，九华窈窕，洞焕太空。七日七夜，诸天宫殿，日观月扉，星纲舍次，斗宿经躔，璇玑玉衡，泊然停景，神烟散蔼，山海藏云，天无浮气，八景明清，一国地土，山川林木，缅平一等，无复高下，土皆作绀玉，无有异色，丹彩青明，涵影转照。众真侍座，元始天尊玄坐空浮五色狮子之上。说经一徧，诸天大圣同时称善，是时，，一国男女，安寿超逸，五行之气，大备大足，无有伤残。说经二徧，庆云昭瑞，惠露敷空。说经三徧，万宝呈祥，五行昌顺。说经四徧，神炼心通，民无疾病。说经五徧，天霐宝莲，真仙化立。说经六徧，玉婴空歌，音参大洞。说经七徧，九幽息对，水火分源。说经八徧，真符宣宥，幽显沾恩。说经九徧，万神迎光，混生帝一。说经十徧。朽骸重起，灵运成人，是时，，一国是男是女，莫不倾心，皆受护度，咸得长生。
　　道言：是时，元始天尊
　　说经一徧，东方无极无量品显仁大神，无鞅之众，浮空而至。
　　说经二徧，南方无极无量品威化大神，无鞅之众，浮空而至。
　　说经三徧，西方无极无量品周览大神，无鞅之众，浮空而至。
　　说经四徧，北方无极无量品收摄大神，无鞅之众，浮空而至。
　　说经五徧，东北无极无量品定志大神，无鞅之众，浮空而至。
　　说经六徧，东南无极无量品普振大神，无鞅之众，浮空而至。
　　说经七徧，西南无极无量品保安大神，无鞅之众，浮空而至。
　　说经八徧，西北无极无量品正气大神，无鞅之众，浮空而至。
　　说经九徧，上方无极无量品元光大神，无鞅之众，浮空而至。
　　说经十徧，下方无极无量品妙灵大神，无鞅之众，浮空而至。
　　十徧周竟，十方无极天真大神，一时同至，一国男女，倾心归仰。来者有如细雨泛空，合杳骈至，无鞅之众，迮国一半土皆偏陷，非可禁止。於是元始运神真境，聚万八千天，十方国土，九地幽泉，团成一珠，大如黍米，在空玄之中，去地百丈。元始登引，天真大神，上圣高尊，妙行真人，十方无极五方备足至真大神，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，十方国土，无鞅数众，天人仙圣，一切鬼神之中，普告大众曰：五行备足生灵寿域者，为天地之终极，大道之要妙。自非上圣，不得而明。五行者，三才之神用，至真之灵蕴。风热燥湿寒，为天之五行。木火土金水，为地之五行。喜怒思忧恐，为人之五行。生长化收藏，为四时之五行。周天气者，六期为一备。终地纪者，五岁为一足。五行备足，则气运平正。气运平正，人无夭伤，各得全其天年。至学之士，抑胜助衰，使正气长存，无太过不及之患，则长生神仙，久视无穷，得安寿域。域者限畛轸，封际之义。数之终始，五六相合。而七百二十气为一纪，凡三十岁，千四百四十气，六十岁为一周。不及太过，则非备足。所谓备足，正宫正征为备足，少宫少征即非备足。五行平正，则阴阳无克贼之患，阳法顺施，长生不死，变化返覆，出生入死，入死出生，羽化神仙，与道合体，上为真人。说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，普得济度，全其本年，无有中伤，倾土归仰，咸行善心。无为无事，无争无欲，无贪无起，无灭无思，无得无随。言无唱物，口无邪声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是魔王内讳，百灵之隐名也。非世之常辞。上圣已成真人，五行备足，寿限无极，通玄究微，能悉其章，诵之十过，诸天遥唱，万帝设礼，河海静默，山岳藏云，日月停景，璇玑不行，群魔束形，鬼精灭爽，回尸起死，白骨成人。五星之精，感降身形，运备气足，生道永固，紫脉缠脑，赤筋霜髓，枯朽更还。至学之士，诵之十过，则五帝侍卫，三界稽首，魔精丧眼。鬼祆灭爽，清度垂死，绝而得生。所以尔者，学士知五气之用，补缺平胜，续绝延生，运极化源，知生之几，得道之本，虽备未足，秽气未消，体未洞真，召制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫，格皆九年，受化更生，得为贵人。五行备足，数极於九，九变为一，一变於九，无过不及，大小齐等。则金木运和，水火合德。土之一气，游行其中。固此四象，幽魂苦爽，以洞文玄要，而得受炼，备足之气，九年登真，受化生成。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。南宫为六气五运之天，非其位则邪，当其位则正。五行备足，得升南宫朱陵之府，降正真之气，入身得仙。世人受诵，则延寿长年。备则不乏，足则不极。一切生灵，能尽此道，则寿域定算，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月修斋，诵咏是经，九气发生，为上世亡魂，断地逮役，度上南宫。四月修斋，诵咏是经，三气养育，万物滋荣，眷属宗亲，皆获长年。七月修斋，诵咏是经，七气收敛，万宝结成，以济兆民，身得神仙，诸天书名，黄箓白简，削死上生。十月修斋，诵咏是经，五气安镇，福归人君，国祚绵长，永保太平。四季吉日，诵咏是经，一气和贞，永断克害，消灭瘟疫，使生民安泰，境土乐康，位为九宫真人。离合之日，诵咏是经，天道澄清，大地安宁，心契至真，克获飞升，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有木九，火三，土一，金七，水五，二十五真，侍卫左右，日月照明，五星辉耀，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向，诵经。
　　元始无量度人上品妙经
　　元始洞玄灵宝本章，五行备足，生灵寿域，十回度人。六气五运，合会飞升，太虚寥廓，肇立元根。神灵浮景，大化生音，三玄降炼，无象无形。八垣舒光，阴复阳明，刚柔相胜，皇道乃旋。玉机飞轮，流演万天，丹辉晶莹，正炁绵绵。太玄帝一，开生御图，皇上素耀，普受真符。青简绿字，凤纽灵书，七神启辉，备足五行。经纬交络，轮转四虚，巍巍玄景，万圣之居。中有广霞校录之君，中有长里应运之尊，中有丽阴仙炼之真，中有郁单变气丈人，中有昆仑阆风司执元化统御万道延寿尊神，浮霄镇岳，无量度人。今日敷教，诸天临轩。
　　东方无极开生神王，长生大圣，无量度人。
　　南方无极化育神王，长生大圣，无量度人。
　　西方无极玄变神王，长生大圣，无量度人。
　　北方无极持德神王，长生大圣，无量度人。
　　东北无极隐妙神王，长生大圣，无量度人。
　　东南无极泰幽神王，长生大圣，无量度人。
　　西南无极冲气神王，长生大圣，无量度人。
　　西北无极合道神王，长生大圣，无量度人。
　　上方无极广运神王，长生大圣，无量度人。
　　下方无极定镇神王，长生大圣，无量度人。
　　十方至真立极神王，长度世无量大神。并乘流飙，翠车华辇，紫盖飞轮，骖驾龙虎，道从风云，建丹光之节，灵凤黄旗，左列九天宝器，右陈八景真文，神印朱符，收摄万祆，天纲前驱，七元后从。四极十华，赞咏而来。天经明耀，召灵度仙。郁单翊相，大洞高真，青华上佐，万始先生，总领图籍，来诣帝轩。随劫开建，严校五行。持纽运机，使气无倾。大劫交周，同会河源。促召鸟母，役御蛟龙。陀丘亿众，下守昆山。灌注东井，通导水津。洪波浩荡，风渊九重。数殆百六，阴极归阳。金玉化销，六合冥冥。五常返复，水火推迁。延康既往，荡秽除奸。高仙下降，拔度种民。长安太虚，游宴上玄。赤光开图，三象复明。吾悯群类，乃降玉章。以命五老，安镇长存。茫茫万有，统以三官。生正五岳，上列五神。元和备足，形具乃生。受道真妙，皆获长年。永断胜伏克伤之数，逍遥朱宫，飞天太丹。太丹之天，天帝圆罗，混合之境梵行。
　　东方八天
　　太豫玉微天，帝韫慈时明。
　　朱英蕣荫天，帝浮辉元霄。
　　思佑太和天，帝崿都仇澜。
　　至正廓常天，帝栢闲睹生。
　　寥霁散神天，帝肇敷蒙储。
　　徧景耀华天，帝求时衍强。
　　乐渊镜皇天，帝超度幽明。
　　皓辉庆名天，帝总监韩司。
　　南方八天
　　洞觉合帝天，帝虚陈妙依。
　　玉元澄至天，帝景伯孙。
　　梵光静真天，帝泰初止骞。
　　照理极炎天，帝卢神管魂。
　　九帝辨宗天，帝阴君密通。
　　太丹冲基天，帝鬼祖登。
　　逸用变神天，帝岳灵转蹊。
　　藏气化仙天，帝领真监。
　　西方八天
　　大委显光天，帝素明耀罗。
　　紫宸大元天，帝子窦窈门。
　　夜光含液天，帝朱华正几。
　　感宂凝金天，帝琼池祥延。
　　丽泽正肃天，帝鬼化奇都。
　　玉澜丽初天，帝皛齐演山。
　　崇仁振幽天，帝魂度陵。
　　照胎化真天，帝荡元伯康。
　　北方八天
