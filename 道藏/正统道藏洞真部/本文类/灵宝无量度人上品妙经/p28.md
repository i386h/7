<!-- { "loadSidebar": true } -->
　　十徧周竟，十方无极月华阴景大神，无鞅之众，一时同至，一国男女，倾心归仰，俱闻天尊将说大法，月华阴景妙无上道。各相谓言：闻经十徧，渐契玄宗，阴景之机，未毕秘奥。我等初闻月本无光，望如黑鉴。日滉水光，映以为明。金水之炁，结为阴景。上弦为金，下弦为水，合弦为月，金体圆就，乾象周满。月侍日明，日依月耀。望而纯阳，晦而纯阴。但知阳胜为仙，不知阴景为六阳之母。圣人尊阳贵阴，盖以此义。阴生於阳，阳能生阴。玄乌缟兔，交以天精，极而返之，得者无死。元始首唱月华阴景之道，各舍密宝，以觊受持。来者有如细雨密雾，无鞅之众，连国一半土皆偏陷，非可禁止。於是元始以大慈悲，入九阴观，湛然大定。大众仰观，瞻见元始返神无息，静如宝山，良久之顷，化为明月，月出十华，灵芒交映，累累阴景，状如目瞳，紫光凌空，内隐轮际，海会惊睹，仙民再拜伏地。忽然之间，广大月轮中现楼阙，后妃宫殿，仙民城郭，明白如昼，月华流光，杂宝同色，合座渴伫，心目惊骇。旋摄月华，变成宝珠，大如黍米，在空玄之中，去地五丈。元始登引，天真大神，上圣高尊，妙行真人，十方无极月华阴景大神，无鞅数众，俱入宝珠之中。天人仰看，惟见拂拂从珠口中入。既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤。倾土归仰，悟道知阴。阴景阴神，阴气阴精，阴火阴化，阴生阴胎，阴变阴返至阳，日月同并。言为阳华，口为阴阙，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是月中结璘内名，隐韵之音，亦是月中后妃夫人内讳，百灵之隐名也。兆能知之，挹华采景，至阴生阳，阳极仙身，雌宫遐感，席降灵真，固兆血脑，使生久存。月为魄神，血为至阴。阳为阴留，阳号胎阴。阴称祖土。绿书秘文，非世之常辞。上圣己成真人，通玄究微。能悉其章，诵之十过，诸天遥唱，万帝设礼，河海静默，山岳藏云，月降阴景，黄饴易形，群魔束形，鬼精灭爽，回尸起死，白骨成人。至学之士，诵之十过，则五帝来卫，阴格阳真，六龙负车，三界稽首，魔精丧眼，鬼祆灭爽，济度垂死，绝而得生。所以尔者，学士秽气未消。体未洞真，召制月华，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，月真伫轩。月中夫人为兆列言，亿曾万祖，幽魂苦爽。皆即受度，上升朱宫，格皆九年，受化更生，得为贵人。而好学至经，功满德就，皆得神仙．飞升金阙，游宴玉京也。上学之士，修诵是经，月华焕液，变骨炼神，皆即受度，飞升南宫。世人受诵，则金精入身，脑户自鸣，玉女捧章，金童禀颜，得延寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷。一切天人。莫不受庆。无量之福，生死蒙惠，上天所宝。不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经。月华阴景，中有大神，龙衣虎符，度兆先宗。为上世亡魂。断地逮役，度上南宫。七月长斋，诵咏是经，月华阴景，中有大神。黄衣宝章。刻兆仙名，身得神仙。诸天书名，黄箓白简，削死立生。十月长斋，诵咏是经，月华阴景，中有大神，绣裳大绅，坐镇万灵，为国王帝主，君臣父子，安镇国祚，保天长存，世世不绝，常为人君，安镇其方，民见大平，八节之日，诵咏是经，月华阴景，布光八天，得为九宫真人。本命之日，诵咏是经，月华阴景，立兆生形，神生腹中，玉佩金珰，灵液注胃，身得长生，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐紫黄白三色素云之中，内外翁冥，有青龙、白虎、朱雀、玄武、师子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，月华阴景，上品妙首。十回度人，结璘隐韵，离合自然，混同阴景。无无上真，黑金之炁，玄一之胎，外阴内阳。至精未开，静极生神，金水聚形，圆照浩劫。海岳澄明，阳独化息，阴凝变停，二象冥合。玄牝体并，阴升雨露，阳降渊泉，元始祖劫。化生诸天，祖为阴景，月华含莲，开明三辰。是为天根，上无复祖，惟道为身，月中灵文。黄书骞林，叶有玉章，普殖神灵。无文不光，无文不明，无文不立，无文不成，无文不度，无文不生。是为大梵，天中之天，郁罗玉阙，蕊渊金台。上极无上，大罗玉清，眇眇劫仞，若亡若存。三华离便，大有妙庭，玉户药房，森罗紫霐，神霄梵炁，周回十方。中有月华阴景之神，中有南极长生之君，中有东极青华帝君，中有十龙飞车司马大神，中有好生韩君丈人，中有南上司命司录延寿益算度厄尊神。回骸起死，无量度人，今日校录，诸天临轩。
　　东方无极飞天月中黄华神王，长生大圣无量度人。
　　南方无极飞天月中赤仪神王、长生大圣无量度人。
　　西方无极飞天月中素魄神王，长生大圣无量度人。
　　北方无极飞天月中紫字神王，长生大圣无量度人。
　　东北无极飞天月中神光神王，长生大圣无量度人。
　　东南无极飞天月中阴火神王，长生大圣无量度人。
　　西南无极飞天月中红露神王，长生大圣无量度人。
　　西北无极飞天月中瑶阐神王，长生大圣无量度人。
　　上方无极飞天月中五后神王，长生大圣无量度人。
　　下方无极飞天月中玉妃神王，长生大圣无量度人。
　　十方至真飞天月华阴景神王，长生度世无量大神。并乘素云，玉舆丹辇，霞盖金轮，骖驾灵凤。十真白龙，建广寒之节，耀灵神旛，前啸天乐齐唱，后吹神籁同鸣，师子白鹤，啸歌噰噰，五老启途，群仙翼辕，亿乘万骑，浮空而来，倾光回驾，监真度生。玉阙丞相，南昌上宫，韩司主录，监生大神，执箓把籍，齐到帝前。兆能感恩，玉天流霞，注极碧玄，月中黄缶，挹华秘泉，神水透漠，真光变仙，咽液宝章，心念白元。有五夫人，扶携□跹，泝烟奔车，十龙驾軿，上动高晨，下通幽关，随所应度，严校诸天。普告三界，无极神乡，泉曲之府，北都罗酆，三官九府，十二河源。上解祖考，亿劫种亲，疾除罪簿，落灭恶根，不得拘留，逼合鬼群。月皇符命，时刻升迁，北都寒池，部卫形魂。制魔保举，度品南宫，死魂受炼，仙化成人。生身受度，劫劫长存，随劫轮转，与天齐年。永度三途，五苦八难，超酸三界，逍遥上清。上清之天，天帝洞璘，无色之境梵行。
　　东方八天
　　玉里延皇天，帝陆建封佐。
　　秀峰碧华夫，帝圣司高安。
　　龙乔圣骥天，帝逸徒超方。
　　平洞浩元天，帝彭泠丕江。
　　济真常乐天，帝办宗豫元。
　　震光保生天，帝廖都洛兟。
　　化玄开叙天，帝仙琼紫璠。
　　九山龙渊天，帝云涛迷成。
　　南方八天
　　赤扬凤炁天，帝竺毗达良。
　　耀灵寂思天，帝宁华笳。
　　熏载陋宾天，帝妙渎慈恭。
　　锡真无极天，帝隐梵多容。
　　绛立显源天，帝初炎英摩。
　　火岩考过天，帝略多倚台。
　　元命钦光天，帝聪规谟名。
　　明虚正一天，帝边朋祛尸。
　　西方八天
　　尾神监籍天，帝乙魁绵都。
　　炼仙变玄天，帝岳渐穹。
　　夔文斩魔天，帝真陀兮公。
　　七绝注明天，帝觉禄幽仅。
　　太素布扬天，帝逸宁无均。
　　梵光腾刚天，帝直嘉韫初。
　　液灵化魔天，帝苏伯寅。
　　圣格致仙天，帝仲务建师。
　　北方八天
　　混光骑升天，帝号巴部迤。
　　宝炁耀精天，帝正幼完时。
　　道育曲蒙天，帝正昭泰光。
　　越龙玄鉴天，帝海誉正该。
　　命仙海畿天，帝保机永生。
　　落监总明天，帝季光炽伦。
　　飞斗呈意天，帝耀次夷极。
　　霄庭度真天，帝郑泽虔灵。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，月中之音。月中之尊，月中之神，月中之真，月中之灵。九炁十华，变化上清，无量之奥，深不可详，敷落神真，普度天人。今日欣庆受度，历关诸天，请灭阴恶，斩绝地根，飞度五斗，名列太玄，真王监举，无拘天门。东斗龙光，西斗虎翔，北斗狼据，南斗凤珰，中斗麟伏，共成华芒，为月阴景，变化奇常。青帝吐霞，白帝执玉，赤帝执火，黑帝隐局，黄帝合神，月精炼真。青景神王，角应巴元。赤景神王，箕翼担天。白景神王，参力翻山。黑景神王，玄正丑监。黄景神王，□□横天。月华阴景，五色回旋。降兆三宫，真王举仙，月华神王，万神之宗。飞行鼓从，总领神兵，扬霞太空，神光赫奕。诸天齐功，阴真度人，严校北酆，神公受命，普扫不祥。青龙吐毒，白虎四张，朱雀前驱，玄武仗旛。掷火万里，流铃八冲，敢有干试，闭固月精。金刀前戮，玉戟后刑，屠割鬼爽，风火无停。千千截首，万万剪形，魔无干犯，鬼无祆精。三官北酆，明检鬼营，不得容隐，金马驿呈。普告无穷，万神咸听，三界五帝，列言上清。
