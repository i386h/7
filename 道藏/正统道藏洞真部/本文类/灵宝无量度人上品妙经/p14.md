<!-- { "loadSidebar": true } -->
　　三十二天，三十二帝，诸天隐讳，诸天隐名。天中空洞，自然灵章，诸天隐韵，大洞之音。灵宝之尊，瑞应之神，开祥启运，混炁之灵。九转十徧，登虚蹑空，神妙玄奥，高荫二仪。敷落丹华，显应天人，今日同欣至化，历感诸天，泛景紫霄，回舞云营，超涉弱渊，玉耀灵津，仙圣锡符，受书帝门。东斗运神，西斗炼精，北斗凝结，南斗布灵，中斗摄炁，符瑞化生。青天命真，素天举仙，玄天定录。丹天召仙，黄天庆会，总辟元关。广霞神王，经纪弥纶。长离神王，上炎流烟。昌开神王，主制七关。郁单神王，仙炼八威。中黄神王，监真紏非。五天高真，万化之尊，统御天政，运斡璇玑。乘龙驾云，飞行太微，照辟祆气，正气同归。上帝降图，丹景炎光，大君受诏，威制十方。百邪摧灭，道化施张，嘉祥来至，境界澄清。五行顺轨，皇道长明，敢有暴乱，束送女青。三元列曹，定罪严刑，九天八极，考校无停。人主受福，国安民丰，社稷绵绵，亿劫无终。克享太平，与道俱隆，神飞玉京，游宴上宫。宣示万神，普告无穷，三界五帝，列奏高穹。大运澄廓，启极丹光，植立诸天，流变阴阳。上腾三气，下化百常，元洞幽奥，飞范坚刚。玄历数周，六浊九清，太漠郁微，无象无形。混沌玄黄，灵音散生，敷我至化，广运自然。炎精扇猋，鼓跃天渊，瑶编赤简，玉箓正文。摄召冲炁，役使万灵，天书森罗，大法恢张。随劫开演，大素妙篇，授图神霄，永镇琼宫。数当庆会，庆运流传。普度群品，同归三元。至教清明，功参上玄。玄中瑞符，来应真人。生民乐康，境土常宁，含辉隐耀，镇息绵绵。保精玄华，炼胎紫烟，乘霞泛景，举形飞仙。千变万化，与气合真，真中至神，万道之君。正天御极，亿劫独尊，号曰元始，是为我身。三界治官，总统生根，上游玉虚，飞神太无。圆罗之内，混黄之中，洞渊无色，八极灵关。速召大魔，制会玄都，十转回风，庆及幽冥。天道降祥，无量度人，上开生门，经入飞轮。考校图箓，善恶因缘，咸受开济，死魂生身。身得受生，上奏紫清，紫清之上，各有玄音。中有显瑞符应之篇，三素玉章，辞参高真。
　　第一飞仙吟咏元始立极之音
　　眇眇观大无，诸天宗虚皇。龙汉既已往，冥冥度延康。天地返鸿蒙，八垣藏精光。三界皆化消，生灵遂渺茫。独有极道境，群有无夭伤。赤光开玄图，真文散十方。妙炁降清微，飞轮结元纲。灵宝育三景，万化复恢彰。玄符镇五山，世祚永无疆。上圣坐圆罗，常居大福堂。正统皇极道，永以付真王。
　　第二大魔赞叹说经昭感之篇
　　朗朗玄纲，周流八虚。轮转诸天，统会玄都。严严万神，环侍帝居。
　　上圣弘至教，洞阳罗简书。十过演灵章，群品皆昭苏，妙道无穷极，亿天藏一珠。仙真庆无已，玉虚受玄符。赤文焕碧霄，祥烟满空浮。大地发珍奇，骞树生琼琚。凤麟降世间，玉芝秀庭隅。万劫获升平，玄化从此敷。
　　第三真人宣告显瑞符应之章
　　元始虚皇，高居玉清。生育三景，立天之根。右列玄辉，左运员明。
　　分炁下中天，斗极为至尊。端坐朝八维，下应於人君。人君顺天道，嘉祥随德生。地出长生箓，天授玄景文。山川浮秀气，珍瑞集王庭。兆民无灾疠，五谷保丰登。明宣太上旨，万天咸使闻。群品尽欢悦，稽首荷玄恩。
　　此三界之上，飞空之中，真魔歌音，音参洞章。诵之百徧，名度南官。诵之千徧，真魔保迎。万徧道备，飞升太空，过度三界，位登仙公。有闻灵音，天瑞降身，魔王敬形，勑制地祇，侍卫送迎，拔出地户，五苦八难，七祖升迁，永离冥官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝至灵隐秘之音，上元太和万福之气，为祥为瑞，显告於君。为人为忠良贤达，在物为宝玉伟异，於禽兽为麟凤龟龙，於地为五芝奇木珍石山河之祥，於天为庆云景星甘露。人君有道，符应所行之德。皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清玉府东藏经室，数行壬辰，运应下传。若有至人赍金宝质心，依旧格告盟三天，然后而付焉。
　　道言：夫为善仁之德，则天显瑞符应，以报其君。为恶时之过，则天显灾异，以告於民。故於天地运度否终，日月五星亏盈，至圣神人休否，末学之夫病伤。凡有此灾。同气皆当齐心修斋，六时行香，十徧转经，嘉瑞立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人，为其行香，诵经十过，以度尸形如法。灵瑞之气默降於身，魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，日月失明，四时失度，阴阳不调，国境不安，农商失利，疫毒流行。兆民死伤，师友命过，皆当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民，生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋，烧香诵经十过，肇降嘉祥，永保太平。皆诸天记名，万神侍卫。右别至人，克得为圣君金阙之臣。诸天记人功过，毫分无失。天中真魔，亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书瑞符曲篇
　　东方八天
　　蛰积扈演，仇非管忱。弥罗漫酬，决都合岑。古娥罔籍，绵洪美钦。洞荷丙珞，华瑶子寻。屈波樊那，明魔大林。妙际极梵，目奋玄探。恍住戌解，历琼辟辛。忽灼徧柯，铭谋符歆。
　　南方八天
　　哲迟延殊，救嘉泯贤。果澄利顶，公秘景单。越那郁诺，显社兹元。瞀俊豆阁，宜正复骞。和舒慜农，毕室九回。郎化止伯，思己悬居。社嘉法祈，录足尉微。光屯幽爽，乾灵自催。
　　西方八天
　　冲广鲁渊，牟陁炯宣。弼乙旦娑，气蒙师匀。薄约龙淀，甫幽建存。践将横卒，蔽仙浦全。杳温泽台，应晞苍轮。聿兀昭素，云和鼓琼。寥延鹿迷，摄精秘卿。陆谟吁恪，宝轮猷屯。
　　北方八天
　　角还悟镗，夷林希疆。玄遁清微，古慎匪扬。霞峦邀尘，问觉通皇。智平由逵，可机式郎。耦都离珊，召封化光。龚宠祖迂，斗辕兵刚。漂庐健需，玄釜阴当。灵肘捐度，太赤混方。
　　道言：此诸天中大梵隐语，无量之音，旧文书中天黄灵台。招十二玄瑞，二十四应，於元始五老大福堂之境。赤书玉文，显瑞符应之始，字皆广长一丈，天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋真魔，保举神霄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之七竟
　　卷之八
　　清微金科品
　　道言：昔於妙极天中灵洞霄音泰玄化境，受元始度人清微金科无量上品。元始天尊当说是经，周回十过，以召十方，始当诣座。天真大神、上圣高尊、妙行真人、清微九圣、上元天官、卫法仙王、无鞅数众，乘空而来。玉光绿舆，三素飞云，羽葆流辉，玄虚散霞，丹景浮英，晃耀太空。七日七夜、诸天阳馆阴宫，金阙琼楼，罗列真文，灵风扇霄，隐韵生音，元纲停运，双曜高明。一国地土山川林木，缅平一等，无复高下，土皆作碧玉，无有异色。众真侍座，元始天尊玄坐空浮九色神龙之上。说经一徧，诸天大圣同时称善，是时，一国男女，各运精诚，愿见玄妙。说经二徧，灵府虚明，廓然开悟。说经三徧，神炁混合，坐观十方。说经四徧，了悟在心 ，转能化诱。说经五徧，未来众生，广为接引。说经六徧，证天仙业，修上真道。说经七徧，超出三界，为天种民。说经八徧，得见元尊，神灵位号。说经九徧，注籍清微，名上金科。说经十徧，与圣合真，永断轮转，是时，一国是男是女，莫不倾心。皆受护度咸得长生。
　　道言：是时，
　　元始天尊说经一徧，东方无极无量品注生大神，无鞅之众，浮空而至。
　　说经二徧，南方无极无量品叩执宪大神，无鞅之众，浮空而至。
　　说经三徧，西方无极无量品定名大神，无鞅之众，浮空而至。
　　说经四徧，北方无极无量品司化大神，无鞅之众，浮空而至。
　　说经五徧，东北无极无量品简奏大神，无鞅之众，浮空而至。
　　说经六徧，东南无极无量品敷教大神，无鞅之众，浮空而至。
　　说经七徧，西南无极无量品权变大神，无鞅之众，浮空而至。
　　说经八徧，西北无极无量品纠察大神，无鞅之众，浮空而至。
　　说经九徧，上方无极无量品监观大神，无鞅之众，浮空而至。
　　说经十徧，下方无极无量品成德大神，无鞅之众，浮空而至。
　　十徧周竟，十方无极天真大神，一时同至，一国男女，倾心归仰。来者有如细雨密雾，无鞅之众，迮国一半土皆徧陷，非可禁止。於是元始结清微玄妙之炁化一宝珠，光如大星，在空虚之中，去地百丈。元始登引，金科生真，玄变高尊，化炁真人，十方无极、开导大神、无鞅数众，俱入宝珠之中。天人仰看，惟见勃勃从珠口中入。既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我。当此之时，喜庆难言。法事粗悉，诸天复位，焂欻之间，寂无遗响。是时，天人遇值经法，普得济度，一切群生，皆证善缘，倾土归仰，咸契虚明。妙见妙闻，妙觉妙知，妙有妙无，妙合妙离，妙变妙化。言符至道，心行大慈，齐同玄悟，清正无为。国安民丰，欣乐太平，经始出教，一国以道，预有至心，宗奉礼敬，皆即受度。
