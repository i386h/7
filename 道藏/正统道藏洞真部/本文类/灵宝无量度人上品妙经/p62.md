<!-- { "loadSidebar": true } -->
　　道言：元始天尊说经中所言，并是诸天至尊五方正气内名，隐韵之音。亦是三宝皇君丈人内讳，百灵之隐名也，非世之常辞。上圣已成真人，通玄究微，能悉其章。诵之十过，召致五方正真之神，化炼结节，灵感胎真。东方正气为英明，文华清净，仪矩高贤，仁恕仙真，之应於物，为宝玉瑰奇，珍禽瑞兽，希世之祥。南方正气为明慧，礼制辩哲，爽越命令，布政辅弼尊神，之应於物，为丹华工丽，艳妍色臜，经画之事。西方正气为义决，刚别坚正，果敢介守，敕法大神尊官，之应於物，为介甲金石，牢革牙角，防铃兵刑之象。北方正气为敏赡，智数机谋，变通玄化，为真母后太一隐灵，之应於物，为修蛇玄黮，委曲怪异，伏藏鬼神之符。中央正气为尊德，秘道宽厚，博容广大，硕学辅化，帝王君主，崇高神圣，之应於物，为冲融柔顺，坎下盈满，远隆甘和之验。遇正气者，上为帝仙，中为宰牧，下为贤德，为长生，为吉祥，为福庆。故诵咏此经，诸天齐唱，万帝设礼，正气来集，渊澄岳静，日月合照，璇玑历天，魔爽丧坏，尸骨还生。至学之士，诵之十过，则五帝侍卫，三界稽首，正气临斗，鬼祆灭形，济度垂死，绝而得生。所以尔者，学士思神致真，坐招正气，生命遇之，则贵极仙真，召制十方，与天为一，五气齐灵，中粹发华，福德自生。轻诵此经，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，五方真气齐到，以之治身，则仙化长生，使丹灵气备。以之生物，则坚大瑞美，焕伟灵异。以之治人，则明誉公端，凛然超举。以之通鬼神，则亿曾万祖，幽魂苦爽，皆即受度；上升朱宫。正气所挺，五方同真，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，五方正气入身，愚变为智，俗化为贤，贤则得道，道成而仙。为圣为神，气之正也。为祆为孽，气之邪也。皆即受度，飞升南宫。世人受诵，五方天尊正气之光，昭其真形，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，五方天尊登玉宝青华之阙，布行五方正气，治化三界，为上世亡魂，断地逮役，度上南宫。七月长斋，诵咏是经，五方天尊登朱陵丹华之阙，布行五方正气，治化三界．身得神仙，诸天书名，黄箓白简，削死上生。十月长斋，诵咏是经，五方天尊登紫云琼图玄真之阙，布行五方正气，治化三界，为国土帝主，安镇国祚，保天长存，世世不绝，常为人君，安镇其方，民称太平。八节之日，诵咏是经，五方正气周回八方，还朝帝一，化生万灵，得为九宫真人。本命之日，诵咏是经，五老上帝下镇五脏，五方天尊口吐正气，入兆命宫绛府泥丸，真道自然，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻
　　三十二天，心拜三十二过，闭目，静思身坐青黄白三色云气之中，内外蓊冥，五方真气绕络身形，光明洞耀，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，五方正气，十回度人。诸天隐韵，离合自然。玄漠无垠，妙气生根。杳如紫烟，分为三华。玉清离便，大有缠罗。升过玄门，盘结浮沉。天元正道，化为玄京。阴抱至阳，阳合其真。阴阳会化，玄生其神。神化为气，气化为灵。化无体状，至用圆成。发生之气，高秘黄庭。神池绛渊，色凝婴丹。旋转浮游，上下无方。黄老潜养，道体居常。东青西素，南赤北玄。中有宝皇，正气自然。五方之神，神运绵绵。巡环周流，雷动云奔。五帝授符，五老合魂。天光无象，太朴混沦。英芒晃耀，灵液其滂。物得之生，鬼得之灵，神得之明，人得之仙。天得之清，地得之宁。上分三界，下列九泉。风动虚清，变化行天。希夷正气，皇道开宣。肇自天真，幽微之君，玉冠锦，碧凤飞裙。乘驾九龙，役御千官，布行正气，运植五方。冲气所锺，为仙为灵。时为尊贤，用宏纪纲。以之授形，为物之英。悉感正气，变化神真。至真无形，大象流精。眇眇劫仞，若亡若存。琨琛丽房，琪花妙庭。紫户玄关，森罗浮霐。五晕正气，周回十方。中有太上三素之君，中有上圣清母之神，中有太微玉帝之尊，中有胎元帝一之君，中有道德五方丈人，中有主录主籍主生主化主变玄道尊神。回气储正，无量度人。今日校录，诸天临轩。
　　东方无极飞天正气神王，长生大圣无量度人。
　　南方无极飞天正气神王，长生大圣无量度人。
　　西方无极飞天正气神王，长生大圣无量度人。
　　北方无极飞天正气神王，长生大圣无量度人。
　　东北无极飞天正气神王，长生大圣无量度人。
　　东南无极飞天正气神王，长生大圣无量度人。
　　西南无极飞天正气神王，长生大圣无量度人。
　　西北无极飞天正气神王，长生大圣无量度人。
　　上方无极飞天正气神王，长生大圣无量度人。
　　下方无极飞天正气神王，长生大圣无量度人。
　　十方至真飞天正气神王，长生度世无量大神。并乘化真九光丹轮之舆，炎飙紫霞神虚之辇，彤彩耀光百神之盖，五精天德大力之幢，骖驾朱纠玉龙，建万天十华之节，洞神招真之旛，神兽夔龙，悲鸣踯躅，青凤紫鸾，翔腾飞翥，前咏八素九阳之歌，后吹六钥虚生之曲，神虎镢天，奔跃辟邪，五老启涂，群仙翼辕，亿乘万骑，浮空而来，倾光回驾，正气度生。中皇内弼，元斗右宫，紫垣太极，妙通大神。摄气监真，合会高玄，徘徊升降，周历虚圆。敷告八冥，幽微之关。上极玉罗，太空灵尊。下该九垒，洞渊之源。运道正气，炼化神仙。五方大神，玉司之官。施生布养，法道而行。变凡入圣，易骨超腾。恍惚通感，大混帝门。北都寒池，部卫形魂。气聚神生，命出自然。挺植正气，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝妙和，无色之境梵行。
　　此为五方正气之天，从角宿一度一杪半起，经五星之分，流演同法，正行黄道，不犯傍纲，上禀皇极，专行正气。四方各有二天，配属中央土位。土无正形，各居四方，同会於正，五方施化，为造物之主，得其正气，决为高真。
　　东方八天
　　定都越玄天，帝辟除正虚。
　　辂宜修皇天，帝伯上骑东。
　　梁无书元天，帝觉披言镌。
　　抑丽古常天，帝蹈寂枢杨。
　　□岐森着天，帝查无运冲。
　　九奇苍丘天，帝律允师期。
　　弼皇教宗天，帝强毕伺孕。
　　皓冥都源天，帝真抱隶昌。
　　南方八天
　　耀机鄙瑶天，帝球提振生。
　　炎明升微天，帝祖正宜先。
　　飙丽正神天，帝纽澄玞。
　　洞冲璟降天，帝拯溥施隆。
　　萌华镜羽天，帝辩帝荼延。
　　路瑾萧宫天，帝岳枢兆玄。
　　理禁宗明天，帝护巴冥高。
　　角应巽灵天，帝都夷升优。
　　西方八天
　　信真琼都天，帝谒普顺康。
　　周渝韩荐天，帝荡浮南。
　　杜极太元天，帝噩阾云潭。
　　不骄耀评天，帝弦枢烈微。
　　躔飞骞余天，帝濯罗兵祈。
　　乐静云贽天，帝杜图阿容。
　　正玄邈夷天，帝辨克苏骈。
　　西骞盈虚天，帝尚备密通。
　　北方八天
　　昙迷阮灵天，帝皓孙隅方。
　　昭峻令琚天，帝岳沅李涡。
　　度明极皇天，帝波记熏惠。
　　玉宸和化天，帝柏庾变呈。
　　偃利芜锋天，帝露真译符。
　　伫宛仙殊天，帝召灵启明。
　　元渚阳玉天，帝龙膺庠汪。
　　仙度沈精天，帝珌眇玄英。
　　三十二天，三十二帝。诸天隐讳，诸天隐名。天中空洞，自然灵章，诸天隐韵，诸天之音。诸天之尊，诸天之神，诸天大魔，诸天之灵。九和十合，变化上清。无量之奥，深不可详。敷落神真，普度天人。今日欣庆受度，历关诸天，五方天尊，施行正气，转物之精，使合道真，不为错沴，与道俱贞。遇之则吉，失之沈沦。五帝卫生，普度天人。五苦斩绝，无拘天门。东斗执节，西斗捧符，北斗宣令，南斗定书，中斗大魁，开天立图。青帝辅德，白帝司志，黑帝守神，赤帝行意，黄帝统天，摄录正气。青天正神。玉阳真伯。赤天正神，动化感格。白天正神，金德司杀。黑天正神，伏奸破敌。黄天正神，中御无极。五方正神，万灵之宗。飞行鼓从，总领仙兵。麾幢鼓节，游观太空。威光赫奕，诸天齐功。上天度人，变化太清。玄枢虚通，神轮不倾。感生冲气，永灭祆凶。摄命帝官，乘建交冲。世被福祥，莫有不从。敢容干犯，拒抗列真，风刀前戮，丹火后焚。五方正气，化骨为仙。挹炼革易，万景流行。候顺自然，九转回真。五色结融，洞阳道成。普告无穷，万神感听。三界五帝，列言上清。
