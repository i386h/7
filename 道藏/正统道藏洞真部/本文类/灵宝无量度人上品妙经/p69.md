<!-- { "loadSidebar": true } -->
　　道言：昔於北清玄灵天中，大魁罗上妙宝华土，受元始度人无量上品。玄灵妙天内号太虚无上常容天，其天帝主，名曰总监鬼神，居其宫殿。思道因缘，言我植福，位为天帝，住不迁界。中与北方诸天世界，通为一境，十方天中，及以天下一切大力鬼神国土，咸我部属。我以福业故，周足神通，禁制魔种，归依三清。奉太上玉律金科，威被鬼爽。而今元始上帝当降此天，为诸天人，十方众生，说无量度人无上法门。我今处极真世界，闻听法味，实为忻快。当与天中圣人仙真，一切部寮男女等众，远诣玉京，恭请元始天尊，降此天中，为众说法。敕命侍香金童都文瑜，传言玉女冯道倩，启蕊玉九色之蕴，索三天降真洞琼宝香，然丹天火玉，驿龙捧炉，千真奏烟，灵幡宝幢，奇花珍供，百千万人，俱诣玉京萧台金阙，叩礼元始，三说其辞，仰祈大慈，不违本念，降眄天中，宣演道法，度脱一切，开通灵虚，使内识洞玄，外伏魔试。再拜长跪，伏俟圣言。天尊告曰：吾本无形，以道为质。住此玉京，散为五形，变神万亿。吾今住此，见为十方无极世界，无量众生，各各演说法要，明晓至真，示玄清之路。汝所居天，上干无色，下临昆山，傍及北台，幽岳鬼都，无不统御。北清玄灵，俯及酆罗，近於海际，密与人境，攴连贯接，人世众错，臭浊难堪，为诸六天游精，八方鬼神，杀戮啖食，一切人民，不满天寿，横被夭伤。於三元本命年，限运会之上，阴谋鬼吏，遘说冥官，妄作灾凶，种种刑害，是致呼魂之声，趣死之哀，不绝於耳。睹此厄害，身萦灾疾，我今欲下彼天，说度人法。汝以挺生空洞，乘此天位，未明至道微妙大法。吾以妙无天帝，出生三气三宝三君，造立混沌，分别万天，使帝阙列峙，亿真翔集，三万六千，日月一时同明，吾以是也。吾下化为玉宸大混，居紫玉宝阙华盖之下，紫微垣中，号北极大帝。龙衣玄服，垂绦大弁，左右十二元士，雷公霹雳居其傍，三十六将卫其后，五帅四德导其前。赤明开图之初，为上清神公。开皇之后，为北阴大帝。平定功成，位居中天，紫极之庭，十方世界，望之不动，谓之辰枢者是也。然有形皆动，惟无形不动。北极星与群星相远，三度有奇。而中空者北辰，上帝真形也。望之炯炯，五星辉映，荧荧有光者，帝座也。但可见座，岂可遽谒其帝也。此北极大帝，总制三界星宿鬼神，万神千灵，莫不叩头请命。五岳四渎山川之神，皆再拜伏候，乞请水旱风雨。北极是吾第五化身，位居皇极正统，玉帝为祖，立太空之元。在九宫则号中黄太一，衣紫锦袍，腰十二流金火铃，状如婴儿，手把七元，口吐青色。今居天中荫华盖，乘 斗车，履三台，席大角，坐明堂，左右七人，服紫绣者，北斗七星之精也。汝宜往彼，请下天中，论说法要，开度天人。天帝闻是说，已整冠执圭再拜。臣今上请北极帝君，降此天宫，愿闻大法。乃与天众辞礼元始，下诣中黄紫庭，华宸玉阙之下，真官导前，执法从后，径达北极大帝御前，具陈上事，再拜作礼，辞恳志切，涕泗交下。帝君被玄龙之服，以降言曰：吾上为元始天尊敷扬至教，当允斯请。於是天帝垂光，俯眄北清玄灵太虚无上常容天中宝阙之内，三气宝明之殿，将升法座，当说是经，周回十过，以召十方，始当诣座，五天大神，七元真君，上圣高尊，太虚真人，无鞅数众，乘空而来。彩霞亘虚，云光四布，琼台凤驾，羽节金幢，杂色宝蕴，蓊暧郁勃，洞焕太无。七日七夜，诸天神真，日月飞仙，星真云将，璇纲玉纬，一时停轮，刚风启韵，豁落流光，山川林木，缅同玉色，土变碧璃，柔□ 明莹润，众真侍座。北极帝君先向玉京，心拜元始，至恭修敬，乃登玄空浮光五色龙台之座。说经一遍，诸天大圣同时称善，是时一国男女，皆听北极帝君宣标玄旨，无量度人，七星除祆最上法要。说经二遍，七星明耀，玄符见空。说经三遍，巨斧镢天，山开石裂。说经四遍，乾坤交泰，四海澄源。说经五遍，仙乐满空，灵香远馥。说经六遍，天虹周遍，跨空成桥。说经七遍，七真下观，魔精丧胆。说经八遍，鬼帝惊逃，万魔摧伏。说经九遍。天垂甘露。珠玑散飘。说经十遍，鬼神悟道，幽品登仙，是时一国是男是女，莫不倾心，皆受护度，咸得长生。
　　道言：是时北极帝君说经一遍，东方无极无量品天斗七星除祆大神，无鞅之众，浮空而至。说经二遍，南方无极无量品人斗七星除祆大神，无鞅之众，浮空而至。说经三遍，西方无极无量品地斗七星除祆大神，无鞅之众，浮空而至。说经四遍，北方无极无量品阴斗七星除祆大神，无鞅之众，浮空而至。说经五遍，东北无极无量品鬼斗七星除祆大神，无鞅之众，浮空而至。说经六遍，东南无极无量品阳斗七星除祆大神，无鞅之众，浮空而至。说经七遍，西南无极无量品遁斗七星除祆大神，无鞅之众，浮空而至。说经八遍，西北无极无量品升斗七星除祆大神，无鞅之众，浮空而至。说经九遍，上方无极无量品飞斗七星除祆大神，无鞅之众，浮空而至。说经十遍，下方无极无量品降斗七星除祆大神，无鞅之众，浮空而至。十遍周竟，十方。无极天真，制魔除祆大神，一时同至，一国男女，倾心归仰。来者各各发心，愿除累劫以来，心不正真，秽念充塞， 三尸游荡，七魄妬害，交通鬼气，及诸魔类。使有法病，见道不明，虽处人天，堕入流转。乃至证位诸地，暂登真阶，以魔精入心，祆试惑乱，念动尘起，攴缘傍对，起无量因，作百千业。今闻北极大帝宣说七星除祆拔邪护正之法，开迷翳眼，蹈玄清路，趣高真品，惭愧顶礼，无鞅数众，伫立倾听。於是北极仰天俯地，观察万汇，运无量心，启灵宝慧，普告大众。元始未生，旷劫无迹，混沌既坼，七窍乃张。大为日月，细为星辰，日月五星，总号七元，而配属北斗。北斗十二星，五星为隐曜， 斗口之中，有天一太一二十四玉皇，光芒不显，惟七曜大明，彰示万方。七星之精，在人七窍。亦分其神，能视听言齅，知识悉皆由也。辅弼二星之精，分降为目中瞳子。七星之神，有阴魄阳魂，及正星之神。 斗中除祆之神，有五帅四德，七千神将，天罡河魁，大杀大角，豁落立斗，黑衣玄冥，七杀之神，以灭除凶祆，荡遂魔鬼。兆能齐心修斋，服佩符箓，奏告恳祝，则七星大神下降兆所，立除祆害。有能稽索道要，勤企止清，七星之神教兆上道，飞升神仙，七祖升度，炼化自然。七星之精，三辰五 斗，九宫八卦之妙，皆在於是圣人之心。七星降神华房之内，方寸七室，微妙秘讳，不可宣泄。已登上真，后复为此。北极即於法会之中，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时天人遇值经法，普得济度，全其本年，无有中伤。七星垂光，光映真形，内生玄丹，外除祆精，倾土归仰，奉教遵行。除魔除幻，除妄除想，除爱除有，除见除得，除疑除邪。言中天律，口无非声，齐同慈爱，异骨成亲，国安民丰，欣乐太平，经始出教，一国以道。预有至心，宗奉礼敬，皆得度世。
　　道言：北极帝君说经中所言，并是七星天中列帝内名，隐韵之音。亦是北帝内讳，百神之隐名也，非世之常辞。上圣已成真人，通玄究微，能悉其章，诵之十过，八威扬兵，五天掷火，魔王警阵，星使骋轩，甲卒亿万，斩邪除祆，烧霞燎空，金钺写光，群魔束形，鬼精灭爽，回尸起死，白骨成人。至学之士，诵之十过，则七元降真，三界稽首，魔精丧眼，鬼祆灭矣，济度垂死，绝而得生。所以尔者，学士钦咏洞章， 斗元布气，杀伐祆祥，扫荡秽气，体将洞真，召制十方，威未制天政，德可服御地祇，束缚魔灵，但却死而已，不能更生。轻诵此章，身财被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，斗中天驺，七星大神，天帝使者齐到，为兆除祆，驱断不祥，亿曾万祖，幽魂苦爽，皆即受度，上升朱宫。格皆九年。受化更生，得为贵人。以诵咏此经。身神明正。气无陈故，则玄堂启关，魂爽超越，不拘冥昧。而好学至经，功满德就，皆得神仙，飞升金阙，游冥玉京也。上学之士。修诵是经，七真登房，妙极空常，往返三周，履星蹈纲，漱云咽液。魂魄俱翔，变化上清，寿与天长，皆即受度，飞升南宫。世人受诵，拱持北辰，坐致神女，风送雨迎，左据□□。右揖□□，六丁辅兆。捕鬼搜尸，则延寿长年，后皆得作尸解之道。魂神暂灭，不经地狱。即得返形，游行太空。此经微妙，普度无穷，一切天人，莫不受庆。无量之福，生死蒙惠。上天所宝，不传下世。至士赍金宝效心。盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文。保护受经者身。
　　道言：正月长斋，诵咏是经，七星真君开北玄之箓，校别罪魂，斗中司命，炼七星之光，导引冥灵，为上世亡魂，断地逮役，度上南宫。七月长斋，
　　诵咏是经，七星魁宫之气，紫光如弦，灌兆泥丸，星中大神七人，扶胥兆身，游行斗关，身得神倦，诸天书名，黄箓白简，削死上生。十月长斋，诵咏是经，斗中天皇手把七星，为兆除祆。赤帝黄老与兆陶魂，同荫华宸，坐卧七星，星精入脑，真火炼形。泥丸紫君，厥讳规英，金床玉帐，紫绣锦裙，腰带火铃，除祆灭精，福庆自生，位极人臣。为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，七星光色，连布八方，北帝位中，九宫齐同，一白二黑，贪巨爓空，下代鬼祖，断遏衰凶，得为九宫真人。本命之日，诵咏是经，子□午□，丑未二宫，下临生位，七星回阳，延兆天年，赐寿无疆，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐紫青绛三色云气之中，内外蓊冥，七星覆头，五藏真气，绕络身相，脾生黄气，出顶成云，存见北极金容，天马千万，青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
