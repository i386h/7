<!-- { "loadSidebar": true } -->
　　元始洞玄灵宝本章，长生久视，十回度人。南极隐韵，离合自然，浩虚眇玄，恍惚精转。中变化生，无极诸天，大梵妙气，祖劫绵绵。玉霞结山 ，真明为仙，灵光煌煌，绛阿碧巅。上出九色，内列三便，九室曲峙，下流玄泉。绿窗金楼，神风回烟，太和摄录，云书洞篇。斑斑龙鳞，落落凤纹 ，宛转流迹，宝华委纷。直元题象，空无生神，神运无形，气贯如绳。眇眇莽莽，若亡若存，玄浑弥罗，蕊宫嵯峨。育婴日池，真粹潜施 ，得者长生，忽失璇玑。天珠浥液，云纲八辟，转紫成青，三真检饬。视表彻裹，遐照千亿，翠影九还，洞阳孕丹。黄父赭被，守魂久视，见之万年，金锁玉关。神虎卫门 ，真母奏香，杳杳梵气，周回十方。中有度人不死之神，中有南极长生之君，中有度世司马大神，中有好生韩君丈人，中有南上司命司录延寿益算度厄尊神。长生久视 ，无量度人。今日校录，诸天临轩。
　　东方无极生气神王，长生大圣无量度人。
　　南方无极生精神王，长生大圣无量度人。
　　西方无极生液神王，长生大圣无量度人。
　　北方无极生道神王，长生大圣无量度人。
　　东北无极生化神王，长生大圣无量度人。
　　东南无极生质神王，长生大圣无量度人。
　　西南无极生识神王，长生大圣无量度人。
　　西北无极生妙神王，长生大圣无量度人。
　　上方无极生定神王，长生大圣无量度人。
　　下方无极生感神王，长生大圣无量度人。
　　十方至真长生久视神王，长生度世无量大神。并乘四规八照之舆，三气九光之辇，洞皇蒨粲之云，流霄浪霞之盖，双虹之轮，七绝之节，骖驾神虎绀鬃之龙，前啸金鹤齐唱 ，后吹玉律同音，丹凤青鸾，啸歌噰噰，五老启途，群仙翼辕，亿乘万骑，浮空而来，倾光回驾，监真度生。诸天丞相，南昌上宫，韩司主录，监生大神 ，执符把箓，齐到帝前，随所应度，严校诸天。普告三界，无极神乡，泉曲之府，北都罗酆，三官九府，十二河源，分别种民，简记善功。授道真气，佩箓希玄，身得长生 ，久视永年。心感生德，神入太玄，紫童内观，真境现前。洞彻无极，仙道自然，坐知休否，得天中天。大劫不爽，万气洪源，性合光空，骋云泝烟。元始符命，时刻升迁 ，还婴录气，易形变仙。适尔百龄，有顷亿千，制魔保举，度品南宫。玉符受炼，仙化成真，生身受度，劫劫长存。随劫轮转，与天齐年，永度三涂，五苦八难。超凌三界 ，逍遥上清。上清之天，天帝玉真，无色之境梵行。
　　东方八天
　　道远殊明天，帝普斗元真。
　　沧渊焕奕天，帝娄乾至多。
　　德照清华天，帝建朱睹谟。
　　昌佑极宗天，帝钮俞□乔。
　　皓际预光天，帝宝丘铭。
　　炼度无欲天，帝觉杜容。
　　晨光延祚天，帝玉堵阿窗。
　　澄虚幽完天，帝九曲上英。
　　南方八天
　　太微耀通天，帝苟常贻先。
　　太皇深华天，帝洞无冥施。
　　庆烟凤真天，帝敕禁魔源。
　　梵化炎虚天，帝崿期祖强。
　　露真应化天，帝映留度仙。
　　超玄紫宸天，帝仲康霞。
　　广生妙神天，帝丽光苏。
　　丹琳三华天，帝佑阆密音。
　　西方八天
　　皛真鼎贯天，帝洪仪刚需。
　　延永转飞天，帝率辂登虚。
　　素华庆寿天，帝月髻同渠。
　　浩兰安平天，帝岳汗骞敷。
　　冲灵洞幽天，帝求常卑寥。
　　太玄郁晨天，帝窦勤巴方。
　　玉景明远天，帝逸玄冲。
　　合景九微天，帝断注王。
　　北方八天
　　韩司普监天，帝神驿召魔。
　　洞室曜灵天，帝越部南。
　　太极玄都天，帝正治宗公。
　　太寂玄清天，帝长生丕明。
　　高虚梵宝天，帝邹储靖奇。
　　龙浮羽葆天，帝宥单都孙。
　　灵化抱渊天，帝柳玄夜乡。
　　枢光九华天，帝延佑百灵。
　　三十二天，三十二帝，诸天隐讳，
　　诸天隐名。天中空洞，自然灵章，诸天隐韵，南上之音。南上之尊，南上之神，南上大君，南上之灵。九和十合，延命亿龄，神瞳内彻，久视惟明。长生道在，变化上清 ，无量之奥，深不可详。敷落神真，普度天人。今日欣庆受度，历关诸天，请灭死道，绩命长生，飞度五户，入斗升玄，洞见无极，渺渺玉天，琼楼亿垒，金阙千门。中有南极长生大君 ，戴宝披青，御朱履玄，执秉命筹，为兆添年。东斗度魂，西斗制魄，北斗炼真，南斗养神，中斗华盖，下荫九元。青帝护魂，白帝侍魄，赤帝养炁，黑帝通血 ，黄帝中主，万神无越。青天元王，玉文保真。赤天元王，丹符摄精。白天元王，金箓命神。黑天元王，玄图护身。黄天元王，五老监真。五天元王，万神之宗。飞行鼓从 ，总领仙兵。游行太空，长生玉册。天帝检封，云罗锦帟，万舞鸣锺，碧堂突空。绕九飞龙，赐兆长生，规正方瞳，坐察亿程。幽微密通，授号拱璧，位为真公，兆臣造玄。普扫不祥 ，巨兽吐毒，高刀四张，兵锋前施，真武持旛，天狼掷火，威剑扬烟。敢有干试，拒遏上真，镢天前戮，苍舌后刑，黑天斩祆，炎帝食精。三官迅车，北酆列部，不得容隐 ，猛马八征。普告无穷，万神咸听，三界五帝，列言上清。
　　太玄始分，五老命神，三元变化，是为真身。口吐紫气，缠络在根，化开五符，万有成形。符为天根，倏忽变真，玉帝居室，三景回明。六合洞房，入玄出青，琼膏黄饴 ，凝为赤城。金台万重，碧岳千层，下沸混海，洪波杳冥。苍龙九首，火帝七身，蜿蜓百里，喷烟闪睛。日月为目，气如奔云，甲错黑顽，护世保民。负载□□，是道真形 ，刚风石坚，积阳为天。天上天下，无幽无冥，无形无影，无极无穷。溟涬大梵，辽廓无光，赤明东升，元始育婴。至丙南陵，朱光绛庭，中有大帝，号长生君。与天同生 ，与天齐明，凤衣藻裳，青霞为巾。正坐洞宫，保兆永存，返照长楼，气连玉京。北斗覆己，太一餔精，视极幽朗，奄见神文。五篇八素，神虎龟章，元气流演，三十二天。轮转无色 ，周回十方，旋翼历轸，回度五常。三十五分，总炁上元，八景冥合，气入玄玄。玄中授箓，赐兆长生，一瞬易劫，久视万年。太皇大君，上帝高真 ，泛景流霄，啸咏洞经。金光旋激，震响云营，圆曜摄气，八海洞清。宝渊蔚秀，缛彩浮京，千和万合，自然成真。真中有神，长生大君，无英公子，白元尊神，太一司命 ，桃康合延，执符把箓，保命生根。上游上清，出入华房，八冥之内，细微之中。下镇人身，泥丸绛宫，中理五气，混合百神。十转回灵，万炁齐仙 ，仙道贵生，无量度人。长与生俱，视极杳冥，上开八门，飞天法轮。罪福禁戒，宿命因缘，普受开度，道化生身。身得长生，上闻诸天，诸天之上，各有生门。中有空洞谣歌之章 ，诸仙灵篇，辞参高真。
　　第一长生神仙南和真君飞空之音
　　我适飞舆，遐造八荒。空洞生风，玉音辽辽。凤轩崛起，环山复水。紫金作宫，蟠基六龙。内有大君，金姿玉容。俨坐紫云，绛衣剪虹。下观兆人，录纪善功。冥与化通 ，长生无终。照览十天，骋雾浮空。左挟金真，右扶玉童。咏此洞章，神升九重。
　　第二久视真妃琼明玉符之章
　　明玑龙翘，冠彼绿缜。锦裾流云，香车华轸。南宫九门，日惟月隐。时乘六淳，金鸾玉一表。夕眄龙山，芝田霞岭。天官捧策，神使列请。书兆生籍 ，郁清涵景。双珠四规，宏视无影。无极道君，虚真宝名。梵气回环，玉符变形。生兆神气，青帝凝魂。朱芒蕴光，八威辉煌。咽以琼泉，龙低虎昂。赐兆秘诀，晨风锦光。
　　第三长生大帝君宫中太微神母歌曰
　　六星烂烂，对临天刚。宫浮紫烟，玉翚昊苍。帝君丹袍，瑶笏龙刀。三魂七魄，竟井魁魒。天婴炜秀，啸泛云涛。口吐赤文，光缠景霄。六真夫人 ，锦帐金韬。迅风朱陵，风背鸾腰。饮月咀日，碧霜琅膏。玄芝万株，绛实殷桃。授以长生。久视游遨，揖此晨晖，仙露饴醪。变骨为玉英，歌此玄中豪。
　　此三界之上，琼明天中，飞空歌音，音参洞章。诵之百遍，名度南宫。诵之千遍，天帝保迎。万遍道备，飞升太空，过度三界，位登仙公。有闻灵音，仙王敬形 ，敕制地祇，侍卫送迎，流火玉眸，自然入身，身光如瞳，洞照万神。长生神仙，道胎结婴，龙气灌濯，南极同盟，亲拜黄老，口受神文，是谓无量，普度无穷。有秘上天文 ，诸天共所崇。泄慢堕地狱，祸及七祖翁。
　　道言：此二章并是长生大帝君，及长生神王隐秘之音，皆是大梵之言，非世上常辞。言无韵丽，皆是长生久视永存大法，隐秘其章，故谓玄奥，难可寻详。上天所宝 ，秘於玄都紫微上宫，依玄科四万劫一传。若有至人赍金宝倾心，依旧格告盟十天，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。欲延生绩命，过度运会，皆当祈叩长生大帝君，南极神王。则命注玉检 ，名刊金格，兔过三涂，超济八难。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫学长生久视大法，心契自然，玄默怀道，与造化冥一，诚通玉清。而世患萦縻，缘赏未际。或运当易骨，五脏更生。或神楼九宫，炼华脱化。或末学道浅 ，仙品未充。运应灭度，身经太阴，虽长生久视大法未备，见身功缺而心洞无有，神已长生，骨肉未炼。临过之时，同学至人为其行香，诵经十过，以度生名如法，径上南宫 ，赐以生道，随其学功，计日而得更生。转轮不惑，便得神仙。
　　道言：夫长生久视之法，其禁至重。或守心自然，玄契妙道。或从师请法，能致久生。或阴营众德，功及群灵，天官列言，得以永世。或神观内洞 ，彻见道根，俯视二仪，遐窥往劫，近若旦夜。宿命因缘，善功业债，如观寻尺。与造化为徒，出生入死，运用由己，延日为劫，促劫为日，千春为朝，万劫为夜，长生久视 ，卷舒在意，则非学道修诵所能。或天禀特异，气质不凡。如天有神仙，地有松栢，人有耆艾，皆灵成自然。闻道而得，闻道而生，不原於教理 ，别得天真，卓挺於世者也。至若天地运终，三辰失次，四时不调，国境生灾，兵劫不息，疫毒流行，师友命过，亦当修斋行香，诵咏此经。夫斋戒诵经，功德甚重。上消天灾 ，保镇帝王，下禳毒害，以度兆民。生死受赖，其福难胜，故曰无量，普度天人。
