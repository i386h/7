<!-- { "loadSidebar": true } -->
　　元始洞玄灵宝本章，上品妙首，安镇度人，天地八维，八威隐韵，凝篆自然。八神赤文。祖劫元真。元始妙气，化生诸天。开阐八维，辅立天根。天地神真，分气结身。方维既定，祸福乃陈。上帝灵符，辟魔护人。无文不光，无文不明，无文不立，无文不成，无文不安，无文不镇。是为大梵，安镇乾坤，国祚隆长，庆瑞永绵。郁罗萧境，玉帝灵都。上极无上大罗天中，眇眇劫仞。下至昆仑奠界，八维区别。万方辨分，正位皆有官君神吏守卫。奏疏上晨，纪善注功，率由於民。大行梵炁，周回八方。中有天地八维之神，直符杀鬼之使，安镇国祚之尊，南极长生大君，神霄真王，青华之君。出教立法，保国护民，符镇八维，天地朗明，天省玉堂，上相真君。中有上宰玄司之君，禳解灾气，国祚咸宁。中有南上司命司录，延寿益算，度厄尊神，清荡方隅，万物欣欣。今日开化，诸天临轩。
　　东维无极飞天护世神王，长生大圣无量度人。
　　南维无极飞天护世神王，长生大圣无量度人。
　　西维无极飞天护世神王，长生大圣无量度人。
　　北维无极飞天护世神王，长生大圣无量度人。
　　东北维无极飞天护世神王，长生大圣无量度人。
　　东南维无极飞天护世神王，长生大圣无量度人。
　　西南维无极飞天护世神王，长生大圣无量度人。
　　西北维无极飞天护世神王，长生大圣无量度人。
　　八维守符飞天护世神王，长生大圣无量大神。并乘玄云，都吏甲马，八维神官神吏。旗旛驺骑，乘驾风云，喷烟吐火。龙神驿卒，鬼官虎贲，四面大将，八臂神丁，朱额青甲，乘飙跨麟。直符小吏，安镇灵曹，地域之神，亿乘万骑，升降而来，迎侍霄驾，镇国保生。天机丞相，南昌上宫，韩司主录，八维大神，执天地籍，检察万神，飞意密召，齐到帝前。随所方维，严奏上天。普告三界，无极神乡，泉曲之府，北都罗酆，三官九府，十二河源。急召积尸大灵星君，使度生民。八维克害，破射恶杀，呼魄追魂，上解祖考，亿劫种亲，疾除罪簿，落灭恶根，不得拘留，逼合鬼群。元始符命，安镇升迁，北都寒池，部卫形魂，地司保举，度品南昌。天机都省，道运长新，死魂受炼，仙化生民。生民受度，劫劫永存，随劫轮转，与天齐年。永度方维，注害不干，随符安镇，保庆长年。道备德成，超凌三界，逍遥上清。上清之天，天帝玉真，护持国境梵行。
　　东方八天
　　明持玉阳天，帝至利师方。
　　角胎上极天，帝勋夷思完。
　　储净妙有天，帝群题士询。
　　彦迹铅宗天，帝历蕲化常。
　　氏张辅皇天，帝彭义慈。
　　太至吴祖天，帝招机总维。
　　秘瞢韩化天，帝传真识元。
　　逸邈希顺天，帝祖罗英。
　　南方八天
　　熯度霄炎天，帝龙澌沵沙。
　　铸神骨想天，帝玄鲜生。
　　曜华丽举天，帝纯寂涣池。
　　宣革庆鸿天，帝香京沂牢。
　　变黻拭崇天，帝肇玄慈名。
　　斗虚爓阿天，帝真云秘都。
　　阻义炎流天，帝猛子回堂。
　　略羽道余天，帝洞景易当。
　　西方八天
　　纡论制魔天，帝诰屠辛良。
　　柳寓称当天，帝伯定谟。
　　徼连紫鲸天，帝奏祥敷。
　　傲灵悦空天，帝上觉真。
　　越积渚安天，帝演丘资贤。
　　宜封观虚天，帝峻渊辞朋。
　　义神飞庐天，帝判极洞霞。
　　颂玄流景天，帝泰遥康容。
　　北方八天
　　兜玄隐微天，帝气袭龙枚。
　　兆化亿光天，帝保粹冲。
　　史阿奚几天，帝凑昌轮。
　　豫常尤俞天，帝断从坚。
　　宾张守符天，帝曲回明方。
　　福王行逸天，帝寿耆晞。
　　静原华鼎天，帝度真天形。
　　道远浩流天，帝言永疆。
　　三十二天，三十二帝。诸天隐讳，诸天隐名。天中空洞，安镇国祚，自然灵章，八维隐韵。安镇之音，安镇之尊。八维之神，八维大魔，八维之灵，度符玄合。变化上清，无量之奥，深不可详。召摄神真，普度天人。今日禳除度法，历关诸天，请镇国维。斩绝祆群，飞仙八景，名列太玄，真魔监举，无拘天门。东斗定化，西斗伏祆，北斗斩奸，南斗卫生，中斗镇恶，总监八维。青帝养育，白帝辅成，赤帝安民，黑帝灭祸，黄帝卫生，保安兆时。青天魔王，安镇东维。赤天魔王，宝符南离。白天魔王，西遏刀兵。黑天魔王，北维普宁。黄天魔王，八威神兵。五帝大魔，搜捕八维。清肃天地，总领鬼兵，麾慞鼓节，游观太空。灵文伟焕，罗布威光，安镇国祚，严摄邪氛。神王受命，除世不祥，玄蛇吐毒，九都胆张。天丁缚鬼，北斗戮精，掷火万里，流铃八冲。敢有干试，拒遏八神，金刀乱施，千祆灭形。仰啸玉华，俯咀绛涬。天地八维，念道安真，屠灭祸爽，风火无停。千千截首，万万剪形，魔无干犯，鬼无祆精。三官北酆，明检鬼营，不得容隐，金马驿呈。普告无穷，万神咸听，三界五帝，列言上清。
　　元始上帝和合三炁，天地八维，安镇国祚之法，秘於东华 宝室，威禁至重。八维真符，皆自然灵章。飞玄之华，九凤之气，以成紫字。用以救护世厄，方隅邪怪，境土不顺之道。若国境疾疠，兵盗、水火之难，则行香修斋，六时行道，诵此妙经，随所灾分，丹书此符，作旺相所宜之色，设於国内。烧香，醮礼三天帝君，八维神王将吏。中庭，法师仗剑，步蹑斗罡，禁气，诵咒，随所安符。讫后三日或七日，彻去坛席，大吉。如一　家有方隅注害毒恶之气，身黄土符之杀，亦用此符禳厌，亦祭八维官君将吏等也此。
　　上清护世之文，不可轻慢。卫符皆有灵官童子，玉女直符，以申令行事焉。具符如左八符，或缯，或纸，金铸，石刻，皆可。每维直符十九人，使者三人，守符官君将吏三千人。
　　安镇东维青华丈人护世长生真符
　　青书黑缯，施震宫上。
　　安镇南维赤灵真人护世旺福真符
　　丹昼黄缯，施离宫上。
　　安镇西维章简玉女护世禳兵真符
　　白书黑缯，施兑宫上。
　　安镇北维龙玄大神护世保祚真符
　　黑书白缯，施坎宫上。
　　安镇东北维皓真灵君护世伏魔真符
　　白书绿缯，施艮官上。
　　安镇东南维碧仙神君护世通玄真符
　　碧书紫缯施巽宫上。
　　安镇西南维玄真夫人护世宝皇真符
　　黑书绛缯，施坤宫上。
　　安镇西北维天老帝君护世镇国真符
　　白书黑缯，施乾宫上。
　　如上八符，皆梵炁至精变化，自然成文。安镇天地八维，变灾为福，帝尊万年。民有信诚，取黄缯以丹书八符，佩身，辟万邪千祸，出入行来，不避太岁，方维大杀，修营居室，施符八维，元亨利贞。
　　安镇国祚万岁太平五福真君，一十二字，黄书之安，中央石台上。
　　中央玉文一十二字，保镇国祚，福寿帝尊，诸天上帝台阙之上，皆刻书之也。国界之内，四时不调，灾疠竞起，皆当醮礼。天真敷露，五方真文，安镇入符及山水简券，七日之内，必获感降，致福流祥也。
　　元始混茫，五气回光，上降下接，玉液流滂。结为玉京，环峙八方，金气生刚，神风激扬。浩浩九劫，太乙玉房，道为气母，龙汉延康。眇眇亿劫，混沌之中，上无色界，下无轮渊。金栗润泽，群龙伏潜，中有大神，身如玉蚖。莽莽万丈，喷雷吐烟，眼为日月，血液为泉。浩波杳冥，海之百川，云凝气鼓，玉景为天。、天上天下，无幽无冥，无形无影，无极无穷。溟涬大梵，辽廓无光，赤明开图，运度自然。元始安镇，敷落灵真，八维神纲，星斗交连。勑命灵官，分域龙君，天杀地杀，八维大神。十二官分，上乾下坤，道气如绳，贯珠络缨。神符赤书，辟斥祆氛，保制劫运，使天长存。梵气弥罗，万范开张，元纲流演，三十二天。轮转无色，周回八维，旋斗历箕，六气缠绵。三十五分，总御天关，胜伏凌犯，动静改迁。维内守神，卫世无愆，生善灭恶，定录三天。八景冥合，气入玄玄，玄中太皇，上帝高真。泛景八维，禳镇咸宁，金真朗郁，流响云营。玉音摄气，灵风聚烟，紫虚郁秀，辅翼万仙。露文植符，福祚帝宸，水升火降，自然成真。真中有神，长生大君，无英公子，白元尊神。太乙司命，祧康合延，八维之内，各有尊灵。共保皇图，护卫帝门，执符把箓，保国救民。上游上清，出入华房，八维之内，细微之中。下镇百灵，中华绛宫，运行五气，混合万神。十转迥灵，万气齐真，真道贵生，无量度人。上开八关，八维之方，罪福禁戒，宿命因缘。普受开度，死魂生身，九土安镇，气降诸天。诸天之上，八道灵文，中有空洞，谣歌之章。真王灵篇，辞参高真。
　　第一欲界清宁维域飞空之音
　　道化一形，阴阳两分。天上天下，琼室玉宫。十二神营，八维四门。水火金木，寒暑相因。冲气为和，刑克俱存。顺为吉德，逆为祸根。天地八维，倚伏所存。煌煌赤符，荡逐神奸。保德常自吉，泄慢常自凶。高上神霄王，绿舆来紫空。惟愿法教兴，生津远莫穷。龙章施八维，辟除祸害宗。不使断正气，保延世运亨。凌虚诵洞玄，以摄扶持功。束送幽邪灵，斩馘祆魔锋。安镇长绵绵，圣祚日兴隆。
　　第二色界八维禧佑之章
　　玉都万神，总御八方。圆罗洞无，大梵周行。变化浩渺，周布亿千。飞玄成书，佩服真灵。断绝殃注，吉庆相连。坎离激戾，邪气纷纷。神符所至，灵光燕存。福降紫清，运会自然。此时乐兮，上帝之恩。禳祆灭凶，生类和宁。我道难遇，故显洞文。飞空妙范，混合玄元。成败之用，率由尔身。普天护度，赖此歌音。
　　第三无色界安镇天福歌曰
　　碧云郁嵯，玉净圆罗。洞虚无色，耀素灵波。惟有元一，混沌之神。生育天地，布列玄真。世分八维，中含紫虚。皇极为王，统御万方。飞神万变，法道真、常。赤文焕丽，制魔召祥。施张灵化，庶物咸康。致福者心，谅不由他。心通妙意，三气凝华。国祚由是安，教化靡不同。万神享庆会，灵童伐鼓钟。
　　此三界之上，飞空之中，飞仙歌音，音参洞章。诵之百徧，名度南宫。诵之千徧，魔王保迎。万徧道备，飞升太空，过度三界，位登仙公。有闻灵音，魔王敬形，勑制地祇，侍卫圣君。八弦安泰，永绝祸难。祖弥升迁，游宴玉天。欣乐无穷。欢盼劫年。是谓无量，保度无穷。有秘上天文，诸天共所崇，泄慢堕地狱，祸及七祖翁。
