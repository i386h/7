<!-- { "loadSidebar": true } -->
　　符传九遥天，帝格斗司官。
　　进气运枢天，帝望烈真。
　　臾侯博权天，帝重地穴旺。
　　协吴辅灵奏成天，帝纪兑交。
　　略讯八极驿报天，帝康求领言。
　　景耀化应天，帝正免遥流。
　　西方八天
　　绿斜楚峨天，帝高徐顺英。
　　灵还迅智天，帝独泝建镗。
　　行皇辏流天，帝孝质夷冥。
　　辨气司玄天，帝备黎汶。
　　定颐祝祠天，帝蹈方希斌。
　　光洞龙军天，帝抱台一敻。
　　日铃奔车天，帝估弥农。
　　嵫谷养华天，帝黄时仲。
　　北方八天
　　龙康耀云天，帝六野非去。
　　海澜溢度天，帝迦娄遁纲。
　　诏神消魔天，帝密多达悲。
　　鱼塘沸蛟天，帝揭沙陀王。
　　录功考泉天，帝辇安寿。
　　玄都北宫恬昭天，帝古归起川。
　　幽真返尸生化天，帝邈庐远义。
　　注泽判冥天，帝勃勃禧。
　　三十二天，三十二帝。诸天隐讳，诸天隐名。天中空洞。自然灵章。诸天隐韵，招降之音。水火之尊，阴阳之神。变气大魔，直候之灵。九并十交，变化上清。无量之奥，深不可详。敷落神真，普度天人，今日祈禳水旱，历关诸天，请逐魃鬼，兴起雨工，回戈挥日，驻云偃风，沛然润施，廓明四骞，飞度灾期，诚敛太玄，二司监举，噏张天门。东斗雷府，西斗雨都，北斗暴泛，南斗赤田，中斗主符，水旱都诠。句芒御春。蓐收乘秋，祝融统夏，玄冥正冬，后土中季，散发流通，应天及人，德着玄功。青天魔王，震僻拉摧。赤天魔王，猛令炎威。白天魔王，阴连浥煤。黑天魔王，溟渤渊徊。黄天魔王，水火同推，五帝大魔，万神之宗。飞行鼓从，总令鬼兵。麾幢鼓节，游观紫霄。课验巡行，水旱蠲消。祈禳上天，却灭凶祆。天官禀命，旱震不行，滔泛洪波，戊己厌灾。黄头兵将，斩缚蛟螭。玄冠真人，禁暴无威。回槁变青，餐和挹羲。敢有干试，妄纵二司。政令偏颇，民物竛。金钺前戮，巨天后刑。屠割奸祆，风火无停，千千截首，万万翦形。魔无干犯，鬼无祆精。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。
　　元洞玉历，水火运行。神器在中，大小无过。混沌包之，无色无渊。风升气举，积阳为天。天上天下，无幽无冥，无形无影，无极无穷。溟涬大梵，辽廓无光。赤明开图。真火燎然。八龙负水，九毕喷泉。水火成之，敷落五篇。赤书玉字，铸金为篇。保制劫运，消息至均。世久去道，水早浮沈。害伤生物，胜伏追寻。不知妙玄，绵绵若存。梵炁弥罗，万范开张。元纲流演，三十二天。轮转水火，升降低昂。旋斗历箕，回度五常。三十五分，总气上元。八景冥合，气入玄玄。玄中太皇，上帝高真。泛景乘霞，啸咏洞章。金真朗郁，流响云营。太阳元精，道合常经。玉音摄气，灵风聚烟。阴景内焕，云泽翩翻。紫虚郁秀，辅翼万仙。水旱不作，日月无偏。千和万合，自然成真。神霄至尊，长生大君。东极宫中，青华帝君。握水火籍，临万国民。祈禳纳灵，降福天人。无英在左，白元在右。太一在前，司命在后。桃康海伯，合延河侯，调炼平畅，水火数周。执符把箓，保命生根，上游上清，出入华房。八冥之内，细微之中，下通人身，泥丸绛宫。中理五气，混合百神，三田丰植，水旱无并。顾视一身，天地同营，气候不失，华池液温。十转回灵，万气齐仙。仙道贵生，无量度人，上开八门，飞天法轮。罪福禁戒，宿命因缘。水火二官，统秉权衡，普受开度，生世欣荣。害气永灭，上闻诸天。诸天之上，各有生门。中有空洞谣歌之章，真王灵篇，辞参高真。
　　第一祈禳水旱飞空之音
　　油云展布，雷车轣轣。飞雨既来，百川盈尺。食堕尔灶，均平尔屋。下民何知，罹此愁毒。炎炎畏日，流金焦石。四野生烟，草木皆赤。有田兆拆，溏可卜宅。不见泉声，莫勾涓沥。卒岁无储，罹此灾凶。我坛其封，洞歌鼓锺。符召十龙，乐舞千童。焚香诵经，达诚紫穹。水旱止息，福禄蒙蒙。亿载享太平。稽首青华宫。
　　第二召龙致雨之章
　　大田南山，诛苇拔菅。深耕远耘，度此岁寒。彼土如石，坚不可索。欲觊有成，天爱其泽。爰酿醪醴，洁醮皇坛。青龙衔符，山陇潺潺。赤龙衔符，飘雨班班。白龙衔符，杭徐旱繁。黑龙衔符，积仓如峦。黄龙衔符，云深雨澜。十方龙君，悯此下民。滋及生物，茂泰倾伸。诚感三天，恩沾八垠。赞礼空洞章，驿龙莫轻奔。
　　第三止雨请晴歌曰
　　水官弛禁，不锁雷城。鬼盗其车，轮堕其缾。强龙未驯，泄雨霖霪。云霭原野，乌集狐惊。顽石有苔，枯桑出耳。田夫咄嗟，困彻其底。日匿于天，龙背生烟。不知世间，芳檐泻湍。道勑玉文，止雨请晴。阳光晨发，野马如蒸。海岳澄霁，万谷藏云，符辟我田，乃筑尔卢。日静风和，生类以苏。烈壶奠浆，四极真王。旋敕岁直，富彼仓箱。佑世承平，教律斯昌。玉龙衔烛，照映十方。圣寿万年，衮衣黼裳。
　　此三界之上，飞空之中，真王歌音，音参洞章。诵之百徧，万物阜成。诵之千徧，和气流通。万徧道备，水旱永消，过度三界，升入神霄。有关灵音，天司敬形。敕制地祇，侍卫送迎。拔出死户，五苦八难，七祖升迁，永难鬼官，魂度朱陵，受炼更生。是谓无量，普度无穷。有秘上天文，诸天共所宗。泄慢堕地狱。祸及七祖翁。
　　道言：此二章并是诸天上帝，及神霄真王隐秘之音，可以致雨请晴，祈禳水旱，佐国佑民。皆是大梵之言，非世之常辞。言无韵丽，曲无华宛。故谓玄奥，难可寻详。上天所宝，秘於神霄玉清玉府东华经室，运遇壬辰，应天以传。若有至人赍金宝质心，依旧格告盟天君，然后而付焉。
　　道言：夫天地之气，亦有差正。子午卯酉为正，寅申己亥为初，辰戌丑未为终，皆差也。水旱之灾，因天时差正之会，或民之动息相输，应以致之。不及则祈之，太过则禳之。致雨为祈，请睛为禳。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫祈禳水旱，致雨即於国西南除地为坛，坛四面安十方龙王形，中安致雨灵符，五方贮水，以桐竹枝、青白杨枝安水中，以青纸墨书词，诣三元四海水曹、太玄天机二省以祈之。请晴即於国南除地为坛，坛并高九尺，为三仞，上圆下方，傍开四门，门通九垒，以为步道，四面安十方龙王形，中安请晴灵符，五方施香火灯烛，以破阴暝，丹书青词，诣二省火曹以禳之。至人为其行香，诵经十过，祈禳斯应，不为岁灾。随水旱大小为期，初七日至三七日，为小期也。精念恳达，诸天监举，便得神仙。
　　道言：夫四时失度，阴阳不调，则气随胜以为过。故阴霪为水，阳亢为旱。所临之境，则民庶流移，鸟兽失道，疫毒流行，横被夭伤。亦当修斋，行香诵经，祈禳悔谢。夫斋戒诵经，功德甚重。上消天灾，保镇帝王。下禳毒害，以度兆民。生世受赖，其福难胜。故曰无量，普度天人。
　　道言：凡有是经，能为天地帝主兆民，除禳水旱。有灾之日，发心修斋烧香，诵经十过。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书水火三十二天祈禳中篇
　　东方八天
　　盘唐机孙，耀彻琼祖。坛池玉渊，景龙允府。淀灵有校，岳炼卷鲁。窃玄建封，淘熏罥古。神穴销螭，白龙荐午。阵飞斗和，鬼占角普。袁聚祈油，山离绿韩。召杵甲党，九昆尧桓。
　　南方八天
　　验稽聿峦，赫回耀丹。宸霖杳叱，万华构观。帝丁率霞，马哲辽还。期逾岘笼，幽沙丘渊。斩观苟术，西靖烟联。合升露遂，妖陀蔽佺。户呈牛黎，火洞责关。旅司要莫，休牟师雷。
　　西方八天
　　莓俦晏叟，拒灵齐裒。转锄有贤，式尼汶斗。祠讹骞魂，奔荼娄夷。弼赏堂铉，曰协使驰。独恩懑卓，溢敦侯贠。左兰契兆，牧临傒端。登符阅真，庆兵司陈。荡忽卯皇，勤度伊承。
　　北方八天
　　虎聃柚阁，杀直空精。道密熏降，云黄交门。洞混叔火，朴沐指分。合魂神护，昭清樊盈。敕魔正酆，省甫轻经。杲阳嗡怀，气无顺存。叱洛泗爓，囚缚摄坤。太考生获，灵吟鉴荀。
　　道言：此诸天中大梵隐语，无量之音，旧文刻书太微紫微水火二宫苍玉灵崖之上，以行天地四时水火之气，神化之书，功不能名。世间学士，祈禳水旱，随法丹墨书隐文，着坛四门，以召阴阳之气。水火之祆，临人境为害，向有处安之，大吉。字皆广长一丈。天真皇人昔书其文，以为正音。有知其音，能斋而诵之者，诸天皆遣飞天驿龙使者，下观其身，书其功勤，上奏神霄。万神朝礼，地祇侍门，大功三天，命职洞玄。道备克得，游行三界，升入金门。此音无所不辟，无所不祈，无所不禳，无所不度，无所不成，天真自然之音也。故诵之致天吏下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十七竟
　　卷之四十八
　　安镇九垒土祆不祥品
　　道言：昔於洞阳天中，太微空歌晶华乐土，受元始度人安镇九垒土祆不祥妙品。元始天尊当说是经，周回十过，以召十方，始当诣座。天真大神，上圣高尊，妙行真人，仙王土皇，官属僚佐，地真主宰，无鞅数众，乘空而来。黄云庆霄，羽盖琅舆，弥覆九垒，晃耀八冥，流光错落，洞焕太空，五日五夜，诸天日月星宿，璇玑玉衡，一时停轮，诸地海岳，洞穴溪壑，碧华明彻，风云静默，天无浮翳，地无伏祆，一国地土林木原隰，缅平一等，无复高下，土皆作文玉，云霞炳焕、无有异色。众真侍座，元始天尊玄坐空浮九光金爓龙台之上。说经一徧，大地土皇同时称善，俄顷五岳灵宫，化现真文。说经二徧，玄阙开通。说经三徧，醴泉涌出。说经四徧，山泽川源，皆生祥瑞。说经五徧，地藏七宝，流出人间。说经六徧，土祆鬼精，舍邪归正。说经七徧，祸害断绝，殃注消灭。说经八徧，北都罗酆，九幽地狱，一切罪魂，并蒙原赦。说经九徧，鬼官主者，咸进仙阶。说经十徧，万物遂性，民无夭伤，是时，一国是男是女，莫不倾心，皆受护度，咸得长生。
　　道言：是时，
