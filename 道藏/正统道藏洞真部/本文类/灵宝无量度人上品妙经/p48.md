<!-- { "loadSidebar": true } -->
　　道言：是时，太上老君，说经一遍，东方无极无量品八景大神，无鞅之众，浮空而至。说经二遍，南方无极无量品明光大神，无鞅之众，浮空而至。说经三遍，西方无极无量品制魔大神，无鞅之众，浮空而至。说经四遍，北方无极无量品药珠大神，无鞅之众，浮空而至。说经五遍，东北无极无量品云宫大神，无鞅之众，浮空而至。说经六遍，东南无极无量品变化大神，无鞅之众，浮空而至。说经七遍，西南无极无量品灵飞大神，无鞅之众，浮空而至。说经八遍，西北无极无量品三素大神，无鞅之众，浮空而至。说经九遍，上方无极无量品玉虚大神，无鞅之众，浮空而至。说经十遍，下方无极无量品离合大神，元鞅之众，浮空而至。十遍周竟，十方无极明体贯气大神，一时同至，一国男女，倾心归仰，来者骈委丛踏，数计亿量，非可为比，徧诸天境。於是太上老君睹见四众十方围绕，即向北方，恭礼玉京大圣元始天尊，上清紫霞太上玉宸大道君。既毕复座，东向环顾大众，运道神力，移十方天人遐迩，来者徧天，观听之俦，尽升虚空，高可百丈。即取碧霓流云黄缕万花之帔，迎取天人，来置座下，广殿四开，无鞅之众，厕如积粟，赞叹礼拜，声震八极。太上老君天颜微笑，举五明宝扇，抚红霄金光明之几。重告大众曰：道出而为神，神化而为气。气者，未有天地阴阳之先，真元万化之祖，道之妙感也。其气非色非形，非有非无，不隶阴阳，不属五行，能生能化，能成能实，为道之神用。故刚於金石，清於冰玉，大於虚空，长於上古，内凝至精，造立混沌，下逮万类，此气为始，其谓之氤氲恍惚者。气兆於形端，质陶於太素，作天地之妙本，名曰一气。故有真一，玄一，太一，亦曰玄元始三气。自建植玉京，及於泉户，仙圣鬼神人物，莫不由之，均以道生，无有分别。高下善恶，强弱坚脆，以自然付受，未常为也。洎三界成就，神灵攸司，君尊臣卑，则役造化，定隆杀，兴贤愚，立高下，则道有至圣之神，天有不私之帝，三垣星斗，八威神官，以布其政，记人功过，生灭无失。虽纤芥圭黍，不得逃逾，则先明体以贯其气。如道为无体，德为有体，照为明体，玄为暗体，阳为动体，阴为静体，正为仙体，邪为鬼体，体分既定，则贯其气，以受其生。无体则贯以浩气，有体则贯以元气，明体则贯以清气，暗体则贯以浊气，动体则贯以龙气，静体则贯以常气，仙体则贯以灵气，鬼体则贯以异气，明体贯气，区畛有方，万化大定，三才之政，绩用乃成，超凌三界，高真之业。可觊善恶之录，有科福祸之理，大明天人鬼神，十方亿万之众，化远教行，出离轮转，仙道克登，长生无为，允合太空。太上老君说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸行善心。明信明因，明缘明报，明感明果，明法明教，明戒明体。言符至道，行合天机，齐同慈爱，异骨成亲。国安民丰，欣乐太平，经始出教，一国以道。预有志心，宗奉礼敬，皆得度世。
　　道言：太上老君说经中所言，并是诸天上帝内名，隐韵之音，亦是魔王内讳，百灵之隐名也，非世之常辞。上圣已成真人，通玄明体，真气贯身。能悉其章，诵之十过，神光内耀，魔鬼丧睛，仪璘舒华，璇玑焕明，祟疠斩戮，鬼神伏形，回尸起死，白骨成人。至学之士，诵之十过，则太上遥鉴，三府记名，祆邪殒首，滞爽登升，济度垂死，绝而得生，所以尔者，学士未洞太玄，务明体理，秽气不尽，尚拘人累，召制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量。为万道之宗。巍巍大范，德难可胜。
　　道言：凡是经十过，诸仙齐到，体净心明，阴翳消瀹，气合神真，冥光晰畅，亿曾万祖，幽魂苦爽，皆即受度，上升朱宫，格皆九年，受化更生，得为贵人，而好学至经，功满德就，皆得神仙，飞升金阙，游宴玉京。上学之士，修诵是经，皆即受度，飞升南宫，以其诚诵通感，明体不昧，灵气贯形，自然受炼，得诣流火之庭，莹玉光於灵颜，纳朱文於锦胃也。世人受诵，气添生福，尸故自断，血流清津，脑填素液，则延寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，明万物受生之体，仙灵人鬼变化之道，皆从太无自然中来。依道立体，资气为用，以神发知，用明为识，阴阳水火，炼以成真。万物之体，仙灵人鬼，其体若同变化，所贯之气各异，神通妙密，各各不同，出役隐沦，彰显之道，互出玄领，为上世亡魂，断地逮役，度上南宫。七月长斋，诵咏是经，明万物受成之体，仙灵人鬼阴息之道，皆从灵气贯质，阴火烹炼，依定立坚，凭灵为变，以清为知，以燥禀体，月华涤沐，炼以成真，万物之体，仙灵人鬼，其体若同变化，所贯之气各异，神通冥运，各各不同，谢缘断凡，幽旷之道，互出奥领，身得神仙，诸天书名，黄箓白简，削死上生。十月长斋，诵咏是经，明万物复命之体，仙灵人鬼还元之道，皆从玄一得命，命以定体，太黑贯气，两半成功，依液感生，噏粹护养，晦以生明，以静为化。玄霜碧露，炼以成真，万物之体，仙灵人鬼，其体若同变化，所贯之气各异，神行默察，各各不同，出离遐举之道，互出秘领，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，八风隐体，贯气八方，八景会真，泥丸洞明，得为九宫真人。本命之日，诵咏是经，兆自明体，贯气入身。贤者为圣，凡骨为真，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，东有木玄真人，南有炎象真人，西有金液真人，北有水象真人，上有玄妙真人，侍卫监观，狮子白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　天皇真人曰：此经神宝君代虚皇说之，故亦诣元始上帝授，太极元化保生真人为序。真人乃禹余天高真道君之臣，故亦称道言。
　　元始无量度人上品妙经
　　元始洞玄灵宝本章，明体贯气虚妙上品。皇极度人，渊微宝历，符应自然，混合玉文。龙康化真，泰洞无垠，虚象流形，空无眇邈。植立万天，鸿蒙正气，大朴分源，飞腾升降。包络交缠，开明双景，帝一合仙，玄虚上宰。演妙高清，郁昌启运，肇生神灵，是为变化。玉极元皇，紫霄纲维，晶耀琳琅，飞轮持纽。数度朱光，上清劫仞，大有黄房，后圣广筵。三真化宫，下治昆丘，瑶台闱风，端居天京，统教十方。中有玄元大范之灵，中有司天变化之君，中有徊水舞空大神，中有太微冲和妙行真人，中有凤台绛阙雌一玉检曲素大洞高真。共明正体，无量度人，今日贯气，诸天临轩。
　　东方无极八景神王，长生大圣无量度人。
　　南方无极明光神王，长生大圣无量度人。
　　西方无极制魔神王，长生大圣无量度人。
　　北方无极药珠神王，长生大圣无量度人。
　　东北无极云宫神王，长生大圣无量度人。
　　东南无极变化神王，长生大圣无量度人。
　　西南无极灵飞神王，长生大圣无量度人。
　　西北无极三素神王，长生大圣无量度人。
　　上方无极玉虚神王，长生大圣无量度人。
　　下方无极离合神王，长生大圣无量度人。
　　十方虚明正体神王，开天贯气无量大神，并乘流光，凤车瑶辇，华盖丹舆，骖驾神虎猛兽斑麟，建七真玄钺，三素朱旗，前捧洞阳宝印，后仗招灵信旛，太极群仙，飞空步虚，五佐启途，三官翼辕，亿乘万骑，浮空而来，倾光回驾，监真度生。太微玉辅，紫宸上皇，至阳元老，冲妙大神。总执生符，来诣帝庭，随所开化，摄召万灵。普告三界，六极八冥，广霞飞圆，寒岳丹扃。方诸灵纽，旸谷洞泉，通明大劫，龙厩成池。龟城瑶阙，浮照星机，三元上馆，天宪九宫。二十七府，简注元功，持握生化，考校罗酆。真光流布。下拔罪魂，息役鬼官，业报休停。冤仇和释。随运长存，因缘轮转，上升朱陵。永断贪爱牵缠之苦，逍遥高空，受炼太霄。太霄之天，天帝观觉，无色之境梵行。
　　东方八天
　　力欲竟成天，帝徂央微真。
　　纳乾昼登天，帝辨崇至群。
　　都曾秀敷天，帝杳良鸣。
　　祛非却妄天，帝石完夫。
　　变正玄明天，帝寂真耕。
　　吕耀疆勒天，帝胡颛希明。
　　极真定瑶天，帝章毗化居。
　　邀玄召云天，帝野昌曜虚。
　　南方八天
　　利定宛图天，帝景昌祖名。
　　韩司主生天，帝萌元评。
　　玉观夷会天，帝召灵纪须。
　　咸乐赭冲天，帝确端由衢。
　　车扬璘下天，帝度谣路音。
　　平焕郁理天，帝气成专浮。
　　太皇育峤天，帝孔遵生。
　　蓝英佐侯天，帝洞觉灵。
　　西方八天
　　童随巘妙天，帝图宾良。
　　举玄谢都天，帝仇周九王。
　　赤震招仙天，帝火提楚基。
　　标光咸思天，帝璟明山师。
　　亮宗迪玄天，帝召意并堂。
　　魁符大建天，帝玉练演论。
　　空居杳乐天，帝越娄浮光。
　　载梵阿史天，帝隐题部延。
　　北方八天
　　东井贯纲天，帝北华粗弥。
　　幽华太虚天，帝庄竭杜如。
　　劫刃降和天，帝斗勇慈云。
　　玄方正岳天，帝笼京麻。
　　通霄次皇天，帝玉宫乾尊。
　　极张应加天，帝洞神八威。
　　宗回浮化天，帝黄朱景飙。
　　慧择龙化天，帝谢登溢常。
