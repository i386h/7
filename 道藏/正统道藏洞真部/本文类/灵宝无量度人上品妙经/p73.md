<!-- { "loadSidebar": true } -->
　　道言：昔於丹灵天中，绛彩飙歌朱陵昌土，受元始度人南宫延生无量上品。元始天尊当说是经，周回十过，以召十方，始当诣座。天真大神，上圣高尊，妙行真人，南昌上宫天机内省，延生保仙上真道君，南宫延生天机上相真宰，天机上吏真宰，天机真倦真宰，天机直神真宰，丹元仙官，三元仙官，天机都吏，甲骑神吏，无鞅数众，乘空而来，彤霞神霄，宝舆丹轮，凤盖垂荫，流明紫光，九色蓊蔚，洞焕太空。六日六夜，南昌上宫，星枢守躔，候鼓不鸣，龙岳水刻，玉滴停注，烟旗浮空，雾帷卷香，枢机二省，十官秉笏，严领局部，神风轻袭，虚海澄映，天容廓清，气界昭旷，一国地土山川林木，缅平一等，无复高下，土成柔玉，绀腻纯明，洞彻圆罗，无有异色。众真侍座，元始天尊玄坐空浮六龙戏珠交升云锦之座。说经一遍，诸天大圣同时称善， 是时，南昌宫中，天机内省，注上兆庶延生保仙之名，万亿论计得仙之人，九万余条。说经二遍，南辰朱华，映满碧虚，云纲萦回，瑰衡蚪屈。说经三遍，琳琅振韵，赞美洞章。说经四遍，南宫启关，生育万汇。说经五遍，天机流运，五德平昌。说经六遍，六星摇光，万神协庆。说经七遍，仙等无终，世寿遐远。说经八遍，真魔降券，度兆延生。说经九遍，雨花盈尺，天香合云。说经十遍，世无夭折，乐慕灵真， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品延生至真大神，无鞅之众，浮空而至。说经二遍，南方无极无量品延生至真大神，无鞅之众，浮空而至。说经三遍，西方无极无量品延生至真大神，无鞅之众，浮空而至。说经四遍，北方无极无量品延生至真大神，无鞅之众，浮空而至。说经五遍，东北无极无量品延生至真大神，无鞅之众，浮空而至。说经六遍，东南无极无量品延生至真大神，无鞅之众，浮空而至。说经七遍，西南无极无量品延生至真大神，无鞅之众，浮空而至。说经八遍，西北无极无量品延生至真大神，无鞅之众，浮空而至。说经九遍，上方无极无量品延生至真大神，无鞅之众，浮空而至。说经十遍，下方无极无量品延生至真大神，无鞅之众，浮空而至。十遍周竟，十方无极南宫延生天真大神，一时同至，一国男女，倾心归仰，将闻元始天尊宣示南宫延生之法，成真之要。各相谓言，我等位证天人，住诸天中，未闻天司，名品居处，统治三元，生死罪福，功过所在，南宫延生。但知大略，南昌上宫，为南极长生大帝君之总司，延生之所，复在何治，有何典宰主吏，三元之民，当何祈请，遂获延生，将享无极。今日天尊敷阵纲括，开晓天人，我等宜各精心，归依大法，修证前诣，再拜稽首。来者有如细雾密云，无鞅数众，迮国一半土皆偏陷，非可禁止。一切大众，围绕座侧，瞻伫灵颜。觊闻妙法。元始俯仰四顾，揽几回天，俨紫金光容，发言宣告大众曰：夫天地定位，君臣乃立。三天上帝，设官布政，分治三元。紫微太微，为两极之司，以主生死，世人罪福，仙真功过，紫微曹局，系於北斗。太微案掾，隶於南辰。紫微天官之司，则有太玄都省，以统三官。太微大君之司，则有天枢天机二省，以延注生命，校领群灵。南斗第五星曰天枢，第六星日天机，枢机二省为上帝之内司，长生大帝正所御也。天有三省，以治三元，则枢机之司并属於南昌上宫，即太微宫也。三省之内，金阙侍中上相上宰侍郎倦卿司命，以共治之。兆能长斋，奉词天机省中，恳礼长生大帝，严备供养，勤诚不替。则有九天采察考校真官，按兆功过，上闻机省，则上相注笔，为兆延生，寿无纪极，不必丹芝，可俟仙道。大众欣跃，乞获详教，渴伫圣言。於是元始悬一宝珠，大如黍米，在空玄之中，去地五丈。元始登引，天真大神，上圣高尊，妙行真人，天机内省上相真宰，灵官直符，甲卒统骑，南宫延生无量大神，十方无极至真尊神，无鞅数众，俱入宝珠之中。天人仰看，惟见拂拂从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸得延生。不杀不害，不嫉不妬，不淫不盗，不贪不欲，不憎不。言无华绮，口无恶声，十二善行，专则延生，南宫自闻。天机列言，七世命仙，齐同慈爱，异骨成亲，国安民丰，欣乐太平，经始出教，一国以道。预有至心，宗奉礼敬，各得度世。
　　道言：元始天尊说经中所言，并是上帝南宫延生内名，隐韵之音。亦是天机省中上相内讳，百灵之隐名也。斋戒诵之，直符诣天机省，乞延生之箓，太上度南宫之契，兆得延生，永世长存。非世之常辞，上圣已成真人，通玄究微，能悉其章，谓之十过，诸天遥唱，万帝设礼，南宫延生，天机纪龄，双景照顶，泥丸返精，群魔束形，鬼疠灭爽，回尸起死，白骨成人。至学之士，诵之十过，则大君流迁，三省言功，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真，召制百神，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆。世世昌炽，与善因缘、万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，南昌宫中，天机省宰，上相真君，请长生大帝玉篆龙文，九云之书，云章宝箓，统仙驱吏八鸾真符。告下酆山泉曲之府，使亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，南极丹元，左灵仙府，真官直符神吏，为兆延生，皆即受度，飞升南宫。世人受诵，则九元八极，四斗三真，十二仙官，教兆隐迁，延生长年，后皆得作尸解之道，魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役治官。侍经南宫，玉童玉女，各二十四人，营卫神文，保护受经者身。
　　道言：正月长斋，诵咏是经，南宫延生长生大帝，敕太玄九仙君，太虚无上君，太上九老仙都君，为兆开心，通幽洞冥，为上世亡魂，断地逮役，度上南宫。七月长斋，诵咏是经，南宫延生天机上相，告太虚紫元洞阳元君，太素仙元君，太上秀乐君，为兆辟妄，长获至真，身得神仙，南宫书名，黄箓白简，削死上生。十月长斋，诵咏是经，南宫延生金阙侍郎，请玉华洞灵君，玉华紫灵君，元丹中皇君，为兆护身，忠事至尊，孝及一门，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，南宫延生玉清三皇太帝，华阳仙君，紫灵仙君，洞阳仙君，开兆八关，得见真仙，得为九宫真人。本命之日，诵咏是经，南宫延生长生大帝，敕太极仙君，清灵仙君，九光仙君，十华仙君，延兆生籍，赦罪超神，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐紫赤绛三色云气之中，内外蓊冥，有青龙、白虎、朱雀、玄武、狮子、白鹤，罗列左右，南宫天机，相宰神官，俱降兆前，日月照明，洞焕室内，项生圆相，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，南宫延生上品，天机度人。太微隐韵，离合自然。混洞赤精，无无上真。化为南极，六司高宸。天枢统兵，总御三元。天机内省，天政所干，统摄南宫，主校延生。元始祖劫，化生诸天。开明两极，水火天根。上无复祖，惟道为身。九龙云书，八鸾真文，摄气命仙，召灵招真。十极飞报，玉章琼文。三省开廓，普植神灵。太玄都紏，枢机辅丞，持印执法，八天凤文。无文不光，无文不明，无文不立，无文不成，无文不度，无文不生，是谓大梵，天中之天。郁罗萧台，玉山上京。上极无上，大罗玉清。眇眇劫刃，若亡若存。三华离便，南昌妙庭。金阙玉房，森罗净霐。神霄梵气，周回十方。中有南宫延生之神，中有南极长生大帝君，中有神府青华帝君，中有天机上相上吏真神真宰真君，中有延生司马大神，中有好生主录韩司丈人真君，中有南上司命司录延寿益算度厄尊神。回骸起死，无量度人。今日校录，诸天临轩。
　　东方无极延生注善神王，长生大圣，无量度人。
　　南方无极延生考察神王，长生大圣，无量度人。
　　西方无极延生赏功神王，长生大圣，无量度人。
　　北方无极延生校录神王，长生大圣，无量度人。
　　东北无极延生定品神王，长生大圣，无量度人。
　　东南无极延生纪寿神王，长生大圣，无量度人。
　　西南无极延生上奏神王，长生大圣，无量度人。
　　西北无极延生仙诰神王，长生大圣，无量度人。
　　上方无极延生帝司神王，长生大圣，无量度人。
　　下方无极延生巡省神王，长生大圣，无量度人。
