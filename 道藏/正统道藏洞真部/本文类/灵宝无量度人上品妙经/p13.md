<!-- { "loadSidebar": true } -->
　　道言：太一神变，气行二十八天，天气布流九宫。此诸天九宫中大梵隐语，无量之言，旧文刻书太微凤馆青壁之上，字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天。万神朝礼，地只侍门，大勋三元，保举太一，道备克得，游行三界，升入金门。
　　此音无所不辟，无所不禳，无所不度，无所不成，太一天真自然之音也。故诵之；致飞天下观，太一遥应，万神朝礼，三界侍轩，群祆束首，鬼精自亡，琳琅振响，十方肃清，天轮高映，万象悬明，海光湛彻，岳穴凝烟，万国振伏，稽颡帝前，兵道自胜，神勇自然，冥慧洞清，大量玄玄也。
　　灵宝无量度人上品妙经卷之六竟
　　卷之七
　　显瑞符应品
　　道言：昔於大丹天中，洞阳幽寥赤精境土，受元始度人显瑞符应上品。元始天尊当说是经，周回十过，以召十方，始当诣座。显化大神，主瑞灵尊，符应真人，无鞅数众，乘空而来。泛气紫霄，瑶辇琅舆，华盖垂荫，金碧交光，飞云蔚蔼，朗惧大虚。九日九夜，元纲天轮，庆烟高浮，七曜凝辉，坤灵发祥，三元肃静，四炁澄清，诸天宝阙琼楼，瑞霞照映，皆现八会真文，洞焕上宫，无有异色。众真侍座，元始天尊玄坐空浮五色宝山之上。说经一徧，诸天列圣同时称善，俄有丹凤黄龙，来告升平。说经二徧，大地山川七宝涌出。说经三徧，渺景阴华，光结重轮。说经四徧，天市太微，皆现景星。说经五徧，瑶华满空，庆云四飞。说经六徧，甘露凝珠，润泽一切。说经七徧，城阙台观，玉芝罗生。说经八徧，灵书敷陈，真符下降。说经九徧，天授玄图，帝膺宝箓。说经十徧，人民康乐，普受百福，草木昆虫，咸均至化， 是时，一国是男是女，莫不倾心，睹见玄瑞，符合圣时，各受护度，皆得长生。
　　道言：是时，
　　元始天尊说经一徧，东方无极无量品举仙大神，无鞅之众，浮空而至。
　　说经二徧，南方无极无量品丹池大神，无鞅之众，浮空而至。
　　说经三徧，西方无极无量品明耀大神，无鞅之众，浮空而至。
　　说经四徧，北方无极无量品双阙大神，无鞅之众，浮空而至。
　　说经五徧，东北无极无量品碧霞大神，无鞅之众，浮空而至。
　　说经六徧，东南无极无量品黄上大神，无鞅之众，浮空而至。
　　说经七徧，西南无极无量品中皇大神，无鞅之众，浮空而至。
　　说经八徧，西北无极无量品天元大神，无鞅之众，浮空而至。
　　说经九徧，上方无极无量品玄虚大神，无鞅之众，浮空而至。
　　说经十徧，下方元极无量品洞渊大神，无鞅之众，浮空而至。
　　十徧周竟，十方无极显瑞符应大神，一时同至。一国男女，各相谓言，我等昔闻五篇初出，三界始分，天尊帝王，降生诸天，神灵告瑞，变化其中。今闻元始演陈天地之本，悉归帝王。帝王之德，配於天地，道隆德广，神备炁充，五行至精，各显玄妙，挺生奇异，敷告帝王，为瑞符应，理该洞玄。倾心归仰，来者有如潮期风信，无鞅之众，迮国一半土皆偏陷，非可禁止。於是元始放大光明，隐显莫测，所御宝山化成一珠，大如朗月，在太虚之中，去地万丈。元始登引，九天列真，上圣高尊，妙行飞仙，十方无极，瑞应大神，无鞅数众，俱入宝珠之中，天人仰看，惟见拂拂，从珠口中入。既入珠口，不知所在，国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸行善心。不妄不蹈，不党不偏，不苟不佞，不恣不桥不慢不欺，心行恭让，口无浮言，齐同慈爱，异骨成亲，国安民丰，欣乐太平。经始出教，一国以道，预有至心，尊奉礼敬，皆得度世。
　　道言：元始天尊说经中所言，并是洞神祖炁，灵宝内名，隐韵之音，亦是降瑞符圣列真内讳，飞仙之隐名也，非世之常辞。上圣已成真人，通玄究微，能悉其章，诵之十过，诸天降瑞，万帝锡符，河海静默，山岳藏云，地瑞显明，高灵烛幽，群魔束形。鬼精灭爽，回尸起死，白骨成人。至学之士，十过，则五帝纳瑞，三界告盟，显应至仁，式扬至道。所以尔者，天地发祥，符合圣真，为瑞之炁。其炁妙微，思而不得，论而不知，万物为变，五行化奇。人感其精，不为朽尸。轻诵此章，身则被殃。供养尊礼，门户兴隆。世世昌炽，与善因缘，万灾不干，神朋护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，精感上玄，克集瑞祥，妙炁凝结，万物化光，上辅人君，道运无疆，永保亿年。而好学至经，功满德就，皆得神仙，飞升金阙，游宴玉京也。上学之士，修诵是经，天瑞昭庆，福被一方。简奏天官，名度南宫。世人受诵，则灵芝发生，池涌醴泉，降集道炁，制灵召和，精炼服饵，延寿长年，游行五岳，位证地仙。此经微妙，普受无边，一切天人，莫不受庆，无量之福，生死蒙惠。上天所宝，不传下世。至士赍金宝，效心盟天而传。轻泄漏慢，殃及七玄，长役鬼官。侍经五帝，玉童玉女，各一十二人，营卫宝章，守护受经者身。
　　道言：正月长斋，诵咏是经，使天炁和平，草木发荣，物无疵疠，万宝俱成。七月长斋，诵咏是经，九天降神，山岳孕精，产育贤人，慕道学仙。十月长斋，诵咏是经，天地开通，封山致灵，符瑞臻应，俱会帝庭，永镇万方，民称太平。八节之日，诵咏是经，五谷繁滋，异秀呈祥。月晦之日，诵咏是经，丹碧灵芝，以度兆身，不经干试，身有光明，玉华耀映，羽葆司迎，万神朝礼，名书上天。功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过。闭目，静思身坐苍碧赤三色云炁之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，俓御元上三十二天元始上帝至尊几前。
　　毕，引炁三十二过，东向诵经。
　　元始洞玄灵宝本章上品，显瑞符应，变化度人。玄微隐韵，符合自然。
　　苍混流精，炼胎结仙。妙光景辉，化生赤文。融构罗络，庆烟交缠。植立玄根，炯耀诸天。丹光玉书，普集五灵，虚无旷邈，浮响幽寥。真宫帝炁，绛绿生音，流布九霄，水火飞腾。是为珍瑞，混一之居。七宝玄台，紫微上宫，上极太无，高清郁单。把握元机，巍巍至尊，统御阴阳，造化生成。上范虚漠，理微太幽，宴处大罗，遐览十方。中有玄元大化之真，中有上清七变之君，中有显扬天瑞之尊，中有符应帝运真人，中有斡旋天纲，镇安地纪，飞行空界，立极尊神。总校图录，无量化身，今日庆会，万神临轩。
　　东方无极仁德神王，长生大圣无量度人。
　　南方无极明德神王，长生大圣无量度人。
　　西方无极化德神王，长生大圣无量度人。
　　北方无极智德神王，长生大圣无量度人。
　　东北无极柔德神王，长生大圣无量度人。
　　东南无极正德神王，长生大圣无量度人。
　　西南元极文德神王，长生大圣无量度人。
　　西北无极清德神王，长生大圣无量度人。
　　上方无极玄德神王，长生大圣无量度人。
　　下方无极厚德神王，长生大圣无量度人。
　　十方显瑞符应神王，长生度世无量大神。并乘绛烟，琼车瑶辇，紫盖龙旗，骖驾天鹿，灵凤驺虞。建玄英之节，三素神旛，左列飞天大将，右从流金火铃。天马麒麟，腾掷辟邪，十华启途，五佐翼辕。亿乘万骑，浮空而来。灵光回耀，命仙集真。龟台典录，昆仑阆风，玄司主宰，符瑞大神。执简侍章，同到玉庭，随所昭应，摄召诸天。普告域中仙境神洲，八海四渎，名山大川，洞天宫府，十二灵源，大地曹局，黄阙九宫，速布道化，肇发嘉祥，不得雍遏，元瑞克臻。真王受符，福荫下民，寒暑顺时，三景长明。物无灾疠，百谷丰登，化被四夷，仁及昆虫。遂性逍遥，欣乐太平，随劫轮转，俱获飞仙。永断六天魔试之难，凌空步虚，游宴太冥。太冥之天，天帝文昌，极道之境梵行。
　　东方八天
　　应德宝玄天，帝太京祖门。
　　显灵恭耀天，帝伯公容。
　　运庆冥感天，帝后元留常。
　　员明化气天，帝召林永仙。
　　开光妙真天，帝合季冲。
　　仙度仁受天，帝正光通生。
　　旻章广志天，帝昊集高卿。
　　玄化泽都天，帝覃承理弓。
　　南方八天
　　崇文惠闻天，帝拂鉴朗。
　　纪延大功天，帝祝求闻。
　　礼尊告玄天，帝连最招敦。
　　太华彩灵天，帝将贤匪庸。
　　高虚明惠天，帝洞浦临。
　　正力定方天，帝敷要总奇。
　　君慈布仁天，帝景回万容。
　　用成积化天，帝穹景资。
　　西方八天
　　育王宗变天，帝防监净康。
　　方义端妙天，帝洪飞益梁。
　　厚信兴教天，帝混至杯庚。
　　成敏施同庆生天，帝道昌化延。
　　微啬元映天，帝峦宏远冲。
　　玄监流精天，帝召阙山希。
　　元圣品仙天，帝卓抱临。
　　瑞庄明符天，帝恭蒙比元。
　　北方八天
　　法海龙辉大宝天，帝昆罗惧。
　　空洞密昭天，帝觉神机。
　　宗元妙光天，帝好从辅昌。
　　融混丰炁天，帝守苍流轩。
　　弥印合轮天，帝扬旗布安。
　　太妙护世天，帝吉支越初。
　　历变全道天，帝图斯骞门。
　　广生章观上加天，帝合辅召严。
