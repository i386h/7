<!-- { "loadSidebar": true } -->
　　垄化婴如天，帝并京摅光。
　　奥洞演于天，帝乐宣无垠。
　　照幽洗翾天，帝碛疆延。
　　秘俞极混天，帝总监真。
　　影为窈空天，帝初嗣百还。
　　玄度意冥天，帝报朝何嵩。
　　兹芽云藏天，帝降籍司阳。
　　冑重忻卢天，帝伯巫期将。
　　北方八天
　　监明正化天，帝安途定方。
　　太华上光天，帝秘师九祥。
　　日员摄围天，帝肇无辨。
　　黄络霞天，帝支谛霜。
　　朱涵溢今天，帝彭民践区。
　　印格制魔天，帝元真瀛。
　　摄京回布天，帝斛亢礼渊。
　　神仓放遂天，帝幽强宇元。
　　三十二天，三十二帝。诸天隐讳，诸天隐名。天中空洞，自然灵章，诸天隐文，天中之枢。天中之机，天中之辖，天中之輗，天中大魔，天中之灵。玉天金阙，中有至神。布气度人，福及万生。九和十合，变化上清，无量之奥，深不可详。敷落神真，普度天人。辟除毒祸，禳解北辰。犯忤大杀，南极元尊。消除疾疫，保命延年。今日欣庆受度，历关诸天，请灭三恶，斩绝地根，飞度五户，名列太玄，魔王监举，无拘天门。东斗消疾，西斗除愆，北斗保命，南斗延年，中斗大魁，主领元官。八十一神，总监众仙。青帝荡疫，白帝施教，赤帝宣威，墨帝开道，黄帝中主，万神从诏。青天魔王，身佩帝书。赤天魔王，飞行太虚。白天魔王，万恶潜诛。黑天魔王，统摄真符。黄天魔王，布令玄都。五帝大魔，万神之宗。执天大范，总领鬼兵，麾旛仗节，游观太冥。神化无方，与天同生。上天度人，严摄寒庭。元王受命，普扫祆祥。疫疫莫作，正气流行。生民自牧，却灭祸殃。命如山河，福等吴苍。天师宝符，玄灵大章。龙文虎檄，追召魁刚。屠割鬼爽，风火无停。千千截首，万万剪形。魔无干犯，鬼无祆精。三官九都，考察鬼营。不得怠纵，金马驿呈。化周无穷，符告万灵。上宫玄宰，飞奏帝宸。无极高妙，耀华洞清。气生芳澄，天地备成。神运变化，风火交腾。精炼九劫，水跃龙门。云凝玉坚，天阙九关。琼观宝楼，万神守垣。九绝明耀，朱符召仙。日扬九光，月吹十霞。五斗回车，天英蕴兰。帝妃泝香，玉真踞轩。五老授职，三官迅軿。保民无疆，吉庆如山。真元吐气，金马当前。泛霄隐庭，奏钟舞津。正道流行，疾疫莫登。命历益算，寿年亿千。五方天使，虎巾龙官。咸领制券，归造真玄。丹辉启明，运周自然。元皇大布，灵宝玉篇。赤书五符，八威正文。保安大劫，使气飞行。大梵包罗，万品施张。元纲布演，无极诸天。轮转无色，周遍十方。腾驾扶摇，旋历经常。消除疾疫，五方之神。天温六伤，却以洞文。灾怪消殄，毒害绝源。天机奏名，玄轨交缠。二十五气，归功上元。八罗冥会，合混玄玄。玄中太真，天帝高皇，泛景太霄，吟引宸风。金昌明秀，消荡祆凶。豁落奋击，流响云宫。仙音摄气，灵光返生。太微御正，上升玉京。邪疠殒殄，仙真列言。三气护生，六府散烟。千和万合，自然成真。真中有神，长生大君。正御南极，扫灭祆氛。收除怪害，五疫消平。太一持火，烧荡魔官。司命膺策，收伏群奸。桃康命灵，万景合延。执符把箓，召命生根。上游上清，出入黄庭。明堂之内，绛阙之中。保正玄丹，三真道宫。中理五府，境域明通。十转回灵，万气齐升。升仙炼养，无极度人。上开八门，飞天宝轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，魔王灵篇，辞参高真。
　　第一欲界消除疾疫飞空之音
　　祆群干正，肆毒分身。游散八方，疾疫生民。水寒火热，秽气纷纷。进尸灭真，惑乱世人。韩司校录，南极火铃。炎烟赫冲，善恶速分。文昌帝省，九万官君。符命下传，风火无停。疾疫普清，寿乐康宁。生道既正，名奏天机。降集真气，救灾却非。玉津灌炼，与身同飞。
　　第二色界魔王保命延年之章
　　冠峨碧蕖，龙文虎书。带剑朱绶，杳霭云衢。丹文玉玺，威镇太虚。太上黄籍，五老天符。仙官注笔，布令元都。寿年无穷，大化安舒。疾疫不入，心有玄储。虚皇垂教，万恶皆驱。南昌大府，朱陵上宫。洞阳火官，严驾九龙。宝珠显妙，真文下敷。丹化凡骨，升入帝居。笑尔阿人，咏此灵音。举形变仙，上升天堂。
　　第三无色界魔王升神造玄歌曰
　　刚风为石，垒此重山。风泽坚凝，深藏帝关。日月运行，流转诸天。化君主令，有形悉颁。尔气清空，尔形秀冲。邪疫无侵，湛然神宫。大经龙蟠，合交景云。血化玉液，精炼琼轮。魔王虎冠，绣帜朱軿。录子正心，授子仙宫。云层峨峨，黄霞碧波。授过冥曹，高仙玉仙。携手登翠都，笑歌入无何。
　　此三界之上，飞空之中，魔王歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公。有闻灵音，魔王敬形，敕制地祇，侍卫送迎。拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷，有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王隐秘之音。皆是大梵消除疾疫保命延年之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：夫天运否终，地道隔塞，日月二星，亏盈凌犯，气行勃乱，度数差忒，大则为至圣神人之休否，小则为末学生民之疾伤，时疫流染，方域生灾。同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴。或疾疫为害，保命无倾，临过之时。同学至人为其行香，诵经十过，以度尸形如法，魂神径上南宫，随其学功，计日而得更生。转轮不惑，便得神仙。疾疫清宁，人安道泰，水保天龄。
　　道言：夫天地运终，星宿错度，日月失昏，四时失度，阴阳不调，则灾气自生，疾疫为咎。使国界水旱兵革未平，疫毒流行，兆民死伤，师友契盟，有致延染。皆当修斋，行香诵经。夫斋戒诵经，功德甚重。上消天灾，保镇帝土。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　天相枢明，机省元同。中黄四司，玉韬上公。灵虚太玄，锡命真封。云文秘纪，校绩南韩。文妃录品，简升紫垣。章号琼韫，朱曜洪颁。护字达龙，府开命神。碧圆通照，万道冥神。
　　南方八天
　　感帝交仙，羽缥素烟。梵混自澄，洞魔驻筵。驿腾信馥，官师允骞。悯符昭济，功念幽泉。利庇黎冲，进除果严。激思求邈，深赜浩田。无落由动，壁刻元绵。救泽苦涸，常应匪边。
　　西方八天
　　空含意模，仙令忮宣。谨悟岂缄，孔雄假乾。遐函默祝，兵冑潜蕃。救章镢究，成岛侠连。变宥忽网，测粹武贤。讳愚祈昏，奏迷缚还。中帝赤悬，威剑苍蚖。识爽杳辨，斯质华联。
　　北方八天
　　玉宸宰仪，洪荡胡时。忽透象察，役曹横旗。统按宥生，火迅车驰。驲典责文，岳圄魂疑。蒙乖亢正，敷式奚重。教检斗刚，太一九徊。失惨丙注，符策按围。目夔公马，戮罚拉摧。
　　鬼滇长泽东，谷云敞施南，赤图震皇西，馘丑荣垂北。
　　已上四句计一十六字，清除疾疫，朱书，服之吉。
　　道言：此诸天中大梵隐语，无量之音。后一十六字，治病去疫，断瘟密敕，其法秘重。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大动魔王，保举洞真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故谓之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十一竟
　　卷之五十二
　　玄明洞渊品
　　道言：昔於紫元天中，绿景空歌太晨光土，受元始度人玄明洞渊无量上品。元始天尊当说是经，周回十过，以召十方，始当诣座。天真大神，上圣高尊，妙行真人，玄明洞渊五灵玄老水帝，八方九海洞渊龙王水官，四十二曹，江河泉源官属将吏，无鞅数众，升空而来。流云霭雾，黳玉之舆，玄明之辇，紫盖神轮，洞霄垂荫，流虹宝光，万色郁勃，洞焕太空，五日五夜。诸天日月星宿，象沈海影，纲蟠玉枢，珠晕玑徽，停轮驻耀，神宫镇静，灵岳收云，天浮八骞，气清九野，一国地土山川林木，缅平一等。无复高下，土明玉晶，无有异色。众真侍座，元始天尊玄坐空浮玉光七变灵鳌宝座之上。说经一遍，诸天大众同时称善，是时，一国男女，归依元始玄明洞渊之法，悟此生元，先从珠露。说经二遍，信知真水，变化无穷。说经三遍，知见柔明，利物几道。说经四遍，思念生宫，初降洞渊之气，肾华甲坼，神龟漾游。说经五遍，心穴宏敷，灵潮机动，玄明散液，万窍滋流，谛观静念，体妙无为。说经六遍，天霐澄湛，明可分神，一一玄中，具我身相。说经七遍，洞渊静碧，龙神奉教。说经八遍，海云擎露，甘液润生。说经九遍，水光发爓，宫殿千层，中有天民，咸悟道法。说经十遍，玄明之气化成紫云，普覆诸天，现无为海，幽沈苦爽，解脱逍遥，是时，一国是男是女，莫不倾心，皆受护度，成得长生。
