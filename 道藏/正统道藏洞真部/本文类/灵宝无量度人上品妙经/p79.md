<!-- { "loadSidebar": true } -->
　　十徧周竟，十方无极天真玄化大神，一时同至，一国男女，倾心归仰，悉悟道元，传立嗣续，生化之基，继其本宗，联芳袭庆，其生无穷。来者有如细雨密雾，无鞅之众，迮国一半土皆偏陷，非可禁止。元始大慈，欲使无量众生，明识造化之先，至道之奥。所以妙极隐讳者，为明雌一雄一之神，偶而为爻，混合百神，徊烟散风，化生真一，即是人备至秘之道。虽飞传列真，未得道时，皆以云珠下投金液，玄妙感合，生此灵胎，神气充备，内显真身无动之体，开演祈求嗣续庆延门阀之法。存念生根，始由元气。元气之精，微细如纤粒。於是悬一宝珠，大如黍米，在空玄之中，去地十丈。元始登引，天真大神，上圣高尊，妙行真人，十方无极至真云芽生化玉婴真子大神，无鞅数众，俱入宝珠之中。天人仰看，惟见拂拂从珠口中入，既入珠口，不知所在。国人廓散，地还平正，无复歌陷。元始即於宝珠之内，化舍莲胎婴之相，说经都竟，众真监度。以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，嗣续昌隆，福庆来臻。全其本年，无有中伤，倾土归仰，咸行善心。行惠行和，行弱行化，行悲行恕。行俭行慈，行定行仁。言无唱宗，口无佞声，齐同慈爱。异骨成亲。国安民丰，欣乐太平，经始出教，一国以道。预有至心，崇奉礼敬，皆得度世。
　　道言：元始天尊说经中所言，并是诸天上帝内名，生神育婴隐韵之音。亦是真魔内讳，混化变胎，以致嗣续庆延世系百灵之隐名也，非世之常辞。开阐大法，明道根元。初从胎育，朱精白铅。和混万过，三－鼓舞。玉饴哺灵，流珠启明，帝妃舞赓，紫胞坼落，天婴挺生。号曰真一，宇曰精延。为形之主，百神之尊。固道元命，生道真身。尔欲祈求贤嗣，门户亨荣，使无绝气，与道无边。惟已得道大圣，能悉其章。诵之十过，诸天遥唱，万帝设礼，圣母破券，司命定生，监魂益善，福庆骈蕃，群魔束形，鬼精灭爽，回尸起死，返胎更生。至学之士，诵之十过，则天后卫房，三界唱恭，天机上相，注命得生。嗣续传世，庆延门阀，济度生厄，绝而保完。所以尔者，学士外涤世殗，内臻化渊，童君捧箎，女君奏埙，声和神布，妙讳乃传，道胎灵孕，婴息自然。召制十方，保炼胎仙，克降嘉嗣，无有夭殇。轻诵此章，身则被殃。供养尊礼，门阀庆延。世世昌炽，与善因缘，万灾不干，神明护门。斯经尊妙，独步玉京。度人无量，为生道之宗。巍巍大范，德难可胜。
　　道言：凡诵是经十过。诸天齐到，为尔开呈生录，降嗣继贤，永大仙宗。亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功满德就，嗣孙应仙，叶叶受道，门阀庆延，皆得飞升金阙，游宴玉京也。上学之士修诵是经，为诸生民祈求嗣续，使生道不绝，民获有后，祭祀祖玄，阴德垂裕。皆即受度，飞升南宫。世人受诵，冑系绵昌，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。－切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传轻泄漏慢。殃及九祖。长役冥官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经。祈求嗣续，庆延门阀，感神真风火之君，传降台光，使命得生。智识明秀，人中之英，拔度上世亡魂，断地逮役。升上南宫。七月长齐，诵咏是经，祈求嗣续，庆延门阁，感金真黄室之气，传降幽精，使形得备．宫室内固，百神入胎，身得神仙，诸天书名，黄箓白简，削死上生。十月长斋，诵咏是经，祈求嗣续，庆延门阀，感太玄真一之精。传降爽灵，使性彻寥漠，慧通九冥，悬知吉先，与化同营，为国王帝主，祈请圣嗣，璇萼万芳，百灵称庆，普天蒙福，安镇国祚，保天长存，世世不绝，常为人君，安镇其方，民称太平。八节之日，诵咏是经，为诸绝嗣众生，降致道气，成使有子，克基其家，得为九宫真人。本命之日，诵咏是经，三元返婴，白珠凝神，道父道母，长守泥丸。司命定籍，伯华益年，魂神澄正，万气长存，不经苦恼，身有光明。三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐五色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，祈嗣庆门，生化度人。雌雄隐韵，混合自然。空生三气，气变赤文。元始祖劫，化生诸天。对明双景，是起天根。传气立祖，法道为身。五文开廓，五脏栖神。上有天阙，虚适群仙。经络血脉，是为至灵。威制万类，身备天经。传孕嗣续，绍祖列孙。祈求胜气，贵庆来庭。胞胎受真，罗列交缠。碧缕贯瞳，绿缯为筋。定为仙宗，应登高玄。体有朱志，舌有锦文。三万六千，神符绕身。永辅帝化，飞升玉宸。下建民物，皆着玄文，流布大梵，身中之天。头为萧台，脑为玉山。委曲九回，宫室相连。前有明堂，赤鉴三君。后有玄堂，九祖七玄。注记嗣续，保庆家门。元辰简奏，天马驿传。定子注孙，继续本先。方寸虚盈，列坐高真。紫衣绛裳，状如天婴。节会溪谷，皆为玉京。百神会身，大有妙庭。金阙玉房，森罗净霐。大行梵气，周回十方。中有度人不死之神，中有南极感降嗣续长生之君，中有度世司马大神，中有好生韩君丈人，中有南上司命司录延寿益算度厄尊神。回骸起死，无量度人。今日校录，诸天临轩。
　　东方无极飞天主福神王，长生大圣，无量度人。
　　南方无极飞天定生神王，长生大圣，无量度人。
　　西方无极飞天注嗣神王，长生大圣，无量度人。
　　北方无极飞天锡庆神王，长生大圣，无量度人。
　　东北无极飞天益等神王，长生大圣，无量度人。
　　东南无极飞天增品神王，长生大圣，无量度人。
　　西南无极飞天送生神王，长生大圣，无量度人。
　　西北无极飞天度厄神王，长生大圣，无量度人。
　　上方无极飞天进德神王，长生大圣，无量度人。
　　下方无极飞天辅圣神王，长生大圣，无量度人。
　　十方至真飞天降庆神王，长生度世无量大神。并乘轻霄流軿，翠霞琼辇，星车羽盖，绮仗风轮，骖驾碧凤，神虎苍龙，建万华之节，天骑灵旛，前啸九灵齐唱，后吹八渟同鸣，狮子飞天，啸歌噰噰，五老启途，群仙翼辕，亿乘万骑，浮空而来，倾光回驾，降婴度生。南昌上宰，天机丞相，金阙侍郎，大玄司命，紫灵仙君，韩司主录，监生大神，执箓把籍，齐到帝前。随所祈应，生息蕃滋。计考命禄，严校诸天。普告三界，无极神乡，泉曲之府，北都罗酆，三官九府，十二河源。欲致贵胜，嗣续绵绵。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三途，五苦八难，超波三界，逍遥上清。上清之天，天帝洞曜，无色之境梵行。
　　东方八天
　　十华招庆天，帝洞觉好生。
　　胜宗益贤天，帝定世茂玄。
　　澡明炼光天，帝陁明尚英。
　　龙种玉婴天，帝观福广营。
　　祖极承图天，帝妙无常生。
　　化枢运阳天，帝肖真元昆。
　　历符应台天，帝果都秘空。
　　传福佑生天，帝纳液合烟。
　　南方八天
　　光动降识天，帝和无垠。
　　辨息理明天，帝务延宗。
　　康回辽泽天，帝顺子荣。
　　传机宗道天，帝情何灵。
　　孝始庆初天，帝始育上求。
　　素开皓都天，帝玉兰齐瑰。
　　绘微延霞天，帝寂仙自盈。
　　盟系霭丰天，帝屹多裔晖。
　　西方八天
　　景祈报庆天，帝伯云郁罗。
　　辨华弃欲天，帝真交命神。
　　冥缄密阳天，帝兆先祉包。
　　温醴濯支天，帝乘气赴仪。
　　敦道亨成天，帝握符通。
　　窈洞遘甫天，帝力孟成。
　　日灌彩裔天，帝鹿本太王。
　　九华含露天，帝静延定明。
　　北方八天
　　冥娄总灵天，帝孕咸同周。
　　料度正绪天，帝寥持野舒。
　　积曜部俞天，帝变蜞神。
　　纲需第容天，帝霞泮聪。
　　净变卵珠天，帝穷宅报恩。
　　述真祀常天，帝管师遥宁。
　　默抱蕴和天，帝扬嘉神英。
　　郁华九微天，帝丑并福完。
　　三十二天，三十二帝。诸天隐讳，生化之机。诸天隐名，育婴徽称。和阳合阴，继世嗣民。神出空洞，芒芽句茁。自然灵章，上真隐名。召气之音，帝一胎尊。结节之灵，上隶真魔。育婴之仙，九阳和真。十阴合神，命嗣荣耀，门阀庆延。无量之奥，深不可详。敷落神真，普度天人。今日告祈受度，历关诸天，请灭胎注，斩绝邪祆。诞子无殇，命通太玄。司命监举，无拘生门。东斗禀气，西斗铸形，北斗降魄，南斗赐魂，中斗内主，泥丸尊神。七宝宫室，窗牖分明。神气冲溢，总监众灵。青帝护魂，白帝侍魄，赤帝养气。黑帝通血，黄帝中主二万神无越。青天魔王，怒役威明。赤天魔王，变迁守真。白天魔王，愤击虚成。黑天魔王，车毂玄冥。黄天魔王，持犯互争。五帝大魔，万神之宗。飞行鼓从，总领鬼兵。麾幢鼓节，游行太空。恍惚无常，下入身中。潜伏六根，时巡九宫。自顶达踵，无不停容。兆祈嗣续，愿生天童。净荡胎秽，严摄北酆。神王受命，普扫不祥。玉女抱黄，绣襦金珰。圣母护生，福庆堂堂。都吏甲马，搜捕灾殃。神吏甲马，斩付天纲。掷火万里，流铃八冲。敢有厌魅，拒遏胎婴。金钺前戮，巨天后刑。屠割鬼爽，风火无停。千千截首，万万剪形。魔无干犯，鬼无祆精。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。
