<!-- { "loadSidebar": true } -->
　　荧荧五色，维此神丸。为世凡夫，百病孔艰。冤愤幽忧，日殒殊颜。继缘着境，神志不安。寒比冰烈，热极火然。命等风灯，沈冥永叹。我施大慈，悟尔癃残。绛宫既平，照映亿千。虚明无碍，彻地通天。玉帝耸观，群仙列言。度尔证仙公，万气常调完。病从缘业生，魂逝役鬼官。徒令尔亲徒，悲苦垂辛酸。不知道无形，轮转生死间。见道守虚无，飞神玉京山。尔时上智慧，邪试当无干。
　　第二普济真人勑诫鬼疠之章
　　夔龙苍甲，十丈钢须。日食万鬼，邪疠无余。瘟毒丧睛，幽爽急驱。召集都天，神吏斩诛。按藉考追，九狱崎岖。尔何老气，假形妄谋。入人血脉，塞彼神庐。使气不行，尸鬼为徒。梦想所通，意感阴灵。变其形服，干乱黄房。尔不自悟，坐与物矜。名书北酆，报对无停。何不栖山林，思真道自成。吾行紫烟中，救苦居黄庭。
　　第三长生大圣振拔跛痾歌曰
　　千寻碧山，万旗飞火。虎丘控弦，河鼓拖。大神骋云，星流雷过。俯视阿人，起而复堕。邪注骨萎，筋瘾家祸。败风废手足，贼鬼成曳亸。不知宿业因，真心汨流尘。贪嗔信痴缘，杀命祭鬼神。死入玄沙牢，亿载岂得伸。尔当悟道奥，妙玄生尔神。自然无死生，永为上清人。逍遥学无为，至阳续穷薪。
　　此三界之上，飞空之中，真王歌音，音参洞章。诵之百徧，疾病永消。诵之千徧，缘习亦除。万徧道成，普度一切，飞升太空，超出三界，位登仙公。有闻灵音，万魔束形，勑制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵仙真，除病疠，起跛痾，明本真元，先天不动，无有变迁。疾病之报，皆由业缘，展转结习，气从而化，故有呻吟痛楚，如是等类。炼神洞虚，亿劫长久，不入流转，体证真人，无有生死。隐秘之音，皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄真王上宫，依元劫三万八千年应运下传。若有至人赍金宝质心，依旧格告盟三天，然后而付焉。
　　道言：夫天地病疠，则为震僻陷拆，水旱风雹，运度否终。日月五星病疠，则为陵犯，薄蚀亏盈。至圣神人，虽舍病缘，无世跛患，亦有休否隐显，随运兴衰。末学之夫，亦有疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，病疠所萦，跛履痾瘵，使真念退悔，谓道无灵。同学至人为其行香，诵经十过，以度病疠如法。则神气流行，上下升降，真性开悟，疾恙消解，随其学功，计日而得生理，寿龄延永，便得神仙。
　　道言：夫天地运终，星宿错度，日月失昏，四时失度，阴阳不调，国境有灾，疾疠四起，疫毒流行，兆民死伤，师友误履淹冲，致身疾痛，皆当修斋，行香诵经。夫斋戒诵经，功德甚重。上消天灾，保安邦国。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地一切兆民，行是功德。有灾之日，发心修斋烧香，诵经十过，疾病跛痾，并皆消灭，诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始消除病疠跛痾灵书中篇
　　东方八天
　　圣应魁阐，牍嘉庆缘。昊赴微露，肃格中乾。教益彖迁，亦太真邈。逸珉匪类，奏通宝卓。意灵气玄，道忱免宣。扬裔备法，济生度孱。辅天蠁灵，廓濡企延。鉴赉洞寂，寿蕲吶漠。
　　南方八天
　　神飙散霞，梵极侔幽。无沔夷遒，流渊离畴。猛牲投端，转拳菟泉。冀瀛策思，馘静魔玄。九露叱落，奚祠精涓。含熙传青，比生丽班。鸱牙公都，枢机总南。锭丹焰酢，滥娄毛鹣。
　　西方八天
　　牝关玉停，勾旗慜蒸。黄娄缠奎，鬼井摇箕。郁亶涤泽，首莫那罗。合神仙度，无阿流刀。桓尤称怛，嵚岂俄由。罔彻太匠，乌耿争虬。车盈荼宛，洴适岐释。开韩斗师，救局魂堂。
　　北方八天
　　鱼曲玄，女璌蚑斗。栢麻初几，正朕室酉。幕河鄙虚，纥陋根奏。坤缨脾籍，呼转丹候。月神华玦，条飞察周。燕泊芒肫，狸延画。觉晦并弥，混权空咄。古泰定长，阿为上仙。
　　道言：诸天中大梵隐语，无量之音。旧文以琅华朱光之毫，书太极玄定天中紫馆北扉之上。以气下临缠宿星尾之分，救诸病疠跛痾，报偿恶业，解除萦缠诅讼冤负之气，使知德自施，疾疠消灭。凤迹龙纪之书，字皆广长一丈。东华上相青童道君昔书其文，以为正音。有知其音，能斋而诵之者，诸天皆遣飞霄骑吏，下观其身，书其功勤，上奏诸天，万神朝礼，地祇侍门，大勋天枢，保举上仙。道备克得，游行三界，升入金门。
　　此音无所不辟，无所不禳，无所不度，无所不成，天真自然之音也。故诵之致飞霄下观，上帝遥唱，万神朝礼，三界侍轩，群祆束首。鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十九竟
　　卷之五十
　　蠲化水火灾疠品
　　道言：昔於紫元宝皇天中，空洞玉音大升明土，受元始度人蠲化水火灾疠妙品。元始天尊当说是经，周回十过，以召十方，始当诣座，天真大神，上圣高尊，妙行真人，无鞅数众，乘空而来。瑞霭积霄，灵烟扬彩，瑶轮琼辇。华盖垂荫，万景凝光，百千宝色，洞焕太空，七日七夜。诸天軓步，日月运度，咸悉凝辉，星宿璇玑，舍次停流，碧山层巘，神海湛波，天覆仙云，地成琼玉，台阙长楼，龙攀凤舞，素芝绛木，捧露生香，碧影金华，普天共色。众真侍座，元始天尊玄坐空浮九色真龙之上。说经一遍，诸天大圣同时称善，是时，一国男女，欣听天尊宣说蠲化水火灾疠，慈救三界无量大法。说经二遍，天摇玉毫，弥覆龙观。说经三遍，明河泻光，玄珠飘洒。说经四遍，水腾火降，变化自然。说经五遍，灾疠不生，劫数延远。说经六遍，阴平阳泰，气无伏胜。说经七遍，混元显化，灵范流昌。说经八遍，冲用陶虚，神真昭感。说经九遍，涌金为坛，神仙俯瞩。说经十遍，枯骸重肉，幽党开明，是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品开运大神，无鞅之众，浮空而至。
　　说经二遍，南方无极无量品玉历大神，无鞅之众，浮空而至。
　　说经三遍，西方无极无量品植劫大神，无鞅之众，浮空而至。
　　说经四遍，北方无极无量品度劫大神，无鞅之众，浮空而至。
　　说经五遍，东北无极无量品权量大神，无鞅之众，浮空而至。
　　说经六遍，东南无极无量品制水大神，无鞅之众，浮空而至。
　　说经七遍，西南无极无量品灭火大神，无鞅之众，浮空而至。
　　说经八遍，西北无极无量品蠲灾大神，无鞅之众，浮空而至。
　　说经九遍，上方无极无量品化疠大神，无鞅之众，浮空而至。
　　说经十遍，下方无极无量品承济大神，无鞅之众，浮空而至。
