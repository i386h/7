<!-- { "loadSidebar": true } -->
　　海映龙刚天，帝蒙长生。
　　星井珞玑天，帝历陁丽宁。
　　八神合景天，帝馘化曜灵。
　　三十二天，三十二帝。诸天隐讳。诸天隐名。天中空洞，自然灵章。诸天隐韵，八景之音。八景之尊，八景之神，八景真王，八景之灵，八景神合，变化上清。无量之奥，深不可详。敷落神真，普度天人。今日欣庆受度，神境为一，湛湛真元，守而勿疑，位登高仙。金颜玉葳，虚微不窒，明识无亏，通导不壅。彻运忘机，清无滞浊，净无秽氛，光华辉朗。照寂自然，神有八道，合此八关，结化为形。锦带龙衣，神化纯妙，逍遥玉阶，受职东华。制命三官，永灭众恶，斩绝胎根，塞断死户。名列太玄，三省监举，无有留难。东斗主算，西斗记名，北斗落死，南斗上生，中斗大魁，总监众灵。青帝护魂，洞景致真。白帝侍魄，华景安宅。赤帝养气，元景受明。黑帝通血，慧景朗彻。黄帝中主，合景备列。青天真王，青景化神。赤天真王，丹景曜明。白天真王，素景混灵。黑天真王，玄景静深。黄天真王，八景齐轮。五天真王，万神之宗。飞行鼓从，总领神兵。麾幢鼓节，游观太空。自号赫奕，诸天齐功。上天度人，严摄北酆。神王受命，普扫不祥。神龙摄毒，天马四张。辟非前驱，天将持幢。掷火万里，流铃八冲。敢有干试，拒遏上真，金钺前戮，玉斧后刑。屠割鬼爽，风火无停，千千截首，万万剪形。魔无干犯，鬼无祆精，三官北酆，明检鬼营。不得容隐，金马驿呈，普告无穷，万神咸听。三界五帝，列言上清。
　　真皇玉诀，玄化混冥。斡旋妙气，杳蔼之中。上景非色，下景非渊，中景太虚，冥合自然。八景神合，金刚乘天，天上天下，无幽无冥。无形无影，无极无穷。二十四真，周环列宫。天地始成，神帝隐龙。溟涬大梵，辽廓无光。八景开图，三部敷张。元始安镇。敷落五篇。赤书玉字，八威龙文。保制劫运，使身长存。梵气弥罗，万范开张。元纲流演，三十二天。轮转无色，周回十方。旋斗历箕，回度五常。三十五分，总气上元。八景神合，气入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄气，灵风聚烟。紫虚郁秀，辅翼万仙。千和万合，自然成真。真中有神，八景玉玄。神景之尊，长生大君，无英公子，白元尊神，太一司命，桃康合延，执符把箓，保命生根。上游上清，出入华房。八景之内，细微之中。下镇人身，泥丸绛宫，中理五炁，混合百神。十转回灵，万气齐仙。仙道贵生，无量度人。八景飞神，过度轮转，罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，八景灵篇，辞参高真。
　　第一八景神合飞空之音
　　天有三元气，人有三部关。二十四真神，紫户连青扉。上部有八景，四景居泥丸。又复四境居，在彼咽喉间。停光与季行，幽陀及越庚。肺肺携颙颙，玉俦引叔渊。是名四星君，保兆泥丸间。辟祆却万邪，鬼祆毋得干。喉中有四景，革革史史神。宾元与子柯，青奇伯罗君。桃阑蔚蹊子，贯列相缠绵。保兆冥运机，神合纯和全。万劫长不衰，亿龄犹合欢。
　　第二八景神合真王之章
　　高上雕玉軿，浮驾华景龙。游宴三元宫，灵日光瞳昽。中部有八景，侍兆生关中。能存而守之，身登玉京山。心中居四景，黄寅并景霏。诩诩连祝祝，师南与孟晖。望离并鹿去，护卫长生扉。阳华制灵魂，固卫玄微津。四景在胆中，嘘嘘子张神。镇凶奉仙子，霄度禹疆君。粲晖瑶芳来，金缶琼觞和。镇彼天德君，永除世灾殃。八景神合一，六气御飞翔。赐兆司命书，亿载无悲伤。
　　第三八景神合真王歌
　　日车云旗，玉佩琼珰。坐宴金阙，指顾榑桑。二十四真，与王颉顽。飞翥神霄，蹈花华房。下部八景，神名作强。生化万灵，权衡斗刚。肾中四景，玄真大灵。毛毛叱叱，紫还辅真。月女落云，四景真人。护兆育婴，保天长存。膀胱四景，公硕佃蒙。亭亭幻光，芝仙伸逢。雄元次阳，云纲内通。净府不秽，除灭鬼凶。三部八景，二十四童。锦衣绣裳，住兆神宫。合沓如一，昼飞高 冲。试为此歌，喭彼仙公。生道眇邈，世莫我穷。兆能体之。腾辔华龙。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，真王敬形．敕制地祇。侍卫送迎。拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，涡及七祖翁。
　　道言：此二章并是诸天上帝。及八景神王隐秘之音。兆诵咏之，则百神混合，八景同欢，抱神成真，身生羽翰，皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於高上神霄玉清玉府东华玉堂经室之内。道君下治，传教流行。若有至人赍金宝质心，依旧格告盟神霄，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充， 运应灭度，身经太阴。临过之时，同学至人为其行香，诵经十过，以度尸形如法。则八景俱降，真神合并，左飞右伏，神行气谷，乍合乍离，景与神冥，朽者更新，堕者复支，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失昏，四时失度，阴阳不调，国境生灾，疫毒流行，兆民死伤，师友命过，同学非殃，亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民。行是功德。有灾之日，发心修斋烧香，诵经十过。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书八景神合内篇
　　东方八天
　　耻明规般，蒋籍涛外。变维宏珂，历展攸最。彰溪滨义，仪渤窈粹。灵敞怀堂，保嘉瑶位。卓评静魔，墀骞扶颇。缘演定足，优杜频罗。邈川洪嗣，幽徐亟魔。谒关领仙，格降越和。
　　南方八天
　　缘祈嗤南，迕梢穹贝。丁河宰池，邅翾离锐。甲灵梵除，清宣纲沛。彭都牢难，约箕亨会。处昌伦房，九俞兰穟。智澄云瑶，力济奥类。耿参玄地，运魂巢燔。孽吠颛腾，扬旗东辕。
　　西方八天
　　武坚迎邦，捐晖隗方。宁绪岨芷，冤清纪皇。持屃曜陆，伊那妙光。钮乾秘宾，宁孤极良。障彬越都，秦钧睹刚。翳眇炽掇，奚枚鲁航。祝陁桓钧，洙机翘伦。亮古忠悌，允鄙戚群。
　　北方八天
　　贲融技傍，珏傞温类。延搜毗芒，渊严詹音。寂相据育，还微聊源。通隅萧顶，权着灵随。蠢孳罗合，玉神飞图。滑瀛佐丘，直充绮鸟。略静边适，琤瑄来虚。逸澄俯汀，赭岩稽符。
　　道言：此诸天中大梵隐语，无量之音。旧文刻记龙山北冈之室，以调正三元，为洞真之宗。高仙真人，皆铭诵佩服，以交八景之神。真气流布诸天，下及世间，皆仙官奠璧，玉女醮烟，乐御群灵，灾厄莫干。字皆广长一丈。天真皇人昔书其文，以为正音。有知其音，能斋而诵之者，诸天皆遣飞仙玉郎，八景大神，下观其身，书其功勤，上奏诸天，万神朝礼，地祇侍门，大功真王，保举上仙八景，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，八景遥降，万神朝礼。三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十六竟
　　卷之三十七
　　七星除祆品
