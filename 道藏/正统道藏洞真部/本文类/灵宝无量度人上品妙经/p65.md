<!-- { "loadSidebar": true } -->
　　此三界之上，飞空之中，真王歌音，音参洞章。诵之百遍，名度南宫。诵之千遍，真仙下迎。万遍道备。飞升太空，过度三界，位登仙公。有闻灵音，真王降形，敕制地祇，侍卫送迎，拔出地户，五苦八难，七祖升迁，永离幽宫，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及神霄真王挹晖奔景腾耀日月五星上道，隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清玉府东华经室。数当壬辰，应运下传。若有至人赍金宝质心，依旧格告盟真王，然后而付焉。
　　道言：夫天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。凡有此灾，同炁皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法，二景五星之精，炼化尸秽，魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，日月失昏，四时失度，阴阳不调，郡邑灾蝗，水旱流移，疫毒流行，兆民死伤，师友命过，皆二景五星之致也，亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音道君撰
　　元始灵书七辰宝篇
　　东方八天
　　骞楼岸符，宛萧瑶琚。玟还阿奢，奔泽西杅。落栈谟群，支斗益敷。渺化尤砭，历论伊寻。光讹定拘，定思云魂。神洞郁郁，亿亶胡汾。赤咤庆庐，戚驿资存。佑路善特，匪耀维腾。
　　南方八天
　　素登丘霞，月液芬葩。九帝畜武，迎田凑营。畔府碧颜，鸟鉴留南。质承子敔，燕程被几。靖暮轻槎，愿废猛寂。讫窦殊坚，波缄罔直。琼酴亿欢，奔升管堤。爓陈宣疑，游丹冲昵。
　　西方八天
　　晨鸾着啼，翘赵忘雷。乙战兑丑，祝照漂随。党薄豫童，鸠沙华溪。势式庄驱，玉昆辅宣。丙铅雌神，合规扶邻。正戟回枚，暴酉那兑。表道韩曲，大庚枞竹。臼积天屡，万阑敏目。
　　北方八天
　　疆默窘阑，夷增巨修。岑永部承，击几前谟。飞魔周玄，术如纪光。洚钦野卢，抱图逸嵩。稽庸等化，饮谨周夷。智洪观区，投幽运机。慧全昭彻，晨锋敕弥。尺坎浔奏，虎震威峙。
　　道言：此诸天中大梵隐语，招降二景五星神精霞液上道，高真命仙无量之音。旧文元始开图，生於二景五星之中，腾耀光华，感化万物，字皆广长一丈。天真皇人昔书其文，以为正音。有知其音，能斋而诵之者，诸天皆遣神霄上吏，下观其身，书其功勤，上奏诸天，万神朝礼，地祇侍门，大勋灵司，保举洞玄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致日月流精，身神上奔，五星垂华。炼炁成仙。太上之道，经隐妙玄。上帝遥唱，万神朝礼。三界侍轩，群祆束首，鬼精自亡，琳琅振响，金石同鸣，仙梵合律，十方肃清，河海静默，七辰吐光，天魔飞翥，山岳吞烟，万灵振伏，招集群仙。天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十四竟
　　卷之三十五
　　九宫仙籍品
　　道言：昔於太碧天中，紫霞玄歌太空真土，受元始度人九宫仙籍无量上品。元始天尊当说是经，周回十过，以召十方，始当诣座。天真大神，上圣高尊，妙行真人，三元仙籍，九宫大神，无鞅数众，乘空而来。流云景霄，琅舆凤车，羽葆神旛，翠辇珠盖，金碧交光，九色郁明，洞焕太空。三日三夜，诸天日月宫府，星宿躔次，化纲变幻，大经弥纶，停机息运，寥廓沈冥，地踊宝花，天敷赤文，韶响合奏，灵韵生音，辉耀上境，洞开八门，一国地土山川林木，缅平一等，无复高下，土皆作紫瑶，通明莹彻，照映圆罗，光焰流晶，无有异色。众真侍座，元始天尊玄坐空浮神化飞龙羽座之上。说经一遍，诸天大圣，同时称善，是时，一国男女，心开悟解，密契妙微。说经二遍，百神聚会，降体玉英。说经三遍，生气交缠，合变正道。说经四遍，圆虚应化，五府灌烟。说经五遍，内运修轮，上符天范。说经六遍，浩劫结滞，廓尔消融。说经七遍，神洞虚明，彻见十方。说经八遍，九宫注籍，身飞列仙。说经九遍，恩沾万有，福及八冥。说经十遍，寒夜众生，逍遥离苦，是时，一国是男是女，莫不倾心，皆受护度，咸得长生。
　　道言：是时，元始天尊说经一遍，
　　上元无极无量品玄都紫微宫正气大神，无鞅之众，浮空而至。
　　说经二遍，
　　上元无极无量品元黄太极宫合景大神，无鞅之众，浮空而至。
　　说经三遍，
　　上元无极无量品洞白太清宫耀辉大神，无鞅之众，浮空而至。
　　说经四遍，
　　中元无极无量品洞虚清灵宫运功大神，无鞅之众，浮空而至。
　　说经五遍，
　　中元无极无量品南极洞阳宫仙籍大神，无鞅之众，浮空而至。
　　说经六遍，
　　中元无极无量品罗渊导山宫元阴大神，无鞅之众，浮空而至。
　　说经七遍，
　　下元无极无量品青华方诸宫安保大神，无鞅之众，浮空而至。
　　说经八遍，
　　下元元极无量品南水景翛宫元道大神，无鞅之众，浮空而至。
　　说经九遍，
　　下元无极无量品阴天混化宫玄皇大神，无鞅之众，浮空而至。
　　说经十遍，
　　仙府无极无量品考校功过玄籍灵宫大神，无鞅之众，浮空而至。
　　十遍周竟，三元九宫，二十七府，百二十曹，主领生化善恶飞天大神，一时同至，一国男女倾心归仰。元始天尊即以五明宝扇，指东南维，天光焕赫，照耀太空。天人随扇所指，仰视神化，见一宝山高耸玉虚，广大难量，上有琼台玉观华阙，神功罗列，天真敬礼元始，飞空步虚，谣歌赞叹。天尊乃召清微高上治化玉虚万宝一品天官，黄阙大镇敷化方舆元会二品地官，大溟流运广化九渊玄德三品水官，立於座右，三十二天帝君，立於座左，九天高圣自然真王，立於座前，日月五斗经纬，列宿元纲大神，立於座后。曜晶玉极，持握弥纶，二十五大魔王，十方无极飞天大神，按部九天仪卫，三界神兵。琼花散空，天乐互奏，导从羽驾，飞入东南天中。天人仰看，惟见亿乘万骑，凤辇龙车，炳若繁星，难可悉视，须臾黄云四合，不复瞻见。元始即於东南玉阙之内，说经都竟，众真监度，以授於我，当此之时，欣乐难言。法事既周，万真复位，俄顷之间，寂尔无闻。是时，天民悟此大范，普获济惠，皆得长年，永断沉沦。合境归向，咸识生根。神真开化，标名九宫，冲和变气，收伏祆凶。物无瘥疹，万汇昭融。邪关阖塞，正道开通。永辅上极，威令敷弘。世土升平，国康民丰。经始流布，一国演教。各运至心，宗奉礼敬，悉皆度世。
　　道言：元始天尊说经中所言，并是九天自然真王内名，隐韵之音。亦是三元宫府内讳，百灵之隐名也，非世之常辞。上清开化，真人通真悟玄，悉契其章。诵之十过，天官遥唱，真公设礼，太渊镇静，神岳收云，元皇锡教，九宫书名，大魔伏形，群祆灭景，回灵化体，朽骨成人。妙学上士，诵之十过，则九官拥卫，神帅稽颡，鬼精逃遁，不敢干犯，济拔品汇，沦而复升也。神州之民，初学至道，若能依科，诵之十过，则万恶消摧，千瑞来临，声参太微。道贯紫霄，三元执笔，注上九宫，果备功圆，升为地真也轻诵玉文，永幼湮沉。崇奉尊礼，所愿克成。世世下教，开度含生，万魔不干。天真护门。斯经隐奥，高秘玉清。度人无极．为灵宝之宗。巍巍尊妙，难可称量。
　　道言：凡诵是经十过，九宫列曹真吏，持生化之簿书，下临监观，削灭罗酆黑籍，注名青编。祖先幽魂，皆得上升。流火之庭，炼质召灵，为天种民。而妙契有无。修行至学，大魔保奏，升度朱陵，飞行八极，游宴上清。降神天阙，为世贤人。恢张至道，辅弼明君。世人受诵，则百痾普消，灵府虚明，玉华内炼，金光外凝，暂寄厚土，太阴变形，数极纯阳，随运更生。此经玄奥，普济无边，一切有生，莫不蒙惠。无量之福，生化受赖。上天所禁，不传下凡。至士赍宝玉，格心盟约而传。轻慢洞章，殃及七玄，长役冥涂。侍经九宫，玉童玉女，各二十四人，拥护灵文，守卫受经者身。
　　道言：正月长斋，诵咏是经，紫微上宫，注籍金科，妙行真人乘少阳景霄之光，下开幽关，拔度上世亡魂，升入天堂。七月长斋，诵咏是经，洞虚元宫，书功琼简，龙耀神王，奏名九天，降以生气，身得神仙。十月长斋，诵咏是经，方诸洞宫，列章上闻，持纲执纽，玄天大魔，清荡奸祆，收伏百精，消灭三灾，保世升平。八节之日。诵咏是经，得为地真，游冥八冥。本命之日，诵咏是经，五府灌炼，双景交缠，九元上会，混合绵绵，制魂拘魄，升腾绛烟，采集华芒，流运灵泉，功满道备，神飞列仙。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目静思，身坐九色云气之中。内外蓊冥，有青龙、白虎、朱雀、玄武、狮子、白鹤，罗列左右，三元九宫，仙籍大神，森然对目，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
