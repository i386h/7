<!-- { "loadSidebar": true } -->
　　道言：昔於静庆天中，玉景安华大真乐土，受元始度人消禳国君王侯世土灾祥无量上品。元始天尊当说是经，周回十过，以召十方，始当诣座。天真大神，上圣高尊，耀宝真人，诸天仙王，太极公侯，左右仙伯，卿士神吏，无鞅数众，乘空而来，宝埒天马，流軿云车，扬光辉彩，华宸耀浮，金根飞轮，五云交映，侍卫星罗，九灵开瑞，洞朗八虚。七日七夜，诸天三界，仙真境域，一时庆乐，群真协德，人天康寿，灾患蠲消，咸乐太平。诸天世土，山川林木，缅平一等，无复高下，土皆作黄玉，无有异色。众真侍座，元始天尊玄坐空浮九光宝蕊太和琼龙之上。说经一徧，诸天大圣同时称善， 是时，普天世土之中，风化晏清。说经二徧，祆沴不生。说经三徧，时序和平。说经四徧，星辰顺轨，日月常明。说经五徧，五谷咸茂，无有凶横。说经六徧，保真弃伪，民无欲心。说经七徧，民德归仁，富寿永康。说经八徧，正道流行，群生遂性。说经九徧，国王帝主，益增万寿。说经十徧，天人合庆，福祚无穷。 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方无极大圣消灾大神，无鞅之众，浮空而至。
　　说经二徧，南方无极大圣禳凶大神，无鞅之众，浮空而至。
　　说经三徧，西方无极大圣散祸大神，无鞅之众，浮空而至。
　　说经四徧，北方无极大圣除殃大神，无鞅之众，浮空而至。
　　说经五徧，东北无极大圣灭丑大神，无鞅之众，浮空而至。
　　说经六徧，东南无极大圣诚恶大神，元鞅之众，浮空而至。
　　说经七徧，西南无极大圣荡秽大神，无鞅之众，浮空而至。
　　说经八徧，西北无极大圣诛邪大神，无鞅之众，浮空而至。
　　说经九徧，上方无极大圣殄疠大神，无鞅之众，浮空而至。
　　说经十徧，下方无极大圣伏魔大神，无鞅之众，浮空而至。
　　十徧周竟，十方无极消禳世土一切灾祥至真大神，一时同至，诸天国土，君臣兆民，倾心归仰。来者有如云奔雾合，无鞅之众，迮国一半，土皆偏陷，非可禁止。於是元始化一神珠，大如郁仪，凝辉曜焕，升降徘徊，在太空之中。元始摄引，华芒徧及一切。天真大神，上圣高尊，耀宝真人，十方 无极诸天国土君臣兆民，消禳世土灾祥大神，无鞅数众，俱入神珠之中。天人仰看，惟见诸天国土，君臣兆民，消禳世土灾祥大神，惟见欻欻从华芒中入。既入华芒，不知所在。国人廓散，地还平正，无复欹陷。元始即於神珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，世土安泰，莫不昌隆。不扰不竞，不疾不伤，不刑不杀，不侵不盗，不夭不残。上下一德，保合太和，齐同慈爱，异骨成亲。国安民丰，欣乐太平，经始出教，万国以道，预有至心，宗奉礼敬，皆得度世。
　　道言：元始天尊说经中所言，并是诸天上帝内名隐韵之音，亦是真王内讳，百灵之隐名也。十方世土之中，国君王侯欲延永世袭，保安境土，使兵灾不起，水旱不生，盗息民丰，时康物泰，皆当敷置五方消禳世土灾祥真文。或以佩受，迎致福祥。镇国之符，立坛祈醮。咏此神文，消灾禳祸，克保太平，非世上之常辞。上圣已成，真人通玄究微。能悉其章，诵之十过，诸天遥唱，世土遐昌，灾病弭除，水火荡平，政教大备，道德齐隆，福祥荐至，民物熙熙。至学之士诵之十过，则天地协赞，感格神灵，经纬顺次，造化生成，国祚绵远，善瑞日臻。所以尔者，世土氛秽既消，道气还淳消禳，妙范召制威神，营卫於时运，抗御而不愆，保度至治，但无为而已，不复忧虞。轻诵此章，身则被殃。供养尊礼，社稷兴隆，世上昌炽，与善因缘，万灾不干，神明护门。斯经尊妙，独步玉京。消禳一切灾祥，为万道之宗，巍巍大范，德难可胜。
　　道言：凡诵是经十过，诸天齐到，亿千万国，国君王侯，世土之中，皆蒙玄化，普受道恩。生养人物，德泽成均，潜化蠡贼。使奸慝无闻，激扬和气，清静自然，介尔景福，上契玉真也。上学之士，修诵是经，皆能为国消禳疾害，召致嘉祥。世人受诵，则上保家邦，下无身灾，永为忠孝，延寿长年。后获炼化，超生沉沦，返质登仙，游宴太清。此经微妙，普度无穷，一切天人，莫不受庆。无量之福，世土蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役冥关。侍经五帝，玉童玉女，各二十四人，营侍神文，保护受经者身。
　　道言：正月长斋，诵咏是经，消禳国君王侯世土，为天地阴阳，乖沴成灾，禳制克平。七月长斋，诵咏是经，消禳国君王侯世土，日月星辰厄会之愆，临注身宫，扶持妙用，后天无终。十月长斋，诵咏是经，消禳国君王侯世土灾祥，为永延历数，降致仙真，安镇国祚，保天长存，世世不绝，长为人君，安镇其方，民称太平。八节之日，诵咏是经，灵庆单被，敷佑庶民。本命之日，诵咏是经，消禳灾祸，保身之中，三田八景，九宫关节，灵真脏腑，百神罗络一形，寿篓无倾，镇禳世土灾凶，保万物以同荣，尊享上功，圣德齐明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过。闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官使者，各三十二人，关启所言。今日吉庆，长斋清堂，修行至经， 无量度人。愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，消禳国君王侯世土灾祥上品妙首，十回度人，百灵隐韵，离合自然。五气玉文，三天妙根。混沌之始，感激神真。推判万象，品物流形。光华布景，与道合明。总御三界，罗络八方，邦国境域，帝主侯王，各统世土，上玄所宗。政治德化，效法是崇，动静之机，表庆灾祥。善招其吉，恶贻其殃，洞合希夷，天运隆昌。存乎妙范，皇极金篇，弥纶范气。摄录神王。检校祸福，会于玉堂，左右玄台，丹灵云房。简察否厄，随气消禳，演溢太和，周旋徘徊。中有上化保度之司，中有极真双皇太微，中有五老却灾辟非，中有道祖太乙天真，中有九灵太妙元神，掌握枢纽。西华玉妃，回愆散厄。 无量之功，今日开化，诸天临轩。
　　东方无极消禳灾厄神王，长生大圣无量度人。
　　南方无极消禳灾厄神王，长生大圣无量度人。
　　西方无极消禳灾厄神王，长生大圣无量度人。
　　北方无极消禳灾厄神王，长生大圣无量度人。
　　东北无极消禳灾厄神王，长生大圣无量度人。
　　东南无极消禳灾厄神王，长生大圣无量度人。
　　西南无极消禳灾厄神王，长生大圣无量度人。
　　西北无极消禳灾厄神王，长生大圣无量度人。
　　上方无极消禳灾厄神王，长生大圣无量度人。
　　下方无极消禳灾厄神王，长生大圣无量度人。
　　十方消禳世土灾厄保庆神王，长生度世，无量大神，并乘宝埒天马，流骈云车，华盖耀浮，金根飞轮，腾驭骖驾，玉凤金龙。建召神之节，命灵之旛，前咏洞虚之曲，后歌天宝之章。青鸾素鹤，鸣啸相和。前驰后拥，金华帝仙。骑乘骈罗，控景徘徊。停旌驻跸，监真度非。十方主吏，万国神君，天曹主宰，皇纲众灵。持符执籍，同会帝宸，鉴观善恶，检察灾源。宣命世土九地神州，定化之府。神霄外台，典录仙卿，九宫八道，十二天元，总提运会，造育之权，荡除凶戾，塞绝恶津，不容邪，激肆祆云。灵宝上法，安镇消禳，回祥致福，延祚无边，国君侯王，常居自然，端拱无为，燕禧劫年，民物宁泰，共保长存，世难息氛。三极澄清，永致阴阳。穷厄之愆、四时和平，五辰顺序，二运推迁，妙用之本，该通太玄。太玄之天，天帝洞明，元皇之境梵行。
　　东方八天
　　澜部臻祺天，帝南菩洎呈。
　　镇平思化天，帝越辅明津。
　　拱观政神无竟天，帝索可灵。
　　道端克遒天，帝抱雌观神。
　　真华总明天，帝侯昌都。
　　运阳扶世天，帝孟奇晦山。
　　福纳万申天，帝用达斯。
　　洞灵济方天，帝刘景标。
　　南方八天
　　觉慧丹元天，帝女裳益玄。
　　常应炎空天，帝学统慈布。
　　光德保生天，帝杜百还。
　　洪猷远滋天，帝照无拖。
　　泽施普扬天，帝运挞默寻。
　　历祚极隆天，帝魁元仲嘉。
　　福熙照绩天，帝孝攸伦。
　　政通神几天，帝洞皇利尊。
　　西方八天
　　道功微妙天，帝初显蔚基。
　　炼素证真天，帝登保妙持。
　　奇灵省世天，帝雅玄旨宜。
　　百宝履完天，帝略伯季望。
　　顺慈济明天，帝龙求信中。
　　智藏遁芒天，帝退吉渊。
　　武威宗皓天，帝助光浪同。
　　宇宁正隆天，帝顺徊灵夫。
　　北方八天
　　玄生悟真天，帝报逸取仙。
　　施玄净粹天，帝伯师边能。
　　戒精检神明祖天，帝贺室龙门。
　　遥龙普变思真天，帝释乙丛。
　　直功进义天，帝曜合紫清。
　　太玄思无天，帝召变祝棋。
　　离缘定化天，帝末那忧余。
　　司危履玄天，帝虚生斗察。
