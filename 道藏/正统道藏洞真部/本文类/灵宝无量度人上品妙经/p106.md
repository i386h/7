<!-- { "loadSidebar": true } -->
　　道言：凡有是经，能为兆民行是功德。发心修斋，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。玉清真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　达朗披觊，玄纪法王。魔师赫庐，炎池诵光。斗鲁幽察，撷司定厢。宛了究氏，盈门肥堂。勅捕丑虐，混开紫皇。蔚房静除，寂音思强。汴神逸罗，广明检禳。破解妙行，其气耀邦。
　　南方八天
　　籍罗八台，四明建仙。匮录穷魂，历都命玄。泉沙般拉，阿列邅姿。妙澄演觉，离璘愆阿。摆笳频夷，欹连遣那。笼卯遏戌，虚府蒲圭。都文曷骙，臻和梦持。衮物汨谟，块额颐基。
　　西方八天
　　乾帝华枢，焦平观都。景孽铢行，周萌宾呼。烈井驱力，玉判归浮。赵章延蹊，鹿桓蚪檀。追冥叩无，纲石尸徒。阅顶辞纬，奕奕霹灵。左翊箕制，木玄魔丘。略负广须，韩司主图。
　　北方八天
　　鳖灵典洞，酆牢锁魂。赤章检考，问籍通诇，檛求过谚，报罚遣程。亿资岁成，杳檄文灵。变孤驿弭，谲跃洞京。雕嚚布欸，孽齐交明。防边冲庐，九口津洴。马猛戮奴。奔爱莽神。
　　道言：此诸天中大梵隐语，无量之音。旧文字皆广长一丈，刻书北清玄天宝幢之上。散酆都泉曲九幽之罪，赦积世亡魂，追度超升，利拔苦爽，解脱业因，往劫定债，获免偿还，自在逍遥，不拘泰山。子孙福报，贵禄宜官，家无故气，传逮不行，天保其昌，德富尔身。灵应元君昔书其文，以为正音。有知其音，能斋而诵者，诸天皆遣追度灵官，下拔其魂，书其功勤，上奏诸天，万神朝礼，地祇侍门，大勋真王，保举神霄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致灵人下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十五竟
　　卷之五十六
　　济度死魂品
　　道言：昔於紫晖玄济天中，绿景虚明大慈灵土，受元始度人济度死魂无量上品。元始天尊当说是经，周回十过，以召十方，始当诣座。天真大神，上圣高尊，北酆大帝，九幽拔罪天尊，金阙济度天尊，太一救苦天尊，大慈大悲救苦真人，大惠真人，无鞅数众，乘空而来。碧耀流辉，华云映彩，龙軿凤驾，宝盖灵旛，弥漫罗列，香蔼氛氲，日月停景，洞朗太无，九日九夜。诸天琼楼玉阙，云殿霞房，一时同明，下极昆岗三山，十洲四海，九河泉曲之阿，酆都寒庭长夜之关，悉被神光，普获开焕，万象澄清，十天昭廓，一国地土山川林木，缅平一等，无复高下，地成绀碧，无有异色。众真侍座，元始天尊玄坐空浮琼光洞阳宝床之上。说经一遍，诸天大圣同时称善， 是时，天地山岳，铁城大岳，自然齐启，咸释罪爽，来听法音。说经二遍，镬汤声震，忽变清凉，水吐青莲，异气芬馥，万刃刀山，悉为宝树，杻械销镕，骨骸生复，还得成人，俱承道荫。说经三遍，仙圣赞扬，灵瑞咸臻。说经四遍，一切人民，悟解法要。说经五遍，昆虫善慧，省识罪原。说经六遍，虎狼毒蝮，灭断恶根。说经七遍，冤仇和释，异骨成亲。说经八遍，鬼道塞绝，永保生津。说经九遍，幽沈滞魄，炼化升迁。说经十遍，道德纯一，俱登妙真， 是时，一国有情有识，冥不倾心，皆受护度，咸得长生。
　　道言：是时，元始天尊说经一遍，东方无极无量品考较济度大神，无鞅之众，浮空而至。说经二遍，南方无极无量品司察济度大神，无鞅之众，浮空而至。说经三遍，西方无极无量品司禁济度大神，无鞅之众，浮空而至。说经四遍，北方无极无量品司化济度大神，无鞅之众，浮空而至。说经五遍，东北无极无量品典狱济度大神，无鞅之众，浮空而至。说经六遍，东南无极无量品九幽济度大神，无鞅之众，浮空而至。说经七遍，西南无极无量品泉曲济度大神，无鞅之众，浮空而至。说经八遍，西北无极无量品罗酆济度大神，无鞅之众，浮空而至。说经九遍，上方无极无量品超生济度大神，无鞅之众，浮空而至。说经十遍，下方无极无量品升化济度大神，无鞅之众，浮空而至。
　　十遍周竟，十方无极天真济度大神，一时同至，一国男女，倾心归仰。来者万亿，并驾同驱，灵光散彩，华雾弥空。八部六天，三官九署，威光召致，异趣苦魂，无鞅之众，迮国一半土皆偏陷，非可禁止。於是元始洞观遐迩，哀念众生，手执宝翇，翌出妙光，光及十方，一切听法天仙圣众，自见身相，有如琉璃，内映濯罗。鬼神魂爽，各於其类中得圆满，心体清净，业火消除，仙花时飞，大震琼音，宣明法要。尔等众生，造诸罪恶，累彼死魂，飘荡无依，散入诸趣，备经轮转，莫测道缘。今以九阳神霄大梵之气，化十二灵文，济度死魂，超升天境。始从亡殁，以炼尸形，尸神守骸，滞爽超升，仙圣合德，还自成人。出离三涂，往度八难。大众欣跃，仰俟恩光。於是元始引眄恻然炉炷宝香，上结密云，化为玉阙，去地九丈，内垂天虹，荧煌五色，接待大众，俱入其中。元始申命拔罪天尊，罗酆帝宰，救苦真人，无鞅数众，同升化阙蕊华紫玉灵妙之台。天人仰看，惟见勃勃影现，万殊既入玉阙，不知所在。国人廓散，地还平正，无复欹陷。元始即於紫台之上，说经都竟，众真监度，以授於我，当此之时，喜庆难言，法事粗悉，诸天复位，倏欻之间，寂无遗响。 是时，天人遇值经法，普得济度，全其道真，无有沈沦，倾土归仰，成行善心。不愆不犯，不忿不争，不迷不忘，不爱不着，不扰不惊。言必真正，口无恶声，齐恩慈爱，道化合并，存亡安泰，度乐生荣。经始出教，幽显协德。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是真王内讳，百灵济度之隐名也，非世之常辞。上圣已成真人，通玄究微，能悉其章，诵之十过，诸天遥唱，万帝设礼，沈逝死魂，证升仙品，缘爱积习，皆获蜕舍，群魔敬卫，荡化鬼精。至学之士，诵之十过，则四司释讼，九狱除冤，回尸起死，白骨返形，普受济度，以得生成。所以尔者，学士诵咏宝章，招真召灵，妙气来臻，道生神德，故可下济死亡，即获超度而已，莫不升迁。轻诵此章，身则被殃，供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京。度人无量，为万道之宗。巍巍大范，德难可胜。
　　道言：凡诵是经十过，诸天齐到，酆都六洞鬼帝官君，寒庭泉曲幽夜之河，泰山地垒，主宰神灵，简奏上功，超拔罪魂，亿曾万祖，幽沈苦爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。世人受诵，开度九玄，出离地狱，生福天堂，延庆后昆，永无身殃。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役阴官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，济度死魂，解释天官罪考之愆，五方大杀尸劫之鬼，威毒咸息，开贷死魂，获度南宫，逍遥自然。七月长斋，诵咏是经，济度死魂，解释地官罪考之愆，五岳四司，北都罗酆，旷野山泽，社令城隍，应关囚对，祸害灭连，黑簿削除，白简上生。十月长斋，诵咏是经，济度死魂，解释水官罪考之愆，北海河侯，河伯溟泠，四渎主宰，当令幽苦挞汲冥魂，役难散除，度越生门。八节之日，诵咏是经，济度死魂，解释罪考，八方大狱，八洞鬼牢，悉承道化，永变福庭，迷识开悟，咸登妙津，得生世间，智用高明，务勤上学，克致成真。三元之日，诵咏是经，济度死魂，各遂其情，炼度南宫，返生受灵，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生图象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，济度死魂，十回度人。元皇上录，炼度自然。九宫妙范，青华帝灵。至神开运，合会玄关。制命造化，长养生根。上布玄功，无所不周。五气承德，结络形躯。万神罗列，帝一居尊。二十四宫，八景徊环。混洞天辟，辟非藏烟。明梁开道，塞绝死门。斩伐胞树，超度亿曾。解释罪考，朱陵炼魂。太一定命，南昌卫形。无量济度，长生大君。破灭罪府，司马大神。超拔滞爽，韩君丈人。司命司录，除削冤愆。拔罪天尊，度厄尊神。回骸起死，无量度人。今日校录，万圣临轩。
　　东方无极保命神王，长生大圣无量度人。
　　南方无极保化神王，长生大圣无量度人。
　　西方无极散祸神王，长生大圣无量度人。
　　北方无极度厄神王，长生大圣无量度人。
　　东北无极救苦神王，长生大圣无量度人。
　　东南无极卫生神王，长生大圣无量度人。
　　西南无极拔罪神王，长生大圣无量度人。
　　西北无极度魂神王，长生大圣无量度人。
　　上方无极超化神王，长生大圣无量度人。
　　下方无极自在神王，长生大圣无量度人。
