<!-- { "loadSidebar": true } -->
　　我若说法，与汝等言：汝当静默安神而无杂虑，然后得闻是法。夫法本无法，理归自然。心因境乱法本，心生立法之意。当发如是大不可思议无量善因，不可别生异见。我於玉清不言一切法。上清法品十八门照七阶，太清法品二十门照九阶。灵宝正品亦不言一切法。灵宝辅品五十门照三十六品；玉虚法品二十门照一阶，兼投坛占卜秘诀；北极天心法部一十二阶品。第七品四圣照法亦属酆都第三品，故言酆都考召。四圣照法兼酆都共一十二品。七品三五兼附体；五品酆都兼考召。四圣照法七阶，酆都照五品，斗下灵文三十六门照四阶，兼镜水香照、三五纸照、酆都地照，皆为一切。修真之士未至妙境，当发如是心，救度一切生灵，凝想至真，莫起贪心，莫求果报，积习渐久，亦能渐入初乘。若於法中复生贪求，即失正道，招无量罪。是时天真大神、至真大神、无量飞天大神、诸天圣众闻说是已，各各欢喜，作如是言：若有奉道之士能发如是心，欲救一切苦，臣等当化身下降，令诸天大将及所在十方四直都大神将吏兵助法行持，俾诸众生及无量六道四生等众生者得以延生，死者得以复生，病者得以安，鬼妖邪魔皆得解脱，冤家执对各获消散。如斯利益，乃为不可思议。时於众中既发善念，稽首礼谢。天尊遂告诸大众曰：汝等宿生庆幸，得预人天，受诸快乐，衣以天缯，食则甘露，无有四时寒暑，无有日夜冥暗，亦无生老病死、三涂八难痛苦之名，地平如镜，七宝庄严，所受之身六根清静，不染六尘，常闻我说法，增益智慧。今能如是，发无上智慧心，欲救一切苦恼，令诸众生皆能闻法，最为利益。惟有薄福之人，信根下劣，虽闻是法，多生障碍，自沈苦趣，永无出期。如此之人，亦难救度。而说偈曰：
　　汝观世人，一切障难，烦恼之患，亦难可说。
　　不知回向，终日积聚，既复得已，复生贪求。
　　种种诸罪，无量无边。或遇重病，空丧身命。
　　既没之后，还归苦轮。若不闻法，永无解悟。
　　无量意经灵符
　　太清境无量意经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境集宫经　第十
　　我若演说，令汝等诸天诸仙、诸大真人及诸圣众等皆因妙法，智慧高明，咸同一类，无复殊异，容色微妙，道行自然，声音和雅，所居宫观随意高下，应念具足无量宝网及诸宝树弥覆其地，自然清风吹诸宝网及诸宝树，发微妙音。有遇其风，皆能令诸尘劳不起。其风拂身，自得清凉，无量快乐，散诸香花徧满其地，随色次第而不杂乱，於其国中无限至真。一切得道诸天真人、大神各各放千百光明，普为十方微尘世界开演妙法，普度群生。若复有人正智圆满，生彼国者，皆即住於正定，随其恶业高下不同，为其开演上乘、中乘、下乘，各随智愿。是时十方国土无量真人及诸仙众皆诣此所恭敬供养，听受经法，宣扬道化。其有众生於此国来诣其宫，皆具智慧。时诸真人及诸仙众乘兹无量大功德力、无量大智慧力、无量大神通力，去来无碍，徧满十方无量世界，自然化生，应念而至。是诸真人出微妙音，赞叹善事，听受经法，欢喜无量，乘空步虚，能令闻者心开意解，随其善音而得正果。时有微风吹起，七宝树中自出微妙音声，奏诸天妙乐，自然快乐，不可胜言。所说诸法，其义广大，利益众生。於其国中无我、无人，清静无为，智慧常胜，得如是报。若复有人虽受人身，殊无智慧，信根下劣，不闻正法，不见妙道，宿集浅故，得如是报。於是至真大圣、天真大圣、无量飞天大神闻是语已，咸生恭敬，稽首长跪，上白天尊曰：臣等既蒙说法，而得如是利益。幸望大慈广为救护，欲使一切未闻者闻，未见者见；亦令诸一切众生受诸苦者咸得解脱。
　　天尊曰：善哉，汝等发此善念，是大不可思议功德。我今为汝宣扬正法、诸品醮谢，令於甲子、庚申、三元、八节、本命、生辰祈恩请福，谢过禳灾，同得快乐。而说偈曰：
　　我示此法，直作是言。心欢喜故，种种所患，
　　即得除瘥，平复如本。一切诸法，亦复如是。
　　而无所得，无所得耶，有何所得，了不得耶。
　　善者智得，念念是心，常得法味，精进贤达。
　　集宫经灵符
　　太清境集宫经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境黄庭经　第十一
　　人物异形，受生惟一气，魂得之於天，体魄得之於地。无形无象，自空中来，但假父母，以无为有，三百日胎完，胎完既足则生，是因无为有。故神以气为母，气以形为舍，炼气成神，炼形成气。阳神未聚，三花不入泥丸；真气未朝，五彩不生丹阙。故天地大也，未免轻清重浊之象；日月明也，难逃过圆明缺暗之形。积阳生神，上以丽乎天者，星与辰；积阴生形，下以壮乎地者，土与石。水中气升，升而为雾、为云；气中水降，降而为雨、为露。万象群生，不能无形，集灵以生，资道以成。故三清以下有三太，三太之内有二仪，二仪既判而列五帝，五帝既立而同一区。此天地之内、上下之气，惟人以精为母，以气为主，五脏各有精，精中生气；五脏各有气，气中生神；神能生寿，长生保命。炼精为丹，养气为神。真仙上圣，修真养气，自然而然，内真外应，有作必成，自凡入圣。男子之生，先生右肾，以外精而内血，阴之裹也。女子之生，先生左肾，以外血而内精，阳之裹也。肾生脾，脾生肝，肝生肺，肺生心，心生小肠，小肠生大肠，大肠生胆，胆生胃，胃生内肾，内肾生膀胱，膀胱生三元，三元生三焦，三焦生八脉，八脉生十二经，十二经生十五络，十五络生一百八十继络，一百八十继络生一百八十缠络，一百八十缠络生三万六千孙络，三万六千孙络生三百六十五骨，三百六十五骨生八万四千毛窍。胎完既足，灵光入体，与母分离而为人也。以内外言之，经络之内而为内，肌肤之外而为外。养命养其五脏，五脏为根，根固叶自茂矣。养形养其五气，五气为源，源深流自长矣。真气大运，随天元气；真气小运，随日元气。五脏之中，肾为精海，心为气馆；真精在肾，余精自还下丹田；真气在心，余气自朝中元，悉归黄庭正景。而说偈曰：
　　思道出家，接引众生。令得离苦，得闻道法。
　　饶益一切，无量众生。得大神力，悉从道成。
　　得无所畏，神通自在，去来往返，无所障碍。
　　故有斯法，济度群生。识法宗本，入道因缘。
　　黄庭经灵符
　　太清境黄庭经　终
　　太上三十六部尊经太清境经下
　　集灵经.中精经.无量意经.集宫经.黄庭经.小劫经　己上六经同卷
　　太清境小劫经　第十二
　　天地分形变化，随气数运转，故有泰有否。日月因天地以运行，故有明暗圆缺，星辰亦是而躔度，故有或舍或次。人受天地气以生，岂无灾福。故我说法，常令汝等广宣正道，明其要法，与诸天诸仙、无量飞天大神、无极圣众同生赞叹，得闻是说。上白天尊曰：未审下民若遇灾否，作何功德，修何行业，得免离一切苦恼，证无上道？
　　天尊曰：若欲求诸解脱，永免轮回，离诸疑网，惟有虔心看转经文，修诸功德，礼拜忏悔，赞叹称扬，烧香燃灯，造十绝旛，行道讲诵，散施贫乏，放诸生命，六欲七情常无染着，三业六根永不复作，精思端寂，念虑都捐，往生天境，快乐自在，生大福堂。若复有人，若痛苦、若官事，禁击枷锁，身被罗网，瘟毒时气、灾厄缠绵，无由解脱，及其过往神识尚处沈沦，受地狱苦，是经功德，乃为无量。更能广发真心，大施福力，建立道场，悬诸旛盖，斋戒忏悔，修设斋筵，徧及一切六道四生、无主孤魂滞魄等众，用伸荐拔，日夜虔诚，丹心恳祷，应时苦厄咸得消除。无量真人稽首赞叹，咸称善果，利益众生，如是大神通力，百千万劫实难遭遇。则於此经，其意有七：一者智得，二者行解，三者显利，四者利用，五者智慧，六者得力，七者德满。智得者，念念是心；行解者，求道出家；显利者，引接众生；利用者，思念圣人；智慧者，得大神力；得力者，得无所畏；德满者，神通自在。如是七者，去来往返，无所滞碍，故有如是微妙。与诸众生用为法药，济度诸厄、疾病苦恼。若善男女能得了解，得真实言说，识大法力宗源，入大道因缘，从所念处，得无量因缘，得无上至真大智慧，深妙难思。终始受持，勿生懈怠，永存无尽；用是而行，皆还正性；应用自得深远，感应真实，无边无限。示诸众生，皆得如是方便之力。而说偈曰：
　　上道一切，平等无碍。大乘所行，小乘所用。
　　不假不实，不有不无。转入法轮，终始成就。
　　但有妙相，无为不为。无量因缘，或去或来。
　　而成正悟，真为妙身。皆成微妙，悉从愿来。
　　小劫经灵符
　　太清境小劫经　终
　　
