<!-- { "loadSidebar": true } -->
　　徊风混合帝一秘诀兆诵咏玉经三十九章，都毕，叩齿三十九通，便闭两目，存此百神变成白炁，混沌如白云之状，从玄虚中来入兆口中，郁郁良久。觉白炁从下部出，又从玉茎中出，从两脚底出，又从两手心出，冠缠一体，上下手足，，混合一身，与白炁同烟，上下不相见也。良久，白炁忽复变成紫云郁郁，从口中入头中，并五藏之内，充满腹内。良久，紫云又从两脚底、两手心、下部玉茎中出，冠缠一体，郁然上下，与紫云合形，不相见也。须臾，存见紫云之炁充满左右，及一室内。又存见口中出风炁，吹扇紫云之烟，乃徊转，更相缠绕，忽结成一真人，男形，如始生小儿，身长四寸，号曰大洞帝一尊君，名父宁在，字合母精延，守兆死关，众神徊风混化，共成此帝一尊君。其尊君来入兆口中舌下，径上升入紫房六合宫中，平坐向外。尊君左手把兆五符，右手把兆五籍。尊君口左边有日光，径九分；口右边有月光，径一寸。尊君口吐徊风之炁，吹此日月之光，皆郁郁变成白色，或成紫色。令光炁下入兆五藏六腑百节，一身之内，洞彻朗然，内外如白日之状。良久，忽然忘身。事讫，神炁已定，觉身体轻清，精神开爽。乃叩齿三十九通，两手拭面，再说颂曰：
　　太上教授我，读诵洞真经，玉音含金商，上充太无庭，解结散幽祸，拔脱七祖灵，返胎会南官，世世有玉名，三涂灭罪根，轮转升上清。
　　诵经毕，复炉，祝曰：
　　具位臣某，吉日入靖，修诵《 上清大洞三十九章真经》 已毕，当愿仙灵仙官、金童使者、五帝、五岳神仙真人、三天正神、左右龙虎君、天仙地仙、五灵香官、侍经威神，当令臣召致十方正炁，自然生金液丹碧芝英，九玄玉真交会斋堂之所，同灌臣身，令臣学道得道，求仙得仙，飞行太空，腾景九天，玉童玉女侍卫香烟，关奏臣向来所启所愿，径达高真玉皇上道万圣御前。
　　复毕，心拜四方，乃起。
　　
