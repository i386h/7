<!-- { "loadSidebar": true } -->
　　离罗吐晖炼五魂，内充外溢绛府欣。
　　金光焕焕形正圆，从朔入金色纯纯。
　　唯有开明晓此言，日五月十精比元。
　　克见华盖领仙君，紫炁左回与斗连。
　　历度四七入金门，正是丹皇校万仙。
　　有明此诀加精勤，披形密思每令分。
　　妙景感会得要文，三年当守保长存。
　　九年乘空致羽裙，凤衣轻翔升龙山。
　　俯仰九灵谒玉宸。
　　右修其道，以一年计十二月，每月中三日、五日、九日、十五日、二十五日，一月五过。清斋咏玄文一遍，以半夜后，仰视西方金门之上，若在人间。天阴无光，当於室内，默念内思如法。思紫云自金门左面，历箕斗回绕北斗，意还金门之上，每令分明。思毕，当心拜紫云四过，叩齿三通。仰祝曰：
　　天气朗清，幽虚启真。流炁徘徊，金华四骞。丹皇敷晖，灵飞云軿。是夕开陈，青金受仙。成我上愿，体应自然。结命月华，保命日根。三灵合景，停景龙山。密夜清披，请如斯言。
　　咒毕，便鼻引紫炁二十八咽，止。行此三年，别有神仙降兆寝室也。身有紫云霞，映络一身，九天书名。九年必获神仙。
　　玄师曰：天有紫云之炁，干於日月五景，北斗之分，在其方国，皆有得道之人，得仙之君。如此了，候其象自见，得见紫云。便依文礼祝，不必须其常日也。勤加其意，克得云降，升腾有会也。况紫云黄炁，徘徊於岩谷，如茵如盖，或赤白黄青紫绛黄白，或五色云炁光明，四面丹霞者，皆天尊上帝出游。在山谷者，有得道之人居也，又宜往此而修炼。或俯盻仰视天尊真人，而会见时，急烧香，再拜，陈其心愿，勤行之，必见帝尊之容，立致飞升。止可封之於心，不得轻以示人。道泄则灵散，仙无由可成。如文始先生尹君，侍金阙圣君，为标准也。兆宜谨之，勉而行之。
　　三一玄微品
　　九霄君曰：夫三一者，造化之机关也。非独至药有之，而人身中，亦皆自有自备。若能修身中三一者，即子母不相离，神炁自相守，怡怡和煦，光照明白。子不见正阳之月，当昼景风，云买不生纤罗不动，碧空澄澈，岂有障翳哉。人亦有之。若能调三一，则万虑不生，与碧空之炁相合，内外光明，虚无同体，亦可以升腾矣。世人或有窃闻此道者，云是服炁，乃鼻吸口吐，鼓腮强咽，立可致其殒毙，亦犹药中错服毒丹，不可赦也。盖身三一，与至药不殊，秘诀不可轻授。
　　玄师曰：上一九天帝帝君，讳玄天，字三元。一名伯无上，一名伯史华，执神虎符，青玉函中。右有帝卿，名肇勤精，字中玄生。一名起非，一名常扶。大洞经紫玉函中，从天仙兵马一万二千人，其上一长九寸九分，着紫绣金帔，戴玄宝冠，坐七宝之座。或时乘九龙之车，游历三界，手执天宝之炉，治化玉清。上一玄尊有二大臣，合成三人。左臣号玄一道君，头青衣青衣。右臣号太和老子，头白衣白衣。二神为道之魂魄也。上一帝君居兆泥丸官，有日象，圆九寸，赤光紫芒，冲天万丈，上有斗覆，斗柄指前，状如婴儿，衣红锦衣。咒曰：
　　交度神炁，神养骨髓。纳我华精，神炁填满，体发光鲜。
　　上元真一符
　　玄师曰：中元帝一真童，讳神运珠，字子南丹。一名生上伯，一名史云拘。执火星一符，玉函中。右有辅卿，名中光坚，字四化灵。一名幽车伯，一名重史华。执明月珠，从神仙兵马一万人。其中一长六寸六分，着丹锦之帔，戴九凤之冠，坐七宝之座。或时乘九驎之车，游历十方，手执金炉治化。
　　上清中一元尊，有二大卿。左号真人，右号光坚，入兆鸠尾三寸中。心如莲华，中有日象，赤焰冲天，帝君衣丹锦衣，坐日象中。祝曰：
　　散辉赤子，还魂复魄，返老婴童，度命回年，保命无穷。
　　中元真一符
　　玄师曰：下元帝一元王，讳始明精，字谷下玄。一名婴儿胎，一名伯史原。执金星大有经，黄玉函中。右有弼卿真人，名归上明，字谷下玄。一名奉申伯，一名承光生。执明月珠，从地仙兵马一万一千人，其下一长五寸五分，着黄锦之帔，戴九龙远游之冠，坐七宝之座。时或乘五色狮子之车，巡行五岳，手执香宝之炉治化。
　　太清下一元王，有二大臣，左有幽精，右有帝卿，入兆脐下三寸名下丹田中。有月象黄色，满丹田。元王衣黄锦衣，状如婴儿，坐月象中。口中吟曰：
　　玉茎白珠液，凝结为白神。养形五老符，拔籍帝一轩。命门不可倾，金液不可愆。回精白满塞，勿漏玉水泉。生死皆所由，闭之乃神仙。
　　祝曰
　　清荡秽浊，除故纳新。生我五老，帝真化形。变化骨髓，肠化为筋。金骨玉髓，契道契真。自然变化，寿禄无穷。永与三宝，同保命根。
　　下元真一符
　　右自半夜至巳时，存上元真一。自午至日哺，存中元。自黄昏至夜半，存下元。久久存之，真一现形，与子通接言语，穿星度月，审覆章奏，教子通玄之术。其三一上道，不得燥怒，及犯淫色。怒则三一去失，淫色则功不成。不得抱初生婴儿，谓其有淫秽之炁未除，触犯三一之道。行住坐卧，应当存之。
　　三一玄微奥旨
　　玄师曰：欲达玄微之妙，当静行之。春分日夜半子时，起坐东向，暝目，存我身中三一之卿，及我合七人，我在中央，俱乘紫云之烟，共登北斗阳明者，北斗之东神也。於是存入星中央而坐之，吞紫炁三十过。行之久久，自见阳明东元太上宫，宫中有青玄小童，授子真炁也。先当北斗星下紫炁，大如弦，从星直上直下，注我前。然后乃存三一周君口诀，存七人中斗七星，而共登阳明鸿行我，中央中星者，以魁覆头，柄杓指前，吞紫炁三十过，我存紫炁而咽之也。又思三一之卿，并同时吞之也。吞毕，更存七人缘向者紫炁宫中来下，还兆之宫。良久，心祝曰：
　　三尊上真，太玄高神。阳明主春，万童开行。丹元主夏，朱紫合烟。阴精主秋，天威六陈。北极主冬，万邪塞奸。五土秉壬、戊己天关。所摧皆灭，所向莫干。炼我七魄，和我三魂。生我五脏，使我阳真。登飞上清，浮景七元。长生顺住，啸命千神。兆亦可眠，存之四节，共此一咒。
　　太极宝章
　　太上宝章传太帝君，太帝君传天帝君、天帝君传太微天帝君，太微天帝君传金阙帝君，金阙帝君传东海青童君，以封掌名山，召制五岳。以朱书素上，佩之左肘，勿轻污秽。佩之八年，三一俱见矣。正月旦日，青书一符，北向再拜吞之。三一相见之后，以金为质，长九寸，广四寸，厚六分，刻而书之，以封山川之邪神，掌五岳之真精也。临时三元真一君，当悟兆施用节度，神真之道也。服符，北向，叩齿三十六通，因仰咒曰：
　　三真守房，元老固精。天地混合，三炁交并。帝君威策，命章摄灵。旨山召海，摧灭群精。促召北帝，排列魔名。捡统无横，速还鬼营。
　　又咒
　　太极帝君，三元真一。东海青童，度人视现。佩受吞服，洞见鬼神。山川五岳，受吾所辖。带持永久，洞章飞斗。
　　太极宝章三一真符
　　左手中指恰掌心，大指搯子文。
　　右佩符封山召海，制御万灵，役使禽兽，伏诺天兵，游行五岳。临时皆当先叩齿三十六通，存七星覆兆身头上，口吐赤炁，冠满一城，四面周匝，焚烧内外，无复孑遗。见己身在火中央，须臾有五岳神官，及山野之兽，来朝己身。便咒曰：
　　元始出令，宣告万灵。天真帝君，与炁同生。自下总统，悉归上清。若有不及，收摄真形。封山召海，应令摧倾。速来自伏，不得籍停。急如正律，无令越冥。毕咽炁三十六咽，以待旨之。
　　三一元神谕
　　三身一体吾所化，三一之神，本真一一神，自己元神所化也。一身不真二化假。真一之神，妄想而存不真，吾二神亦假非真。三一元王不用存，三一之神，自然之化所化，人身各有之。存之不真成意马。以意所存，乃成妄想。一念之间，倏忽化应。经云：一回存想一神出，不知一日损一日。盖言此也。
　　凡修天仙之道，行玉清正法者，当遇六甲六丁之日，冥心，定神，於子午卯酉四时入靖，焚香，朱书当日符。存当日神将玉女，面北吞服。定思，端坐，暝目，握固，想五方洞阳太灵五色真炁，自太空而下，直贯兆身，从泥丸入，郁郁旋回九度，入绛宫，运合帝宅。次入昆仑，脐也与兆三一三炁青黄白正神，混然一体，须臾自然升降。行之一年，三炁万神出见，兆身应化，无所不至。然后步二十八宿罡，请三十二天炁入丹田，结三十二玉字，升至泥丸诸天，化万神。可以用摄召万神章，下告三界。以飞玄三炁章，上奏天省。章表存拜，立致神化，无不允可。
　　凡修天仙之道，行玉清正法者，择本命相生日，端坐，调息匀，闭口出息，以心神驭炁，呼致於根，直至命元，吸至於蒂，夹脊上朝，泥丸绵绵，若存用之不勤。俟炁匀息定，任其出入。三日，光白眉。七日，凝神痴。十日，神达飞忽然对面见，己耳中仙音风雨。须叩玄关，使三宫通达，久日三田孕宝，可炼神丹。
　　凡修天仙之道，行玉清正法者，以元神日於大镜中，子午卯酉四时照己，一一闭口，存见不差。以甲子日子时，面南，叩齿，鸣天鼓，各三八通，叠手端坐，调息匀，如前想身入下丹田中、白炁内，约一寸二分，如婴儿，渐至脾，冲华盖，度重楼，过金房二穴，入泥丸，出顶门立。存紫炁黄雾，氤氲覆盖。然后款款移步，下至顶门，至面前相对立。想如一二岁小儿，如己儿，不得顾视他事，悉为境所夺。便却再想腾身，从顶门泥丸而入下二穴，度重楼，复入丹田，如此为一功。常日行住，以神驭炁，存三一真君，如一月足，子午二时放弄。一月后渐存长大，与身等，出入往来行步习，与人言语。加之闭息住胎中，尤见功捷。一百日，想羽衣升腾朝元。
　　凡修天仙之道，形炁内全，出入无间。上朝太虚，下游五岳，一念之间，洞然无滞。凡所腾奏，三清九霄诸天仙界，则召摄所受法箓中真仙官吏，丁甲将军，玉女金童，功曹使者，与身中三炁正神，窈然泰定，冥合虚无，上升九天，神与道合，炁与真化。每遇行持之日，朱篆其符吞之。次呼召存神，冥心静念，形炁都融，众神与兆一身三官正神，混合妙化，心合太虚，万神备体，一念之间，无不洞彻上朝。
