<!-- { "loadSidebar": true } -->
　　唵嗡啰哩，长参陁他，尼陁耶，多伽陁弥陁。
　　变食咒曰
　　酆都夜壑，忽以光辉。照烛幽魂，来沾香麋。灵宝炼符，百骸自飞。得见妙会，仙岐知归。万劫难遇，功缘可祟。开辟幽趣，全假真风。梯航彼岸，济惠无穷。念念生因，驾景飞空。
　　甘露开咽喉符
　　咒曰
　　浩浩渺渺，太上灵泉。润枯育物，流注自然。神华生液，澄清太玄。生魂育魄，云派绵绵。清泠保命，猛火绝烟。华池浩渺，莫测其源。急急如律令。
　　右符黄纸朱书三道，烧於水中，或吹於亡位前，子文，北炁。
　　炼度生天香符五岳印东炁
　　咒曰
　　洞慈洞明，灌炼九尸。达度玄天，逍遥自在。
　　普度法桥香符
　　咒曰
　　法桥大度，法桥普度。急召急升，步虚玄灵。
　　咒施夜斋香符五岳印，东炁，焚於香炉内
　　咒曰
　　食满十方，通关百饱。食之无尽，普沾歆享。
　　召魂赴坛香符摄魂印东炁
　　咒曰
　　元始真文，急召灵魂。速赴吾坛，领无上道。
　　受度法衣香符玉清诀东炁
　　咒曰
　　百色之衣，流光飞霞。服之飞升，上步玄空，飞游太极。
　　领魂受经香符中炁
　　咒曰
　　金口所宣，玉文所司。音彻三界，九幽罢对，亡魂生天。
　　无量度人香符无量度人印，东北炁
　　咒曰
　　天中之真，天中之神。九和十合。变化上清。
　　寻声救苦香符太一救苦印，东炁
　　右一点一画，称太一号。
　　四宝符化一珍为千车之宝
　　化一金为千车之金
　　普及无穷之世界
　　散沾无极之鬼神
　　灵宝无量度人上经大法卷之七十竟
　　灵宝无量度人上经大法卷之七十一
　　修斋受词品
　　请师
　　科曰：开度人天，救护群品，崇建斋法，非师不成，必在备受符箓，明练科仪，知俯仰之文，明进退之格，思神念真，关启敷奏，闲邪无失，庠序得宜，与天为徒，体道无极，广开户牖，普济沈沦，德重功高，莫越师宝。若法师佩三洞，众官参洞玄者，可署之。阙人之处，可洞玄为法师、紫虚正一为众官也。斋法出於灵宝，属洞玄，以行之理亦为当。其他十戒白简道士，不可滥署法职，窃预名号。凡欲修斋致荐，济存拔亡，当蒇事之初，必先推寻清高勤行之士，或栖真观宇，或隐迹山林，道价崇高，玄门宗仰，佥议惟允，卜筮协从。后斋沐身心，蠲诹吉日，削心词而皈命，沥斋款以依投。傥或未副精祈，必再申诚控告，志宜纯一，礼止于三，必获允俞，始当营建。盖以皇天厚地，幽府泉扃，十方无极之乡，三界难量之际，非宗师功德隆重，行业清明，则何以罄幽显以宣通，和人天而无间。是以渊源上学，深造玄微，为生死之津梁，作人天之眼目者，乃可谓之高功。如其泛泛之流，末学下士，惟财利之是务，真擿埴以冥行，徒役精神，虚费财宝，其不为三官鼓笔者鲜矣，尚何冀其感通者哉。
　　投状
　　具乡贯奉道弟子姓某，与家眷等右某，所伸情旨。伏为亡某，存日享年几岁月日时生，昨於何年月日时在某处身亡，见殡葬何处。深虑魂识，未遂生方。今者届于某节，谨启志诚，备置十方法信供养之仪於某处，请道士若干人就某处，崇建无上黄箓大斋几昼夜。满散修设冥阳浄醮一座，乞为亡过某人，忏赎过愆，资严生界。仍乞附坛升度门中，祖裙眷属亲姻，旁及六趣三涂，九幽五道，冥司幽夜，滞魄孤魂，普仗良因，咸超仙界。谨具诚款，披投法位法师。伏愿法慈许赐，依科升度施行。未敢自专，伏候法旨。
　　致词
　　维年号某月朔日某甲子某府县乡贯居住眷等，谨斋沐虔诚，稽首再拜，上启度师某洞法师先生。切以祖炁肇分，有物咸归於覆被。道源始判，承流代出於真宗。洪惟上学之流，深证重玄之教。辄陈祀事，仰冒聪明。切念某等伏惟亡过某人，夙契真休，叨居人道，在地水火风之内，有贪嗔爱恶之缘，罔知幻化之无常，益见人非之稔积，俄沦夜壑，永隔阳光，非凭奥妙之科，曷济湮沉之苦，旁求上士，式建灵坛。恭惟先生，体道纯真，潜心虚寂，悟三洞四辅之旨，为十方三界之师，开户牖於玄门，作舟航於苦海，天人仰德，幽显咸恩。伏望廓轸大慈，俯从丹祷，飞神控辔，高通三境之遥，锡命颁符，下拔九泉之苦，庆云垂而生意无尽，灵风聚而死骸发烟。俾兹受对之魂，证彼登真之果，更冀九玄殢识，六道幽灵，咸登解脱之乡，共达希夷之岸，依皈至切，敷述奚殚，干冒威明，某下情无任激切之至，谨词。
　　启盟
　　高功升座，法众立班，启堂法事，侯弟子致词宣毕，高功捧香，祝曰：
　　浮黎国内，玉京山中，亿万年结炁凝烟，百千种通诚达信，根盘骞林下，瑞蔼太虚空，宝香一灶爇金炉，三界十方咸稽首。
　　焚香，执简，启奏。
　　以今焚香，供养三清三境，十极十华，无上至真，道经师宝，十方三界，千灵万真，黄箓宝斋，感应真宰。伏愿骖龙驾凤，飞空步虚，降临道场，作证功德，奥妙同元。盖一真之未布机详，有统由三炁之初分。寂寂至无之宗，荡荡自然之化，生於象帝之始，隐乎空洞之中。元始开图，敷五篇於碧落。洞玄启秘，周十度於本章。生生之义，难终难穷。化化之源，莫名莫测。运两仪之阖辟，使万物以化成。德本好生，独立常生之道。功惟不宰，孰知真宰之筌。非常道而非常名，无弃人而无弃物。粤自三皇之始，人与道全。迄乎五帝之终，道为人远。人伪胜而天理灭，幻境迷而觉性昏，不能保命而爱神，益见背真而就伪。生由是，死由是、出於机、入於机，汨正念於喜怒贪嗔，弃真常於梦幻泡影，自取死坏，离其本真。人非鬼责以兼攻，雪刃霜锋之交至，炎炎烈火狱，峨峨丘寒池，皆由一念之中，自致九幽之苦。举声悲叫，徒知宿命之非。救苦化身，未遇霈恩之及。繄于众罪，流吹不息。恩惟太上，拔领无边，宏敷黄箓之文，茂着明真之典，控五凤八鸾之驾，寻救十方。宣九龙二虎之符，开通六趣。变云浦为雪腴之醴，消火翳为灵宝之光。剑树摧锋，镬汤息浪，普召阴冥之主吏，咸遵济度之科条。三界莫不依皈，一切普皆欢悦。九卷既终，而丽华得度。一人无畏，而北帝请陈。是为无上之缘，兹实难量之果。盖以元皇敷化，列圣流通。经分三十六部，而度人最先。斋列七十二等，而黄箓惟大。葛左玄授大洞之旨，张静应恢正一之文。源分流派而浩浩无捱，法演经传而绵绵不绝。非惟功德之普博，抑亦禁戒之威严。非丹诚惟一惟精，岂大范可闻可见。今黄箓大斋官某人，皈依十极，请命三天，奉先思孝而远度亿曾，修斋建功而普资群爽。赍纹缯而备列，持质信以森严。广邀清静之流，祇建明真之会，宜得上士，与之宣行。如某者尘世行尸，玄门末学，冒受九盲之戒，褴纡三洞之文，体未洞真，何足致形神俱妙。德惟翦薄，岂能使天地同归。是宜隳肢体而黜聪明，处山林而就薮泽，决何尘迹，误辱丹词。顾惟战灼之余，益认精虔之至，敢不遵承科简，祈告苍昱。秉有愚不转之心，宣大道无为之化。何异挟山而超海，无殊断鹤而绩凫。短绠不可以汲渊，大方必为之见笑。所幸因缘有，自翊赞得人，皆法海之元龟，实宗门之大匠。更相汲引，不鄙凡愚。将共受於戒言，庶克成於祀事。况以科条具载，功过悉分，三官五帝之书，九府四司之录，毫分无失，纤芥不遗，弗容简慢之为，恐隳荐修之福。必也盟告天地，质誓鬼神，各罄丹心，不生异念。当使功标丹简，俾七祖以生天，无令罪结黑书，致九玄之堕地。登坛之际，受职之初，咸秉誓言，仰干圣鉴。今则斋庄既肃，盟告云周，佩玉锵锵，见十方之振响，威仪济济，仰万圣以临观，洁志同诚，举扬胜事。
　　度亡玄局
　　玄师曰：既承投词，选择吉地，卜日告斋，严命同志入靖对斋，预告上穹，修札关告，十天九地，三元九州，靡不遍通。持诵经号，敷宣科教，行香修斋，建坛贡章，召摄视现，颁符命以俟感通，功周幽显，名刊玉清，普天怀德，克日飞升。诀曰：所投词即是大斋弟子之词，词旨孝慈忠直，恳切无私，方许允度也。择吉地者，名山洞天福地，靖庐玄坛宫观，不经兵阵战场，非屠坊刑狱，生产冢墓，秽恶之地者，皆名吉地也。卜日告斋者，要在三元八节，五腊十直，三会之日，与亡灵七七周祥讳日相合，或普度之时，要值天赦甲子庚申，与节会元腊司会，名曰吉日，不遇其日，不可开建也。告斋为立意之初，通达玄元，某日为始也。严命同学上道，同师同坛之友也。同志，谓其志同也。普为幽显者，苟非其人，和气不生，有享功果。自告斋之日入靖所，不交人事，对斋百日，九十日，四十九日，三十二日，亦可，但量所度亡者多寡，修文备事，广狭为则，无玫临用有阙。预於前期七日，告三界九地，十天十道，九州北都冥府等。於告斋之始，劝缘大斋之首，及求度亡魂之家，同志同学之人，斋戒沐浴，持诵真文。真文者，谓荐拔亡魂经咒尊号也。谓如大洞真经，灵宝诸经，九天生神宝章，道德二篇，黄庭玉经，救苦三涂步虚九幽拔罪真经，甘露神咒真一等经，及琅函天尊睿号神咒也。於开建前三日，敷告修斋词旨，关告直岁神君，行雨主雨龙神，里域土主，城隍山林，孟长汉真，及属岳之司，一切洞天福地，诸天仙曹等处，一一各召差神兵，卫护道场，斥遂凶毒之物，浄荡秽恶之炁。久晴之时，防虞风雨。久时阴雨，克日借晴。仍选当境灵应，众人所钦之神，直坛防非止恶，以警非道妖恶之众。於前一日夜日入之时，集与事羽流，法事弟子诣建坛之所，习演威仪，至平旦集众，诣法师靖下，请受致词，求师登坛，建坛浄秽。自此或七昼夜，或五昼夜，三昼夜，一昼夜，并三时行道，六度行香，十遍转经，宣科告戒，并从古制，节度拜贡章表敷露，五方真文，依式镇信金玉，宣符告简，并从科法召摄，视现炼度感通。斋后举过，始末同心，功圆果满，散坛谢过，言功效职，三官保举，五帝奏名，诸天称庆，上帝赐恩，进品仙阶，功及幽显，克获飞升。稍有违误，罪亦无贷。
　　玄局仪范次第
