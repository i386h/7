<!-- { "loadSidebar": true } -->
　　黄帝符治脾病，亡魂失神，肌肤赢劣，饮啄不宁。搯中指中文，黄书青上，祝之曰：黄帝中主，万神无越，急急。取上方炁吹符。吞佩各一道，忌食酸十二田，忌食甘五日。
　　大梵飞空品
　　玄师曰：学道之士凡遇三元八节、本命之反，或国土有灾，饥馑失时，或法身昏病，五音咒诅，灾星正照，恶曜旁临，或兆庶冤枉不明，男女不育，山林猛戾刚狠之邪，或飞空入地，半天之神，魁怪为殃，难救治者。常行飞空之道，拜伏心章，蹑旋斗历箕之罡，行坎离交遘之道，默朝上帝，运思一泥丸之理，洞达杳冥。则鬼神振伏，万炁长存，不经苦恼，身有光明，万炁齐仙，退灾却厄，除祸止非，真所谓灵宝上品妙道者也。
　　法当斋日寅旦之时，入室端坐，两手灵宝诀，相压於左右膝，如如自然，使内想不出，外想不入，正念澄神，见五脏六腑内外莹彻。存左日月，去面九寸，顶中出五色圆象，内有宝珠，仿髴於空中旋运。次思三十二天帝君，并驾五色八景之舆，各从方面至，并於顶中各出五方色真炁，如丝交遘，万道宝光，合我真炁。毕想后唱击法鼓二十四通，以集二十四炁，觉兆身自下丹田，玄炁盘旋而上，交浃於心中，温温盘折，自两眉间，至发际而出，代为二十四神。次存夹脊之后，有双宫室，如瑠璃之殿，殿中有水晶玄珠，内明光彻。尾闾自肾元，逆有青碧之泉，返涌朝至泥丸宫，宫中有日月，洞映成金碧流光之台。上有始青帝君，降紫黄白青碧五炁，直入兆顶门，结为宝台。次存兆玄炁化为真人，坐於宝台之上，万炁齐临，身坐百宝光明，彻见十方三界，外内一如目前。然后默诵大梵隐语六十四句，每一句搯子至亥十二宫，吸炁吹弹兆身。至坎离乾坤四句，即叩齿三十六通，存三清比玄之炁交遘，中有日月交光，吸炁漱津，纳之九作。咒曰：
　　玄黄素晖，晃朗紫微。始青琳梵，交焕金芝。出无入空，窈窕灵扉。结成灵胎，化为婴儿。灼掷流铃，郁变苍嵋。万天森辅，远示披衣。三田溢光，瑞光骞霓。黄老变仙，超脱苦危。无为上仁，与道无亏。
　　诵毕，服符，兴身出户，勿反顾左右。如此行之六十四日，则万灵振伏，招集群仙，天无氛秽，地无妖尘，冥慧洞清，得入玄玄大洞无量之品。
　　元纲流演罡
　　法随步念咒，戌起，返至亥止。变神
　　为上清真人，大洞冠服，执圭，登五龙之车，飞谒上清。凡拜心章，用降真香，为函长三寸七分，阔一寸二分，内以黄素，长一尺二寸，高三寸六分。研朱密写细书，行数不拘，上要约三分，下空一分。前先书维某年月日朔时，某人谨斋沐，诚惶诚恐拜手，顿首稽首，澄心百拜上言，后文尽只云谨言。用三元飞炁玉章印封外，内以章中首尾陛下再拜，臣姓某印之。发时以灵宝心咒，烈火焚香中烧之，存伏如前法。
　　函底符
　　袋上符
　　后书章於太岁某年月日时，就醮坛内。某时发三天门下，通进典官火急奉行，不得违滞，立待报应，急急如律令。
　　灵宝心咒
　　和元阳，集三灵。拘魂制魄，洞光内明。玄影其苗，道贯始青。三部八景，炁周杳冥。心运南北，坎离遘精。真罗郁绝，庆开八门。飞度三天，合制乾坤。
　　右咒书符等，并用此咒，招上清诀，存身为灵宝天尊。
　　大梵震灵章
　　玄师曰：夫日月薄蚀，山川震鸣，疫毒流行，阴阳失律，寒暑差时。行持之士当入靖室，端坐，诵咏大梵正音之章，佩大梵震灵之符，以却万灾，召集和炁，护卫兆身，庶安境土。法用黄素朱书符炁，以佩负。则感五帝辅翼，万圣临轩．’飞度法身，得为真人，免禳厄难。书时存身为道君，搯上清诀，取九霄正法，旋绕笔素，默咒，叩齿三作而书之。咒曰：
　　梵炁弥罗，大梵流光。敷为真几，玄应朝阳。华英晃灼，护卫中黄。感激魁鬼甫，正斗明梁。导恢流梵，纪律玄罡。大震灵音，调阴和阳。统制万神，回度真常。匡御众魔，我位上王。急急如灵宝律令敕。
　　大梵震灵符
　　灵宝无量度人上经大法卷之三十四竟
　　灵宝无量度人上经大法卷之三十五
　　自炼形神品
　　炼神法章
　　法於一阳生后，受炼形神。凡一周岁，然后闻奏上帝，关行三界，摄召亡魂，方行开度。未及一年，急欲救拔，须启请炼度真人，九光童子、受炼司真宰，奏闻朱陵大帝，三炁天君，荧惑真君，南宫上宫度生君，火府真聪炼魂聚魄摄魂使者，主将吏兵，存在左右。庶得众真监度，魔试潜消。凡阴魂不过二尺，在世喎邪跛□，残疾刀兵，形骸不具，阴府亦然，当行五府事。一为泉曲之府，是名肾宫，此主天一水位之精，则当存水神为水沼，以洗涤孤魂。二为阳明之府，是名心宫，此属地二火位之精，则存火神为火池，以炼度孤魂，魂既得洗涤，又得炼度，不可不具五府。须存天三生木，属肝，是为发生之府，以象春之生物也。次想地四生金，为肺宫，是名昆仑之府，以象秋之收成也。夫春属肝，为木位，主青龙。秋属肺，为金位，主白虎。夏为朱雀，应心，冬为玄武，应肾，四象既备，万神俱归，其於中黄之庭，默行五府事。当存脾神在於中宫，为黄庭之府，能生长万物，五行圆备，则万神咸亨矣。然后亡魂形体悉备，可以洗炼，俾得托生天界，仙衣辉严，则流火之庭，火铃满地，焰焰烛於天界。从此孤魂各登仙乡，永辞苦趣。然后玄祖乘此妙因，神识超脱，逍遥霞霄之上，身得道真矣。
　　每日清旦焚香，面太阳，先摩两手心令极热，拭两目，次两耳两鼻，然后左右各摩三次。方搯四门诀，勒至中指中文，存东方青帝驾青龙，与自己肝中青炁青帝自眼出，合而为一。搯卯文，默念红杏，吸青炁，使津入肝。又次想西方白帝乘白龙，与自己肺中白炁白帝自鼻出，合而为一，搯酉文，默念磨真，吸白炁，使津入肺。次想南方赤帝驾赤龙，与自己心中赤炁赤帝自口中出。合而为一，搯午文，默念袜臈，吸赤炁，使津入心。次想北方黑帝驾黑龙，与自己肾中黑炁黑帝自两耳出，合而为一，搯子文，默念墨黑，吸黑炁，使津入肾。次想中央黄帝乘黄龙，与自己脾中黄炁黄帝自唇中出，合而为一，搯中指中文，默念灵宝，吸黄炁，使津入脾，想五藏五色郁勃充满，即心拜五方，念金液炼形咒，并太液咒，取太阳炁九口，通彻内外矣。
　　金液炼形咒曰：
　　金液炼形，与道合真。开明三景，是为天根。无幽无极，无始无终。元皇九丑，灵魔绛宫。紫炁飞天，身乘六龙。火上水下，流入三宫。神居阳明，大道自通。急急如上清金液炼形律令。
　　太液炼形咒曰：
　　太液炼形，金马驿程。上下水火，森罗浄霐。元范恢漠，幽寂度人。受炼无穷，为道至真。三元降合，五炁会神。太上符告，六丁潜灵。紫罗郁秀，行符玉京，急急如太上太液律令。
　　次诵太阳流金火铃真一咒
　　天中火光，月中精光。大明火铃，金刚之精。日宫太阳高阳明，魁星五辅天元廷。保铃火速元邹兵，猛兽正妖入鬼精。荧星火星火神王，太一元兵平火山。大圣金童星火及，上童昊凶流金敕。金刚宝光律令摄。急急如南方荧惑宝光律令敕摄。
　　自炼法诀
　　每日凌晨，焚香少斗，立斗中，想为炼度真人。先搯四门诀，静神绝虑，两手玉皇诀，交於口上，默念金液炼形咒，直视太阳，吸炁一口，三次一咽，吸炁九口，念咒三遍，想日轮九道光共咽口，复念太液咒，如金液作用。咽炁毕，念炼神咒曰：
　　太上炼神，九步八坤。行刚九转，内外咸成。三台子午，绛宫受真。符炼万灵，赤心降精。心辟恶毒，往来俱荣。北都曲府，离合上清。大洞自然，风火无停。急急如太上陈形律令。
　　右仰视太阳，左右手丑诀，交於口上，吸炁九口，作三次咽。念咒三遍，如前法。念咒曰：
　　坤顺内营，甲己潜形。三魂受炼，七魄成真。五炁中理，断绝恶根。九宫康配，列言上清。太一含元，戮伐魔精。三员四正，地方坤宁。神魂真魄，往来玉京。五岳震伏，万毒自倾。急急如太上炼神律令。
　　右仰视太阳，服炁念咒并同前，次同火星真炁。念咒曰：
　　南方之君，赤炁之精。荧惑使者，丙丁将军。朱雀炎神，赫赫阳精。五行造化，万类发生。天帝有敕，使者须听。摄召魂魄，炼度真形。除灾灭祸，回尸返生。急急如律令。
　　右两手火诀，取南方真火，咽下三口，再念火铃真一咒。仰视南方，取炁如前。次端坐丁立，取南方真火一口，吹身左畔东南地上，想为火池，存炼身大神，乘龙吐火於池中。将右手剑诀，搅自己心火从口中出。左手火诀，次剔向火池中，炎炽炼一身，上下通莹，更无阴翳。洞彻毕，
　　想赤龙一条，从焰中飞入左耳孔中。次搯子文，取北方真水一口，吹身右畔西北地上，存为水池，想流精玉女乘凤吐炁於池中。将右手剑诀，搅自己肾水从口流出。取北炁，子文，吹剔於水池中，波浪滔滔濯质，上下晶洁，更无尘染，洞彻中外。毕，想黑龙一条，从水中飞入右耳孔中，水竭。次咒曰：
　　魂神澄正，万炁长存。不经苦恼，身有光明。三界侍卫，五帝司迎。万神朝礼，名书上天。功满德就，飞升上清。
　　又咒曰：
　　生身受度，劫劫长存。
　　三遍，叩齿，心拜而退。凡行炼度之道，更须常诵南昌炼度荡秽才露龙汉大咒，不以遍数，则炼度亡魂，蒙其功德，径获超脱。
　　又咒曰：
　　龙汉荡荡。
　　洞阳玉炼章
　　夫洞阳玉炼法，夙有仙籍，莫能行此。且人虽有目，可视一里之内，则一里之外不可视。虽有耳，可闻祟墉之里，则崇墉之外不可闻。而况幽明疏远，其可目见耳闻乎。必赖上帝垂慈，宣行妙化，役使火府，勑制地祇，乃行炼度。夫人不能自炼，安能炼鬼。鬼在幽冥阴暗之间，得此炼度，涤除垢秽，百骸流光，然后始获超生。譬犹冶之铸金，不能自冶，安能铸金。上帝哀悯下愚，於下元甲子，遣六甲神仙降世，流传此法，谓之玉皇禁书，非下士所可见闻也。轻泄漏慢，触犯宪章，罪无容赦，幽则累及玄祖，明则祸及子孙，灾害相仍，可不慎哉。今行持之士，既有心拔度亡爽，宜先自炼元阳，陶铸万范，不求真而自真，不求神而自神，化合太玄，苦爽成赖。辄慕虚名，叛道诳惑，行尸走鬼，失笑幽冥，无所祷也。戒之戒之，勉励形神，隐显获庆。
　　每月玉炼法
