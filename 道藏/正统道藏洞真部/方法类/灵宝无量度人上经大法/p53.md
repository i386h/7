<!-- { "loadSidebar": true } -->
　　黄箓大斋弟子某，稽首再拜，辄露精诚，上干视听。伏念某等生居尘冗，长务俗华，区区苦海之中，汨汨业尘之境。幸缘宿骨有善，志慕清虚。虽为聋瞽之人，心崇至道，欲渐跻於玄妙，推济度於存亡。拟将自新之功，洗涤往日之过。况自今日已前，九州分野之内，忠臣义士，因为国以亡身，孝子顺孙，缘保家而丧魄。或流离异邑，遭冻馁以消魂。或暴露佗乡，致不足以横夭。或强虏凶残，假手还於宿债。或遭罹兵运，劫灾偿於前缘。抱贞坚之烈妇，怀赤心之正人，犯触一时之怒，殒於刃剑之锋。或婴孩炁怯，病老尪赢，因起居不节，缘坐食不便，死於道途，漂泊郊野。或自弃自残，投水赴火，舟楫乘风涛之中，屋宇遭风雨之害。或故误饮毒而归溟泠，或冲逢猛兽而遭吞啖，颠险堕身，国法丧命。更有风劳气泠，数尽告终，茫茫苦累，悲乡路以遥长。渺渺幽阴，叹何年而生化。若不依凭道力，此等何遂超升。切闻黄箓大斋，功德不可思议。洞玄醮法，神力广大，善救无边沉泉之苦，能拯亿万期劫之魂。金箓赦曩日愆非，白简度逍遥快乐，三见此斋，不经五苦，何况精专修建。伏闻某师先生，广扬教法，丕阐真风，演清静於无为，拯存亡於下土，功成行着，众所推崇，德贵道尊，人皆敬仰。伏望慈悲悯念，特垂允俞，暂赐仙斿，俯临斋会，提纲振领，奉行高功之令仪，总宰坛场，广阐盟真之教范，功沾幽显，惠及存亡，诚非弟子之功能，皆出先生之道化，弟子再拜。
　　师答
　　某蓬摹寒生，刍荛下士，虽得法於明师，奈自身而未度。伏闻内有妙而外妙自应、内有真而外真自来。缘某末学凡夫，尚拘尘世、无真妙之元，焉能外扬至道。本欲栖神岩穴，绝智韬光，吐纳三晨之华，灌炼九真之液，内养胎仙，形神俱妙，方可济物度生，阐化流教，特蒙诚恳，敢不启闻，难当此职，请求明师。
　　再请
　　某等再陈丹恳之心，仰渎高明之鉴。伏闻正一天师获丹书於荆山，未欲修炼，恐无功於下世，惭事三境於天阙。妙济真君得玉箓於西楚，径行接物，感拔宅而上升。所谓先积外德，次修内功，表里相扶，丹诚贯日，指洞天以遨游，定惠外修，啸风云於仙阙。自古高真，莫不如是。伏望某师先生，效前真之灵迹，作济世之律梁，仿古仙之遗业，修拯度之梯航，特垂方便之门，永开存亡之路。亿万苦爽获遂生成，天上地下皆怀慈报。况法坛已备，开启俄临，幸乞慈悲，俯赐方便。存亡承开泰之恩，生死荷提携之化，某等不胜战灼之至。
　　师再答
　　某伏闻盟真巨典，玉匮玄章，皆玉清天尊所宣，实太上道君所授。敷演三十六部之尊经，具载百万琅函之圣范，保镇邦家，济度幽显，诸天尊瞻仰，仙真禀奉。金符玉简，救多方之万罪。三皈九戒、度亿劫之冤雠。破狱烛幽，神灯分光於惠泽。真经圣号，金口所宣於苦海。三回九炼，十诵歌音，非世上之常典，乃玄都之禁文。千真效职，万圣俯降，有违纤毫威仪，必受酆都刑宪。某以凡材浅陋，科格罕闻，欲勉力而奉行，恐沉坠於功德，一身招谴尤。甘宁无负於亡者，不敢克当，请求明师。
　　弟子三请
　　某等不避干冒之愆，再陈恳悃之词。特蒙指教，一一知闻。切缘坛场已备，威仪肃清，三界神灵仁望久立，九幽长夜孤爽瞻仰。惟愿慈悲，俯临法会，开度亡魂。若稍有私心不一，始勤终怠，讪谤评议，论量假真，违科慢道，不敬师尊，甘受风刀之苦，万劫长夜无终。伏望不违盟誓，特赐允陈，不胜望恩之至。
　　师第三允请
　　蒙示三请，区区足认。汝等竭诚，不欲避辞。恐误圆成，勉强枝持，一心奉行，随其所愿，普获殊恩。以此开坛功德，上资七庙尊仪。游神太漠，炼真於碧落之天。骖从玉皇，养素於明霞之境。次乃清除九土氛尘，屏息四夷烟燧，风雨时若有润，秋成疾疫不生，虫蝗殄灭，一切亡爽上登道境，四生六道皆获妙乐。今则威仪已备，开启时至，更不谦谦，各惟珍重。
　　弟子谢师
　　某等伏蒙某师先生允请，不胜感恩，仰谢之至，再拜引师登坛。
　　登坛开启
　　生育天地，运行日月，长养万物者，道之用也。垂科设教，授戒传符，济生度死者，道之慈也。黄箓白简，下拯冥途，普济幽爽者，玉清之曲赦也。明道之用，运道之慈，而祈玉清之曲赦者。存乎人，动天地，感鬼神，远近幽深，应如谷答者。存乎诚，苟非其人，诚亦难格。兹者伏承某人，建兹法席，寅奉真灵，超度亡魂，上生仙品。我今克遵科教，备列威仪，有朱章以召魂，有兰汤以荡秽，有华灯以回耀，有宝旛以迁神，有灵符以下於九幽，有供养以资於六道。先皈命於三宝，次说戒乎九真，回幽魄於南宫，削黑名於北府，注大法药以救沉沦，执大法炬以照幽昏，布大法云以覆群品，其为功德，难可胜言。如某者误承人知，祇事瑶坛，敢不惕惕于心，求哀太上。所冀高真降格，亡者超升，易容颜於九炼之庭，消冤对於三官之府，悉仗慈悲之愿，同游道德之乡。更冀同坛，敷扬教典。
　　拜章法语
　　此一瓣香，上通三境，下彻九幽，历浩劫而必通，御圆轮而常应。以今焚向炉中，奉为亡过某人。伏望蠲除瑕累，迥脱尘根，顿超有漏之乡，俓达无为之岸，真源湛寂，一法不存。妄念分驰，万缘竞起。悟之则超凌大化，昧之则沉溺迷途。矧兹浮爽之忧，未达返胎之旨。故大道悯群生之苦，而盟真垂济度之章。一念超升，惟潜通於肸蠁。丛霄冲漠，曾不间於纤毫。俯回曲照之恩，感荷迁神之惠。某式遵素简，叨系玄司，既承诉列之诃，敢怠誊陈之事。今则百灵司在，四炁澄清，载肃威仪，通行章御，第帷初浅，曷副请祈，尚冀同流，共彰妙感。
　　炼度说戒升座请答章
　　道士三礼跪词云
　　某等伏闻大道，阐慈悲之教，众生蒙济度之恩。式按金科，肃陈浄醮。既
　　真仙之下鉴，而符录之可陈。福被三途，功超九夜，愿施开度，拔尔沉沦。
　　答云
　　玉古。金训，示之宝箓灵符。九夜三途，赖之度魂炼魄。当付上士，不传非人。顾兹 茸之庸材，讵敢独当於大请。
　　再跪云
　　三界俯临，一心至恪。符箓苟陈於座席，灵仪实赖以生天。仰辱逊谦，遽辞请祷觊，仰体乎天意，俯从乎人心。愿矜九夜之沉魂，实乃道师之慈惠。既精诚而必至，望幢节之早来。
　　答云
　　伏闻代天行化，利物济人，必也道价之高明，故慰人情之愿望。实惟浅陋，难以奉行。
　　再跪云
　　伏念某拜表上章，常屡闻於三界，肆筵设席，已敷布於四隅。斋心激切以胆天，苦爽悲愁而俟命。伏乞高功大法师，言泉润下，大度包荒，促羽旆以溥临，演灵文而广济。三途五苦，愿施拯拔之仁。滞魄幽魂，实赖超升之泽。某无任恳祷之至。
　　答云
　　请约再三，信诚备悉。既真灵而俯垂下降，顾愚昧而敢不上闻。义不容辞，礼当敷奏，符箓装严於宝轴，灵魂炼度於朱陵。大众前行，愿从其后。
　　请真师颂曰
　　龙汉启盟律，劫劫度天人，大开灵宝囿，津济生死轮。是谓慈悲道，能发枯朽荣。自非吾世师，孰与达幽冥。
　　灵宝无量度人上经大法卷之四十八竟
　　灵宝无量度人上经大法卷之四十九
　　降召符命品
　　皇人曰：大有妙庭，金阙玉房，皆元始灵宝之炁结成，自然之文，以制万天之分。夫行持之士。若建灵宝坛，须篆条真召灵二符，以化坛陛为金阙梵行之界，方始行事。
　　上清灵宝降真符
　　上清灵宝召灵符
　　右二符中，自有符吏一十二人，监临坛所。书时玉清诀，取天门三炁吹篆而成。
　　玄师曰：元皇降真灵符，虚皇召灵灵符，乃三天玄正气自然之章，以召三元众真万灵。兆司清官仙阶，召三元众真万灵。兆司清官仙阶，位始灵虚真品，欲降百真召千灵，以青绮七尺二寸中绝，朱丹书降真灵符，飞黄篆召灵符，安於靖中，以黄锦作席，或黄缯亦得。用醮礼祭之百日，降真召灵使者，玉女金童，各三人，随祭降下，直卫真文，所召百真千灵，立降于室。学不笃信，五岳试人。轻露泄密，所召不神。
　　凡诸三天仙真灵神，遵符而届前。无神文乃为妄召。虽精思苦彻，万遍一报。或有降者，多作魔试。受者依玄都赍格，斋三素缯，随年尺，诣有经之师以画，坐而心记，不载於文，恐鬼神禽畜切视漏泄也。
　　灵宝召天真符
　　应召诸天真须依上书太上元始玉敕散形
　　天真圣位
　　天真大神，辰妙行真人，酉至真大神，亥度人不死之神，申南极长生君，午好生韩君丈人，离南上司命司录，延寿益算度厄尊神，寅卯丑离回骸起死无量大神未长生度世无量大神未五老帝君，中指下诸天丞相，玉皇监生大神，子三官帝君，中亥子东方八天帝君，南方八天帝君，西方八天帝君，北方八天帝君。东斗主算君，卯西斗记名君，酉北斗落死君，子南斗上生君，午中斗大魁君，中指中青天魔王，卯赤天魔王，午白天魔王，酉黑天魔王，子黄天魔王，中指中千和万合君，四指中过离至卯。长生大君，子玄无英公子，寅丑白元尊神，巳未太一司命君，酉桃康合延君，辰巳执符把箓君，子丑保命生根君，大指中中理五炁君，中指中混合百神君。卯酉中指中。
　　总召君吏符
　　君吏圣位
　　神公受命君。普扫不祥君。八威吐毒君。猛马四张君。天丁前驱君。大帅仗旛君。掷火万里君。流铃八冲君。金钺前戮君。巨天后刑君。屠割鬼爽君。风火无停君。千千截首君。万万剪形君。明检鬼营君。金马驿程君。元洞玉历君。混洞赤文君。敷落五篇君。赤书玉字君。八威龙文君。旋斗历箕君。上开八门君。飞天法轮君。欲界大魔王。无色界大魔王。色界大魔王。束送妖精君。斩馘鬼锋君。敕制地祇君。历关诸天君。普告三界君。魂度朱陵君。受炼更生君。消诸不祥君。保举上仙君。
　　右官君皆属法部之驱使，应书神君号，念诸天校录，至诸天临轩。巳至午中指中。
　　召十方飞天神王符
　　师曰：十方飞天神王，威德最大，功力甚重，圣化不可思议。於赤明劫初在浮黎国中，开图校录之日，奉元始至尊之命，掌三界十方一切图录，校量罪福轻重，记录功过浅深，随方量品，无极度人。各有十方飞天使者吏兵，亿乘万骑。兆能崇重尊仰敬奉，凡诸度生救死，遣飞天使者奏告神王，乞行救度，朱书方位，各随事注於下，吞佩烧服贴镇，立获神应。
