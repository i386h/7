<!-- { "loadSidebar": true } -->
　　兆还思如上法，内存见北方九万里之外，山川土色，草木禽兽，羌老之人，如在目前使分明。审正不定，更存，久久自然见之。既分明，便听耳中闻有铜锺之声琅琅。良久，仍见北岳仙官，乘玄云飞舆，手把五芝，从玉女十二人，着玄锦飞裙，赍琼液琅腴，盛以金盘，授与我身。既见仙官，各礼而受之，即服觉其味苦。便拭目，咽炁九过，止。如此三年，洞观八方，察幽究虚，坐见 无穷，身轻体明，坐在玄空。招真之道，极真难宣，口口相告，不得传文。
　　兆还存思如上法，内存己身彻见九天之宫台，山川林木，飞龙走兽，云涯无际之端，与众真相接，群仙共言，审正分明。不正更思，久久自然分明。便听耳中闻有五音弦磬之声，如可听闻。良久，因见中岳仙宫，乘霞飞龙，从十二玉女，着黄锦飞裙，手把五色华旛，赍五芝丹精，盛以金盘，授与我身。既见仙官，各礼而受之，即服觉其味甘。便拭目，咽炁十二过，止。招真致极，妙法难可言宣。行之三年，洞睹幽虚，彻见玄冥，算禄寿命。吉凶之兆，一身洞达，面生玉光。口口相告，不得文传。存思五方既毕，起坐，东向，叩齿九通。祝曰：
　　万化混生，玄纲御空。回轮无声，运转四方。流光万里，洞观空洞。三清宝耀，飞霞郁房。晨精玄注，九窍开通。四会八达，存虚招无。令我神慧，明究吉凶。骖驾玄舆，绿軿飞玄。上升太晨，进拜玉皇。
　　帝君内存招真洞视，观天上法事毕，於此立验之妙，殊於众用。中方审正，一心存念，入室百日，便有彷佛将来。三年，神真洞彻，元不朗然，万不一遗，可谓无中希真，真为之降。其道幽微，非世所论，故口口相付，不传於文。人贵禄位，我贵此道，四海之中，欲易吾法，吾未闻也。吾道不死之根，遂知未然，洞鉴幽虚，仰测 无穷，听彻万里，妙趣傍通天下之奇，岂复过乎。有得之者，克乘绿軿，飞霞玄盖，上升帝宸，惟在宝秘。慎勿妄宣，违负盟科，泄漏真文，下及一身九玄父祖，同充长役，身没幽泉，负考三官，艰苦被受。明戒之焉，佩受紫度炎光，修学存真招真洞视之道。恒於别室寂处，不关人事，静念，存思天下四方万里之外，山川林木，草泽禽兽，人民夷羌伧老异类，皆来朝拜己身。又思我两目流火之光，如天奔星，焕落赫耀，光充万里之外。四方山泽，淮济林木，皆随光消除，极天清阳， 无复尘秽。目睹无极之乡，周遍洞达，无所不关，皆令分明审正。便叩齿九通，仰祝曰：
　　玄光内映，洞鉴无穷。微视达听，九户开张。流精奔激，万里清通。坐睹自然，逆究吉凶。得乘飞霞，上登太空。
　　毕，引炁，咽液七过止。若能修行此道，百日之中，便有彷佛将来。三年，目睹空洞，坐见万里之外，耳闻万里之远。至极妙道，非可文传，口口相付。窃之者风刀立至，魂死 无生，九祖长役鬼官。戒之戒之。
　　灵宝无量度人上经大法卷之十五竟
　　灵宝无量度人上经大法卷之十六
　　遏绝魔试品
　　玄师曰：凡学士行持洞视，多致群魔所恼，遂乃退败功力。如见美貌灵妃，不可熟视，多是三官五帝，玉童玉女，察人功过。亦有清灵善爽魔军变化，故来惑人。或作鬼怪，变现百种魔试，欲人大功不成。及内人亲戚间阻，皆魔鬼使然，欲其中道而废。常诵元始灵书中篇，及五天魔王大咒，自青天魔王至列言上清，及三界魔王歌章，遏绝魔试，则不退心。百日积十万遍，入靖洞视，先持诵金阙玄元道君，灭九十种外道一百八十种大魔智慧神咒，及召辨魔玉女，别其真假。书五方驱魔符於旛上，持於五方，然后方可洞观百灵，彻见十方。功成行满，名书玉清，长生久视，天魔拱手，万神敬伏三官选举，升为真人。若有淫秽嫉妬，是非通同，始勤终怠，前功渐弃，身役鬼官，殃累九祖，戒之戒之。
　　灭魔智慧咒曰：
　　天地杂炁，生诸妖邪。常以正道，除去氛祲。第一思惟，无我无主。诸法皆空，不可转相。一实境界，飞魔鬼神。知所住处，实知方便。假空有故，法性理性。湛然常住，无有去来。一知实故，二知魔故，三除相故，四分别空。元亨利贞，邪不干正。临兵斗者，列阵前行。急急如上帝律令敕。
　　右法先叩齿十二通，密诵不拘以遍数。所有诸魔，应时发善念，稽首於座下。若欲除灭，即广持遍数，其魔望尘遁走，随咒消化。
　　青帝御魔总真灵符
　　右符吏启华，领兵九十万人，守卫其文其符。并赤书真文，以春甲乙之日，朱书紫上，置於东方，禳却万灾，保镇无穷，召延嘉祥，物阜时康。学道之士，以时服之，三年之后，生青玉之英於肝府之中，光映形外。道成，青帝召迎。至诚佩之，永消殃患。
　　赤帝御魔真灵符
　　右符吏明真，领兵三十万人，守卫其文其符，并赤书真文。以夏丙丁之日，朱书青上，置於南方，禳却万灾，保镇无穷，召延嘉祥，物阜时康。学道之士，以时服之，三年之后，生赤玉之英於心府之中，光映形外。道成，赤帝召迎。至诚佩之，永消殃患。
　　白帝御魔总真灵符
　　右符吏茂成，领兵七十万人，守卫其文其符，并赤书真文。以秋庚辛之日，白书黄上，置於西方，禳却万灾，保镇无穷，召延嘉祥，物阜时康，学道之士，以时服之，三年之后，生白玉之英於肺府之中，光映形外。道成，白帝召迎。至时佩之，永消殃患。
　　黑帝御魔总真灵符
　　右符吏守元，领兵五十万人，守卫其文其符，并赤书真文。以冬壬癸之日，黑书白上，置於北方，禳却万灾，保镇无穷，召延嘉祥，物阜时康。学道之士，以时服之，三年之后，生玄玉之英於肾府之中，光映形外。道成，黑帝召延。至诚佩之，永消殃患。
　　黄帝御魔总真灵符
　　右符吏协冥，领兵一千万人，守卫其文其符，并赤书真文。以四季戊己之日，朱书黄素，置於中央，禳却万灾，保镇无穷，召延嘉祥，物阜时康。学道之士，以时服之，三年之后，生黄玉之英於脾府之中，光映形外。道成，黄帝召迎。至诚佩之，永消殃患。
　　涤秽除垢
　　凡行持洞视建局，当先预期斋戒。至期日请师开局，备列香茶酒果十二分，祭告法中箓内仙曹，才行持。之后不得吊丧，入产秽猪圈，战场刑狱之所，及见屠宰，六畜交合。如遇亲戚有吉凶之事，当依上清金根宝书，炼度亲眷，魂神超生。然后沐浴解秽，再入室行持。若或出入不得已，误有触犯仙禁，殗秽之时，须罚功断事，二十四日。然后沐浴入室，再得行持。若正当行持之时，设有鸡犬僧尼，孕妇秽污之人，触犯坛禁，前功并弃，作秽之者必致灭亡。设有此事，急当烧香，诣圣前，脱巾叩头，搏颊二十四次。再拜念：
　　十方大慈救苦天尊，太一救苦天尊，三皇内讳数百遍，咒水解秽。念浄天地咒，噀洒浄，免政损害人物。三日后，再得行持。兆每日侵晨，用水一盂，念咒，面北取炁，吹入水中，以水吞符。仍用水自叹身。咒曰：
　　天河灌东井，石景水母精。五方生旺炁，凝结华盖形。拘魂制七魄，一洗五浊清。
　　解秽真符
　　咒曰：
　　神仙沐浴炁芬芳，洗除厌秽令消亡。日为将军，月为司马，教我通目，无不见者。急急如律令。
　　符朱书，先写三个日字，次写斗名，次念咒七遍。书毕，吞一道。次以水倾一半在地上，即步自水上过。咒曰：
　　履兹三清水，洗涤五浊泥。身腾无色境，灌溉上天池。
　　解秽毕，方可入靖，行持洞视及上道大法。
　　起居存修
　　兆每夜过子时起床上，面南披衣坐，两手各搯五帝诀红杏，叩齿三十二通，存心为唐将军，左肾为葛将军，右肾为周将军，四灵神将在吾左右前后，青龙自肝出目立左，白虎自肺出鼻立右，朱雀自心出口立前，玄武自肾出耳立后，唐将军出心灵绛府，葛将军出左肾左玄宫，周将军出右肾玄元宫，各领兵骑八十万人，罗列在吾左右。心拜三十二过，叩齿三十二通，存见三十二天帝君。密咒曰：
　　无上玄元，太上道君。召出臣身中三五功曹，左右官使者，侍香金童，传言玉女，五帝直符，直日香官，各三十六人出，随吾首陈。急急如元始上帝敕。
　　次存南方火星三人，绛衣，归心，赤色。 东方木德星九人，青衣，归肝，青色。西方金星七人，白衣，归肺，白色。北方水星五人，皂衣，归肾，黑色。中央土星十二人，黄衣，归脾，黄色。三魂七魄，三万六千神，俱在体中。咒曰：
　　魂神澄正，万炁长存。不经苦恼，身有光明。三界侍卫，五帝司迎。万神朝礼，名书上清。急急如元始上帝敕。
　　次存想左日右月，星辰罗列在上，渐渐自天门入玄台宫，绛阙宫，洞彻内外，光照一室。毕，则黄老君着紫色衣，坐中黄宫脐下。无英公子着紫道衣，居左。白元尊神着白衣，居右至。则守之，使炁绵绵，自鼻入，闭口勿吐勿泄，徐徐行之，飞升上清。仍存左肾青色炁，一道青光，游於左脊缕，直至脑后，入左目，穿右目。次存右肾黑色炁，一道变紫光，游於右脊缕，直至脑后，入左目。咒曰：
　　两睛眼目，水墨之符。真炁入眼，彻视虚无。洞观三界，真仙同涂。
　　右营目各九过，欲行洞视。
　　洞视起居
　　夜卧觉，急闭目常。更叩齿九通，咽液九过。毕，以手按鼻之左右上下，数之十过。咒曰：
　　太上四明，九门法精。耳目玄彻，通真达灵。天中玄台，流炁调平。骄女云仪，眼瞳英明。华聪晃明，百度渺清。保和上元，徘徊九城。五脏植根，耳目自生。天台郁素，柱梁不倾。七魄澡炼，三魂安宁。赤子携景，辄与我并。有敢掩我耳目，太上当摧以流铃。万凶消灭，所愿必成。日月守门，心藏五星。真皇所祝，群向敬听。
　　毕，咽唾青色入肝，九过。摩按面目，令小热。以为常。卧觉辄按祝，勿失一卧也。令人耳目聪明，强识豁朗，鼻中调平，不唾津涕，面有童颜，制魂录魄，却辟万魔。
　　又法
　　先按眉内角两头骨凹处，三九过。以两手阴按之，用中指痛按之。祝曰：
　　开通天庭，使我长生。彻视万里，魂魄反婴。灭鬼却魔，来致千灵，上升太上，与日合并。得补真人，列象玄名。
　　又法
　　服玉字毕，先按又摩，指掌拭目，使二手合於顶中，三九次，存青紫绛炁，出於目前。再祝曰：
　　眼童三云，两目真君。英明注精，开通清神。太上云仪，灵娇翩翩。保利双阙，启彻九门。百节应响，朝液泥丸。身升玉宫，列为上真。有掩我耳目，大上将摧以流铃。彻视万里，洞见鬼神。急急如律令。
