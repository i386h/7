<!-- { "loadSidebar": true } -->
　　皇人曰：夫幽具阴暗之乡；苦魂滞魄，身形秽浊，执留泉扃。若非得天地之炁，炼度之功，何能超悟，是以玄皇哀愍，大舍慈悲，留流火冶炼之文，使奉法之士，体元始应化之身，集阴阳玄元之炁，和合三田之光，假南方三炁之火，升降清浊，斩绝鬼户，涤除秽垢，使内外莹彻，百骸流光，然后始证无为之道。故追魂皆先用北斗之书，聚其魂魄，去其死尸，而后以南极之篆，监簿上生。故知南辰北斗，陶魂铸魄，即得返形，游行太虚，此灵宝之上道也。
　　皇人曰：法官执简存变，朝礼如法，默奏上帝，乞降太上真水真火下降。先须解秽浄身，步九凤斗，至斗口，三捻上香，再拜行用如法。
　　九凤罡
　　皇人曰：左手本师诀，右手执破秽符，存身步罡，服符，并左右足单步。
　　九凤破秽符
　　碧落梵炁之符
　　皇人曰：书此符，以两手辰诀，一覆一仰，自心划至发际。闭目，存为元始，项生圆象，手执如意，额中有九色光明，化为五色狮子之座，紫云覆体，内外莹彻，十方来朝。即通炁，取三炁吹笔上。次掐中指中节，丁立面东，书讫，即叩齿九通，咽液九过。然后存五脏五色之炁，注入符中，拜奏章词表文篆。此以竹枝汤吞之。书於坛场之上，能召十方众真来降。
　　口奏请水火式
　　具法位臣某，下愚尸秽，冒忝师传，得受灵书，遵行正教，济生度死，以应誓言。谨有情词，上干
　　天听。试惶诚恐，稽首顿首谨言。今据斋意，今臣炼度亡魂某等，不敢抑绝皇民善愿。谨具上奏
　　祖师北极紫微大天帝，
　　祖师南极注生大帝君御前。伏望
　　圣慈，特赐
　　睿旨。颁下水火二司，五岳总领真君。乞降阴阳灵根，真水真火。即日今辰，降下坛惮，炼度亡魂，使其神魂澄正，万炁长存，身相具足，复有光明，上升天府，仰赖天威，慧译洞鉴。臣俯伏以俟
　　天恩昭报，无任瞻天，仰圣激切，待罪之至。
　　皇人曰：法官秉简，叩齿，存神，默奏北帝礼三拜，然后默奏，面朝东北，宣水科，烧真水符真火符，一同毕，方行炼度事。
　　降太上真火诀
　　寅加卯，卯加寅，风火交，巽午便剔出，先吸南方火炁三口，后吹入炭火中。
　　主火大将军符
　　用主火大将军符一道，先於局中烧，面东南召至坛下。咒曰：
　　谨请主火大将一军，愿立降真火，炼度亡魂。
　　取南炁吹火池中，火起半青半赤之炁。
　　降太上真水诀
　　左手子文，右手亥文才，先取北方炁五口，吹入水池中。
　　主水大将军符
　　用主水大将军符一道，先於局中烧，面东北方，呼召至坛下。咒曰：
　　谨请主水大将军，立降真水，炼度亡魂。
　　取北方炁，吹水池中。再咒曰：
　　谨请太一凌空七祖神，北阴玄司使者，急降真炁。
　　再取北方炁一口，吹水中，存水中黑炁起。
　　灵宝净天地符
　　焚符玉帝咒曰
　　神灵天真，玉清元真。上清华房，元始老君。妙入太霞，光耀玄文。七神飞泉，北酆受烟。我位上王，逼合鬼群。八威吐毒，肃肃尊神。千千去秽，凶恶不存。万万魔王，护命剪形。急急如律令。
　　右符黄纸朱书，玉帝诀，诵三遍。凡建坛，烧於水中，洒坛三匝。或法官出入临丧，或到产难之家，及值厌秽，回坛急书符，烧灰於水中，仍面东取炁入水，以洒浄身。
　　元始符命
　　皇人曰：元始天尊在七宝骞林，放大光明，照见天上地下，有诸罪爽，不睹光明，沉滞迷津，飘沉苦海，无由脱离。故天尊哀愍，降诸符命，救拔罪魂，得升道境，永脱苦因。受法之士当澡心涤虑，精思至道，依法告行，则幽冥有所济度矣。
　　上清灵宝元始符命，告下三官天牢地槛，主职神司，超度亡过某灵魂，上升清微之天。百神混合，变化成真，永离死户，体变玉光，秉受玉符，参侍龙辕，一如告命。
　　元始檄文
　　灵明紫兰，太素高虚。太真玄晨，三炁浮于玉清。八观朗映，九衢妙觉变化。始青肇图，应感轮回，消魔琼都，芝精炼质，逍遥帝舆。三清曲赦，照破夜涂，五岳九幽，无间酆都，波罗摩褥。下救三涂五苦八难，苦厄俱除。冥官禀命，元始真符。急急如令，违者咸诛。急急如灵宝大法以救亡魂檄律令。
　　石景水母玉精符
　　系太上沐浴真符，先诵咒，然后书符。
　　咒曰
　　东井黄华，石景玉精。飞玄水母，金醴玉津。滔滔源源，不竭池亭。九龙灌炼，三光垂精。仙人吐润，炼度魂灵。内外朗彻，表里洞清。百关九穷，元炁滋荣。五脏六腑，万神自生。胎胞结节，随水开扃。死无断灭，恶绝沉沦。我今炼化，死骸生魂。返故改貌，玉体金容。变化炼秽，飞升紫庭。急急如长生大帝勑。
　　诵毕，取北炁及当日太阴炁吹笔，闭炁书符，以东井颂勑之。
　　咒曰
　　天河灌东井，石景水母精。玄光拂灵曜，圆晖映高明。元始披重夜，天人逐月生。沐浴兰池上，龙负长庚瓶。金童洒香水，玉女流玉津。冠带濯玉液，炼度五仙形。体香万神降，乘景登高明。
　　东井灌皇华，石景水母精。浣魄浄阴秽，荡形成玉婴。表里莹通彻，内外光华清。灵光神不昧，正炁合真仙。金童散紫烟，玉女麾神精，五芽分五炁，三素布三云。郁仪缠结璘，饮之复完形。诣我玄坛下，炼神升玉京。
　　玉清真水合同符
　　黑书黄上，用二道，取太阴炁吹笔，月诀，申至子，取水炁三口，或七口吹符。
　　祝曰搯子亥
　　太玄之一，八景同灵。五老秘讳，日月运明。璇玑运转，十干五行。八史通灵，招神致真。闻吾呼召，速降威灵。承符奉命，辄莫容情。急急如律令。
　　取北炁吹入符中，再以灵宝总咒勑之。
　　水炼超度真符
　　兆当凝神静念，思自己下丹田有紫黑之炁，结成宫殿，下有渊泉，有九龙居渊泉之中宫殿，乃真人居焉。又思九色之炁在上田，结成金楼玉殿，乃元始上帝所居。存元始上帝开颜含笑，下降金光一条，直透下丹田中。存真人乘龙自泥丸宫中直出，龙吐真水，洗涤亡魂。次存元始上帝，手执如意，乘龙浮空中，顶放真光，灌概亡灵，体生玉光，明如莹玉，了无瑕翳。良久，又存元始复逆上丹田，真人皈下丹田。兆篆此符，用青纸黄书，咒曰：
　　太华之水，浩渺无穷。能令枯朽，返胎复婴。黄华灌炼，魂魄生光。降与真人，俱会玉房。
　　玉真炼形符用黄纸墨书取北炁
　　咒曰
　　浩浩渺渺，太上灵泉。润枯育物，流注自然。神华生液，澄清太玄。生魂育魄，灵液绵绵。清泠保命，北都纯烟。华池浩渺，莫测其源。
　　石景九炼水母玉符
　　祝符咒曰
　　阳明炼精，光焕紫庭。八芒朗映，魂芝日盈。五回三转，炁通太灵。流芳曲注，荫润苍生。冠带金门，华根鲜明。服御石景，水母灌精。顺生运炁，随日华荣。九孔纳真，解脱本形。黄炁阴华，阳精洞鲜。沐浴九魂，冠带金晨。员明启告，玉胎炼仙。华光交焕，流芳淘津。九阳齐化，玄霞散烟。元景回灵，曲映我身。飞升上宫，洞视琼仙。黄炁流精，三合凝光。玄晖返正，冠带八芒。炼魂东井，受明飞星。含华散灵，五君流芳。夫人降醴，润洒十方。洪芝下注，六腑益充。金精九仙，易景返容。乘虚落烟，游宴太空。上造月庭，与真齐双。变化八道，出有入无。二晨同晖，永保无穷。
　　右存月中有五色流精，下降池中，想亡魂身有阳光，照满十方，玉光莹洁，相貌端严。法师默存黄华荡形天尊，朱陵度命天尊，石景水母大神下符。咒曰：
　　东井华池，玉由浮霖。石景水母，玉胞金晶。五方正炁，日月之精。玉眸已炼，黄华荡形。灵宝符命，受炼更生。
　　月魄符白地朱书
　　玉清炼身符
　　祝符咒曰
　　上元一真，守固泥丸。中元一真，安镇绛宫。下元一真，守卫命门。三元齐景，保命长存。招真致灵，坐降自然。变形炼髓，骨化成仙。毛羽飞腾，翱翔帝宸。急急如律令。
　　甲乙丙丁，却秽生神。戊己庚辛，正炁聚形。壬癸生精，复汝真形。元始符命，上升朱陵。急急如律令。
　　法师凝神下符，咒曰
　　龙汉荡荡，无形无名。涉涉亿劫，黄道开明。神灯朗耀，九龙吐津。玉虚澄辉，太霞高明。元始开化，诸天齐龄。三元道养，二象摄生。未度者度，未成者成。已死者化，已枯者荣。蠢动娟息，一切冥灵。怀胎含孕，咸得受生。亡者命过，魂归三清。魄受炼度，南宫变形。今日大庆，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大道，至真尊神。无穷无极，普监众灵。恶根断绝，玄都记名。众真监度，一切咸听。
　　金液炼形符
　　亦名召魂文炼符
　　咒曰
　　灵宝符命，金液炼形。与道合真，开明三景。是谓天根，无幽无极。无始无终，元皇九丑。灵魔绛宫，紫灵飞天。身乘六龙，火上水下。流入三宫，神皈阳明。大道自通，急急如上清金液炼形律令。
　　真火合同符
　　黄纸朱书，用二道。先取太阳吹笔，日诀，寅至巳。取火炁书符
　　咒曰
　　天中之灵，日月俱通。甲乙炁令，五行旺克。八景玉音，守形真符。招真致灵，摄魂符使。闻吾呼召，速降通灵。承符奉命，辄莫容情。急急如上帝勑。
　　火炼成仙符
　　玉胎炼仙符
　　咒曰
　　日月光华，徘徊洞阳。流火入器，炼化阴亡。尸秽消灭，万炁混康。径离五苦，上生天堂。阳精已通，飞华巳新。皇芒流溢，荫注内缠。仰餐玄润，芳华来臻。宫宅开张，荡洗嚣尘。体映玉光，面发金真。云飞禹步，上造日门。日魂流光，五色滂沱。炼魂金门，圆景峨峨。灵辉吐耀，受明天河。玉芝盈溢，兰润芳嗟。饮我皇水，哺我飞华。掇根咽实，寿同灵柯。形附太辉，身腾飞霞。千龄万劫，使不倾殂。
　　焚符咒曰
　　阳明炼精，火焕紫庭。八芒朗映，魂魄溢盈。五回三转，炁通太灵。流芳曲注，荫润苍生。冠带金门，华根鲜明。服御石景，水母灌津。顺天运炁，随日华荣。九孔纳真，解脱本形。急急如灵宝大法炼化成人律令。
　　皇人曰：右符乃三景玄元之炁结成。凡炼度亡魂，用香九片，书亡人姓名生死年月日时，面东书符，同香焚火池中，则亡人全其形，升阳境矣。
　　日魂符红地黑书
　　受炼召魂符
　　焚符咒曰
　　灵宝符命，拔度某魂魄，出离地狱，五苦三涂，不得拘留，逼合鬼群，落死断名。急急如律令。
　　皇人曰：召魂符一名五行秘章，用黄纸朱书，长九寸，阔四寸，勑字墨书，面东南，引神霄炁，已上诀。
　　太乙元君炼身复形符
