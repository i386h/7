<!-- { "loadSidebar": true } -->
　　道士书黄帝真文，置中央，则中岳仙官至。长斋百日，精思灵宝尊神，则天真下降，给黄素玉女十二人，取中岳神仙芝草不死之药，黄帝鬼魔远舍十二万里，中央凶悖恶兽毒螫，皆不生害，心反仁善。长斋修行二十四年，身得神仙。但佩此文，亦得尸解，轮转成仙。国土中央及四季月有灾，欲使中央安镇，当朱书黄石上、镇中央，十二日灾殃自灭，凶逆自消，四方和睦，善瑞自生，麒麟来归，白虎游庭，国丰民富，普天安宁。书文佩身，万灾不经，身康气强，五官精明，长保国家，永享利贞。
　　道士书白帝真文，置西方，则西岳仙官至。长斋百日，精思灵宝尊神，则天真下降，给太素玉女六人，取西岳神仙芝草不死之药，白帝鬼魔远舍六万里，西方凶悖恶兽毒螫，皆不生害，心反善仁。长斋修行二十四年，身得神仙。但佩此文，亦得尸解，轮转成仙。国土西方及秋三月有灾，欲使西乡安镇，当朱书一白石上，镇西方，六日灾殃自灭，凶逆自消，西方自归，善祥来游，灵兽飞轩，金雀衔符，五老归宾，国宁民休。书文佩身，神明交游，灾不加身，与五帝同厨，子孙昌炽，世享王侯，与善因缘，何虑何忧。
　　道士书黑帝真文，置北方，则北岳仙官至。长斋百日，精思灵宝尊神，则天真下降，给太玄玉女五人，取北岳神仙芝、草不死之药，黑帝鬼魔远舍五万里，北方凶悖恶兽毒螫，皆不生害，心反善仁。长斋修行二十四一年，身得神仙。但佩此文，亦得尸解，轮转成仙。国土北方冬三月有灾，欲使北乡安镇，当朱书黑石上，置北方，五日其灾自消，凶恶自灭，北方自宾，善瑞自昌，地藏发泄，金玉露形，天人歌咏，国富民丰。书文佩身，万灾消亡，寿同天地，福禄难量，所向所求，莫不利贞，子孙昌盛，世出贤明。
　　师曰：按赤书玉诀真文咒说古文，后来学者，难可施行。故高上着笔，以解曲滞玉诀真要，开演古文微妙元辞。诸天高尊，披诵玉音，十方遥唱，上天设礼，神魔降伏，而令讲世书道法。以旧文通之，多有谬异。又以常有者为贱，而偶得者为宝，世俗贵难尚同，溺於先见，故文字多以先得者为贵。世俗贵异，复以难得者为奇，而易得者为废谬。所以世师有得其妙者，多不以及人。盲师错说，各立方论，遂骇於后人。今审谛以仙房参同，务为简要，真旨宗说无疑，乃为善尔。
　　大梵正音
　　师曰：大梵正音之章，乃元始自然飞轮之炁结成。诵咏之者，可以制伏万灵，超度五苦。大法之士能於六丙之日，面东，朱书於黄素之上，佩负兆身，则袪制群魔，消却万灾。当存为灵宝天尊，搯中指上节，取元始祖炁，灌笔而书之。
　　书章诵咒曰
　　元始祖轮，结梵弥络。自然灵妙，元始无终。洞杳菩猷，提渠廓崇。玄爽杳邈，真神灵峰。道达总魁，超冀无穷。急急如灵宝上首律令。
　　大梵正音
　　广生高映，觉元洞虚。应元九真，化交肇图。文灵运构，宗范元都。感应总括，威昭自成。绿岑迁景，皇道含明。天林耀权，炁精育魂。融罗负立，圆英隐昱。期巨神包，洪纲告宁。章炎通泛，坚敷澄宗。虚象玄华，龙阳舞穹。微正霄艳，渊太凝冲。元阙三纽，大梵飞空。隐觉隆益，天伦庆呈。神户缠络，真元散精。浮握明照，徊合升迁。导骞宴云，灵应腾天。刚泽徽控，阴峻孤仪。贯炁冥素，宸洞开微。周化幽应，澄辉帝台。平遐挹虚，恢茂童池。结飙临育，丽无散开。阳通百六，况芒隐阶。幽廓冥默，真峰会灵。坚丕顺道，告命骞林。龙安洞变，纯阳隐玄。方本还炁，象伏高负。神变惠允，解炼灵根。赤精纯道，成号威尊。利云有常，亿仞中丘。郁城琼垒，谣音庆流。受位玉室，大宪通幽。玄章焕落，纲轮乃周。
　　大梵隐语无量音
　　师曰：大梵者，天中之天也。隐语者，诸天秘音也。乃太上玉晨大道君，受元始天尊秘诀，修行之微妙，故按六十四卦，而成其句，以象中黄之数。凡炼丹之士，当择丙丁火旺之日，面东南，设案，再拜而书於黄素上，以镇佩，则万灵振伏，召集真元，以叩三田户。若朱书碧纸，上度下世亡魂，则身入光明，不居重暗，是谓大梵无量之音者也。
　　东方八天
　　搯震文，吸东方八天之炁，入口，吹弹身中，却搯中指中，面东书篆，咒曰：
　　眩炳焕落、耿兰幽芳。浍蒲标，竺载孔猷。元皇九丑摄。
　　南方八天
　　搯午文，吸南方八天之炁入口，吹弹身中，却搯中指中，面南咒曰：
　　中寂虚一，混华仙综。和晖阳堂，赫胥耀同。晶虚瞿容摄。
　　西方八天
　　搯兑文，吸西方八天之炁入口，吹弹身中，却搯中指中，面西咒曰：
　　游惠照苏，陀伽含罗。岐俱渺郁，台映卢摩。毕淑少都摄。
　　北方八天
　　搯子文，吸北方八天之炁，吹弹身中，却搯中指中，面北咒曰：
　　元皇宝耀，延灵郁单。扶桑敬御，凝晨总玄。洞妙宗明摄。
　　灵宝无量度人上经大法卷之三十二竟
　　灵宝无量度人上经大法卷之三十三
　　修禳条格品
　　玄师曰：四时失度，阴阳不调，星宿错度，日月失昏，国主有灾，兵革四兴，疫毒流行，兆民死伤，师友命过，亦当修斋，行香诵经。凡建灵宝之法坛，集同学之清士，取九方之清泉，贮金玉之妙器，墨书九野之名埋瘗三晨之象，盖加持，验灾增减。备神明之好乐，奏九圣之所隶心丹合天，九功乃就，克臻升举。泄语外知，其功不注。
　　诀曰：四时失度，谓春行秋令，夏行冬令之类。阴阳不调，谓雨旸不时，亢阳炎盛之类。皆须修斋诵经，六时行香。星宿错度，谓五星凌犯，九曜差躔，妖彗出野，怪炁异生。日月失昏，谓交移失次，饵蚀晕虹，蒙雾霞暗， 皆为失昏。国主有灾，谓奸臣贼子，篡权专制，逼胁王命，违和失政之类。兵革四兴，谓八方未化，番戎侵境，贼锋逆臣，肆伐乱征，镇山压野，男号女悲，互相残凌。疫毒流行，谓时行瘟疫，遍连城邑，恶兽毒物，妖惑流行。兆民死伤，谓风劳炁冷，鬼邪侵犯，山崩地陷，水火相侵，河海山川，恶物兴祸，野道蛊魅，鬼怪侵凌，伏连延缠，死伤兆民。师友命过，谓同学如亲，为有片善，可习为师。九种阴功，大则灵宝玄坛，小则建三晨小坛，内师友命厄，则量度诵建，命过则依升度品格。
　　灵宝玄坛格
　　取生炁方无秽污石砾之土，又非战场刑狱屠坊生产之地，建坛三级。下层方九尺，高一尺。中层建八角，纵横长七尺二寸。上层图面去，五尺高，九寸为式。
　　四时失度阴阳下调格
　　上层供养镇坛禳灾四时失度阴阳不调灵符，次设虚皇天尊，五方五帝，三官四司，扶桑大帝，旸谷神王。中层九州社令，五岳大神，四渎龙君。四海源王，八卦大神。下层设河上玉女，海中玉女，云雷雨部，风伯雨师，直坛土地，岁德尊神，十二月将，十二时官。
　　四时失度阴阳不调灵符
　　星宿错度日月失昏格
　　上层供养镇坛禳度星宿错度日月失昏灵符，次设天皇大帝，太微天帝君，北斗七元星君，五方五帝，九曜星君，太阳帝君，太阴皇君，韩君丈人，九天太皇，万福真君，上清妙行真人，青罗真人，三台星君。中层设二十八宿星君，十方飞天神王，天地水三官，四三元帅。下层设八卦大神，九州社令，十二月将，五岳大神，十二辰将。
　　星宿错度日月失昏符
　　国王有灾兵革四兴格
　　上层供养镇坛禳度国主有灾兵革四兴符，次设昊天上帝，圣师天师，天皇上帝，太微天帝君，玉虚上帝，十方灵宝天尊，十一曜星皇君，十神太一真君。中层设三十二天帝君，十方飞天神王，九官三奇，太一神君。下层设九垒土皇君，九州社令，五狱神君，城隍主者，社令神君，主九州社令，太一八门神君，太岁皇君。
　　国主有灾兵革四兴符
　　疫毒流行兆民死伤格
　　上层设昊天上帝，妙行真人，长生保命天尊，十方灵宝天尊，慈悲度厄真人，三天大法师，天地水三官，四圣元帅。中层列三元将军，解厄度厄兵士，收瘟斩瘟大将军，甘露童子，清凉玉女，六职天医。下层列五方天兵骑吏，太岁神君，九州社令。
　　疫毒流行兆民死伤符
　　上真星宿好乐
　　琵琶凤管，时新华果，山泉，欢喜团，五色饭，五豆，五谷，青木香，甘松香，米饭，细荼，大枣，茆香，五色旛，五色锦彩。
　　太一神祇好乐
　　竹弓，芦箭，印，甲马，刻马，兵士，木刀，枪剑戟，诽黑纸钱，五色缯彩，时华细果。
　　加持密咒经
　　《洞渊神咒经》，《五星秘授经》，《十一曜消灾经》，《高上老子消灾经》，《长生保命护身经》。《无量度人上品妙经》。《大梵隐语》。
　　三晨象
　　日金，月玉，五星五金。月孛，天一，罗喉，计都，用五色石英。埋於天层土中，深三尺为式。
　　九州分野
　　杨州邹混分野，社令正神九宫釜。荆州张象分野，社令正神二宫晓。兖州费萌分野，社令正神八宫苍。徐州贾萌分野，社令正神四宫铜。雍州盛季分野，社令正神六宫宝。冀州冯迁分野，社令正神一宫昴。豫州范祀分野，社令正神五宫鼎。青州韩育分野，社令正神三宫罡。梁州张谦分野，社令正神七宫魁。
　　右以朱书鼎名於器外，黑书州名於器内，於中坛八方，以朱书河图文於八方上。安其器，以鼎名向外，平稳安之，无致敬侧。
　　河图
　　验器中灾福厄会法
　　黑浊水灾，黑浑雨涝，黄浊风灾，黄浑疫灾，黄秽虫灾，字列地震，白浊字黯小寇，白浑字灭兵灾，水渴耗旱灾，水红赤字淡水灾，青浑饥荒。
　　如有非法变易，须速白天省批，报以别之。如平常者，皆一州平宁。
　　九宫八节愈灾法
　　玄师曰：南上之宫，韩司主柄，有九宫天星，下降九地，执奉天命，司行灾异。一节主定炁，一年主分，百日主巡治，一日立变令。坎宫玄渊之神，曰太一星也，主兵水，河泛岸决，谷贵兵戎。离宫丹炎之神，曰天一星也，主大旱草枯，亢阳火灾，谷焦民饥。中宫厚化之神，曰天符星也，主地炁害坼，土功地震，疾病民劳。乾宫飞云之神，曰青龙星也，主霜寒大水火兵。艮宫积阴之神，曰太阴星也，主阴霾霪雾，日月无光。震宫青龙之神，曰轩辕星也，主迅雷烈风，苦雨藩营，多病重霜。巽宫虚蔼之神，曰招摇星也，主卒风雹雨，伤损禾稼虫蝗。坤宫元土之神，曰摄提星也，主土功暴寒，霜冻大雾，伤杀草木。兑宫金秀之神，曰咸池星也，主霜冷五谷，折毁兵盗狂贼。
