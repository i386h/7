<!-- { "loadSidebar": true } -->
　　此之九年，奉南上之命，各主一节，令之灾异。按九土而巡行，多置克制之宫，成四时失度，阴阳不调。又有三清长吏，太一神君，专主兵革旱涝，疫毒流成。况紫微上宫天皇玄府青罗真人，主劫数历限，推迁七政，司括下元，民灾国厄，日月薄蚀，五星变易，失度差躔，天坼地震，妖彗凶孛，怪星异炁，亦主九土灾祥。
　　凡八节自冬至日为始，先面东，诵经十过，以消冬至至立春四十五日九土之灾。自一宫坎宫面北，诵一转九宫诵，九转毕，至面东诵一转，以消坎宫北方之灾。如立春节，先面东，诵经十过，以消立春四十五日灾。自艮宫为始，至七宫兑宫成九过，而面东成十转也。并如九宫式，是遇八节日诵经一十过，诵毕，并祝侍经玉童玉女，典行其意，每思一土如元始十遍二回说经之祥，自始青，皆得度世，一念一存思。
　　八节九宫之图
　　玄师曰：凡九土灾祥，皆於年中十月十五日下元节，普校大会之日，上帝预定。至十一月冬至一阳，炁应灾祥，随炁升潜，同乎数者。先於正月元日后，灾祥发矣，不遭数者。即候日月已尽，灾祥始兴。而下世凡俗昧知。既司洞玄仙职，不待临事而消。预於十月十五日下元之后，行功救世，助国济民。择同学之人九贠，建三天总炁坛，上层法天，中层象人，下层体地，依三层设位。上层东西，用金玉作日月形，银铜亦得，圆形，日象九分，月象十分，安卯酉之地，坛沿之极处。次以五石英作五星，形如弹丸，按五方埋瘗。上层田月之裹三寸，各深一寸，於坛心上。以冲天柱高三尺二寸，每八寸穿一天盘，作三重。第四下一重安斗罡，如曲尺灯架。上层坛周侧以青色彩泥，如淡碧色，以丹砂书二十八宿罡之形。中层以黄色彩泥，增於坛周侧四方，书灵宝五功符，书四维四道。次书三十二天大梵云篆光明玉字，於中层四维均布之。及书三十二天帝讳，於下以宝器，或清浄不津陶之器，九只，於坛九方，取深渊源长之泉，九器内中宫之器，亦安坤方。未纳水时，法师九人，各面九方，执笔，存极万里人物山川城郭，取炁吹笔，安九方。按宫分数炁，存思。如面南方宫，九次取炁吹笔，讫於器中黑书九州之名，将九方水煎沸，纳於器中使平满，以盖覆之，安灯於侧，及香於前，器后立牌，书如法。下层以白色彩泥，又於坛侧开八门，二道画八卦，画四海五岳，中岳亦在坤宫，九州分野，依式置坛讫，并依三层设圣位。都毕，方於子时入坛，八方敷几案裀席，以八人同志，各典一方内，大法师立高座在地户，面天门而守典中央五宫之职。如此置位了，方可六时行香，每人各诵灵宝大经一遍，同声讽诵一遍，共周十遍。仍各有心映内功经法，以意施为，至一昼夜六时毕，於亥时入坛，开器视之，见九土灾详。再依前行持，又至亥时视之，以器中水并所书如常，即罢坛，设醮谢恩。除灾度魂祈谢外，并用此行持。
　　玄师曰：此乃大赤金科，勿以私意，辄行更变，失其规式，所感不应，徒劳无成。
　　十方
　　东方九炁总炁丈人，南方三炁总炁丈人，西方七炁总炁丈人，北方五炁总炁丈人，东南六炁总炁丈人，西南二炁总炁丈人，东北四炁总炁丈人，西北八炁总炁丈人，上方一炁总炁丈人，中央十二炁总炁丈人。
　　八门
　　坎方太渊绝水门，艮方太安玄石门，震方太元神雷门，巽方太虚灵风门，离方太明绝火门，坤方太释九地门，兑方太素衍择门，乾方太昊祖天门，巽方地户乾方天门。
　　上轮
　　三境位左右玄真人，太一真人，妙有真人，青罗真人，灵宝真人四相。共十三位。
　　中轮
　　昊天玉皇上帝，天皇大帝，北极大帝。西元金母，束华木公，三官四圣，五帝四师。共二十一位。
　　下轮
　　圣祖天尊大帝，太一救苦天尊，十方应化灵宝天尊，消灾解厄天尊，九宫捍厄天尊，普慈护国天尊，长生保命天尊，灵宝无量库人天尊，大慈大悲大慧真人，救苦真人，真定真人，郁罗真人，光妙真人，太极真人，三天法师。共一十五位。
　　曲尺斗灯
　　北斗七元左辅右弼。九位。
　　第一层天轮
　　十方太一真君，十一曜星皇君，大梵度人不死君，南极注生大君，南极长生大帝，度世司马大神，好生韩君丈人，太皇万福真君，扶衰度厄真君，回骸起死真君，南斗六司真君，十方飞天神王，共四十五位。
　　第二层人轮
　　法中仙曹执职，灵官功曹，金童玉女等一位，在中央，次列九州社令在外，左列六丁玉女，右列六甲神将，五岳五方，五行佐命。共三十二位。
　　第三层地轮
　　八卦大神，四海龙君，四渎源王，岁方太岁，星方十干，十二支大神，风伯雨师，雷公电母，霜雪上吏，雹霰上吏，云雾上吏，九垒土皇，当处城隍，四直使者，监醮香官，直坛土地。共六十二位。
　　中央立十洲三岛大州洞天靖庐福地主者一位。
　　灵宝无量度人上经大法卷之三十三竟
　　灵宝无量度人上经大法卷之三十四
　　五帝育物品
　　玄师曰：杂雾冗薄，寒暑失节，乾坤包承，虫蝗滋生，啖食百谷，疫疠交攻，伤杀黎庶，夏霜冬雷，秋炁花荣，春令不孚，虹蜺彻天，大雹苦雨，烈风迅雷，损害群物，□出蛟蜃，陆走虎兕，长虺队鼠，怪魔厌蛊。祈火府以拯令，请五帝以育物。西岳治虫毒，收蝗东蛇虎，昊天除疠保命，天官治疫救苦，玉文镇长蛟，金书解厌蛊。非上品难助神功，假中篇以隆威力，应速飞升游神，而获恩得福於玄祖。诀曰：元始道祖，分降化类。三素之炁化高真，五行正炁为百神，罡烈之炁化六甲，柔和之炁化六丁，冲和之炁化庶民，至阴之炁为鬼精，杂类之炁为禽畜，微冗之炁化昆虫是也。其四时之度，五帝育物。春时青帝行於和炁，至四月赤帝接令，变和为温。若青帝不收春令，则薄寒气软，五谷百果不实，雾炁作疫。或赤帝侵令，迅雷烈风，水妖作灾，损於万物，民病热疠，瘫疥痢毒。夏时赤帝行於火令，成熟万物，至七月白帝接令，化温为凉。若赤帝不收夏令，则亢阳水涸，虹蜺雹电，苦雨烈风，损害草木，毒虺恶虫，出於山野。若白帝侵令，则夏有霜雾，草木黄死，百谷不实，民病疟啾。秋时白帝行於秋令，五谷结实，万物收成，至十月黑帝接令，变凉为风。若白帝不收秋令，则秋炁花荣，虎豹作灾，鼠食五谷，民病疮疡。或黑帝侵令，则山河溢水，海岸地震，百谷不成，飞走自死，地毛荒馑，馁疾交作。冬时黑帝行於寒令，至正月青帝不接令，则雨螽折木，老幼卒亡，民病大疫於春。或青帝侵令，则百花早荣，有秀不实，水出蛟蜃，民病暴死。又四时四炁，土德助之。若水失於节度，则阴阳不调，百灾万害，随兹而生。皆隶南昌上帝韩司火府，韩君丈人主之，号可韩，统於五帝，育物拯令，正天宿度，调泰璇玑，齐常七政。凡有此灾，须请命丈人，告命五帝，下有虫蝗虎兕，并西岳君主之。疫疠属东极青玄太清玉司长生保命府，太一元生府翊天四帅院主之。玉文金书别出。仍皆须中篇，万过上品，度人十回，可以愈灾凶於四表，除妖孽於八方也。积此玄功，非福一身，庆及玄祖。
　　五帝育物真符
　　灵宝有五帝育物真符，是灵宝度人中品之道，五方五帝所掌，五行造化功用是也。凡学士修用此五符，先佩五帝真刑符，存五帝侍卫，五星居於空玄之中，各去兆面五尺。木星青光九芒，荧惑赤光三芒，太白白光七芒，辰星黑光五芒，土星黄辉十二芒。然后上五方香，面东九拜，叩齿九通。闭炁九度，玉清诀，取东方炁吹符。次面南三拜，叩齿三通，闭炁三度，书成赤帝符，玉清诀，取南方炁吹符。次面西七拜，叩齿七通，闭炁七度，书成白帝符，玉清诀，取西方炁吹符。次面北五拜，叩齿五通，闭炁五度，书成黑帝符，玉清诀，取北方炁吹符。面天门十二拜，叩齿十二通，闭炁十二度，书成．黄帝符，玉清诀，取上方炁吹符。
　　东方青帝木功符
　　右符主生化万物，镇东岳，整木星失度，调东方七宿璇玑，来和气，除春令不调，治东方毛虫之妖，统东方鬼神，召东华神仙，治肝病筋脉之疾，服九年，青帝遣青灵玉童青腰玉女各九人，迎兆登九炁青天，位封青帝真人。
　　南方赤帝火功符
　　右符主成熟万物，镇南岳，整荧惑失度，调南方七宿璇玑，来和炁，除夏令不调，治南方羽虫之妖，统南方鬼神，召南极神仙，治心病炁脉之疾。服三年，赤帝遣丹灵玉童太丹玉女各三人，迎兆登三炁丹天，位封赤帝真人。
　　西方白帝金功符
　　右符主制伏万类，镇西岳，整太白星失度，调西方七宿璇玑，来和炁，除秋令不调，治西方甲虫之妖，统西方鬼神，召西灵神仙，治肺疾肠胃不调。服之七年，白帝遣皓灵童子素华玉女各七人，迎兆登七炁素天，位封白帝真人。
　　北方黑帝水功符
　　右符主收藏万物，镇北岳，整水星失度，调北方七宿璇玑，来和炁，除冬令不调，治北方鱼鳞之妖，统北方鬼神，召北真神仙，治肾病膏血之疾。服之五年，北帝遣玄灵玉童太玄玉女各五人，迎兆登五炁玄天，位封黑帝真人。
　　中央黄帝土功符
　　地水神五岳九州一切万神金马驿程如有不伏三界五帝列言上清
　　右符助四帝造化万物，镇中岳，整镇星失度，调中斗七宿璇玑，来和炁，除四时正令不调，治中央裸虫之妖，统中央鬼神，召中央上中下三界神仙，治脾胃肌肤之病。服之十二年，黄帝遣黄灵玉童黄素玉女，迎兆登一炁天，位封黄帝真人。
　　青帝符治瘟疫之灾，赤帝符镇治火灾，白帝符镇治兵灾，黑帝符镇治水灾，黄帝符镇治万灾，其四方四帝真符，皆可通用，中央黄帝符，非王侯不得佩服。
　　五帝符
　　青帝符治肝病，魂不附体。青书黄上，搯震文，祝之曰：青帝护魂，保镇三宫，急急。取东方炁吹符，吞佩各一道，忌酸九日，忌辛七日，即魂安肝病愈。
　　白帝符治肺病，魄狂妄。白书赤上，搯兑文，祝之曰：白帝侍魄，冶炼阴邪，急急。取西方炁吹符，吞佩各一道，忌食苦七日，忌食辛三日，即七魄复至，肺病安宁。
　　赤帝符治心病，炁不足。朱书黑上，搯离文，祝之曰：赤帝养炁，万神皈身，急急。取南方炁吹符，吞佩各一道，忌食甘五日，忌食苦三日，即神安炁盛，心病乃愈。
　　黑帝符治肾病，精血凝滞衰朽。黑书黄上，搯坎文，祝之曰：黑帝通血，万神保精，急急。取北炁吹符，吞佩各一道，忌食甘三日，食咸五日，即精血流通，肾病乃愈。
