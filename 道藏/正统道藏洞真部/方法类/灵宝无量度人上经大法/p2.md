<!-- { "loadSidebar": true } -->
　　元始祖劫，为天地之根宗。灵宝开图，总阴阳之枢纽。推日月变通之理，统星罡躔运之机。妙集旋纲，提携子午，达五行之造化，追二炁之魒魁。进退乾坤，飞旋离坎，擒龙伏虎，控凤乘鸾，朝餐紫府之英，暮食青华之液，炼形流火，濯质东池，六龙飞蹈於层霄，九炁钻烹於玉鼎。道之生我，物无定形？弃物留形，则炁神交而真自彻。释情养浩，则精血通而炁自凝。真火高奔，飞扶丘之皎日。水金拘制，旺玉关之蟾赊。八鸾同鸣，赞空歌之雅韵。九凤齐唱，扬十绝之玄音。俯仰灵阿，十方之天真自集。朝参太上，万灵之羽卫飞軿。黍米高悬，变通莫测，含包虚珠，则无鞅数众咸归。浊竞奔趋，则万炁千真尽散。集炁为宝，聚神为灵。乾健纯阳，坤厚纯阴。自然之炁，无形无名，上极九清，以炁假名为号。下彻九地，以形则、号为名。是知杳杳冥冥，恍恍惚惚，寂然不动，感而遂通，二炁回旋，天地应时而动。三田通妙，阴阳转运而为。靡在他施，何劳自造。存神叩齿，警初真八道之门。炼炁书符，明学士守规之矩。欲饵吞於九转，当造化於四时。迥运周天，交遘水火，烹金铸鼎，炼石补玄。盗日月之精华，结神真之铅汞。先明子午，次辨水金。进退抽添，知时识候，温调养育，烹炼无差。勿杀害以欲贪，勿嫉妬而淫盗，远憎去，异骨成亲，济度天人，阐教凡世，通玄究微，悉章洞慧。束魔却恼，断六根障塞之源。舍妄从真，灭五苦轮迥之路。拘魂制魄，养炁藏神，身有光明，形无影响。开明三景，离合自然，高宴郁罗，万劫萧台，耸冠飞升，金阙玉山，绝境逍遥。飞驾琼输，十炁飞天自现。控乘绿辇，诸天五老倾光。疾除罪薄之因，落灭恶根之道。妙乎兹法，故品诸经，提悟迷荒，救携未悟。吾昔遇清微丈人，授以二炁吐纳。次遇於玄皇玉帝，赐以金丹诀言。遂明天地权舆之数，以了阴阳生杀之机。众卉百华，尽守根而固带。奇禽异兽，咸抱一以含元。故知颠倒五行，番覆四象，盗元一飞玄之气，守真精妙体之英。建宝鼎於崆峒，飞金晶於灵洞。遘内外之水火，合上下之刀圭。元炁周流，感元黄而玄珠光耀。包藏宇宙，含金丹而资用无穷。是知天地之独尊，变化之无形无质。乾坤之妙道，生死之无始无终。道勿远求，不出户牖。亲之者鲜，远之者多。弃本忘真，甘乐亡於泉壤。入邪舍正，徒负夏以经冬。静以生强，安而思极。七情鼓扇，阳绝阴生而性命危。六欲触耽，精散形离而神炁泯。五藏摇荡，九窍闭关，靡知性命之端，安得奇耦相配。何明造化，岂辨玄机。吾启大慈，愿提仙子。将兹神炁，集号玄章，故名灵宝之筌蹄，以应真经之内法。付于妙行，出世度人，化现十方，名号非一，编诸经典，徧满恒沙。句句为玄，头头是道。悟兹妙理，则入生出死，而与道俱存。了此真机，则离合自然，而去来无碍。遇之者夙非凡骨，行之者累世真仙。悮谪人天，虑差觉路，指名图定，证悟法门。行者秘藏，了真可度。谨序。
　　灵宝无量度人上经大法卷之二
　　五译成书品
　　玄师曰：八明可以开聪，而五译始成世书。
　　一译玉字生於虚无之先，隐乎空洞之中，名大梵玉字。至赤明开图，火炼成文，为赤书玉字。元始以大通神威之力，开廓五文而生神灵，宣纬演秘而成大法也。
　　二译火炼成文，赤书之后，字方一丈，八角垂芒。覆於诸天，下荫西元。九天之根，流金之势，玉光金真之明，焕耀太空。元始命天真皇人书其文，名八威龙文，亦曰诸天八会之书。秘於上清玄都金阙七宝琼台，及紫微上宫兰房金室东西华堂，九天太霞之府也。
　　三译元始天尊为道法宗主，玉宸道君为灵宝教主。撰此《灵书五篇真文》，三十二天玉字成经，名云篆光明之章。内王母授黄帝，龙威丈人授大禹灵宝五符之法，并太上后圣授百代帝王灵宝尊经，并在三十六部经内。更一称译兼黄帝，问道峨嵋，亲见皇人，再蒙授旨。及吴左仙嗡於太极徐真人，降授流布，亦更不重叙为译。
　　四译汉元封元年七月七日，西王母下降，以此经怯授汉武帝。帝亦不晓大梵之言。王母曰：元始是大罗天人，道君是西那玉国人，天方与神洲之言不同，况大梵之言乎。遂以笔书之，改天书玉字为今文。以大梵之言，威仪服御，宫名图书，名色宫阙，甲子卦炁，坛式大法之内，诸品行用，三十六部尊经，并系汉制世文之语，为古今之法言也。
　　五译自天真皇人，悉书其文，以为正音。妙行真人撰集符书，大法修用。真定真人、郁罗真人、光妙真人，集三十六部真经符图，为中盟宝箓，以三十六部真经之文为灵宝大法，因此流传。吴左仙翁授经箓法诀於太极徐真人，仙翁遗於上清真人杨君，总其玉清洞真、上清洞玄，二品之经法。后世渐有神文，是第五译也。
　　斋戒节度品
　　玄师曰：凡受行灵宝大法，先须受无上十戒。
　　一执心平等，不得自欺。二忠於事君，孝敬天地父母。三慈仁及物，贫俭节身。四清净端直，不得阿党。五尊敬大法，深信修行。六敬重鬼神，不得轻侮。七凡所衣食，皆出元始祖炁，不得外想。八灰水荡秽，不用修饰。九口诵心拜，无使劳形。十七日大定，神光湛然，见玉清境。
　　玄师曰：凡修诵此经，通玄究微，行道希仙，先须受持斋法，十二大戒。
　　一戒不杀。二戒不害。三戒不嫉。四戒不妬。五戒不淫。六戒不盗。七戒不贪。八戒不欲。九戒不憎。十戒不。十一戒言无华绮。十二戒口无恶声。
　　玄师曰：欲尊敬上法，救死度生，威伏群魔，统制百灵，受九真妙戒。
　　一者敬让，孝养父母。二者克勤，忠於君主。三者不杀，慈救众生。四者不淫，正身处物。五者不盗，推义损己。六者不嗔，凶怒凌人。七者不诈，谄贼害善。八者不骄，傲忽至真。九者不二，奉戒专一。
　　玄师曰：凡受诸戒，须皈身，皈神，皈命无上三宝。不得信从邪师，影响幻惑，妖妄外道，魔鬼教法师类仙者。
　　第一皈依无上道宝。
　　第二皈依无上经宝。
　　第三皈依无上师宝。
　　玄师曰：如上诸戒，皆天尊金口所说。受持无犯，诸天称庆，灭诸魔试，克获升仙。若犯之，则地司飞奏，三官纠劾，五帝书过。小则折算，中则考校生魂，大则计功堕事，除寿灭禄，退品仙阶。若非故违，尚许忏谢。惟忌秋分，谢而勿再犯，三负不原。
　　玄师曰：修奉火法，依诸天吉日浄斋，则天地书名，九玄七祖，俱登南宫，一身清吉，长生不死。功满成真，庆及家门，所向如愿，鬼神稽首，万真来朝。每月一日，东方玉宝皇上天尊并九炁天君下降。八日，南方玄真万福天尊并三炁天君下降。十四日，西方太妙至极天尊并七炁天君下降。十五日，北方玄上玉晨天尊并五炁天君下降。十八日，东北度仙上圣天尊并梵炁天君下降。二十三日，东南好生度命天尊并梵炁天君下降。二十七日，西南太灵虚皇天尊并梵炁天君下降。二十八日，西北无量太华天尊并梵炁天君下降。二十九日，上方玉虚明皇天尊并梵炁天君下降。三十日，下方真皇洞晨天尊并九垒重阴土皇下
　　降。小月，退二十七日。
　　玄师曰：此十天下降之日，宜浄斋谢过，祈求恩佑，奏告十天。三会亦宜如之。正月七日举迁上会，七月七日庆生中会，十月五日建生大会。
　　玄师曰：此三会与三元十五日，皆是普度考校之辰。又有五腊之日。天尊所说《真一父母恩重经》此日宜斋戒，祭祀先亡祖考，诵经行道，拔度亡者，名为孝子。余日祭祀，非惟淫祀，亦亡者不享，祭亦不获其福。正月一日天腊，五月五日地腊，七月七日道德腊，十月一日民岁腊，十二月内王侯腊。
　　玄师曰：更有小三会，庚申，甲子本命日是也。庚申日，尸神白人罪过。甲子日，太一简阅神祇。本命日，百神朝身。八节日，八方天真朝集，校量罪福功过，於上元八景宫中。四立，二至二分是也。又有小节会，宜醮祭作福诵经，即真降获福。甲午天节会，甲申地节会，甲辰四时节会，甲子人节会，甲戌五行节会，丙午天之会，壬午地之会，庚午日之会，庚申月之会， 辛酉星之会丁卯仙真会，三日斗辰会，本生日本命会。
　　玄师曰：既为学仙之士，修诵大法，凡遇一切厄会，亦当修斋，行香诵经。天地还终，星宿错度，日月失昏，四时失度，阴阳不调，国主有灾，兵革四兴，疫毒流行，兆民死伤，师友命过。此六条正是学士行功之要道。且天地还终者，大小阴阳九百六之期。有天地坼裂之变，有度数否终之厄，皆须修斋，行香诵经。兼星宿错行，轨道凌犯，芒刺妖彗，凶悖之变，日月薄蚀昏蒙之异，亦当修斋，行香诵经。四时寒温失於节度，阴阳水旱不调，非时行令，逆炁作灾，九野兴兵，诸暴乱起，东征西伐，乱臣贼子，干戈遍行，亦当修斋、行香诵经。其诸至圣神人，傥还宿业，遭诸魔试，横误罹苦否之时，亦当修斋，行香诵经。末学之夫不达玄域，疾伤焉免。况五秽尘世，虫蝗兵火，疫毒王法，太一兵运，同恶相济，收还夙债，亦当修斋，行香诵经，行是功德，必获真人之位，为金阙之臣也。玄师曰：诵经有法，具载修诵品。行香有仪，出於经纬一编。其内斋者有四，一则心斋，二则常斋，三则清浄齐，四则长斋。心斋者，谨守天戒，心意同符，内外同仪，无思无欲，无虑无恐，翛然坐忘，德同真人，道合仙格，乃曰心斋。次则常斋者，绝辛去厌，断荤戒欲是也。清浄斋者，断五谷，绝人事，居山林，饮元炁，持戒律，忘尘根，散胞胎，杜交友是也。长斋者，并持已上三齐之法，或一月两月、一岁两岁，十年二十年是也。以至终於飞升、始於立意是也。按《玄都定罪律太极科》曰：五辛食之，念诵条戒内为第一罪。诵修持讽诵，触犯神灵、忤秽真炁，获毒蛇穿心狱报。三厌食之，永无仙冀。又六畜之肉，禽畜胎卵不可食之。食之伤生伐命。猪犬尤忌，不惟破犯齐戒科禁，使人虽功德足备，天门阻遏，不令进入，亦章不达上元。惟道士病患，食乾脯獐鹿鹅鸭肉脯而已。病安，故不食亦佳。
　　宝经降世品
　　明宝经缄藏降世
