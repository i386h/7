<!-- { "loadSidebar": true } -->
　　玄师曰：自宗师垂示科教，启建大斋，各有次第，并依玄局启载，关告文檄牒状之类，并具斋词旨挥请乞文语，皆出大法师志意修撰。不必定本成规，混淆灵典，的非经语之言，岂可编次法内。久而滋蔓，使成俗格，白石类玉，似是而非，有玷真道。初则习演威仪。预於前之至日建坛。至日清旦致词，请师登坛，至于九师之前，启玄建坛，任六职拜启玄表文，揭签受职，方始诣三宝像前，开启行香。升坛行道之日，先於坛内烧化通关预告转牒，九州社令，三界神司，五岳九州，幽府北都，里域城隍，山林孟长，溪真岁君神祇，主雨龙神，令部卫形魂，普赴坛下，止雨借晴关告都毕，旋绕登坛，拜素车白马章，开通道路章，申奏天曹五帝四司，三景星宫，天省三院，灵宝十天，南北二斗四极真宫，四圣师府，三官所治，五岳司命，三十二天，紫微上宫，丹天火府，重上明宫，韩司丹天童初五府，东华西灵五老帝君，天尊真人，法中干预之者，及表奏诸师上帝，一一周备，宣告救苦真符，太上放赦生天宝箓。讫，宣启行道科忏，讽咏真经。清旦事毕，临午行道，告下三天白简，九天宝器，玉清破地狱真符，拜破酆都业道章，赞咏十王仪。至晚朝行道，宣赞童子救苦生天仪。初夜行道坛外、发召请表奏，摄魂赴坛，迎引亡魂赴浴。拜沐浴炼度章，宣沐浴炼度仪，召请诣三宝前，传符受戒，迎魂归位，咒食十念。次忏回耀轮灯九卮神灯，宣九狱仪、法师破狱。次召请九泉六道赴浴、次设无碍夜斋，教戒神只都毕，迎魂视影现形。次至中夜登坛行道，拜迁妆亡人章、行持九炼变仙之法，告下拔幽魂真符，登真度命灵符长生符，召降驿吏，宣读合同券文，宣放生仪。次祝流火神庭、鱼龙分投，焚化简文茭郭荚龙童子等。至终满之时，浄坛设醮，起五方真文，拜谢恩表，乞诣玄师前还职，拜言功谢过朱表，乞祝纳官，祝罢坛。如此科式，不可超越。或七昼夜，九昼夜，十四昼夜，皆须委曲，缓速行持。近则三昼夜，一日一夜关行，稍违节次，动失纲纪，不惟混淆典宪，冥曹亦须切笑，三官鼓笔，四司纠察，徒用施为，功德之恩，万分获其一二，学士宜遵守奉行。五老本行，具说三见黄箓，尚自不堕地狱，况其亲行大教，普济幽冥。若满十数，天上地下，十方三界，仙神人鬼，飞走甲介，皆是子之恩德所及。魔王敬伏保举，上帝称庆欢悦，三官言功，五帝列奏，祖师锡元皇飞符，金阙降丹华羽軿，拔七祖於北宫，度九玄於死录，一身骨肉仙化神形，俱登道妙。吞饵金丹，佩服仙券，千骑万乘，白日登升，三天随其功业，授补真阶。或为上清真人之位，或登上清仙公之名，或为太极左卿。方始洞明，普救无间，功德之所致也。子宜勉之，竭志奉行。
　　镇信威仪品
　　镇信
　　经曰：古人淳朴，怀道抱德，不贪不欲，各足於身，但用志诚，自可通感，不须财宝，玄合天真。末代时浇，人民矫诈，惟吝财货，不识因缘，贱命重财，轻生徇利，内怀万恶，外结凶狂，相继灭亡，未尝觉悟。念是之故，令遣散之。一则内贼不生，二则外贼不起，内外安静，众苦消除、所以质信效心，必以财为首。财既可舍，心亦随之。圣善冥通，随夫心意。高天厚地，玄圣上真、非信不通，非心不感，通感之致，在乎信焉。故云：学道之士，赍金宝，效心盟天也。
　　金龙一十三枚
　　十方镇十枚，三枚随简投之。
　　科曰：天子皇后太子，用上金。三品以下，用中金。九品以上，用次金。士庶以银涂金。各长三寸六分。夫龙者上天之驿骑，为传达通，龙骑为先。负简即腾信三官，镇坛以通诚十极。镇信之法，以龙为首。阙者考属阴官曹。
　　镇彩一十一段
　　十段十方，一段命信。
　　东方青纹九，南方绛纹三，西方白纹七，北方皂纹五，上方碧纹三十二，下方黄纹三十二四，维黄纹各一十二十，方数合一百三十六。天子匹数，诸侯丈数，士庶尺数。本命纹缯，天子诸侯紫色，士庶以本命纳音色。匹丈尺数，各随本命，外加一，以表延生之信。科曰：纹缯者，显五行之色，象十方之气，降十天，致五帝，通真效信，请命祈灵，不可阙也。阙者考属天官玄都曹。
　　镇十方纸墨笔砚一十副
　　纸每方用十二幅
　　科曰：建斋行道，或救拔亿曾万祖，考妣二亲，或请福祈恩，保制劫运。则四司五帝，三界十方，纪录善功，检校罪目。当以纸笔，为录功纪善之籍，施镇十方，不可阙也。阙者则十天五帝不录其功，九府三官不除其过，阙者考属三官曹。
　　镇十方香华
　　科曰：香者以通感为用，隔氛去秽。华者以鲜洁为美，表瑞效珍，请福祈真，香华为本。香以沉笺降真，花以香洁木生者。无花可以五彩剪簇，以镇十方，不可阙也。阙者考属阴官曹。
　　镇檀钱二万四千
　　科曰：民之利用厚生，非财不立，民之重财，尤过於命。故斋法以财质心，而不可阙也。阙者考属天官玄都曹。
　　镇米二斛四斗
　　科曰：米者，养生之本，民以食为命。故斋法以米质信天官，增加品禄，所不可阙也。阙者孝属天官曹。
　　镇油二斗四升
　　科曰：油者阴类也。阴中生阳，以油镇阴，官续阳景。阙者考属阴官曹。
　　镇炭二十四斤
　　科曰：炭者阳类也。阳中生阴，以炭镇阳，官资阴炁。阙者考属阳官曹。
　　仅木简三面
　　各长一尺二寸，阔二寸四分，厚二分。
　　科曰：简者记也，告也。记世之功，告盟上真，上下正方。天子以玉为之，玉有九德，礼天地之信也。余皆槿木为之，或栢木。丹界五行，丹书国号年月建斋之所，及法师姓名。投於名山大洞，灵泉龙穴，及斋坛之中。告天地水三官，使着明斋事，奏于上境。阙者考属地官九都曹。
　　镇十方玉璧十枚
　　各径二寸四分，厚二分，圆形虚中。
　　投龙璧三枚
　　科曰：玉有贞洁之德，可以盟感上真，故以为信。若投龙简，当以青丝金纽，缠而副之。青丝以代割发，金钮以代歃血，上告三官也。投龙璧，天官苍璧圆形，地官黄璧方形，水官黑璧六出形。天子以玉，公侯以下，并槿木为之。阙者考属地官九都曹。
　　投三简金钮二十七枚
　　投简之法。当用金钮九只，以副於简。三简用二十七钮，各径九分，圆其外如环之形。国家用金，臣庶以银铜涂金。
　　又皇人镇坛仪范
　　夫建斋坛，当供设十方天尊，五岳三光，水府经宝，随方各以纹缯之彩，玉璧金龙以镇之。更於五方书五老真文，玉字敷露，盟告诸天，三时礼念，求哀忏悔。更用杨木五段，方砖之式，以彩帛，上书五篇之炁以镇之。五方散坛之夕，挂於五方，则可上消天灾，保制劫运。下禳毒害，以度兆民。则生死受赖，其福难胜者也。用笔五枝，墨五，笏砚五只，算筹五把，案纸五百幅，分布五方。以米五石分为禄米，以钱五千文分在五方为命钱。其纸各封押上题云：东斗注算纸，南斗上生纸，西斗记名纸，北斗落死纸，中斗记善纸。仍以木雕造童子五躯，手执梓木函，盛真文於其内，散坛宣科而焚之。即五方童子斋真文前行，引导亡灵，随光明而生道。或更以茭草传龙二条，童子二身，左手执长竿，右手执龙索，候散坛之日，将白简符命，以铁线扎於茭龙之身。即用迁神回黄二旛，以童子手执之。法曰化所谓茭龙负身，风火驿传者也。更在行持之士，存三清之光，三光之光。三日之光，合与真火而炼之，其火尽。存化为紫云之升，亡魂乘驭其炁，得生天上。次以灵宝将吏兵马赍左右二券，拥从亡人而去，直诣天门，照证合同，以升道境。
　　威仪
　　科曰：太上三尊，居玄都玉京之山，七宝玄坛，紫微上宫。十方世界上圣高真，一日三来，旋行朝谒，执符把箓，建节持幢，吟咏洞章，游空飞步，奏钧天妙乐，散异景奇花，鸾舞凤翔，三界齐欢，万真称庆。今之斋法。登坛朝奏，一像玄都玉京也。威仪法式，莫不备焉？
　　皇人曰：元始天尊演说灵宝玄妙超一度法门，会集群仙於虚皇天宝之台，诸天队仗纷纭，日月星宿，璇玑玉衡，鸟兽鸾凤，丹舆绿笔，幡盖霓旌，并来朝尊。夫行法之士，开建坛陛，亦遵上天之仪，以度下世兆民也。
　　节一对
　　以五色丝为之，上下五层，悬竿头金鸾凤嘴绶带。
　　幢一对
　　以珠盖珠网八角一层，悬竿木胎，左龙右虎，龙虎口衔绶带。
　　旌一对
　　似节，无龙凤口衔绶，带三层，五色丝为之，悬竿。
　　珠旛一对
　　珠锦玉佩，金凤口衔之，悬竿。
　　五明扇一对
　　以木雕成金彩装，上布星斗，中列五岳，下绘海渎，竖以朱竿。
　　鹤羽一对
　　以木刻成鹤翅，竖以朱竿。
　　皇人曰：夫登坛行事，以代元始应化。先造威仪，以制万天。於坛内四维，分布星宿，岳渎坤舆之数，立诸门炁，各依大法，不可轻慢。
　　冠裳剑佩品
　　科曰：服者，所以旌礼也。登坛朝真，不容紊乱，经图该备，职箓高卑，用以彰明，各存法度，始於正一，终於讲师，高下之仪，一如正制。
　　正一法师
　　玄冠绛褐，黄裙绛帔，二十四条丹火玉佩，斩邪之剑，长二尺四寸。
　　紫虚法师
　　玄冠黄裙，黄褐黄帔，二十八条青玉佩紫，虚阳光之剑，长二尺八寸，又五帝召灵之剑，明玉佩。
　　洞神法师
　　玄冠黄裳，青褐黄帔，三十二条白玉佩，太一三元之剑，长三尺，又三皇太一之剑，青玉佩。
　　洞玄法师
　　芙蓉冠，黄裳，紫褐，紫帔。三十二条明光玉佩，八景挥灵之剑，长三尺六寸，又五帝威灵御邪之剑，素玉佩。
　　洞真法师
　　元始冠，青裙，紫褐，紫帔，青里表，三十九条珠玉绣履，震灵八景之座，玉简瑶笏，震灵之剑，左右垂玉佩珠珰，前后通真召灵之符，或仙纳云霞之帔。
　　大洞法师
　　元始冠，黄裙，紫褐，五色云霞，帔剑佩，如洞真法师。
　　三洞讲师
