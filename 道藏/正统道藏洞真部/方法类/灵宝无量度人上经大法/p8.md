<!-- { "loadSidebar": true } -->
　　玄师曰：以内言之，乃大定神光，湛然见玉清境，有七日七夜之功。七昼七夜，日月停轮，二目不瞬，即非暝目，亦非内视，亦非临目，是七日七夜久视，停其目瞬，照明三部，内外洞然，其一身炁朝运於百节经络，阴阳荣卫，皆系於三部息脉，其息脉乃人之一身璇玑玉衡也。四至为璇玑，三部应玉衡。既是璇玑不运，则日月驻景，星宿停轮。四至不至，则三部不息，一身气血，俱不运轮。先要在神风静默，无吹嘘出入之声。山岳藏云，无蔽明妄想之景。清明湛寂，天元浮翳，自然温良寒燠，四炁朗清，万物皆同一色。况一身内外，皆如碧玉，无一毫之尘。渐至百神守死户，万真朝一身形，可以举身乘空。百日神合道妙，千日白昼腾飞上升。其天尊空浮，乃自己元神居玉清宫。又曰玉帝宫。所谓自己有天尊，何劳上望天。赞曰：天尊虽远妙，近言泥丸宫，宫室皆七宝，窗牖自然分是也。五炁朝绛宫，威神之妙化，结成狮子。天尊因而乘之，下入丹田。左青右白，前赤后黑，中黄，故有五色之称。坐空浮，有无化应，虚实信感，七日七夜，湛然见玉清天尊，是时大定神光；上乘至妙，功圆会遇，立至轻举，可以力取。定中魔试，水火刀兵，王法万种，执於丝芒之实，皆不得道。七日七夜之外，所见者皆未来之事。或言之则前功并弃，无望仙冀。可不慎厥口哉。
　　诀曰：以耳对肩，以鼻对脐，收其六根，尊神於目，非外非内，观其神光，三日之外，於密室之中，见神光一点，孜孜定神。四日之外，渐明渐大。七日，神光满室，定中百物，皆为未然，定中见一切真灵鬼物，方入洞观，彻视大定神光之图。
　　璇玑玉衡之图
　　一呼一吸，四至共六寸。一呼二至，一吸二至，各得三寸。一至得十五分，经纬天地，纵横十五，故上帝付黄帝河图也。
　　彻视章
　　自本命为始，行定法。七日之外，定力有准，方行彻视。定若未成，不可行之。於空中存身为元始天尊，目驻万里之外，不顾面前之物。得如此，又七日，渐有彷佛，共一百日功成，可以坐观三尊，彻视十天，见诸十方。及年中有灾，诵咏妙经，故为九宫真人。
　　凡行此大定彻视之道，须遵持二品戒行，大定三年，面朝玉清，天尊赐券，白日飞升，位补天真。若持大定之道，不持戒德，智慧不生，难入大乘之妙，不能体合至妙，升入玉清。
　　威神妙戒章
　　第一戒者，执心平等，不得自欺。
　　第二戒者，忠事君师，孝敬事天地父母。
　　第三戒者，仁慈及物，贫俭节身。
　　第四戒者，清浄端直，不得阿党。
　　第五戒者，敬重上法，探信修行。
　　第六戒者，钦重鬼神，不得轻侮。
　　第七戒者，凡所衣食百物，皆出元始祖炁，不生外想。
　　第八戒者，灰水荡秽，不用修饰。
　　第九戒者，口诵心拜，无使劳役。
　　第十戒者，七日大定，神光湛然，见玉清境。
　　智慧妙德章
　　第一善德不杀。心生意想，口言假手，劝助教诱，杀戮一切众生，皆谓之杀。
　　第二善德不害。阴谋内潜，谄贼外施，阱陷网笼，酷毒非法，损害众生，皆谓之害。
　　第三善德不嫉。怀怨藏机，乘势说非，愿彼遭恶，谓之嫉。
　　第四善德不妬。暗使心情，私密愿望，胜已色想，欲拟陷害，力去能根宗生，谓之妬。
　　第五善德不淫。非色非财，不正其意，六亲通私，淫犯骨肉，不以礼交，私心意慕，不论妍嗤，谓之淫。
　　第六善德不盗。穿窬墙壁，拆函开封击锁，改换印章，私心隐匿，贷借不还，欺昧侵窃，谓之盗。
　　第七善德不贪。言意无根，情量度阔，睹於万物，皆欲尽有，无足无歉，更实其情，不量分定，求而无厌，皆谓之贪。
　　第八善德不欲。心猿颠而意马骏驰，六根般运，使作七情，慕生於爱，拟定欲心，谓之欲。
　　第九善德不憎。偏见执着，香臭浄污，妄想分别，高下贵贱，不为一等，谓之憎。
　　第十善德不女自。情量疑虑，过与不及，心生狡佞，邀阻不遂，谓之女自。
　　第十一善德，言无华绮。
　　第十二善德，口无恶声。
　　诸大定之道，告汝学者，在於定中观心，无心乃是真心。观形无形，乃是真形。心形既忘，自入无形之道，乃是白日上升之法。
　　太一真人大定神光颂曰：
　　蓊冥无心，大渊潜形。苍色混同，存化凝灵。鸿毛不动，内外含真。龟啖红虺，结秀真精。日月朦胧，璇玑不升。白霓青雾，往复交并。七日神通，自见玉清。
　　黍米人妙品
　　十徧周竟，十方无极天真大神，一时同至。一国男女，倾心皈仰。来者有如细雨密雾，迮国一半土皆偏陷，非可禁止。於是元始悬一宝珠，大如黍米，在空玄之中，去地五丈。元始登引，天真大神，上圣高尊，妙行真人，无鞅数众。俱入宝珠之中。天人仰看，唯见勃勃从珠口中入。既入珠口，不知所在。国人廓散，地还平正，无复欹陷。
　　玄师曰：谓十遍说经已竟，十方无极大神并天真，一时同至。召十方慧力，经纬祥应，一国皆获护度，咸得长生。故倾心皈仰，倾国来赴说经之所。喻如细雨密雾，不可称量其数，故言无鞅之众。万天普言一国，一国并会大浮黎土，其地不能厚载。天尊经力重德，及无鞅广众，则地迮偏陷，来者之众，虽已迮国一半，尚自不能禁止。是以天尊施玄妙大化，悬一宝珠，大如黍米。在空玄之中，莫测所悬之系，去地五丈，离於浊色之表。登引天真大神上元之真九品之真上圣高尊，中元圣尊九品之圣妙行真人，下元仙真九品真人，随天尊登引，俱入宝珠之中。其一切天人，非天真上圣真人，故难随无为化机，不能同入空玄黍米之妙，只仰看而已。见勃勃从珠口中入於珠中，既入珠中，不知所在。且如下格小仙，有芥纳须弥之妙，悬壶天地之景，何况大圣。天尊敷宣大教，视现神变也。所言宝珠大如黍米，已是微妙。更去地五丈，能见宝珠在空玄之中者，非天人不有此明慧，又况见其珠口者。实天尊登引圣真，入妙有虚无之境。当其随天尊入於宝珠之时，天人仰看，即见珠口。既俱入宝珠之中，即天人不能见宝珠之内，玄妙之化。是以国人廓散，地还平正，无复欹陷。此当时说经之境，天尊宝珠之妙也。以至道言之，大道神通，大无不包，细无不入，聚则成形，变亿万无鞅之众，俱成毫芥之妙，聚则如是。散则从无生有，遍及万天诸国，分形亿兆，无所不遍，无所不及，散则如是。去地五丈，则离其五欲五尘，五聚五色，五香五声五浊，在五行数外，故能入空玄之妙。黍米者，五谷之长。一国者，＼身之比。欹陷者，道有倾逐，未全一体，难称重玄之化。天人即万神也。上圣天真，妙行真人，则三元之神也。天尊则一身之主也。以内景妙道言之，乃玉清宝珠神化胎仙之诀也。以大法言之，却粒愈疾之法也。以修诵言之，威神玄通之仪，蠲灾召福之品也。
　　玄师曰：九转十遍，功用既周，则证从有入无，空玄黍米之妙。先召阳精，后召阴华，比细雨密雾而入，一身周盈，祖炁十回，神化元谷，祖炁一归，众炁同随，化黍米之玄丹，镇黄庭之灵府，丹成贯日，饵之立驾云举，上登玉清，位为真人。
　　太玄真人黍米入妙颂曰：
　　灵眄比天，上应太玄。三日阳合，七朝阴全。十三坤位，十八连乾。望朔带符，八乃为弦。二十三夕，阴阳宗元。夕日常道，此会三田。一尘有染，失於绵联。
　　五神混合品
　　召五神混合符
　　敕符咒曰：
　　千和万合，自然成真。真中有神，长生大君。无英公子，白元尊神。太一司命，桃康合延。执符把箓，保命生根。急急如元始无量度人律令。
　　服符咒曰
　　太上灵丹，光耀三田。杀灭尸虫，辟却魔烟。五神混合，百关通全。能令冬热，即使夏寒。回反坎离，旋炁绵绵。我身荡荡，由化千端。入我五脏，百神不干。真炁内降，剥坤健乾。急急如灵宝混合五神律令。
　　五神混合之图
　　白元尊神
　　泥丸太一　　中央司命　　命门桃康
　　无英公子
　　玄师曰：五神混合符，学士行灵宝七经八讳，及诸内行，并用朱书黄素上。每日早面东，吞服一道。上清诀，五方炁，吹符。即得五神守护，三一常存，存思施用，无不感格。
　　妙行真人中理五炁颂：
　　一炁朝宗，入於八冥。天门地户，启闭塞通。生本太微，明梁祖炁。天入作阳，天门为阴。地泄为真，纳与邪功。水火同来，百神回东，归於谷室。
　　灵宝无量度人上经大法卷之八竟
　　灵宝无量度人上经大法卷之九
　　十转回灵品
　　十转回灵，万炁齐仙。
　　玄师曰：十转之道，乃五行生成之理，其十转之法，是天尊十过说经，神化者是其理也。
　　众真侍座。
　　玄师曰：一身真集，可议斯言。
　　元始天尊说经一徧，诸天大圣同时称善。是时一国男女，聋病耳皆开聪。
　　玄师曰：真集常善，水数生一，普天蒙恩，水生上朝，遍流山谷，沐肾增智，聋耳得开，病耳得聪。以至道言之，迷音不知音外，真病耳不听无声，大聪亦聋。曰得水之真一流，智升慧开，而病耳聪也。
　　说经二徧，盲者目明。
　　玄师曰：一身光明之主，日月精华之根者，目也。为集真之户牖，见道之灵宗，上道禁经，日月为首。光明者火也，中主之瞳，荧惑之本，日月分辉也，火二生数，天一真水，浴生本始之根。上玄真火，腾飞於心。故复光返明，接景三光，是盲者目明。况生化之本，甲坼两肾，戌亥之元，系水朝元，二瞳上凝，於心生火，视三光合并，二瞳主目光，曰吁员是也。至道生育，亦犹其类耳。
　　说经三徧，喑者能言。
　　玄师曰：木之生数也。以至道言之，一物生五行，一色有五彩，阴阳互用，生成反复，藏其用。其喑者以常道言之，肺主音也。以五常用之，言主金也，金主声也。即天尊三遍，木之生数，神化理在西方，正金之礼，以木召金，返复神变，故喑者能言是也。
　　说经四徧，跛痾积逮，皆能起行。
　　玄师曰：金之生数也。跛痾者，偏枯肌血，四肢挛曲，癃痾跛蹇也。积逮之疾者，世传逮及，积沉不愈是也。此正筋脉舒纵，血络涩流，属於木脉，肝炁罗络之主，却四数神仙，正所谓返覆五行，生成之法也。以至道言之，法身之病，金木互用则亡。正是水火互相须，金木互相爱。故四遍金之生数，而成木之神变，此之谓也。
　　说经五徧，久病痼疾，一时复形。
