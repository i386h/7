<!-- { "loadSidebar": true } -->
　　人之三田，皆有真土，每遇子时已后，聚左右二肾真炁，於下田丹元，存如五色，缠络一丸中，与泥丸中真炁混合。复从玉楼降下，留在黄庭，与心炁混合。复运从夹脊而升，循泥丸一徧，复降在黄庭。存黄庭有一天尊，如己之形服。此真炁自子时午时，行此三次。午时己后，却用心火，降在黄庭中，想天尊在大火中坐，凝然不动，依坐忘法。
　　归息法
　　每一呼自丹田起，即存其息，纳在黄庭，使天尊纳咽。每一吸自鼻入，亦存其息纳在黄庭中，天尊纳咽。
　　朝元法
　　存上中下三田，各有天尊。却存下中二天尊，乘五色云炁，与黄庭中己神，同自绛楼而升，直至泥丸。存坐三尊皆在玉局，己却在玉局前，长跪奏事。毕，却存三清天中三清，乘三色云炁来泥丸，与己三田天尊混合，共成三尊。却存此三尊同成一尊，此一尊却乘五色云炁，从绛楼下入黄庭住，却行定法。
　　诵经法
　　正月为上元，自十一月、十二月、正月，皆存在上宫天尊谓经。七月为中元，自二月、三月、四月、五月、六月、七月，皆存在中宫天尊诵经。十月为下元，自八月、九月、十月，皆存在下宫天尊诵经。凡诵经时，须是行定法，后着耳彻听天尊诵经之声，琅琅然如钟声。
　　凡祈禳在上宫，凡炼炁在下宫，凡为亡灵在中宫。
　　为人诵经
　　凡为祈祷诵经，存泥丸宫元始天尊下降绛宫，仍摄祈梼人阳魂来受经，元始天尊授经典，与道君一例。
　　飞奏之法 黑一红二青三绿四
　　先须存己之神自黄庭，存五色之云径从玉楼，直上泥丸。却存从泥丸中飞步七星，节节随星步上，觉得身离地上极远，在大云炁中。乃将身横步七星，旋身入斗口，迭步六步。存身背北面南，行到火星，存红色。过火星，向东行，存过日官红色。过日宫，西行，存过月宫白色。过月宫，向西南方左转七徧，却从此出，循历东南二方天星，到东北角。却折步，循历北西南东四方天星。讫再到东北角。却望东直，从魁星巡一遭，径出向火星上行。过西方，见金星白色。过金星，向北行至水星黑色。自水星过东方，木星青色，却从木星再回水宫，复西自金星过西，直向中宫土星位，黄色。再从土星，复向金星、水星，到木星宫。复从木星宫，望西北角乘云直上，望见金阙。
　　凡人身中真炁，与诸天炁合。人以胎生，胎中复受邪炁，与正炁混杂。故人身中有十二结，三十九死户。先解十二结、三十九死户，则人之真炁上与天通。解结请道父道母之炁，先从下田结去解了，却解中田，后解上田。每田有四结塞死户。请三十九天正炁，复自下田起，止於上田。每田有十三死户。解结之后，合道父道母之炁为一身，归於黄庭。塞死户后，合三十九天正炁归於一身，号曰帝一。即是人之真性，归於黄庭。解结有解结经，塞死户有大洞三十九章，雄一雌一回风混合之道。凡治病驱邪，先须五斗五帝五魔等，与之安镇五脏，保命生津，驱逐邪炁。
　　凡行此符，先须行朝元法，上请真炁，具说某人病因，今请此符命。
　　凡治病，即用五斗等行符，半月日后，却朝元奏请，中理五炁，混合百神符，付之吞服，安镇黄庭。
　　凡驱邪，止是奏心章一通，与之分别人鬼之炁，不得入鬼神情罪。
　　凡治病驱邪一切行事，便出黄庭中天尊，居在泥丸，合五脏之炁，皆在混元中用事。
　　凡逐日无事，长居静室、焚香精思，使神不离身，方能朝元飞步，通达幽冥。
　　凡心章止许奏请一事，仍不得先语，务要诃达，上奏虚无自然玉阙。谨因左右龙虎君，侍香金童，传言乞玉女，左右香官使者，也炁正神，促气功曹，飞章从事。章前空纸，用黄神印章。后空纸，用越章印章，在大香炉内烧之。存用朝元法三次。第一次奏有章欲拜，第二次奏章口奏内意，第三次存天尊处分章事。
　　真静法
　　凡观心之道，须是内观其心，心无其心。外观其形，形无其形。远观其物，物无其物。三者既悟，惟见於空，空无所空，所空既无，无无亦无。无无既无，湛然常寂。寂无所寂，欲岂能生。欲既不生，即是真静。真常应物，真常得性，常应常静，常清静矣。人能如是，然后身得虚无，情回太极，可以接物利人，超凡入圣。此是正道，仰惟切在行持。自此行持蹊径，从无入有，行日月混合之法，安养圣胎全备，梦寐之间，与日无异，方可行持天洞迥风之道，得圣身康健，出入自然，然后可以巡游诸天，胆礼虚无金阙。
　　夜卧法
　　凡卧，先展开手足仰卧，后存思五脏，讫，却存天尊在黄庭中，凝然而坐，放大光明，十方辉照。当此之诗，忘去身心，留意内观，原我当来初生之神如何，凝湛如何，日用役使我形其神如何，而寓他日如何，迁神如何。沉思初觉神识昏昧，少顷心地豁然，觉得四炁宁静，日月垂光，双照玄宫之内。所存天尊分明端坐，更无一点尘翳，历历听得仙宫妙乐。又见世界种种奇异可观之事，即不得着想，恐神流荡。此是本性之明，经中所谓朗然见玉清境也。仍须日日行混合日月之法，可以养本性，贵得阳神强壮，可以倏忽万里。初有所观之诗，须是把定身心，身心不定，却成颠风。
　　斋醮法
　　凡遇施科，如宣五方灵文，即逐方存本色炁，来自家五脏中，混合五方。既毕，所存五脏之炁混作一炁，镇在黄庭，令己之天尊纳咽。在黄庭内，候宣太上五灵老君，召出臣身中。此一段文时，仍存身中三田正炁，上在混元宫，列位等侯请圣，即存上天诸位圣众，列坐醮莚，各降真炁，来与己头上混元宫诸神混合，共成一身，天尊在混元坐玉局上，受醮祭供养。俟复炉，即归天尊於黄庭中。
　　御凶邪法
　　凡遇凶恶颠邪之类，即存三宫天尊，升在泥丸宫中，列坐玉局之上，呼召身中五脏正炁升天中，与五星正炁，各化为一帝者，如人间帝王之状，各逐方色，依位而立，着逐方衣服，手执玉简。更将五脏五星，变为五斗。每一星官着道士衣服，各逐方色，依位而立，手执玉简。更将五脏五星，变为五天魔王，如人间将官，结束各依方色衣服，手执长戟，佩带弓剑，依位而立了。却存己神将吏，升五帝五斗五魔直前，擒下上件鬼贼，到天尊前，听天尊约束，押往三官都司听断。仍念此咒曰：神公受命，至金马驿程，九徧。即给五帝五斗五魔符，与病人服一月。
　　追荐
　　用心章一通，具述追荐亡人姓名乡里，生死岁月，及上请玉清上相大罗无极神公分司下降，主张追荐炼度之司。更请五帝五斗五魔符，为亡人修正五脏，请三十二天帝并大梵隐语，为诣十方狱司，追荐亡魂。仍赍元始符命一道，历关诸天一道，敕制地祇一道，普告三界一道，分诣诸处，追寻亡魂。仍作奏状，具上件符命，上乞敕旨，更作状申玉清上相，乞赐关行元始符命，至逍遥上清，告行太岁，年月日具位，奉行玉清上相无极神公。
　　报应
　　凡病人夜卧，用二道三五符吞服。用三五符，一道系在髻上，一道系在帐带上，一道安在灶上烧。仍以割子告报六司，同三五将军，追摄报应。凡用此符，先。须是依朝元法，默表奏天尊，乞符命报应了，将髻中帐带上二符浄处烧了。
　　禳镇
　　凡人间有种种不祥事，用铁板五片，阔三寸，长九寸，写五魔符，背后写禳镇，因依后下年月日时，后下半衔姓名奉行，仍先具心章一通，具述奏上，乞符命后方可行。
　　灵宝无量度人上经大法卷之四十六竟
　　灵宝无量度人上经大法卷之四十七
　　坛图幕式品
　　坛外灯图
　　右坛外燃灯，合一百五十九灯。太岁灯随年建，本命、行年、大小墓灯，随斋主生属安之。本命行年灯，随十二支转，大小墓灯以五姓纳音推。十方九官二十八宿五岳灯，并於逐方然之。七祖九幽灯，本法然於中庭，恐妨行事，可以西南然七祖灯，於鬼门然九幽灯。
　　建立坛墠
　　黄箓建立坛墠，法天象地，周布星躔，飞空步虚，旋纲蹑纪，或露於三光之下，或建於厦屋之间，或珠宫素已筑成，或私室临事创立，必在规程合格，制度不差，是以先代宗师无不注意。广成先生曰：斋坛定制，固不可违。若经营之时，必须详审裁木垒土，依法为之。今时常情，皆以露坛为宜，殊不知诚之所感，九天非遥，志之不通，跬步为远。若丹襟动於真圣，注念合於神明，岂屋之能蔽乎。禁坛之后，不可坛内逆行，及步骤往来，失雍容庠序之规。有匆遽奔驰之貌，体貌既紊，诚敬全亏，故儒家盛服，失容不祭。盖虞於此耳，将伸斋荐，宜保思焉。
　　坛法外级广三丈六尺，高三尺六寸。又法广五十尺中级广二丈四尺，高二尺四寸。又法广三丈六尺一级广一丈二尺，高三尺。又法广一丈八尺垒以宝博，砌以文石，一或材木暂建，垒土创成，务合规程，以崇朝奏之礼。或露於空明之下，以达志诚。或建以天宝台，取法上境。建斋行道，以此为先。中列太上三尊之像，如朝会玄都玉京也。坛上下四重，拦楯天门地户飞桥等，务令精好，纂作瑞莲之状。或八十一，七十二，六十四，四十九，随坛广阔设之坛下。或布博作砌，外广八尺。坛法立纂，各以青绛绳縻之，无使倾倒。秪开东南西北门，余皆拦断。三级之外栏竿，亦依数立也。朱为长纂，黑为短纂，中门及十二门上皆安灯，不在此数。其所排灯位，略标大槩，其数多少，随力所营。或秪依然灯威仪简文所载然之，亦可照耀诸天，续明破暗，下通九幽地狱，上照无极福堂。功德之中，最为上法。或兼诸香液，或杂以兰膏。鸾烛千卮，鸳灯万焰，攒花迭萼，凤羽鲸鳞，照灼奇姿，荧煌异状。或傍分月像，拟霜兔之精神。远写日芒，模梭乌之羽翼。或缀南箕之势，或传北斗之形，或缕以篆文，或图成真像，依稀众采散乱，俾群仪合规，自然获福。修崇之士，则而象之可也。
　　外坛长纂八，门榜十，毡席裀蓐等威仪，在外坛分左右序立。
　　中坛长纂八，短纂十二，门榜四，毡席裀蓐等。
　　内坛长纂十八，短纂十，门榜十，裀蓐等上安十方洞案及经案，立天宝虚皇之座，六职知磬表白词忏印剑童子下上，余不可登，五色幡花然灯如法。
　　坛榜篆文
　　外坛门榜八
　　乾宫梵通之炁
　　黄书黑榜，西北乾地。
　　坎宫洞阴之炁
　　黑书赤榜，正北子地。
　　艮宫梵元之炁
　　黄书黑榜，东北艮地。
　　震宫洞青之炁
　　青书黄榜，正东卯地。
　　巽宫梵行之炁
　　黄书黑榜，东南巽地。
　　离宫洞阳之炁
　　朱书白榜，正南午地。
　　坤宫梵阴之炁
　　黄书黑榜，西南坤地。
