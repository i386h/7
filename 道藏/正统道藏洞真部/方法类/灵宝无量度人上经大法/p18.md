<!-- { "loadSidebar": true } -->
　　子午二时行毕，亦可常行。使人耳目精明。两手捻中指上节，每咒三遍，北炁吹掌上。是大指下为掌。熨眼，至脑后。如此再念三遍。依前北炁，呵吹掌熨眼，又咒九遍，吹水中，以中指点水滴眼中，每日一次。
　　洞视入局批降
　　凡欲批报审章等事，先将纸书：天无浮翳，四炁朗清，冥慧洞清，明炁四骞四符。书时存东南玉京山，数百万丈，日月朗明，星宿晃耀。搯玉清诀，取炁吹笔，念一字写一字，重迭成符，投水中，洗目。如书符不及。地中取净土，念咒十五次，咒土况於水中，搅转澄清，洗目了。将所请文字，露於地天下、烧香，祝所发去者灵官玉女了。再搯诀，念玉音摄炁咒，吹文字，念五帝讳，取东炁吹。须是看得上件文字。如天碧色，罩於纸上，乃是真炁垂降。如未，再念咒。青色为度。然后念咒九遍。
　　结空成梵，真炁自生。赤书玉字，八威龙文。保制劫运，使天长存。梵炁弥罗，万梵开通。
　　取天门炁吹纸上，於纸看未分明。
　　玉音摄炁，灵风聚烟。紫虚郁秀，辅翼万仙。千和万合，自然成真。
　　混洞赤文，无无上真。元始祖劫，化生诸天。开明三景，是为天根。上无复祖，惟道为身。五文开廓，普植神灵。无文不光，无文不明。无文不立，无文不成。无文不度，无文不生。急急如元始上帝敕。
　　取天门炁，吹纸上，看。如初学之人，一二分目力，如虫窦路，或隐或起纸文。若三分目力，如牌子字，每一划两边高起，中间如渠，内有淡淡水墨路。如四分目力，见淡墨路子。五分目力，其路如青色，或淡粉红，或淡黄色，或如淡墨。灵炁盘旋於纸上。五分以上目力，渐见红色。至十分目力，多黄色。如上件字划未甚分明，再念咒吹，直至依得上件分数格式，不至紊杂，方始合格。然后再念无文不光咒。若见乌黑，当念无文不明咒，取炁。直至字划半见半隐，分得字划，方可模写。如未分明，再念咒吹，及洗目祝灵官玉女并神虎咒。初间行持，但分得字划，得一二十字即止，不得贪多。每日渐进十数字，不要退了目力。其所退目力，往往缘模字太多，体倦神痕，认字不真，便行书札。文意皆错，真炁变乱，或如虫窦，或如牌路，或如鸟文，所以不定，错失目力。盖天书文篆，真炁结成，千万慎之。如一百刻中二百刻，目力不退，方始目力定，然后可进。先念五方咒，书五符，谓之灵宝五功符，吞下。分阴阳日，将玉札服，即便看，多增目力也。
　　入局领事
　　右每日入局，先念入户咒曰：
　　四明功曹，通真使者。侍靖玉女，传言玉童。为臣通达，道室正神。上元生炁，入臣身中。令臣所启，皆得上闻。
　　默。毕，叩齿十二通，入户右脚先行。至圣前，叩齿九通，九拜，左手三捻上香。曰：
　　玉华散景，九炁舍烟。香云密罗，上冲九天。侍香金童，传言玉女。上闻帝前，令臣所启，成赐如言。
　　然后随心所祝了，步斗至斗口中，九拜长跪，奏密表了。从头呼祝，应干法箓中仙曹。遍曰：汝等候吾朝真罢，吾入局治事，当须分明现形，显白报应，不得有违。祝毕，存仙曹尽在左右。方始搯诀，依次第行持。依阴阳日，吞玉札，洗眼目了。然后端坐，据案吞通目洞视符，及摄召符。面前安纸一张，折三片，分三日。谓如今日系七月初七日，入局，合有上天降下文字，中下二界神只，呈到公事。或仙曹有呈覆事件，请主靖仙官，灵官玉女主者批上。良久，香上一一存见分明。少顷，即依洞视法念咒，吸青色及白体文字露，念咒分明，一一模写，看有甚事。俟晚朝理会出靖，念出户咒曰：
　　出阴入阳，万神开张。关启事毕，请闭黄房。侍靖玉女，明备神轩。
　　咒毕，出户，先左足入户，勿返顾。顾即来邪炁，所奏不达。先拜九拜，拜时闭炁。拜之出户，勿返顾。顾即忤真炁。勿踏户限，勿使灶中火，勿以口吹香，皆天之大禁，罚即考身。如所批之事，与师友议之，大段理会。未得，须再批审候报应，晚朝断也。
　　灵宝无量度人上经大法卷之十六竟
　　灵宝无量度人上经大法卷之十七
　　佩服内音品上
　　尔时太上於赤明初年，命天真皇人，传授诸天内音真法，安镇万天，立定乾坤，文制星辰，日月成立，万天及诸万圣，同於万类万物，皆受太上灵宝所成， 受元始天尊真炁，方得生成。各随本性，而受其名。谓此法能度天上人间万灵，及於一切得道圣众，皆禀内音真法，大禁之炁，乃成大道。人若遇此内音大道正法者，悉能上升。所谓一切大圣，皆得内音真法，而成圣也。
　　天真皇人曰：天上地下，谓此音无所不辟，无所不禳，无所不度，无所不成，此是天真自然之音，是名诸天内音真法，自然成立天地乾坤也。若遇此法时，须要上合於天，下合於地，中合於人，更能举动方圆，言不伤物，掌行损己救物之道。如此修行，方可行诸天内音真法，自得飞升上天之道。谓明诸天诸帝诸王诸圣，皆从诸天内音真法，而成仙官之位。此法妙重，诸天齐功，上天度人所宝，不传下世，所谓内音之法。故知元始天尊，四万劫一传下世。此明八功上音，皆是诸天宗范。谓明此音，是升天法。故入圣之根，长生之门，是上天之路。且人万劫，遇此法者，一身得道升天，更能度於九玄七祖，皆得神仙之道。谓明此法，天上人间，一切圣贤真灵， 无有不从此成高真之道。所谓此音度人无量，为万道之宗，得道成真，有如雨雾，功算不知其数。又喻云：似人间天子万官受位，若离天子，无由得官。有似万天真圣，若离元始天尊，无由得道。谓明此法，住今四百万年，再降人间。若有人遇此法者，独行三界，升入金门，与天齐年，所有灵宝诸天内音玉诀真法，俱列如后。
　　东方九炁青天八会书音
　　太黄皇曾天
　　皇曾天中第一、第二、第三三字，皆仰书玄都长楼之上，具文以正天地之度数，主召十方众真大神。其次第四、第五二字，仰书帝君游台南轩之上，主空无之中，生自然神真。其次第六、第七、第八三字，书日月之门，主通九幽之光，开长夜之府。字皆方一丈，八角焕明。
　　天真皇人曰：修飞仙之道，当以月十会之日，朱书皇曾天中第一、第二、第三字，向王服之，咒如法。百日万神朝己。以月十五、三十日，朱书第四、第五二字，向王服之，咒如法。服之二十四年，神真并生，生死皆得上升帝君游台之上。以月上下弦望之日，朱书第六、第七、第八三字，向月服之。八年身内有光，面作金色，生死皆得上升日月之馆，受炼而仙。佩其文，三官 无复恶对之录，名书皇曾天，随运生死，亿劫无穷，其法妙重，与天齐功。
　　大明玉完天
　　玉完天中第一、第二二字，并书天西北阙之上，主天地劫数之期。其次第三、第四二字，则书三界之门玉扇上，始开之分度。其次第五、第六二字，书紫微上馆，主罪福之场，开生死之门。其次第七、第八二字，书北元玄斗之中，主制天关轮转之度。天书皆方一丈，八角焕明，王完天中。
　　天真皇人曰：凡修飞仙之道，当以戊戌、戊辰日，朱书玉完天中第一、第二字，向西北服之，呢如法，皆得随运生死，劫劫化生，位齐飞天。以本命日，朱书第三、第四二字，向本命服之，咒如法，百日地官削死，三界保仙，生死皆得俓升三便之门。又以甲子之日，朱书第五、第六二字，向北服之，咒如法，百日三官削落罪簿，上天勒录於司命曹，幽魂则出长夜之户，受度更生福德之堂。又以立秋、春分之日，朱书第七、第八二字，向王服之，咒如法，七年玄斗记名，列仙帝宸，七祖皆得驾乘羽之辇，以升玉宸之宫。佩其文九幽则 无宿对之魂，长夜无复八难之根，生死普受开度，逍遥玄台，七宝林中。
　　清明何童天
　　何童天中第一、第二二字，题金车上宫，主人生死图录功过之根。其次第三、第四二字，题玉京七宝玄台，主万仙朝礼之仪。其次第五、第六二字，题九灵之馆，主天地大期改易之运，门玄化之牝，敷广度之功。其次第七、第八二字，题北元玄门之上，主天地之炁，御兴废之端。天书皆方一丈，八角焕明，何童天中。
　　天真皇人曰：凡修飞仙之道，当以七月七日，朱书何童天中第一、第二二字，向王服之，咒如法，百日则九府削罪於地简，玄都记名於金文，死者即得开度於九幽，魂神上升南极之宫。
　　又以八节之日，朱书第三、第四二字，向北服之，百日三界神真来朝己形，生死逍遥七宝林中。
　　又以戊戌、戊辰日，朱书第五、第六、第七、第八四字，向西北服之，大运之灾，皆得过度，水火之厄，随运更生始天之中。
　　玄胎平育天
　　平育天中第一、第二、第三、第四四字，并题太极上宫青华之门，主众真玉女诵咏五和之音。其第五、第六二字，题洞元之台，主天中庆云之晖，制和八音之章。其第七、第八二字，题洞灵上馆，主御帝君游观八极，制天魔王，开度真人，天书皆方一丈，八角焕明，平育天中。
　　天真皇人曰：凡修飞仙之道，当以甲子朱书上四字，向王服之，百日则得女游戏其房，诵咏感彻，降於帝王。又以春分、秋分二日，朱书第五、第六二字，仰天存白云而服之，百日面有玉光，神仙交通。又以十斋日，朱书第七、第八二字，向王服之，二十四年则生死同升，游行八极，变化八方，逍遥玄都七宝林中。
　　元明文举天
　　文举天中第一、第二、第三、第四四字，书天三便之门，主天地元数之黑，开大有之关，通龙汉之真。其第五、第六二字，书融生之台，融生是南极上元之游台也。主诸真人玉女，散五和之香，以□天中之文。其第七、第八二字，书紫阳之馆，主灵风之黑炁，迅庆云之轮。天书方丈，八角焕明，文举天中。
　　天真皇人曰：凡修飞仙之道，以戊戌、戊辰日，朱书文举天中第一来四字，向天门服之，生死皆得度阳九之灾，主更始之中，上游三界之庭，身入二便之门。又以十斋日，朱书第五、第六二字，向本命服之，百日玉女下降，万神居身。又以太岁之日，朱书第七第八二字，向南服之，八年体生玉光，有自然之香，万真交游，玉女在房，皆得游於紫阳馆中。
　　七曜摩夷天
　　摩夷天中第一、第二二字；书玄都玉关之上，主飞开大有之光，而洒自然之灵。其第三、第四二字，题紫微台，主开九幽之户，而出长夜之魂。其第五、第六二字，书北灵之馆，□□□於空洞，制万魔於帝庭。其第七、第八，书北极，主生死图录，善恶簿算。合八字，皆方圆一丈。
