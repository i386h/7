<!-- { "loadSidebar": true } -->
　　谨按《九幽拔罪真经》，昔北帝广为启请，救拔诸苦。虚皇上帝金口宣说，告诸四众。吾今为汝宣说九真妙戒，金箓白简，救苦真符，长生灵符，受持功德，拔难济苦，神力难思。众灵稽首，伏受教命，及虚皇天尊宸泽曲赦也。今建黄箓大斋，当须青章黄表，上达虚皇御前。然后可以告下十方无极世界，救拔诸苦。若章奏不达，徒然建斋，鲜有灵验。兼素车白马章，上清太玄真符，赍太玄符命，告下十方，开通道路，救拔亡魂，乃是天人合契，天法人法之式也。黄箓九幽大斋，岂可轻易为之。况主坛高功，平日功少过多，德行鲜薄，自己罪名书於北府，魂魄拘留於桎梏之内，岂能救免亡魂於幽狱哉。徒以果食敷张坛席，返有泄渎高真之愆。若建大斋宿启之初，临坛道士，六职法师，先当遵守九真妙戒，被受长生南昌炼质灵符，以阳炼阴，亦得罪除。解坛之日，纳戒还符。若不遵戒，佩符斋事徒然，必无感格。其茭龙驿吏二符随表，上诣玄都，具其亡者多寡，请降真吏，以符传符。其二符书篆之时，以轻黄轻青为地，丹砂书之，焚香仰奏虚皇道祖，望正北斗口，相对有太尊宝星、天皇宝星。搯玉清诀，书讫，取炁吹符。可以传符阴司，释罪亡爽，无不感通。告下救苦长生灵符，宜以栢木为简。盖丛相之尊，天降灵炁，秉植万年，人寿之贵，三元所领，九地之最形，比金玉万灵所卫。万木之中，以椿为木王。凡屋宅聚木之所有，感妖邪之炁者，当以椿木为梁栋，其怪即已。以栢木为相，秉天之秀炁，受正万年。灵司称金木之体，地府贵生成之简。故古之为棺椁，栢木为之者，免三涂之役。虚皇宝箓云：以栢木为简者，代金玉也。世间多用梓木，乃煞炁之木，非正不能生成，亦违戾宝经之科，永不可遵用。其简长九寸者，法九天九阳之数，出九阴重泉，乘九阳九炁而升天也。阔二寸四分者，象三部八景，具二十四神灵炁也。厚二分，象阴阳交泰之位，备天地一造化之理。封以青囊，三官所贵青始之色。焚於青烟之中，不可以杂烟，混淆正炁。当斋戒焚香，以九炼丹砂，面东书篆，对三宝依科告行，始合符节。近观世学昧於古科，多以黄纸模印，贴於板上。上玄愍兹群魂沉於幽极，深恐符简不合元格，悮其亡爽超度，专遣灵官告戒云：黄箓九幽，功不殊北阴，全赖二真符。若言用纸模翻写，还得高穹罪尔徒，况兼文篆差错，书篆不谨，全亏法式，阴关主者，竟不遵用，兆宜谨之。
　　玉策曰：众生领祖太元，灵源清浄，徒虚禀炁，构形受神，幸睹宸晖，不能自贵。炁缘物假，妄起尘情，神鬼用谋，心劳日拙，炁雕神逝，难复本初，五累牵缠，受毒幽壤，或在五岳大川，九幽都府，城隍社令，泉曲河源。或托孤荫，依仗邪物，游从野道，附巫兴妖，执系妄心，罔悟宿命，境缘善对，形异神迁，心与形俱，旋环不息，巍巍人道，惟此自穷。太上慈仁；常善救物，颁符曲府，昧爽咸恩，息焰火山，解负宿命，宸波曲湛，更炼还人。
　　又云：若夫普为九幽孤爽，亿劫宗支，大醮天地，归命玄真者。师当启闻三境，申闻玄师，关告地司。次作黄箓大斋，陈醮谢仪。凡篆符，当入靖焚香，启闻三境，对东北，以栢简朱篆救苦真符，背书元始符命，青纸袋封之。具高功位，命茭龙驿吏，驰告十方无极世界，告命作五行。旧本有六行。乃上皇甲申运告行，犹今所书岁次甲子是也。今作旧本入年月日为六行，以天篆阙支干等，又不敢以世书混间真笔，可权移年月告行一行，书於简背。青纸封上，以元始符命救苦真符，告下十方无极世界，作两行於衔位之上。然后召茭龙驿吏同金钱绘龙，焚於烈焰中。
　　玉策云：按《真诰》紫微王夫人答杨司命问书云：请陈为书之本始，如三元八会之书，皇上太极高真清仙之所用也。云篆光明之章，今所见神灵符书之字是也。华季之世，共作巧末，趣径下书，皆流尸浊文，淫僻之字。舍本效假，是嚣秽死迹尔。夫真仙之人，曷为弃本领之文迹，手画淫乱之下字耶。今长生符内四十七字，并二符告文，旧皆云篆光明之章。后人不知真凡用书之异，直以世书代之。得不上玷真逸之文，下亏有禁之格哉。
　　玉策云：命茭龙驿驰应，谓不用文引，只以符传符。今之行者，若未能感动玄灵，可以作请关，篆驿吏符於关尾，庶克达命於寒司也。或取新茭缚象龙吏，纳其符於身中，使负简文。亦须别作疏状，告斋酆都，不可不启奏上玄。不召驿吏，直以私意，率易宣告此符，正犹人间赦命，非臣下之所敢专也。故须大醮天地，方可行之。
　　玄师曰：三十二天，有飞龙骑史，玄都有驿龙骑史。故经云：金龙驿呈，承受信今。或乘天马，或骑天蛟，或驾金龙金马，宣告三界十方，顷刻之间，悉皆周遍。
　　茭龙驿吏符
　　玄师曰：泰玄都有茭龙驿吏一十二万人，主传命泉曲，开光赦罪。凡告救苦真符，当启玄尊玉帝，关召此史一人。书符时玉帝诀，鼻引师曰：炁芒各类，清触异归。凡取三光五星之芒，各以鼻引口吐也。生旺云烟之炁，当以口吸随吹也。引吹吸时，勿使耳闻。耳闻则炁芒不降。又不可长引，则喘息失度。要在精倾注念，驭炁合神，於杳冥之间，则引吸随念感降自然也。北极星光，此北极星非斗中第六武曲，乃天皇之右北极天枢星也。绕笔，墨书黄上，纸以槐花染轻黄。存思，焚，召驿吏届前符纳，於茭龙之身中。
　　右召玄都交龙驿吏一人，斋侍元始符命救苦真符，开光赦罪，一如告命。若先行符，则用此右语，若只连符於关子上，不必用。
　　关式
　　坛额。
　　今准
　　元始符命救苦真符，拔度某魂，出离幽夜者。右关茭龙驿吏一人，斋持
　　符命，速达罗酆，拔度死魂，昭示
　　宸肌。
　　年　　月　　日　时关。
　　具位　　姓　某　押。
　　金龙驿吏符
　　玄师曰：泰玄都有金龙驿史二十五万人，主领符命，魔天道驰信。凡告长生真符，预关一人，丹书青上，搯玉皇诀，鼻引太尊星芒，自南北望太尊星，在斗头中，下台分中，微向北也。太尊北有四星，势如军井。南有少微，如亢宿。其太尊色黄而明，要知在北斗环玑二星之南也。绕笔而书，如前焚召。凡取北极太尊二星之芒，须候入夜星朗时取之，为得其真。
　　右召玄都金龙驿吏一人，赍持元始符命长生灵符，超度亡灵某，俓诣南宫，一如告命。
　　关式
　　坛额。
　　今准
　　元始符命长生灵符，超度某魂，上登朱宫者。右关金龙驿吏一人，赍持
　　符命，径达南天，超度亡灵，昭示
　　宸既。
　　年　　月　　日　时关。
　　具位　　姓　某　押。
　　右二史隶天猷所部，欲请降当先述意，中元景丹天府，能并申四圣亦善。以天蓬主摄魂，佑圣常拯沉沦故也。
　　茭龙衔符
　　遣符咒曰
　　地府茭龙，救苦真符。追取亡魂，早离酆都。来朝太上，得升天宫。急急如玉清上帝律令。
　　金龙衔符
　　遣符咒曰
　　火府金龙，长生灵符。超度苦爽，俓出幽都。睹见光明，上生南宫。急急如玉清上帝律令。
　　明赍简非龙童
　　龙吏状如力士，今人悮作童子。考之经云：亡过之人，若能受持金箓白简，九真妙戒，长生灵符，救苦真符，察命童子，护戒威神，五帝直符，六官掾史，自当随逐简文，覆护受戒弟子。以此知不用童子赍简，是以传流之失也。
　　灵宝无量度人上经大法卷之五十四竟
　　灵宝无量度人上经大法卷之五十五
　　普度符诰品
　　太上生天宝箓
　　玄师曰：九清之上，有无上大罗玉京金阙，中有盟真之科，秘於玉匮之中，乃灵宝普度幽冥之法门也。自赤明开图之后，元始上帝所说救苦拔罪之灵篇，与诸真万圣结约证盟，誓愿於亿亿劫中，救度苦爽，故曰盟真之典，有三品焉。上有上元金箓之科，中有中元玉箓之仪，下有下元黄箓之法。总而言之，法下元也。谓无上黄箓盟真玉匮，普度幽冥，无量大斋也。建斋之法，先承投词，即是承大斋弟子词旨孝意，忠直恳切。若果无私，方许允度。今为学士备出仪范，慎勿妄示非人，混淆三元，招罪不原。遇得其人，不行流演，闭塞道德，天谴必至。兆宜寻详仙风道骨，即付度焉。
　　谨按师旨，世有救恤贫乏，济度人天，奉戒修斋，供养三宝。或为三师，炼真养神，功未充足，会穷灭度，经由太阴者，方可表奏虚皇，文达青宫。乃可曲行救拔，告下救苦真符。外以栢简作长生灵符，告下丹天世界，使擢简帝堂、炼神火府。若罪魂身乏片善，抑又无功，及於人天者，不可曲行救苦之符，滥受炼真金箓。但得遵用太上生天宝箓，使睹见神晖，更生阳界，则忝沐万幸矣。故玄告至言，诚非大醮，不降二简。启坛之初，未敷长生之箓，先告救苦真符，用拔魂神，来朝三境。功圆德就，乃锡长生之箓，使超丹天。苟书篆乖讹，章奏差错，冥官轻慢，不即奉行，必堕功德，亡爽更增沉没。深宜谨恪遵守奉行，使幽冥开泰，咸被玄恩。
　　宝箓修用
　　宝箓敕赦告下阴司，释放罪累，实玉宸道君之宸湛也。欲书宝箓，先将朱砂，面东存青玄上帝，如法奏陈词旨。次诵青玄宝号，研朱砂，左右八十一转，请青玄之炁灌朱砂中。次露日光一日，月光一夕，则受日月之正炁，阴阳之炼也。书箓时先诵《度人经》一过，或十过，依经行持。次入室，凝神自炼，然．后长跪，启白玉宸上帝，具陈词旨。次九拜，存天门开。天门是三重金门，金色焕然，内有金阙宝殿。中见玉宸上帝御容，侍真罗列御前。次默奏词意，乞降太上生天宝箓，复回九拜。良久，见玉宸慈颜喜悦，敕命玉童玉女，捧宝匣乘百宝光，下降兆案前，启匣敷开宝箓，与兆前所造之箓，合而为一，光明徘徊於上，无极无尽。次面南，默奏词意，良久，九拜，存见南斗六星，每一星如日轮初出之貌，至于箓上，与箓中六星合而为一。每一星存有字在内，分明尽皆透底，光明如一。上香，叩齿十通。咒曰：
　　大行梵炁，周回十方。中有度人不死之神，中有南极长生之君，中有度世司马大神，中有好生韩君丈人，中有南上司命司录，延寿益算度厄尊神。回骸起死，无量度人。急急如上帝律令敕。
　　咒毕，再面天门写箓，依法存灵官将吏，围绕左右，左手都监诀，右手执笔，长跪，念太上敕赦咒五十遍。
　　无上玄元，太上道君。教臣行符，照破地狱，死魂出离。急急如太上道君律令敕。
　　取西北炁，存三炁吹笔，即将笔篆箓唵吽咤哩四字，书四字时，止念其玉讳为咒，不计其数。次以一笔挑上，盖其形。咒曰：
