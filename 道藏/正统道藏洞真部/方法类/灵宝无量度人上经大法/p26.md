<!-- { "loadSidebar": true } -->
　　右先告日魂书符，临服时闭炁，左手执符，心默念咒，毕，吞符。采服阴华月精之法，一曰黄炁阳精藏天隐月之精也。当思见月初出时，乃对月西向，叩齿十通，心中默呼，月魄之名，五夫人之字。曰：
　　且魄暧萧，芬艳翳寥。宛虚灵阑，郁华结翘。淳金精莹，炅容台标。
　　凡三，心呼二十四字毕。乃暝目，握固，存见月中五色流精，皆来接一身，下至两足。又存五炁上至於顶，於是月光流精五色，俱来入口中。又见月光之精，复有黄炁，大如目瞳者，累累数十，相随在月精光五色之中，名曰飞黄月华之精。并与五炁，来入口中，向月吞精，作五十咽。毕，咽液十过，又叩齿十通。微 咒曰：
　　黄精玄晖，元阴上炁。散蔚云台，条灵敛胃。虚波阑颖，挺灌停器。月精夜景，玄宫上贲。五君夫人，各保母位。赤子飞入，婴儿续至。回阴三合，光玄万方。和魂制魄，五胎流通。乘霞飞精，逸虚於东。首结灵云，景华招风。左带龙符，右腰虎章。凤羽朱帔，玉佩金珰。骞树结柯，号曰木王。神控根，有亏有充。明精内映，玄水吐梁。赐书玉札，刻名云房。服食月华，与真合同。飞仙紫微，上朝太皇。
　　祝毕，向月再拜，存日月坐立任所便仙宫之中，无有一人，得知月魄之名者，其真人当时有知之者。天阴无月，可於室中为之。施行要诀，如服月光法，夕夕为之，则立觉体生光照，目有飞精也。要法月二日、四日、六日、八日、十日、十四日、十六日、十八日、二十日、二十二日、二十四日，一月之中十一过，亦当成仙也。此日是阴精飞合，三炁盈溢，月水结华，黄神下接之时。行之十八年，上清当炼魂易魄，映以玉光，乘玄辔景，飞行太空。
　　太微服月精太玄阴生符
　　黄书青上
　　右符月晦夜半，东向服之，先以告月魄也。是时当先服开明符，临时服月符，闭炁，左手执符。心祝曰：
　　紫微黄书，名曰太玄。致月华水，养魄和魂。方中严事，发自玄开。藏天隐月，五灵夫人。飞光九道，映朗泥丸。祝毕乃服符。
　　玄师青童真君，稽首膝行於金阙帝君之前，固请上道不已。尔时圣君推几偃据，忽然长叹曰：苦辞玄速，精诚来悟，子其用心至矣。於是指点域墟，有愍马之意。爰乃引云钧之琴，抚而弹之，清响虚集，激落百音，琼振九虚，彻朗太霄，而歌大洞神洲之章，凝魂之曲，玄颂灵藻，天韵希夷，饮照冲炁，欸音清微。其辞曰：
　　玄虚上清炁，三素凌华芒。渊响启灵扉，七门飞羽章。豁落丹霄观，清寥冥运彰。有觉悟玄会，眇西飞太阳。空台大洞野，幽逸英芝光。遗尽翳云轮，绝宅自冥通。高会玄辰阙，稽首朝玉皇。神映来灵旨，虚鼓响琼锺。九辔纵云軿，逍遥紫霞峰。丹陵启碧室，绿庭披五房。金阙焕嵯我，蔼林上清宫。味此日月华，取彼无形方。玄至三灵觉，萧条劫刀中。何为当途坐，五难乘子胸。何不御赤婴，乘我泥丸公。不死亦不生，不始亦不终。
　　於是圣君吟歌毕，引青童君赐坐，设流霞之浆，镮刚之果，未树白子，绛木青实。乃命五老上真，仙都左公，开紫蕊玉芨云锦之囊，出此灵书紫文上经，以付青童君。徒下授有玄宫玉名，常为真人者。
　　抱服三光品
　　日君咒
　　於日初出时，两手结玉帝诀，合掌对太阳，念咒曰：
　　郁仪之神，离离真精。灌服九芒，乾元利贞。
　　咒毕，以口鼻吸炁，咽之九次，以意送下丹田。二九，三九，以至九九。再念咒曰：
　　唵郁□□煜页元晖嚩□啰军挐哩婆萨诃。
　　咒毕，取炁再如前咽之。正午或午前行持，午后不行。
　　玉清天日魂紫霞真符
　　面东北，念三光一字咒一遍，吸炁三口，灌笔端，毕次依散形，念咒书之三符，一如此法咒曰：
　　郁离贞。
　　月君咒
　　於月初出时，两手结玉帝诀，合掌对太阴，念咒曰：
　　结璘夫人，坎位真精。圆耀八芒，吉利元亨。
　　咒毕，取炁再如前咽之，八次，以意送下丹田，约八八六十四遍。，再念咒曰：
　　唵结歆□□亨照爁缚月啰□罗婆婆萨诃。
　　玉清天月魄九灵感真玉符
　　面东北。念咒三徧，吸炁三口，灌笔端，次依散形，念咒书之，咒曰：
　　结璘坎。
　　天罡咒
　　於星出时，两手结玉帝诀，合掌对天罡方。念咒曰：
　　唵敕之神，斗极真精。流辉七芒，吽咤敕凝。
　　咒毕，以口鼻吸炁，咽之七次，以意送下丹田，约七七遍。再念咒曰：
　　唵唵吽吽，迷离呶那。婆罗修利，唵咤哩□。
　　咒毕，取炁再如前咽之。正戌亥时行持，徐时不行。
　　玉清天天罡正炁玄精秘符
　　向其方，念咒三遍，吸炁三口，灌笔端，次依散形，念 咒书之。
　　唵吽咤。
　　右上法谓之三光炼形，阴日及风云之时不行。应服三光炁，行毕，叩齿九通而退。每过三七日，法官两手斗诀，面天门，步北斗罡，回身向南，服三光符，诵上帝三字讳曰：
　　洞潜玄，天命长，人恒宁。
　　次再拜，以新水吞下。又再拜，念总咒曰：
　　相道玄真，烜赫正神。郁仪炼质，荧惑操形。赤明和阳，理禁威灵。耀明宗飘，帝重光明。戊己之英，中央镇星。排荡邪炁，破灭淫精。海逢之沸，木逢之烬。火逢之灭，金逢之镕。长离之主，统摄飞行。迷离奴那，唵唵吽吽。迷离奴那，唵唵吽吽。总摄张罗，东海青童。迷尼奴那，唵唵吽吽。迷尼奴那，唵唵吽吽。迷尼奴那，唵唵吽吽。急急如上帝律令敕。
　　玉音摄天炁灵书
　　祖道玄真。同前
　　玄师曰：自日初出之时，面太阳，先存见五脏分明了，对日默念灵章玉音摄炁咒一遍，以口对日，挹咽九口。又咒一遍，暝目，以鼻长引，暗数九次咽之。皆存吞日紫光九芒，下入丹田，作日状。以午时前数多为功，午时后不可用。直至初三日夜，月初出时，依采日炁法，十咽，存白光十芒。至二十三日后，不用采之。月炁比日炁等共万遍。亦存月状在丹田，与日合半。遇春先取木德，夏火，秋金，冬水，四季土旺，各本色都及万遍。逢一月五过，依洞章法，取斗中紫炁万过，名日外侍八琼丹。一千遍，夜有神光出没。二千遍，一身有光。三千遍，满室有光。四千遍，旧病新疾患靥息痕皆去，色返婴童。五千遍，地司除死名，玉清书生录，百灵侍卫。六千遍，举身有光，洞照百步，夜可细书，鬼物不隐，预知未然。七千遍，吹嘘百物，可起死尸。八千遍，呵 咒五金，皆成至宝，光生圆象。九千遍，丹成如日，面生金容，骨秀五香，三天注仙。万遍道备，位证真人矣。
　　灵宝与量度人上经大法卷之二十三竟
　　灵宝无量度人上经大法卷之二十四
　　吐纳正炁品
　　经曰：引炁三十二过。又曰：玉音摄炁，灵风聚烟，紫虚郁秀，辅翼万仙。
　　玄师曰：灵宝正炁，即三十二天正真道炁。若不采纳此炁，内修无功成之基，外施无感应之验，空尸行上道，下鬼诵灵章，徒用施为。
　　东方八天之炁
　　太皇黄曾天黄炁，太明玉完天绿炁，清明何童天青炁，玄胎平育天赤炁，元明文举天苍炁，上明七曜摩夷天黑炁，虚无越衡天黑炁，太极蒙翳天紫炁。
　　玄师曰：步斗牛女虚危室璧之罡，取炁则八天天君遣真仙侍卫，能洞观八天之事，所适无碍。
　　南方八天之炁
　　赤明和阳天白炁，玄明恭华天绿炁，曜明宗飘天黄炁，竺落皇笳天青炁，虚明堂曜天赤炁，观明端靖天苍炁，玄明恭庆天黑炁，太焕极瑶天碧炁。
　　玄师曰：步角亢氐房心尾箕之罡，依色取炁，则八天天君遣真仙侍卫，能洞观八天之事，所适无碍。
　　西方八天之炁
　　元载孔升天紫炁，太安皇崖天白炁，显定极风天黄炁，始皇孝芒天绿炁，太皇翁重浮容天青炁，无思江由天赤炁，上揲阮乐天苍炁，无极昙誓天黑炁。
　　玄师日：步井鬼柳星张翼轸之罡，依色取炁，则八天天君遣真仙侍卫，能洞观八天之事，所适无碍。
　　北方八天之炁
　　皓庭霄度天碧炁，渊通元洞天紫炁，太文翰宠妙成天白炁，太素秀乐禁上天黄炁，太虚无上常融天绿炁，太释玉隆腾胜天青炁，龙变梵度天赤炁，太极平育贾奕天苍炁。
　　玄师曰：步奎娄胃卯毕觜参之罡，依色取炁，则八天天君遣真仙侍卫，能洞观八天之事，所适无碍。
　　玄师曰：并先叩齿九通，自天门入上元纲，流演至宿分步之，存一天如金楼玉殿，天帝端坐，衣服如天之色，口吐本炁，如弦郁郁然，布於兆口中。各从其数，凡有所奏，依帝玄治炁中默奏，立待感通。四维梵天中斗罡，皆取直宿日服，兼於四天并行，图局宿呈如后。
　　缺图
　　经曰：真中有神，长生大君，无英公子，白元尊神，太一司命，桃康合延。
　　玄师曰：此二章中大洞之道，上道禁经，有九真中经。上议长生大君，变化万神。凡人生，太微降炁生人，方始分形脱胎。自生之后，三万六千神备，而寿至三万六千日，神归太微中，则曰鬼也。鬼者归也。有一生罪咎，损炁抛神，自取死坏，故不满天年而夭亡襁褓者，神不全也。神不全则形不圆。况小罪折一算，而北斗追取三日之神。大恶减寿一年，则拘去三百六十神炁。一小善则增一算，而三日延生添神。一大功则益寿一年，而三百六十日延寿降福。所以增减也。此之七神，乃北斗阴神，又曰玄丹太一，亦上道禁典。若知此道，则添神益寿，万劫长存。
　　元尊长生颂曰
　　中天有斗主魂魄，玄丹太一七阴神。
　　手握灵旛摄百神，与夺善恶增减形。
　　一算三日除其生，一岁三百六十停。
　　有人知此运七灵，升入玄天开七门。
　　三魂鼓舞合一形，百神欢悦归归备。
　　欲得此道何所云，元谷火起飞七神。
　　径入斗中开玄关，再拜扣搏天地间。
　　回元恶逆除死名，降神益算保生成。
　　可以分形为亿兆，可以回骸致天仙。
　　默默内外万物忘，猿马死而阴返阳。
　　此道秘而不妄传，守之亿劫永长存。
　　刻金列名奏三天，轻泄永闭於河源。
　　但须守心使石坚，百日神全活根元。
　　飞玄紫炁品
　　玄师曰：三十二天之根，有西元龟山元录。内有丹黄飞玄紫文，空洞灵章是也。色界魔王云：我有洞章，正是此文也。
　　飞玄紫炁凝神根，纲维玉灵总万神。
　　空中郁勃结自然，上有凌层十二传。
　　玉楼峨峨曜景云，流精紫阙带金轩。
　　琼堂璋铄绕八骞，中有青金九灵仙。
　　丹皇真母统精延，飞青羽 晨婴冠。
　　手执玉节握灵旛，五色命魔对帝尊。
　　把持符籍当生门，咀日嚼月噏醴泉。
