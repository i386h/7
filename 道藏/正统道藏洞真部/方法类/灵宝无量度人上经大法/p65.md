<!-- { "loadSidebar": true } -->
　　念毕，取月光一道入池。次存月光中有娥景少女，长三寸五分，冠七星进贤宝寇，衣素罗飞裙，下降。又存自己右目中娥景少女，粒束依然，两人合成一人，随光而入池内，月光五色焕烂，内外皆明。告符，叩齿二十四通。咒曰：
　　黄炁流精，三合凝光。玄晖返正，冠带八芒。炼度东井，受明飞黄。金华散灵，五君流芳。夫人降醴，徧洒十方。洪芳下注，六府润光。金精九化，易景返容。急急如太阴皇君律令敕。
　　念毕，取月光一道吹之，叩齿三通，存自己肾中玄炁上腾心中，心中赤炁下降，二炁交接，化为玉光，从天河之水，灌流入池，乃存水中玉光明彻。
　　水炼符
　　生身集神咒曰
　　元洞玉历，龙汉延康。渺渺亿劫，混沌之中。上无复色，下无复渊。风泽洞虚，金刚乘天。天上天下，无幽无冥。无形无影，无极无穷。溟滓大梵，辽廓无光。赤明开图，运度自然。急急如律令。
　　混合百神咒曰
　　元始符命，摄炁聚烟。紫虚郁秀，辅翼万仙。急急如灵宝大帝混合百神律令。
　　还形复性符
　　服符咒曰
　　复性返形，九步八坤。行罡七转，内外咸成。三台子午，绛宫受真。炁化为主，洞识元真。返形易质，往来俱荣。天上地下，洞彻光明。永不轮转，离合上清。
　　皇人曰：夫生身受度事毕，须对天真谢恩，面东再拜，服此符章，则永不堕轮回之道。法以薄黄纸朱书。度亡亦用黄纸朱书，入炼用。
　　元始上帝削死上生符
　　元始敕命，赦罪宥愆。解仇和结，削死上生。名刊金简，位列玉阶。真光接引，慈惠敷开。金莲捧步，紫炁度关。三变九炼，返容易颜。三天魔王，保举度仙。真心洞明，福智自生。参侍龙辕，受炁长生，一如告命。
　　削死上生符咒曰
　　生生得帝心，名会重户内。紫房混五神，魂魄常保贵。七关受仙晖，五脏元王炁。俱过水火天，披见四和蔚。上归皇一子，与兆魂相对。急急如上帝敕。
　　咒毕，焚符并五老炼度真文。
　　皇人曰：夫生身受炼，须得削死上生之符，方能身与太虚合德，延寿长年。法用梓木一片，长九寸，厚二分，阔二寸四分，以粉青为地，朱书并文，以青袋袋之，然后同升天二券，并焚之。
　　灵宝无量度人上经大法卷之五十八竟
　　灵宝无量度人上经大法卷之五十九
　　三光炼度品
　　皇人曰：夫超度幽冥，如不行南昌之科，只用三光符炁受炼，亦谓灵宝自然无量度人者也。
　　先对圣焚香，三礼启祝。
　　具法位臣姓某，伏闻元始开图，本自然之一炁。朱陵度命，法总出於三天。应物流形，随机变化，显赤书之出世，垂玉历以度人。是以灵宝建斋，洞玄演教，既曲迂於飙驭，获普被於吉祥。宜敷德於冥津，使均恩於度品。谨请太上玄都左宫太阳日君，日中皇华洞明洞灵太素真人，太光散辉童子，太上玄都右宫太阴月君，月中皇华石镜水母，流光夫人，圆光散辉童子，南昌朱宫丹英火铃炼光生方正真，九华度品南上开光度生一切真圣。伏愿棍合三光，照重阴之有识。超炼群品，示普度之无方。念日月普明天尊。
　　次执水明烛，咒曰
　　赤炉丹景，圆华九明。太辉启晨，焕耀朱精。五帝肇霞，映洞万生。豁落上宽，真，玄天条平。运炁炼形，流荡五形，炼我神化，六府敷荣。同齐帝君，太一无英。骖乘绛云，阳火如軿。上奔日中，与帝合灵。寿均天地，二晨相倾，与道合真。
　　次烧符於烛上，入水中。
　　念九光炼度天尊。
　　次明烛执水，咒曰
　　黄精启运，元阴内章。映观太玄，开洞万方。散蔚寒飙，七晨悬琅。回阴三合，天地吐光。紫耀游落，浮华九空。圆明赋彩，六炁化通。五帝夫人，摄云挹风。灵帔郁罗，佩琚带珰。羽裙拂霄，送云扇东。骞树敷晨，盖条秀蓬。云幕练摩，扶养木王。洞根万里，荫霭吾躬。魂和神化，六玄灵充。还元归婴，玉映返童。帝君合化，軿景桃康。时乘流铃，飞云十龙。上奔月宫，天地无穷。
　　次烧符於烛上，入火中，以二烛并执之。
　　念火炼丹界天尊。
　　宣大炼消魔咒
　　三炁蔼灵阙，明灵焕玉丹。朱陵有帝真，华云飞绛軿。统御万界中，抚运超亿千。执策按简录，洞章敷神篇。解结散祸根，流金摧凶奸。志能成此道，魔试俱无前。保度冥劫津，宴眄无穷年。
　　次烧符於二烛上，入水中。次执烛焚火池，捧水灌水池。
　　念法桥大度天尊。
　　如用南昌炼度法，就此入科。如三光炼度，不用。次引亡魂至圣前，上香。
　　次宣火府童子炼度仪
　　我闻寒庭拘闭，正思迁拔之玄恩。秽炁芬葩，实赖荡除之法水。故我天尊哀愍，大道慈仁，涝漉众生，济度诸苦。启洞玄之要典，垂炼化之明科。俾沐浴於灵津，获超凌於欲界。然后形神俱妙，福庆自生，汝等魂爽，虔精受炼。
　　次诵炼真咒曰
　　太上高真，九灵之精。使魂飞仙，上登紫庭。沐浴华池，身神澄清。精通太虚，万炁自生。
　　次诵东井咒曰
　　天河灌东井，石镜水母精。圆光拂灵曜，玄晖莹高明。元始披重夜，天人遂月生。沐浴兰池上，龙负长庚瓶。金童洒香花，玉女流五星。冠带濯玉津，炼度五仙形。体香万神降，乘景登高明。
　　次祝曰
　　灵魂等众，一炁混流，三光洞朗，无幽不烛，有道则符。但闻苦海扬波，业风扇焰，重积无明之罪，宁逢有赫之恩。不洗染尘，无期超慧。今日吾奉玄元道旨，委曲宸恩，请正火於三光，度积阴於九垒，汝等当发大愿，愿除无始以来贪嗔恶业，愿发今日以后清浄身心，愿尘尘劫劫断绝七情，愿世世生生皈依三宝。悉由解脱之道，俱入逍遥之乡。我等法众，咸有是心，当与众魂，同诚皈向。
　　次赞道宝
　　伏以无形无名，因象显发，运行日月，覆载乾坤，自在无为，随有现相，为万物之奥，作善人之宝，报皈所宗，仰尊道宝。
　　次赞经宝
　　伏以玉篇云篆，金简琼文，八角垂芒，大方一丈，三十六部，四品五千，道接三乘，仰尊经宝。
　　次赞师宝
　　伏以一切颛蒙，当从接引。十方苦海，必假舟槎。愿立师资，提携正果。敬礼法身，仰尊师宝。
　　次三礼赞
　　今为灵魂等众，皈依三宝。伏愿应号十方，化身三世，诸天梵境福地神仙，十极魔王，无鞅圣众，寻声救苦，应感分晖，开导迷律，同皈正化。复混成之一炁，返元始之本真。神化无方，互相融摄、各圆成於妙智，无遮碍之局心，日月光明，星晖曜焕，悉自神光而化，普成品度之功。既开炼度之门，当阐通玄之妙，汝等静念，谛受玉章。
　　次诵九章，次诵三光炼化玉章宝章。
　　广生高映，觉元洞虚。应玄九真，化交肇图。文灵运构，宗范玄都。龟西龙首，风泽通庐。咸变总括，威昭自殊。日精充盈，月魄同涂。星精育炼，魂魄常扶。天林耀权，达有通无。魔王监举，三景无拘。
　　次白云
　　切以四生迷昧，六趣昏蒙，炼三炁於三光，视九阳於九道，魂魄宫阙，耳目精神，当从此以更生，使神迁而受化。
　　次诵五天生神消魔炼度咒
　　洞耀育元精，青华开大明。赤明布三炁，玉丹为生神。西灵回七度，大眇郁华英。北玄三秀霭，太上紫皇真。混化归冲妙，元皇总中灵。注算食血尸，落死纪生名。五会合一契，中主大魁君。风驭为监举，齐承青炁腾。
　　又白云
　　灵魂等众，汝等到坛，士农工商，姻亲朋友，若父若母，若叔若伯，若兄若弟，若姊若妹，若夫若妇，若男若女，若疏若亲，若贤若愚，列上下以居方，较器能而辨正。则分从等级，遂至千差，然贵残穷通，盖一时耳，智愚贤否，安可长耶。心自相拘，精神不泯，犹守尊卑之等，常怀饥苦之心。先自愚痴，不闻正教。尚从此训，以涤尔迷。今兹灵大斋，乃是元尊至化、返元复一，守真抱灵。宜除有相之观，尽入无遮之境。静回达观，断去凡心。湛寂神婴，谛听秘韵。众真监度，为作证明。
　　次诵大梵隐语，再咒曰
　　伏以十类沉魂，夙滞幽阴之趣。三光正炁，合施炼化之功。既迁质於阳晶，遂栖神於丹梵。夙生庆幸，勿更沉迷，一洗镜尘，永获殊宝。伏愿众真监度，列圣垂慈。俾善性之坚刚，得超升於仙界。不经魔试，径入天门。接引灵妃，慈悲开度。察命童子，金龙驿传。
　　祝毕，宣左券，诵三十二天帝隐讳。次宣右券，诵魔王三章，次宣符受戒。
　　日君真形玉字
　　书符咒曰
　　赫赤太霞，晖晖郁仪。真精阳炁，涤垢华池。
　　太阴真形玉字
　　书符呎曰
　　素圆玉光，飞玄结璘。辉浑阴精，育魂澡形。
　　天罡真形玉字
　　书符咒曰
　　罡星正炁，缠筋绕骨。上透泥丸，开阳崷崒。
　　太阳符八字
　　赫赤太霞阳精度魂。
　　太阴符八字
　　玉光玄晖真精育魄。
　　天呈符六字
　　罡星正炁炼魂。
　　右三光玉符，乃答和天帝书於朱陵上宫琼台之上，以受炼亡魂。
　　灵宝无量度人上经大法卷之五十九竟
　　灵宝无量度人上经大法卷之六十
　　南昌受炼品
　　皇人曰：夫受炼死魂，当遵灵宝本科而行。先当诣圣前，焚香默奏。毕次坐宣仪。
　　具位臣某，以今焚香，仰启
　　三清上圣，十极高真，太一救苦天尊，天枢三省，五府主者，三天扶教辅元大法师，正一静应真君，南昌上宫长生大君，九华真人，南宫炼度真人，南宫朱陵上帝，开光尊神，火府高真，水宫仙圣，炼度司主宰，黄箓院仙宰，将吏功曹，神兵土地，飞天大神，妙行真人，九光童子，八威龙文神，火池神将，水池神将，摄魄使者，度魂主吏，火府功曹，童子吏兵，火池童子，司命真君，司录真君，延寿益算度厄尊神，回骸起死监生大神，五道大神，溟泠大神，炼度大神，直日功曹，炼度吏兵，一切真宰。
　　伏愿飞云暂出於丹霄，羽驾迂临於法界。五色郁勃，慈光徧烛於幽冥。四象吁员，惠泽普沾於黑壤。即使臣得开度，拯拔幽魂。今乞先赐大慈，永为证鉴。
　　发召魂符，念隐讳，念金阙化身天尊，想引亡魂至案前。
