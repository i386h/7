<!-- { "loadSidebar": true } -->
　　玄师曰：昔上帝哀愍下方幽魂，拘逼北方溟海之中，泉曲之府，九幽长夜等狱，无由超度。故说经教，以拔众生。使九华真人理於南昌上宫，主九幽之下宿对死魂。又有南昌度命君，炼度死魂。中有流火之庭，飞焰焕於八方。流火之膏，炼身则体生玉光，明如眸子。南极真人亦理於宫中，应诸学道仙品未充，皆诣流火庭内，南极真人炼以火膏，及月中黄炁，洗炼荡除尘垢，得与真人为侣。如生人练度身形，则魂神径上南宫，受炼於流火之庭，随其真修学功之浅深，准计年月之多寡，时很既毕，即得更生。虽经时积岁，有如睡顷，不觉稽延，从兹已往，便期神仙。其火池灵童名曰婆尼。每至劫运一交，即以陁丘之众，计即量行，补升朱陵之宫，受福为仙官，岂小补哉。赤明开运，元始锡为梵度天王。太无真人遂居天王之府，度长夜之魂，遣南昌上宫。朱陵火府官童将吏，种种印法，下降尘世，传付有道之士，代天行化，济拔幽冥。受此法者，补充南昌上宫炼度真官，兼知黄箓院事。此则以神炼神，以炁炼魄。兆行此大法，誓愿三元之日，开坛炼度，普天之下五道四生幽魂滞魄，超离三涂，得生人天。永充功德。凡阴魂未经受炼，不过三尺，喎邪跛躄，形体不具，并未完全，罪垢污染身常秽陋。才经炼度之后，方得全形，罪垢烟消，冤愆解释，身有光明。兆与炼度毕，焚化经财宝箓符诰，与之收执。差天道功曹赍执公文，押付黄箓院交割。取亡魂三世罪籍看详，除诬天谤地，为臣不忠，为子不孝，暗损生灵，贼害善良之外，各随功果，速与受生，免致沉滞。则可以上副太上好生之意也。
　　元始灵宝自然九天生化超度阴炼秘诀
　　兆焚香，面东九拜，启白斋意。再九拜，平坐，调神正炁，诵生神宝章九过。每一过引炁一口，直入丹田。即存九炁灌身，於身中水府聚九炁之光，结一婴儿与己相肖。婴儿向外，握固端坐，余光遍覆天地，形神光明，须臾五藏五色之炁，如云自下而升。次载婴儿，自夹脊双关上入泥丸，化为黍米宝珠，婴儿即为元始，五藏云炁即为狮子。元始即於宝珠之内，玄坐五色狮子之上，百千万亿，光明洞焕，诸天诸地，明彻表里。次存三十二天万圣千真，浮空而来，咸入宝珠之中，元始帝前，各各长跪，如听法状。
　　次众真毕集，顷刻元始放眉间白毫祥光，下照酆都九幽诸狱，自泥丸而照及脐之下也。一一光中，皆现宝珠，一一珠中，皆现三十二天，与万圣千真，扈从元始，与前宝珠无二。一一光中，皆有救苦天尊。随光入诸地狱，所有酆都诸狱，承天尊道力，阳光所及，一时照破，顿灭重昏，化为浄土。
　　次存两肾为酆都宫门，以至诸狱悉开，自内两肾而下，所谓大小肠胃者，皆幽阴积结，真阳不及，皆地狱也。狱门一开，北帝与诸冥官狱吏，列班朝礼於都门之外，酆都水府之后，腰脊骨之前。朝礼毕，即有十方飞天神王驾车，金童翊卫其侧，手执元始符命，自帝所面承道旨，乘光而下，俓入酆都诸狱，应诸罪魂，并皆赦宥，即时出狱，集於酆都宫前。
　　次存华池为森罗浄霐。
　　次存宝珠，千真万圣，齐诵天河灌东井咒。
　　次存元始上帝，命赤龙奋鼓灵池之浪，下灌东井如瀑布。急存舌为赤龙，搅华池，候神水满溢，左顾咽直入府前。天河也。
　　次存水府前大海，无量无边，一切罪魂入浴，祥风和炁，温然如春，熏蒸四体，无不欣喜，顿去贪嗔，归心正道。浴毕，元始上帝敕金童玉女，各捧浄衣，不知其数，赐诸罪魂，存着衣毕。想宝珠中千真万圣，异口同音诵救苦经大梵语。次存太一救苦天尊，十方救苦天尊，随诵步景云而下，以甘露法水遍洒诸魂，即得身心清凉，咽喉开泰。十方天尊各以金盂玉匙，贮以甘露玉膏，玄空散哺诸魂，享以法食，一一饱满讫。
　　次存脊骨为升天大法桥，接至朱陵府，绛宫也下通水府。玉童玉女手执幢幡，飞香散花，引诸亡魂升桥，至朱陵火府。府中有长生大君，帝王服司马大神，星官服韩君丈人，白玉冠青衣皂绿司命司录，延寿益算，度厄尊神。星官服监度诸魂，入大火池，猛火炼度。一经火炼，并衣天衣。有百千火龙，自火池中乘火焰跃出，载诸亡者，历十二重楼，飞空而上，直至玉清境，面拜元始上帝，致身宝光之中。兆即冥心湛然，物我兼忘，寂然不动，勿问亡者去住何地。稍挂一丝，不成究竟，无缘超度。
　　练渡师尊官吏
　　太一寻声救苦天尊，太微南极长生大帝，九天好生韩君丈人，主炼仙魄南极真人，主炼亡魂九华真人，上清黄箓院使副真君，上清黄箓院仙兵主宰，南昌上宫炼度灵官，南昌上宫炼度玉女，南昌上宫炼度童子，南昌上宫九光童子，南昌上官火陵童子，南昌上宫丹灵大神，南昌上宫皓华大神，南昌上宫玄英大神，南昌上宫变身大神，南昌上宫复相大神，南昌上宫正精大神，南昌上宫火符大神，南昌上宫返形大神，南昌上宫脱胎大神，南昌上宫断胞大神，南昌上宫散滞大神，南昌上宫解结大神，南昌上官返魂大神，南昌上官度魂大神，南昌上宫超化大神，南昌上宫好生大神，南昌上宫召魂大神，南昌上宫天医神吏，炼度符吏仙兵，火池水沼使者，南昌上宫上奏灵官，南昌上宫召魂童子，掌炼度天印灵官，南昌上宫承受玉女，六道功曹神君，直坛土地。
　　应南昌祖师至真官史，并立靖室，专一早晚焚香，持诵中篇，礼献。仍持念玉清圣境元始天尊，太乙救苦天尊御号，各三百声，玉皇宝号一百遍。愿炼幽魂，早遂生天。终始勤之，毋怠毋忽。
　　灵宝无量度人上经大法卷之五十七竟
　　灵宝无量度人上经大法卷之五十八
　　生身受度品
　　师曰：灵宝五炼生身受度，名曰返真洞玄玉髓无上秘要。昔灵宝天尊受元始天尊之秘诀，付太一紫府太阴九华真人，传受南昌度命君主之。本出於大有之宫，炼金成字，刻玉为编，灵童侍轩，仙妃主笈。上则安镇乾坤，中则分制日月星辰，下则陶成万物。实为万道之宗，至尊至极。始因太上於赤明初，开化万品，观见众生受诸苦趣，造三业六情，死入地狱，万劫沉沦，无缘超度，深可悲哀。遂命南极度命君，受其灵文秘法，炼度生身。则使罪障荡除，百年数尽，不为地司所执，身有玉光，得与真人为侣。故云生身受度，劫劫长存，随劫轮转，与天齐年。於是琅函玉典，迤逦相传，渐出人间，其玄又玄，是谓无所不度，无所不成，岂曰小补之哉。行此灵宝大法者，不嫉不妬，齐同慈爱，异骨成亲，其道必成。如违科教。祸及七祖，戒之戒之。
　　坛式
　　建坛之法，叩齿三通，存神为赤明和阳天帝，诀中指中文，念浄天地咒，取东南炁。念咒曰：
　　混洞赤文，无无上真。元始祖劫，化生诸天。开明三景，是谓天根。上无复祖，惟道为身。五文开廓，普植神灵。无文不光，无文不明。无文不立，无文不成。无文不度，无文不生。
　　念毕，存身五脏中有五色光彩，从口中出照耀天界。次存其坛，曰东方坛，曰玉阳馆，如空洞中，青光焕烂如碧玉。次存南方坛，曰流火之庭，火光焰焰如日色。次存西方坛，曰金华之坛，真炁交映如金色，光照十方。次存北方坛，曰阴尸九炼坛，碧炁中有神水之司，水光映彻天河，河中有五色流霞。次存中央，曰大黄之坛，有真炁照彻黄炁，中有五色霞光，其坛各有宫室，中有三色锦衣之吏，围绕五坛。坛以浄沙为之，高三十寸，阔三十二寸，法象三十二天，幡三十二首围绕，上书三十二天。仍以灯三十二盏，布四方，中安三色界天。每一坛用香炉水火外，则用木牌书坛名。步南斗罡，逐一取炁。先行水炼，次行东方。次南方，次中央，次西方，次北方，逐一炼形思存，不可灭裂，号曰大黄炼形。次行金液炼质，东方曰玉阳返体，北方曰神水濯炼，次曰真火受度，一一依法行之。
　　变神
　　凡变神为赤明和阳帝者，南极度命君也。掐中指中，取东方之炁，貌若帝君状。存太一救苦天尊立顶上，宗师东华帝君居前，韩君居左，神将百千万众围绕，行持任意。
　　发遣
　　依前变神，左手上清诀，高声召云：灵宝大法司练度一切官属等，存列在前，即云：神将吏兵，只今为吾召天界功曹，立赴坛下。听吾指挥。存至，搯玉清诀，关引烈火焚之。
　　玉液炼形咒曰东方
　　元始育童，内完法光。玉田轮举，度越玄黄。鲜明无翳，曲延九昌。急急如律令。
　　太液炼形咒曰南方
　　赤明上生，真靖焕光。密罗华曜，重理虚堂。端夷无丑，庆落和阳。急急如律令。
　　金液炼形咒曰西方
　　元童开明，真芒显光。梵容安定，无思勃狂。浮江升崖，载曲太黄。急急如律令。
　　玄液炼形咒曰北方
　　玄渊通霄，龙变上腾。运行常度，融成玉瑛。妙育文秀，惠生元神。急急如律令。
　　太黄炼形咒曰中央
　　清炁上生，高兴灵仙。落回梵洞，变化成真。保固真葩，元始玉身。急急如律令。
　　右於五坛行持了，都未告符，再诣火池，号流金俳火炼行事。存东方日中精光，五色流霞，光射流火之庭。搯日君诀，咒曰：
　　太阳帝君，日宫之精。愿降真炁，灌注身形。陶魂铸魄，添精益神。邪不干正，幽不蔽明。形神俱妙，得为真人。身得受度，高奔玉庭。急急如律令。
　　念毕，存斗光中有紫炁，大如目童，焕耀在五色之内，入火中。次咒曰：
　　日魂珠景，照韬绿映。回霞赤童，玄炎标象。
　　念毕，取日光一道入池，存日光中有童场君，冠飞天冠，衣朱陵丹衣，下降。又存自己左目中有童阳君一人，与上合成一人，而入池内，日光五色炊斓，内外皆明。次告符，叩齿二十四通，咒曰：
　　阳晶已通，飞华己新。皇芒流溢，荫注内缠。仰餐玄润，芳华来臻。宫宅开张，荡洗嚣尘。休映玉光，面发金真。灵飞禹步，上造日门，急急如太阳帝君律令敕。
　　叩齿三通，咽液三过，内视金光，从肺出散为金辉，火光灿烂相接，照曜十方。
　　天炼符
　　次存月中精光，五色流精，射入神水之中。搯月君诀，咒曰：
　　太阴皇君，月宫之精。愿降真炁，灌注身形。拘魂制魄，流卫通荣。枯骨使润，涸者使荣。形神俱妙，高奔玉庭。急急如律令。
　　念毕，存光中有黄炁，大如目童焕耀。
　　月魄暧萧，芬艳翳寥。婉虚灵兰，郁华结翘。淳金清莹，炅容台标。
