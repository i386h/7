<!-- { "loadSidebar": true } -->
灵宝无量度人上经大法
　　经名：灵宝无量度人上经大法。原题天真皇人撰，据考应为宋元符箓派道士编慕，最终成书於明初。系汇集各派符箓法术之大型道书。凡七十二卷。底本出处：《正统道藏》洞真部方法类。
　　目　录
　　序
　　卷一
　　八明开聪品
　　卷二
　　五译成书品
　　斋戒节度品
　　宝经降世品
　　卷三
　　修诵琼编品
　　修诵诀验品
　　卷四
　　训释经义品
　　裂字为符品
　　卷五
　　灵宝符命品
　　卷六
　　灵宝符命品
　　卷七
　　灵宝符命品
　　卷八
　　神光大定品
　　黍米入妙品
　　五神混合品
　　卷九
　　十转回灵品
　　胎化法质品
　　利元通神品
　　卷十
　　洞视降召品
　　卷十一
　　混元玉札品上
　　卷十二
　　混元玉札品下
　　卷十三
　　洞视修用品
　　卷十四
　　洞视神真品
　　卷十五
　　灵宝洞视品
　　无碍洞观品
　　卷十六
　　遏绝魔试品
　　卷十七
　　佩服内音品上
　　卷十八
　　佩服内音品下
　　卷十九
　　五方云芽品
　　卷二十
　　隐书玄象品
　　卷二十一
　　五岳真形品
　　卷二十一二
　　招灵求仙品
　　上道高奔品
　　卷二十三
　　餐吸元和品
　　挹服三光品
　　卷二十四
　　吐纳正炁品
　　飞玄紫炁品
　　三一玄微品
　　卷二十五
　　内朝三景品
　　受持策杖品
　　隐迹五解品
　　神眄诸天品
　　卷二十六
　　神受大法品
　　隐朝帝师品
　　卷二十七
　　首愆谢过品
　　卷二十八
　　玄宪仙格品
　　诸天音讳品
　　百灵隐名品
　　卷二十九
　　上玄所治品
　　三天灵司品
　　卷三十
　　禳度施用品
　　卷三十一
　　禳度施用品
　　卷三十二
　　禳度施用品
　　卷三十三
　　修禳条格品
　　卷三十四
　　五帝育物品
　　大梵飞空品
　　卷三十五
　　自炼形神品
　　九宫洞视品
　　灵宝神鉴品
　　卷三十六
　　袪妖拯厄品
　　卷三十七
　　回死起生品
　　速度亡魂品
　　卷三十八
　　祈求嗣续品
　　致雨开晴品
　　卷三十九
　　灵宝罡步品
　　坛司咒诀品
　　卷四十
　　还元叙玄品
　　开天玉契品
　　卷四十一
　　章表思存品
　　卷四十二
　　元纲流演品
　　卷四十三
　　运神合景品
　　卷四十四
　　运神合景品
　　卷四十五
　　十魔境化品
　　卷四十六
　　思神仪诀品
　　卷四十七
　　坛图幕式品
　　卷四十八
　　登坛演祝品
　　卷四十九
　　降召符命品
　　卷五十
　　燃灯破狱品
　　卷五十一
　　燃灯破狱品
　　卷五十二
　　超度灵幡品
　　卷五十三
　　齐同慈爱品
　　凤炁龙文品
　　卷五十四
　　普度符诰品
　　卷五十五
　　普度符诰品
　　卷五十六
　　取救亡魂品
　　卷五十七
　　炼度秘诀品
　　卷五十八
　　生身受度品
　　卷五十九
　　三光炼度品
　　卷六十
　　南昌受炼品
　　卷六十一
　　灵宝炼度品
　　卷六十二
　　混元阴炼品
　　卷六十三
　　九炼生尸品
　　卷六十四
　　九炼生尸品
　　卷六十五
　　九炼生尸品
　　卷六十六
　　神虎追摄品
　　卷六十七
　　神虎追摄品
　　卷六十八
　　炼度诸符品
　　卷六十九
　　炼度诸符品
　　卷七十
　　凝香昭应品
　　卷七十一
　　修斋受词品
　　镇信威仪品
　　冠裳剑佩品
　　盟传对斋品
　　卷七十二
　　修斋受词品
　　本法印篆品
　　灵宝无量度人上经大法卷之一
　　八明开聪品
　　玄师曰：灵宝大法，乃无上大罗元始天尊所说，玉宸道君，五老上帝，高尊上圣，妙行真人，十方神王，至真大神所受。后圣玄元金阙高真天帝，行化下教，世间得而闻之。乃是三十六部尊经，总万八千篇。众道之宗，玄渊隐奥，与万法一贯。
　　一则明元始祖炁，从何先化玉字。按《灵宝玉字内音经》云：自三炁之先，溟涬之后，其中真精欻化，挺生元炁。元炁之内有神，曰元始天王。其炁混凝，与元始同生，流化结芳。非色非相，或舒或张。至延康开劫，一炁分形，而为二炁。虚无自然，而生始炁。二炁交结，凝相太空，弥覆无极，字方一丈，八角垂芒，莫知其理。二炁混凝，包藏玉字。至龙汉开劫，元始天王分隶二炁，混沌开光，炁清高澄成天，炁降积滓成地。二炁分合，中有和炁，名曰玄炁，亦曰大梵之炁。至赤明劫，元始开图，中有真阳之炁，化为洞阳之火。元始运洞阳之火，冶炼三炁，混合玉字，而成赤文。因而劫号赤明，文号赤书玉字、是兹理也。
　　二则明生育混沌，陶冶万范。自混沌开析，三炁成文，火炼为赤书光明之炁。阳光之精成日，灵光之精成月，余光布散，分为万象，三炁之神，分为三清之圣。自此之后，万汇皆出皆生，莫非玄元始三炁也。至开皇劫，分隶三元，化生诸圣。至上皇劫，五劫周启，五行全形，化生诸真诸仙，应五劫之内，产生玄中之精，精中之神，皆名上皇，故劫号上皇劫。五劫之中，五行正炁流方布形，或聚或散，或卷或舒或张，或体应云烟火雾，或象类星斗金玉，或形分虫鱼龙鸟，皆出於赤书玉字。分形自然，生成三洞四辅之文，龙胎石景，亿万图书，三部千条局命。天真皇人，太真玉妃，悉书其文，录为简箓，以正生成之本，总括万象之元，陶铸群品之机，出产仙真之纽。
　　三则明灵宝大法，自然生成图书，总括万象，为三才机纽，是兹理也。
　　四则明大法为三洞祖教，出生一切圣人。自五劫开化之后，玉清洞真，上清洞玄，太清洞神，三洞之经，四辅符箓，皆因赤书玉字而化，禀受灵宝之炁而成。昔自元始天尊，命上皇三十九帝，九霄天帝，各纪经祝，而成大洞三十九章。明五劫开化源洞之体，述和合三炁归一之法，付玉宸道君。次於诸天说三十六部尊经，后自三皇之代，金阙后圣玄元老君下化。神农时下化为郁默子，尝百药，分五谷，而说《长生经》。伏羲时下化为元化子，正八方，演阴阳，说《灵宝元阳经》。祝融时下化为郁华子，修三纲，齐七政，说《灵宝五星混常经》。黄帝时下化为广成子，说《灵宝道戒经》。少皡时化为确应子，说《灵宝元藏经》。高辛时号元阳子，说《灵宝微言经》。帝尧时号务成子，说《灵宝政事经》。帝舜时号尹寿子，说《太清经》、《灵宝赤书》。夏禹时号真宁子，说《五篇真文经》、《龙蹻经》。周时号郭叔子，说《灵宝赤精经》、《道德》二篇、《灵宝八威治魔经》。秦始皇时授以《鬼林经》，并策役鬼神之符。汉世名赤松子，说《三一经》。文帝时号河上公，说《道德篇章》。西王母奉元始之命，说《灵宝三十六部尊经》。於武帝时下降人间，授帝无上洞真洞玄洞神之教。至于桓帝永寿元年，又下降人间，演正一太清洞神之道。方成三洞，皆因灵宝大法，化生一切圣人也。
　　五则明人身体法元始，造立混沌，而自人身生圣胎法身。父母交精，一点含和，二炁分坼，先生其肾。三炁分肇，而生神府者心也。四炁交并，华盖成形。五炁交光，如华五叶，即五内备炁，如三炁至五劫之象也。二炁分判，上生泥丸，而下至玄谷水府也。三炁火炼，上生日月，如同两目，一身光明，为万象也。人身正同其理。夫身外分形，须知灵宝祖炁。灵宝之炁，入沙成金，入石成玉，禽生鸾凤，兽生玄龙，草木生灵芝，五谷含嘉瑞。气散成和风，炁升成庆云，炁降为甘露。入水生夜光，在人生圣贤。以比为祖炁，乃至和太一之精，众灵之首。大宝既有此物，如人之生形，入大浮黎土，丹谷中央也。成行九转，分形五变，而成法身。乃元始十徧，枯骨更生是也。
　　六则明元始祖炁，无形之先，比拟降质成炁，化生万宝，今世作何体状。复采炼此炁，饵之则登真正。所谓灵宝之炁，如万类亦有之。谓龙珠虎宝，牛黄鸦丹之属也。今流精玉光丹，亦是也，所是灵宝之炁。天地者，日月之对。日中之时身中者，神炁会合之初。故太一真人曰：常於太极握枢机，动静神珠降幌帏。自有灵宝生玄谷，黍米空歌啸咏时是也。得此饵之，必登真人之位。故下仙莫能阶此仿髴矣。
　　七则明大法中大洞育物回灵之道，则白日登升。次诵咏《长生度世尸解得道经》，经中备有万法。是宝经之指迷天中元始说经之旨趣，则常理矣。上有修真内炼骨肉同飞之道，中有长生度世尸解之法，下有升祖度玄之教。大则保镇天地，正天宿度，愈灾却魔之格。小则有治疗沉痾，回尸起死之功。明则有啸命风雷，变化自然之灵。幽则有策使万灵，彻视十天之文。故曰备有万法。
　　八则明大法有三品，必成圣真仙道。如通玄究微，行诸十品上道，功德合备，则白日登升。若其余修诵，得一法一教，长生度世，为地界洞天仙人之首。或朝夕朝礼尊敬，奉事供养，则必获尸解之仙，十洲三岛散仙之民矣。
　　灵宝无量度人上经大法卷之一竟
　　灵宝无量度人上经大法序
　　天真皇人撰集
