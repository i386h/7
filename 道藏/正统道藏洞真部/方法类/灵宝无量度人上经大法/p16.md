<!-- { "loadSidebar": true } -->
　　入靖，叩齿九通，坐调息八十一息。息匀，存元始上帝，太上道君，太上老君，坐肾中央神龟上，王母丁甲侍卫，心丹如日。即依经存身坐青黄白三色云炁之中，内外蓊郁，上丹田青色，中丹田黄色，下丹田白色，内外如垣墙，冥合身室。存青龙从肝出立左，白虎从肺出立右，朱雀从心出立前，玄武从肾出立后，狮子六只从后心出，白鹤六只从顶出，罗列左右，光如虹蜺，洞照十方，日月照明，洞焕室内。存日月自两目出，光明照室。顶生圆象，光映十方。日月光自大权出二道，上合圆，如光色。次存四方三十二天宫，金楼玉殿，在空中五色云内。於宫内存天帝衮冕绛色，俨然而坐。如此分明，即自皇曾天始，一叩齿，一心拜，皆足。即密咒曰：
　　无上玄元，太上道君。召出臣身中三五功曹，左右官使者，侍香金童，传言散花玉女，五帝直符，直日香官，各三十二人出，关启所言。今日吉庆，长斋清堂，修行至经， 无量度人。臣为洞视万灵，彻视鬼神，所启上达，径御
　　无上三十二天元始上帝至尊几前。
　　毕，鼻引东方八天入肝，西方八天入肺，南方八天入心，北方八天入肾，次看日支，面本方天位坐，如交日。念咒曰：
　　寂寂至无宗，虚峙劫仞阿。豁落洞玄文，谁测此幽遐。一入大乘路，孰计年劫多。不生亦不灭，欲生因莲华。超陵三界徒，慈心解世罗。真人无上德，世世为仙家。
　　再咒曰：
　　云篆太虚，浩劫之家。乍遐乍迩，或沉或浮。五方徘徊，一丈之余。天真皇人，按笔乃书。以演洞章，次书灵符。元始下降，真文延敷。昭昭其有，冥冥其无。沉滞自能超，尘劳溺可浮。幽冥将出没，由是升仙都。
　　发如是愿者，伏为洞视万灵，彻视鬼神，普度无穷，济拔幽冥。念玉札一遍，吞隐讳又一遍，即存本天色炁氤氲。次见天帝，口吐本色光，同炁混合，一道直下，灌注顶门。以次及七窍一身皆满。良久，仰看天方，有本天八色赤字，光明见空中。次兆以鼻引玉字，吸一字入心，引一字入脾，吸一字入肺，一字入肝，鼻引一字入肾，口吸一字入泥丸，一字入中丹田，一字入下丹田，八字毕。存入五脾三丹，赤色如火光。久久忽尔目睹梦见，内视分明，却是洞彻之祥应也。或清洁之士，日行八天，或一日一夜，取足便可。七日中见仙真，视鬼神也。存三田五腑五色紫光，照彻五脏七窍。毕八拜了，即起居行法。
　　三皇总真幽天符
　　书幽天符咒曰：
　　九老帝君，仙都大神，三皇帝君，八座真灵。六甲直符，三官百灵。今服幽天神符，欲知未来休咎。告我心神，随事报应，通圣通灵。急急如九老帝君律令。咒尽笔尽，搯玉清诀。
　　通妙诀
　　□□□□□□。三七日书篆吞服。毕，次书幽天符服之。
　　三皇帝君洞视之符
　　太上老君彻视符，以天开日服。一年见万里。符书镜上，照形恒东见西，见石中宝。
　　太上八史洞视符
　　丹书纸上，照日饮以清水送下。仍服符投水中，洗目，远望千里。符投水中，向日所出。以投水中，目则远矣。
　　玉清通目法咒曰：凡遏飞星咽之
　　天荧星灵，飞下臣身。鬼神彻见，混合至直。
　　右服流星之光，法曰：凡受光炁，吞下丹田之后，却静坐，观丹田所得之炁盘旋，目丹田左升，上洗绕两目之秽，复归丹田。
　　通目咒符
　　光光明明，照见东灵。玄中之圣，圣中之神。神灵付真，与道合同。
　　洗吞皆可，朱书黄纸上，东炁，玉清印。
　　太上咒水洗目洞视咒
　　日出东方，赫赫大光。神灵卫我，通目仙郎。吾降游廪，速付童厖。三元满体，八神作疆。黄老律令，急令目光。照转世界，急用童厖。游廪童全，厖瑝。急急如律令敕。
　　右法以昴日鸡日清旦，望太阳，持七遍，取日炁吹水洗目，四十九次。宁神闭目，静坐，少时开目，如此七日，便见鬼神。四十九日，即见天人。自昴日鸡日受持咒水，早晨咒水七遍，日炁吹圣前，令男女洗五十次。
　　又依前闭目，静坐少时，忽令开目，即见天人鬼神。忌辛厌见事。毕，收法，咒曰：
　　黄老律令，游童厖老。却收本局，恐泄神机。急急如黄老律令。
　　以袖念咒吹目，袖拂男女面，次与饧汤服。右法七星神咒，每日望太阳，持七七遍，咒水服洗目。夜望北斗，七七遍，咒水服洗目。一百日，神童若步斗。子午卯酉时，各七遍，辟兵灾水旱，除彗孛妖星，延年长生，杀万鬼，布炁，除百病。
　　太上通明神符
　　凡书符，左手结斗印，右手执笔，视笔咒曰：
　　此笔最灵，天帝赐我。真仙卫形，辟怪除病。使我长生，书符咒水。保合利亨，急急如律令。
　　毕，鼻引罡炁，吹笔弹诀。
　　敕力敕力，单力白直。天监治头，地监治足。人监治手，扁鹊治目。神符所到，万病消缩。急急如律令。
　　右符专治男女诸般目疾，大能明目通视。遇四立日，或寅申巳亥四始，月初一日，及甲子日，庚申日，并自己本命日，焚香向王方春冬也。依前法朱书，不限多寡，以多 无慊。每日临用，以一道投净汤一盏中，浸洗两目。投符咒曰：
　　左目神珠之池，右目玉珠之池。今以神符投水，洗吾两目，愿乞令其清明，远视万里。急急如律令。
　　毕，次以杖搅之。临洗目，咒曰：
　　日出东方，郁郁黄黄。神符作水，洗目痛疮。为民毒炁飞扬，浊炁消亡。神符法水，洗目光明。急急如律令。
　　祭井除氛其法神验
　　遇三会，或甲子庚申，三元八节，用栢汤茶酒各一十盏，时果奇花香灯，安设席位。上香，步斗，变神，对井念咒行持，取逐日所吞方位之炁，吹入井中。咒曰：
　　小兆真人姓名，谨致祭于井中大神，井中童子，井中神将，井中灵炁，直井护井一切真灵。某以地泉灵炁，吞服洗浣脏腑，荡涤秽氛，洗去耳目积尘积秽。水为神通，功成同赏，不敢负违。
　　叩齿三通，诵摄井咒百遍，搯戌亥为诀。咒曰：
　　溟池寒水，清清霐霐。气利广大，万道日生。五方泉流，周流不停。普宣帝命，万邦莫凌。敢有干渎，刑以火铃。急急如青玄敕命。
　　步斗围井禁邪
　　如天罡，子则井之午，午则井之子，余效之。变神，步斗，趯七星入井中，想所步之星，飞流入井。步斗如常式。既步斗流星入井之后，以子午卯酉符，用桃板书，钉于井四畔立界，盖免鬼炁忤井之炁也。则使水易得清浄灵明，学者宜究之。
　　禁井真符
　　右子地符，北炁吹，子诀。
　　右午地符，南炁吹，午诀。
　　右卯地符，东炁吹，卯诀。
　　右酉地符，西炁吹，酉诀。
　　造镜祭献
　　夫造镜之法，以纸剪圆镜为用。次寻古镜两面，阴阳镜也。以匣安之左右，不得留秽处，用香花酒果祭之。次用摄镜咒，祝之祭曰：
　　小兆真人姓名，谨致祭于某镜中灵神，镜中灵炁，直镜侍镜护镜一切神灵。某受太上玄元宝镜，洞照阴阳冥皓，神灵鬼妖，求与神通。某今祭尔神灵，尔等神灵，当使某目明耳聪，视听彻达，洞及阴阳不测之机。功成同赏，必不负违。尔其神灵，惟其听之。
　　叩齿三通，以摄镜咒咒百遍。玉皇诀，咒曰：
　　太玄上皇，禁炁而澄。黄老铸炼，太上所灵。照见鬼神，洞及幽冥。神不匿炁，鬼不逃形。千和所列，百魅所并。敢有不见，灭迹殄形。应当速见，不得违令。镜中之神，直镜之灵。同功成日，飞升上清。急急如上清律令敕摄。
　　祭印通灵
　　兆择吉日，命工开造灵宝大法司印，三天太上印，通章三天合同印，九灵章奏印，灵宝诸印，备香花酒果，各十二分，祭印中仙灵。咒曰：
　　小兆真人姓某，谨致祭于印中大神。印中神仙，真炁真人，掌印灵官，直印玉女，直印玉童，直印仙兵，印中神仙。某受灵宝大法，管摄鬼神，呼召仙兵，通达彻视，与神偕游，永为至人。惟尔印中仙灵、享此诚礼。助某道炁，功成同享，不敢负违。
　　叩齿三通，念摄印咒百遍，搯都监诀。咒曰：
　　神真炁真、炁真神真。神分太极，炁摄高清。玄印变化，妙应妙灵。急急如律令。
　　无碍洞观品
　　夫学招真之道，当遐思远览，潜想内瞩，坐观无涯，洞想幽虚。幽虚三岁，中方审正，真神披朗，逆知未然，究观极天之境，无幽不鉴，无上不关， 无下不眄。遂受太帝之号，由积感所降，岂生便任乎。
　　兆以乎旦，天光未分，青辉始发之时，以两手相摩令热，拭两目，皆三七过。叩齿二十四通，以舌舐荡口内上下周匝，令津液盛生，咽炁九过。毕，以被通冠覆一身，安体定卧，令中方审正。当使内外寂寞，不闻音响。手掩两耳，闭目，内存身见东方九万里外之事，山川土色，草木禽兽，胡老之类，如在目前使分明。审正不定，更存，久久自然见也。既分明，便闻耳中有钟鼓之声琅琅。良久，仍见东岳仙官，乘青龙碧霞，手把五芝，从玉女十二人，着飞青羽裙，赍青精玉饴，盛以金盘，授与我身。既见仙官，各礼而受之，即服觉其味甘。便更拭目，咽炁九过，止如此三年，目见万里之事，耳闻万里之音， 无不朗然，逆之方来吉凶祸福，年算长短之数。兆即身生异光，洞映表里。真之道其法至妙。口口相付，不传於文，兆宜闭口奉行。
　　兆行还思，如上法内存，思见南方九万里之外，山川土色，草木禽兽，越老之人，如在目前使分明。审正不定，更存，久久自然见也。既分明，便听耳中有百籁之声嘈嘈。良久，存见南岳仙官，乘丹霞云盖，从玉女十二人，着丹锦飞裙，赍玄纲绛实。盛以金盘，授与我身。既见仙官，各礼而受之，即服觉其味酸。便更拭目，咽炁九过，如此三年，自然洞睹幽虚，目见万里之外，耳闻万里之音。久久为之， 无不朗然，逆知方来吉凶之事，体生玉泽，面有玉光。招真之道，其法至妙，帝君口口相告，不得文传。
　　兆次还思，如上法内存，见西方九万里之外，山川土色，草木禽兽，玄老之人，如在目前使分明。审正不定，更存，久久自然见也。既分明，便听耳中闻金鼓之声锵锵。良久，仍见西岳仙官，乘素霞飞舆，从玉女十二人，着紫锦飞裙，赍金液丹精，盛以金盘。既见仙官，各礼而受之，即服觉其味甜。便拭目，咽炁九过，止。如此三年，目视洞彻。察见 无穷万里之事，吉凶祸福，朗睹未然，面有金容。招真之道，不得文传，口口相授。
