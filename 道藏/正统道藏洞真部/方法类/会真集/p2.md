<!-- { "loadSidebar": true } -->
　　夫金木相混，遇火则体性还元，要木中去金，金中去木。既二物同炼，何木中独去其金而存其木，金中独去其木而存其金乎？盖谓木中去金者，为木有本像而为主，金隐木中，金色浮而为客。遇火烹之，则先去其客，而存其主也。金中去木者，为金有刚体而为主，木在金中，木性柔而为客，遇火烹之，则主在而客去矣。凡修真之士，当明金木锻炼之因，究宾主存亡之理，凭火候加减无差，铅汞抽添依数，自不日而丹成矣。平叔注曰：养丹无火，似抱胎母死，久而无功，徒劳役也。与金木得火而后辩者，理何异哉。
　　水火既济未济
　　夫水火之性，递相含孕。水中有火，火中有水。所谓水中有火者，何也？盖水属北方坎卦，乃阴中抱阳，谓水能照物者，即真火也。水於人五脏为肾，肾藏精，精为火也。谓火中有水者，何也？盖火属南方离卦，乃阳中抱阴也。谓火中心黑者，即真水也。火於人五脏为心，心主血，血为水也。
　　《易》曰：一水在火上，既济；火在水上，未济。平叔注曰：水中三火聚，火内水煎烹。凡修真者，凭法象调和阴阳，钤键契之潜化，令水火升降，合既未抽添，自然鼎内铅汞凝结，而得丹成，则金光满室矣。
　　水火升降因土
　　夫《易》称：水流湿，火就燥，无识而相感，明自然之理也。且水曰润下，火曰炎上，因何水火既济，水在上而火在下？盖坎水有火者，为坎纳戊为阳，清而为精，化清阳之气，能上升变为真水也。离火有水者，为离纳己为阴，浊而为血，化重浊之气，能下降而变为真火也。谓水火者，天元之真气，而生於脾。脾神专权造化，独中央，斡运四傍，上升下降，随呼吸而来往。夫天元气动，一息而有五者，潜契五行也。《易》曰：天数五，地数六，乃阴阳之中数。中数谓土也。《参同契》曰：土旺四季，罗络始终，青赤白黑，各居一方，中宫所禀，戊己之功。又平叔曰：四象五行全藉土。谓坎离不得戊己中气往来升降，终不生产神丹矣。
　　坎离气变还元
　　夫心中藏汞，肾内隐铅，二物如何取用？盖五行颠倒术，真火变神水，铅汞化游魂，呼吸随风起，自然成其造化也。谓天元气动於肾，乃坎戊为阳，一呼而动之有五。地元气动於心，乃离己为阴，一吸而动之有五。阴阳气动，数合成十。《易》曰：天九地十，戊己自合也。谓心中抽汞而化精，肾内升铅而变气，精气为物变化，而自结刀圭。夫心中抽汞者，汞去则真水下降，是离卦去阴而成乾体。乾，天也，轻清而无阴。人能契之，则自然七情灰灭，六欲冰消。谓肾内升铅者， 铅离则真火上行，是坎卦去阳而为坤象。坤，地也，重浊而无阳。人能契之，则自然三聚成圆，万缘心泯。好道君子，请事斯语矣。
　　尝闻广成子曰：夫天枢之上，天元一气主之；天枢之下，地元一气主之；天枢之中，阴阳之源从之。谓修真之士，形肖天地，头圆象天，清阳之本，斡旋七曜，应动一枢，辅弼紫微虚谷，元神拱之。黄帝曰：效七政运虚之道，夺阳炼阴也。且贪、巨者，应两耳也。辅弼灵台，使诸尘不染，万缘不挂，得神识寂然而定。谓禄、文者，应两目也。若张之则神泄於外，闭之则神定於内。夫廉、武者，通辅弼之径，贯玄牝之门，是天地根基，性命关钥。依时互换，绵绵若存，得五神交感，而丹炉火炽矣。谓破军者，镇守金关，密封地户，真风内扇，水气难攻。令缄闭金胎，使不得漏失，赤龙精气，致三尸遁迹。以心寒六贼，望风而胆碎，得火烧金鼎，水泛玉关，始一身元气，上下三田而贯矣。谓周身八卦者，离为绛宫，是甲巳会合之乡，虎龙变生之地，乃万神之宅也。夫坎隐两玄，乃攒簇五行，合和四象，精光共聚，戊癸归根，号太一之宫矣。肺丁藏魄也，不惊悸以能安。肝庚隐魂也，无喜怒而常静。壬甲主大肠而传道，巽辛附胆性以中和。坤土为曲江而返复阴阳，艮山注水源而生清真浩气。此七政八卦之用，乃阴阳根蒂，造化金丹，妙不可量。《阴符经》云：七政成功，黄芽内长，八卦周围，神光黯淡。《易·系辞》云：圣人立象以尽意，设卦以尽情。
　　会真集卷之一竟
　　会真集卷之二
　　超然子王吉昌撰
　　行香子　木金间隔
　　木性慈仁，体顺融金。混难分、返复浮沉。还元祖性，造化幽深。得木抽金，金去木，罢相侵。精变游魂，湛入禅心。杳冥时、踪迹难寻。无中显有，透古通今。自魄安魂，魂胜魄，鬼神钦。
　　又
　　震内藏庚，金乙成姻。假冲和、雷电交陈。龙吟虎啸，幽谷澄神。向杳冥中，风云裹，傲全身。烟雨蒙蒙，芝草芽新。正东君、经纬长春。岷山火衮，一而藏真。已泯抽添，无间隔，返归纯。
　　又
　　震乙情柔，酷爱庚金。角商和、律应清音。木人鼓掌，石女调琴。显巧施仁，勤行义，道情深。二物相融，交互浮沉。火煎烹、体变而金。开蒙既济，阳炼胜阴。得复根元，分魂魄，识真心。
　　行香子　木去金
　　木隐金形，金色浮存。木森森、有像称尊。全凭火力，逗引游魂。自客先还，独存主，各归根。去往碁分，性命云屯。乐天真、默默昏昏。养成阳体，霞步高奔。得傲玄玄，跻寿域，出乾坤。
　　行香子　金去木
　　金体坚刚，木性柔和。辩宾主、火力功多。刚为主掌，柔像销磨。显各还元，归本性，息风波。透入神炉，霞罩嵯峨。放银铅、花绽婆娑。辉光满室，神变无何。镇玩蓬宫，游紫府，恣蹉跎。
　　南乡子　水火交互既济
　　坎内一阳停，本性澄清照物形。真火炎炎功足显，叮咛。既济氤氲缉宝瓶。神用奋威灵，气证升沉聚戊丁#1。日耀飞腾烹药鼎，兰馨。造化功成入杳冥。
　　又
　　火裹六阴培，炽艳心藏点黑煤。功表清泠真水象，神胚。中气抽添自往来。赫赫振金雷，烟雨弥漫映斗魁。造化自家天地合，心灰。拍塞乾坤道体恢。
　　南乡子　水火升降因土
　　戊己媾阴阳，斡运专权摄四傍。驱驾天元随呼吸，非常。来往绵绵造化昌。气聚结玄霜，壶鼎冰凝透体香。神变灵通归物外，清凉。无碍真空置道场。
　　又
　　离苑绿波飞，坎殿澄清奋火威。变化降升凝真象，功归。土德恢弘斡妙机。梨枣体娇肥，玉女殷慧献紫微。香衬彩霞光日月，巍巍。无像圆明法界辉。
　　南乡子　坎离气变还元
　　癸府隐银铅，朱汞神宫袅瑞烟。变化游魂成风动，枢旋。运入黄庭造化权。离去水为乾，坤体无阳厚德全。二气经营仙药就，功圆。出世名标闻九天。
　　又
　　水府火笼藏，烟雾朦胧琐桂光。气动随风成造化，中央。聚变刀圭药味香。不见坎中阳，虚室无阴本体彰。育出朝元真浩气，琼浆。攒簇丹垆结玉霜。
　　醉桃源　贪狼巨门
　　杓枢贪巨秉天真。玄皇附耳亲。扶持五蕴已通神。都收万劫尘。寂然定，体清新。温存一性纯。冥冥物外傲长春。逍遥月作邻。
　　醉桃源　禄存文曲
　　禄存文曲附神光。驱驱逐色忙。昧禅徒乱角和商。如何作道场。双帘掩，琐明堂。仙童夺正阳。神功机在性昭彰。冥冥混八方。
　　醉桃源　武曲廉贞
　　武廉幽贯地天根。绵绵息若存。六天交战定朝昏。丹炉火力温。驱神窟，养生门。玄功主掌尊。牝关天闭炼阳魂。云霁性命屯。
　　醉桃源　破军
　　破军雄镇北方阴。牢封地户深。真风高卷锁猿心。氤氲气制禽。三田贯，五神钦。元胎体变金。群魔离位九阳临。功成耀古今。
　　醉桃源　左辅右弼玄牝
　　司分木火地天通。玄关主掌雄。鹿羊神辂逗真风。都归保运功。枢九窍，贯三宫。熏蒸药鼎红。万神辐辏性疏通。无形廓太空。
　　又
　　暗藏两曜抚坤乾。绵绵息斡旋。扶持来往贯三田。还元五气全。河车运，玉炉煎。炎炎结汞铅。彩霞光衬晃禅天。明明性月圆。
　　醉落魄　八卦配九宫
　　阴阳气结。乾坤振、六爻交设。四分九数明罗列。两遁推移，周岁用相迭。殷懃进取功无缺。抽添加减应时节。烹成二八丹威烈。吸海吞山，方寸道明彻。
　　木兰花慢　坤卦老阴之象
　　剖坤柔立象，太阴体，换三阳。因六变心虚，关开实腹，应候呈祥。冲和易灵变态，运圣功、旋转斡天罡。消息栽培道化，六宫毂辏中央。融融品物含章。归土德，密收藏。性与命咸通，个中将养，气孕玄霜。香浮彩霞烜赫，混浩然、纯粹散诸方。造化冥冥极妙，超凡不离玄黄。
　　木兰花慢　乾卦老阳之象
　　判乾元刚象，德纯贞，利元亨。运一气氤氲，施生品物，分布形成。调和四时简易，正始终、机动应经营。日月东西出没，总因元气流行。参罗列曜循环，晃寥廓，体轻清。尽变化无方，杳冥真造，内隐精诚。酝就命基性烛，混太虚、模样貌峥嵘。了了真空无碍，八弦挥斥难名。
　　风入松
　　乾坤两卦上天梯。分柔健高低。六关爻变推天道，斡璇玑、日月东西。妙采精华成液，通神息，饮刀圭。溶溶金水泛曹溪。得九转功齐。变成丹体香风袅，木童喜、寿域长跻。显出元初气艳，廓胸襟，吐虹霓。
　　又
　　乾坤罗列道纲维。斡斗转星移。守迁飞伏随方变，应周天、衰旺相推。保护坎离丹药，启玄牝，契希夷。冥冥杳杳入无为。会三姓相期。应时烹炼循火数，结圆明、二八芳姿。彻地通天圣变，表身外，显容仪。
　　又
　　乾坤爻变括天心。枢简易浮沉。斡旋升降成甘露，种黄芽、陆地根深。潋滟滋荣金蕊，丹霞照，万神钦。云收天静酒重斟。韵聒耳呜琴。醺醺酩酊乘风舞，恣神怡、鼓掌歌吟。深入洞天静境，得真乐，写知音。
　　又
　　阴阳爻变坼乾坤。运一气高奔。推移动静分升降，摄浮沉、造化归根。引养谷神不死，表塞兑，闭其门。七星罗列绕昆仑。分取舍司存。扶持日进无为道，现神光、金色高喷。巧酝华英成秀，露玄体，证阳魂。
　　又
　　乾坤简易定长生。推变化虚盈。默契四时神功用，泄冲和、品物生成。茂养深根固蒂，临金井，吐琼英。芳姿香衬彩霞明。聒万籁声清。造化冥冥无中有，显虚皇、阳体飞行。纵横恣游法界，廓神变，混无名。
　　又
　　乾坤鼎沸炼神丹。聚虎肺龙肝。合和蟾凤凝嘉瑞，变盈空、甘露漙漙。敛掠烹成金液，喷真味，霭椒兰。峥嵘酌饮醉乘鸾。韵法曲吟弹。舞袖婆娑容仪整，傲清风、明月天宽。一段清凉活计，占长春，得真惧。
　　又
　　乾坤分布派春秋。进九六添抽。阳升阴复生元气，辅灵台、配定刚柔。进退八归六聚，定浮沉，显真修。琼浆八味一渠流。聚百宝相投。滋荣君圣民安富，乐陶陶、驰骤神洲。天地不能陶铸，无为体，恣优游。
