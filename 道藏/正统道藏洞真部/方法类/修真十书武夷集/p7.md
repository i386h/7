<!-- { "loadSidebar": true } -->
　　神童往矣，仙佩远矣。惜乎失话别於交臂之顷，令人不能忘怀。有激于中，遂作《怀仙吟》，以表区区慕用之诚。时嘉定八年七月二十七日也。
　　我怀仙兮神仙侣，霞裾摇曳兮居何所？见鹤长吟犹可覆，蓬莱果在半步许。
　　空留墨宝落人问，字字成行秋雁序。正心诚意语尤奇，谁识忘形相尔汝。
　　见鹤吟
　　午吟三华院，忽有仙鹤十二只玄裳缟衣，飞呜盘舞於其上，因作《见鹤吟》，呈倪梅窗卢副宫。时七月二十三日也。
　　纸上画仙挂古壁，朝朝暮暮被烟熏。泥塑锺离木雕木，不是元皇大道君。
　　近来尘世无丹诀，哑口道人俱不说。武夷散人不辱仙，只图一日三埦雪。
　　白鹤白鹤何方来，丹墀绛阙几时开。空中莫作嘹唳声，片云冷风何快哉。
　　鹤作声时我无耳，鹤振羽时我无眼。蓬来只是半步许，一生且做老担板。
　　题玉隆宫壁
　　旌阳归去大康年，石鳌灰寒古洞前。笑斩白龙横蓼岸，醉骑黄鹤步云天。
　　金丹玉屑不复得，铁日石函犹宛然。四十二口家何在，猿啸西山柏树烟。
　　倪昭卿赋赠叶神童
　　叶神童弃儒卫从赤松子游，道高德粹，而形骸土木，丰神峻拔，不事修饰，其神仙中人也。邂逅梼雨来归，深以不及，款陪清高之论为歉敬。裁斐句寓乡慕之诚，切幸教之。
　　神童之貌清且奇，神童之道传希夷。入室三年丹已熟，肌肤绰约光离离。
　　结缯自覆有余乐，晔晔紫芝堪疗饥。跳入壶中人莫见，朝游五岳暮瑶池。
　　有时混世来尘境，短发胡髻满面垂。顷刻龙蛇生笔下，为将高兴寄新诗。
　　我疑虚静乐山水，来归旧隐挂冠矮。愿策浮云飞碧落，致身绛阙长相随。
　　又
　　神童天纵何聪明，十幅一息增荣名。若非唐朝李太白，靖通真人当复生。
　　击石轰雷惊四座，宝卷拈出安群情。八卦五行有妙用，金丹大药自然成。
　　布袖蝙历贱罗绮，银钩婉娩鬼神惊。仙山便好留仙佩，何必蓬莱顶上行。
　　忆神童歌
　　高怀落落如可羁，芳辞岁萝谁摘奇。我独一览如醉痴，恨不快睹紫芝眉。
　　望美人兮天一涯，面不相识心相知。青牛不跨策羡华，金波停饮忘醇酿。
　　句高耿耿横虹蜕，列星北斗不敢辉。玄猿号木骥缩蹄，霜鹊孪翼鬼神悲。
　　天籁自呜非嘘吹，肯与蛙蚓漱污泥。何当握手谈玄机，蟠桃未熟香难期。
　　金牌玉字空陆离，碧云馒锁骞林枝。谪籍尘寰辞玉墀，凡埃俗气非所宜。
　　世缘未了如沸糜，徒将诧女媒婴儿。丹霄玉韶何时飞，青鸾久约宴瑶池。
　　他年骑鹿相追随，玉笋山前同采芝。
　　跋语
　　嗟予慕道今几年，检尽丹书要学仙。铅汞混融无法度，求金交结欠因缘。
　　抽添徒泥《传道集》，沐浴不解《悟真篇》。从来玉诀不传注，莫将纸故徒穷研。
　　半语轻逢至人授，要断江山一回首。精勤作用有阴阳，反覆短长分前后。
　　黄婆媒娉岂因脾，金晶飞跃不在肘。若能夺得天地真，始与天地同长久。
　　修职郎、新建宁府崇安县尉、翠云子赵汝渠，焚香稽首跋。
　　修真十书武夷集卷之五十二竟
　　
