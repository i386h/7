<!-- { "loadSidebar": true } -->
　　吕曰：炼形之理既己知矣，所谓朝元者可得闻乎？锺曰：大药将就，玉液还丹而沐浴胎仙，真气既生，以冲玉液上升而更改尘骨，而曰玉液炼形。及夫肘后飞起金精，河车以入内院，自上而中，自中而下，金液还丹以炼金砂，而五气朝元，三阳聚顶，乃炼气成神，非止於炼形住世而已。所谓朝元，今古少知，苟或知之，圣贤不说，盖以是真仙大成之法，默藏天地不测之机，诚为三清隐秘之事，忘言忘象之玄旨，无问无应之妙理。恐子之志不笃而学不专，心不宁而问不切，轻言易语，反我以漏泄圣机之愆，彼此各为无益。吕曰：始也悟真仙而识大道，次以知时候而达天机。辨水火真原，知龙虎不生肝肺；察抽添大理，审铅汞非是坎离。五行颠倒之术，已蒙指教；三田反复之机，又谢敷陈。熟晓还丹炼形之理，深知长生不死之术。然而脱凡入圣之原，脱质升仙之道，本於炼气而朝元。所谓朝元，敢告略为指诀？锺日：道本无形，及乎大原示朴，上清下浊合而为一。大朴既分，混沌初判而为天地，天地之内，束西南北而列五方。每方各有一帝，每帝各有二子，一为阳而一为阴，乃曰二气，相生相成而分五行。五行相生相成而定六气，乃曰三阴三阳。以此推之，如人之受胎之初，精气为及精气既分而参二肾。一肾在左，左为玄，玄以升气而上传於肝；一肾在右，右为牝，牝以纳液而下传膀胱。玄牝本乎无中来，以无为有，乃父母之真气纳於纯阴之地，故曰谷神不死，是谓玄牝，玄牝之门，可比天地之根。玄牝，二肾也，自肾而生五藏，六府全焉。其中，肝为木日甲乙，可比於束方青帝；心为火日丙丁，可比於南方赤帝；肺为金曰庚辛，可比於西方白帝；脾为土曰戊己，可比於中央黄帝；肾为水日壬癸，可比於'北方黑帝。人之初生，故无形象，止於一阴一阳，及其胎完，而有肠胃，乃分六气三男三女而已。一气运五行，五行运六气。先识者阴与阳，阳有阴中阳，阴有阳中阴；次识者金木水火土，而有水中火，火中水，水中金，金中木，木中火，火中土。在人者，互相交合，所以二气分而为六气，大道散而为五行。如冬至之后一阳生，五方之地而阳皆生也，一帝当其行令，而四帝助之，若以春令既行，黑帝不收其令，则寒不能变温，赤帝不备其令，则温不能变热。及夫夏至之后一阴生，五方之天而阴皆降也，一帝当其行令，而四帝助之，若以秋令既行，赤帝不收其令，则热不能变冻，黑帝不备其令，则冻不能变寒。冬至阳生於地，以朝气於天也；夏至阴生於天，以朝气於地也。奉道之士，当深究此理。而日月之问，一阳始生而五藏之气朝於中元，一阴始生而五藏之液朝於下元，阴中之阳，阳中之阳，阴阳之中之阳，三阳上朝内院，心神以返天宫，是皆朝元者也。吕曰：阳生之时而五气朝於中元，阴生. 之时而五液朝於下元，使阳中之阳，阴中之阳，阴阳之中之阳，以朝上元，若此修持常常之士亦有知者，如何得超脱以出尘俗？锺曰：若以元阳之气以一阳始生之时，上朝中元，是人皆如此；若以积气生液以一阴始生之时下朝下元，是人皆如此。若此行持，故不能超脱。然而欲超凡入圣，脱质升仙，当先龙虎交媾而成大药。大药既成而生真气，真气既生，於年中用月，月上定兴衰，月中用日，日上数直事，日中用时，时上定息数。以阳养阳，阳中不得留阴；以阳炼阴，阴中不得散阳。凡以春则肝旺而脾弱，夏则心旺而肺弱，秋则肺旺而肝弱，冬则肾旺而心弱。人以肾为根本，每时一季脾旺而肾弱，独肾於四时有损，人之多疾病者，此也。凡以甲乙在肝直事，防脾气不行；丙丁在心直事，防肺气不行；戊己在脾直事，防肾气不行；庚辛在肺直事，防肝气不行；壬癸在肾直事，防心气不行。一气盛而一气弱，旺而一藏衰，人之多疾病者，此也。凡以心气萌於亥而生於寅，旺於巳而弱於申；肝气萌於申而生於亥，旺於寅而弱於巳；肺气萌於寅而生於巳，旺於申弱於亥；肾气萌於巳而生於申，旺於亥而弱於寅。脾气春随肝而夏则随心，秋随肺而冬则随肾，人之不知日用，莫晓生旺强弱之时，所以多疾病者，此也。若此日月时三阳既聚，当炼阳而使阴不生；若此月日时三阴既聚，当养阳而使阳不散。又况真气既生，以纯阳之气炼五藏之气不息，而出本色，一举而到天池。始以肾之无阴而九江无浪，次以肝之无阴而八关永闭，次以肺之无阴而金火同炉，次以脾之无阴而玉户不开，次以真气上升，四炁聚而为一。纵有金液下降，杯水不能胜舆薪之火，水火相包而合之为一以入神宫。定息内观，一意不散，神识俱妙，静中常闻乐声，如梦非梦，若在虚无之境。风光景物，不比尘俗；繁华美丽，胜及人世。楼台宫阙，碧瓦凝烟，珠翠锜罗，馨香成阵，当此之时，乃曰超内院。而阳神方得聚会而还上丹，炼神成仙以合大道。一撞天门，金光影裹以现法身，闹花深处而坐凡体，乘空如履平川，万里若同展臂。若也复回，再入本躯，神与形合天地齐其长久。若也厌居尘世，寄下凡胎而返十洲，於紫府太微真君处契勘乡原，对会名姓，校量功行之高下，得居於三岛而遨游，永在於风尘之外，名曰超尘脱凡。吕曰：炼形止於住世，炼气方可升仙，世人不达玄机，无药而先行胎息，强留在腹，或积玲气而成病，或发虚阳而作疾，修行本望长生，似此执迷，尚不免於疾病。殊不知胎仙就而真气生，真气生而自然胎息。胎息以炼气，炼气以成神，然而炼气必审年中之月，月中之日，日中之时，端居静室，忘机绝边，当此之时，心境未除者，悉以除之。或而妄想不已，智识有漏，志在升仙而心神不定，为之奈何？锺曰：交合各有时，行持各有法，依时行法，即法求道，指日成功，易如反掌。古今达士，闭目冥心，以入希夷之域，良以内观而神识自在矣。
　　论内观
