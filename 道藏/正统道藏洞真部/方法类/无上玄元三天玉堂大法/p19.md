<!-- { "loadSidebar": true } -->
　　师曰： 祈真者，告斗法也。斗为天上喉舌之司，凡世人罪福、穷达、寿夭，莫不由之。故有上天谴责，下鬼诉诬，冢讼征呼，先亡复连等事。有一于此，祸患随之，轻则所患轻，重则所患亦重，若非行急告之法，易以感通，虽积香成山，爇烟弥世，则不能通达感格也。故格言有曰：己性如火，法犹硫黄，触之则应。亦犹是也。斗法虽甚多，小兆初阶，未易区别。人冗志乱，曷能清一也。今特以急告秘章，具于斯品，宜按行。以诚，则真格天。兆凡朝斗祈真，其权在击陀二使，此二神专一点检醮坛精洁。若不虔诚，此神奏报，上真不降。又掌世人罪福、生死，专在九皇夫人、内妃、玉女应奏章。是此神通达，若不存降，则章奏不达，徒劳修设。又通进玄司，请降恩命，专在四直使者、九皇灵官、绣衣使者、通事舍人，若不存降，则真诚不达，擎陀不降，则帝真不知，徒费香花，不能照应。又兆，犯淫秽，食荤辛，心念不清，身形不洁，虽召真史，亦不降格，四司纠过，罪至不测，谨之。
　　兆朝斗，不得近屠宰、酒肆、哄市、淫室，当在虚堂、大宇、官观最佳。不得犯触，忌哭声近。僧尼入坛，法师忽冲见僧尼、尸柩、鸡犬猫、孝子白布衣人。如或在坛有之，并不降不应。
　　兆存运之时，不请炁，则真不应。不服符，则身不灵。不存神，则真不降。须在炁合神交，精通内感，倏忽昭格，如接语言。昔唐有水部郎中张说，居于霄水，生子九岁不能言。后祷张水部祠下，张水部乃张判官也。祭于卞山神，忽降言曰：汝生子时，有触犯斗府，可急告之。盖神昔事斗有秘法，甚简，传付张说，位至宰相。有秘法，埋句曲大峰之颠，今大教兴行，此法出世，兆宜秘之。
　　先告斗，当用净席四领，茅花结盘七枚，每一枚如楪大，净茶七瓯，枣汤七盏，油饼七楪，果七饤，香七炉，灯七盏，面北祭之。时兆膝行，至每星七拜，密祷所告之事，以急奏状，烈火焚香炉中。次兆入室，存想心拜九拜，存五脏出五色炁，想成金桥接空界，见斗府七宫，皆金楼玉殿。良久，见绣衣使者引过桥，迤逞见紫云路中，见九皇品官，朱表方心曲领，九梁冠，引兆登升，入本属星殿奏事。但见金光，不可正视。兆奏事毕，才见红光，便为允奏，即从旧路归入妙门。良久，咽液，叩齿退。
　　化坛符
　　焚符诵咒，存地涌出玉局第一层。
　　咒曰：
　　清清灵灵，真炁扫氛。空玄真像，玉局一层。神炁接降，朝拜高尊。
　　咒曰：
　　太虚无象，云路清平。二层玉坛，随心化成。妖氛寂静，人道安宁。
　　咒曰：
　　真光欲降，玉局三层。空玄有象，众妙之门。请仙仙至，降圣圣临。诚心所感，斗极降灵。
　　右飞三符，存化玉坛三级，紫云高升，空中有金光接斗极。
　　次焚驱魔符
　　朱书飞去，大煞文，四维噀水，诵咒。
　　咒曰：
　　太上清道，役使天兵。驱龙驾虎，掷火流铃。云路荡灭，呈风鬼群。真火前戮，戈戟后刑。敢有不顺，斩首屠形。鬼妖寂静，迎降高真。
　　焚腾报符
　　煞文，朱书，飞二道，存擎陀降，复存擎陀升，次存擎陀下降，再拜。
　　咒曰：
　　天宇炁清，护兆飞神。所祈得请，使兆通灵。二真腾报，速遂愿心。
　　存高真降世符
　　斗诀，飞七道，并朱书。然后焚急告状。
　　咒曰：
　　玉帝赐臣，许臣祈真。今日吉庆，心香上升。七真来降，治病除精。降福消灾，愿保安宁。
　　师曰：凡世人疾苦患难，奚暇拜章奏表，盖事急，所以行急告之法，当於简易，求真可也。法当用轻黄纸一尺二寸，高六寸，细书兆衔位，具事由，不得．过一百字，并用朱书。写毕，作八折，又作四折，用封角，只题云：小兆臣某谨奏谨封。差斗中直事功曹斋传。焚烈火香炉中，但令烟猛，勿令焰起，一面存拜，烟过收坛。
　　急奏状式
　　依式书纪作，作折，折作四槢，烈火焚香炉中，立有报应。
　　小兆臣某，今据某乡贯某人，年月日时建生，见为何事乞求帝真，解释冤仇，和顺年命，使灾厄速退，得赐平安。臣谨为仓卒，上急告奏状，上诣中天北
　　斗某星宫玉阙下，伏乞敕命，即赐施行，立伺报应。臣俯伏坛前，恭俟玄旨。
　　师曰：此法乃张水部急告茅盘祭斗之法，简古易行，不繁不陋，报应最捷与《禁典》中符命，似同而小异。兆可接行，不必贪多，后有缘法，则《禁典》终有所属也。
　　无上玄元三天玉堂大法卷之二十九竟
　　无上玄元三天玉堂大法卷之二十七
　　升降二景品
　　师曰：玉堂以高奔日月为宗祖，相推以及人，可以治病除邪。养之，自己可以通真致仙。故高奔之法未易行，必进品方能存受。夫升者，奔之义也。降者，及人、及己之义也。夫天地以日月为昼夜，凡阴阳寒暑莫不由之变化。故动天地，感鬼神，莫先乎此。
　　旦望服日月法
　　兆於月朔日初出时，东向平坐，存日光在自己面前，相去九尺。口有九芒，内有五色光炁下注兆口中，入五脏，透明如赤日。
　　咒曰：
　　唵缚日啰军奴利婆诃。日中五帝，真炁速降。穿腹入脏，炁冲炁壮。
　　即吸炁九口，九咽，觉腹内暖。如此三度为之。行及一年，炁壮神旺，行符咒水，报应自然。兆於月望月初出时，东向平坐，存月光在自己面前，相去九尺。月有十芒，内有五色光炁下注兆口中，入五脏透明如月圆。
　　咒曰：
　　唵缚月啰□啰娑诃。月中皇君，五真夫人。真炁下临，穿兆身庭。保仙长存，万年不倾。
　　即吸炁九口，九咽，觉腹内暖。如此三度为之。行及一年，炁清体灵，治病伐祟，报应自然。
　　外奔二景法
　　兆於静夜入室静坐，绝思去念，存心中出赤炁结云舆，己身登舆冉冉直上日宫，见日中帝君赐兆太阳育真之符，服之，同帝君降泥丸中，良久忘形。叩齿咽津退。
　　兆行奔日毕，复如前存思肾中出白炁，自顶出结云舆，己身登舆冉冉直上月宫，见月中皇夫人赐兆太阴育真之符，服之，同皇夫人降泥丸中，良久忘形。叩齿咽津退。此二景之道，每日乘暇入室，勤而行之，久久有常，奇妙异应，不可具述。
　　书符灌笔法
　　兆凡欲书三光符，先当默诵日君咒满一千二百遍。月君咒亦如之。
　　次搯日君诀，存日在面前，有五色炁自日中出，灌笔中。咒十二遍，吸十二炁入笔。
　　咒曰：
　　太阳真光，阳火九芒。下注笔锋，书符转章。长生久视，辟除不祥。
　　次搯月君诀，存月在面前，有五色自月中出，灌入笔中。咒十二遍，吸十二炁入笔。
　　咒曰：
　　太阴真明，真水荡形。真光入笔，灌注符真。逐秽除邪，保神护身。
　　行毕，然后任意书符。若书三光符，更搯罡第二指之左。念咒：
　　唵喗哒哩娑诃。三十六遍，逐遍吸炁吹笔，然后书符。
　　存升日月毕回坛，服太阳太阴育真二符诀。
　　太阳育真符
　　太阳育真符，用轻黄纸朱书，烧入枣汤内服之。服时念。
　　太阴育真符
　　太阴育真符，用轻黄纸墨书，烧入枣汤内服之。服时念。
　　驱除制伏品
　　师曰：下元甲子生人，福薄德寡，吉庆避之，独於鬼魔妖厉易於侵凌，因而殃注延及门族，或自逢其丑怪，罹夭枉。故太上示驱除之令，立制伏之法，使魔无干犯，人跻寿康，岂不美欤。然教法一出，流传岁久，道听涂说，隐真出伪，破裂正法，以致用之不灵，驱之不应。残文断策，玄妙无传，其在奉法传度之辈也。故今此初阶，本非立等殊符度缘。世人浮好，有始无终，轻贱秘文，类同儿嬉，因立初阶，以觇其受道之资质。尔若其果能专志，则传正宗，嗣大教，实从兹始，可不谨欤。
　　师曰：今立初阶驱除制伏之品，非谓有所隐於此而不备於彼也。此品乃以师旨所传，最易行，最易应者。在是，当思遇之不易，行之亦难也。其中秘妙，有禁典所未载者，今先录之，以示初学也，宜鉴之。
　　师曰：鬼气盛行江南，百粤之地为最多，盖尚鬼信邪之俗，因而自作不靖，引惹妖邪，凭凌作怪。顽俗不知其害己也，故多信向，被其毒者，反謟事而不悟。所谓鬼炁纵横，上干云霄炁，腥焰触犯天地。天真怒而不降，魔试喜於独胜，故世上私家香火、庙宇寺观，居多假托之鬼神，不有大法主嗣行正教，其妖孽岂易荡除也。
　　师训初阶之小兆曰：凡治祟，治大祟，当悯小祟。何谓大祟？神庙之群党，山林之倚附，寺观之借祠，皆其大祟也，其祟根连千里，穴通四方，枉害良民，死入其党。积之岁月，强魂横魄，触处占据，希求血祀，散毒害民，无日无之。故治其一祟，则群祟争。群索失利就戮，则四方千里响应，竭其徒，倾其党，以战正法，小兆若有一毫退念，则群妖得计，正法不行，人被其毒矣。哀哉。所谓小祟，特幽魂尔，可悯其沉滞，当令托化。若易於治小祟，难於治大祟，失太上立法之初意矣。
　　治大祟群党就一平符
　　玉清上帝上清大帝太清大帝玉皇上帝 上极无上大罗玉清 上元将军中元将军下元将军捉缚斩煞一切无道鬼神 上台虚精中台六淳下台曲生台星到处大赐威灵 八煞将军四煞神君煞鬼天丁斩煞一切无道凶恶鬼神 开天门闭地户留人门塞鬼路 左天罡右河魁斩妖鬼轰雷霆 二十八宿 平天将军平地将军领天兵收鬼神灭魔精
　　敕符咒
　　上帝颁符，天令威严。天蓬黑煞，玄武镇天。统领天兵，丁甲后先。火阵四布，雷风轰喧。搜空检地，翻倒山川。敢有逆鬼，冲犯吾前。罡火焚荡，掷火飞烟。寸斩不赦，永镇幽泉。上帝敕命，风火急传。吾奉北极紫微大帝敕。
　　右符，存北极大帝在头上，四圣列旁，四空黑云，戈甲纷纭。兆面奉北帝付此符，吞入口，火光四迸，雷声喧轰，便开目书符，用全幅黄纸，研朱面北书之。此符上帝极刑，可以镇贴宅庭，则四维鬼神出界九里。若焚于怪地，天将行威扫荡，地界方三十里寂静。书符时志诚，当入室默奏坐定，然后书之。大煞文，北炁。
　　三官总治搜邪符
