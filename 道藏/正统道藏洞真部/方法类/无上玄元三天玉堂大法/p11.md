<!-- { "loadSidebar": true } -->
　　溶溶天汉精，沧流混昆泉。坤母覆乾父，泠派皈真源。龙升达苍穹，离丙亲下元。碧海生赤焰，火中迸天渊。鸡兔孕真精，水火别丑妍。紫云霭天谷，玄珠悬中天。黄老歌洞章，死魂得返婴。九九纯阳备，司马正在庭。急急如水火交炼律令。
　　全真备道返阳合体大符
　　存日月交光，引魂立中，然后备通。
　　咒曰：
　　天有三奇日月星，地有三奇乙丙丁。人有三奇精炁神，精固炁全生元神，神合气足乃成真。甲水护魂保千龄，庚金制魄成无英。丙壬水火阳中精，三田结就天宝瓶。三炁返一归天根，玉京山下日月明。天光混合照昆仑，真水真火炼成真。上升紫户出幽冥，超凌三界礼天尊。急急如全形度化律令。
　　混合全形符
　　九天仙炼之法
　　师曰：九炁为天地之尊，万物之根。盖自一无分三炁，三炁复生九炁，故人身受造化具形体，莫非九炁所导也。凡禀九炁之阳，则为人。失九黑之阳，则为鬼。修九炁之阳，则为仙。故炼度中，以阳炁度阴魄，所以假符而济之，假咒以祝之。故经云：幽魂闻之，以开度。枯朽闻之，以发烟。死魂得此，再返魂仪。盖生死俱赖之功，岂小补哉。
　　一阳符
　　二阳符
　　三阳符
　　四阳符
　　五阳符
　　六阳符
　　七阳符
　　八阳符
　　九阳符
　　师曰：九炼者，乃自太始结形。至于形全体具，内外成真之法也。若不得此法，则胞胎结滞，死炁固根。故仙炼之法，须当行也。谓如委炁，各本方炁以吹之。且九天布八方及中，各具一方之炁，下按人身之造化，故郁单无量天，主东方炁也。万物发生之，故称始青者，良有谓也。凡委聚一，黄演之炁。一为数之始，始黑之色黄。演者，通流之义。故以一黄演之炁灌溉胞命，使真炁荡涤尸阴，通宣胞原也。凡行持，而存东方始青天之炁，随符入亡魂顶上灌之。良久，形体光明也。以次即无量天，引南炁。须延天，引西炁。凶术天，引北炁。波罗天，引东北炁。应声天，引东南炁。梵辅天，引西南炁。高虚天，引西北炁。无想无结天，引中天炁。九炁既备，则三部八景生焉。所谓不经苦恼，身有光明、形神俱妙者是也。九天造化，皆学士修身通仙之法，故备以功，用以度亡也。或问何谓洞冥紫户之炁？
　　师曰：夫仙胎本未有形，像洞谓无分明暗也。当一炁成胞之后，二炁成胎，未有清浊。其中幽深冥昧，但其玄户纯阳不杂。紫为阳光色，故称紫户。又问长灵明仙之炁？
　　师曰：三炁，则玄元始已分矣。于此，则生魂神。魂，阳也。修之，可以长生通灵，可以光明洞达，可以炼质成仙也。又问砀尸冥演由之炁？师曰：有阴有阳，有死有生，世人之谓也。盖人身不能无阴阳。不修，则阳消阴盛，死为下鬼矣。故曰：炁属魄，魄属阴也，性好沉坠。故曰：砀砀者，顽石至重，不可飞腾者也。魄盛，则魂消。消之，则尸彭长矣。须通演四大之阳炁，消其尸魄之经由，与魂神合炼成仙也。又问五仙中灵之炁？
　　师曰：五炁，则五行全。五行全，则脏腑具。故五行聚于中央，则可炼仙通灵。脏腑者，非谓肺肾之说，乃身中宝珍内全，谓之藏。畜而不散，有所归藏，谓之府。故经云：地藏发泄，金玉露形之谓也。又问高真冲融之炁？
　　师曰：学者既得成功J 则六转之功，又非寻常也。身中官府，莫不通灵於高上之境。成真仙之功，冲和混融，与天为一也。又问高仙洞笈之炁？
　　师曰：夫七炁为少阳。至此，则结炁成真，复其元始高上之境。证仙之功，玄妙幽微，不可尽迷。取幽深之人，乃洞也。秘蕴不露，乃玄使也。故云笈、宝使为《道藏》书之龙章。又问真灵化凝之炁？
　　师曰：夫八炁，则将成仙真。所谓千遍通灵，坐在立亡。存神过化，守一自然。不散不失，是谓凝结。故道力成全，可以成真，可以通灵，可以过化，可以坚凝，皆长生之道也。又问自然玄照之炁？
　　师曰：九阳数足，升入无形，不矫不揉，不造不作，乃名玄照。皆学者修之不怠，次第至此，故细迷也。
　　受化更生水火二符
　　真水炼胞育质之符。
　　咒曰：
　　魂归壬癸，魄制九垒。元始真符，舒光万里。敕破冥幽，炼魂真水。束井黄华，夫人降醴。太玄真窍，返复精髓。激浊扬清，入生出死。
　　真火炼胎反形之符
　　存丹田光明，叩齿十二，剔南斗诀，存元始乘云顶上。黄纸朱书，注炁。次剔北斗，墨书黄纸。临用，存九凤喷火炎炎，九龙吐水汪洋，二炁交通我炁中。朝循环九转，婴儿出现，图象随身，金光辉烜。
　　咒曰：
　　幽爽遐归，阴魂沉堕。不过阳光，铁围闭锁。慧日停辉，南陵朱火。元始玉符，炼胎散祸。北斗右旋，南辰居左。返胎易形，百骸俱妥。逃形天关，金莲安坐。
　　书符咒
　　南离北坎，虎远龙蟠。逆水回环，炎火烹煎。二黑交挟，阴阳透关。陶魂育魄，回返金丹。灵宝为子午，循环合真身。万灾不干，仙化成人。永离鬼官，魂度朱陵。参驾金鸾，逍遥上
　　给付亡魂金箓
　　太上长生度命，金箓元始洞玄。《灵宝》本章，开明三景，是谓天根。《赤书》玉字，普度天人。太岁某甲某年某月某朔某日某时，准元始符命超度某人永离苦难，名列天庭，一如告命。
　　右长生灵符，已依式书奏三天门下，合同照应，给付亡过某人灵魂收执，上诣朱官，炼化成真，形神俱妙。此处用印，一半留奏上。
　　无上通天自然法桥
　　度箓师具法位，臣姓某。
　　度师三天大圣都天大法天师。
　　右箓用缯，标背用轴，及卷首装饰如仪。用泥金书字及符，给付所度之魂，送魂时，同符命面天门度桥，焚之烈火中。
　　三涂五苦说
　　师曰：五苦三涂，名虽殊，而报则一。夫天涂之役，皆由六识受染于一中，则死受天涂之役。夫地涂之役，由劳体损身，手运足履，莫不由地中物而然，死则熟景难忘，斯受地涂之苦役。夫水涂之役，生前，以泉曲鬼韦生淫汨真，况于欲海之中，死则念念所关，则受水涂之苦。所谓五苦，则文不同。何谓也？夫苦心、苦精、苦形、苦神、苦魂是也。通谓之八难。经云；．永度三涂五苦八难，超凌三界。盖谓生人说也。生人能於凡身之内，不为欲累染，着斯永度出五苦三涂，然后可超凌於三界。今言法之士，不能自度八难，妄设八门，以符度鬼，误矣。夫苦心者，世人设谋运智、贵着声色，皆由心本清净，为欲所浊、岂非苦心。兼贪淫秽，好慕女色，是名苦精。精苦，则身枯力竭，将入死路。体不生神，则尸魄炽盛。故曰：苦神，神则去，死不远。凡身将失，道身不成，则为荒郊枯骨，是名苦形。形苦，则为下鬼。魂不能全，飘为爽魄，沉滞无归，方为苦魂。所谓苦心、苦精、苦神、苦形，此四苦者，乃生前日夜损耗，则有此苦。苦魂，乃既死之后，
　　方受其苦。所谓五苦，本不立门。八难，亦由心出。盖心为一身之主，定，则三业六尘亦定。心乱，则众缘交起。若欲烧符度鬼於八门，不若自度出八难。既未能自度，不免入死，死则八难亦见报景。於此时，又资他人度我，岂不愧乎。今以师旨，不立八难之门。所立门者，后人臆说也。今嗣教者，宜修身以自度，然后正己，而后正鬼神。今故不复立三涂五苦符，以惑后世之高明弟子。当思格训，母习谬说云。
　　亡魂持券说
　　师曰：灵宝法中，左右大券令魂仪，以入三天门。此说非也。夫无象无为，以空寂自然为本。若持券可入天门，则未免牵於有相拘执。拘执则不通妙矣。故教主特去契券，而给长生箓云。
　　炼度宗旨
　　依赤明召将之旨，焚符召将，如变水火之法。官将围绕水池火沼，上帝临轩，慈尊证变，九天罗布，南辰北斗帝君森列。召水火二君摄化亡魂，为婴儿焚符，摄婴入水。水如秋月光辉，白黑混溶，婴儿身明莹。摄入火炼，火如春日和炁，蒸炼婴成。金团中，彷佛有像，交炼於紫金光中。日月合璧，引魂入干中，九炁灌溉，金光明彻。良久，惟见金团无数矣，不知所知。炼度毕矣。
　　无上玄元三天玉堂大法卷之十八竟
　　无上玄元三天玉堂大法
　　经名：无上玄元三天玉堂大法。宋路时中编。三十卷。底本出处：《正统道藏》洞真部方法类。
　　无上玄元三天玉堂大法卷之十九
　　三五步罡品第二十一
　　师曰：三五之秘，夫岂易知。自一生二，二生三，而三熙分而三光明，三光明而三才具。自太极生两仪，两仪生四象，四象备而五行全。五行全而五星明，五星明而五岳峙。是以在道，则为三清。在世，则为三才。在神，则为三元。在人，则按三部。又在道，则为五老。在天，则为五星。在地，则为五岳。在人，则为五脏。人有天地，貌分阴阳，炁道备一身而兼有之。自不能使三田孕秀，五脏纳灵，则去道始远矣。能修之者，三田聚宝，五炁朝元，魄制魂拘，神全炁满，是谓仙道贵生也。不修之者，使三魂为三尸，五炁为五贼，五贼为五苦，是鬼道贵终也。是以天地之间，人为万物之灵。故手指足履，莫非合真，步罡之法，所由生也。夫步罡者，飞天之精，蹑地之灵，运人之真，使三才合德，九炁齐并。鬼神转旋天地，一步一指，一转一旋，造化中全，神明在左，故一步象太极，二步象两仪，三步象三才，四步象四时，五步象五行；六步象六律，七步象七星，八步象八卦，九步象九灵，万罡之祖也。
　　师曰：禹步之法，世皆失其真也，盖世人多能言之，不能得之。得而不行，行而不专，故多不验。今世所行豁落斗，乃三五禹步之枢要。《河图》错综之数，岂特轻视。为寻常所传差误，而不能变化通灵尔。今特正其讹，而传其真。师曰：一炁分三，号玄元始。三炁分判，则立三才，人身象之。清浊之体，分为三部。部各有神，亦日三田。田皆有宝，故一而二，二而三，三而万真，总谓之三元。元者，大也，首也。故《易》乾卦为元亨利贞，故也。
　　师曰：五行祖炁，是谓五老。老，法始者，祖也。引五老之精，分而为五星。五星之精，峙而为五岳，配人之身，是日五脏。上应五星，中应五岳，故神位其间。
　　师曰：三五之神，贯通天地，总归一身。运用之间，有生克、制伏之法应。祈求禳谢，则相生制伏。驱治，则相克。凡步星之际，先运出三元
　　五行之神，然后蹑履也。
　　五行五德相生
　　木生火，火生土，土生金，金生水，水生木。
　　五行五炁相杀
　　金克木，木克土，土克水，水克火，火克金。
　　上元罡法属天
　　中元罡属人
　　下元罡属地
