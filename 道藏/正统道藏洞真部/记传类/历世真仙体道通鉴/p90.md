<!-- { "loadSidebar": true } -->
　　先生朱自英，字隐芝，句曲朱阳里人。生八九岁，牧牛郭干村，时能致鹤，或谓不祥。父母遂弃之，入道，师玉晨观道士朱文吉。十一岁度为道士，与张练师绍英居积金峰，却谷，常屦满户外。先生曰：比其绝迩而蹑我众，不太多事乎？於是旦迭坛而夕渡江，将拜混元於亳社，礼天师於青城。逢一叟，命先生闭目，曰：谨执予倨。惟觉林梢拂足，开目乃坐青城山下，遂授以金鼎九转飞精剑法事，曰：世号陈铁脚，即我矣。言讫，失叟所在。先生思三茅道藏阙伪，乃载游濑乡，校雕太清古本。岁余，有道人武姓，相讯问先生曰：能往否？先生曰：敢不从命。藏睛少选，触耳哄然，忽睹闯闻。顾谓先生曰：此河中府也。侵寻及河，截流安涉。先生踵之，若蹈平陆。接岸，欣然曰：信士可教，吾水星童子也。此一行已抵，度形太阴。然虽幽屏，不厌深渺，殊时复会。遽背而去。先生还故山，得九老仙都君印，济人不倦。未几，玉清昭应宫诏选，名行工部侍郎薛映以先生名上，朝廷遣使诏先生，表辞。时主尚未建储，遣中使任文庆宝香设醮，命先生奏章求嗣。章圣明肃皇后乃梦羽衣数十，从一仙官下降，云：此宋第四帝见《圣政录》，茅山有碑。及仁宗嗣，服使两至州县，敦迫不得已，遂受命馆照应宫，待遇甚渥。昭应宫使王钦若，喜先生暂朝玉阙，有诗酬倡。及累表获辞，节度太尉知升州丁谓亦赋诗送归山。自是隐居，称疾不起。明肃太后时遣使降香设醮，为保圣躬，及亲札赐金注碗一副，云是主上小时用底。为道者置庄一所，宝墨犹存。及受上清经法，遥尊先生为度师，赐号观妙。武仙童复寄书并诗一首，勉更韬晦。今章坛、丹鳌、赐钟，犹存茅山方隅洞侧乾元观。旧隐也，有幽光显扬碑，备详仙迩。
　　李仙人
　　乐史仕宋为西京留台御史，尝梦天帝召。俄见宫阙壮丽，帝曰：主求嗣，吾为择之。少选一人至，帝曰：中原求嗣，汝往勿辞。顿首祈免者再三，帝曰：往哉。遂唯而去。傍拱立者曰：此南岳赤脚李仙人也。常酣於酒。明年果生仁宗。又会圣宫在洛阳之束，祖宗神御在焉。仁宗嘉佑八年三月二十九日，昼漏尽，人见羽卫陈布道中，最后一人衣赭袍，张黄盖，乘马至宫前，不见。明日宫门大敞，诸殿门锁不钥自启，俄顷仁宗上仙。
　　刘从善
　　刘从善字顺天，号浩然子，西洛人也。家世不仕，厥考因籍於汴之祥符。从善幼而明敏，雅好道学。宋真宗祥符中，师道士王太和於建隆观。五年，试业为道士。以贫宝，惟求化给其亲，虽祁寒暑热，未尝有息，人皆称其孝。仁宗天圣初，以乾元节赐紫衣。二年六月，承旨充景灵宫住持。三年八月，上与太后欲授法线，诏三茅大洞法师观妙先生朱自英於玉清昭应宫金录坛。又降旨，选明经教、勤谨焚修之士五十余人，同坛传授，从善首与焉。复宣赐正一法服冠履剑佩等，而后上严于孝享，以时追慕，特遣使谕以先帝忌辰，令於神御前咒食持课，乃编集三洞经愒颂以荐仙驾，寻进咒食文。上嘉之，赐号全素大师。仍以其文颁诸宫观。咒食之科，自从善始，时延宁宫告成，诏撰圣像五藏铭，应制者众，惟从善称旨，遂以金玉牌刻其文。景佑中，乞还本观。未几，章献、章惠灵驾出都，充法师，沿路讲赞。至和二年乙未正月，仁宗不豫，召从善於大庆殿设醮奏章，命执政代拜。至夜伏章次，帝忽大渐，瞑目已数刻，中外惊聋，而从善迟久方起曰：章已达太上，有劫令圣驾回矣。俄而帝苏，即传宣问葛将军何神也。从善对曰：三天门下有神曰葛将军。复传宣曰：速令设位供养。翌日，圣体遂康，谕左右曰：朕昨夜梦至天门，有葛将军者，云皇帝未合来，急借马送回，遂寤。久之，有旨令内侍麦承信建葛将军观於郊坛之西南，赐金雅饰，仍赐从善御服衽席金帛等，欲赐先生号，固辞，嘉佑初，左右街道录荐为道官，上可其奏，授右街守阙监议，辞不获，乃承命。五年夏，民苦大水，复拜章于福宁殿而兔昏垫。从善自守阙监议累迁右街副录，居常诵玉清、本际、西升、黄庭等经，至若服气炼形，亦勤而行之。英宗临御，丞相韩魏公复乞赐先生号，又辞之。神宗熙宁三年七月二十八日，沐浴讫，集弟子於前，曰：吾俟大风来，即当去。须臾果如所说而化，降年八十一。后有客见从善白马如蜀，托云：见吾徒弟，烦为言之。由是知其尸解。尝撰集斋科及拜章式，行於世。
　　蓝方
　　先生姓蓝名方，字元道。亳州父老言，自儿童时见先生，状貌迄今如一。先生发委地，黑光可爱。肌若截膏，眉目疏远，唇若积朱，齿如排玉。举动温厚，接物以和，小大皆得其欢心。或醉游旗亭，遇废人丐於道路，探怀出钱盈掬遗之。颇好施药，拯救疾苦。宋仁宗闻先生之名，特诏上殿，赐坐，及赐荼药，馆於芳林园。未几告去，赐号南岳养素先生。住南岳招仙观。是时学士贾公昌朝赠先生诗云；圣泽浓沾隐逸身，道装宜用葛为巾。祝融峰下醉明月，湘水源头钓紫鳞。曾见海桃三结子，不知那豆几回春。他年我若功成去，愿作灵桥跪履人。先生和曰：近告明君乞得身，不妨林下戴缁巾。满斟野酒浮琼蚁，旋钓溪鱼绘锦鳞。元府乌雏飞后夜，洞中龙子养长春。吾宫傥若为同志，续有壶天两个人。先生有弟子陈通叟，问无功行即不至神仙之地。先生曰：古之为功行恐人知，今之为功行恐人不知，此所以功行肤浅，卒无所成就也。尚书郎李观为进士时，游南岳，过长沙饮旗亭中，忽有负竹奁持钉铰具者，谓曰：子往南岳，为我问养素先生，十月怀胎如何出得。观至南岳以语先生，先生大惊曰：其人眉间有白痣乎？曰：然。先生叹曰：是海蟾子也。吾养圣胎已成，患无以出之，非斯人不足以成吾道也。先生独宿阁上，一夕与人言语，侍者穴牖窥伺，见红光满室。明日客询之，先生曰：吾师刘道君行雨过此，留话少刻也。先生一日沐浴竟，召侍者谓之曰：吾今一百七十二岁，安可复顾先生位号，但不欲拒圣君之意，今当舍去矣。乃奄然而逝。先生多游西川，亦时来湖湘问，今人时复见之。一云：玉溪叟李观游南岳，欲见蓝养素，道中逢一人，荷钉铰之具，谓观曰：子非李观，往岳山见蓝养素乎？曰：然。其人又曰：烦公寄一信於蓝公，云：刘处士奉问先生，十月怀胎如何出得？观既见蓝，具述所言。蓝曰：眉问有白痣乎？公曰：有之。蓝曰：此刘海蟾也。吾养圣胎已成，非斯人不能证果。观曰：刘处士奉问先生十月怀胎如何出得。蓝批掌大笑，惟闻顶雷隐然，见一人如雪月之辉，与蓝无异，直上阵霄，而蓝已逝矣。观焚香叹息而退。今岳山长啸先生是也，肉身塑像存焉。
　　历世真仙体道通鉴卷之四十八竟
　　历世真仙体道通鉴卷之四十九
　　侯先生
　　侯先生，莫知何处人也。宋仁宗庆历年间，货药於京师。先生年四十余，无须眉，若患风疾者。身有瘤赘，隐起遍於肌体。周游市里，行以货药，药亦少人买。多见半醉，夜即与丐者同处。有马元者。好修养，切疑之。一日随之，时盛夏，先生出闻阖门，至池上，以数金与门吏而入。元远望之，先生至西北岸，解衣入水，出没颇甚自得。元乃就视，见一虾蟆，其大如席，目光如火。元遽引退。不久先生出，着衣而去。元乃揖之，先生笑曰：适子见吾乎？元曰：然。乃召元於酒肆中，曰：吾乃服气者也，恋帝乡美酒，久未能去。乃瓢中出药一粒，曰：服之，令子寿百岁。饮至夜，各散去，自此不复见。有自蜀中来者，云见先生货药於市。
　　张九哥
　　张九哥，不知何地人也。宋仁宗庆历中，问在京师，昼则闲行於市，或问人化钱，有余则复与人。夜多宿空闲室宇，或粪壤中。虽盛冬，单布裘，汪流覆面，人亦多言其有道者。燕王一日登楼，看见小儿辈随九哥行於道，王命召之，曰：汝有道乎？曰：不也。王曰：有何技艺。曰：惟学得快活术。王笑与之卮酒。他日又见，复与之酒一壶。岁余，九哥诣宫门，谓门吏曰：但道张九哥来别大王。门吏不为通，九哥趋入。王闻谊哗，召门吏，吏以九哥对。王遽呼九哥，九哥曰：尝蒙赐酒，将远游，故来别也。王命左右酌酒饮之，九哥曰：某有小技，欲以悦王，可乎？王曰：何技也？九哥曰：借帛一匹，金剪一柄。王命取黄罗一匹及剪刀，九哥取罗重迭而剪为蜂蝶状，随剪皆飞去。少顷，罗无了遗，蜂蝶莫知其数，或习王之衣袂，或聚美人钗髻，他皆散飞庭中。王惊顾大喜，少选九哥曰：恐失王之帛，乃呼之一一皆来，复为罗。一端罗中问一缺，似一蝶之痕，乃一蝶为宫人所捕也。王曰：此蝶可归乎？九哥曰：不可也。若随呼而来可，既久即已，亦留此为记异也。王曰：吾寿几何？九哥曰：王寿与开宝寺浮图齐坚。又饮酒，乃去。后浮图灾，王亦薨，其先见之验如此。自此湖湘有人见之。丰神如旧。
　　安昌期
　　安昌期，昭州恭城人，少举进士。宋仁宗皇佑中，朝廷平侬智高，推恩二广，凡进士曾试礼部者，皆特试於庭。昌期因是得官，为横州永定尉。以事去官，遂不复仕，独与一童游广束，放浪山水问。同年有胡浚者，曲江人，嘉佑中为惠州海丰令，昌期往过之，留甚久。杯酒间多为嬉戏小技，娱悦坐人。因结纸数纽，覆而咒之，良久器遂动，徐徐启之，皆为鼠矣，咀嚼举动如真。复覆之，则依然结纸也。时采山药嚼而吐之以示人，皆如胶饴。或通夕不寐。尝指其童谓人曰：勿轻此童，他日与吾偕隐。英宗治平二年，复携童游广州清源县峡山寺，谓僧曰：久闻峡山有和光洞，故来游。遂与童俱往，数日不返。僧疑其为虎所噬，率僧仆数辈遍求之，了无所见。洞前见有诗石壁上，曰：蕙帐相辞去，猿揉不忍啼。琴书自为乐，朋友孰相擭。丹鳌非无药，青云别有梯。峡山予暂隐，人莫拟夷齐。后题云：前横州永定县尉安昌期笔。
　　陈景元
