<!-- { "loadSidebar": true } -->
　　蔡经者，小民尔，而骨相当得仙。方平知之，故往其家平江府有蔡经宅，谓经曰：汝生命应得度世，故来取汝补官僚。然汝少不知道，今气少肉多，不得上天去，当作尸解。须臾如从狗窦中过尔，告以要言，乃委经去。经后忽身体发热如火，欲得水灌之，如沃焦状。如此三日，中消耗骨尽，乃入室以被自覆。忽然失其所在，视其被中，有皮头足具存，如蝉蜕也。去后十余年忽还家，去时已老，还更少壮，头发皆黑。语家人曰：七月七日王君当来过，到其日可作数百斛饮以供从官。乃去，其家依其言，假借瓮器作酒数百斛，罗列覆置庭问以候之。其日方平果来，未至经家，一时但闻金鼓箫管之声。比近，皆惊，不知何等。及至，经举家皆见之，方平着远游之冠，朱衣，虎头肇囊，五色之绶带剑，黄色少须，长短中人也。乘五盖之车，驾五龙，龙各异色。前后麾节旌旗、导从威仪，如大将军出也。有十二队五百士，皆以蜜蜡封其口，鼓吹皆乘麟，从天上来下，悬集，不从人道行也。既至，从官皆不复知所在，惟见方平身坐。须臾引见经父兄，因遣人与麻姑相问，亦莫知麻姑是何神也。言：王方平敬报，久不行民问，今来在此，想姑能暂来语否？有顷信还，但闻其语，不见其所使人也。答言：麻姑再拜，但不相见，忽以五百余年。尊卑有序，修敬无阶，思念久烦，承来在彼，故当躬到。而先被诏，当按行蓬莱，今便暂往。如是当还，便宜亲觐，愿未即去尔。如此两时问，麻姑来也，来时亦先闻人马之声。既至，从官半於方平也。麻姑至，蔡经亦举家见之，是好女子，年可十八许。於顶中作髻，余发散垂之至腰。其衣有文章而非锦绮，光采曜日，不可得名字，皆世所无有也。入拜方平，方平为起立。坐定，各进行厨，皆金盘玉杯，肴膳多是诸花，而香气达於内外。擘脯而行之，如有柏炙，云是麟脯也。麻姑自说：接侍以来，已见束海三为桑田。向到蓬莱，水乃浅於往者，会将臧半也，岂将复为陵陆乎？方平笑曰：圣人皆言海中行，复扬尘也。麻姑欲见蔡经母及经妇，而经之妇新产数十日，麻姑望见乃知之，曰：噫，且止勿前。索少许米来，便以掷之，视米堕地，皆成丹砂。方平笑曰：麻姑故作少年戏也，吾老矣，不复喜作此狡脍变化也。方平语经家人曰：吾欲赐汝辈酒，此酒乃出天厨，其味醇醴，非俗人所宜，饮之或能烂人肠胃，今当以水添之，汝辈勿怪也。乃以水一斗，合酒一升搅之，以赐经家人。饮一斗许，皆醉。良久酒尽，方平语左右曰：不足，还复取也。以一贯钱与余杭姥求沽酒，须臾信还，得一油囊，酒五斗许。传余杭姥答言：恐地上酒不中尊饮尔。又麻姑手爪不似人形，皆似乌爪。蔡经心言：背痒时得此爪以爬背，当佳也。方平已知经心中所言，即使人牵经鞭之，曰：麻姑神人也，汝谓其爪可爬背，何也？但见鞭着经背，亦不见有人持鞭者。方平告经曰：吾之鞭可妄得也。经家比舍有姓陈者，失其名字，尝罢尉，闻经家有神人，乃诣门叩头，求乞拜见。於是方平引前与语，此人便乞得随从驱使，比於蔡经。方平曰：君但起，向日立。方平从后视之，言：噫，君心针不正，不可教以仙道也，当授君地上主者之职。临去，以一符并一传着小箱中，以与陈尉，告言：此不能令君度世，能令君延寿，本寿自出百岁也。可以禳灾治病，病者命未终及无罪过者，君以符到其家便愈矣。若有邪鬼血食作祸祟者，君使带此符以敕社吏，当收送其鬼。君心当亦知其轻重，临时以意治之。陈尉以此符治病有效，事之者数百家，寿一百一十岁而死。死后子孙行其符，不复效。方平去后，经家所作数百斛酒在庭中者，皆尽，亦不见人饮之也。经父母私问经曰：王君常在何处？经答言：常治昆仑，往来罗浮山、括苍山，此三山上皆有宫室，王君常平天曹事，一日之中，与天上往复者数十过。地上五岳生死之事，皆先来关王君。王君出入惟乘一黄麟，道从甚肃，所至则山海之神皆来奉迎拜谒也，或者於道白言者。后数十年，经复暂归省家，方平有书与陈尉，书字廓落，大而不楷。先是，人无知方平名，远者至此，乃知之。陈尉家今四世存录王君手书及其符传小箱也。
　　涉正
　　涉正者，字玄真，巴束人也。说秦始皇时，事了了似及见也。汉末，从二十弟子入昊，而正常闭目，虽行犹不开也。弟子随之二十年，莫有见其开目者。有一弟子固请之，正乃为开目。目开时，有音如霹雳，而光如电，照于弟子，皆不觉顿伏。良久乃能起，正已复还闭目。正道成，莫见其所服食施行，而授诸弟子，皆以行气绝房室，及服石脑小丹。云李八百呼正为四百岁儿。
　　臣道一曰：《道德经》曰：五色令人目盲。又曰：圣人为腹不为目。古仙亦云：魂在肝而不在眼漏。又曰：闭目见自己之目。使人能神守於内，不为物转，则泰山在前而目不见矣。今涉正乃常闭目，虽行犹不开也，岂非故以圣人为腹不为目之意，神其教以开化其弟子乎。后之学道者，合於此乎有悟。
　　孙博
　　孙博者，河东人。有清才，能属文，着诗百篇，诵经数万言。晚乃学道，能治墨子之术，能使草木金石皆为火光，照耀数十里中。亦能令身成火，口中吐火。指树火生，叶即焦枯，更指之即复。故亦能使三军之众，各成一聚火。有藏人亡奴在军中，累日求之不得，博语奴主曰：吾为卿烧其营舍，奴必走出，卿但当谛伺捉取之。於是博以赤丸掷军营中，须臾火起张天，奴果走出而得之。博乃更以一青丸掷火，火即灭，所墦屋舍百物已焦枯者，皆悉如故。博每作火有所烧，他人虽以水灌之，终不可灭，须自止之乃止耳，行大水中，不但己身不沾，及能使在己者皆不沾。又能将人於水上布席坐，饮食作乐，使众人舞於水上，不没不濡，终日尽欢。其疾病者，就博自治，亦无所云为，直指之，言愈即愈。又山问石壁及地上盘石，博乃入其中去，初犹见背及两耳出石问，良久乃没。又能吞刀剑数十枚，及从壁中出入，如有孔穴也。引镜为刀，屈刀为镜，可积时不改砖须博指之乃复故形尔。后入林滤山中，合神丹仙去矣。
　　班孟
　　班孟者，不知何许人。或云女子也，能飞行终日，又能坐空虚之中与人言语，又能入地中，初没足，至腰及胸，渐渐但余冠啧，良久而尽没不见。又以指刺地，即成泉井而可汲引。又吸人屋上瓦，瓦即飞入人家。人家有桑果数千株，皆聚之成积如山，如此十余日，吹之各还其本处如常。又能舍墨舒纸着前，嚼墨亦喷之，皆成文字满纸，各有意义。后服酒饵丹，年四百岁更少容。后入大冷山中仙去也。
　　王刚
　　天门子姓王名刚，尤明补养之诀，故其经曰：阳生立於寅，纯木之精；阴生立於申，纯金之精，夫以木投金，无往不伤，故阴能疲阳也。阴人着脂粉，法金之白也。是以真人道士莫不留心住意，精其微妙，审其盛衰。我行青龙，彼行白虎，取彼朱雀，前我玄武，不死之道也。又阴人之情有急於阳，而外自收抑，不肯请阳者，明金之不为木屈也。阳性气刚躁，志节疏略，至於游宴，声气和柔，言辞卑下，明木之畏金也。天门子既明此道，年二百八十岁犹有童女之色，乃服珠酝得仙，入玄洲中去。
　　皇化
　　九灵子姓皇名化，得还年却老、胎息内视之要，五行之道，其经曰：此术可以辟五兵，却虎狼，安全己身，营护家门，保子宜孙，内外和穆。人见则喜，不见则思。既宜从军，又利远客。他人谋己，消灭不成，千殃万祸，伏而不起。杜奸邪之路，妖怪之门。咒咀之者，其灾不成；厌蛊之者，其祸不行。天下诸贤皆来宗己，倾神灵之心，得百姓之意。田蚕大行，六畜繁孳，奴婢安家，疾病得愈。县官道解，争理得胜，百事皆利。世有专世行此道者，大得其妙，在人问五百余年，颜容益少。复后炼丹，乃登仙去。
　　阴恒
　　北极子姓阴名恒，其经曰：治身之道，爱神为宝；养性之术，死入生出。常能行之，与天相毕。因生求生，真生矣。以铁治铁之谓真，以人治人之谓神。后服神丹而仙去。
　　李修
　　绝洞子姓李名修，其经曰：弱能制强，阴能弊阳。常若临深履危，御奔乘驾，长生之道也。年四百余岁，颜色不衰。着书四十篇，名曰《道源》。服还丹升天也。
　　柳融
　　南极子姓柳名融，能含粉成鹦子，吐之数十枚，煮而啖之，与鹦子无异。黄中皆余粉少许如指端者，取杯咒之，即成龟。煮之可食，肠脏皆具，而杯成龟壳，煮取肉则壳还成杯矣。取水咒之，即成美酒，饮之醉人。举手即成大树，人或折其细枝以刺屋间，连日犹在，以渐萎坏，与真木无异也。服云霜丹得仙去。
　　葛越
　　黄卢子姓葛名越，甚能治病。千里寄姓名与治之，皆愈，不必见病人身也。善气禁之道，禁虎狼百虫皆不得动，飞乌不得去，水为逆流一里。年二百八十岁，力举千钧，行及走马。头上常有五色气，高丈余。天下大旱时，能到渊中召龙出，催促便升天，使作雨。数数如此，一日一与亲故别，乘龙而去，遂不复还。
　　刘安
