<!-- { "loadSidebar": true } -->
　　道士徐则者，东海邦人。沉静寡欲，常怀栖隐之志，乃入缙云山修道。久之，太极徐真人降谓曰：汝出八十，当为王者师，然后得道。因庐天台山，绝粒养浩，所资惟松水而已。隋炀帝为晋王，镇扬州，以书召之。谓门人曰：吾今年八十一，王召我，徐真人之言验矣。既至，晋王请授道法，则辞以日不利。其夕，虽香火如常，朝礼至五更，寂然返真。王命使送还天台。时自江都道中，人或见师徒步，云得还。及至旧隐，以经书道法遗弟子。仍扫一室，曰：有客至，宜延之於此。有顷，跨石梁而去，不知所在。翌日，果使至。时年八十有二，晋王追叹，三遣使图其形，又命柳誓为赞，曰：可道非道，常道无名。上德不德，至德无营。真风扇矣。粤有夙炼金骨，怡神玉清。石髓方漱，灵丹欲成。言念葛稚，将从茅盈。我王遥属，爰感虚诚。柱下暂启，河上沈精。留符信在，化杖龙轻。求思灵边，曷用据情。
　　岐晖
　　法师岐晖字平定，京兆人也。周武帝太和五年入道。未几，会武帝沙汰释老之徒，因复流俗。至隋道法重兴，时年二十六，景行之心愈固，遂事苏法师於通道观。久之，传授三洞经法，修按未尝少息。内以希夷全其真，外以逍遥适其趣。历年之久，湛然自得。隋大业七年，炀帝亲驾征辽，晖谓门弟子曰：天道将改，吾犹及见之，不过数岁矣。或问曰：不知来者若何？曰：当有老君子孙治世，此后吾教大兴。后数年，隋果乱。至唐高祖钦异其德，遣使宝龙彩以祈福。醮夕，有白云覆坛，双鹿驯砌。其精感如此。上嘉之，诏修楼观，坛宇尊像，一皆鼎新。仍以蓝田充焚修之费，命师主之。一日，上躬诣祠庭，谓左右曰：老君乃吾圣祖也，今为社稷主，不有洪建，其可已乎。因改观为宗圣，诏赐粟帛以充斋给。师每为国祈谢之外，修存三守一及外斗之法。尝以仙经云欲为仙客入太白，於是择门人志道者俱往。既至而返，则室中常有神仙谈笑。唐太宗贞观四年七月十八日，忽谓门人曰：翌日巳时，吾当去世。及期果羽化，春秋七十三。
　　孙思邈
　　孙思邈，京兆华原人。七岁就学，日诵千言。洛州总管独孤信见其少，异之曰：圣童也，顾器大难为用耳。及长，好谈庄老百家之说。周宣帝时，以王室多事，隐於太白山学道，炼气养形，求度世之卫。洞晓天文推步，精究医药，审察声色。常蕴仁慈，凡所举动，务行阴德济物为功。偶出路行，见牧牛童子杀小蛇，已伤血出，思邈求其童，脱衣赎而救之，以药封裹，放於草内。复月余出行，见一白衣少年，仆马甚整，下马拜思邈，谢以言曰：小弟蒙道者所救。思邈闻之，不以为意。少年复拜思邈，请以别马载之，偕行如飞。到一城郭，花木正春，景色和媚，门庭焕赫，人物繁杂，俨若王者之居。少年延思邈入见一人，端正美貌，拾帽绛衣。侍从甚众，欣喜相接。谢思邈、曰：深思道者，故遣儿子相迎。前者小儿独出，忽为愚人所伤。赖脱衣赎救，获全其命。此中血属非少，共感再生之恩。今得面道者，荣幸足矣。俄顷，延入若宫闱内，中见少年女子领一青衣小儿出，再三拜谢思邈曰：此儿痴驶，为人伤损，赖救象害。思邈省记尝救青蛇，即讶此何所也。又见左右皆阖人宫妓，呼拾帽君王，呼女子为后妃。心异之，潜问於左右，曰：此泾阳水府也。王者乃命宾僚设酒撰妓乐以宴，思邈辞以辟谷服气，惟饮酒尔。留连三日，问其所欲，对曰：山居乐道，思真炼神，目虽所视，心固无欲。乃以轻销珠金赠行，思邈坚辞不受。曰：道者不以此为意耶，何以相报？乃命其子取龙官药方三十首与思邈，曰：此真道者，可以济世救人。俄复命仆马送道者归山。思邈既归，深自以为异。历试诸方，皆若神效。后着《千金方》三十卷，散龙宫方在其内。又以声色诊人之疾，着《脉经》一卷，大行於世。隋文帝辅政，征为国子博士，不就。尝谓人曰：过此五十年，当有圣人出，吾方助之，以济生人。至唐太宗时，召诣京师。上讶其容貌甚少，曰：故知有道者诚可尊重，羡门之徒，岂虚言哉。将授以爵位，固辞不受。高宗初即位，拜谏议大夫，复固辞。时年九十有九，视听不衰。范阳卢照邻有时名而染恶疾，嗟禀受之不同，昧遐夭之殊致。问於思邈曰：名医愈疾，其道如何？对曰：吾闻善言天者必质於人，善言人者必本於天。夫天有四时五行，寒暑迭代。其转运也，和而为雨，怒而为风，凝而为霜雪，张而为虹霓，天地之常数也。人有四肢五藏，一觉一寐，呼吸吐纳，动而为往来，流而为荣卫，，彰而为气色，发而为音声，此人之常数也。阳用其精？阴用其形，天地之所同也。及其失也，蒸则生热，否则生寒，结而为疣赘，陷而为瘫疽，奔而为喘息，竭此而为焦枯。诊发乎面，变动乎形。推此以及天地，则亦如彼。故五纬盈缩，星辰失度，日月错行，彗孛流飞，此天地之疾疹也。寒暑不时，此天地之蒸否也。石立土涌，此天地之疣赘也。山崩地陷，此天地之瘫疽也。奔风暴雨，此天地之喘乏也。雨译不时，川源涸竭，此天地之焦枯也。良医遵之以药石，救之以砭剂，和之以道德，辅之以人事。故人有可愈之疾，天地有可消之灾。照邻曰：人事奈何？曰：心之为君，君尚恭，故欲小。诗曰：如临深渊，如履薄冰。小之谓也。胆为之将，以果央为务，故欲大。诗曰：赳赳武夫，公侯干城。大之谓也。仁者静地之象，故欲方。传曰：不为利回，不为义疚。方之谓也。智者动天之象，故欲圆。易曰：见几而作，不俟终日。圆之谓也。故其文学也颖出，其道术也不可胜纪。复问养性之要。答曰：天有盈虚，人有屯危。不自慎，不能济也，故养性必先知自慎也。慎以畏为本。士无畏则简仁义，农无畏则惰稼穑，工无畏则慢规矩，商无畏则货不殖，子无畏则忘孝，父无畏则废慈，臣无畏则勋不立，君无畏则乱不治。是以太上畏道，其次畏天，其次畏物，其次畏人，其次畏身。忧於身者，不拘於人。慎於小者，不惧於大。戒於近者，不悔於远。如此则人事毕矣。高宗后无何制授承务郎，致之尚药局，不就。永徽三年二月十五日，时年已百有余岁，晨沐浴，俨其衣冠，端拱以坐。谓子孙曰：我为世人所逼，隐於洞府修炼，将升无何有之乡，臣於金阙，不能应召往来。俄而气绝。遗命令薄葬，不设明器牲牢之奠。月余，颜色不变。举尸入棺，如空衣焉。已尸解矣解化年月，仙传所载与《唐书》合。《唐书》载年百余岁。《释氏通鉴》载：唐永淳元年，隐士孙思邈卒。善庄老阴阳医药之卫，尤重释典，世称孙真人焉。今据所载解化年月，则又后三十余年，则是一百二十余岁。合准信史所载，《释氏通鉴》所载非。至唐明皇幸蜀，梦思邈乞雄黄，乃命中使资十斤送峨媚山顶上。中使上山，见老人幅巾被褐，二青衣童夹侍，曰：有表录上皇帝。中使视石上，朱书百余字，遂录之。随录随灭，须臾白气漫起，因忽不见。后成都有一僧，诵法华经甚专，虽经兵乱，卒不能害。忽一日有山仆至，云：先生请师诵经。遂引行，过溪岭数重，．烟岚中入一山居。仆曰：先生老病起晚，请诵经至宝塔品，欲一听之。至此，先生果出。野服杖华，两耳垂肩。焚香听经罢，入不复出。遂供僧以藤盘竹箸林饭一盂，杞菊数瓯。僧食之，无盐酪，味美若甘露。并得觎钱一环。仆送出路口，僧因问曰：先生何姓？曰：姓孙。问：何名？仆於僧掌中手书思邈二字，僧大骇，回视仆，遽失不见。僧乃於山中寻求，竟迷旧路。归视观资，乃金钱一百文也。由兹一饭，身轻无疾。至宋真宗天禧中，僧已一百余岁。后隐去，莫知所之。
　　臣道一曰：孙思邈炼气养神，精究医药，务行阴德，常蕴仁慈，汲汲以善为务。小蛇之伤，昆虫之微尔，思邈以药封而放之，其德及昆虫，非人可及，至於龙宫之报，感灵异之若此。《道德经》曰：常善救物，故无弃物。孙思邈以之。
　　胡隐遥
　　胡隐遥者，洞庭山道士也，自云角里先生之孙。其山有角里村角里庙，累世多得道。隐遥居焦山，学太阴炼形之法，死於岩中。嘱弟子曰：常视吾体，无令物犯。六年后若再生，当复我以衣冠。弟子视之，肌体烂坏，惟五脏不变。乃复闭护，及期果再生。遂备汤沐浴，加新衣。其发松而黑，其髯粗而直。后十六年，如前死，更七年复生。如此凡三度，约八十岁，状貌如三十许人。隋炀帝闻之，召见，恩礼隆异。唐贞观中，太宗诏入内殿，问摄生之道。对曰：臣所修者，匹夫之志，功不及物。帝王修道，一言之利，万国蒙福，得道之效尤速。臣区区之学，非九重万乘之所修也。请归山，后不知所之。
　　刘道合
　　刘道合者，一名爱道，陈宛丘人也。幼怀隐逸志，住寿春安阳山。隋末迁苏山，从仙堂观道士孟说传道。复入霍山。春分日启誓文於谷中，返数里问，雷电而雨，遂止於岩。是夕，梦有人召，觉则恍然有光，见一神人身长丈余，衣冠剑佩，持符从介甲士六七人。谓道合曰：吾为黄神大威使者，今六天丑类贼害民物，闻子好道，志节不屈，可制魔群。吾以三天正一盟威摄召符契授子。道合受而吞之，自是道法所施，无不验。唐高祖武德中，入嵩山与潘师正同居。高宗闻之，降诏於所隐立太一观，使居之。时将封泰山，雨不止。帝使道合禳现，俄霁。得宠，赐辄散贫乏。洛邑苦飞蝗，道合以符示官吏，俾散贴境内，则立消。唐高宗咸亨中，上召作符。既成，未克进，忽料简书，汲汲然似有行意。弟子问之，则曰：庐山司命君召吾。有顷，沐浴具冠褐而化。调露中，创奉天宫，迁道合墓。发棺，见赅骨拆，若蝉蜕者一云惟有空皮，而背上开拆，有若蝉蜕者。帝闻之，曰：为我合丹，而乃自服去耶。
　　历世真仙体道通鉴卷之二十九竟
　　历世真仙体道通鉴卷之三十
　　梁谌
