<!-- { "loadSidebar": true } -->
　　张巨君者，不知何许人也。许季山得病不愈，清斋祭泰山请命，昼夜所诉。忽有神人来问曰：汝是何人，何事苦告幽冥？天帝使我问汝，可以实对。季山曰：仆是汝南平舆许季山，抱疾三年，不知罪之所在，故到灵山请央死生。神人曰：我是仙人张巨君，吾有易道卜筮，射知汝祸祟所从。季山因再拜请白：幸蒙神仙迂降，愿垂告示。巨君为筮卦，遇震之但初九、六二、六三有变，巨君曰：汝是无状之人，病安得愈乎？季山曰：愿为发之。巨君曰：汝曾将客束行，为父执仇，於道杀客，内空井中，大石盖其上。此人上诉天府，以此病谴汝也。季山曰：实有此罪。巨君曰：何故尔邪？季山曰：父为人搏，耻蒙此以终身。时与客报之，未至，客欲告怨主，所以害之。巨君曰：冥理难欺，汝勤自首，吾还山当为汝请命也。季山渐愈，巨君传季山筮卦卜，喜於《易》占，但不得巨君度世之方。
　　历世真仙体道通鉴卷之七竟
　　历世真仙体道通鉴卷之八
　　尹喜  
