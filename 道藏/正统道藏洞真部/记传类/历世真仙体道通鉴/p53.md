<!-- { "loadSidebar": true } -->
　　单道开，敦煌人。常衣粗衣，或赠以缯服，皆不着。不畏寒暑，昼夜不卧。常服细石子，一、吞数枚，日一服，或多或少。好山居，而山树诸神见异形，试之，初无惧色。石季龙时从西平来，一日行七百里，至秦州，表送到邺《释教书》云：晋穆帝永和三年，太史奏虎云：仙人星现，当有高士入境。虎劫州郡，有异人令启闻。十一月，秦州刺史上奏，送单道开到邺。季龙令佛图澄与语，不能屈也。澄曰：此道士观国兴衰，若去者，其境有大乱。及季龙末，道开南渡许昌，寻而邺中大乱。晋穆帝升平三年至京师，后至南海罗浮山。独处茅茨，萧然物外。年百余岁，卒於山舍。救弟子以尸置石穴中，弟子乃移入石室。陈郡袁宏为南海太守，登罗浮山，至石室口，见道开形骸如生，香火瓦器犹存，宏曰：法师业行殊群，正当蝉蜕尔。乃为之赞云云出《晋书》。宋眉山唐子西序云：葛稚川化去三十余年，单道开始来罗浮。今山中人知有稚川，而不知有道开。盖稚川既为邓岳所留，居山烧炼着书数年，丹鳌具存。而道开平日惟食细石子数枚，淡无所为，以故后世莫得而考。陈郡袁宏虽作道开赞，然宏尝为桓温作九锡文矣，此手岂宜复弄世外事，而赞文亦不复见於世。遂作二赞，书之山谷，而不显其处，以贻后世之好奇者云。作道开赞曰：世人茹柔，刚则吐之。匙抄烂饭，口如牛呵。至人忘物，刚柔一致。其视食石，如啖饼饵。北平饮珊，出於无心，食石之理，於此可寻。我虽不能，而识其理，庶几漱之，以砺厥齿出《罗浮图志》。
　　王嘉
　　王嘉字子年，陇西安阳人。轻举止，丑形貌，滑稽好语笑。不食五谷，不衣美丽。清虚服黑，不与世人交游。隐于束阳谷，凿崖穴居。弟子数百人，亦穴处。亡石嘉御六黑，守三一，冬夏不改其服，颜色日少。季龙之末，弃其徒，潜于终南山，结庵而止。门人复随之，乃迁於倒兽山。好尚之士师宗，问当世之事，随问而对。好为譬喻，如调戏者。言未然之事，辞如谶记。当时人莫能晓，过皆有验。人候之，至心则见，不至心则隐形不见。衣服在架，履杖犹存。或欲取其衣者，终不及企，而取衣架愈高，而屋亦不大。履杖诸物亦然。秦符坚累征不就。坚寻大举南征，以茅融为大将军，遣人问嘉。嘉曰：金坚火强。仍乘使者马，正衣冠，徐徐束行数百步，而策马驰反。脱衣服，弃冠履而归。下马踞床而不言，坚又不解，更遣人问世祚如何。嘉曰：未央。坚欣然以为吉征。明年，岁在癸未，坚大败於寿春，遂亡秦国。是央在未年也。以秦居西为金，晋都南为火，火能铄金也。嘉寻移嵩高山，姚苌与符登相持，问嘉曰：吾将杀登，定天下否？嘉曰：略得之。苌大怒曰：得当云得，何略之有。遂斩之及二弟子。苌先使人陇右逢嘉将两弟子，已千余里，正是诛嘉日也。嘉使书与苌，苌令发嘉及二弟子棺，并无尸，各有竹杖一枚。苌寻亡。嘉着《拾遗记》十卷，多纪异事，见行世。
　　孟钦
　　孟钦，洛阳人。有左慈、刘根之术，百姓慕而趋之。符坚召诣长安，恶其惑众，命符融诛之。俄而钦至，融留之，遂大燕官僚。酒酣，目左右收钦。钦化为旋风，飞出第外。顷之，有告在城东者，融遣骑追之。垂及，已远。或有兵众拒战，或前有溪涧，骑不得过，遂不知所在。坚末，复见於青州，符朗寻之，入于海岛。
　　郭志生
　　郭志生字通明，朱提郡人。晋元帝时，云已四百岁，见之如五十许人。有短卷书，满两筐中，常负之。多止乌场张绩家，每叹曰：兵荒方生流毒，生民将以沟渎为棺材，苍蝇为孝子。必然之期，可为痛心。后二年，孙恩妖乱，冬夏杀害及饿死者，十不遗一。忽谓绩曰：应亡，为吾备鹰材器，殡不须埋，但送山岩中，以石镇材上，后少日而死，绩谨依斯教。经数日，绩亲人自富阳还，见志生骑白鹿山中行，作书与绩。
　　郭璞
　　郭璞字景纯，河东人也。好经术，博学有高材，而讷於言论。词赋为晋中兴之冠，好古文奇字，妙於阴阳算历。有郭公者。客居於河东，精於卜筮，璞从之受业。公以青囊中书九卷与之，由是遂洞五行天文卜筮之卫。禳灾转祸，通致无方。虽京房、管辖，不能过也。璞门人赵载尝窃青囊书，未及读而为火所焚。惠、怀之际，河东一先扰。璞筮之，知难将作，於是避地东南，抵将军赵固。会固所乘良马死，固惜之，不接宾客。璞至，门吏不为通。璞曰：吾能活马。吏惊，入白固。固趋出，曰：君能活吾马乎？璞曰：得健夫二三十人，皆持长竿东行三十里，有丘林社庙者，便以竿打拍，当得一物，宜急持归。得此，马活矣。固如其言，果得一物，似猴。将归，此物见死马，便嘘吸其鼻。顷之马起，奋迅嘶呜，食如常。不复见向物，固奇之，厚加资给。璞过江，王导深重之，引参己军事。元帝初镇建邺，导使璞筮之，所言皆验，迁着作佐郎。时阴阳错缪，而刑狱繁兴，璞上疏云：夫寅畏者所以享福，息傲者所以招患。宜荡除瑕衅，赞阳布惠。建武四年三月癸亥，日中有黑子，璞以帝用刑过差，阴阳错缪，皆繁刑所致。赦不欲数。然子产铸刑书，非政之善，不得不作，须以救弊故也。今之宜赦，理亦如之。顷之，迁尚书郎。永昌元年春正月，璞复上疏，请因皇孙生，下赦令。帝从之，大赦改元。王敦以璞为记室参军，璞善卜筮，知敦必作乱。已预其祸，甚忧之。大将军缘陈述卒，璞哭之极哀，曰：嗣祖焉知非福也。元帝崩，璞以母忧去职，卜葬地于暨阳，去水百许步。人以近水为言，璞曰：当即为陆矣。其后沙涨掩墓，数十里皆为桑田。璞尝为人葬，明帝微服往观之，因问主人：何以葬龙角，此法当灭族。主人曰：郭璞云此葬龙耳，不出三年当致天子也。帝曰：出天子耶？答曰：能致天子问耳。帝甚异之。明帝大宁元年三月，王敦谋篡位，讽朝廷征己。帝手诏征之，敦移镇姑熟。二年五月，将举兵向京师，令璞占梦。璞筮之，曰：无成。敦曰：予寿几何？璞曰：公若举事，祸将不久；若还武昌，则寿未可量也。敦怒曰：卿寿几何？璞曰：寿尽今日日中。敦大怒，令伍伯缚之。璞谓伍伯曰：吾年十三时，於栅塘脱袍与汝，言吾命应在汝手中，汝可用吾刀。伍伯感昔深惠，衔涕行法。璞未筮梦之先，已预报家人，备送终之具在行刑之所。命即穷於江侧两松之间，后三日南州市人见璞货其平生服饰，与相识共语。敦闻之不信，开棺无尸，乃兵解也。后为水府仙伯。璞生平与桓彝友善，彝每造之，或值璞在外内，便直入。璞曰：卿来，他处自可径前，但不可厕上相寻耳，必客主有殃。彝后因醉诣璞，正逢在厕，掩而观之，见璞裸身被发，衔刀设缀。见彝，抚心大惊，曰：吾嘱卿勿来，反更如是，非但祸吾，卿亦不免矣。璞终婴王敦之祸，彝亦死於苏峻之难。璞撰前后筮验六十余事，名为洞林。又抄京＇、费诸家要最，更撰新林十篇，卜韵一篇，注释《尔雅》，又注《三苍方言》、《穆天子传》、《山海经》、《楚辞》，皆传於世。所作诗赋诛，亦数万言上文所载多同《晋书》。　臣道一曰：郭璞之答王敦，止奸臣贼子之心也。王敦处大将军之贵，窥晋室之微，欲行反噬，可谓可欲而不知足者。璞冀说止之，观其辞曰：若将举事，祸将不久；若还武昌，则寿未可量也。郭璞岂非以斯道自任，而冀回奸臣贼子之心乎。《道德经》曰：罪莫大於可欲，祸莫大於不知足，咎莫大於欲得，故知足之足常足。此诚郭璞止王敦之意也。
　　郭文举
　　郭文举，河内朝人。少爱山水，常游名山，观华阴石室。洛阳陷，入昊，居大辟山。停木於树，苦覆而止。时猛兽为暴，文举居之十余年，无患。丞相王导使迎至京师，朝士咸共观之。文举颓然箕踞，傍若无人。周觊问曰：猛兽害人，先生独不畏耶？文举曰：吾无害兽之心，故兽不害人。周觊、庾亮、桓温、刘恢共叹曰：文举虽无贤人之才，而有贤人之德。晋成帝咸和元年，恳求还山，导不许。复少日，遁入临安白土山。明年，苏峻作乱，时人谓文举逆知，故去也。有老子经二卷，报盛悬屋，未尝见读之。山外人徐凯师事文举受录，录上将军吏兵见形於凯，使役之。又令凯见社鳌神，戒凯曰：不可有房室，不复为卿使。凯后娶暨氏女，诸神即隐。惟余录吏二人，不复从命，语凯云：汝违师约，天曹已摄吏兵，留我等守太上录，不复可使。文举亡，如蝉蜕。山下人为之立碑。文举书箸叶上，着金雄诗、金雌记。后人於其所住床席下得之，次第寻看，谶纬相似，乃传于世。
　　臣道一曰：郭文举栖隐山林，不畏猛兽，观其答周觊之问曰：吾无害兽之心，故兽不害人。其所养所学，可知矣。此所以起人之叹服。道德经曰：含德之厚，比於赤子，毒虫不螫，猛兽不据，攫乌不搏。岂非郭文举之谓乎。
　　王质
　　王质，晋时东阳人也。入山伐木，至信安郡石室山，遇见石室中有数童子围棋歌笑一云遇赤松子与安期生弈棋。质置斧柯观之，童子以物如枣核与质，令含咽其汁，便不觉饥渴。童子云：汝来已久，可还。质取斧，柯烂已尽。质便归家，计已数百年，亲旧零落，无复存者。复入山，得道，百余年人往往见之。后亦升天而去。浙东信安有烂柯山，即其地也。一名斧柯山，今属衢州西安县。又广东信安亦有烂柯山，今属肇庆府。
　　董幼
　　董幼者，海陵人也。兄弟三人，幼最小。早丧父，幼母偏念其多病，不能治家。年十八，谓母曰：幼病困，不可卒愈，徒累二兄，终不得活。欲依道门，洒扫以度一世。母许之。幼在师家，恭谨勤修，长斋笃学，未尝暂息。遂洞明道卫。年四十一，夜有真人降授幼水行不溺之道，以一马鞭与幼，令幼以鞭水，行於水上如行平地。晋安帝义熙中，幼还家辞母云：幼已得道，不复留人问，今还与家别。母曰：汝应在何处，去复几时可还？幼曰：应在峨媚山更受业，未有归期。中表乡邻共送幼，至区阳西江，见幼鞭水而行，渐渐而远。顾谓二兄曰：世世传道业矣。
　　范豹
