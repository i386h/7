<!-- { "loadSidebar": true } -->
　　此八字，堂曜天内音也。云上，飞天神王之讳。开龙汉之劫，启赤明之运，数自然之书，立天地之根也。九都者，三象既分，而有九层之台，处乎玉京之山，焕乎空玄之上，飞天神人常散百合之香，流五云之华，以观飞天真人。台上有太真玉郎，一日三回十绝之旛，则诸天上帝三朝玄台，诵咏洞章也。飞生，南上更生之神名也。学士能诵洞章，诸天称庆，飞生为开不死之路，流长生之炁。下炼五魂，则八景存焉。自，从也。骞者，骞林也心既共举人上升九层玄台，道於骞林之下，身佩天书，口诵洞章，即得上朝玄都之宫也。
　　那育郁馥，辛丑。 摩罗法轮。壬寅申文。 
　　此八字，端靖天内音也。那者，天王侍郎之内名也。主天四时之炁，梵行虚无之纲，以正端靖天中分度也。育者，天关空轮之名，郁馥斗中灵童之名，常运育轮於太无之中，回十转以召真天关。十转则十方大圣上朝玉帝，万神齐到，而郁馥唱礼焉。，摩罗者，天中大魔之内讳。郁馥一唱，魔王束形。学者知四时之炁，十转之关，则入法轮之门，乘八景之舆，升唱玉清之中，上朝紫微之台也。
　　霐持无镜，癸卯。 揽姿运容。甲辰百文。 
　　此八字，恭庆天内音也。霐者，天中都监神之内名也。持者，龙渊之名。众龙蟠乎其中，御金婴而运东井之华以灌天真。华者，日中黄华之精沃注东井之流津，无穷之源也。无镜者，飞天神王讳也。游乎大罗之上，出无色之光，度学道之人。揽姿者，三界之门名。人之此号神王则开长夜之府，技九幽之魂，以度三界之门也。运容者，玄和玉女之右。人得度三，界之门，运容则以朱灵之炁，导之于形，太和之津，灌之于神，上升福德之堂，保劫运之无穷矣。
　　馥朗廓奕，己巳。 神缨自宫。 丙午四指上文。 
　　此八字，极瑶天内音也。馥朗者，天中玉京玄台之别号。西灵真人常诵洞章，以游其上。廓奕，天中神公之内名，与元始同生，为玄炁之范，教学仙之人。神缨，紫微宫灵童也。主灭度之尸。若得神缕歌无量之章，则反形於三炼之房，受自然之炁，欢无穷之龄也。人能明八字之音，则神公为开长冥之户，升更生之门，上登玉京之台。
　　诵毕，叩齿三通，即临目存三灵妙炁、赤辉之光，从南方无极玄虚中来，良久，微诵玉晨君祝。
　　南方八天无量音玉晨君祝曰：
　　和阳焕明奕，炎晖玉炼颜。虚梵隐玄邈，空朗昭神功。九华破幽录，四极延生津。黄房晨景居，绵绵保长存。窈窕腾月妃，万界超劫轮。混洞翳玉书，龙汉明耀晶。神文摄六天，察制妖魔群。邪试莫我干，列名标上清。超度五苦难，逍遥玄仞峰。飞神开大运，明观九云重。南上炼我魂，旋盖游骞林。泛霭缠虚纲，十转回天关。大魔咸来宾，八景朝紫微。龙渊注东井，黄华养我真。大罗无色光，寂度无穷人。朱灵协至炁，太和升福堂。玄台映郁萧，诵洞遵西灵。神公布玄范，反婴齐自然。祝毕，存前三灵妙炁绛云三重，覆匝身形。
　　朱雀凤凰翱翔前后密咒曰：
　　三炁徘徊，灵凤来飞。玉音八字，烂焕紫微。吉日大庆，我道洞开。朱丹哺饴，仰吸灵辉。身生水火，绛帔羽衣。登空飞步，足践凤梯。周旋八天，七祖相随。
　　咒毕，引前三灵妙炁三咽，混合五脏如日辉映照之色。行之三年，致朱丹三炁之精，反白改容，万劫不倾。七祖超升，上生福堂，反胎仙家，即得更生。
　　西方七炁素天自然玉字
　　刀利禅猷，丁未。 婆泥咎通。戊申申文。 
　　此八字，孔升天内音也。刀利者，南方无极世界之号。禅是刀利之国，亦日禅黎。其国有洞阳宫流火庭，灵文始於流火受炼，莹饰光明之后，刀利之国改为福德之堂。苦魂得度入洞阳之宫。猷者，南上好生君之名。婆泥则火炼池之灵童也。咎通是刀利世界魔神也。常遏人生路，若人知好生君名得度洞阳之宫，及诣火池受炼，即更生福德之国，则魔神奉焉。人能诵八字之音，则刀利世界无极灵官侍卫其身，径诣南宫，仙人司迎，上升三炁之天也。
　　宛薮涤色，己酉。 太眇之堂。庚戌未文。 
　　此八字，皇崖天内音也。宛薮者，皇崖天帝内名也。主开度太漠之经，以明八字之文。明道既彰大罗之上，蔚然澄清也。涤色者，色界上飞天真人名也。乘景云之车驾九色之龙，游色界之上，出入玉清之中。荡除秽炁，开度善根之人。太眇之堂者，化生堂也。空洞之化，结自然之章，坦然广大，开度万生历也。学人通八字之音，则飞天真人降景云之车，载兆上升、化生之堂也。
　　流罗梵萌，辛亥。 景蔚萧嵎。壬子四指上文。 
　　此八字，极风天内音也。流者，极风天帝讳也。处乎紫霄之上，游观玉京之山。罗者，月女之讳。主王游宴之仪，流辉极风之天，洞照九玄之真也。梵者，飞天真人名也。主回九天之关。萌者，元始天神也。固极风之根。景者景皇，四极上真人也。蔚者蔚秀，景霄仙人也。并理玉京台，历校长夜之中，开度善根之魂。萧者萧仞，白素元君之宫也。嵎者，萧仞之竭，对宾之所也。人能常诵洞章，乃得驾九色之霄，上升景皇之台矣。
　　易邈无寂，癸、 宛首少都。甲寅酉文 
　　此八字，孝芒天内音也。易邈者，始皇孝芒天中天王之讳。无者，虚无。寂者，寂寂是虚无寂寂之庭也。言此天王从龙汉而来，至赤明而出，居乎虚无之内，处乎寂寂之庭也。宛首，太上道君之内号，驾八景玉舆，策三素飞云，开元始玄奥，演大法以度人。少都者，日中灵童名也。散日精以灌真流，飞华以拂尘学人。知八字之音，则天王飞景云之舆降三素之軿，度身三界之上，进入寂寂之庭也。
　　阿滥郁竺，乙卯 华漠延由。丙辰戌文 
　　此八字，翁重天内音也。阿滥者，翁重天帝讳也。乘景霄之轮，进九层之台，处玉楼之上，唱洞章以伏魔王。郁者，郁默天中魔王隐名也。竺者，欲也。是魔王都伯恒在欲界之上，诵空谣之歌。华者，言色界光华也。汉者，砍界沙汉不可寻也。延者，束鬼之庭。由者，禁鬼之防。天王咏无量之章，则天魔应响而束首，群鬼请由而伏形。奉之者九祖开泰，修之者灰骸更生也。
　　九开自辩，丁巳 阿那品首。戊午亥文 
　　此八字，江由天内音也。九开者，大演之初，天地未判，轮转三炁，开为九分。九度既明，九位乃列，阴阳万品於是而生。自然，明辩也。阿者阿丘，江由天帝讳也。乘九色之龙，驾三素之軿，上登龙山之岭，游观九玄之中。那者那邪，飞天神人之隐名也。飞行三界，历校长夜之中，拔度善人之魂。有知八字之音，则天王品度兆身，入飞天之众首，化枯骨成童子之颜矣。
　　无量扶盖，己未 浮罗合神。庚申子文 
　　此八字，阮乐天内音也。无量者，天中无量大圣之始神也。总统飞天神人，受其品量而得升迁。扶者，更生真人之内名，校长夜之录简，善恶之根。盖者，玄中福堂之号也。浮者，幽夜之魂，受真人开度，谓之浮也。乘运而归，上升福堂也。罗者，大罗也。开大千世界，召更生之宾，诣大罗之天，削死三官。合者，合庆也。神者，神公也。是大罗丞相。人能知八字之音，与神公合庆，受度为更生之宾，故曰合神。
　　玉诞长桑，辛酉 
　　栢空度仙。 壬戎四指中文 
　　此八字，昙誓天内音也。玉诞者，昙誓天玉都名也。长桑者，天中骞林，亦名桑林，覆荫东华之宫。叶上有大洞之章，紫书玉字，焕乎上清。下有扶桑之树，上森骞林之丛，碧鸡鸣其盖，青霞翠其峰，神风流反香之草，鼓桑林百籁之音，神风一鼓，洞章成音，故曰栢空也。度仙者，飞天神人也。常以鸡鸣之始，登玉台之上，来取五方云芽，仰咽三辰之光，简学仙之人生死录籍，开度九幽之魂，升入法轮之门也。
　　诵毕，叩齿七通，即临目存七灵妙炁白华之辉，从西方无极玄虚中来，良久，微诵玉晨君祝。
　　西方八天无量音玉晨君咒曰：
　　洞阳映霄阙，受度好生君。灵童火炼攻，福馆涉生津。太漠明道彰，真人翔景云。高清布元化，荡秽除妖氛。接我琅碧舆，升入微妙门。扬辉浩极家，洞耀九玄真。造化回幽关，杳眇回灵根。景皇连郁秀，检校超仙魂。萧仞白元子，同担列帝宾。始皇天中王，寂寂虚无庭。玉晨张大范，流庆涤我尘。穹楼演洞唱，收魔束鬼形。三元分化祖，九度悉宣陈。阿丘驰素軿，那邪契所缘。弥罗大圣神，更生升福筵。逸化乘运归，削死永合欢。琼府巍峨境，森扶霭华骞。云芽揖三晖，享此亿遐年。祝毕，存前七灵妙炁，白云七重，映覆身形。
　　白虎狮子导引左右密咒曰：
　　七炁金灵，八天尊神。白虎策辇，狮子捧辕。七炁缠绵，炼我成仙。身发金光，映照素云。内外变化，升入洞门。七祖出夜，九幽放魂。三徒五苦，长斩恶根。同欢福会，受庆自然。亿劫开度，随运长存。
　　咒毕，引前七灵妙炁七咽，混合五脏如月晶映照之色。行之七年，致太素七炁之精，停年留世，万劫童颜，庆及七祖，升度南宫，反胎更生，世世生仙。
　　北方五炁玄天自然玉字
　　玃无自育，癸亥。 九日导乾。亥文 
　　此八字，霄度天内音也。玃无，是龙汉时飞天之神也。元始始开之炁，溟涬无色之中，玃无乘运而出，凝然而立；霄度既立，自抗不终之劫。育者，霄度天王之内名。九者，育王乘象轮之车，游九玄之门，转九机之度，应劫会之期。日者，天中日童。导者，导引和炁。天运之终，日童停光拔度学者，灌以水母之精，导以太和之炁，洗炼五神，进入朱宫，故曰导乾。
　　坤母东覆， 形摄上玄。甲子戌文 
　　此八字，元洞天内音也。坤母者，太阴之都侯，九灵之母也。理东海扶桑旸谷之渊，常总地机，转轮元炁，上应天关。天关转、地轴动，周天一度，水则涌三千三百度。天地炁交，九海冥，一水则弥天。东者，东海受会，制期河源也。履者，水神也。理於昆仑之山，填固巨海，遏断东井，则地机不沦，保劫长存。形摄者，灾交之时，坤母形出东河之上，摄召鸟母，以凤车迎学仙之人，上昆仑之墟。鸟母乃水之候神也。上者，坤母上诣帝君，申劫会之期，度学仙之人，言名於玄都之宫也。
　　陀罗育邈，乙丑 眇炁合云。丙寅四指中文 
