<!-- { "loadSidebar": true } -->
　　玄师曰：人之生也，上有十二节，父母传流死炁之根也，中有十二结，一身禀受死炁之根也，下有十二胞胎，传流子孙死炁之根也，皆为地根。故受度之日，亦须斩绝，内除三十六根，外制六根恶趣。地根斩绝，闭债封形，然后飞度五户，得以名列太玄，魔王监举，得升天门。皆骨肉同飞，上升玉清之日，受度之旨也。闭债封形之法，别有科式。
　　已上正文，元始天尊历关之文，玉晨道君纪录。
　　五行章
　　东斗主算　　卯文；
　　东斗主算，司录真官。
　　《老君说东斗长生护命经》：斗中有五星，曰苍灵延生、凌光护命、开天集福、大明和阳、尾极总监。
　　西斗记名　酉文，
　　西斗记名，司命真官。
　　《老君说西斗大计护身经》：斗中有四星，日白标、高元、皇灵、巨威。
　　北斗落死　子文，
　　北斗落死，司非真官。
　　《老君说北斗本命延生经》：斗中有七星，曰食狼、巨门、禄存、文曲、廉贞，武曲，破军。
　　南斗上生 午文，
　　南斗上生，司厄真官。
　　《老君说南斗延寿度人经》：斗中有六星，曰司命、司录、延寿、益算、度厄、上生。
　　中斗大魁 玉清文，
　　中斗大魁，司禁真官。
　　总监众灵。 子午斗挑。
　　总监众灵，考校真官。
　　《老君说中斗大魁长算伏魔经》 ：斗中有三星，曰赫灵度世、斡化上圣、冲和至德。
　　或者以东南西北二十八宿、各方七宿为四方之斗，以今人所谓北斗为中斗。引《天官书》而证曰：斗为帝车，运乎中央，临制四方。以神州之人居极之南，自北而观，故谓北斗也。又《真一口诀》曰：斗中自有五斗，阳明为东斗，阴精为西斗，丹元为南斗，北极为北斗，天关为中斗。所说不同故并存之。
　　青帝护魂　震文。青帝护魂真人。帝姓常，讳精明。
　　位东，主木，内应肝脏，护三魂，使其通灵澄正。魂藏於肝，故曰护魂。
　　青帝歌曰：
　　东望重拜手，苍帝玉皇君。灵风鼓弃钥，育物布元春。
　　云龙辔严驾，玉卫拥琼轮。枯萌泛沾及，大惠无不均。
　　万仙歌以道，委曲戒天人。心根迷自固，拱跽戴洪仁。
　　白帝侍魄　兑文。白帝侍魄真人，帝姓混，讳蓐收。
　　位西，主金，内应肺脏，侍七魄，使无散乱，闭塞鬼道。魄藏於肺，故曰侍魄。
　　白帝歌曰：
　　六甲抱金关，七政守灵坛。洗铃掷火化。威剑巨龙蟠。
　　邈彼素灵真，明宪孰敢干。束制妖鬼魔，凛落霄风寒。
　　沴炁既已息，万天俄而安。真俦荷大芘，抵颡相歌欢。
　　赤帝养炁　离文。赤帝养炁真人，帝姓炎，讳洞丹。
　　位南，主火，内应心脏，养元炁。炁从火生，故曰养炁。
　　赤帝歌曰：
　　大景开玉枢，洞堂启金除。鶱林荫瑶砌，丹鸾踏琼株。
　　宝旁名曲丽，明当神所居。飞游豁云道，引目盻真都。
　　天日永不夕。重烟锁青庐。太上赤印开，帕几罗简书。
　　裨风树玄化，殷辛谅有余。
　　黑帝通血　坎文。黑帝通血真人，帝姓玄，讳明萌。
　　位北，主水，内应肾脏，使血脉通利，荣盛一身。黑帝太元，水帝也。水在人身为血，血归於水，故曰通血。
　　黑帝歌曰：
　　无质统有物，渊兮上帝心。不启不发道，蕴妙化机深。
　　恐尔漏未尽，阴想勿浸滛。轮转无涯波，苦道相迷寻。
　　万年常谨约，一旦自湮沈。无冲落鬼境，殃谴不可任。
　　黄帝中主　玉文。黄帝中主真人，帝姓麻，讳忠慎。
　　万神无越　。乾文
　　万神无越真人，位中央，主土，内应脾脏，营卫中府，拘制万神，不令错越。一身之中则肝藏魂、肺藏魄、绛宫丹田二炁交媾，则赤炁下降，玄泉上升；心藏血、肾藏精，二炁返复，交相生养黄庭之中，神意所在也。
　　黄帝歌日：
　　万天拱中宸，控驾玉池根。翘机贯亿历，洞朗辟四门。
　　大有混皇真，纠制星宿魂，非帝道不运，有方赖之存。
　　威忿即霜秋，和预为阳春。生成握元纪，仰荷戴元垠。
　　薛幽栖注：五帝在天，则主领五方；神仙在地，则主领五岳；鬼神在人，则主领五脏。精神各有所主，人法地、地法天、天法道、道法自然。神有所归，故无错越，三合以成其德。
　　卫真章
　　叩齿三十二通，存身为神公诵之。
　　青天魔王巴元丑伯，寅卯文挑。
　　东方青天大魔王姓赋，讳齿成巴。与元始同生，统御九天。丑伯，三界魔王也。主领三界学人，识其音则享福，不识其音则被殃。若得魔王保举，身入三清也。
　　青天魔王制邪玉文：
　　郁蔼苍晶，洞景开明。始阳九炁，停华育魂。
　　流英妙府，灵真上神。琼碧云冠，飞光羽群。
　　青腰玉女，太上真人。保度仙箓，消魔却氛。
　　赤天魔王负天担石，巳午文挑。
　　南方赤天大魔王姓佛，讳由肃。势能遏天，力能倾山，飞空三界，遏人功德，制伐众灵。
　　赤天魔王制邪玉文：
　　昌阳真老，赤灵尊神。统御丹天，检制魔群。
　　严驾朱凤，三角之麟。上道泰清，玄元之根。
　　火嫖三炁，盘徊绛云。育养丹府，保制长存。
　　白天魔王反山六目，申酉文挑。
　　西方白天大魔王姓赤，讳张市，一头六目，能破山反石，总制六天鬼神，断人生生之路也。
　　白天魔王制邪玉文：
　　七灵皓炁，三素元真。中有皇老，制摄魔精。
　　庚辛官将，七十万兵。羽旗龙节，金虎云奔。
　　断除妖妄，炼育华英。与道长存，历劫无倾。
　　黑天魔王监丑朗馥。亥子文挑。
　　北方黑天大魔王姓徐，讳直事，为性凶丑而好杀。
　　黑天魔王制邪玉文：
　　北阴郁丹，玄炁之宫。帝真灵会，驱神驾龙。
　　室有玉女，夜光之童。掌握图箓，摄制魔踪。
　　虚危合化，紫烟激风。宝晶炼育，后天无终。
　　黄天魔王横天担力，中指中文。
　　中央黄天大魔王姓天门，讳波往。大魔王衣玄文之衣，头戴通天之冠，腰佩龙头之剑，乘羽轮之车，飞行云中。常作谣歌有三千言，败乱后学，太上书其曲在《消魔经》。
　　薛幽栖注：魔王上四言位号，中二言讳，下二言字也。《内象丹旨》注：旧说谓魔王作谣歌以乱后学，靖而思之，不然。魔王非故败乱后学者，盖试之也。色界魔王歌曰：我界难度，故作洞文，变化飞空，以试尔身。人虽好道，信而不笃者多矣。徒慕虚名，不为实行，魔王安得不试之？试之心固者，保举成真，其
　　败乱者，亦秉持不坚之过，於魔王亦何怪焉。
　　黄天魔王制邪玉文：
　　元皇上灵，冲妙之尊。混合真朴，造化元根。
　　感激幽微，挺生大神。摄召万炁，齐会华房。
　　消荡百魔，与道俱昌。保度却灾，灭试除殃。
　　五帝大魔，震亶兑坎中文。万神之宗。
　　东方青帝大魔王、南方赤帝大魔王、西方白帝大魔王、北方黑帝大魔王、中央黄帝大魔王，此非前之五帝五天魔王也，乃五帝之下别有大魔，故严东注姓名以别之。青帝魔王姓迫落，讳万形。赤帝魔王姓赭，讳上栢。白帝魔王姓邓，讳呼儿。黑帝魔王姓臬，讳公孙。黄帝魔王姓宛躬，讳产生。各领官属三万八千人，与五天同生，主领三界，功等诸天，故为鬼神之宗也。
　　《内象丹旨》注：《玉清隐书》云五帝大魔王，领官属与天同生，恼乱学人，不欲成道。又自矜与诸天上帝齐其圣功。后因龙汉开图，乃服元始之化。故《步虚颂》云：魔王敬受事，故能朝诸天。由是而言，若学士坚持素志，功积行着，则魔王敬奉，反为之用，又何敢而魔阵也。
　　东方九黑青灵始老青帝消魔王咒
　　洞耀育元精，青华开大明。布育九天炁，始生荐 无英。
　　扶阳通摄御，丹林合总真。积霄始晖上，郁迭明霞晨。
　　灵光焕罗络，卫育保形魂。混化合玄景，仁惠消魔群。万遍道己超，功当奏上清。
　　南方三黑丹灵真老赤帝消魔王咒
　　三炁蔼灵阙，明虚焕玉丹。朱陵有帝真，华云飞绛軿。
　　统御万界中，抚运超亿千。执策按简箓，洞章敷神篇。
　　解结散祸根，流金摧凶奸。志能成此道，魔试俱无前。
　　保度冥劫津，宴盻无穷年。
　　西方七炁皓灵皇老白帝消魔王咒
　　西灵回七度，太眇郁明华。白元维我神，皇真御景霞。皎皎三素晖，昭昭破百邪。摄音延至炁，金晶育三田。炼结固玉质，宝曜映琼鲜。魔精当灭试，逮地 无沈连。逸辔高清馆，齐轮太上仙。
　　北方五炁五灵玄老黑帝消魔王咒
　　北玄三秀蔼，太上紫皇居。总炁摄幽栖，造化敷灵纲。下统虚危精，宝育天元房。灵通太妙神，缠罗卫百关。豁落灭魔试，凶灾永不干。大道保自然，寿命 无亏残。万劫享庆会，白日登云轮。
　　中央一黑元灵元老黄帝消魔王咒
　　混化归冲妙，元皇总帝灵。真老闭黄阙，四御齐玄钧。圆华太张上，同携坚玉君。结津固百骸，琼耀拥胎仙。晨晖注明景，魔应自灭形。万道保无亏，返老回童婴。五会合一炁，飞驭超云京。
　　飞行鼓从，总领鬼兵。玉文。
　　总领鬼兵三天大元师。
　　麾幢鼓节，玉文。
　　九天尚父执麾，左领神王执幢，右统大神按鼓，后部力士执节，前引天
　　丁。
　　游观太空，自号赫奕，玉文。诸天齐功。
　　玉清赫奕天将大神，皆统属玉清神公太玄上相也。与诸天大圣高灵齐功，自号玉清灵宝赫奕之司。赫奕仙曹，专主灵宝一司。
　　上天度人，严摄北酆。
　　《内象丹曾》注云：欲界飞空之音卒章曰：北都泉曲府，中有万鬼群，但欲遏人算，断绝人命门。阿人歌洞章，以摄北罗酆，束送妖魔精，斩馘六鬼峰。诸天炁荡荡，我道日兴隆。盖北酆鬼神乃职司杀，乐於遏算绝命。天尊开度，魔王顺化，勒摄鬼帝，普告关盟，宣约处分，毋辄肆害也。
　　神公受命
　　太清神公，太玄上相，右手紫微印，左手玉清文。叩齿九通，存神为神公之形，顶玉清大丞相金碧貂蝉之冠，衣锦霞飞羽之抱，大带、朱履、绛裙，坐三色云中。神公即地皇之臣，马祖大帝之嗣。角龙，辰宿大神之父，位玉清神公太玄上相，号马龙氏，讳廓奕。
　　普扫不祥。
　　严东注：神公者、大罗天丞相也。受天尊符命，扫荡魔精不善之鬼。
　　八威吐毒，酉文。
　　八威大神，随诀召降，卫护坛所。青龙大神，震；白虎大神，兑；朱雀大神，离；玄武大神，坎；狮子大神，坤；穷奇大神，艮；麒麟大神，巽；辟邪大神，乾。
　　猛马四张。午文。
　　天马大神。
　　天丁前驱，玉清文。
　　大力天丁，前骚大神。
