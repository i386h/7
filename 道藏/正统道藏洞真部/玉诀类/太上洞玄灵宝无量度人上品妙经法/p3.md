<!-- { "loadSidebar": true } -->
　　按大法，皇曾天治在北方亥之西，乘西北方奎、壁二宿梵炁。东向诵经，东八天出於左耳脑缝者，此皇曾天起自北维也。
　　三十二天位次之图
　　凡诵念，当依此图，存习精熟，知天所在，举念运心，了然分明，免致临时疑回不决。
　　闭目静思。
　　存神定志，入於玄微妙化之境。闭目者，收视也。收视则神还内观；静思者，心不外驰，专思其神也。
　　身坐青、黄、白三色云炁之中，内外蓊冥。
　　以舌抵上腭，先闭炁十二息。存三元正宫中有三炁，内彻五脏之间。存下元丹田宫白炁，升中元绛宫黄炁，混合为一。存中元黄、白炁上升上元泥丸宫青炁，混合为一。三炁从顶门出，外盈一室，交络身形，缠映所坐，自然蓊冥也。
　　玄师日：玄炁青、元炁黄、始界白，即是三炁也。皆从一炁而生。今居三炁之中，以学人存三守一之道。一者，炁之母也，真常之道也。
　　《存思口诀》：青、黄、白三色之炁，乃太上始生之炁，玄元始三炁也。天地始生，三炁凝结，所以诵经之士，身坐三炁之中。青乃东方之炁也，故在兆之前；黄乃中央之炁也，故在兆所坐处。白乃西方之炁也，故在兆之后。何不说红、黑二炁？乃水火也。天地未生，已具此炁，天地始生，未形此炁，四象既有，二炁始明，为日月也。蓊冥者，为已处黄炁之中，二炁在外掩映，自然苍冥也。
　　有青龙、
　　存肝中青炁从眼出，嘘化为青龙，侍于左。目是肝候。
　　白虎、
　　肺中白炁从鼻出，咽化为白虎，侍于右。鼻为肺应。
　　朱雀、
　　心中赤炁从口出，呵化为朱雀，导于前。舌是心宫。
　　玄武、
　　肾中黑炁从耳出，吹化为玄武，立于后。耳为肾司，左出龟，右出蛇。
　　狮子、
　　脾下出五色狮子，呼在坐下。
　　一法胆出狮子六只。
　　一云十二只，列于左右。
　　白鹤，
　　白鹤自胃从顶出嘻九只在上。
　　罗列
　　罗列于左右、前后、上下。
　　诀曰：四方上下之神备至，名曰六仪。
　　左右，
　　法曰：左日右月出眉后两太阳、六一合之府。
　　日月照明，
　　存日自左太阳出于左目，日紫赤炁九芒。存月自右太阴出于右目，月黄白炁十芒。此自己日月也。
　　洞焕室内，项生圆象，光映十方，
　　存日月各去面九寸，辉耀室内，光芒灌入鼻口，入脑后玉枕宫，发九色圆象，出项后，如虹霓之状，光彻十方。
　　如此分明。
　　存前三炁四灵，狮子白鹤，日月圆象，一一分明。一法日在前，月在后；东向诵经，大明生於东，月生於西，此天上日月也。
　　存思之图
　　《存思口诀》：青龙、白虎、朱雀、玄武，四神也。狮子，地兽，在我下者，乘我者也。比地马同类之神者也。白鹤飞禽，在我上者，覆我者也。龙共类而仙者也。四方上下之神备至，名曰六仪。方见日月之形，洞焕室内，则水火二象见矣，五炁备矣，乃通前三炁也。
　　此灵宝始生天地之象也。
　　密咒章
　　玄师曰：有心咒，心中神存意祝也。有微咒，自己可闻其声也。有密咒，心言而已，口动无声也。
　　密咒曰：
　　所谓密者，口诵心觉，神意洞冥，外人不可晓其声也。
　　召仙曹总章咒
　　左手玉清文，右手上清文。
　　高天之上，玉清为主，玄罡大魁，太玄生府，中有帝君，灵虚王母。法曰：凡灵宝洞玄仙官，皆属西元王母内禁灵虚宫。玉文金符，司治仙禁，金童玉女，校精辩魔，统制伯史。法日：伯史乃人身命门中一神名，此神专升降三宫，互传人身功过等事。上达三天，形成司举，传奏教令，蠲灾救苦。备卫护道，囚缚鬼侮，流浪诸天，济生度死，解厄摧怪，通达紫府，十天告命，召其所主，急急如上清灵宝命，元始上帝敕。密诵一过，布十方炁，叩齿九通，次存玄元太上道君在虚空中，侍卫真灵俨然。
　　发炉咒
　　无上玄元太上道君，　太清文。
　　太清金阙后圣玄元上道君。
　　玄师曰：凡启奏太清，即告五灵玄老君，召出身神。若关启上清，即告真元教主太上老君。若启奏元始天尊，即告太上道君。
　　召出　臣某　身中三五功曹、　玉清文。
　　三天功曹、三天自然更生功曹、传言功曹、飞香功曹、奏事功曹、玄妙功曹、五帝功曹、五帝自然更生功曹、传言功曹、飞香功曹、奏事功曹、玄妙功曹。
　　玄师曰：三五功曹有二端神化，各司灵局，有三元五德之神，乃太清洞神之所隶也。此三天五帝功曹，亦非胎化有形之类，皆三五自然真炁之所化也。此天真道炁，召录身中三田五脏正炁而成灵神，用功曹有所执之曹局，故日功曹。功曹弁冠之帻皂纨单，衣绛衣、佩剑执簿。
　　左右官使者、　卯文、酉文、玉清文。
　　阴阳通达之神，五官举意之先也。使者弁冠之情，绛章单衣，皂衣色服，佩符执仗。
　　侍香金童、　玉清文。
　　阳初清洁之炁。
　　传言玉女、　玉清文。
　　阴本净谨之灵。传言侍香，奏意达诚，皆四品之元真也。金童玉女，玉貌琼颜，宝钗云髻，青服大袖，仙带裙履。
　　五帝直符、　玉清文。
　　东方青帝直符、南方赤帝直符、西方白帝直符、北方黑帝直符、中央黄帝直符，各三十二人。亦是五方真炁符，合道德之炁所化也。五帝直符，善恶二容，曲脚幞头，锦袍束衣，束带绿靴，悬剑执垛，各随方服色。
　　直日香官，　玉清文。
　　是直六十甲子之日三皇子孙也。日有三十二人，以直芳香之炁，散秽召真，是效职男女本生六甲之炁所化也。直日香官，如左右官使者状。
　　各三十二人，　自玉清文移至丑寅卯辰巳文，剔出再归玉文，至几前放。
　　玄师日：凡诸百灵，非止三十二人，但召奏止以四方天数。三十二人，是一天有三五功曹各一人，左右官使者各一人，侍香金童传言玉女各一人，五帝直符各一人，直日香官一人。每一天计一十二人，三十二天统有三百八十四人。其诸一人，惟功曹是二人，乃三天五帝各一人。功曹上应一千二百官君，下合三万六千神炁。
　　一云：皆身中之神，唯直日香官乃三十二天各一官，下来监察而复上奏。
　　关启所言，
　　启白所祈之事，心中欲言也。贵在简当，至诚默奏。
　　今日吉庆，
　　三元八节、五腊十直三会之日，名曰良日。若天赦甲子、庚申，与节会元腊同日，名日吉日。
　　长斋清堂，
　　玄师曰：非正月、七月、十月长斋，
　　不得言长齐，止言今某日吉庆，斋戒清堂。
　　行修至经，
　　若知三洞中盟之道，见行事则言修行至经，自非此人即不言。
　　无量度人。
　　若谓十方幽冥，乃可言无量度人，常时即言为某事诵经。
　　臣及甲乙，
　　某人之理也。受法箓则称法位，未受法箓则称奉道弟子臣某，今某日吉庆，齐戒清堂，为某事诵经。若为他人，则言臣某为某人某事诵经，奏述诵经之意旨。
　　转经受生，
　　转经者，十转回灵之义。
　　愿所启上彻，径御无上三十二天元始上帝至尊几前。　放诀。
　　薛幽栖注：元始上帝即非元始天尊也。夫上帝高尊亦位齐元始，故得称焉。是知元始之号，非一尊之称。发炉毕，次存三十二天之炁如玉霞之辉，灌注顶中。密咒曰：
　　贪罗郁罗，无须流陀。太冲太极，阴阳抱和。出有入无，鬼神莫测。出死入生，变化自然。元始混炁，玄中之玄。上干有顶，下洞太渊。诵之一遍，沈痾自痊。炼魂育魄，真阳自全。斋戒礼诵，万过飞仙。无上密咒，万神绵绵。心中心咒，重复宣传。贪罗洞盟，与道合真。玉清上极，梵炁氤氲。分灵布炁，降注臣身。形神俱妙，变化飞升。一如令格，统摄万灵。急急如元始上帝律令。
　　引炁三十二过。
　　《存思口诀》：收三十二天之炁入兆身中，想身如元始，方始转经，摄行元始事也。
　　依前式，自皇曾天为始，次第依色取炁，以鼻吸引入口而咽之。
　　东八天
　　黄绿青赤苍黑碧紫之炁，归肝胆筋脉之间。
　　其精化生无英公子。紫衣莲华冠，住於肝中。
　　南八天
　　白黄绿青赤苍黑碧色之炁，归心包络血脉之间。
　　其精化生司命君。元始状芙蓉冠，住於心中。
　　西八天
　　紫白黄绿青赤苍黑色之炁，归肺脏皮肤之间。
　　其精化生白元尊神。素衣莲华冠，住於肺中。
　　北八天
　　碧紫白黄绿青赤苍色之炁，归肾脏骨节之间。
　　其精化生桃孩君。紫衣莲华冠，住於肾中。
　　玄师曰：灵宝正炁即三十二天正真道炁，若不探纳此炁，内修无功成之基，外施无感应之验。空尸行上道，下鬼诵灵章，徒尔施为。并先叩齿九通，自天门入元纲流演图，至宿分步之，存各天本色之炁，布於兆口中，东八天步斗、牛、女、虚、危、室、壁之罡，南八天步角、亢、氐、房、心、尾、箕之罡，西八天步井、鬼、柳、星、张、翼、轸之罡，北八天步奎、娄、胃、昴、毕、紫、参之罡。四维梵天不属正宿中斗罡，依色取各天之炁，立待感通。详载大法，兹举其略。
　　东向诵经。
　　诵经之格，初一遍从道君前序，道言昔於始青天中诵起，至此存思，却诵后经本章。第二遍即从元始洞玄灵宝本章诵去，每令一存思，周得十遍，每至第十遍，却当从前序诵一遍，而复祝想也。
　　诵此经，当周十遍者，以遵十回度人之义也。
　　自道言昔於始青，至东向诵经，乃太上玉晨大道君前序。
　　太上洞玄灵宝元量度人上品经法卷之一竟
　　元始无量度人上品经法卷之二
　　太上三五都功职箓弟子陈椿荣集注
　　元始无量度人上品妙经
　　皇人日：此乃道君标目。前题太上洞玄灵宝者，玉晨道君序经，故以道言标首。此题直云元始元量度人者，是天尊自说，以元始为题。又自然已前，亦是道君小序，混洞已后，方是天尊本章。
　　洞玄章
　　元始洞玄灵宝本章，
　　此是皇人标题内名也。
　　上品妙首，
　　玄师曰：元者，万道之祖；始者，众炁之宗；洞者，神应灵感；玄者，变景莫测；灵者，有求必化；宝者，仙真圣根。此之六字，以为万道之祖，众炁之宗，归於大洞之中，则为上品妙首也。
　　十回度人，
　　此天尊十遍，说经十转，回灵之法也。
　　百魔隐韵，离合自然。
　　此四句，皇人总明一经宗旨大意，二十四字乃洞玄本章之首。
