<!-- { "loadSidebar": true } -->
　　元纲流演法
　　玄师曰：西龟之山，一曰龙山，言木之道也。金母居之，言金之体也。乃九炁之根纽，人之九宫之根也。纽，黄炁之渊府，乃梵炁之宫上之正府也。在天西北亥子之地，婴孩之生根也。周回四千万里，是不知其极，出常数度量之外也。高与玉清连界，上通脑也。脉通玉帝宫，东南接丹阳之霞，上承青宫神虎之门，接通肺炁也。又与大胃交通矣。西北交寒穴之野，上通金阙神仙之庭。与肾宫便穴交炁也。南极太丹浮黎之乡，炁协洞阳之光，协於心也。北指勾陈，交关华盖，炁践广灵，践中黄宫，中央上冲玉京。二十四节，重楼十二也。八达交锋，平天三十万里，三炁之会也。涌金为培，结玉为门，真土玉液之阙也。金台玉楼，同前议也。九宫三田，十二神室也。上有流精紫阙、金华之堂，琼瑶之室，傍通五穴，即是集五脏之精会门也。有自然紫云之炁，交带凤文，九色落陈，四肢八脉、五脏六腑；赤华紫英，五内生炁也。崖生紫桂，岭秀琼林，结瑚为条，植玉为根，骞林含实，赤紫白环，炁行 无庇而生此宝也。三华曜葩於朱景，返香流芳於太玄，内视三明，五香生五炁也。八炁扇飕以长鼓，玉籁空唱而成音，内之无器之音也。龙嗥云楼，凤啸绝岭，毒默万罗，长蛇千寻，神宫堂堂，仙灵纷纷，巍巍元馆，触类吐津，盖元始之妙化，实天元之灵根。
　　此即大行梵炁周回十方也。与东向诵经位次图向背不同。
　　元纲流演图
　　南北朝元
　　又法曰：元纲流演，比喻人身与天流演者，同人之元炁，发自明堂宫，右肾命门，上为九天之根，属西北乾方纽。太渊府黄炁上入於心，心属火，绛宫左旋，流循脑后风门玉枕宫，循入左目日宫，右旋下历东北箕宿、足少阴大指，流转一身，周回一匝。旋转右肩，系 无色界；缠入右目月宫，然后回度五常，从三十五分脊骨流入下丹田左肾水宫，冲入肝木，缠脾土中丹田，次过肺金宫，从十二重楼喉管通至泥丸宫上丹田囟门灵谷，总出上元，所谓上通金阙之庭。三宫升降，上下往来 无穷不息。盖人以经络炁周於一身，一日一夜百刻之中，呼吸升降，计一万三千五百息，大会於风府者也。脉属阴，阴行速，犹太阴一月一周天，息属阳，阳行迟，犹太阳一年一周天，如人之息脉元炁，则应天之常度也。阴阳顺则流演循度，阴阳和则天和，咏息和则人和也。
　　契玄章
　　玄中太皇、上帝高真，
　　玄师曰：玄中太皇者，此西元王母八景玄妙之祖炁，亦曰丹皇君，乃上帝之道君，上皇之圣真。
　　泛景太霞，啸咏洞章。
　　居西元太霞之府，啸咏空洞灵章以生其万炁也。
　　金真朗郁，流响云营。
　　左手执金真玉光，右手掷流金火铃，流响三十五天天中云营。
　　玉音摄黑，灵风聚烟。紫虚郁秀，辅翼万仙。
　　玉音摄高上之炁，灵风聚辟非之烟，紫景蔚秀太虚，万仙辅翼朝宗，乃大洞回风混合秘诀。
　　成真章
　　千和万合，自然成真。玉文。
　　薛幽栖注：言修真之人，千真和神，万道合炁，真与神混体，道与炁合形，自然成真也。
　　真中有神：长生大君，子文。
　　度命君也。在脐下命门宫，讳天真液，字飞生上英，绛衣，元始状。严东注：字吁员。李少微注：字曰吁育。
　　无英公子，丑未。
　　肝神也。在肝制三魂也。又号元灵素君，讳玄玄，字合符，紫衣，莲花冠。
　　白元尊神，寅申。
　　肺神也。在肺拘七魄也。又号白元洞阳君，讳郁灵标，字玄夷绝。素衣，莲花冠。
　　薛幽栖注：无英、白元二神，居洞房宫，宫在眉间直入二寸。无英亦时在肝，白元亦时在肺。
　　太一 卯酉
　　太一在脑，总众神也，为身中百灵之尊，众神万炁之主，故称太一。讳务猷收，字归会昌。又曰太一真讳规英，字化元。如婴儿形，黑上而赤下，衣上紫绣下紫锦，坐金床与玉帐。右手执北极之星，左手执北斗，头戴通天之冠，腰带流金之火铃。
　　司命 辰戌，
　　上帝司命也。在心主炁，纳生元也。讳理明初，字玄度卿，其形白上而青下，面圆正等，黄衣、芙蓉冠，元始状。
　　桃康 巳亥。合延 午。
　　两肾之神也。桃康住脐，保精根也。号合会神，姓桃，讳康。紫衣，莲花冠，执长生玉箓在左下。合延居肾，守命门也。号命门君，亦姓桃，讳回孩，字合精。朱衣，芙蓉冠，执天皇象符在右下。桃康、合延二神，讳字乃交互而言，非的正也。
　　存思图
　　执符把箓，保命生根。
　　并执兆玉符玉箓，保兆命元生根。
　　上游上清，出入华房。
　　上清布三华离便之房，以内言之，身中华房心也。
　　八冥之内，
　　八脉冥会也。
　　细微之中，
　　细微之中以通元炁。
　　下镇人身，泥丸 脑也 绛宫 心也，
　　此诸真神以太一为主，皆是上清太微宫中之神也。分释降炁，下入人身之中，故时复上游上清，出入三华之房，大包八极，细入毫芒，下镇人身，则或在泥丸，或处绛官。
　　玄师曰：太一含华如莲。太一之房莲华未开。 
　　太一含华之图
　　心包八脉上通九色内含五彩太一含华如莲
　　玄师曰：上清者，心之华房也。太一含华，其形自然，太一元君居之，如莲华之房，心未开之。丹华入冥者，身有八脉，冥会之处，尽总於心也。细微之中，以通元炁，同注泉源之所也。如草木肢脉，比人身赤文血脉之道路，一体经络之荣卫也。
　　中理五炁，混合百神。
　　玄师曰：中理五炁者，理五神之妙炁於中元五炁之中，百神混合於内也。大洞回风混合之法。
　　十转回灵，万炁齐仙。
　　万炁者，万神也。天尊说经十遍，天开为之十转，则回百灵以成性，变万炁以俱仙。玄师曰：十转之法，天尊十遍说经，五行生成之道也。先五遍则得五行之生数，聋盲喑哑，跛痾痼疾，痊愈复形。后五遍则得五行成数，乃至圣胎疑灵，回骸起死，桔骨变仙，更生成人也。详载大法。此二章乃灵中之灵，宝中之宝，上品之首。所谓玉晨道君云受元始度人无量上品者，是斯也。
　　街华章
　　仙道贵生，无量度人。上开八门，飞天法轮。罪福禁戒，宿命因终。
　　八方法轮之门中，有罪福之场，各有禁戒，宿命因缘事迹，具载《法轮经》。
　　普受开度，死魂生身。身得受生，上闻诸天。诸天之上，各有生门。
　　《权道图》云：开门，人道，乾宫，通天之绛宫；休门，释道，坎宫，通天之明堂；生门，仙．道，艮宫，通天之玉堂。此三门在三天之上，吉道也。出之遇福。死门，鬼道，坤宫，与死炁相通；杜门，业道，巽宫，入死户。伤门，地狱道，震宫；惊门，畜生道，兑宫。此二门乃二炁交分之路。景门，神道，离宫，在阳炁终绝之地。然此八门，有吉有凶，凶则死户，吉则生门，故经云诸天之上，各有生门。虽凶门亦有通天受生之吉道。已上正文，元始天尊所说，玉晨道君纪录。
　　三界章
　　中有空洞谣歌之章，魔王灵篇，辞参高真。
　　此玉晨道君纪述。
　　第一欲界飞空之音：
　　欲界六天，自皇曾天至魔夷天也。中有魔王，讳郁默，作飞空之歌。欲界最居下位，故云第一。
　　人道眇眇，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。高上清灵爽，悲歌朗太空。唯愿仙道成，不欲人道穷。北都泉曲府，中有万鬼群。但欲遏人算，断截人命门。阿人歌洞章，以摄北罗酆。束送妖魔精，斩馘六鬼峰。
　　薛幽栖注：断首曰斩，截耳曰馘。酆山有六峰，峰各一宫，既有六宫，故云六鬼峰。六宫名见前章北都罗酆注。李少微注：作锋。六天，鬼贼也。锋言其先锋。锋，锐也。
　　诸天炁荡荡，我道日兴隆。
　　第二色界魔王之章：
　　自越衡天至昙誓天，凡一十八天为色界，谓在欲界之上，故云第二。魔王讳摩罗。
　　落落高张，
　　二十八宿也。
　　明炁四骞。
　　光华如此也。
　　梵行诸天，周回十方。二＋八宿诀。
　　元纲流演之法也。
　　元量大神，皆由我身，我有洞章，
　　诵洞章法，按大法。
　　玄师曰：《西元龟山元录》内有丹皇飞玄紫文空洞灵章，是色界魔王称我有洞章者，正此文也。
　　龟山丹皇飞玄紫文空洞灵章
