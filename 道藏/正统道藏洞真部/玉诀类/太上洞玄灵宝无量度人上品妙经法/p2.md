<!-- { "loadSidebar": true } -->
　　天真上圣、妙行至真，炁合道妙，体合道真，故能随天尊登引入空玄黍珠之中。天人体未合真，不能同入，仰看而已。且下格小仙，有芥子纳须弥之妙，悬壶天地之境，何况大圣天尊，敷宣大教，示现神变也。以至道言之，一国者，一身之比。倾陷者，道有倾迮，未全一体，难称玄重之妙。天人则万神也。天真大神、上圣高尊、妙行真人，则三元之神也。天尊则自己元神、一身之主也。以内景妙道言之，乃玉清宝珠神仙胎化之诀。
　　国人廓散，地还平正，无复欹陷。元始即於宝珠之内，说经都竟，众真监度以授於我。
　　元始说经於宝珠之中，众圣俱入。此时只度道君一人，道君受得此经，故云以授於我。我即道君自称也。
　　当此之时，喜庆难言。法事粗悉，诸天复位。倏欻之间，寂无遗响。是时天人遇值经法，普得济度，全其本年，无有中伤。倾土归仰，咸行善心。不杀不害，
　　除身业罪。
　　不嫉不妬，
　　除心业罪。
　　不淫不盗，
　　除身业罪。
　　不贪不欲，
　　除心业罪。
　　不憎不。言 无华绮，口无恶声。
　　复除心业罪也。此十二大戒，凡修诵此经，先须受持。
　　齐同慈爱，异骨成亲，国安民丰，欣乐太平。
　　演梵章
　　经始出教，一国以道，预有至心，宗奉礼敬，皆得度世。　双手玉清文至此放。
　　宣秘章
　　道言：元始天尊说经中所言，并是诸天上帝。内名隐韵之音，亦是魔王内讳，百灵之隐名也，非世之常辞。
　　上圣章
　　上圣已成，
　　上圣洞合道妙，功德已成。
　　真人通玄究微，能悉其章，誧之十过。
　　十遍为一过，百遍为十过，诵经当以十过为法。
　　诸天遥唱，万帝设礼，河海静默，山岳藏云。
　　无出入息也。
　　日月停景，
　　目不瞬也。
　　璇玑不行，
　　脉不息也。此亦大定之法。
　　群魔束形，鬼精灭爽。　上清文。
　　玄师曰：酆都六洞内外一十二宫魔王乃魔灵，又曰群魔。此魔坏人善性，附人恶事，干试学人，世有禽畜，五行精物，化为鬼魔。此辈分形异类，神同於人。又有外道妖魔及精灵苦爽之鬼，化天尊神仙真人，惑乱善人道士，明详勿失，坠入此流中。
　　回尸起死，白骨成人。
　　玄师曰：真人能通玄究微，晓达经内大洞秘讳，获十品感应功德，此真人之格也。
　　至学章
　　至学之士，
　　心坚於金石，操烈於水火，天地不能逾，鬼神不能惑，行人之所不能行，以有若无，此太极以下有仙名者。
　　诵之十过，则五帝侍卫，三界稽首，魔精丧眼，鬼妖灭爽。　上清文。　济度垂死，绝而得生。
　　玄师曰：至人学士诵之，获六品功德。
　　所以尔者，学士秽炁未消，体未洞真，召制十方玉清文，威未制天政。
　　天政，谓日月五星、天文七政。
　　德可伏御地祇，束缚魔灵，　玉清文。但却死而已，不能更生。
　　学士骨体未真，秽炁仍在，不能威制天象，止获三品功德，此至士之格也。
　　劝道章
　　轻诵此章，身则被殃。
　　不斋戒沐浴、行香诵者，获被殃之罪。
　　供养尊礼，门户兴隆，世世昌炽，与善因缘，万灾不干，神明护门。　玉清文。
　　供养尊礼，获五品善果。
　　赞玄章
　　斯经尊妙，独步玉京，度人无量，为万道之宗，巍巍大范，德难可胜。
　　修诵章
　　道言：凡诵是经十过，
　　凡诵者则不限高下之格，是能依法精心诵持十过者。
　　诸天齐到，亿曾万祖，幽魂苦爽，皆即受度，上升朱宫，格皆九年。
　　三元品戒，朱陵度人之格，有五等。九年者，中福之格。大福则三年，小福则二十四年。
　　受化更生，得为贵人。而好学至经，功满德就，皆得神仙，飞升金阙，游宴玉京也。
　　玄师日：师受有经之者，不以修持，止诵经十过，致此玄应。此言自身功德果报，度万祖苦爽上升朱官，依朱陵品格，九年受化，更生得为贵人。若夙灵通达，不昧其本，而能好学至经，自身功德满日，飞升上清之天，游宴大罗玉京也。此凡诵十过之格也。
　　上学章
　　上学之士，
　　闻道动行，见法秘学，始终不替，寒暑无亏，此太清九宫已下有仙名者。
　　修诵是经，
　　内修其道，外诵是经。
　　皆即受度，飞升南宫。
　　玄师曰：上学之士，亦修亦诵，不能度於万祖，止得自身受度，此上士之格也。
　　世人受诵，
　　世人者，常途之人也，非出群之士。
　　则延寿长年，后皆得作尸解之道。魂神暂灭，不经地狱，即得返形，游行太空。
　　诣师受经诵之，止得延寿尸解，此世人之格也。从真至此，凡有五等，则阶级差殊也。
　　畅微章
　　此经微妙，普度无穷，一切天人，莫不受庆，无量之福，生死蒙惠。
　　效盟章
　　上天所宝，不传下世，至士赍金宝，效心盟天而传。轻泄漏慢，殃及九祖，长役鬼官。
　　前以轻诵殃身，后以轻泄殃及九祖。玄师曰：若轻泄易忽，漏慢玄科，妄泄非人，不依年限而私传，或依年限而不斋，或盟受漏秘禁，使轻慢不信玄文，皆入中科。殃及九祖，长役鬼官者，地府主役鬼之官也。五岳扫山，酆都役隶，山河迭治，此鬼官役也。又有驱雷役电，天官役也，担沙负石，地官役也，涟汲溟波，水官役也，此三官徒役也。
　　玄局章
　　侍经五帝，玉童玉女二十四人，
　　红杏、震文。墨黑、坎文。磨真、兑文。袜腊、离文。灵宝。中文掐定，取五方炁吹。
　　营卫神文，保护受经者身。　中文剔诀。
　　东方九炁青灵启道童子、青灵玉女，南方三炁丹灵启道童子、丹灵玉女，西方七炁皓灵启道童子、皓灵玉女，北方五炁玄灵启道童子、玄灵玉女，中央一炁黄灵启道童子、黄灵玉女，各二十四人。此五方五老帝君各遣玉童玉女，计二百四十人，侍卫保护。
　　玄师日：此乃五行四季、九官二十四炁之神，皆在身中。
　　三元章
　　道言：正月长斋，
　　斋者，谓身无杂务，心不外驰，内外清虚，抱元守一，终乎此月，故曰长斋。
　　诵咏是经，
　　诵则下声而诵之，咏则朗吟以咏声。
　　为上世亡魂，断地逮役，度上南宫。
　　玄师曰：正月者，上元天官会地、水二官於上元紫微宫，校诸功德，名举迁赏会之月，宜度上世祖考亡魂，断诸三徒之役。
　　七月长斋，诵咏是经，身得神仙，诸天书名，黄箓白简，削死上生。
　　七月者，中元地官会天、水二官於中元阳台宫，校勘功过，名庆生中会之月，宜度己身，诸天书名，而得神仙也。黄箓者，天之金箓也。白简者，死籍也。所谓金箓上生名，白简削死字也。
　　十月长斋，诵咏是经，为国王帝主、君臣父子安镇国祚，保天长存，世世不绝，常为人君安镇其方，民称太平。
　　十月者，下元水官会天地二官、诸天诸地诸水真圣仙灵、星宿宫曹鬼神主宰，普校一切功过善恶，於东极天之尾闾，泄水之源清泠府中。名普校建生大会之月，宜为国祝安、帝王圣祚，及依法安镇有灾之方，则民称太平矣。又法曰：正月属寅，寅为鬼道，是以拔济先亡。
　　按《存思口诀》：水始生，火长生寅，水火既济，炼度死魂，玉眸炼质，黄华荡形。七月属申，申为人门，是以自度己身。
　　按《存思口诀》：火之成数，水土长生申。此乃成数，所以得度。十月属亥，亥为天门，是以上为帝王安镇国祚，下为臣庶保护太平。
　　按《存思口诀》：土之成数，木之长生亥，木乃祖炁，所以为父子也。土之成数，所以为帝王国主也。
　　八节之日，诵咏是经，得为九宫真人。
　　一坎文，二坤文，三震文，四巽文，五中文，六乾文，七兑文；八艮文，九离文，复掐中文。
　　八节者，四立、二至、二分日也。八方天真朝集，校量罪福功过於上元八景宫中。至日斋戒本方，消禳九州地分，四十五日，水火、兵旱、灾疠；诵咏向其方，顺宫以建指。冬至坎用事，立春艮用事，春分震用事，立夏巽用事，夏至离用事，立秋坤用事，秋分兑用事，立冬乾用事。周回八宫，以应八节，惟中宫者，已也。身在中宫，得守於五也。故为九宫真人也。正是戴九履一，左三右七，二四为肩，六八为足，五为吾腹，乃上清九元豁落之道也。
　　八节九宫图
　　本命之日，诵咏是经，魂神澄正　玉清文，万炁长存。不经苦恼，身有光明。三界侍卫，五帝司迎。万神朝礼，名书上天。功满德就，飞升上清。　玉清文至上清文挑。
　　本命之日，百神朝身，诸天所重。此日修诵，拘魂制魄，保命宁神，澄正五脏，万炁集身。
　　行道章
　　此章当默念内思，依法修存。
　　道言行道之日，
　　诵经之日也。
　　皆当香汤沐浴，
　　五香之汤也。白芷、青木香、白檀香、沈香、甘松，取东流水煎汤。
　　存思口诀，香沐上，汤浴下。谓焚香沐上，以手拂香入鼻，想入顶门泥丸；次饮水浴下，若大沐浴，日沐月浴，即运日从左目出左太阳，上有赤光，下注成火，合我心火烧身毕。次存光芒复日太阳上左停，次运月从右目出右太阴，上有玉光，下注成雨，合我肾水，如大海中洗浴我身，涤去五脏秽浊。存玉光复月太阴上右停，日月洞照我身，如在虚空云座， 无有隔碍，定念斋心。
　　斋戒，
　　斋者，内斋其心，外斋其形。戒者，内持其志，外持其行。
　　玄师曰：斋者有四，一曰心斋，二曰常斋，三曰清净斋，四曰长斋。戒者，十二大戒，在经。无上十戒，九真妙戒。详载大法。
　　入室东向，
　　东为长生之方，诸天所尊，入室诵经，迎而向之。
　　存思。诀，一谓召十方元鞅之神，入於己身，曰入室。背死向生，曰东向。一谓入静室而东向。两说并用，内外相应也。
　　叩齿三十二通，上闻三十二天，
　　叩齿以集神。叩齿之法，左为天钟，伐鬼灵也。右为天磬，集百灵也，中为天鼓，朝圣真也。叩齿，击天鼓也。想其声如鼓，上震顶门，响彻三十二天。
　　心拜三十二过，
　　心拜，不倾侧泥丸九宫也。心拜过於形拜，形虽不动，存心屈伏，如身礼也。
　　闭目存三十二天，自北维起太皇黄曾天，由东入南至西，每方各有八天，在青霄五色云内、金楼玉殿，各见一帝君，俨然分明。次存自身左耳脑缝出东八天，额前出南八天，右耳脑缝出西八天，脑后出北八天。却自皇曾天为始，每念一天名，叩齿一通，心拜一拜。次第二玉完天，周回四方，至贾奕天，总三十二拜。
