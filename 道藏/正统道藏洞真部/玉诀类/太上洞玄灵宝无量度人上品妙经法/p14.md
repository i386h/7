<!-- { "loadSidebar": true } -->
　　神云焕层虚，梵罗屯碧霄。元始九龙驾，皇人按青轺。灵光集万真，珠影开阳寥。出示灵宝篇，福德由是招。洞玄隐高严，玉音泛云璈。无量匪得思，道海生波涛。法义同涓流，滋植成嘉苗。用以振饥穷，教兴卫中朝。帝尊寿亿年，太平灭兵刀。稽首望玉晨，灵华散金毫。
　　太极真人曰：
　　太上玉晨大道君，居紫微之上七映之天，经录玄文，玉妃捧经，金童散香，太一执巾，玉郎侍筵，龙吟虎嗥，庆云蒙霭。十方天真大神、上圣高尊、妙行真人、无极飞天神王、三界大魔、九天丈人无鞅数众，吟咏玉经，归依太上灵宝妙法，昌运流布，亿劫长存。
　　元始无量度人上品经法卷之五竟
　　法诀
　　诵经毕，叩齿三十六通，心拜十方，暝目默念咒曰：
　　臣某谨诵金书玉经，十转既周，乞发龙軿，天神下降，役使六丁，七祖飞升，我腾上清。
　　叩齿九通，咽液十过，心礼三拜，默咒曰：
　　上皇太真，使我升灵。清斋澡炼，诵咏金经。七玄拔散，上朝太虚。延年长存，刻名玉书。
　　叩齿九通，念高上神霄玉清命魔灭罪咒曰：
　　福布九玄前，罪灭三徒中。灵推九宸杪，纳炁大帝官。五仙携太一，并位重玄空。遂隐上清室，洞明帝一房。
　　叩齿三通，咒曰：
　　真炁正神，号曰桃君。混合生宫，保护命门。通仙致炁，齐景宝云。七祖同生，受福高晨。
　　叩齿三通，咒曰：
　　帝一混九炁，太素玉华精。宝羽宴玉堂，八风扇大明。高上乘玉景，陵梵履昌龄。七化紫房下，九混五帝清。体生六色耀，金映流神形。咸濯元炁内，金书玉皇庭。
　　叩齿三通，咒曰：
　　太上洞明，飞景九元。结精凝黑，化炁变神。司命混合，散形亿分。干乘火甲，万骑扬旛。俱与太一，上造帝仙。伯无起非，仲成曲文。一合我炁，再合我神。三合我魂，四合我魄。五合我精，六合我身。我身六合，洞灵启真。八景虚驾，三素浮轮。我与帝一，俱升玉宸。
　　叩齿三通，咒曰：
　　重华累枝，混合天仙。身有道籍，世有生根。金简玉符，名刊日轩。所愿即从，天录诜诜。所向如心，万神盈门。常存太上，帝一泥丸。雌雄混合，百神缠绵。诵经万遍，云驾来迎。携宴五帝，日月九君。我得神仙，上升玉庭。纳官。双手玉清文掐定。
　　叩齿九通，咒曰：
　　臣诵经已毕，向来所出臣某身中三五功曹、左右官使者、侍香金童、传言玉女、
　　五帝直符、直日香官，各三十二人，并还金房玉室。无令差互，保我长生，后召复到，一如故事。
　　剔诀精思还官讫，叩齿三通，上香，瞑目密咒曰：
　　向来听经，卫经圣众。散坛解席，各复所司。神风静默，山海肃清。千邪伏匿，百灵护形。
　　存十方天真上圣，各腾云上天，自东方为始。每方叩齿三通，心礼三拜，即以鼻引三色云炁咽入五脏，想四灵复本位，叩齿三通，咽液三过，毕。
　　复炉咒
　　巳文循至辰文，历寅至丑，归玉清文。掐定至几前放诀。
　　仙灵仙官、金童使者、五帝五岳神仙真人、三炁正神、左右龙虎君、天仙地仙、五灵香官，当令召致十方正炁，自然生金液丹碧芝英，百灵众真交会洞玄灵宝斋堂之所，存五色祥光瑞炁，与众真交绕，洞灌臣身。令臣学道得道，求仙得仙，举家受福，天下蒙恩。追度则云：亡灵超度，见在蒙恩，十方仙童玉女，侍卫香烟。存香烟腾空直上，关奏：臣某向来所启之言，速达径御无上三十二天元始上帝至尊几前。剔诀。
　　次举三闻经。
　　闻经已后，惟愿众生深入法门，皈依信受。闻经已后，惟愿众生万罪蠲除，善芽增长。闻经已后，惟愿众生永断执迷，常皈正道。
　　次随诵经意愿。回向。
　　详夫三洞宝经，乃万天之圣范，结飞玄之諿，成云篆之章，义贯浮生，文垂永劫。故天地待之以分判，日月因之而运行，鬼神敬之则变通，人民奉之乃开泰。是故诵之者形陟绛霄，闻之者神升金阙，莫不人天仰赖，生死依凭。为群品之津梁，作众生之户牖。不可得而闻之者，其为大乘玄蕴乎！向来臣某升入经座，看诵《元始无量度人上品妙经》若干卷，并谐圆满，奉为今辰，某祝献念圣位，所祈意旨。意者延奉上真，祈求景贶。荐亡则称：上祈亡者，托化仙乡。其经也，莫不开函演奥，响彻三天，执卷吟篇，声闻九亿。当愿侍香金童，结香字於天中；典经玉郎，进经文於简上，即使愆消亿劫，福降今辰。存亡希开度之恩，动植感生成之赐，洎乎悠悠庶类，蠢蠢含生，齐登六度之舟，并上三清之岸。
　　情旨别具。宣忏，为上良缘，念三清无上天尊，太平护国天尊，福生无量天尊，长生保命天尊，消灾度厄天尊，紫清赐福天尊，太一救苦天尊，十方灵宝天尊，宝华圆满天尊，无量不可思议功德。
　　出户咒
　　出阴入阳，万神开张，关启事竟、请闭仙房。
　　按《存思口诀》：左青龙、右白虎、前朱雀、后玄武、狮子地兽，在我下者，乘我者也。白鹤飞禽，在我上者，覆我者也。四方上下之神备至，名曰六仪。此罗列于左右、前后、上下，明矣。故云青龙、白虎、朱雀、玄武、狮子、白鹤罗列为句。左眼为日，右眼为月；日自左太阳出于左目，月自右太阴出于右目，此左右日月，理亦晓然。故云左右日月照明为句。若夫道言此二章者，大法云前章自元始洞玄至列言上清为一章，后章自元洞玉历至辞参高真为二章。《龟山丹皇紫文空洞灵章》明注曰：此是魔王歌章，称我有洞章正文也。或者误以为二章，是以讹相传，因仍舛谬，大失经旨。非敢强为辩订，参诸大法，故并得而证之，载于我有洞章之后。诵者伏幸寻详，诀文指节，列具于后。各按指节掐则。
　　三清诀
　　上清文　中指上节。玉清文　中指中节，亦名上帝诀，谓之元始祖炁。太清文　中指根。
　　紫微诀
　　左手小指从四指背过，以中指勾定，以大指掐四指第三节，中指箔掌心横文。
　　子午斗诀
　　左手大指箔四指根子文，次过中指根丑文，移上中指中文，次过四指中文，移上四指上文，次过中指上文，直上中指尖，谄午文，剔。
　　八卦九宫图诀
　　十二辰诀
　　召玉帝玉童玉女诀
　　诵灵书中篇结轮运秘诀
　　按九日导乾，起自乾亥。
　　观音寅文二指根。菩昙丑文中指根。流吟中指中文。育臻卯文二指中文。庆云辰二指上文。上门巳文二指尖。流玄午文中指尖。吁员中指上文。说说巳文二指尖。推前辰文二指上文。大千中指上文。绿邅午文中指尖。自骞未文四指尖。法轮申文小指尖。运容酉文小指上文。自宫四指上文。咎通申文小指尖。之堂未文四指尖。萧嵎四指上文。少都酉文小指上文。延由戌文小指中文。品首亥文小指根。合神子文四指根。度仙四指中文。导乾亥文小指根。上玄戌小指中文。合云四指中文。上天子文四指根。瑛鲜丑文中指尖。保珍寅文二指根。自真卯文二指中文。度人玉清文中指中文。
　　
