<!-- { "loadSidebar": true } -->
　　此是题目也。严东曰：隐者有四，一隐名，二隐讳，三隐事，四隐语也。李少微曰：按《内音经》云：元始天尊於赤明世界栢陵舍座，是时云雾郁勃，三日三夜，玄阴不解。五老上白天尊曰：今日侍座，所未曾见。天尊演教，则河海静默，山岳藏烟。今日昼阴，天人惶惧，不审何故？天尊告曰：今日诸天发瑞，灵应自然，玉字焕烂，障蔽天光，咸令四座暝目伏听。俄顷，天炁顿启，冥暗消豁，五色光明，洞照十方。忽有灵书，字方一丈，於空玄之上，文彩烂焕，八角垂芒，精光乱目，不可得看。天尊普告曰：此灵书八会，字无正形，其趣宛奥，难可寻详，可注笔解之。於是天真皇人受天尊明命，注解其音，分其分度，三十二天，天各八字，并飞玄自然之书；合五方飞玄之炁，以和八字之音，名曰大梵隐语无量洞章。
　　道君撰
　　太上玉晨大道君，为灵宝教主，撰此灵书中篇三十二天玉字成经，为云篆光明章。
　　元始灵书中篇：
　　此道君自标於题目之下。
　　此正文大梵隐语之音。
　　大法中篇，是三十二天大梵玉字内音。无量隐语之旨，乃元始祖炁灵书中禁之篇。玉晨道君所撰，天真皇人所书也。内隐大洞秘讳、五劫开图之旨，凡二百五十六言，分置三十二天，天各八字，内按乾、坤、坎、艮、震、巽、离、兑八卦，支变八八六十四卦，一句按一卦也。通贯六十甲子，乾、坤、坎、离四卦，出於六甲之表，不在甲子之限。
　　李少微曰：今所注者，一依天真皇人内音训释，或删繁取要，或加字益明，回互经文；不依轮次者，务使人速见其意也。
　　东方九炁青天自然玉字
　　亶楼阿苍，丁丑。 无和观音。戊寅寅文。 
　　李少微注：此八字，皇曾天内音也。亶者，坦然广远貌。楼者，玉京山下长楼。亶远广远，上承玄都之宫，亦谓之楼都。阿者，玄都宫阿那之神名，主大梵之炁，阿那鸣楼都之鼓以集众真，上朝元始。荟者，帝君游台之名，荟蔚华秀。无者，太无也。言太无之中，自然生真也。和者，田月门户之名。观者，观觉天中帝君之讳。音者，八字之音。人能诵八字之音，则真人乘金轮以开冥，玉女扬华旛以披钮。观觉主长夜之录、四冥拔九幽之府，七祖披朗，朽骸还生也。
　　须延明首，。己卯。 法揽菩昙。庚辰丑文。 
　　此八字，玉完天内音也。须延者，玉完天西北阙名也。大劫数交，须延开而玉真上圣於是而回。明首者，元始之都候也。元始开运，则都候启道，梵炁自朗。法者，法轮罪福之场。揽者，揽觉天中帝君之讳。菩者菩提，昙者昙颐，并上元真人也。人能诵此洞章，则法轮引籍於司命，揽觉度魂於更生。菩提执九色之麾以轮运，昙颐旋十绝之旛以停椿。天地得之则不价，万物得之以长存。
　　稼那阿奕，辛巳。 忽诃流吟。库中指中文。 
　　此八字，何童天内音也。稼那者，天中正图先生之号，领人生死图录，总主神仙，治金华宫。金华宫与龙山连宇，炜烨玉清之上，蔚勃洞虚之中。阿奕者，七宝林中树名也。实上圣之进圃，真人之戏园。忽者，觉也。飞天神王之讳。诃者诃摩，天中呼元始天尊为诃摩。劫运终则诃摩开化教法，普度天人。将来劫坏，真经隐藏，天尊已知，预为流布歌吟也。人能诵此洞章，正图先生则削罪录於长夜，注生名於南宫也。
　　华都曲丽，癸未。 鲜菩育臻。甲申卯文。 
　　此八字，平育天内音也。华都者，天中太极宫青华门之别名。曲者，天中有梵天神人飞行太极之上，爽灵风之炁，歌洞章之曲。丽者，太和玉女之名。＇鲜者鲜云，即庆云也。菩者，天中菩楼也。育者，天中帝君之隐名。臻者，至也。育帝常乘八景之轮，道观八极，至於鬼神之家，回十绝之旛以召魔举仙。人能诵此洞章，飞天遥唱，三界司迎，七祖出夜，上升南宫也。
　　答落大梵，乙酉。 散烟庆云。丙戌辰文。 
　　此八字，文举天内音也。答者，天中玉阙名也。落者，宫阙落落然也。大者，大宥天尊开运之初，皆放大赦，谓之大宥，使三恶道空，九幽罢对。梵者梵炁，能开龙汉之劫。散烟者，真人散香於玉阙。庆云者，五色备也。庆云接乎紫馆，飞天舞乎空轮也。
　　飞洒玉都，丁亥。 明魔上门。戊子巳文。 
　　此八字，魔夷天内音也。飞者，飞天神人之名也。天地政运，沦於延康，冥冥无开，飞天启光。於是散辉，诸天受炁也。洒者，龙汉一会，倏欻而回也。玉者，玉真魔夷天帝之讳，主开度幽难。都者，九幽之酆都也。人有善功则玉真开长夜之户，酆都度八难之场。明者，解八字之义也。魔者，魔王也。上者，上帝也。门者，门下也。人能明解八字之义，则魔王敬伏，上帝育养於始生之神门，门下韩君司录度算南宫，庆流九族，生死蒙恩也。
　　无行上首，己丑。 回跖流玄。午文。 
　　此八字，越衡天内音也。无者，上道也。言元始之炁，开明无上之道。行者，天元之纲纪，维罗八极，梵炁弥布，流行不息也。上首者，北斗之罪宫也。回者，转也。跖者，履也。劫运之初，元始则履空而轮转，布化十方。流者，流晨之光，照长夜之府。玄者，空也。越衡天上玄都之景，有空峰之山，万圣之所游，生死之所归。道未备足，身应灭度，魂升空峰，受炼而更生也。
　　阿陀龙罗， 四象吁员。庚寅中指上文。 
　　此八字，蒙翳天内音也。阿者，天中有九折之山，连阿栢属。陀者，山上之楼，上通玉清之炁。帝君常乘三素之云，上游阿丘之岭，下监万生之罪。龙者龙山，与阿陀相去九亿万里。罗者，日月之名。《玉纬》曰上清九天真人，呼日为濯曜罗。言山势相交，日月明於峰山。四者，四极之宫，东华、南极、西灵、北真也。四极真人主生死命籍。象者，象轮之车。真人常乘象辇，游行三界，校人生死罪录，开度学道之人。吁者，吁育天帝之讳，为南宫度命君，主炼度朽骸。员者，日中生童，主灌津於天人。人能诵此洞章，则玉名入帝簿，生死度南宫，四极给自然之羽车，七祖欢於福堂也。
　　诵毕，叩齿九通，即临目存九灵妙炁，青玉之光，从东方无极玄虚中来。良久，微诵玉晨君祝。
　　东方八天无量音玉晨君祝曰：
　　森廓连华阙，神尊帝一真。灵虚交日月，玄觉照冥津。玉关回运数，梵炁启都明。麾旛扬洞唱，天君秉化轮。金华领仙箓，郁带龙山宫。宝秀焕珍景，宴戏高上墉。霏烟散妙霭，陶精养我形。飞天观劫会，赞咏元始文。太极建青钥，晨辉布发生。爽耀应穹观，熙怡存玉婴。皇育旋景舆，升度七祖魂。弥范流飞纲，周维天地根。祥霞翳霄仞，紫馆真人君。轩奕青玄府，灭试摧邪凶。道应混高元，神结泥丸精。灵丘三素云，罗耀交琳峰。七九齐至用，三五合同功。并协冲和德，变炼超仙宗。祝毕，存前九灵妙炁，青云九重，覆匝身形。
　　九色玄龙导从左右密咒曰：
　　赤明开图，八炁回真。总统元关，青帝大神。流化九外，缠绵我身。灵音八书，六十四篇。洞明天地，与我合仙。运政龙驾，上升帝辕。咒毕，引前九灵妙炁九咽。混合五脏如瑠璃映照之色。行之九年，致青芽九炁之精，身生光明，彻见虚无。万遍道成，即得飞行，七祖同福，皆升南官。
　　南方三炁丹天自然玉字
　　南爓洞浮，辛卯。 玉眸谈说。壬辰巳文。 
　　此八字，和阳天内音也。南爓者，南方有流火之庭，飞焰焕乎八方。洞浮者，洞阳宫炁炎而浮流也。玉眸者，流火之膏炼身体则生玉光，明如眸子，故曰玉眸。诸学人始得道者，皆诣流火之庭，南极真人以火膏洗炼荡除尘垢，得与真人为侣。诜诜然，众多。
　　梵形落空，癸巳。 九灵推前。甲午辰文。 
　　此八字，恭华天内音也。梵形者，元始天尊在龙汉时号也，至赤明世号无名君，上皇开运，号元始丈人。梵炁化形，随劫化生，以一神而见，不受胎生，故曰梵形。落空者，元始自空中而生也。九灵者，九华真人也。理於南上宫中，主九幽之下宿对死魂。推前者，九华真人主命录，推算死魂前生功德。有善功者，四斗真人书延生之符，而授与之，则得拔度九幽也。
　　泽菩台，乙未。 绿罗大千。丙申中指上文。 
　　此八字，宗飘天内音也。泽者，天中山窟也。其山上有众龙之窟，山有黄房之室，一名玉容之堂也。者，玉晨道君之内名也。理於黄房之内，混大劫而不终，经龙汉而更明，故幽中而悦焉。菩者，飞天真人之隐号，有无数之众。台者，玉台也。处於泽山之阳。绿罗者，月中夫人，字罗英，容色如玉，着绿帔青衣，故曰绿罗。上乘大罗之天梵行之炁，运度之关，以应天地之数，终於大劫。既受交於日月，则会於玉台之上也。大千者，世界之数。陆先生云：以千数至千，即千千，为小千；小千数至千为中千，中千数至千为大千。千中之大，故曰大千。人能诵咏洞章，则得驾羽轮之车，升黄房之室，游玉台之上，览大千之境也。
　　眇莽九丑，丁酉。 韶谣缘邅。戊戌午文 
　　此八字，皇笳天内音也。眇者，天书玉字，沦於延康之中，翳而不彰，眇眇然也。莽者，龙汉开运，其文复明，莽莽然也。遇其道，男女并皆寿三万六千岁，其运之极，又经一劫，九炁各生一兽，以害恶民。其劫既开，而九兽号为九丑之鬼。北帝上真主生死图箓，故立九丑以辅三官，数极九九八十一万度，天炁之交，九丑当得辅，号为九都使者。韶者，皇笳天神霄王之内名。神霄王是魔王之神，主常试学道之人正与不正。魔王作谣歌以乱人心，心固者，王即保举，径升皇笳天中。缘邅者，南北二斗君之内讳也。人有善功，列言於南斗，南斗即度三界之难，技九幽之苦，告下魔王，不敢败害也。人行恶则三官列罪於北斗，北斗即告下魔王灭魂，付九幽之下，充长夜之役。皇笳天上有金华之山，学成得道，皆诣金华山，受太一之信，以制灭魔试。然后得乘景轮之车，游宴八方。九炁者，按《三天正法经》：始炁生三炁，一曰赤洞，二曰白章，三曰青浩。元炁生三炁，一曰绿炳，二日黄景，三曰苍混。又曰：白遁玄炁生三炁，一曰紫融，二曰碧炎，三曰黑演。．谓之九炁也。
　　云上九都，己亥。 飞生自骞。庚子未文。 
