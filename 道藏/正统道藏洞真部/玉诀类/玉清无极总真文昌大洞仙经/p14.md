<!-- { "loadSidebar": true } -->
　　耳根者，但闻音声，感动灵明，随声旋转，为善为恶，顷刻有异，毫厘之差，千里之谬，所以舜好问好察，禹闻善言，盗跖喜闻为恶，纣乐闻音声，皆耳之听。昔有僧坐禅，有鸦噪其上，或问曰：闻乎？僧曰不闻，曰：何故不闻？曰：闻中不闻。以此观之，闻亦未尝不闻，但不留之於心。玉宸灵宝在九天之上，九天有三，自一炁生三炁，是为三宝，三炁生九炁，是为九天，乃生神之天，谓郁单无量天之类是，又有八梵九天，始青天，太青天，始丹天，大丹天，始素天，太素天，始玄天，太玄天，大梵天，亦谓之九天。又曰：高上神霄。南极长生大帝，东极青华大帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，可韩君丈人九天采访真君● ，是为神霄九宸，掌生杀之权，发号施令，雷动风驰，故万物莫不由此而成始而成终也，所以玉宸道君主之，在人中院。
　　太上大道君。
　　道君者，有道之君也，昔灵宝降生为西那国王，天下太平，百姓称之曰有道，道者蹈也，谁能出不由户，何莫由斯道也，皆明德新民之事，自家及国，以至天下，皆能上行下效。《老子》曰：修之身，其德乃真，至天下之普。《中庸》曰：道不远人。人之。为道，而远人不可以为道，修齐治平。天下之大事，岂不由修身正心诚意，然后可以平治天下乎！然有道之士，务在济世利人，桀纣无道，百姓罹祸，周文商汤拯民於水火之中，为解倒悬之苦，后世歌之为有道之君。
　　常保景化内
　　《玉经》：天子王侯得奉之者，致国太平，故富国安民，强兵战胜，外无寇盗之挠，永保社稷。持诵是经，专为国王帝主君臣父子安镇国土，保天长存，喻人精炁充满，身体强壮，无有邪炁所侵，自保寿康，故保持光景造化之内，毋使失坠，毋令外邪乱其至道，败其灵根，盗其至宝。可保景化。
　　九回镜中清。
　　九和十合如镜之清明，洞见事物，《玉皇经》云：败其灵根，盗其至宝，盖不能得保守景化也，以致鉴不空而衡不平矣。昔陈与明得明镜之道，修炼十八年，以晋太康元年三月初一日飞升。又太康中，新野先生乡人张如珍，遇神人降於室，传明镜洞鉴之道，曰夫烛物理者天也，鉴物形者道也，天之道以清，镜之道以明，审而无差，形定於此，物应于彼，故川岳之状，鬼神之情，无所逃而隐也。天以清而容万有，水以澄而鉴众形，若夫天清镜明，澄心静神，而得内外洞彻，则至道成矣。倘外役於物，而内劳於神，心神昏浊，不能澄清，则去道远矣。此法吾受之於长桑公子，长桑公子受之於太清天帝，子若修之，能洞达玄通，遐照八极。夫洞真法中有四规之道，依四时而行，亦与此同。体古人所谓虚其室，白自生，定其心，道自成，信矣哉！如珍修之九年，彻见千里，无一物可隐，以梁天镒十三年十一月十八日飞升，号全真达道真人，此乃九回镜中清之旨趣焉。此经一句主一事，若人行得一句，即与道合真而为至人也。又有李士宁轩辕镜之说，具在别传。
　　解带玉映室，
　　玉映室，乃上清玉宸宫，在人中脘，神室既解结滞，则如玉之辉映，《诗》云：相在尔室，尚不愧乎屋漏，恐惧乎其所不闻。
　　乘素入四明。
　　素，空也，耳之於声也，乘空素而达四聪，肺都童子素明字无英，明者日月交合而成字，始制文字者，其知造化乎。
　　携提日中王，
　　日中司命接生君，字道灵，携提者，不暂舍也。凡言日者十句：混合五日房，三日映玄敷，日中一运珠，日为三矜交，五帝散日精，日中司命童，日中开五晖，混化启明日，飞霞散天日，海日自东生之类，日中真灵乃太阳之精，在人则坎中之阳，两肾问一点明莹者，日中王也，以子时建生。
　　并羽月中晨。
　　两耳分阴阳，故有日中王月中晨，如祖天师郁仪结璘之真诀，皆主宰日月之神也，携提并羽者，欲常提省接连不昏聩也，昔陈先生与杨太初遇真人聂绍元传二景高奔之法，后得道飞升。《古诗》曰；圣人夺得造化意，手搏日月安炉里，微微腾倒天地精，攒簇阴阳走神鬼。又曰：若人间我修行法，遥指天边日月轮。又曰：日月交合时，便是生身处，本来面目真，劝君勤照顾。经云：圣日圣月照耀金庭，日月合璧，乃月晦夜交合也，内丹於此下乎修合。
　　太一召天魔，
　　上卷略释之，太一乃水精元之炁所化，天地之先，一数生水以成象，人生之前，一炁之精感化而成形，非水无以立天地，非精炁无以立人身。《老子》曰：天得一以清，地得一以宁，神得一以灵，万物得一以生。所以太一为万神之宗主，故能执符以召制六天大魔。《大洞经》中，凡言太一者有十，如上卷太一务命根，太一居紫房，中卷太一召天魔，携提太一真，下卷太一上元炁，太一俦丘兰，太一杨威明，上携女太一，羽节命太一，太一景中王等。是太一之神，於五神中并而为一，是故五脏皆有太一，亦犹天地之间无处无水也，在大道中，谓之太一天尊，诸天谓之太一帝君，九天之中谓之碧玉宫太一大天帝，专主水事，斗中谓之太一，五福诸地谓之太一尊神，雌一女真谓之太一元君，在人谓之太一之神，随处莫不皆有。太一居人脑中，人有罪福，小则太一简阅奏帝，大则三尸奏事，重则三官鼓笔，所以太一乃人神之领袖也，得一则万事毕。孔子曰：吾道一以贯之。人得一而生，既已生矣，复能守一，则此道大明，及至成全，一亦何在，识者宜尽．心焉。僧问万法归一，一归何处？《丹经》云：既至成时一也无，盖欲人无所执着，欲求鱼兔，须藉筌蹄，鱼兔既获，筌蹄可舍。又云：过河须用筏，到岸不须船，释应无所住而生其心。
　　帝君较万精。
　　帝君，一名七灵，一名逢凌梵，常守人两眉之上，执符把箓，摄召六天大魔。《金书》云：太一执符，帝君品命，即此二真也。
　　拔遏死积炁，
　　《小救苦经》云：祥烟塞死户，盖魔王检较鬼精，遏塞死户，保举仙人也。《生神章》云：元君遏死户是也。以此为生生之命根。
　　越度仙黄庭。
　　黄庭，中央仙庭，四方八面朝此，在人脾胃，主管谷府，有神曰黄宁童，消散克化以滋养四灵，故越此庭则立三关已。
　　帝立三关上，
　　三关，天地水，亦天地人，上关泥九，中关绛宫，下关炁海。亦曰三要，在易为三极之道，《黄庭》云：三关之中精炁神是也。
　　八风舞神兵。
　　《庄子》曰：汝闻天籁，而未闻地籁，汝闻地籁，而未闻入则；八风，八方神炁也，四正四维皆起思风和畅，则千真万圣欢庆鼓舞，人身之炁畅快，则万神怡然；炁一不和，脉一不调，则人神悲泣，人神悲泣，则将离去身体，神离炁绝，人将死灭，可不慎欤。即上开八门飞天法轮运转精炁也。
　　左抱福醴液，
　　福醴，香美之酒，亦曰琼浆玉液，盖一身之炁液，灌溉本源本根者肾也，肾炁上通於耳，两肾居下，而肾之门户在上，所以下实则上听聪。福醴亦谓之水银，神水、木液、黑龟精、赤凤髓、金液、金华、玉池、金精、铅汞，皆丹料之异名也，惜精以养炁，惜炁以养神，惜神以养虚，大洞之道备矣。
　　右提庆元瓶。
　　庆元瓶者，谓之玉池，华池、偃月炉，悬胎鼎，玄门、牝户、黄庭、真土、金鼎，皆丹房之器皿也，二者缺一不可，故丹道成矣。
　　洞微无障玄，
　　洞听隐微无有障碍，盖洞微者，乃圣耳通之妙果妙行，此即六通之一也，人能修习，可洞闻九天之外，九地之下。
　　梵通生虚明。
　　虚明者，心也，自诚明谓之性，心者性之宅，得诚明之性，自然视思明、听思聪，梵通是圣耳，无所不闻，无音声可逃也。
　　贯颡闻十方，
　　颡，额也，上穷圆顶，下尽方舆，无不洞达也，十方，四正四维上下共十方，盖自己梵通虚明，普彻上下四方，无不洞闻。
　　豁落一切声。
　　一切大小音声，豁落响彻，不逃聪听，盖同声相应，无往而不闻也，如聋聩者，疾雷震山而弗知，岂可容易回其本性哉！人能六根六尘悉皆清静，即能运六神通，得大自在，耳根在肾，多以色欲撼摇，精炁耗散，早致聋聩，须仗大洞招真致灵，返回神明，宣通开导，复全本体，方证洞微妙行。
　　右件玉章天篆一百字，上镇竺落皇笳天，下统第三垒帝德君。
　　《玄契》曰：真人得洞微清净，圣耳梵通，无碍无障，内外虚明，闻一切音声，能斩酆都山泰杀谅事宗天宫恶根地根魔籍鬼帐，常以丹果供养元始天王，结带生核，进登鬼仙。鬼仙者，人死而英灵不昧，焄蒿凄怆昭明，能祸福於人，如今天下州县城隍土地、关羽、张飞之类是。
　　玉清无极总真文昌大洞仙经卷之五
　　● 疑此处脱一字。
　　● 此句疑有舛脱。
　　● 此处字有舛误，所引出《注子□齐物论》，原文为：『汝闻人籁而未闻地籁，女闻地籁而未闻天籁夫』。
　　玉清无极总真文昌大洞仙经卷之六
　　东蜀蓬莱山中阳子卫琪注
　　元始天王曰：文昌大洞玉章第十三，鼻根洞空玄息炁通。己亥、庚子、解、损。
　　太清浮绝空，玉清、上清、太清，谓之三清，在大罗之上无极之中，虽天真上圣亦所罕到，贵重莫极于此。下卷云：上清绝霞升，玉清万华宫，释氏所谓一体三身，先曰毗卢，次曰卢舍那，三曰释迦，在人则上中下元是也，皆在一身之中，三者不可须臾离，鼻闻馨香，心所欲嗜，鼻窍通肺，肺主炁，炁必耗矣。昔有僧坐禅，闻香积之炁，心念曰必是斋供，或见天仙来请赴天厨供，僧於定中便去，日每如是，或日明，眼师见之，谓曰汝堕一厕中矣，僧不信，遂令再赴供，回，师取厕中一虫杀之，僧方悟，以此观之，鼻之於香，亦能引人为异类，不如香严童子，闻香便悟其所从来，立跻果位，一般香炁迷悟两途，可以谨之。太清仙境浮於绝空之中，乃人之下元也，谓之元始祖炁，人能存之，谓之大丹，回风混合，百日通灵也，下元或下丹田，即炁海，是一身命脉，神炁皆聚於此，若能爱惜存养，不为色欲所耗，则成丹。
　　三天宝神符。
　　清微、禹余、大赤三天，乃三宝君所居，宝神符者，贵重大洞宝章镇安天地，人之爱惜三田，贵重神炁，专以保固形命。
　　日中开五晖，
　　日中司命灵童敞辟五灵之房，光明辉映，照耀天地，亦如人之心神，光明焕赫，照彻三田，五脏百关九窍，无所不见。
　　青帝圆常无。
　　东方属木，青帝主事，圆常无，盖其名也，肝炁上升於东方岁星所镇之地，保肝护魂於八冥之内，人与万物均沾炁。
