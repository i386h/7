<!-- { "loadSidebar": true } -->
玉清无极总真文昌大洞仙经注
　　经名：玉清无极总真文昌大洞仙经注。元期道士卫琪撰，书成於至大三年。以图书易学及内丹学理，注释南宋道士所编《大洞仙经》。十卷。底本出处：《正统道藏》洞真部玉诀类。
　　玉清无极总真文昌大洞仙经注序图卷之一
　　进经表
　　　　具位臣卫琪谨言：天命之性，有生钧受於一元。道与之形，品汇皆同於五纬。恭惟皇帝陛下，道参穹昊，德合神明，长追太古淳朴之风，远缵旷世庞洪之绪，玉刻金编之简，尽沐披行，岩栖野处之徒，咸蒙拔擢，故感草茅之奋跃，仰干鼎镬之宽原，敬献《文昌大洞》一经，仰祝圣躬万寿，恭愿尧仁广覆，诞敷文治之休，舜孝彰明，丕显昌期之运。玉烛调而春生秋肃，璇玑斡而云润星辉，天地位，万物育，化已极於范围，日月照，四时行，诚遂赞於幽显。臣琪干冒天威，下情无任瞻天望圣激切屏营之至，顿首再拜，奉表以闻。
　　至大三年九月日臣卫琪上表
　　臣卫琪谨言：王化所基，古典载太妊太姒，国风所始，今人钦有娀界有新女恭惟皇太后殿下，懿范柔和，婉仪清淑，志静已参於乾造，德方诚合於坤文，鼓百姓之惧心，跻八荒之寿域，切念臣琪蓬莱隐迹，萍梗微生，稔知文母之承休，敢献文昌而祝颂，伏愿月华绚彩，法天象而统六宫，阴教敷明，体地元而育万物，民子例．覃於慈荫，华夷均被於殊恩。臣琪干冒慈严，下情无任惶恐望恩之至，顿首再拜，谨言。
　　至大三年九月　　日臣卫琪上表
　　序
　　经者，道之纲领也。夫道岂容言哉，上圣因言成文，因文演教，其所以经纪世道，类不可以测识，故凡经皆有难言之妙。近世学者方句评而篇注之，往往有得天人说经意，此大洞经之类是也，大洞自元始出，其言致玄总灵，超真历劫，盖所谓妙哉者。今中阳卫氏，乃能自出新意为之注释，锓以行世，见予京师，求所序引予观之，详乎而莫知其涯，真不可以测识也，抑闻演经之旨有万遍，而道备者味之深也，今子於是盖有得矣，苟明夫味外之意，则自万遍而至无言，其为造元始阐域也无二道。皇庆壬子夏五月，特赐太素凝神广道明德大真人、嗣汉三十八代天师、金紫光录大夫留国公张与材序。
　　大洞仙经，盖西蜀之文，中原未之见也。中阳卫君自蓬山来京师，示予一编，且求为序，引予谛观之，皆世外之说。卫君以三教圣人有杂注於其间，旨意深远，苟不能贯通三教之书，未易观也。独雌雄混玉房一语，所注阴阳交媾之事，颇涉形迹，岂中阳曲为今时而然耶！但恐不可对痴人说梦耳。且西方圣人有云：始从鹿野苑，终至跋提河，於是二中间未尝谈一字；吾夫子亦云：天何言哉，四时行焉，百物生焉；老圣亦曰：多言数穷，不如守中。由是论之，文字语言者，圣人不得已而因言显道耳，苟得其道，尚何文字言语之为哉！我作是说，中阳子以为何如。至大四年清和月望日、翰林学士承旨资善大夫、知制诰兼修国吏● 畴斋张仲寿谨题。
　　图书未龟马以前，五文开化，已见於灵宝之书。天道昌炽斯文，如善养元气，浩然独存，浊之而愈清，晦之而愈明，无绝续，无存亡，劫火不能焚，世变不能移也。苍然而在上者，不有刚健中正纯粹精为之情性，则机亦息矣，所以运行形体情性於不息者，其主宰之谓帝乎。七曲老仙以功行道德，经纬文章神而明之，大哉帝力，持是经箓.，溥觉众生，造化之枢，性命之源，主宰在是，自未始有形之先，暨四达无穷之外，寥乎廓哉，万殊一本，千劫一途，以法眼视之，洞然而无碍也。吾之所谓太易太初太始太素太极，即元始所传《文昌大洞》也，中阳先生卫氏洞测玄妙，句解字释，本之以道学性理，参之以丹诀禅机，圣贤千古心法，透彻发露，更无余蕴，洋洋在上有神司之，览者幸毋忽焉。至大辛亥仲夏旦、集贤待制奉直大夫蜀叟赵炞拜手谨书。
　　文昌大洞经注序
　　切闻玄圃之玉，昆吾之金，照乘之珠，连城之璧，或出合浦，或产昆岗，有明月之称，具衣光之号，卞和所抱，隋侯所怀，世人虽有闻而知之者，尤起爱敬愿见之心，岂特所谓玄珠黍米、苍胡颉摩尼珠，天人之所贵重者，今文昌大洞是也。人人有之，而自见不自贵，其取弃贱，故圣人演之以觉众生，托法象以取喻，非有形迹者也，敷光炁以为音，非有文字者也，至道无言，至真无象，自混沦剖判，三才之理畅然，元化之体归一，不知我之为道，道之为我，以后五行错谬，炁运变迁，有生之根，或拘於宰制，於是三宝君复阐其始初之因，以示天人，谓兆之身皆吾之炁，兆之神皆吾之真，欲使人人咸知，悉见则复归於我，而不为炁运之所拘束，可坐致自然。因是元始重演三十六章之秘，该三千一百八十八言，以付玉宸道君，序结其始末之因，计九百单八言，以界太玄道父，二圣法语，总计四千九十六言。於是至真无象，而圣迹益彰，真宰无言，而玄籍愈阜，范围天地，曲成万物，大哉至宝，真所谓乾始能以美利利天下。然三十六章以应四九金数，即自己金丹之道，上卷十章，中卷十章，下卷一十六章，三卷皆以五言为句，共三十六章。章之上，复有大洞帝尊一章，以四言为句，自不相侔，总冠一经之首。三卷各有序经，下卷终有结经，皆玉宸道君演说，方见一经之始末。周初，帝命三真人下传昊会张通真先生，此经是也。以其时考之，盖二千五百余年矣，所有茅山魏元君之泒，号《上清大洞玉经》，盖灵宝天尊所传，比此经缺二章，多八十字。又有宋明帝时陆修靖，以帝一、雌一、雄一三经，或三言四言，句读长短不一，以附各章之次，故其章句颇多，其正经并同。
　　稽诸传记，中载云：唐梓州王保和真人，奉帝命校《三十九章大洞经》，以付嗣师。又有宋真宗朝观妙先生朱自英注，政和元年张商英进御札子大抵相同，此经本一百二十卷，玉宸道君、太玄道父牛孳先生集其枢要，分其章句，三十六章为三卷，以便修习。上则安镇三十六天，下则统御三十六地，中以通人身中三十六宫神炁，岂非所谓天上三十六，地下三十六，太玄无边际，妙哉《大洞经》乎！此经所载，皆天真内名隐讳，与人身中神炁相接，故在《度人》、《生神》、《黄庭》之上，是故内外互显，上下交错，盖取诸人身一小天地也。人能存养自己神炁，吟咏宝章，则天真下降，与兆身中神炁混融，是曰回风混合，形神俱妙，与道合真。故致长生之道，可以提挈天地，把握阴阳，鞭策风雷，驱役神鬼，偃息於流霞之车，眷盼乎文昌之台也。人徒知诵经亦死，不诵经亦死，岂有长生之理！殊不知诵经者，蜕脱幻躯，以即真体，谓之尸解，不诵经者，幻躯与真体一齐俱毙。其上根者，不言而喻，愚不肖者，虽提其耳谆谆焉命之，渺莫知其所以，况章句字义幽隐，非天人再世，其孰能知之。琪幼蒙义方，至於诸子百家，靡不攻考，至元巳卯，时方弱冠，受诵此经，迨今三旬，惟恨文字讹谬，十本九乖，无所从正，每思幼小曾阅三藏，颇记一二字，而不敢擅自订证，且天下经教，经大冶化炉之后，不复有闻。比岁薄宦西南，尝以此劝人，家至户到，往往好读，而琪以讹传讹，中心少宁，近因浪走江湖，旅邸静坐，默有所悟，辄将曩者注稿翻绎，以平昔所记三教经书，其间旨意合同者，随句解释，仍以《大易》所谓无极河洛、先天后天卦象，金丹火候、苍胡檀炽，帝尊玄炁等，各列一十三图，以冠经首，俾人一披便喻，妄据管见语意肤陋，惟恐贻谴天道，取笑大方，敬谒注生真君采访使者冥干印可，方敢布露同志，诚非所以赞扬大经，庶几纯根小器有所发明也。龙集至大己酉东蜀蓬莱山中阳子卫琪稽首谨序。
　　无极图
　　周子作太极以括《大易》，予演无极以总《大洞》，盖太极者，已具形炁之谓，无极者，无声无臭无象无名，惟理而已。周子亦曰：无极而大极，盖无极一动而为阳，以生玄炁，属水，故曰太易，生玄光，静而为阴，生元炁，属火，故曰元命，生太初，静极复动，为阳，生始炁，属木，故曰太始，三炁周，玄元始三炁周备，炁形质具，未始相离，谓之太素，静而为阴，属金，故曰太素，梵行初三炁为天地之根，万物各极其位，谓之太极，动而为阳，属土，总领四象，故曰太极五灵冲，一动一静，互为其根，是以五太五行谓之五老，五符玉经云生於元始之先是也，天王复演太易之玄炁，结一○宝珠，即五行一阴阳也，阴阳一太极也，太极本无极也，故曰无极总真文昌大洞云。吾以此○宝光凝成万炁，化生诸天，又以其光分敷百千万亿，结成《大洞仙经》，即玉经生天立地，开化神明，又曰五炁结十方，万炁生万神，即五行顺布，四时行焉。又《度人经》五文开廓，普植神灵，无文不光，等同万神万炁仙，即无极之真，二五之精，二炁交感化生万物，故文昌乃天地之祖，万物之母，是以人人具一文昌，物物具一太极也。人能精修澡炼文昌大洞之道，究竟复归於无极之中矣，虚无自然，人生自无中生有，至老复归於无。
