<!-- { "loadSidebar": true } -->
　　大哉圣人之道，洋洋乎发育万物，峻极于天，观三教祖师垂世立教，未尝偏执，而人强自分别，曰释氏主性，道家主命，儒家主理，殊不知三者一而已，释迦说法，眉放白毫，元始说法，眉放青毫，两圣人示现相好，岂异致耶！盖白毫西方金炁，虽是表性，命在其中，青毫东方阳炁，虽是表命，性在其中，性命之道相因以成人。《中庸》不云，天命之谓性，率性之谓道。上天赋与我者命也，我禀受而生者性也，凡言性，则命在其中，言命，则性在其中，故此中卷七章云：性命宗本坚，性命果何物也？以性言之，则曰仁义礼智，而四端五典，万物万事之理，无不统於其间；以命言之，则曰元亨利贞，四时五行、庶类万化，莫不由是而出。此天理之灼然，而人以私欲蔽之，而不能克复本源之清净，故圣人因人所禀赋而修明品节，垂世立教，俾人尽至诚之道，则本来面目复见于前，所谓惟天下之至诚，为能尽其性，至於参天地，赞化育，如示诸掌。或曰：子注道经而引佛经儒书，得无过乎？琪曰：三教圣人，本以匡救人恶，欲人皆归善道而已。故曰：天下无二道，圣人无两心，如人入城，必由其门，至於长府则一也，门户虽异，所致不殊，若人各极其志，何往不可耶！琪是以将典诰会同而释之，奚罪焉！
　　顶旋紫炁，万华宝盖，浮罗覆形，
　　紫炁者，阴阳二炁合成为紫，以此示命元也，紫炁之中，化成万华宝盖，覆荫法身，人之头上，亦有华盖而自不见也，经云：紫云覆黄老，是为三宝君，正谓此矣。人能修道，则鬼神莫能窥其际，唯见红光勃勃射目。
　　玉光金霞，纡绚晃曜。
　　如玉之光辉，金之霞彩，纡绚晃曜，烁射天人之眼目，如十七帝光是也，皆自身中出。
　　玉宸道君，太玄道父，稽首颙伫，愿听洞章。
　　洞经题下有太玄道父牛孳先生集，至此方见玉宸道君太玄道父，玉宸乃灵宝太玄，人或以为太上，余亦疑之。正释此，向梦故家厅事前群牛，又一牯见触余，以杖御之，中其左目，牛足着吾脸，予咬得一趾，惊寤。一日，偶见《实录》云：太上八十二化身为玄武，号太玄，又《仙降》曰，牛者玄武之精，方忆《礼记》，牛曰一元太武，因知太玄牛孳乃玄帝也，前梦无虚。玄帝生於黄帝时上天开皇初劫，紫云元年岁甲午三月三日，《真武经》云：甲辰，误。至十五岁，童子学道修行，四十二年飞升於紫云，五十七岁庚寅九月九日也，拜太玄元帅，永镇北方。至上天龙汉二劫，殷纣无道，魔鬼流行，伤害生灵，毒炁上冲，元始命之收捕，有功，令复坎位，拜镇天玄武大将军。后於上天真化三年即嘉佑二年也，三清委玉帝考功，三官四圣位当亚於天帝，下翰林修撰玉册，拜太玄为玄天上帝，因知此经在拜太玄时重出，本一百二十巷，太玄集此三十六章，亦三十六部尊经之祖，以便修习，亦犹《大度人经》上品妙首无异。颙伫者，仰望也，诚敬而已矣，愿听者，俯听也，整齐严肃，主一无适，惟恐礼貌之不恭，俯仰之失节，所谓齐庄中正足以有临也，道父之心，推己及人，所谓夫子之道，忠恕而已矣，岂不忻忻然有喜色而啸咏哉。此下以六根并六洞宫顺取，庶不紊乱大旨。
　　元始天王怡然啸咏曰：文昌大洞玉章第十一，眼根洞观，道眼始通。乙未、丙申、明夷、家人。
　　叙经，乃玉宸道君所叙经之因由缘起，谓之叙分；正经，元始天王所宣珠光之音，谓之正宗分；结经，亦道君结括一经之旨，谓之流通分。
　　皇上超无景，
　　眼之於色，为业甚大，眼见心欲，心动神疲，是以五脏之神，皆从眼漏，为第一根，眼窍通心，心乃神宅，眼既见，心必动也。皇者，大也，上者，高也，言道之大而高超，出乎无色之界，无色无光，谓之无景，经中景字三卷，共二十八字，八景运常宁，八景齐洞阳，八景照泥丸，太清八景观，四句同义。洞明光景中，太一景中王，携此景中人，炁出华景中，常保景化内，一义。太极元景王，太素拂眇景，赤景翳逸寥，洞景寄神通，太极玄景童，羽景太无庭，金阙上景炁，混一玉景炁，晨中黄景炁，同类。皇上超无景，太虚空无景，一类。乘景晨中晖，驾景登绝霄，一类。帝一上景朗，朗生帝景● 二元上景衢，一类。八真合景君，千景并生矜，一类。三天焕九景，义别，字虽同而义各异。有以车舆冠服讲者，有以旌佩节幢论者，有以光景炁色辫者，有以神真名字说者，诸经传中，有景晨明霞之冠、之服、之节、之舆，不知其为物何如也，而以琪意度之，便如今时官，贵有七宝冠帽束带鞍辔之类是也，《玉皇经》九霞流景，飞云玉舆，同，今无景者，无色也，人能收视内观，自到虚无自然境界。
　　轮转九曜停。
　　一云九曜生，必误，如日月停景、璇玑不行之谓也。人之一炁，在乎鸿蒙混沌之始，而不能存育，以眼根所漏，今则既知而修，即超出无色之界，故漩玑玉衡一时停轮，以俟兆之所证也。在天则运转机轴，以九炁化育天地万物，惟北斗七元日夜循环，所谓漩玑玉衡以齐七政，在心则有七元运用，与天之九元同此不息之机也。是故为人终日乾乾，自强其志，以应天机也，曜者眼神明曜，眼光一定，则九窍俱息矣，诗云：子怀明德，不大声以色，同义。
　　回风混帝心，
　　帝心，即道心也，人心惟危，道心惟微，惟精惟一，允执厥中，盖心之为物，湛净虚明，如鉴之空，衡之平，所以为一身之主，包万理，应万事，虽鬼神有不能窥其际者，一动一息，莫不系於其间，所以《大学》之道在正其心也。《老子》曰：五色令人目盲。人以物欲障其心目，不能见天地之化，故圣人立教，收视反听，黜 聪明、离圣智为急务，若能存其心，养其性，则天地万物森然见前。《孟子》曰：养心莫善於寡欲，人能寡欲，则得颜子坐忘之心斋，故圣人洗心退藏於密，欲道成也。此章以眼根修证，盖眼有数说，佛经载，肉眼、天眼、慧眼、法眼、佛眼，盖肉眼者，凡夫也，世人云俗眼是也。佛眼即道眼也，以常人之情，以俗眼观天地，真人以道眼观天地，道眼何在？必曰一心也，内而有五脏六腑，以肤体隔绝，外而有五运六炁，以天地隔绝，若俗眼观之，皆不得见也，若以道眼观之，则彻视表里，九天之外，尘芥之微，无不洞烛也。回风混合者，天地之炁相交，以成帝一真道三昧帝心也，人亦如之，以津为龙，以无为虎，运转之道，在此二物。《易》曰：云从龙，风从虎，圣人作而万物睹，理相近也。后九章云：帝心大玄通。昔俞灵瑰，河间人，受习大洞回风混合之道，一行二十年，坐见天下事，然自晦不为异，貌常若三十许，衣弊自若，人或问远年近日事，对如目击，人敬之，且曰偶然耳，非所知也，口不绝诵《大洞经》，或绝粒而饮酒，后忽登仙，是得回风帝心焉，人以双目回光返照，则真炁.随而聚於元宫，谓之回风混合。
　　八景运常宁。
　　一云八炁，非也。以心为天，以肾为地，心肾相去八寸四分，天地相去八万四千里，神风橐钥，故天地安镇，人以真炁运动，故身体长宁。人之三部八景，自尾闾至百会，三节为一关，三八二十四节，以应二十四炁。上部八景：脑神觉元子，字道都；发神玄文华，字道衡；皮肤神通众仲，字道连；目神虚监生，字道重；项髓神灵模盖，字道周；膂神益历辅，字道柱；鼻神冲龙玉，字道微；舌神始梁峙，字道岐。中部八景：喉神百流放，字道通；肺神素灵生，字道平；心神焕阳昌，字道明；肝神开君童，字道青；胆神龙德拘，字道放；左肾神春元真，字道卿；右肾神象地无，字道生；脾神宝元全，字道骞。下部八景：胃神同朱育，字道辰；穷肠中神兆腾康，字道还；大小肠神蓬送留，字道厨；胴中神受亨勃，字道灵；胸膈中神广瑛宅，字道仲；两胁神辟假马，字道成；左阴右阳中神扶留起，字道圭；右阴左阳中神苞表明，字道生。在人常以紫河车搬运真精之炁，上升泥九也，常，久也，宁，安也，使身体常安也。或曰八景八门，即遁甲所运也，昔施存事黄卢子，得《三皇内文》，乃八门遁甲，能行遁变化景之法，役御虎豹，晋永康元年四月七日乘豹登天，号冲和见素真人，乃八景明验。
　　广霞参神天，
　　天神一万八千，人神一万八千，共三万六千，同理阴阳造化者也。《诗》云：神之格思。按青城丈人说，发为青城君，头为三台君，两眉为紫极君，两目为玄爽君，左耳为聪明君，右耳为决明君，鼻为天妙户君，口为牙门君，唇为玉户君，齿为二十八极元士君，咽为校尉君，喉为九卿君，肝为绛宫君，肺为华盖君，胆长命君，心为丹田君，脉为紫帛君，胃为太仓君，脾为黄庭君，左肾为玄妙君，右肾为玄元君，大肠为食母君，小肠为导引君，腹为太道君，三焦为玄老君，左足为雷电君，右足为云炁君，凡三十六生炁君，皆应於一身，通身相体，同滋识用。《易》云：阴阳不测之谓神，知变化之道者，其知神之所为乎，又曰：神无方，《阴符》云：人知其神而神，不知不神而所以神也。盖神之为物，惟意所主，故广大之云霞参谒神天，亦名谷神不死，盖泥九为百神聚会之所，人身之神相聚会合於此，其聚也不疾而速，不行而至也，然神用藏於视听，若不从眼耳之漏，则方可凝集也，故《度人经》云：下镇人身泥丸绛宫，中理五炁混合百神是也，人身与天地无异，同此神炁。
　　五帝散日精。
