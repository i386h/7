<!-- { "loadSidebar": true } -->
　　中玄生起初一来时，众真毕集也，意之所之，炁为之奔走，非敢后也，盖志者，炁之帅也，听其役使，一真聚则万真聚。
　　香风扇三宝，
　　香风拂拂飘扇三宝之上，以为供养也。三宝，即兆身中之三宝，若能精修存炼，五炁熏蒸，则有香风外泄，亦由此《玄契》中云，常以天香天花供养元始之类同也。《天童经》云：金饭玉浆向求皆至，皆自己身中所有，切勿外求。三宝即三田中神，香风即真炁熏蒸，扇乃勤摇之物，皆法於自然。
　　五脏映清夷。
　　上文皆说天上事，此一句却说身中事，盖近取诸身，远取诸物，此言天上有清夷宫，人当以五脏之炁映之。释氏书云：五分名香以为供养，又誓坚此念以报佛恩。《书》云：黍稷非馨，明德惟馨，皆同此义。常见人以烧香插花，造作百味珍羞，以为供养，己谓作福德尔，殊不知一诚未尽，天地不享，及获暴殄之过，冒渎之愆，何如精炼自己五分真香，供养身中三宝，则自然五脏晖映，清爽平夷，岂有鬼神之害，又且福德最多，人何苦而孜孜向外驰求。
　　苍胡颉光华，
　　有是炁而然后有声，声有上下之相应和，故为音律，灵风鼓动运转遂成乐，只这一点灵光洞然无碍，晖映八表，在人乃一粒金丹积成於内，言语音声发之於外，故六炁分明，六阴魔伏，《度人经》黍米珠，释迦摩尼宝，其实一也，大丹曰龙虎大药，须以真铅真汞和合而成，方有光华涣灿。
　　檀炽钧吉祥。
　　和炁致祥，元始所出之音声，谓之檀炽钧，《玉皇经》云：钧天妙乐，秦穆公到天门，闻钧天广乐，唐明皇到月宫，闻霓裳羽衣曲，皆天乐也，如世间轩辕之咸池，尧之大章，舜之九韶，禹之大夏，汤之大濩，皆治世之音也。乐声所至，吉祥所集，和之至也，妻子好合，如鼓瑟琴，兄弟既翕，和乐且耽，况天上之乐，岂不致瑞。所谓乐和则神和，神和则天地和，天地和则五谷丰熟，国民安泰，岂郑卫之徒可得致之哉！人之五脏安和，则语音清响，闻者皆是清净法音。
　　太中六炁清，
　　太中，五太之外又有五大，以足十数，即河图之数，是一本六炁分，盖太中则五运六熙清而不驳，此接前乐和之意。六炁者，亦应地六成水之义，六炁在天地间生杀万物，医书甚详，亦由人之所感召，寒暑风雨晦冥谓之六諿，或逆其炁则致疾疫，甚至死亡，修此大洞太中之妙行却之。
　　曲水襄天河。
　　前云：一曲水天闻，盖天河注於东井，而循环於天地之间，古人云：水出昆仑，之下注出尾闲、复上，谓之天河，此天地之河也。人之河，自尾闾泝流而上昆仑，与天地同焉，黄河九曲，人肠九盘象之，吕仙云：曲江上月华莹净，有个鸟飞，此与一曲水天闻，同在前太初章下，可以互看其旨。
　　六度功圆成，
　　六度万行之功已圆全成就，以六应水也，六度六阴六合，皆成数也，人之进修圆满，三千功八百行，亦可以为上仙。
　　五魔伐六阴。
　　五魔者，青天魔王巴元丑伯，赤天魔王负天担石，白天魔王反山六目，黑天魔王监丑朗郁，黄天魔王横天担力是。
　　中结元始王，
　　四正四维，皆为太阳道境，方显有元始，如人却尽阴炁，炼成纯阳，方见大洞帝尊示现，《生神章》：高结元始王，同一义。
　　高观六合庭。
　　既结元始在中，仰可以观见六合之内，亦犹人神可以内顾脏腑。张天师修行千日，能内顾五脏，外集万神等类是。太中妙行以炁为主，有天地之气与父母之炁混而生人，在胎中脐带与母相连，母呼亦呼，母吸亦吸，既生，剪去脐带，各自呼吸。炁藏于炁海，谓之命元，修命者修此也。
　　右件玉章天篆七十字，上镇渊通元洞天，下统第七垒里德君。
　　《玄契》曰：太中六合妙行观门，念善行善，无碍无障，至善不踰，住善保安，定善崇基，全成十善，十华通荣，命同智合，曲水襄流，六度功圆，一千功成，自初至六，三千六百，满证太勋，由是九天为子生真人，五帝为子伐六阴，旋斗历箕而度天关，八景冥合而肇玄玄。
　　元始天王曰：文昌大洞玉章第二十七，天七成火，七觉妙行。乙丑、丙寅、蒙、需。
　　辰中黄景炁，
　　辰，日也，日中有黄色景光之炁，言初生之日也，喻金丹子时黄庭阳炁初动，则作用也，此铅遇癸生须急采之时。
　　三秀登霄庭。
　　三跃而方登霄汉，以圆轴而辊上重霄，其难矣哉，三秀，乃天中山名，仙人呼灵芝为三秀草，乘黄景炁游太霄之庭。
　　沧台飞羽轮，
　　东海蓬莱，有山曰沧浪，有台亦名沧浪，得道神仙，乘黄景炁，驾羽车飞登此台，入三秀山，归霄庭宫，而领职任事也。
　　迎延道已成。
　　得道真仙、元辰真人佩带迎延之符，乘飙轮飞羽车，为逍遥之仙，此乃修习《文昌大洞经》之所致，非小仙之格也。
　　司命奉帝书，
　　主心之神，奉承帝旨告下十方，以保全生根为念，金书司命定算人之寿夭，皆由存心能善用其心，则可以称寿者相。
　　号曰玄度卿。
　　中央司命丈人理明初，号玄度卿，专一守心绛宫也，人寿本百岁，以有善恶多少，故有神明司其予夺，少有八九十者。
　　保生太霞宫，
　　保生护命於太霞之宫，即绛宫也，此章专应火数，人为离明之象，属火，光彩辉霞，故曰太霞宫保生生之根。
　　列宾馆上清。
　　罗列宾客之馆於上清宫，亦绛宫也，盖万炁万神所聚之处，古人云：一窍通则百窍皆通，一神集则百神皆集。
　　命门合精延，
　　命门右肾，其神桃康字合精延，七叠见之，一云：左曰父宁在，右曰母精延，亦曰大洞帝一尊神君之名，皆两存之。
　　守我身黄宁。
　　桃康常仰望黄宁以承炁，盖脾胃所得之水谷，散之於五脏六腑也，前黄宁以有注，乃精血三真之玉讳，亦可互见。
　　左携元素君，
　　无英之别字，见前注，乃火沼之主，即紫素左元君翳郁仞字安来上，乃主保肝护魂，上应木德岁星，下主东岳泰山。
　　右摄朱郁灵。
　　白元调阳君，名朱晶字郁灵标，乃水池之主，见上卷朱晶启明师注，又字玄夷绝中，通人之肺炁，下镇西岳华山。
　　太和度七觉，
　　七，火之成数，故引意相合，七觉者，天之北斗七元也，人之七孔心也，太和真炁通入，所以有知觉发生，文章涣灿，故下文言真文宣人，但能致中和於一身，吾身之天地位万物育，则身外之天地亦位万物育，终日圆觉而未尝圆觉，凡夫也，仙云：何不食炁太和精，武当谓之太和山，释氏七觉，支则曰：念觉、择法觉、精进觉、喜觉、猗觉、定觉、舍觉，此亦谓之七觉，大抵只是人之先天先地灵明不昧之精神是也，虚灵知觉一而已矣，圭峰裴相所说甚详。
　　点火生真文。
　　二点为火，地二生火，天七成之，结为南丹朱陵火府真文，即前所谓五方云篆，冶之流火之庭，洞阳炁赤，故号赤书。
　　紫华领胎仙，
　　即经玉眸炼质，黄华荡形，紫华真人引领胎仙证登仙果，但经南昌炼度，方可生天生世，仙凡一换也，此言十华仙。
　　元命真中神。
　　即胎仙也，又曰元命真人，《传》曰：五十而知天命。然则天者不得闻道矣，元命者，元受天之明命，真中有神长生大君，即浩劫长存之神，先天地而独存，历劫运而不坏，圆明虚静，妙有真空，此其体也，不疾而速，不行而至，千变万化，应事接物，此其用也，唯以和气养之，是为七觉妙行。
　　右件玉章天篆八十字，上镇太文翰宠妙成天，下统第七垒里德君。
　　《玄契》曰：太和七觉妙行十华观门紫华天．．一精通太无丹华地，二炁通凝玄青华天，三神通万生素华地，四梵通十方黄华天，五始通太清琼华地，六始通冥阴金华天，七始通太玄绿华地，八元通上清碧华天。九元通玉虚瑶华地，十玄通玉清混洞● 。太无十华接空地居天中千行，始登点火赤混惠合冲真，闻合见合，合德变形，是曰玄中太皇，真中有神。
　　元始天王曰：文昌大洞玉章第二十八，地八成木，八景妙行。丁卯、戊辰、讼、师。
　　金阙上景炁，
　　金阙，乃三清所御之殿，一云金阙，必误，梵清景三炁，乃清微天之妙炁也，此经欲召元神岳真三官，先以景炁为主。
　　十方晖紫烟。
　　言景炁遍满，十方晖映成紫色烟云，《黄庭》云：紫烟上下三素云。盖人之妙炁凝集而出於眼目，即水火之正色。
　　三合太一尊，
　　太一，按太史公书云，在紫微帝座，见上卷太一务命根注，三合者，玄元始三炁合德也，即前所谓梵清景三炁同义。
　　帝招太元神。
　　太元神，乃北方精魂名字，玉帝常以招真符召之，问考较三宫五岳所管人世罪福之事，即人之历劫不坏之元神。
　　七转召岳真，
　　五岳有五真人、五真君、五圣帝，其下分司列曹，管领生死簿籍。七转者，摄召时以符摇拽，宛转至七数，七为生数。
　　玉符告三官。
　　太一尊神以玉符告下天地水三官，人之元神凝聚，五炁循历三官聚顶朝元也，人修习大洞之道，当去三官之籍。
　　拔籍三涂下，
　　令三官五岳，将罪人名籍削落於三涂五苦之下，赦除之，三涂五苦共为八难，人能离脱八难，方可有受生之兆。
　　受生高上辰。
　　人能修习《文昌大洞》之道，脱离五行八卦，炼煅身中铅汞为丹，功行满时，其真神自然超过三界，受生於高上辰极。
　　太帝八灵王，
　　太帝乃精魂，名阳堂字八灵也，王称尊也，《生神》云：太帝号阳堂，字曰八灵君，亦曰八识神，八灵八景，木之成数。
　　一化回庆云。
　　自此一变化之间，回取庆云以开生门，丹经：夹脊双关至顶门，修行径路此为根。金丹火侯在人参访，不可臆度。
　　桃康守六合，
　　中卷入精六合房注，桃君乃肾神名，盖宜惩忿窒欲，惜精爱炁，以为一身之主，性命之根，色念动时，存思桃康在脐。
　　勒精卫泥丸。
　　勒精盖有自然之理，若以房中之术是炊沙作饭，纵蒸千劫，只名热沙，不名为饭，《黄庭》云：脑神精根泥丸根。先师云：此精非淫欲之精，乃混元至精，玉皇口中涎，在人寻师问道，究其玄妙，饶君聪慧过颜闵，不遇师传莫强猜，三一帝卿肇勒精，当存此神运真炁入脑中泥丸六合。
　　太清八景观，
　　妙行观门皆去声，内观三部八景也，太清下田是也，《生天经》云：即引太和真炁，注想丹田三部八景，则在心目一注耳。
　　十德真文宣。
