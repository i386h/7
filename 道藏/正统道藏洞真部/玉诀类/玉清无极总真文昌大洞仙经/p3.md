<!-- { "loadSidebar": true } -->
　　夫人之身以万炁凝而成形，万神具而始生，既生，为婴兄，纯和冲粹，天理混如，即大洞帝尊之本体也，若修《文昌》复归於婴儿，谓之形神俱妙。
　　婴儿既成，化为玄炁，谓之升入无形，与道合真，复归於无极之中一○而已，始知根源自此而生，自此而终。《大通经》云：真空无相，湛然圆满者也。
　　玉清无极总真文昌大洞仙经序图卷之一
　　● 『吏』，疑当为『史』。
　　● 据前后文意，『四数』当为『四数也』。
　　● 据前后文意，『炁清』当为『清炁】。
　　● □□，此二字，原书不清。
　　玉清无极总真文昌大洞仙经卷之二
　　东蜀蓬莱山中阳子卫琪注
　　发明经题
　　玉清者
　　玉清已有太易太初太始太素炁，形质具未始相离，则有大洞高上混洞太无元天宝玉皇之炁，以生元始，时号高上大有玉清官，故大洞即太极也，时号龙汉上劫，《文昌》经所出之时也。
　　无极者
　　无极而太极，太极本无极也，五太已前，冲漠无眹，不可称说，故曰无极。
　　总真者，
　　乃总括天真地圣人神精魂六纬之姓名，盖有是形，必有是炁，有是炁，必有是理。理者，天理也，纯粹不杂，诚实无妄，释曰实际，道曰真，儒曰诚，其实一也。诚者，天之道也，子思孟子发明已尽，既有此诚实之理，必有主之者，即周子无极之真，二五之精是也。道曰杳冥之精，其精甚真，又曰真中有神，是以三才中各具此理此神以生。《庄子》曰；天地与？我并生，万物与我同体。此经包罗天地，囊括三才，无一处不实，故曰总真。
　　文昌者
　　文者，理也，如木之有 ，其象交错，古者苍颉制字，依类象形。昌者，盛也，大也，言天地之文理盛大也，如伏羲则河图之文以画八卦，立三极之道。此经所以推穷三才中之文理性命，皆自二炁五行中出，故文昌星乃土炁所化，坤土之卦辞曰；黄裳元吉，文在其中也，艮土之卦辞曰：生万物者莫盛乎艮，成万物者莫极乎艮，故周子所谓阳变阴合，遂生五行，《度人经》云：五文开廓，普植神灵，而南上文华，光彩焕烂，故十四章云：南昌发琼华，乃南极长生朱陵上帝南昌受炼真人所治，见有上帝所赐注生真君八角玉印，所谓南斗注生，不言文昌，而言南昌，盖丹天世界文明之地，梵炁所化，是为南昌上宫，今南岳衡山朱陵洞天，上应奎轸，始因奎壁垂芒，帝命主持斯文，壁位居亥，专主图书，奎位居戌，专主文章，盖奎宿有文彩，壁宿能藏书，昔赢火之后，於屋壁得古文，故壁之於文，与有功焉，是以文昌宫有东壁图书府。太微垣中，有南斗第五星文昌炼魂真君，又有太上九炁文昌官，文昌上相次相上将等星，又有文昌图流运以生化文物，是故天地之问，生成变化之道，莫大於此，故曰开明三景，是为天根，无文不光，无文不明，无文不立，无文不成，无文不度，无文不生等语，实基於此。《易》曰物相杂，故曰文，是以《文昌》一经维纽不贯，亦如易系云变动不居，周流六虚，上下无常，惟变所适，又曰参伍以变，错综其数，通其变遂成天地之文，亦此义也，故文昌之在世者，乃教化之本源。
　　大洞者
　　大者，虽天地之大不可加也，洞者，通也，万物通有此理，即太极之谓，太极既判，天地人三才各极其位，所谓物物具一太极，故总而言之是曰大洞，即邵子所演，箕子所陈，《皇极》之道同义，经箓法皆有三洞，而大洞最高。
　　仙经者
　　经者，由也，万物公由之正路也，儒《诗》、《书》、《易》、《礼》、《语》、《孟》、《春秋》皆经也，修道之谓教，故曰，仙经。元始因人之所禀赋各具是理，故修明品节，以为教化之本，使鬼神并人各返本源，就所禀受处修进，以为学道求仙之捷径也，人能原始要终，反求诸其身，则天地万物皆备於我矣。
　　文昌准易
　　题曰：《无极总真文昌大洞》者，似为倒持，有所不合，当依无极文昌总真大洞。无极者，即太极中阴阳动静也，文昌者，五行也，总真者，乾道成男，坤道成女也，大洞者，化生万物也。经曰万炁生万神是也。故曰太极图是一部《周易》，无极图乃一部《文昌大洞》，已於图中明之，虽然久则难变，恐贻众疑，姑仍旧贯。且此《经》与《易》无异，《易》以乾坤为门，《经》以大地为主，门，用也，主，体也，仰则观乎天文，俯则察乎地理，理亦文也，天文者，六十甲子日月星辰布列三十二天也，地文者，六十四卦配於三十六垒也，人文者，凝集三十六宫三百六十骨节中神炁也，即《度人经》三十二天外弥罗天清微天禹余天大赤天是也，三十六地者，九垒土皇，每垒分四土皇，共三十六土皇，总治方舆衍而伸之，则乾之策二百一十有六，坤之策百四十有四，二篇之策共三百六十，以应周天太阳行度之数也，小而阳爻因之，凡阳爻皆三十六，以应四九金数也。今大洞首章四言者二十二句，计八十八言，另安於上以应无极，外五言正经三十六章，计六百二十句，每句当易卦一爻六十四卦，计三百八十四句，应之以乾坤坎离四卦，计二十四爻，古人处之四正，非也，盖乾坤为大父母，而生六子，坎离乃万物之父母，生生之根也，当置太极之中，其六卦以三百六十爻句布於十二月，上应周天火侯，余二百三十六句，将二百句分布四正，以应四象，太易太初太始太素每方五十句，合得八句卦，每卦六爻，计四十八爻，外取二句以分卦之奇耦阴阳，而四象备矣，复取三十六句纳於中官，以应太极得卦六，所谓金入土釜丹鼎圆成，经计四千九十六言，即《易》变四千九十六卦也。以此解释，则知《文昌》乃一部《周易》也。《易》有圣人之道四，《经》有圣人之道五，穷天地之原者，尚无极，保性命之正者，尚总真，究阴阳之理者尚文昌，神变化之妙者尚大洞，咀辞味之奥者尚仙经，乾坤毁则无以见易，阴阳隔则无以见《文昌》，《经》亦易简之道也。君子所居之安者，《经》之叙也，所乐而咏者，章之辞也。顾不妙哉。其余触类以长之，将以俟於方来。琪载拜。
　　祖师太玄道父牛孳先生发问启请并集经，祖师九天开化元皇帝君，重修玄契并叙经，祖师文昌皇人玄圣道君主文昌图并掌经。
　　《文昌大洞经》，以太玄道父为祖者，乃天上集经之师也，以元皇帝君次之者，乃此经初出流传人问之祖也，文昌皇人次之者，乃斡运生炁、主持文物、辅佐皇猷之祖也。按《帝君内外传》并《化书》及经叙，帝君於周武王乙巳岁，生於吴会，即今平江是也，受三真人《文昌大洞经》，后以看诵之勤，屡获感应，受金像、法箓，行持救济有效，遂证大洞妙行圣果。故作叙并玄契以开化天下，四海未尝无之，然以累经兵火，或绝而不嗣者有之矣，今行于蜀，而蜀人深信者，以帝君在蜀为大神，自唐至今，累朝崇重，对王建庙，所以帝君专以此行化救人，其问亦多有因此得道者。要之，此经自周武王时流传人间，至今已二千有余年矣，故其字或少有舛失，亦无足怪，尚幸累世至人证订有次，诵者亦不必疑彼惑此，但至诚精一，行得一句亦可以为上仙，或谓与《上清大洞》不同，琪曰今三山皆有经箓，法亦各不一，况此乃《玉清文昌大洞》明达之士皆归一道，识浅者固有异。
　　文昌胜会
　　文昌会上，有通悟禅师、波沦禅师、蜀中诸禅师，皆观音菩萨化身，并与嗣禄道场，号曰心珠会，仍以帝君为主，每岁各师生辰，诸山释子大作胜会，广化香火，庆赞称贺，官贠士庶钦仰者比比焉，故凡二教经仪，多释道混融互用。又有宝光天尊、圆通道场、敷座摇帝锺弹梵语咒，九朝行道，亦有水陆科等，其间未喻者，或谓语意不纯。非不纯也，大抵道之一字，唯理是适，理之所在，其道大同，奚分於二教，唯其弗能推致穷极则生异见，是以疑惑，不能坚确此心，此心尚不能坚确，安能求道理於纯一哉！矧大帝世称硕儒，刻意坟典，於晋太康中，举家归风洞登仙，累朝崇重，以为斯文宗主，先遇太上赐丹，获证道果，后遇释迦授记，又证大乘，故於三氏门中，维持正教。今皇元累降玺书褒崇，易灵应庙为右文开化之祠，祠者国家之祠祀也，与诸神庙号不同，又加封辅元开化文昌司禄宏仁帝君，诸神中膺帝号者极鲜，琪蜀产也，蜀祠不在言宣，自访海岳，每至必访灵迹，在在有之，昊山又最尤，是知香火之盛如此，其保安家国，利济幽显，其功用岂可量哉，又知文昌宫官属总总井井，今将文昌家庆圣讳并诞辰开具，奉文昌香火者宜知之。
　　大帝累世讳：善勋、忠嗣、孝仲、如意、勋、浚。已上不忌。古名恶子，后去中下二字，唯讳亚，字霰夫，书词疏者，切宜避之。二月初三日诞。
　　左司独孤氏，七月十五日生，乃许旌阳后身，因斩邛州蜃功，累朝封八字王，今掌文昌左班，领官属一千二百人，封广佑嘉应昌泽孚惠王。
　　右司李赋，八月十五日生，以破符坚功，累朝加封八字王号，今掌文昌右班，领官属一千二百人，封英惠忠烈翼济正佑王。
　　紫微垣文昌将相星君，太微垣文昌三公内座星君，少微垣文昌处士博士星君，文昌上宫周文宪王，大成至圣文宣王，太清九炁文昌君，太清紫盖官夫子君，东井清明君，清明了决吏，九奇宫五经孔炁君，文昌内侍六仙，白鹤蓬莱长寿桂花菊花桂香外殿如意四将，左右前后四金城文昌北府左右二丞相，左右二太史苏黄二真人，御史吕真人，长史张真人，天简注授司侯真人，随机应感姚真人，逗机赴感秦真人，混一元皇君，北府统帅武经公，左金吾使昊将军，右金吾使狄将军，掌如意刘将军，主管兵籍七圣将军，木马烽火快利巡猎雕虎等将军，鸾府省台一百二十员大将，三十司诸灵官，监真宅监雷抒监边疆将军，文昌府左右通引判官采访游奕使、凤凰山应梦土地真官。
