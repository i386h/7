<!-- { "loadSidebar": true } -->
　　以炁力通，故把执挥荷天地之关，天关地轴乃斗枢也，昼夜璇玑玉衡以齐七政，地轴三百六十，递互旋转以运风轮，以鼓载方舆，昔共工氏争天下，怒以头触不周山，所以折其地轴是也，兹言天关，不言地轴，盖总言之也。黄帝《素问□ 天真论》云：上古真人提挈天地，把握阴阳，独立守神，故寿蔽天地，盖同此义。此章言炁力通，盖力在乎养炁，炁充则力充，炁衰则力衰，故在贵其炁，固其根，始得强壮，故能挥执天地之关轴，人之关在乎阴阳二炁也。
　　精神生命根。
　　精者神之本，炁者神之用，形者神之宅，故神太用则歇，精太摇则竭，炁太劳则绝，是以形之生也，以其有神也，神之有托者，以其有炁也，精竭则炁耗，炁耗则神离，神离则形死矣。比之於烛，烛尽则火不居，方之於堤，堤决则水不住。故精神者，一身命脉之所关系，可不慎欤，人所当厚。此章以力通为妙行，力者非手执足行之力，即释氏五力十力也，五力：信力、念力、精进力、定力、慧力。一是处非处如实力，二知三世报业力，三知诸禅解脱三昧力，四知众生诸根上下力，五知众生种种欲力，六知世间种种性力，七知一切道至力，八得夙命智力，九得天眼能观一切力，十得漏尽智力，通为十五力，具载藏教，不可诬也。
　　右件玉章天篆一百字，上镇元载孔升天，下统第五垒金粟泽地土皇君。
　　《玄契》曰：真人得洞灵清净手足力通，把握挥荷，飞步矫蹑，往来指措，一切无碍，能斩九幽地狱恶根地根魔籍鬼帐，常以灵茶黄芽金蕊供养元始天王，轮步九光，进登天仙。天仙者，修炼内外金丹，功行圆满，飞行三十六天，遍观天宫妙境，快乐自在，如锺吕真人是也。
　　元始天王曰：文昌大洞玉章第十八，性命洞玄，元命灵通。己酉、庚戌、鼎、震。
　　中央黄素炁，
　　此经顺性命之理以立三才，故三极之道各有攸司，若能穷理尽性以至於命，则归大道矣。故心生则性灭，心寂则性见，所谓成性存、存道义之门。黄素，黄老君名。此章以性命主意而言，故脾主中央戊己之土，其色黄，其炁亦黄，故《度人经》云：黄帝中主，万神无越，中理五炁，混合百神。又曰：黄中治炁，总统元君，所以人之性命根本在乎脾胃克化谷府，滋养四灵，则性命可以长保，丹道谓之地魂、丹母、刀圭、黄芽、黄华、黄男、黄牛、黄庭、谷府、真土、黄婆、土釜、八卦炉之类是也，故五狱，五狱皆属土。昔向子文，宝历中，官衡州，遇龚长庆谓曰：吾师司马隐元为委羽洞天仙官，人之功过，皆隶五岳洞天，闻于九天使者。我师授我以中黄太一默朝上帝之道，吾今修之，子文告愿从南游，长庆止以不可，翩然而往，是知能修中央黄炁，其道可致神仙，此言黄素中元君圆华黄仞所主之洞章。
　　圆华玉寿灵。
　　圆华，亦名黄华，乃胃脘也，亦讳玉寿灵，主克化谷府之神也，能克化谷府，则炁浑而有寿，夭寿不二，皆在修积致之。
　　太张上玉门，
　　太张上，黄素老君之字也，玉门者，人脑中玉帝宫也，人身之万神所朝，万炁所聚，皆萃于此，一曰天灵，一曰天谷。
　　伏云三仞明。
　　尽其心者，知其性也，知其性则知天矣。三仞者，三界之上渺渺大罗天也。故性命双修者，登此三界之上，故伏五云於三关之杪，则光明照曜。又三仞者，即青黄白三色之云炁，盖紫素左元君翳郁仞字安来上，黄素中元君圆华黄仞字太张上，白素右元君启明萧何字金门，谓之三仞。
　　赤景翳逸寥，
　　赤景，日也，逸寥，阴也，如月受日而光之谓月，咒云：芬艳翳寥，又日中夫人名阳中阴，如房日兔，兔四足为耦属阴，日属阳，故曰阳中阴毕月乌，乌三足为奇属阳，月属阴，故曰阴中阳，递相互取其理而名之，此言日中有夫人，亦如人阳神中有雌一，阴中阳，阳中阴，互换交感以成文昌。
　　提携太一真。
　　常提太一之真，太一者，乃水之元炁所化，常居人头上，布流真炁，化为紫云华盖，荫覆兆形，提携，常提省令惺惺地。
　　帝女抱定陵，
　　泥丸，雌一帝女，又曰斗中中女，常抱真阳精魂，名定陵，而诵《大洞仙经》玉文云章，以接上天之真炁流注以生人道。
　　吟咏玉清经。
　　吟诵《大洞仙经》玉文云章，如司马诵《洞章》以生人之类，有卫房圣母监生大神，天神地祇同咏玉音，监护生育之事。
　　玉符编紫房，
　　紫房在天中之天，收掌符图之所，注见前篇，即无英公子白元尊神，执符把箓齐到帝前者，皆同此义，乃生人之理。
　　五籍标圆庭。
　　五方符图版籍，皆纪得仙之名，圆庭亦名天庭宫，在脑中明堂上一寸，万神皆聚於此，摄魂魄生人道，致神仙亦然。
　　七祖反胎仙，
　　七祖皆反胎更生而得神仙，人之生也，诸天称庆，万帝设礼，然后乃生，非不贵也，然人自取轻贱，不能保重也。
　　绝灭三涂尸。
　　《度人经》永度三涂五苦八难，同断绝消灭三涂五苦之秽。尸亦三尸神，彭蹻、彭踞、彭踬，在人身中，专奏罪状於三府，三尸居人三田，每尸管三虫，共九虫，复管万虫，咂啮身体，如《涅盘经》载，虫皆有名字，该载不尽，人生阳道八万四千诸毛窍中，皆生一虫，人死则此虫皆飞走，远遁着物。
　　流风断血滞，
　　流风者玄炁也，周流一身，所以断绝尸血，尸血凝滞，盖得真炁方可流通宣布，其不得凝结滞塞，所以有生化之自。
　　玄业位黄宁。
　　其性命玄业，皆在黄宁，乃精血之神名，三生字黄宁，即中央脾土也，土得天地浑全之数，故生成之理始终赖焉。
　　洞玄清净光，
　　脾胃调摄得所，自然清净光华也，下云性命即元神也，古人云：常唤省主人仑，惺惺着休受人谩，又自应诺以警悟。
　　元命灵通成。
　　《生神经》云：胞元结长命，恶根应化消，盖元命通灵，成就大洞帝尊也。此章理性命兼该，《语》曰：性与天道，不可得而闻也，子路有闻，未之能行。斯言过矣，三千之徒，颜子、曾参、子思、冉伯牛、仲弓等，皆称德行，岂不得夫子性与天道乎！后之儒者谈此为口实，不复考之《周易》、《中庸》等书微言奥旨，以究其至极之地，便云我儒家无此等性命之学，良可耻也。《中庸》：天命之谓性，率性之谓道。《易》曰：穷理尽性以至於命。岂相远哉！上天所赋与而我禀受而生者是。
　　性命宗本坚，
　　一阴一阳之谓道，成之者性也，又曰：自诚明谓之性，性犹命也，《书》曰：克明峻德。德，性也，释教所谓福德，性宗本坚确。
　　孝道成明王。
　　《语》曰：君子务本，本立而道生，孝悌也者，其为仁之本欤，仁者人也，亲亲为大。昔虞舜时，太上下降为帝师，号尹寿子，教帝以孝悌之道，盖上天有星辰主之，斗中真人号孝悌王，名弘康，字伯中，昔曲阜兰公得此道，传之媅母，媅母传之许太史，皆证上仙。人世能修其孝悌忠信，即证此位，故始炁为大道，於日中为孝道仙王，元炁为至道，於月中为孝道明王，玄炁为孝道，於斗中为孝悌王。盖纲常之道，伦理当然，非外烁也，然而在上之人，宽柔以教，则孝悌忠信有可望於此，此若苛政急迫，则下之人应酬不下，奚暇治礼义哉。谚曰：礼义生於富足，盗贼起於贫穷，岂得己也，若能上行下效，自家及国，则普天之下，率土之滨，皆为忠臣孝子也。《诗》云：其仪不忒，正是四国。其斯之谓欤！昔田虚应字良逸，齐国人也，性朴拙，开皇时，官湖南，事亲以孝，躬耕以尽子职，父母去世，乃受《大洞经》箓法於天师薛季昌，行诵不辍，后潭州旱，祈雨不应，召之使祷，良逸但蓬头弊衣至郡，无言而雨，又久雨不止，良逸但默然岸帻而坐，雨即霁，唐宪宗遣使召，不起，而尸解，岂非因孝致仙乎。元蜀人姚文起，性好善，事母孝，年过五十而嗣未立，居武昌而游仕婺州，值元皇垂训云：汝但诵《大洞经》，而后嗣可期，后文起诵至千卷而表散，次年生一男，名曰文昌保，岂非至孝之应乎，盖《文昌经》言天地人三才之道，皆以阴阳和畅为生生之根，若阴阳驳杂，则炁数乖戾，有生之根几亦息矣，文，理也，昌盛也。
　　生根得太和，
　　天地之大德曰生，盖根本滋生得太和真炁，此生生不穷之根本也，《黄庭》云：何不食无，太和精和也者，天下之达道。
　　无为登上清。
　　《易》曰：无思也，无为也。盖自然之理，大丹之道，无为而无不为，登上清境见灵实天尊也。脾炁上朝绛宫，皆太和之炁也，大抵中卷以六根取喻，释云：不入色声香味触法，是名须陀洹，一往来实无往来，是名斯陀含，名不来是名阿那含，实无有法是名阿罗汉，此道家所谓四果仙人，佛家名四果阿罗汉，未到究竟不轮转地，所以暂养太和游憩上清，终期成上乘果位，释子不知命宗，稍见性，谓幻壳无用，不肯爱惜，只修沉空滞寂，不能性命双全。
　　右件玉章天篆一百字，上镇太安皇崖天，下统第五垒人德君。
　　《玄契》曰：真人得洞玄清净元命灵通，自天尊天帝、真人神仙、天趣神趣、人趣魔趣，及一切众生性命宗本，一切大通，无碍无障，能斩五岳地狱地根恶根魔籍鬼帐，常以神水灵液供养元始天王，滋润玄英，进登真仙。真仙者，先在人世烧丹炼药，救济贫穷，咒水书符，祭孤度爽，飞升如葛仙翁之类是也。
　　元始天王曰：文章大洞玉章第十九，津液洞源，津液神通。辛亥、壬子、艮、渐。
　　青精上华黑炁
　　津液之在身，如水之在物，虽无可得乎，前辈云：涕唾精津炁血液，七般皆是属阴物，虽然，非藉此无以滋养生根。
　　太微玄景童。
　　一云景精，乃太微小童名字，此章以津液主义，故以太微小童流布华景之炁，通畅百关，毋致津脉凝滞，所以易生也。太微，盖经中有五，上卷云：玉符征太微，太微天宫，此中卷云：太微玄景童，混合太微童，下卷云：越转入太微。盖神九天之上，复有太微天帝、太微大帝、少微大帝等类。
　　神化玉室内，
