<!-- { "loadSidebar": true } -->
　　道言，乃玉宸道君言说。昔在者，向来往古之称。龙汉者，自一炁孕於空洞之中，太无之始，上无复色，下无复渊，混沌太虚，浩瀚流淇，七千余劫，其炁周流，相去九万九千九百九十里为一岁，言其炁，如龙变化莫测，故号龙汉，运推数极，三景开明，谓之赤明，梵炁弥罗，万范开张，元纲流演，生天立地，开化神明，谓之开皇三劫分晓。按《大有金书》，天宝君生於龙汉元年，当年出书。灵宝君生於龙汉开图，经一劫，至赤明元年出书。神宝君生於赤明元年，经二劫，至上皇元年出书。此三宝方有定名。而神王奏请云，数终甲申，洪流荡秽，赤明以来，至上皇元年，受度者二十四万人，开皇以后，数至甲申，诸天选叙，仙曹空废，当於三代取十万人充其任，又举一十二万人充储官，又於死魂中有善功者，取三十二万人以充。甲申驱除之后，开大有之民。儒书云：尧以甲辰即位，至甲申，已四十年，然后有洪水之患，以此言之，《生神经》当出於唐尧以前，而《大洞经》先出於龙汉元年，元始当生出书之时也，故号龙汉劫初，而候上皇元年太上出书时，三宝各有定位，一再传授灵宝，就席付与太玄，故下经叙云，重出斯宝是也。《真武经》载，龙汉元年说法，举往昔开皇元年之事，然以开皇居前，龙汉当后，此乃诸真传经之误，当从《大有金书》，参透三宝所生之劫，并出书度人之时，其他未可尽信。又曰：天地之始有五劫，一曰始劫，二曰成劫，三曰住劫，四曰坏劫，五曰空劫。五劫循环不已，天地皆因此五劫而成始终。人与物亦然，东方曰龙汉，南方曰赤明，西方曰延康，北方曰开皇，中央曰上皇，自子上起，三字为一劫，至戌亥为延康，以日言之为夜，以人言之为死也。六合之外，姑且存而勿论。且自天地分判以来，於六经中可考者言之，易有太极，是生两仪，两仪生四象，四象生八卦。两仪者，天地也，四象者，四时也，阴静阳动，故变焉，动静有常，刚柔断矣，四时代谢故化焉，变化不已，故有劫数，河图洛书是也。二炁升降，五行错综，皆莫逃乎数也，大则劫，小则运，皆因年月日时，至微而起，时有刻，日有侯，月有弦望晦朔，年有春夏秋冬，故积刻以成时，积时以成日，积日以成月，积月以成年，积年以成运，积运以成劫。自太极既判之后，又不知其几劫运矣。粤自龙汉元年，化生天宝君，出书时号高上大有玉清官，此乃元始天王之都，大洞尊神演说《大洞仙经》之始也。故为诸经之祖，诸法之王。诸经皆称元始天尊，而《大洞经》独称元始天王，盖尊之至也，有元始上帝、元始天帝，随所见而称焉，非实有名，乃众真强名之耳。经云：大道无名，因生育天地万物，故有名。
　　演太玄重玄玄一之道，命之曰《大洞仙经》。
　　玄者，黑而有赤色，盖北方阳动而生水，阳炁赤水色黑，故曰玄，太玄、重玄、玄一，盖水炁之盛，故为天地之根，又玄为幽深旷远之称，诸经有玄之又玄者，因此而云也。太玄者，先有玄炁元炁，然后有始炁次第生长，故当敷演太玄之炁，重玄为玄一之道，号日《大洞仙经》，藏中有三清《大洞经》一百二十卷，有茅山、龙虎山《玉经》三十九章。
　　元始天王，始以太玄一音，流响玉清。
　　盖一者，万化之本，万善之宗，无一事不由心上起也。老子之得一，孔子之一贯，邵子曰：天向一中分造化，岂得是哉，天道一而已矣。太玄者，北方之正炁，两仪奠位，以北为子。一音者，天一生水，而水为羽音，言天地始生，自一数起於北方，一阳初动而生水赤● ，犹人之生，以一阳之精结而为胞也，阳动则变，故曰流响，非以金口宣传，乃灵风振响，遂成洞章。
　　弘帝一真道，说大洞宝文。
　　主宰谓之帝，人心是也，凡为国家有九经，所以行之者一也，一乃诚也，无妄谓之真实，故曰弘帝一真道，故知《大洞经》即儒《中庸》也。帝一，乃大洞帝尊之号，有帝一、雄一、雌一，谓之三一之道，乃大洞之始也。弘，发也，大也，大发扬此道。说大洞宝文，欲令世人得一则万事毕，若能主一无适，此道成矣。亦曰不二法门，此则名《文昌大洞仙经》，外有大洞骨髓，大洞演义，大洞玄契，按诸经注解，非敢专擅。
　　示九统之法，传九光之符。
　　玄元始三炁各生九炁，是为神霄九帝也，故示九统之法以会帝，传九光之符以集神，大洞之道，始於一炁而生三炁，三炁而生九炁，九炁而生万炁，结成万天。止云九炁，不言万炁，举其纲也。人之万炁具足，遂生万神，天地以有万炁而立，人身以有万炁而生，若神离炁散，则人道几乎息矣。此帝一之道，於斯为盛，用九示九，已於洛书敷陈，九天生四九三十六天，九地生四九三十六地，具各注下。
　　至士诵之，登斋修行，即得万神惧庆，万灵护持，万圣感格，万仙翕临。
　　斋者，齐也，言洁齐心地，静定安虑，毋使杂乱，古人三日斋七日戒，又曰齐戒沐浴，可以祀上帝，盖斋者夷心，戒者防息，但得颜子坐忘之心斋，便是《大洞经》了。此言至士修习《大洞仙经》当清斋入室，除垢止念，静心守一，内则万神欢喜庆悦，外则百灵护持，上则万圣感格，下则万仙翕临。《生神章》云：一唱万真和，九遍诸天朝之类是也。经曰：人能常清静，天地悉皆归，天地鬼神未尝助桀为虐也。
　　可以飞度三灾四杀、五鬼六害、七伤八难、九厄十恶。
　　《斗经》具载甚详，兹不重赘。为人在世，有诸魔难，若不精专至道，何以脱离烦恼。宗门有语云；磨刀石子损己利他，克己奉人也。
　　登仙入圣，神生紫微，自然无为。
　　《易》：无思也，无为也，正合大洞自然之道。一本云登仙入圣，悟矣。自己元神与诸天帝比肩，享受天堂快乐自在，岂有所为乎，皆自然之理也。昔唐杨泰明以儒登显仕，为长安令，佐郭子仪幕府，后弃官入庐山结茅，一日探访真君下降曰：太素三元君命我授汝九天太真道经，观之，乃《高上大洞经》，泰明修诵不辍，至宪宗元和八年正月一日轻举升仙，岂非经中登仙入圣乎。
　　不系阴阳五行六炁之所拘束。
　　六炁者，寒暑风雨晦明是也，天有六炁，降生五味，发为五色，征为五声，淫生六疾，按医书：阴阳五行五运六炁错纽於天地之间，顺则致祥，逆则见凶，祥则圣人出，天垂甘露，地产灵芝，五谷丰登，人民安泰，凶则天地闭，贤人忆，天变灾异，山崩海竭，人民死亡，此皆为五六之所拘束也。修行人当脱五行之壳，离八卦之机，八卦属地，专至道者除，地道法天道，故阴阳不能拘束也。
　　念念增长，趣入大乘，弘之无穷，诸天下观，玉帝降鉴，飞天保迎。
　　即这念头便是金丹，机欲乾乾不息，绵绵若存，若人一念不移，念念相续，逐旋增长，进悟大乘，以至上乘，弘扬此道，则诸天帝王下观其身，上帝降鉴，飞天魔王保举尔身。昔高云举诵《大洞经》，一日，采访下观，相与语善，后云举成仙，岂非诸天下观乎！
　　亿曾万祖，历劫种亲，游爽滞魄，俱得更生。
　　己身未度，先度祖先，况千万劫前祖宗无数，游荡英爽，沈滞魂魄，咸得上生。晋代许旌阳、吴葛仙翁，皆以祭炼孤爽鬼神而冲举成仙，盖孤爽亦是千生万劫曾祖父母。
　　世冑接仙，长为贵人。
　　世代子孙华冑，与仙相续，在世长久，得为贵人，如张子房之类，天师继嗣，绵亘无穷。
　　功满道备，骨肉同升。
　　功圆行满，道德充备，一家骨肉同时飞升，如许旌阳四十二口骨肉白日拔宅之类。
　　乘龙驾云，上朝玉清。
　　化自己之阴阳二炁为龙为云，乘驾以腾空，上朝玉清圣境元始上帝，为三清侍臣。
　　元始天王啸咏太玄，凝神遐想而说洞章。
　　元始吟咏太玄之炁而成音，凝聚神炁深思远想，使神炁精详，而后说是大洞宝章，谓如虑而后能得者也，说洞章者，非谓口谈也，乃凝集神炁，炳顾於空洞之中成音。
　　高上洞元，
　　此章名大洞帝一尊神高上虚皇君，总冠一经之首，章中之字有数断章取义，故略而言之。元始生於太无无始之前，五太未露眹兆之初，一炁化生於空洞之中，无形无名，无炁无象，无色无光，周子所谓无极，一动一静，一阴一阳，阳变阴合，遂生五行，即太易、太初、太始、太素、太极，今曰大洞，即《易》之太极也。高上者，高高在上不可名言，即无极也。混沌太无元者，即元始之祖炁，生於混沌未分，空洞之中，太无之始，元者，始也，故号元始，或云混沌，亦通。今本无元字，当添置之，盖元始谓之高上混洞太无元，灵宝谓之赤混太无元，老君谓之冥寂玄通元，总谓之三元，非天地水三元，乃生天立地之祖炁也。天宝者，元始号天宝丈人天宝君，玉皇者，非常所谓玉帝，玉以比德，以其性温润而劲硬，皇者，大也，元始以其本身至大至刚之炁，成立天地，开物成务，孟子所谓浩然之炁充塞天地是也。
　　元生九天。
　　元者，善之长也，盖元为万化之祖宗，今言元者，三元也，言三炁生九炁，即生神九天也，天地万化，自非三元所育，九炁所导，莫能生也。故三炁为天地之尊，九炁为万物之根，人能修之，是与三炁合德，九炁齐并也，自此已往，生生不穷之道着矣。故《易》曰：天地之大德曰生。他本云：高上洞玄，必误。
　　炁祖太无，
　　玄元始三炁，生於太无之前，合虚而生炁，炁生於空，空生於始，始生於元，元生於玄，故曰炁祖太无，此大道所出，自无中生有。
　　众风胤玄。
　　一云宗风，非也。风，炁也，众者，非一也，混沌太无元之炁，九万九千九百九十亿万炁，赤混太无元之炁，九万九千九百九十九万炁，冥寂玄通元之炁，九万九千九百九十万炁，盖万炁根於九炁，九炁始於三炁，三炁归乎一气也，故曰众风胤玄。胤者，嗣也。继也，续也，根胤出自玄炁，是名回风混合。
　　曾亲绝散，
　　一云统散，误也。既有所统，是有拘系，岂得散耶，人修本洞，则三曾九祖五族六亲各遂生化，而无胎根结滞之病以阻隔之。
　　四清抚闲。
　　四清，四炁朗清也，盖天地既判，四方廓尔，喻人祖宗滞识皆得生化，则无所殃连，故四方备守，安处无为，即得生天，快乐自在。
　　帝一上景，连众摄烟。
　　大洞帝尊名帝一也，上乘玄景之龙舆，招神摄风以度苦爽，亦如灵风聚烟之说。
　　长契一运，七世投闲。
　　长远契合嘉良运会，俦灵运良辰会同义，七世祖补皆得投闲，致散良会皆得度世。
　　托灵属命，反华自然。
