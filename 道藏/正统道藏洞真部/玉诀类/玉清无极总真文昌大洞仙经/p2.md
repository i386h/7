<!-- { "loadSidebar": true } -->
　　看无极图，方知二炁五行所生之自二炁者，阴阳也，五行者，水火木金土也，因理而有炁，因炁而有文，文者天干地支也，阳动而生壬子，一数也，为阳水，阴静而生丁巳，二数也，为阴火，再动而生甲寅，三数也，为阳木，复静而生辛酉，四数● ，为阴金，动而生戊辰戍，五数也，为阳土，静而成癸亥，六数也，为阴水，动而成丙午，七数也，为阳火，静而成乙卯，八数也，为阴木，动而成庚申，九数也，为阳金，静而成巳丑未，十数也，为阴土。虽曰天干亦有阴阳也，甲丙庚壬戊为阳干，属阳，必动而成文，乙丁辛癸己属阴，必静而成文。地支亦有阴阳也，子午寅甲辰戌为阳支，巳亥卯酉丑未为阴支。五文已成，其名号曰五太，而经中再有五太，是为十太，岂不贻识者所哂，盖不知五行各具二炁，交感而方能生成五行，阳生之为一太，阴成之为一太，互相生化，以成天地之文，经云：真文肇生明，点火生真文，十德真文宣，横文帝子宾－，十佺人文结，皆以五文开廓，故天地万物莫不皆以之而生长。或曰：黄帝命大挠氏探五行之精而作甲子，岂在天地之先乎，其不知甲子先天地而生，此特因人而显尔。天皇氏所起甲子十干十二支，先作摄提自寅上，今《尔雅》所载是也，后至疱牺氏作自甲上起，谓东方甲者，乃万物始生木德之盛，故以甲始十干，阴阳二炁化生天干地支，在天为天文，在地为地理，仰观俯察，探赜索隐，推究源流，六十甲子为天上六十位星辰，五行之炁所化八卦安镇八方，今以六十甲子并六十四卦分布洞章，皆合妙道。
　　九皇上真炁，其文壬子，生天一之水，为太易；
　　太中六炁清 ，其文癸亥，成地六之水，为太中；
　　天皇上真炁，其文丁巳，生地二之火，为太初；
　　晨中黄景炁，其文丙午，成天七之火，为太和；
　　太一上元炁，其文甲寅，生天三之木，为太始；
　　金阙上景炁，其文乙卯，成地八之木，为太清；
　　太素梵行初，其文辛酉，生地四之金，为太素；
　　太真九光轮，其文庚申，成天九之金，为太真；
　　太极五灵冲，其文戊辰戌，生天五之土，为太极；
　　太玄启十明，其文己丑未，成地十之土，为太玄。
　　经者数之体，数者经之用，凡修文昌之道，不可不知数。盖天地以数而运用，万物以数而有生，数者，即太极中阴阳动静是也。易曰：天数五，地数五，五位相得而各有合，天数二十有五，地数三十，凡天地之数五十有五，丹经曰东三南二同成五，北一西方四共之，戊巳还从木生数，三家相见结婴儿，其文昌之谓乎。道即经也易也，易即数也象也，经云：以玄一之炁，太玄一音，弘帝一真道，又曰：从道妙一，善贷生根，孕玄分元，诞始传真，化生诸天，原其起因，皆从一数。盖玄炁一动而生水，次生土木，静而生金火，‘从一至五，五行顺布，又以六配一而成水，以七配二成火，八配三成木，九配四成金，十配五成土，此所以成变化而行鬼神。太极未判，此数混然於无极之中，是故天地人物生成也以数，败坏也亦以数，而百姓日用而不知，至伏羲氏出，因河马负图，遂则而象之，以画八卦。若知此数者，性命之道在其中矣，是以文昌咸备焉。故下卷言五太五行五老五符，生天立地，化育人物，莫非皆自九宫八卦中来，故宫卦是出乎二炁五行，盖二五又起於太极无极而已。伏羲大圣人也，精思至道，玄感于天，泝天地之原，依盘古之化，得其身体发肤，以为卦象。
　　箕子作《洪范》，九五福：一曰寿，二曰富，三曰康宁，四曰攸好德，五曰考终命，凡人在世所愿者五福，而不知所以进修之道，当自洛书始，洛书之九宫，即《易》之用九，《文昌》之示九也。人能於此用意，则《易》之纯乾，《文昌》 之纯阳，不约而会，故曰君子终日乾乾自强不息，又曰绵绵若存，於此所谓求福不回也。洛书者，戴九履一，左三右七，二四为肩，六八为足是也。以节炁顺逆，游行九宫，纵横者皆一十五数，与河图络绎错综以成三才之道，诚经天纬地之数也。浑沦既判，万物赖以生焉，至大禹因洛龟负出，象数始灵，禹以之理水叙九畴，箕子因之作《洪范》，文王因之而移易卦位，即太极之数也，故《文昌》云：示九统之法，传九光之符，皆以九为用，盖九为纯阳之数也，故经有三十六章，亦如乾元用九，无以异也，此三才之中性命根本，太易所谓易简之道也，而人所不知，或流阴阳山水之家。欲求《洪范》五福，当穷究《文昌》九数而后可，上有九天，人头亦有九宫以象之，地有九州，人身有九窍象之，斗有九元，人心有九孔象之，水有九河，人肠九曲象之。九数为阳，人非阳不生也，禹伤鲧遭殛，精思冥感，欲复大功，故天授之以理水，皆合天地大造化之体用也。
　　河图先洛书数千年出，是以伏羲得以画先天八卦，即太极中所具五十五数是也。以此画卦，似有次序，而先辈多以洛书九数为河图，是以刘牧因而授受，至今存焉。兹因《文昌》中探索，得合以十为河图，以九为洛书，故列其次序，无极之中已具此体，而秘蕴未露，始因伏羲时龙马负图而出，因之而画八卦，以一五七阳奇轻清之数，上而为乾天，二六十阴耦重浊之数，下而为坤地，谓之天地定位，乃太极生两仪是也。以五数配一二三四，而为老阴、老阳、少阴、少阳，是两仪生四象也，以六七八九十交互配合而成八卦，曰一乾二兑三离四震五巽六坎七艮八坤，相对取象，曰雷风相薄，山泽通气，水火不相射，纵横皆九数，是谓四象生八卦也。是以人之头圆象乾天，足方象坤地，身体象艮山，津液象兑泽，声音象震雷，呼吸象巽风，血荣象坎水，炁卫象离火，岂非八卦皆备於我。故以易参同经旨，盖《文昌》《大洞》之旨，尤为幽隐，人或以为难晓，不肯受诵，故今取诸经书中易见之意合之，庶几善信男女，无问贤愚，悉皆省悟。天地未判，形如鸡子，中有浑沌氏，以清为天，浊为地，浑沌日长一丈，天地日开一丈，眼为日月，身为山，发为草木，津液为水，名盘古。
　　洛书后河图数千年出，大禹得以理水，亦太极中之五行是也。盖欲人顺其性命之理则不汨之也，然则图书止可以画卦理水耶？曰：非也，实性命之体用也，先天后天，非图书无以显其体，而《大易》《文昌》，非先天后天无以着其用，故体用兼该，性命互显，缺一不可，敬并书以示同志。经曰：八皇运九天，即八卦九宫也，八数九章相为表裹，故河图洛书相为经纬，先天先地已有之矣，文王因取河洛，细绎而移位八卦，故以乾坤老阴老阳，已具三男三女，是宜退休於无用之位，故《易》乾於西北，移坤於西南，坎离阴阳正交於中宫，居子午正位，震乃阳交之初，故置之东方，兑乃阴交之始，故建於正西，艮巽阴阳驳杂而无交感，故位偏处一隅。而后天八卦周游於九宫之间，五居中而寄位於二，曰二五同功，易帝出乎震，齐乎巽，相见乎离，致役乎坤，悦言乎兑，战乎乾，劳乎坎，成言乎艮，而四时行焉，百物生焉，而易行乎天地之中矣。文昌与易，岂相□□● ，盖人身一小天地，而文昌经纬於身中矣，人能纯全而归之，是无负於圣人之化育，则此经不为虚文矣。
　　九光符者，乃混洞赤文九阳梵炁之所凝集成文，○初以始青之光炁开始青之天，凝太霄之宫於东北，次以太青之光炁开太青之天，凝青霄之宫於东方，次以始丹之光炁开始丹之天，凝碧霄之宫於东南，次以太丹之光炁开太丹之天，凝绛霄之宫於南方，次以始素之光炁开始素之天，凝景霄之宫於西南，次以太素之光炁开太素之天，凝玉霄之宫於西方，次以始玄之光炁开始玄之天，凝琅霄之宫於西北，次以太玄之光炁开太玄之天，凝紫霄之宫於北方，次以太梵之光炁开太梵之天，凝神霄之宫於中央。九统者，以一帝统一天之事，故曰示九统之法，以会帝传九光之符以集神，人初生，受九天炁方具形神，修行人九月功行圆，十月圣胎成，方可温养，上真以九炁凝而成文、曰九光之符，以度人天，在法箓中具载，兹以神霄生神九天上统三十六天星曜，下统三十六垒土皇，中统人身中三十六宫，且三十六宫者，皆系上天布流真炁，灌注官室，然后成人，《小救苦经》云：还将上天炁以制九天魂是也。三十六天三十六地，具在各章，今将人身三十六宫，分上中下三部以分布，凡人修诵是经，当须澄心默坐，存想自己心中三十六宫光明焕赫，宫中各有真人，放五色光芒，上接三十六天，下接三十六地，神炁凝集，上下相通，经所谓九统之法以会帝、九光之符以集神 是也。光炁凝定，然后调声正炁，吟咏洞章，须以九遍为一过，诵讫一遍，回向上真并中下界鬼神，及自己祖先魂识，一一如意回施，略坐俟神炁稍散，徐徐离席，不可卒急，素乱神光，鬼神呵责，诵经时不可言语，今开于后：
　　金丹者，乃人身中一点真阳也，与天地同出，日月并明，泄之则成人，聚之则为丹，经曰丹母，全真阳。真阳者，铅也，产在坤，为地，曰玄玄叔火王者，汞种在乾，乾为天，故能夺天地以为炉鼎也，曰携提日中王并羽月中晨者，故能采日月为药物也，曰冥化混离坎、雌雄混玉房者，以黄婆为媒，欢合木公金母、夫唱妇随也，曰紫华领胎仙者，十月圣胎圆成也，曰婴儿为赤子者，阳神突然现形也，混合三五宫者，追二炁於黄道、会三性於元宫也，曰五炁结十方攒簇五行也，曰太极主四真者，和合四象也，曰黄庭涉北元者，真阳上冲心府也，曰九遍还返七者，以易卦进退抽添为周天火候也，曰体宝圆珠映领玄苍胡珠者，片饷工夫金丹立成也，曰舐炼五芽珠者，饵此金丹，则证品大洞天一帝尊也。经中金丹语意，不一而足，兹略举梗既木。中者在中之中也，非上下边傍，佛氏云：不思善、不思恶、正恁么时，方见本来面目，儒曰寂然不动，道曰念头是也，不可声臭求，不可着体相索，常虚灵不昧，若串其中，则此窍不明矣。
　　昔薛幽栖注《灵宝经》，值仙人双子办白先生二人相访，谈云，论道言及五真游神之妙，盖谓此尔。五神在天在人在物，皆主生化之事，若不得此神主生生之运，则机亦息矣，故《度人经》云：执符把箓，保命生根，出入华房八冥之内细微之中，下镇人身泥丸绛宫是也，故《文昌》、《灵宝》《黄庭》《生神》等经，皆具言之。五神散为万神，聚则复为一婴儿也，万神之名，不可一一备载，兹略举要，以便观览，在人精思冥想，自然相感化现出自己身中，今开于后：
