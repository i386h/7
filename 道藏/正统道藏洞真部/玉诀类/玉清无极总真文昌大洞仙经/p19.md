<!-- { "loadSidebar": true } -->
　　穷神知化，德之盛也，身神凝结於心宅之内，乃透金贯石，入水不溺，入火不焚，亘古今胎佛母，亦谓之元始天尊在保守耳。虚静先生云：欲要身中神不出，莫向灵台留一物，物在心中神不清，耗散真精损筋骨，神若出时急收来，神返身中炁自回，如此朝朝与暮暮，自然赤子产真胎。神化者，万炁万神变化也，玉室者，即人身中金房玉室，若能毓以天和，千日可以变化。仙集载，纯阳真人遇一长者会宾，真人曰：予有一部乐，作一曲以侑酒，可乎？主人曰诺，真人取腰间一瓢，倾出十二女，各执乐器，二女持旌前导，连奏数曲，其音清雅，进退有节，真人曰此钧天妙乐也，与人间凡乐不同，众宾欢笑，酬酢以酒，真人复引瓢，接群女入瓢，真人将瓢吞讫，曰：此乃身中五脏六腑之神也，人炁和则神和，故为乐音。又仙传载，仙人尝闻腹中有音乐之声，文昌大洞修习至此，身中亦有一部音乐，善养者亦闻知也，岂非下卷六章并第十四章云檀炽钧吉祥乎，盖此经聚则为苍胡颉宝，散则为檀炽钧音，务以阴阳炁和，然后乃可为音，文昌之道可谓盛矣。
　　飞羽逸紫空。
　　禽之制在炁，故神炁既炼，阳神现形，则羽翰自生，可以飞升逸乐於紫空之中。昔薛季昌，西蜀汉州人，世为官族，酷爱山水，游青城，父母谓不远可从行，后南游桃源，遇正一先生於南岳，授《大洞经法箓》，研穷真要，唐明皇诏赴京，问道德称旨，赐天师号，后乞回山，上赋诗赠之，满朝钦崇。一日谓弟子曰：今夕祝融峰有会，予被召当往，戄起凌空而去，不复回顾，此乃洞经逸紫空，魏元君自茅山乘云至南岳，虚空动计千里，云至化为石，今存於南岳山。
　　日为三矜交，
　　矜字凡三见，上卷为首章，曰：干景并生矜，中卷八章曰：日为三矜交，下卷末章曰：携矜太帝房，皆同一义，盖太微童子名三矜交，能生津也。又云：三矜，心中三神也，一曰灵朱君，一曰灵明君，一曰灵黄君，日与之相交也，与干景并生矜同义，日者太阳之精，内有三足乌，在人为必。
　　奉符登帝墉。
　　太微小童既与心神交会，当奉符命登上玉帝之城，脑后谓之玉城，下卷第三章云；披霞升帝墉，同，即人玉枕骨是。
　　开关把金节，
　　持节方可开关，节，符契也，出入关津，当执符而行，至关则合符，稍有差异，同诈冒，金符铜符竹符，今曰金节，又贵重。
　　闭户扣琼锺。
　　但口眼鼻耳，皆谓之窗牖门户，闭者，合也，塞也，琼锺，乃扣齿，左曰锺，右曰磬，中曰鼓，故伐魔当扣锺，朝谒当鸣鼓。
　　灭魔三酆野，
　　三酆者，《伏魔经》所载酆都山，在天地间东北隅艮地，盖艮为鬼门也，高万里，分三层，上层齐天，号上元六洞宫，仙官所主，中层中元六洞宫，大魔王所主，下层下元三十七狱，四方三十六，中央一狱总其事，故因三元号三酆，以其旷豁故曰野，非魔王无以制御六阴六洞冤，魔下皆系累世死军败将，强魂义魄，好勇斗狠，杀心未散，结为群伍，或假忠臣义士庙食於人，或为瘟疫使臣荼毒於物，修行人当防警之，恐其害道，或化为美艳，戕人灵根，盗人至宝，故执符把箓，鸣锺击鼓，欲战阴魔也。三酆在人双肾之间，大率是极阴之境，《参同契》云：群阴剥尽始见阳和。仍须战退阴魔，然后方见纯阳，结集轻举飞化，位为真人。
　　招灵上清宫。
　　摄招魂灵赴上清真境，即中元绛宫也，上天有招真致灵之符，可以摄召天真地圣、三界鬼神魂爽，有此易得凝集。
　　明出穷阴关，
　　即下关肾府，人当出此阴关，进登阳境，乃肾炁朝心炁也，《丹经》：铅遇癸生须急采。此乃北方阳炁一动，便立丹基也。
　　入精六合房。
　　六合者，天地之内也。《传》云：六合之外，圣人存而勿论。具六根之身，亦谓之六合，即《易》之所谓周流六虚也。或云在人脑中，谓一身之神聚此，人死则魂魄据之，故枯髅所在即灵，人之精，乘炁而行於四肢骨髓之间，故四肢健，及男女交媾，神炁聚於下元，精乘炁骤亦会於下元，人得秘固之术，则将聚於六合房，与神炁合成一团，复自肾间夹脊双关入泥丸，谓之还精补脑，故下卷第八章云：桃君守六合，勒精卫泥丸，正谓此也。世多有之，谓之御女术，或云三峰黄谷子，一云房中术，一云黄河逆流法，今世往往有之，初不离海底尾闾也。六合有五，此中卷云：入精六合房，下卷云：凝焕六合房，混化六合室，高观六合庭，桃君守六合等类，衍文有云：制魔生六明，大中六炁清，五魔伐六阴，坚我六仙府等，盖中卷专以六根修证，若能六根清静，则六明发生，六炁清爽，六洞魔伐，六府登仙。
　　回老变皓形，
　　能令人身强体轻，驻颜悦色，复形如婴兄之状，故曰回老变皓形，发白反黑，齿落更生者，世尝见之，盖修养至此妙。
　　还白返婴童。
　　一云反魄还婴童，必误，盖发白返黑，齿落更生，如婴孩之童，《玉经》：白首面皱，皆得化度，专炁致柔、复归於婴兄之性。
　　洞源清静光，
　　洞源，洞渊水源，津液所出之处，清静而有光华，老子曰：清者浊之源，盖源清流长，则混混不已，不舍昼夜，循环无端。
　　津液具神通。
　　咽液之道，常以赤龙搅华池，令满口，分作三咽，仍存一婴兄於绛宫迎接下，一度谓之一通，至三十六通，谓之小成，三百六十，谓之中成，一千二百，谓之大成，如此日久，则精神光彩，故曰具神通。经中津液之义凡九：上卷云：体矫万津波，中卷液逸玄中漠，左抱福醴液，津液具神通，咽液生万神，下卷云：咽味生五芽，百关纳津液等语，皆同理义。大抵人之津液，以流通关节、灌溉腑脏为上，而人或恶而唾之，则五脏枯槁，精神不爽，遂生他证，以至殒亡。
　　咽液生万神，
　　神者本一心神而已，今分万神者，盖一炁生万炁，所以有万神也，天地亦一而已，其间日月星辰、风雨雷电，变化无穷，至如人，目视耳听、口言手执足行，亦千变万化，故能遇之善则吉，遇之恶则凶，养之则长存，弃之则死亡，所以有津液，然后万神有所依养，无津液，则万神离去不存。
　　神水华池融。
　　华池者，口也，赤龙者，舌也，以舌搅取神水，自生舌下二窍，左曰金精，右曰玉液，人有病，则舌枯，则神去，神去则人死。
　　涌升灌而润，
　　水性就下，激而扬之，可使过颡，神水本自下生，涌腾上升，灌溉五脏，则身体颜容，光泽润色，亦如水之在天地间也。
　　往来无有穷。
　　自下而上，自上复下，三宫升降，上下往来，无有穷尽，人之津液为炁所使，炁行则津液流注，炁滞则津液滞，故成疾。
　　通生道之源，
　　往来不穷谓之通，言津液上下通畅百关，滋润一体，故曰道之源，《老子》曰：水善利万物，故几於道，水性柔顺，故同道。
　　天根常茂丰。
　　天根，亦曰神谷，亦曰玄牝，《老子》曰：玄牝之门，是谓大地根。人身以肾为本根，故曰天根，房色过者肾必损，肾损则精无所依，故泄，泄之太过，则炁无所归炁散● ，炁散，则神无所主，故离，离则形体枯槁，亦摧殒矣。故修行人常使天根丰茂，爱惜精炁，存养得所，所以为一身命脉，故曰天根。
　　右件玉章天篆，一百一十字，上镇显定极风天，下绕第五垒人德君。
　　《玄契》曰：真人得洞源清静津液，神通涌升，灌润华池，神水往来，通生帝心一玄，是曰真中之神，长生大君，左生无英，右生白元，名异太一，司命冲灵，桃康合延，执符把箓，宗孝尚道，妙行全真，名曰真人，位证圣仙。圣仙者，曩日在世诛鉏凶恶，为民除害，功成道备，一家骨肉拔宅飞升。如许旌阳等是也。
　　元始天王曰：文昌大洞玉章第二十，精血洞明，精血神通。癸丑、甲寅、归妹、丰。
　　太阳化三晨，
　　刚健中正，纯粹精也，乃性之所寄，命之根也。寂然不动，实性命之所关系，可不贵之耶。晨亦日之名，日为太阳，晨景车舆也。凡人修炼，以子为冬至，得复卦，盖一阳初动於地下，当此之时，敷座习定，除垢止念，净心守一，令阳炁渐生渐长，至丑二阳，寅三阳，全为乾坤● ，如车舆之上升也。
　　紫轩彻玄路。
　　紫轩，日轮也，乃紫河车搬运阳炁已升入脑，玄路，乃双关夹脊上入玉城关，至泥丸宫凝集，若出阳神，自此出入。
　　元君保谷童，
　　结中元真精魂名，元君即太一元君也，在头，常遏死户、开生门，令人长生。谷童，即黄宁童也，居胃脘，主消谷散炁，克化饮食，所以太一元君保此以为一身根本，俗谚：人无根本，饮食为先，既有饮食，无神主之，不得消化，元君谓之雌一，盖女人为之女仙，得道皆号元君，最为极贵之称。
　　守胃塞死户。
　　死户者，人所惧入也，精炁为物，游魂为变，变则化矣，安能复生，离者不可复合，可不慎欤。谷童守胃脘，遏塞死户，饮食既消，则人道生矣，《得道经》云：仍节饮食，祛遣尸鬼云云，或曰精血三真元，王君字黄宁，即结中元真精魂，保谷童子是也，故此章专以精血为主，修证妙行妙果是也。
　　金符焕北华，
　　金符玉契，皆真阳炼成，至真所宝，焕北华光华，焕烂烁瑛，北方十方皆有华，故经有十华妙行，即肺金生肾水之征。
　　玉契拔七祖。
　　一云披七祖，非也，盖得真阳所凝之金符玉契，七世祖弥皆出类拔萃，飞升朱陵火府，陶魂铸魄，然后方可仙化。
　　帝真灌上生，
　　节中帝真精魂名灌上生，一名婴儿，欲人生天界，丹在念头一动为帝真，故《生神章》云：结胎守黄房是也，亦名幽台生。
　　断息三涂苦。
　　已於舌章五苦界下注讫，但三涂五苦之中，酆都太山泉曲十二河源地水界中，多少冥官狱吏，盖由在世有英雄豪杰，刚毅勇猛，能决判疑异，伸曲就直，有大饶益於世务者，死则为善爽鬼，为地官选举充地下主者，於三涂五苦、九幽地狱、酆都太山之中，取为幽冥官吏，冥冥累暗，处长夜之境，不睹三光，决异事断疑讼，三百年一迁转，此乃生不知道、不作善，因以政如此受任幽禄，开绝生根，修文昌大洞上乘帝一真道者，远离此等幽官冥职。
　　洞明清净光，
　　洞达明了本来清净之灵光，辅以津液，皆水炁也，故曰洞玄洞源洞明，盖洞源比津字，洞明比精字，洞玄比炁字。
　　帝心太玄通。
