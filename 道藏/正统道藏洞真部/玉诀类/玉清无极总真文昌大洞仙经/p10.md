<!-- { "loadSidebar": true } -->
　　中央丈人名神宗，即心主也，言神明宗主，条理灵台胸襟也，五神以心神为主，而四神次第降生，以生五脏，布五神。
　　龙山秀玉京。
　　龙，木也，在左为肝，神曰无英公子，又曰龙阳物也，变化莫测，言人之头成形，阳气秀盛，而颜色悦怿，仰接无刃峰同。
　　金房郁明霞，
　　金房为肺脏，有神曰白元尊神，金华西方太华元老所主，金炁化成拥郁明亮之云霞，言肺炁甚威，熏蒸葱郁之景。
　　九户朗高琼。
　　心有七孔，以应七星，下有玄牝二窍，以应辅弼，故为九户之琼瑶，明朗而高，又曰头有七窍，下部水火二窍，通九窍。
　　黄庭涉北元，
　　中央脾宫，《黄庭》云；脾部之宫属戊己，故曰黄庭，涉北元者，以其上通心窍，有黄庭内景外景，经上下四方，至此得中。
　　元父左回明。
　　三素三真上元玄父君，字左回明，守玄牝，元父凡三见，第八章云：元父结胎仙，中卷第十章曰：元父左回明，见前注。
　　朱晶启明师，
　　朱晶，本名司命之神，守心右，白元洞阳帝君名朱晶，开启日月三素之光，明师，一曰白素君，一曰阳精，皆有两呼。
　　幽寥登上清。
　　太一名幽寥，人之肾水上升，与心火凝合，以上田为玉清，中田为上清，下田为太清，又曰，帝皇太一重冥空，字幽寥。
　　四玄秉元禁，
　　四灵，青龙白虎朱雀玄武，秉执元行之禁令，四天门王禁断天门，魔鬼毋敢辄入，道家斋醮，清旦则有命魔法，以却不祥，迎真降圣，人之五脏具，四灵守之，三合、四玄、五帝、六明、七觉、八景、九光、十真，皆取十月圣胎坚固、脱炉换鼎之道，盖以肝为青龙，肺为白虎，心为朱雀，肾为玄武。
　　长保五帝城。
　　心肝脾肺肾为五帝城廓，五帝：青帝曰雕粱际，赤帝曰长来觉，白帝曰彰安幸，黑帝曰保成昌，黄帝曰含光细。
　　右件玉章天篆计六十字，上镇元明文举天，下统第二垒刚色地土皇君。
　　《玄契》曰：诵之五遍，永绝死炁，浸茂生根，万炁齐生，得长生门。
　　元
　　始天王曰：文昌大洞玉章第六，六月生六腑，六还四返。丁亥、戊子、大畜、颐
　　景炁生遁炁，其色碧，凝成东北天境，号洞元化应声天，此天精魂元阳之炁，主中丹田宫，帝真灵府命元高真冲融之炁生六腑。
　　紫精太无中，
　　紫精天在太无空洞之中，无色天界三清所都之境，在人则脑门是也。亦曰天谷，万神聚会之所，太无者，无色无象。
　　三元上景衢。
　　三元者，混沌太无元，赤混太无元，冥寂玄通元，三炁在上景之衢，言人之炁自上中下田循环无穷，复归於泥丸宫。
　　秀朗大宝辉，
　　大宝，玉帝位也，清秀光明，言人之玄珠烜赫，即苍胡颌黍米珠，皆谓之大宝。天真贵重，有光明辉映，故曰大宝。
　　昭昭扇帝敷。
　　一云眇眇，远大也，昭昭，显着也，扇动也，言玉帝登大宝，而清光威焰扇动其中，亦如炼内丹，光焰迸射於中宫也。
　　伯史启三素，
　　命门黄庭元王君名伯史，原即三一神也，上一赤子，中一元皇，下一元王，又名始精字元阳，一名婴儿，胎启三素君。
　　帝临登玉虚。
　　主宰之谓帝，人身非万炁无以育万神，然万神之中心为帝王，心之所向，万神听命。登玉虚者，上泥丸宫脑门是也。
　　庆炁育五云，
　　五色庆云祥烟捧拥玉帝，东三南二同成五，北一西方四共之，戊己五为本生数，三家相见结婴兄。五云一曰五灵。
　　司命神明初。
　　司命乃宰制心宫之神，名理明初，心宫乃神明之宅，初者，肇形也，心腑是也，虚觉知觉，人寿夭皆应修心，故曰司命。
　　十华妙行仙，
　　十方光华，妙行圆满，证登神仙。十华，即青华、丹华、素华、玄华、黄华、琼华、金华、绿华、碧华、瑶华，共为十华所修妙行。
　　制魔生六明。
　　六明者，六根也，在人则先生五脏，后生六腑，脏腑流通为六明之府，六腑者，胆、胃、膀胱、大肠、小肠、脐，通作六府是也。
　　右件玉章天篆计五十字，上镇上明七曜摩夷天，下统第二垒皇德君。
　　《玄契》曰：诵之六遍，六天大魔永断鬼锋，六根清静广明，发生万炁齐光，即得度世，进登仙门。
　　元始天王曰：文昌大洞玉章第七，七月开心七窍，七还五返。己丑、大过、坎。坎离无支干。
　　玄炁生融炁，其色黑，凝成西北天境，号灵化梵辅天，此天精魂正阳之炁，主元谷宫，帝真元府命元高仙洞笈之炁开心七窍。
　　真阳帝宾老，
　　《礼》：天子袒而割牲，跪以进匕。待三老之礼，所谓养老乞言，今真阳为玉帝宾老，又正一左仙名讳宾老，又名仲成子。
　　受事会玉皇。
　　每聚会於玉虚，以受玉帝之事，如真阳之朝泥九也，谓之默朝上帝，法用紫河车，自尾闾搬运入脑，十二年成仙。
　　灭魔除秽尸，
　　魔王伏慝，灭馘妖魔，除其秽杂尸血之炁，阳气既生，阴炁自灭，理之然也。魔者，诸天帝王皆是试验人心有无坚固。
　　百司诣绛宫。
　　人丹田宫谓之绛宫，即心府也，百关之神常诣此宫，以听命令，盖心为万神之主，万神朝其所主，万事万物之理在焉。
　　逸宅丹玄内，
　　安逸之宅在丹田之内，丹田上一寸为玄丹宫，在头上，见元神聚凝万炁，上归逸宅玄丹之宫，炼习阳神出入之门。
　　五炁结十方。
　　五方之炁，即东方九炁，南方三炁，西方七炁，北方五炁，中央一炁，亦如五脏之炁流通，遍满身体内外，无所不至也。
　　七转司命至，
　　七返九还，丹道成矣，司命至者，长生久视之道备矣。司命即心神也，又曰七转召司命，七转者，七阳金炁遇火成丹。
　　三回召仙公。
　　三合成音，所以召仙公，亦神仙中公侯伯子男五等之爵也，有太极仙公之类，今仙公者，即东华木宫主司肝脏。
　　太山主鬼者，
　　太山主者管领鬼神公事，即东岳圣帝是也，太即泰也，山在兖州，为五岳之宗，故曰岱宗，属东方木，乃为生化之地。
　　急校三官中。
　　校录天地水三元三官宫府中所有生死罪福，急者不疾而速也，三元官府百二十曹，每年正七十三会，考校不差。
　　十德初成基，
　　十德，中央之土数，主脾胃谷炁，以生津液。盖十德为成全之福基，鸡有五德，人有十德，物类咸有一德。人之明德，天之所赋，人物之所禀受，无亏无欠，而情欲所蔽，所以昏昧，故元始欲令人修饰此道，以为全德之根，此谓知本在明明德也。十德，具在下巷第八章《玄契》中载，兹不重赘。
　　同飞七觉元。
　　悟则圆觉，不悟则凡夫。七觉者，心也，心之神，上通眼鼻舌七窍，故七窍开聪，七星朗明，与兆同升七元斗中。七觉者，识神也，一则生而知之，二则知而能见，三则见而能从，四则从而能习，五则习而能坚，六则坚而能成，七则成而不居，此谓之七觉也。人
　　能行之，进登妙行，得成飞仙。
　　右件玉章天篆计六十字，上镇虚无越衡天，下统第二垒皇德君。
　　《玄契》曰：诵之七遍，七元斗辰皇妃下降，为兆削落死籍，移注南宫，万炁齐超，得飞仙门。
　　元始天王曰：文昌大洞玉章第八，八月八景生神，人还六返。庚寅、离、咸。
　　融炁生炎炁，其色丹，凝成东南天境，号高虚清明天，此天精魂通阳之炁，主极阴宫，帝真华府命元真灵化凝之炁生三部八景。
　　太素三华炁，
　　三华，三部也，每部八节，又曰三华，即神炁精也。三素元母雌一之神，於子时聚下元，午时中元，酉时上元，三宫升降。
　　晨登广灵堂。
　　广灵堂，心府也，以鸡鸣之初登朝绛宫，盖阳炁初生也，三素元母亦劾奏罪福之神，呈世人罪状，故侵晨诵经却之。
　　玉京表玄籍，
　　玉京山，诸仙版籍所在，人之修道，常以子时一阳初动，静坐澄心，以朝万炁，以避人神奏牍天上之罪福於玉帝前。
　　守命核道康。
　　桃康君守脐之命门，王叔和以右肾为命门，人之生死皆在肾，肾绝则命脉绝。一本核作孩，误。又，桃核合延生华芒。
　　回风散万魔，
　　当其子时，阴阳混合以成帝一之道，故能除散万魔，阳生而阴息矣，君子道长，小人道消之时也，乃回风混合之道。
　　金符召广乡。
　　以金符召於广漠之乡、极阴之境，使魂爽咸得受生。一本云：度卿，可疑，广乡者，北阴酆都也，肾部属水，金能生水也。
　　辅卫地户内，
　　呵护辅弼於地户，盖存下田以受生炁，《书》曰：顾諟天之明命是也，地户乃下部命门，当爱惜辅卫之，不以色欲败之。
　　保此长生王。
　　在天则有玉清真王长生大帝，专主生化之权，在人则存心保守我长生不死之王，即浩劫不坏元神，为圣胎根本。
　　转入十仙门，
　　妙行观门，仙有十种门者，无碍门、定观门、众妙门、希夷门、自在门、长生门、进仙门、飞仙门、飞神门、登真门之类是也。
　　八景齐洞阳。
　　八景八门皆身中所具之门户，为神炁之所出入，又曰：三部八景齐入洞阳之宫，朱陵
　　火府，玉眸炼质，黄华荡形。
　　右件玉章天篆计五十字，上镇太极蒙翳天，下统第二垒皇德君。
　　《玄契》曰：诵之八遍，八景神生，八威神王疆护修真，四方八天注举仙名，斩绝地户，永断恶根，万炁齐明，得飞神门。
　　元始天王曰：文昌大洞玉章第九，九月九家开通，九还七返。辛卯、壬辰、恒、遁。
　　炎炁生演炁，其色白，凝成西南天境，号无想无结无爱天，此天精魂萌阳之炁，下丹田宫，帝真岳府命元自然玄照之炁阑通九窍。
　　紫精毓华林，
　　紫精字凡四见，皆天名，至有讹舛，今并解注。上卷一章高上宴紫清，下卷一章逸绿登紫清，皆元始所都之天。上卷六章紫精太无中，盖紫精天，乃三元之炁凝而成天，有道君主之，名曰三元紫精君。此卷九章紫精毓华林，乃上清境紫精天，有毓华林，叶如竹，华如镜，实如李，天人得而食之，长年不老而登上仙，古诗：紫精天上毓华林，绛实朱柯竹叶深，咀嚼繁英人不老，下观鸟兔换光阴，然非下界所能见也。在人则肾水黑，心火赤，二炁交媾，化为纯阳，紫金精华成林，华茂果实，自己真人餐之，亦可政长生之道，如《生神章》耀玉葩黄华野森琼林之柯於命门，《文昌经》亦曰：丹林森朱柯，皆同此意，以喻人之所养也。
　　长眠太无外。
　　眠者，一定不动之谓，如人睡而不去。太无者，虚寂中也，如布袋和尚陈希夷一睡数月，尘积遍体，盖真息定也。
　　玉房生宝云，
