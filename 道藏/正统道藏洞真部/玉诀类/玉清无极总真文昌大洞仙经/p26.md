<!-- { "loadSidebar": true } -->
　　人之炁以万计，《孟子》谓浩然之炁充塞天地也，若不能贵固根本，耽恋酒色，炁渐随散，至中晚之年，不及数千，所以神疲力倦，若知而存养，则万神复为之生矣。仙传载，庐山太平宫三一王先生，梦神人告曰：上帝令汝住金华洞天，赐丹一粒，还汝精神，复汝元炁，翌曰遂化，故知人之得道，神炁不备不成仙矣。《传》曰：身体发肤，受之父母，不敢毁伤，孝之始也。父母全而生之，子全而归之可也。人多以酒色财炁损伤身体，幽冥之中不逃谴责，何望神仙！
　　齐仙成仙王。
　　见贤思齐。既与诸真仙比肩而行，成就仙道，为诸仙推戴，故曰仙王，仙亦有王者之服，文昌仙职，至此亦为极贵。
　　太玄启十明，
　　太玄开启十明妙行，以接度有缘。太玄乃三炁之祖，生育天地万物，至此为足数，合十明妙行，乃得登十真。
　　妙行登十真。
　　十明妙行圆满，则证登太玄真人之位。十明十真，地十成土之数也明矣，河图至此为足数，六爻纯阳为乾，属金明，则识认一切境物如幻，一切事务如梦，理法如眼翳空华，有为如镜中像，所以视声色如寇雠，视轩冕如粪土，等生死如旦暮，故应事接物，镒空衡平，方证太玄妙行。
　　右件玉章天篆九十字，上镇太释玉隆腾胜天，下统第八垒福德君。
　　《玄契》曰：太玄十明妙行十真：圆成精真，玄珠炁真，玄力神真，玄通性真，玄一元真，玄妙命真，玄光形真，玄全德真，玄洞道真，玄应全真。太玄十真，妙行梵行，诸天横文，固根万行，周圆六位，已升妙行，大全形成，炁精炼化紫金长生无穷太玄真人。
　　元始天王曰：文昌大洞玉章第三十一，表乾兑二卦，其音同金。癸酉、甲戌、否、同人。
　　上清绝霞外，
　　上清在太清之上，故云绝霞外，人即绛宫是也。此章表乾兑二卦，乾象高高在上，故绝霞外，乾始能以美利利天下，不言所利大矣哉，《大洞仙经》普资万有，而不矜其功能，他经则云持诵之者即得如何，是矜其功也，乾之体刚健纯粹无有息时，人之学道，当乾乾不息，绵绵若存，永成。
　　八皇运九天。
　　八皇，八卦也，九天，九宫也，见前洛书数，兹不再举。乾元用九天德不可为首也，元亨利贞乾之德也，故曰运九天，言自强不息也。八皇，老君运转九天之上，即八灵王也，皇与王一也，天地之大，岂离阴柔阳刚二气，二气运转无穷，岂离乎一元之会，故天地之大，万理兼备，其为体一而已，一元之运，春夏秋冬，弦望晦朔，未尝一息之谬。《易》曰；观天之神道，而四时不忒，圣人以神道设教。信哉，在丹道，谓之火候，以应太阳一年一周天，三百功满可以吞服。
　　幽寥玄帝子，
　　注见上卷第二章，帝皇太一重冥空字幽寥无，又皇一之魂上归字帝子，二神共守下丹田，存思法：幽寥黑帝子赤。
　　携此景中人。
　　幽寥、帝子二人能提挈此景中之人，乃自己法身历劫不坏之象，得此提省常惺惺不昧，无私欲之蔽，无爱恶之侵。
　　晨登天老室，
　　子时夜半上升天老宫，天老帝君七星神咒经载，即人之肝脏，咒：日出东方，赫赫大光，此卯时真炁传送至肝之时。
　　夕宴金华庭。
　　晚夕游宴於金华之庭，人肺也，以表兑卦。一云金华便，必悮。酉时，真炁传送至肺脏，宴者饮金浆玉液，餐交梨火枣。
　　羽节命太一，
　　以羽葆之旌节命召太一帝君，见前注。太一在头，执符以召内境万炁万神，神随炁行，皆得聚凝，而朝太一帝君。
　　锦旛召万神。
　　神也者，妙万物而为言也，章中多有锦旛锦旗，所以招真致灵之具，方以类聚，物以群分，是以羽节锦旛，各以其类。
　　坚我六仙府，
　　六府，大肠为尚书府，小肠为元阳府，胆为兰台府，膀胱为太和府，胃为太素府，三焦为无极府。圣人时乘六龙以御天也。天以六炁流通，宰制品汇，人以六腑和畅，捍御外邪，故曰坚固兆身中五脏六腑之炁，固则成六仙府，散则为六洞冤魔，递相残贼，皆因情欲所挠，败坏六洞六天。
　　伐灭胞胎根。
　　戕伐胞胎之根胤，毋使滋芟，盖此死根当尽去之，死根伐绝，然后得生根增长，蕃衍盛茂，即葱郁成功德之林。
　　解结生七祖，
　　解释七祖之结习，令上生天堂，享受快乐无为也。一云解结七祖生，有此颠倒错乱？但令用心向善，自然七祖生天。
　　散祸宁九玄。
　　消散九玄之祸，令得安宁，六阴剥尽，九阳始成。《易》：夕惕若厉无咎。当一得永得，绵绵若存，祸自散失，深沉九地之下。
　　赤城丹台女，
　　赤城，一云日帝玄洲赤城蓬海螯宫，在九霄之下，谓之初霄，丹台紫府乃阳明之宫，多女仙之琼馆，杨太真之银阙。按《山海经》，东海蓬莱山，扶桑山，方丈山、沧浪山，四山最高极大，下有三岛十洲，一曰玄洲，二曰瀛洲，三曰祖洲，四曰聚窟洲，五曰炎洲，六曰麟洲，七曰流洲，八曰长洲，九曰元洲，十曰生洲。此章下有玄洲绝三津，上有沧台飞羽轮，校仙登扶桑，皆在东海境上，得道者莫不经由此处，脱蜕幻骨，拜职受服，然后上升天境，朝见三清至尊。
　　扶兆入金门。
　　乾居西北，属金，为天门，故曰金门，此兑之少女仙，扶持我身同升入金门，一云符召入金门，必悮，世主之门亦曰金门。
　　月母灵素兰，
　　兑卦为月，月神乃太阴之精，讳灵素兰，或宁素兰，必悮，正法月咒作灵素兰，《斗经》云：主司阴府，宰御水源是也。
　　守闭死炁关。
　　月精常馑守下元，闭塞死炁。此四句皆雌一之经，丹台女阳神欲人上升，宁素兰阴神能为人遏塞死户，注流生炁。
　　死炁自今绝，
　　既塞死户，则死炁断绝，孔子曰：未知生，焉知死。盖大洞之道，知生知死，亦如《易□系》云：原始要终，故知死生之说。
　　生津从兹延。
　　求生之津涯可望而度也，释曰：无生忍● ，既无生，安有死，若了无生，须求解脱，释一切法缚，直得万缘清净，了无可得。
　　万神万炁仙，
　　云行雨施，品物流形，故曰万炁生万神，万炁仙即万神归之为一体，太极图中化生万物是也，乃天地生生之根。
　　超脱位真王。
　　乾道变化，各正性命，故超脱过越生死之关，则证品为大洞真王之位，前章成仙王，今次修习至此，为长生真王位。
　　十真妙行全，
　　十真者，诚实无妄之谓也，诚者天之道，思诚者人之道，至诚不息，不息则久，故得十真妙行，全备前章妙行全十真。
　　太玄会明阳。
　　九天之上，阴炁不侵，九地之中，阳光永隔，故令我身中太玄之炁，会於明阳之天，后章我身会明阳，同义者二焉。
　　无上大洞尊，
　　於此利见大人也，自己大洞帝尊出现，乃无极无上品之贵人，与天同其匹休永无堕落，此皆无色界上大罗天也。
　　一炁同龙光。
　　乾，阳物也，故以龙为喻，曰潜龙、见龙、飞龙等语，皆是元始一炁化生，若仁以行之修己身大洞，则与元始同炁合德乾健也，自强不息，兑，悦怿也，喜庆难言。修炼至此，阴爻剥尽，化凡质为纯阳紫金之体，神抱炁，炁抱神，精神粹明，炁脉调畅，如夫妇之欢合，如子母之留恋，待时神化。
　　右件玉章天篆一百二十字，上镇龙变梵度天，下统第八垒视德君。
　　《玄契》曰：己身精炁全命炼化紫金六位，已升妙行大全长生无穷太玄真人，至此回光开度胎根，七玄九祖并解充结，断除债讼，闭塞死户，应同炁同根苏懋生津，延益万神，同超真王，和合万炁，妙行并全，皆号太玄会明阳天，我独超出，证大洞尊帝一龙光，号无上玄通。
　　玉清无极总真文昌大洞仙经卷之九
　　● 疑此处脱一『天』 字。
　　● 『三五』，据上下文意当作『二五』。
　　● 『无生忍』，按文意，当作『无生死』。
　　玉清无极总真文昌大洞仙经注卷之十
　　东蜀蓬莱山中阳子卫琪注
　　元始天王曰：文昌大洞玉章第三十二，表震巽二卦，其音属木。乙亥、丙子、大有、谦。
　　东华发始晖，高晨映上清。
　　判府东华方诸宫，亦救苦天尊所舍，盖崇仁重生之地，有九龙符命拔度幽魂，发始晖者，初生一阳爻，如日之升，高晨，一云青童君，名晨日也，日之升高，必映上清真境，言人真气会於心府，而出自肝脏，方始传送，午时至绛宫。
　　洞焕圆珠霭，
　　光彩洞耀焕灿於苍胡宝珠之中，烟霭郁勃，是皆取喻於心珠之炁，神光圆明，洞照八室，空其五蕴，霭然粹然之宝。
　　朗朗紫晖明。
　　朗明也，日光生紫晖，而朗朗然明，又肝神龙烟含明君，此木应肝也，盖震巽皆属东方之木，上应岁星，下主肝部。
　　七晨回帝席，
　　太阳神名七晨回者，上朝天帝之几席，盖帝出乎震、齐乎巽也，少阳为震，升於巽，属乾，乃六阳纯全之位，故曰帝席。
　　五老飞玉軿。
　　上圣出入，必令五老启途，群仙翼辕，真仙及修行人亦皆如是，乃人之五炁所化。《度人经》：五帝侍卫，三界稽首，同。
　　太一景中王，
　　太一在头上，为景中之王，见前注景中人。又曰：景中王，人当贵重，头为一身之首领，故以此人神为王者呼之是也。
　　司命摄万灵。
　　飞玉符軿摄召万灵，皆乘巽风，故招神摄风，司命在心，总制万神，心为雷之主。《雷经》云：心火不发，邓君不鸣，肝神不怒，辛帅不灵，意神不起，使者不行。盖肝属震巽乙木，而以心火发之，此击搏之象也，故能收摄万灵听命。又震为雷，在人为音声，巽为风，在人为呼吸炁，故以八卦表身。
　　泛然云波间，
　　水会东南巽地，言此时真炁熏蒸，津液灌溉，而吾元神涌升也，二卦在先天相对，取象曰雷风相薄，故能鼓舞万化。
　　寂盻泥丸城。
　　随风巽，君子以申命行事，毅然作色，中天下而立，摄召三官五岳，泥丸城阙在最高峰顶，寂者无声，盻者顾视之。
　　七转召三官，
　　七转招真符命以召三官，在人则三田之神也，进退利武，人之贞，非威武不能，政不顺，非风雷不足以警动万物。
　　北君稽首行。
　　北方为首，启行其五方，随时而升元神，自肾脐中起，去历遍五脏，而上登泥丸，其三关五脏之真，并随侍而行上升。
　　五岳应命到，
　　五岳随应召命而至，五炁皆相感化而朝也，雷霆掌生杀之权，赏善罚恶之司，故雷动风飞，万神毕集，岂容少延。
　　拔死书长生。
