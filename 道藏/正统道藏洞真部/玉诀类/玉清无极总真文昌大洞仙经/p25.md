<!-- { "loadSidebar": true } -->
　　圣人仰观俯察而画八卦，以通神明之德，元始演大洞真文，以凝集真神，作成人之德，其揆一也。德者，人之所察赋，性中之所有，发之为四端，蕴之为五常，所谓明德使德。性为道之体，德乃道之用，故曰性之德也，合乎内外之道也。人有纯全之德，则无过不及之差，乃天理至公至当。
　　保子神中神，
　　《度人经》云：真中有神，此令兆爱惜此身，如保赤子，回光返照，心目内观，静定久之，自然见真中之神，与之和合为一体。
　　元命生自然。
　　前二章云元命生太初，盖人元命真人始生之初，自然而然，非人力强为之也，此乃地八成木於东方，以表命元也。人之受命于天，自当保守固穷，毋为泛滥以危天命，则可，孔子圣人，饭蔬食饮水，颜子贤人，陋巷箪瓢，盖安天命所谓乐，知天命故不忧，圣贤尚且如是，人而胡不为乎。
　　右件玉章天篆八十字，上镇太素秀乐禁上天，下统第七垒里德君。
　　《玄契》曰：太清八景妙行，十德贯形，用德合体，进德坦平，成德广大，智德内清，慧德发光，明德圆华，灵德普应，玄德大方，大德自然，普德济摄，三千行满，真文下敷，满愿成真，理合化合，德合道合，保子万神洞耀八冥，由是中理五炁混合百神。
　　元始天王曰：文昌大洞玉章第二十九，天九成金，九光妙行。己巳、庚午、比、小畜。
　　太虚空无景，
　　太虚太空，了无一物，无光景色象，寂兮寥兮，人我兼忘。又肺神名皓华虚成，以应金方，盖彭室帝君在太虚之中。
　　霞中有彭室。
　　彩霞之中，恍惚若有真神之宅，人身有三彭之室，即三尸神也，常以庚申甲子本命之日，上天奏人功过，一云灵中。
　　九云合重扉，
　　九云，一本九灵，盖九阳妙炁拥闭其门，言九窍闭塞，纤尘不入，亦如君子退藏於密，括囊无咎，斋戒以神明其德。
　　帝君静幽密。
　　太一帝君居处安静幽密之地，盖在人头上，无所关挠紊乱则静，《老子》曰：致虚极，守静笃，万物并作。全在静定工夫。
　　八真合景君，
　　胆中八真合景君与肺神通畅，金木间隔，到此混合而金丹始成，此神讳北台玄精，当存想青衣天尊像，守胆中间。
　　上携女太一
　　提携太一仙女入泥丸宫，亦谓之太一元君，雌一神也，见前注。胆真与太一交会於人之百会穴，又谓之众妙门。
　　雌雄混玉房，
　　雌一雄一帝一谓之三一，守之有法，在人参访，盖雌雄者阴阳也，混玉房，洞房中交媾也。《老子》曰：知其雄，守其雌。人或诧神仙安得有此，殊不知天父地母日阳月阴交媾以生万物，《易》以兑女艮男相配为咸感也。《辞》曰：天地感而万物化生，是以立人之道有五，《经》曰夫妇有别，又曰天下之达道五，夫妇一也，若夫正妇贞，所谓家齐也，家人之辞曰：男女正天地之大义，《传》曰：夫妇之愚不肖，可以与知能行。盖男女居室，人之大伦，孤阴独阳，岂得成人道哉！但止於至善则可，君子之道造端乎夫妇，及其至也，察乎天地，《易》首乾坤而重咸恒，《诗》首关睢而戒淫泆，《书》记厘降礼馑大昏。神仙未尝无之，刘阮之天台，柳元之海岛，皆遇仙女，昔有隐者贷药为生，闻乐工嫁女有姿色，索五百千，隐者出七百贯，得女归，后数年事毕，二父母忆女往诣焉，山中楼观甚丽，女夫迎拜，留数日，一饭不复饥，临别以黄金五锭赠归，后钱尽复往，不可见，唯空山尔，岂非神仙中夫妇乎。《丹经》云：休妻谩遣阴阳隔，绝粒徒教肠胃空。祖天师、葛仙翁、许旌阳，何尝逐妻屏子然后成仙？金丹之道，须命黄婆媒妁，欢合青衣女子素练郎君，夫唱妇随，阳唱阴和，十月圣胎圆成，婴儿姹女突出现形，方显雌雄混玉房之明验矣，亦非世俗之所谓夫妇也。
　　九遍还返七。
　　乃天符火侯也，十一月冬至行复卦，为一还，十二月临卦为二还，正月泰卦为三还一返，二月大壮卦当沐浴，三月夬卦四还二返，四月乾卦五还三返，五月姤卦六还四返，六月遁卦七还五返，七月否卦八还六返，八月观卦当沐浴，九月剥卦九还七返二阴符阳火，进退抽添，欲七十二侯周天足数，至十月行坤卦，则脱胎神化矣。一阳生於子，二阳生於丑，三阳生於寅，故三阳为三还，则阳已盛，故火生於寅为一返，至九月，火已墓故七返，足十月，火绝而烬矣。《崔公》曰：一年内，十二时，意所到，皆可为。又曰：劝君不用寻冬至，身中自有一阳生。以此言之，周天符火不容无，而不可执着也，至人传药不传火，当求明师矣。
　　分形散六合，
　　《大洞经》至此以得阳神出入，分形散彩，游宴六合之外，乃天地之外，当演习去此幻壳，初出壳去，一里复回，勿令乱。
　　泥丸易分别。
　　出入一自众妙之门，以分别去来，古人云：若人通得泥丸穴，何必区区炼大还，去而复来，候出入纯熟，即投胎夺舍。
　　太真九光轮，
　　九乃金之成数，上皇太真即我之元阳正炁，生发九色光象之轮，以聚集万神，即九光之符，九光以应天九成金。
　　十佺）文结。
　　佺者，古仙，名偓佺，尧时服松实而眼方，得道，）只如《度人经》云十转回灵一般，即五方五脏纵横错综之真文，故《玄契》曰：含漱乃五脏之液也，）字，《文昌大洞》之本文，不宜改易，如《灵宝经》亶娄阿荟，如《圆觉经》奢摩他三摩钵提禅那之类，如可改，则译经者必为汉语，当从古文。
　　保子元炁通，
　　保护兆身中玄元始三炁变通而不塞，人之血荣炁卫，务要流通，和畅则安乐，不染沉痾，若凝滞则别生他证，不保。
　　五炁理中颉。
　　金木水火土五行之炁，结为苍胡颉，理，道也，中者，大本也，合而言之，德性命也，发出乎外，情也，发而中节，和也，和者达道也，达道达德一以贯之，故时措之宜也，五炁理中，顿文在中矣，颌直项也，又曰颉顽言涵养，至大至刚之炁，浩然充塞天地，释云金刚，又曰舍利子，皆同此意。
　　变化飞上清，
　　可以变化无穷，阴阳不测者也，以阴炁为玉女，化阳炁为仙童，彩云龙凤，皆自己身中出，可以乘驾飞入上清真境。
　　三千行超越。
　　三千功八百行，务欲圆满超越，或有阴骘大功，一起救拔数千人性命者亦可，使当圆满大勋，立跻三境侍卫之臣。人多以富贵声色耗损精炁，一旦身体性命委而去之，虽妻子至亲亦掩鼻而睥睨，曩时洞房花烛恩爱何在！唯独随业轮转而已，又安望项负九光轮证太真之妙行。
　　右件玉章天篆八十字，上镇太虚无上常融天，下统第八垒大风泽地土皇君。
　　《玄契》曰：太真九光妙行十佺舍观双修仙化，胞仙胎仙、魂仙魄仙、脏腑中仙、灵仙元仙、华仙岳仙，元命神仙，梵炁始炁，元炁玄炁，道炁中理，真人变真化神，三千行成，）文含漱贵炁，自然十转回灵，万炁齐仙。十佺者，太真妙行，天一地二、天三地四、天五地六、天七地八、天九地十是也。）文乃天地十佺之文章也，即人之五脏六腑精华玉液，故曰含漱贵熙。
　　元始天王曰：文昌大洞玉章第三十，地十成土，十明妙行。辛未、壬申、履、泰。
　　太玄九炁上，
　　太玄太元太始三炁在九炁之上，后结句云：太玄启十明，妙行登十真，又曰：太玄都九炁丈人所主之祥烟生炁也。
　　烟回太晖间。
　　三炁合德，九炁齐并，合成云烟，回转於太虚之间。太晖者，宫殿名也，他本有作太虚者，必误，此乃玄炁出於九炁上。
　　神光秀空峰，
　　神光宝光即灵光也，盖无形可捉，发秀晖彩於长空杳冥恍惚之表，在人，则精神光彩，发秀於双目，空峰者，头面也。
　　五道焕三天。
　　五道即五老，焕明於三天之上，言朝谒上帝冠冕灿斓也，大丹三花聚顶，五炁朝元也。无上三天，即人身中三田宫。
　　驾景登绝霄，
　　乘景舆而上升、重绝霄汉，言人紫河车搬运昆仑之顶，前云乘景晨中晖，盖同义。绝霄者，上无所维，下无所基。
　　乘风荡滞神。
　　仙人身轻，又所服者六铢衣，所驾者飞轮羽车，皆可乘御风炁行。荡滞神者，三界之中刚风浩炁，五帝大魔统领诸天魔鬼，把截要路，若能大功圆满，上帝鉴观，魔王保迎，流金火铃，五老启途，方得上升，亦如修行人真炁强壮，慧力贯通，则夹脊双关天柱玉城，自然开通，终无滞神。
　　日中一运珠，
　　终宫中一丹元君名神运珠，中宫常运转，如日之宝珠，一云中有运珠理，一云运一日中珠，不通。西王母握固法，存心中有日如崇宁钱大，运转如火之热，下至涌泉，上至泥丸，经由三宫，千日可以出神。日中司命接生君，中央丈人司命君，与神运珠，皆守心之神，心中万神，此其大略也。
　　理心入清闲。
　　以正理此心念，使之清净安闲，不为物挠，《圆觉经》：由澄诸念觉识烦动，《遗教经》：制之一处，无事不办。一处者，澄清心念。前说天，此说心，盖此心天心也，内修而外应，不一其内，无以制其外，不齐其外，无以养其中，内外交养，动静感应，此大洞之本旨，道经只灭动心，不灭照心，亦同。
　　混合三五宫，
　　金水同源一五，火木同乡三五● ，中宫戊己三五、四象五行交媾於中宫也。昔女冠徐炼师、张惠明遇南岳右英夫人传道，行三五混合之法，咸得尸解神仙，人能行三五混合之道，自得脱离三涂五苦，升入三五天宫， 得天堂快乐自在，动经拂石之年，自此不贪快乐，进修真造上境。
　　累变亿万年。
　　动经亿千万年，永无失坠，修天人之福，如箭射虚空，力尽还自坠，如修大洞金丹之道，直登究竟地位，岂有轮转耶。
　　伐绝胞树土，
　　此句当重说，盖以胞胎为一大事，非此无以生化，此言土配合不谬，一黄演之炁结为胞根，附于脾，皆属土成数。
　　永断尸血根。
　　九玄七祖咸被道炁，解释前世积滞之冤结，胞树血根皆有深根固蒂之喻，得此大洞宝章之功，咸得伐绝永断。
　　七祖散积滞，
　　人之上世有因相争，结为口东咒於灵坛社庙，政连逮子孙冢讼征呼，积滞幽扃，不得解散，今闻大洞玉章即脱。
　　反华生幽玄。
　　反回善芽增生，长育於北方幽玄之圃，乃天一所生之地，三才之始也，如人归根於下元是也，炁海乃一身之所主。
　　万炁生万神，
