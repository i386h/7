<!-- { "loadSidebar": true } -->
　　《内义》曰：三官九府，北都罗酆，乃考校世人罪恶之司。道成之士，虑绾宿业，未解于彼，或先亡祖襧罹其中，未蒙原宥，有滞甄升，故令明加检讨，鬼营罪录，应有冤咎，咸与蠲除。勿政稽留，驿马呈上，亦若妙济真君帝赐录功宥过之理，徧告十方一切神灵，咸使闻知。悉如命令三界五帝，诸天大魔，保举列言，驰奏上清矣。已上正文，元始天尊所降之令，乃道君纪录也。
　　元始无量度人上品妙经内义卷之三竟 
　　元始无量度人上品妙经内义卷之四
　　观复子萧应叟学
　　元洞玉历：
　　此章论劫运成坏。按《龟山玄录》曰：天尊结元洞之炁，为玉历之书。《内义》曰：《太极妙化神灵混洞赤文章》云：九霄总梵，八帝治天，非混洞赤文，不能摄化九阳而明天度。此九霄九天皆混洞赤文之所开化，故赤文化混洞，混洞化弥罗，五劫开化。《元洞玉历章》云：昔混元溟涬，大梵弥罗，诸天未分，九阳冥合。三因九转，六变七回，元始肇形，五劫初化。乃命道君笔录天元，运乘五劫。故元洞者，以明祖炁；玉历者，以纪天元。劫运五周，复归其一，是以五劫既周，昊天成象也。即此而推混洞赤文，而曰太极妙化。神灵者，先天自然之道也。元洞、玉历而曰五劫开化者，后天修证之理也。故李少微谓此章论劫运成壤是也。以丹而言，元洞乃先天虚无之祖炁，空炁金胎是矣。玉历则炁之结而成象，乃我之本来面目，丹基药祖也。与混洞赤文一理无殊，故曰元洞以明祖炁，玉历以纪天元。天元则人之根本是也。即此而修证真道者矣。
　　龙汉延康，
　　劫之名号。龙者，神也；汉者，大也；延者，长也；康者，安也。
　　《内义》曰：严东云：元炁始结而成玉字，显乎龙汉，隐乎延康，光乎赤明，耀乎开皇，逮至上皇也。夫龙汉之劫，玉字初显，类乎人之分炁初生也。延康之劫，玉字沦隐，类人身之没也。赤明之劫开图，玉字复光，类乎人之再出世也。开皇上皇之劫，玉字耀明，类乎人之处世也。所谓劫运五周，复归其一，五劫既周，昊天成象者也。天地以三界空坏为劫，人身以死为劫。天地不知几经成败，人身不知几度生死，而虚无自然之炁历劫常存。劫终之后，三界空坏，万物精爽，长在太空。人之老死，百骸枯朽，一灵真性，亦复如是。《西升经》 曰：上世无始以来，所更如沙尘，动则有载劫，自惟甚苦勤，所以为生死之根本，升沉六道，苦轮不息，唯得道乃己。
　　587/3
　　渺渺亿劫，混沌之中。
　　言此二劫，眇邈久远，莫知历数，在於溟涬之中矣。
　　上无复色，下无复渊。
　　每劫运终，三光冥暗，天地混沌，上有何色，下有何渊？
　　《内义》曰：《阴符经》云：立天之道，以定人也。《上清经》云：大运之交也，天炁穷於太阴，地炁极於太阳。阳极则孛，阴极则否。阳极则其精化为水，阴极则其精化为火。先焚以大火，次漂以大水，上至九天之下，下至九地之内，毫末无遗，然后元炁复合，谓之混沌。混沌再分，亦如初劫。如比变革，总名为元炁离合。夫龙汉延康之前，与夫此身之先，不知其几经变革离合，归乎空洞而无色无渊矣。
　　风泽洞虚，金刚乘天。
　　风泽者，道之炁。金刚者，精之炁。道炁至柔则洞洽於虚，精炁至刚则运乘於天。
　　《内义》曰：风者，有炁无形；泽者，有形无质，乃虚无自然之理也。薛幽栖云：道之炁是矣。《易》曰：泽上有风，中孚 。其为卦也，内外皆实而中空，象乎虚 无。《道德经》云：天地之间，其犹橐钥乎？虚而不屈，动而愈出。乃能顺信一切，造化万物。故曰说而巽，孚乃化邦也。《麻衣》曰：中孚则始生之理也。道之炁，岂非始生之理乎？金者，亘古不变；刚者，坚贞不坏。是纯真至妙之精。薛云：精之炁是矣，乃合乾道。 夫乾者，六爻皆阳，反覆颠倒，其体不变。四德俱备，万物以之亨长遂成。《麻衣》曰：乾者，造化之枢机。精之炁岂非造化枢机乎？此两者，《道德经》所谓惚兮恍
　　兮，其中有象；恍兮惚兮，其中有物，窈兮冥兮，其中有精。其精甚真，其中有信。自古及今，其名不去者也。即是人之一灵妙有。夫劫运变革，三界消坏，而种民之上，寂然不动，故此炁洞虚无之妙，乘不坏之天，分化开图，成立三界，如人一灵复胚胎而生身者也。是炁也，金液还丹之基本矣。
　　天上天下，无幽无冥，无形无影，无极无穷。
　　谓天上天下，不可观测，唯混成自然而独立也。
　　《内义》曰：类人之死，殒其形骸，真性独存者也。《道德经》曰：视之不见名曰夷，听之不闻名曰希，搏之不得名曰彻。夫如是，故曰无幽无冥，无形无影，无极无穷，不可得而致诘，故混而为一，是谓大行梵无炁也。
　　溟涬大梵，寥廓无光。
　　劫坏之后，唯有大梵之炁，溟涬寥廓，三景无光矣。
　　《内义》曰：张子平《灵宪》曰：太素之前，厥中惟虚，厥虚惟无。斯谓溟涬道之根也。玄师曰：人自溟涬大梵而生，亦自溟涬大梵而死。夫溟涬大梵者，乃自然之炁，浑沌未分者也。父母构精之始，此炁欻然感附成胎，强名曰神。於混洞赤文下详注。自是而生者，此也。寥廓无光者，乃混沌未分，阴阳屈郁，日月灭景，天地冥然，象人受胎於母腹之中，未出世也。及其生也，动之死也。故《庄子》 曰：南海之帝为倏，北海之帝为忽，中央之帝为浑沌。倏与忽时相遇於浑沌之地，而浑沌待之甚善。倏与忽谋报浑沌之德，曰：人皆有七窍，以视听食息，此独无有。尝试凿之，日凿一窍，七日而浑沌死。注云：倏，有象也；忽，无形也。浑沌乃清浊未分，喻自然也；其凿之者，不顺自然，强开耳目矣。盖喻七情开发，走失大梵祖炁而致衰朽，所谓自是而死者也。
　　赤明开图，运度自然。
　　元始於延康之中，开启赤明之运，开图箓之焕烂，运阴阳之分度，因此遂号赤明之劫也。
　　《内义》曰：赤明者，劫坏之后，阳炁复肇，立劫之名也。开图者，劫运再立，天尊开演图箓，运度自然之道。图箓者，混洞赤文，元洞玉历是也。由是天地成立，日月光明，群生遂性，万汇亭育。以人而言，出离母胎，立劫之始也。性识萌动，开图之理也。口言目视，鼻嗅耳闻，手执足行，心明意达，乃运度自然之道也。而愚者不及，知者过之，以是失中，自然之道丧矣。
　　元始安镇，敷落五篇，赤书玉字，
　　祖炁复肇，安天镇地，五文开廓，混洞赤文，宣布复出。
　　八威龙文。
　　乃八威召龙之录，能御伏妖异，策役神灵。
　　保制劫运，使天长存。
　　大朴既散，炁结成文。有无相资，显仁藏用。经曰：有之以为利，无之以为用。在道则造化不忒，在天地则长久不坏，在人则长生不死。故曰保制劫运，使天长存。
　　《内义》曰：元始安镇，乃纯精一炁，镇静坤宫，敷落五篇，乃妙化五行。簇置神室，赤书玉字，乃元精真炁。八威龙文，乃八景阳神，保度此身，不终之劫，超越生死，使与天而长存。夫人之禀生，有命有性，命有限而性不灭。性虽不灭，庸愚之流，命终之后，不能无沦荡。达者戒慎修持，死生一政，命虽有终，性无革变。然虽如是，不若金丹之道，形神俱妙。故彭真人云：将无涯之元炁，续有限之凡躯。元炁乃天地长生真精、圣父母之炁也。凡躯乃阴阳短促浊乱，凡父母之身也。故将此圣父母之炁变化，凡父母之身，为纯阳真精之形，乃得与天地同寿矣。
　　梵炁弥罗，万范开张。
　　《内义》曰：道炁弥纶，包罗太虚，万物轨范，由此开张。如日月星辰人民品汇，皆因梵炁生成肇化也。按《开化置品经》曰：吾於无名无形，蒙头溟涬之中，开导玄黄，分灵散炁，从大罗下生三境，次生九天，立九天帝为三宝之玄津，二十七天为境界之修品，三十六部为三景之玄根，下为三十六天之域宅。次三十二天、三十二帝潜运开化，下分三界，傍贯璇玑，二十八宿五星躔度以明五方。清炁上腾，重浊下凝，下生九地，中生九人，天地人物，无不备焉。故阳和正炁，化生上圣高真；柔和冲静之炁，化生元君圣后、仙妃玉女；刚烈英勇之炁，化生天丁力士、神兵将史；阴阳五行之炁，化生男女；杂谬之炁，化生禽兽。咸承一炁，万种不同，随其生化。夫太虚既在道炁弥纶包罗之内，则此身亦在其中矣。如万物轨范日月星辰人民品汇者，类一炁升降而应阴阳，寒暑推运而为砂汞铅银者也。此盖无中化有，强名法象，若执而有之，即非妙道；返而合元，是为丹矣。
　　元纲流演三十二天，轮转无色，周回十方。旋斗历箕，回度五常，三十五分，总炁上元。八景冥合，炁入玄玄。
　　五常者，五行也。三十五分者，日月五星及二十八宿也。
　　《内义》曰：元始祖炁，纲维一体，三官升降，往来无穷。是谓元纲流演三十二天，轮转无色，周回十方也。旋斗历箕、回度五常者，明大梵祖炁始旋於斗，终历於箕，周回天度而成五行也。斗、箕属东北之方，艮寅之位。以人身而测天度，则下丹田之上是矣，元炁初发，冲漠幽隐。寅时於下丹田之上，始得舒畅。当是之际，以铅摄汞，以阴召阳，类大钧之播物，无不发生者也。《参同契》曰：混洞鸿蒙，牝牡相从，滋液润泽，施化流通。始於东北斗箕之乡，旋而右转，呕轮吐萌，潜潭见象，发散精光者也。然后阳炁上升，阳极生阴，阴炁下降，返本归源，匝绕周身，运化五行。故易玄子云：还丹命可延，返覆阴阳炁。父子与君臣，循还归一位。春仁煦於木，夏火存於礼。秋则义属金，冬以水为智。黄君独守信，土符称戊己。此是真五行，五行固同类，道德甚分明，祖师专味是耳。夫一日之间，一年节炁天地万物皆备於我。元炁发而阴阳分，阴阳分而四时成，四时成而炁节周，炁节周而五行备，五行备而造化成。阴阳二炁，日月也。四时者，四象也。二十四节炁，火候也。五行，药物也。阴阳五行，应北斗四时。二十四炁，应二十八宿。是谓三十五分。造化成者，皆由一炁纲维，八卦变化，密运妙机，潜符玄理。故曰三十五分，总炁上元，八景冥合也。不可以致诘，故混而为一，绳绳兮不可名，复归於无物，故曰炁入玄玄。
　　玄中太皇，上帝高真。
　　凡称皇者，即天尊之号，与元始之齐位。
