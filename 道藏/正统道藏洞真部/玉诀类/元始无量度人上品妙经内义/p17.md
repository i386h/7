<!-- { "loadSidebar": true } -->
　　《内义》曰：此明诸天内音，冥通慧照之力也。冥者，幽深不测；慧者，通照无穷。慧能照空，故曰冥慧。高而不极谓之洞，焕耀三清谓之清。洞，空也。清，静也。无边无际，谓之大量。大量之内，唯有真空。真中有精，其中有信，能生真圣，非有非无，常住湛然，微妙莫测，究竟其理，不可寻详。玄中更玄，故曰玄玄也。上圣慈怜下界，降此真经，列以玄科，开人度物。诵咏之者，上感诸天，佩服灵文，即随炁所至，功圆行满，升为金阙之臣。是如积学通真入圣，生天生地，应用无穷；能知玉字之音，骨肉同飞有日矣。上学之士，勤而勉之。○天尊叙经首，言造化於始，末言大梵於终。此其所以体用循环而无穷也。恐学者不悟，常清常静之理，堕於执有执无之见。故明诏之曰：冥慧洞清，大量玄玄。夫冥则契虚合无，慧则圆明妙智，洞则通达无碍，清则澄莹无形。大量则无所不容，难以测度；玄玄则妙中更妙，不可思议。若然者，言龙虎不滞於弄精魂，谈性命不偏於执空寂，十方通彻，八面玲珑。经曰：用其光，复归其明；此之谓也。夫道之於人，不啻慈母之爱赤子，覆之载之，生之育之，至於分身降世，陈纲立纪，礼君臣、正上下，生有所养，死有所藏。其或出类拔萃者，则与相为终始；若乃华目以随世，畏死而希仙者，因其学功而成就之。片善不遗，可谓至矣。人能体道，皆无怀葛天氏之民；经不必出，教不必立可也。惟其不仁，则我有己经，由是出教，由是立焉。故有天堂、地狱之报，是亦为劝善惩恶之权耳。或者谓一死则已，更有何物？天堂地狱皆无是事。斯言也，达则达矣，其奈若何！今夫人死之后，或梦之，或见之，或附人而言，或凭物而灵；由是观之，固不得谓一死则已、更有何物也。神清之洞，清燕之堂，白骨埋形，水狱阴惨，又不可谓天堂地狱，皆无是事也。天尊曰：众生未悟，故有摄因；众生既悟，摄因何在？地狱天堂，孰非假合？此皆人心自造，岂得一切拨为无因果乎。太上常善救，人故不爱道。诱谕世俗，勿错用心，使其返性冥情，舍恶从善，上可超凡入圣，次可解化登真，又其次隐遁长生；下则延年安乐，生生世世不失人身，熏习性根，亦证仙道。比之疾病婴缠、夭伤危厄、非命横亡、沉沦恶趣者，孰得孰失，达士必能详择焉。
　　梵炁玄辽天宝自然八合之音
　　元始灵书下篇　　天真皇人撰
　　《后释》曰：谨按，《灵宝度人上品妙经》，汉元封中，西王母下降，授武帝，已为第七授。中间传授，经传不显，其在天卷秩繁多，此才一品。至晋，太极左宫仙公，於会稽上虞，上感太极真人徐来勒所受《度人经》，即有《灵书下篇》，及《太极真人后序》，授经众真，聚集终散之文，方成全篇。自后以兵火之变，抱朴子葛洪於郑真人思远所受，其后止於大量玄玄也。其下篇遗失，不可考复，故世无全经，莫可而得。今昌运流行，天吏下降，以其阙文续于经末。诵咏之者，得本经二章三篇之妙范；修用之者，备全品十过十方之殊功，斋戒遵行，则上清可跻矣。《五牙经》曰：天真皇人者，不知其得道之始，然是前劫修真极道之人也。身长九尺，玄毛被体，皆长尺余。黄帝时在峨眉山绝阴之下，苍玉为屋，黄金为座，张华罗旛，然千和之香，侍者仙童玉女，座宾三人，皆称太清仙王。黄帝再拜问道，授以五牙三一之文。
　　东方八天
　　森□储云，九魂炼精。枳默窥玦，浮枚臼。鹿几杨房，碧提酇回。池滇党负，蚑逭谒携。澡章变瑜，兰泮璧坏。亢滂野生，极中昆清。曜展洞涸，寂无眇凝。素倚虚罗，皇达元灵。
　　南方八天
　　炎镀绰堂，太霄瑶隅。历遐荐漪，周扃加图。披峣蹊臄，觚亶浑都。戟芸荼炫，井欺持蒲。掌维迮仪，奕洸琅璀。扁缕益但，幽微毕雷。涓湟实东，赤曜丛稽。玉玄演侯，栢璖至规。
　　西方八天
　　镐正左适，婆泥杀灵。悲招均疆，洎南缠魁。静夷损光，混元觉缘。道守岑遥，绵征知宣。太灵湮漠，炳和卢随。哲京常华，墟咸坚沙。栗铎黜株，会衍球裴。卓云青府，业睹般基。
　　北方八天
　　洼孩蒙甘，翠宇九阑。萧钩涟兴，龙汾神关。沟沦泬魔，豁蛮祈通。玄寥亢息，无知肆明。蟒修吉夕，馥坛时畎。汤长敷昌，匪庸谨济。朝康圣宽，秘法侈宜。广帝理生，卫肇宏人。
　　《后释》曰：此与中篇隐语为相类，非如中篇有皇人内训可考。然东方森字从木，南方炎字从火，西方镐字从金，北方洼字从水、土。水、土俱旺於北，而孩字从亥从子，必关涉天地造化之妙理。得道者乃当洞明至言也。
　　天真皇人梵炁玄辽天宝自然八合之音，主治世会地垒洪泽、灾变厄难。诵咏之者，禳辟祆殃，清静道炁，无不宁也。地官奉书，百灵畏敬，神朱写文，服佩明验。施之於至学，不宣於下俗也。
　　太极真人颂曰
　　神云焕层虚，梵罗屯碧霄。元始九龙驾，皇人按青轺。灵光集万真，珠影闿阳寥。出示灵宝篇，福德由是招。洞玄隐高严，玉音泛云璈。无量匪得思，道海生波涛。法义同涓流，滋植成嘉苗。用以账穷饥，教兴卫中朝。帝尊寿亿年，太平灭兵刀。稽首望玉晨，灵华散金毫。
　　太极真人曰：
　　太上玉晨大道君居紫霞之上七映之天，纪录玄文，玉妃捧经，金童散香，太一执巾，玉郎侍筵。龙吟虎嗥，庆云蒙霭。十方天真大神、上圣高尊、妙行真人、无极飞天神王、三界大魔、九天丈人、无鞅数众，吟咏玉经，归依太上灵宝妙法。昌运流行，亿劫长存。
　　诵经十徧毕，叩齿三十六通，心拜十方而起，南面下座，东向立。心礼三拜，密咒曰：
　　臣诵经已竟，向来所出身中三五功曹、左右官使者、侍香金童、传言玉女、五帝直符、宜日香官，各三十二人，请还入臣身中，复於宫室，毋令差互。后召复到，一如故事。
　　次精思身中诸神各还宫讫，叩齿三通，咽液三过，上香密咒曰：
　　向来听经圣众，解坛散席，各复所司。神风静默，山海肃清，千邪伏匿，百灵
　　护形。
　　次自东为始，存天真上升，每方心拜三拜，三叩齿送之。次鼻引三色云炁，咽入五脏，想四兽复本位，叩齿三通，咽液三过。然后收经出室，语言无碍。诵经如不依此，不若不诵，而免怠慢之愆。或谓丹旨何须载此，盖道存内外，不得不然。庶几人知崇重，各招福德也。
　　元始无量度人上品妙经内义卷之五竟
　　
