<!-- { "loadSidebar": true } -->
　　旧注曰：玃无者，龙汉之时，飞天神也。元始始开之炁，溟涬无色之中，玃无乘运而出，凝炁而立，霄度既立，自抗不终之劫。育者，霄度天王内名也。
　　九日导乾。乾 
　　乾者，万物之始，虚无自然。纯精真一之炁。号曰空炁。金胎喻为银镀，因父母构精，感附受胎，藏於肾中，谓之元神。因一炁化归中宫而为丹母，金火运推，返本还元，是为银也。金者，先天自然之炁。金，胎也。火者，日用建生之阳炁也。同出异名而为体用，初非二物矣。
　　旧注曰：九者，育王乘象轮之车，游九玄之门，转九机之度，应劫会之期。日者，天中日童导引和炁，日童当天运之终，则停光拔度学者，灌以水母之精，导以太和之炁，洗炼五神，进入朱宫。
　　坤母东覆，坤 
　　坤者，万化之成；受胎之后，神藏肾中，是谓坤宫。谓之性，曰铅；化机运归中官；化机乃日用发生之阳炁。而为丹基药祖，谓之元精；收摄砂汞，而为丹质。夫造化者，从元生有，故坤因乾而立，乾因坤而成。乾坤相互而生成，初无先后。伊川曰：造化无端，阴阳无始。譬若铅因银而生，银因铅而成之理。按，道经曰：此两者同出而异名。如是先真上圣推物理而明造化，强以铅、银、砂、汞而喻丹旨者何也？盖欲后世易以明矣。
　　旧注曰：坤母者，太阴都候九灵母也。理东海扶桑旸谷之渊，常总地机，转轮元炁，上应天关；天关转、地机动，周天一度，水则涌溢三千三百度。天地炁交，九海冥一，水则弥天。东者，东海。受会制期河源也。覆者，水神理於昆仑山，填固巨海，遏断东井，则地机不泄，保劫长存。
　　形摄上玄。屯 甲子　　冬至节，应复卦，月朔，日应子时。
　　一阳来复，妙用之炁，自坤宫而发生。古经曰：阳炁黑发坤，日晷南极，五星连珠，日月合璧。又曰：金精一化，青龙受符，阳爻是池。真阳上升，如日之象。至於中宫，金母收摄，是为砂也。砂者，木也。木者，龙也。此青龙受符也。
　　旧注曰：形摄者，灾交之时，坤母形出东河之上，摄召鸟母，以凤车迎学仙之人，上昆仑之墟。鸟母，乃水之候神。上者，坤母上诣帝君，申劫会之期，度学仙之人，言名於玄都也。
　　陀罗育邈，蒙 乙丑
　　旧注曰：陀者，天帝内名，与妙成天俱生在云阿之岭。罗是月始生之名，陀在云岭之上，抱月而明。育是神王名，总统十方，飞天之神。邈是天中羽林监神名。神王常使匡御三
　　界，简人生死之籍，令魔王保度得道之人也。
　　眇炁合云。需 丙寅　　建丑月、小寒节。
　　旧注曰：眇炁者，人得保度，诣羽林监受符升天，眇眇行云炁也。合者，合景也。既入羽林，结云炁成衣，遂与诸天合景上飞也。
　　飞天大丑，讼 丁卯
　　旧注曰：飞天者，飞玄之炁，结成洞空之经。飞天神王常诵之，以接学者。大者，三界都录，主生死图籍。丑，伯也。是三界大魔，受事於大丑。学士识八字之音，则魔王保真而身腾三清矣。
　　总监上天。师 戊辰　　大寒节、应临卦、日应丑时。
　　旧注曰：总是飞天都统之官，常摄八会之炁以保天地之运，监领长夜之官，开度幽魂。人知天中之音，则天魔列言，大丑勒录仙部，上升禁上天也。
　　沙陀劫量，比 己巳
　　旧注曰：沙者，常融天内紫微别馆沙兰之宫。陀者，陀丘之众，有巨亿万人，并是新得道受度者，功德未备，停散宫中。劫量者，每至劫运一交，此陀丘之众计功量德，升朱陵之宫，受福而仙也。
　　龙汉瑛鲜。小畜 庚午
　　旧注曰：龙汉，初劫之名也。瑛者，龙汉时飞天神名也。常开度幽魂，升沙兰之官。鲜者，南宫之童也。学人得度而鲜童炼其容也。
　　碧落浮黎，履 辛未　　建寅月、立春节。
　　旧注曰：碧者，玉隆天常生碧霞之炁。落者，空中飞天神名。一日三时，引天中众圣上朝七宝宫。浮黎者，天王内名。众圣上朝则天王称庆也。又洞章云：腾胜碧童云，罗落耀上玄，盖非特神名也哉。
　　空歌保珍。泰 壬申
　　旧注曰：空者，天中侍晨名也。歌者，洞章之曲。侍晨一啸，灵风既奏，音成洞章，故曰空歌保珍也。学人知八字之音，则升南宫为飞天之宾。保此不终之劫，珍其自然之文，故曰保珍也。
　　恶弈无品，否 癸酉　　雨水节，应泰卦、日应寅时。
　　泰者，天地交而万物生也。至於申时，名曰金半斤。龙虎交缔，阴阳得类。古经云：阴阳混交接，精液包元炁，万象凭虚生，感化各有类。乃圣胎形兆之象。
　　旧注曰：恶弈，一作奕。天王内名也。昔於龙汉中，诸缘并尽，过度三界，升太虚之馆，受九仙之箓，登大圣之号。至赤明开运，元始锡为梵度天王。无者，太无真人也。真人受天王之府，度长夜之魂。品者，品量幽魂之罪福也。
　　洞妙自真。同人 甲戌
　　旧注曰：洞妙自真者，太无真人度九幽之魂，洞识宿命，恶缘并尽，度入妙化之堂。自者，与也。与飞天而合真也。
　　元梵恢漠，大有 乙亥
　　旧注曰：元梵者，元始大梵风泽之炁，抗举澄汉之精，高而洞浮，悬而
　　不落。恢漠者，远而无碍，有而若无，微而不可名，妙而不可寻也。
　　幽寂度人。谦 丙子　　建卯月、惊垫节。
　　旧注曰：幽寂者，幽兮寂兮，不可闻见，其中有真，真中有精，冥度天人也。天真皇人曰：诸天内音，自然玉字者，皆结飞玄之炁，合五方之音，生於元始之上，挺於空洞之中。其文宛奥，难可寻详。天尊奖劝而敕令解义。夫玄科有制，不敢违命，按笔之日，神冲太霄，精之与粗，极乎心虑。皇道既明，诸天称庆；宝之者真降，修之者表迁，威灵恢廓，难可名焉。
　　已上六十四字，系北方八天真文也。
　　道言：此诸天中大梵隐语无量之音，
　　隐语是天帝之名，隐而不显。无量之音者，真洞章，自然响彻诸天也。
　　《内义》曰：大梵隐语，无量之音，乃自然妙炁结而成文。凡天地之道，皆在其中。虚实相通，象数可见，以九日导乾推之，理无遗矣。夫乾始於北者，即阳生於子也。甲子配乾，子为黄锺，故甲子始於冬至。《汉志》曰：伏牺之作《易》者，纪阳炁之初，以为律法，建日冬至而声以黄锺为官，此声炁之元也。《国朝会要》曰：古者，黄锺为万事根本，由是观之，九日导乾位，即梵炁之始，甲子之首也。一炁所播，万汇均被，四时生成，岂外是炁隐语之道，造化亦然。还丹者，循体大梵而修尔。四象五行、三元八卦、日月龙虎、砂汞铅银隐语之中，俱备至於阴符。火候温养，抽添非依卦炁升降，甲子循环，茫然无凭，何以取则。故乾、坤、坎、离四卦而象天、地、日、月，包囊万物，为鼎器药物枢纽根宗。余六十卦以应甲子之数，准则春秋，推移寒暑，分二十四炁，擘七十二候，以一年十二月之节，归於一月之内；以一月之候陷于一昼夜十二时中，定刻漏、正时晷、明子午、按阴阳、通晦朔、合龙虎，依天地之大数，叶阴阳之化机。故卦有三百八十四爻，爻有三百八十四铢，由是万化凭虚而生。不知虚之生我欤，我之生虚欤？大梵之理，其道大矣。
　　旧文字皆广长一丈，天真皇人昔书其文，以为正音。
　　隐语旧来本文，字广一丈，八角垂芒。天真皇人於龙汉中书写，仍训释之。
　　有知其音，能斋而诵之者，诸天皆遣飞天神王下观其身，书其功勤，上奏诸天、万神朝礼，地祇侍门。大勋魔王保举，上仙道备，克得游行三界，升入金门。此音无所不辟，无所不禳，无所不度，无所不成，天真自然之音也。
　　《内义》曰：此无量之音，能辟逐一切精邪，能消禳一切灾害，能度脱一切生死，能成就一切天人。故谓之天真灵书、自然玉字。至若金丹之道，乃大梵自然元精妙气，契虚合无。修之者，诸天鉴观，万神默佑，功圆道备，必证神仙。所谓丹者，既曰契虚合无，固非有形有质。妄者云：大若弹丸，色同朱橘，何谬之甚！是不识金丹为何物也。若云无亦非也，有亦非也；或有或无，亦非也；非有非无，亦非也。然虽如是，毕竟若何？盖金丹者，寓物见质，丽物无形。何谓寓物见质？故《清静经》云：大道无形，生育天地，道虽无形，天地可见其形也。大道无情，运行日月，道虽无情，日月可察其情也。大道无名，长养万物，道虽无名，万物可识其名也。何谓丽物无形？内观其心，心无其心，不着也。故虚外观其形，形无其形，不有也。故无远观其物，物无其物，不碍也。故空此见丹道契虚合无，无余蕴矣。皆由体自然而然，不强为而为，所以大梵隐语谓天真自然之音。故能无所不辟，无所不禳，无所不度，无所不成。合大易，准甲子，成造化，契金丹。无所不辟者，永离无有也。无所不禳者，照用皆空也。无所不度者，超越生死也。无所不成者，造化天地也。略言其大，则小者可知矣。
　　故诵之，致飞天下观，上帝遥唱，万神朝礼，三界侍轩，群祆束首，鬼精自亡，琳琅振响。
　　金书玉字，故曰琳琅也。诵咏枢吟，故曰振响也。
　　十方肃清，河海静默，山岳吞烟，万灵振伏，招集群仙。
　　诵此则琼林振天籁之响，十方晏三景之明，河海风浪而澄静，山岳吞纳乎云烟，伏万灵而震慑，招群仙而诣室也。
　　天无氛秽，地无祆尘。
　　天无氛秽之气，地无祆尘之灾也。
　　《内义》曰：功满行圆，道成德就者，飞天下观书功也。上帝遥唱，称赞也。万神朝礼，敬仰也。三界侍轩，翼卫也。群妖束首，魔贼伏也。鬼精自亡，尸虫灭也。琳琅振响，自然感应也。十方肃清，纯素无杂也。河海静默，性情冥也。山岳吞烟，神息定也。万灵振伏，众圣钦也。招集群仙，无非真也。天无氛秽，阳无愆也。地无祆尘，阴无伏也。
　　冥慧洞清，大量玄玄也。
