<!-- { "loadSidebar": true } -->
　　《内义》曰：关尹子云：物来无穷，我心有际。故我之良心，受制於情；我之本情，受制於物。夫世绪纷纷，类似妨道，随机而应，勿留於心。故曰物非我物，不得不应；我非我我，不得不养。虽应物，未尝有物；虽养我，未尝有我。若夫所不免者，衣食也。然衣食者，人之涉世舟楫。若到彼岸，亦无所用。万事已定，浮生自忙，功名随分，轩冕倘来，故非力取巧得，随世缘可也。其或迷惑声色、轻弃精神、决性命之情、造生死之业者，意逐物迁，神识流荡；於至无中，执以为有；於至变中，执以为常。经曰：耳目声色，为子留愆；鼻口所喜，香味是冤。身为恼本，痛痒寒温；意为形累，愁毒忧烦；弗疾去之，寿命不延。君子见几而作，不俟终日，何待其试乎！
　　成败懈退，度者几人？笑尔不度，故为歌音。
　　《内义》曰：成败懈退，四字之中，一利而三害。倘不以轮回生死为念者，则信道不笃，进寸退尺，必矣。故经曰：民之从事，常於几成而败之。馑终如始则无败事，谓其鲜克有终也。
　　第三无色界魔王歌曰：
　　《内义》曰：无色界魔王作歌，凡人心业净尽，有六百善功，生无色界四天。
　　三界之上，眇眇大罗。
　　三界之上，即种民四天也。种民之上，即大罗天也。
　　上无色根，云层峨峨。
　　大罗天上有玉京山，无根而生，据空而停。山上有九层云楼，高而峨峨也。
　　唯有元始，浩劫之家。部制我界，统乘玄都。
　　元始天尊自空劫以来，宅居其中，总治三界者也。
　　有过我界，身入玉虚。
　　《内义》曰：我界即无色之界，玉虚乃虚无玉京。修行之人，得度无色之界，以入四种民天之上、玉京虚无道境，方无坠堕。未得过者，犹滞轮回；盖生死之根未断，阴阳之炁犹存，尚隶乎数，或升或坠，轮转无穷，唯得道乃已。
　　我位上王，匡御众魔。空中万变，秽气纷葩。保真者少，迷惑者多。
　　《内义》曰：保真者，乃任常不渝；迷惑者，即居幻易迁。有如兰麝之馨，达者谓之妖淫秽气也；是非之场，达者谓之罪福纷扰也；粉黛之容，达者谓之鸠毒葩华也。举世乐为，故曰迷惑者多。
　　仙道难固，鬼道易邪。
　　仙道恬淡无为，虽设禁戒，鲜有坚守。世事纵心快欲，不待教诱，自然从靡也。
　　人道者心，谅不由他。
　　《内义》曰：三教皆由心地发明。儒曰存心，仙曰修心，佛曰明心。或曰正心、洗心；或曰虚心、静心；或曰息心、降心，无非令人淑此以复其善。故儒者修身、齐家、治国、平天下，皆由心正而后身修。推此及彼，绰然有裕，岂外乎心！《书》曰：人心惟危，道心惟微；惟精惟一，允执厥中。若夫致知、格物，亦自正心而得矣。道家云：生我於虚，置我於无；生我者神，杀我者心。又曰：众生受诸恶业，皆由自心妄想颠倒，不悟无为。一切罪根，皆由心造。天堂快乐，自由心生；三界沉沦，亦从心起。佛家云：若人欲了知三世一切佛，应观法界性，一切惟心造。又曰：百千法门，同归方寸；河沙妙德，总在心源。一切戒门、定门、慧门，神通变化，悉自具足，不离汝心。马祖所谓：即心是佛也。《圆觉经》云：是诸众生清净觉地。裴休曰：真净明妙，虚彻灵通，卓然而独存者，心也。背之则凡，顺之则圣；迷之则生死始，悟之则轮回息。杨龟山曰：孟子一书，只是要正人心，教人存心养性，收其放心。千变万化，只说从心上来。人能正心，则事无足为者矣。邵康节曰：天向一中分造化，人从心上起经纶。又曰：身生天地后，心在天地前；天地自我出，其余何足言。由是观之，信乎不由他矣。其要在於谨独，非礼勿视，非礼勿听，非礼勿言，非礼勿动；不见可欲，使心不乱。静定栖神，毋生杂想。抱一守真，神和炁清。死灰其心，槁木其形。外景不入，内景自扃。勿逐勿染，万虑自澄。专炁致柔。复性如婴。其或反此，徒取苦辛耳。
　　仙道贵实， 见素抱朴，复命曰常。 人道贵华。如享太牢，如登春台。尔不乐仙道，三界那得过。其欲转五道，我当复奈何。
　　《内义》曰：不乐仙道者，人道贵华也。为贪世乐，不知轮回之苦。按《本起经》云：思想不能复，还反于道，便入五道无休息时。何谓五道？一道者，神上天为天神；二道者，神入骨肉形为人神；三道者，神入禽兽为禽兽；四道者，神入薜荔为饿鬼；五道者，神入泥犁地狱中考。呜呼！大圣慈悲，谆谆告戒，倘或悟世乐之非乐，度三界之为乐者，必不忍轮回於五道矣。已上正文，道君叙述。
　　此三界之上，飞空之中，魔王歌音，音参洞章。诵之百徧，名度南宫。诵之千徧，魔王保迎。万徧道备，飞升太空；过度三界，位登仙公。有闻灵音，魔王敬形。
　　灵音谓灵宝本章，道君叹美魔王歌章，诵之尚得成真入道，况我灵宝本章乎！
　　《内义》曰：心与经通，行与经合，唯善为一，杜绝诸缘者，诵之方如经旨。
　　敕制地祇，侍卫送迎，拔出地户五苦八难，七祖升迁，永离鬼官。魂度朱陵，受炼更生。右敕制乃元始天尊所降，道君纪录。
　　《内义》曰：敕制乃元始天尊之命令元始祖炁也。命令，造化也。地，土也；只，神也，喻祖炁造化、真土之性而生神。侍卫者，养正持盈、守雌抱一也。送迎者，坎流於戊，离就於己也。 此乃功成而丹就也。故《悟真篇》曰：取将次位心中实，点化离宫腹里阴。从此变成乾健体，潜藏飞跃自由心。如是则阳炁纯全，阴炁剥尽，离五行之数，脱八卦之机，故曰拔出地户五苦八难也。阴炁绝於坤户，故曰七祖升迁，永离鬼官。阳神聚於离宫，故曰魂度朱陵，受炼更生。此乃脱胎神化、长生神仙也。
　　是谓无量，普度无穷，有秘上天文，诸天共所崇。泄慢堕地狱，祸及七祖翁。
　　《内义》曰：大而天地，微而昆虫，此道具足，初无欠阙。不以贵而与，不以贱而抑。其所秘者，盖恐人之轻渎，倘能尊敬奉行，获福无量；或有不馑，冥宪具存耳。
　　道言：此二章并是诸天上帝、及至灵魔王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。
　　《内义》曰；此二章，混洞赤文、元洞玉历是也。一明先天之道，一明后天之理。隐秘之音，大梵之言，丹药玄微，理亦如之。非世言辞，难以寻究，不因师旨，其可易为乎？
　　上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　万劫如昨夜，千春如今朝。则四万劫一传，亦非久远，此乃天真之格，非人世传受之期限也。
　　《内义》曰：此经此道，上天宝秘，授受有格，其可轻邪。
　　道言：夫天地运度，亦有否终。
　　否者，阳九百六之厄。终者，三界消亡也。
　　日月五星，亦有亏盈。至圣神人，亦有休否。末学之夫，亦有疾伤。
　　天地圣人尚有休否，况末学之夫，宁无疾伤？倘有遭遇，甘之勿怨。
　　凡有此灾，同气皆当，齐心修斋，六时行香，十徧转经，福德立降，消诸不祥。无量之文，普度无穷。
　　《内义》曰：人与天地万物，均一炁也。故太上谓四众曰：凡彼有灾，同气皆当齐心修斋，行香诵经者，欲其一体同观也。为人者讵宜以灵台置人我於其间？曾子曰：夫子之道，忠恕而已。尽己之谓忠，推己之谓恕。然则我之欲安，彼宁不欲安乎？故当己欲立而立人，己欲达而达人；则不杀不害，不嫉不妬，不淫不盗，不贪不欲，不憎不，言无华绮，口无恶声。齐同慈爱，异骨成亲，由此而致。所谓欲为地仙，当立三百善；欲为天仙，当立一千三百善，是不难也。苟能遵行，何特成仙，太平之道毕矣。
　　道言：夫末学道浅，或仙品未充，运应灭度，身经太阴，临过之时，同学至人为其行香诵经十过，以度尸形如法。魂神径上南宫，随其学功，计日而得更生。转轮不灭，便得神仙。
　　《内义》曰：学力未至，数不可逃。委蜕此形，视其已死。然而足不青、皮不皱、目光不毁，屈伸从人。依科作度尸之法，则神经阴炼，随其功业之浅深，准其年月之多少，时限既毕，神归返形，复得更生。外虽终殁，经时积稔，有同时顷。从兹已往，便得神仙，此亦得尸解之道也。
　　道言：夫天地运终，亦当修斋，行香诵
　　经。星宿错度、日月失昏，亦当修斋，行香诵经。四时失度，阴阳不调，亦当修斋，行香诵经。
　　此三者，造化不能逃乎数，假人力而助之，人力不能政其功，而道与之。
　　国主有灾，兵革四兴，亦当修斋，行香诵经。疫毒流行、兆民死伤，亦当修斋，行香诵经。师友命过，亦当修齐，行香诵经。
　　此三者，天不能神其用；人成之，人不能极其挚，亦道与之也。
　　夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜。故曰无量，普度天人。
