<!-- { "loadSidebar": true } -->
　　《内义》曰：人肖天之貌 ，身处阴阳之间，未离范围，宁免屯否。造化潜运，寒暑密移，倘不以时消息，忽罹沴疫，岂无疾患乎？以内而言，所谓天地运终者，则数之尽也。星宿错度，日月失昏者，乃神气浊乱，心目眩悸也。四时失度、阴阳不调者，则燥湿寒温失宜、二炁乖理也。所谓修斋行、香、诵、经者，即虚心炼炁，颐神葆真也。可以济世垂死，弭患蠲疾矣。其或国主有灾，兵革四兴，疫毒流行，兆民死伤，师友命过，当奋发忠诚，慈悲恻隐，禳禬消度，拯救济技，以资善果，积着阴功。故曰斋戒诵经，功德甚重。夫斋者，斋其心也。颜子不饮酒，不茹荤，孔子谓祭祀之斋，非心斋也。心斋者，虚其心也。《道藏纪算录》云：清斋一旬，增算一纪；清斋一日，增算十旬。清斋即心斋是矣。戒者，老君曰：夫学上道，不奉大戒而诵经行咒、佩符析神、合丹服药、隐处山林、求升仙之举，恐未可希也。若能全戒於内，和光於外，乃庶几於灵标之崖矣。非修行难，奉戒难耳。子能全戒，念及十方，太上将保尔登仙矣。戒全而诵宝经，佩大符而行事，若复不仙，则天下无有不死之道矣。我所慨世，求其人难得耳。夫有经而无戒，犹涉海而无舟楫，犹有口而无舌，何缘度兆身也。夫道要在行合真科、积善内足，然后始涉大道之境界。弗能耳者，皆为徒劳於风尘，无益於生命之修短也。故戒有别文，略具其目：老君五戒，授尹真人一百八十戒，授干真人天师七十二戒，太清二十四戒，修斋行道十二戒，修真十戒，九真妙戒，灵宝九戒，正一五戒，其他具载经忏，不可尽名。无非检心律己，止恶防非。约而言之，思无邪、毋不敬而已。所最急者，淫欲为先。故曰淫欲为十败之首，杀又次之。其他行妨於道事，碍於理，皆应去之。经曰：损之又损，以至於无为。凡行戒者，须当精详修习，或有不解，或有遗忌，或有谬误，或冒禁故，皆招愆罪，悉名破戒。即应忏悔首谢。西王母曰：夫好道慕仙者，精诚志念，斋戒思愆，辄除过一百，克己反善，奉敬真神，存真守一。行此一月，辄除过一千。如是则过者化、存者神、济世福国，其以美利利天下，阴阳和静，鬼神不扰，群生遂性，万物不伤。外应如是，内应可知。得不谓上消天灾，保镇帝王，下禳毒害，以度兆民，生死受赖，其福难胜？故曰无量普度天人乎。
　　元始无量度人上品妙经内义卷之四竟
　　元始无量度人上品妙经内义卷之五
　　观复子萧应叟学
　　道言：凡有是经，能为天地帝主兆民行是功德，有灾之日，发心修斋，烧香诵经十过，皆诸天记名，万神侍卫，右别至人，克得为圣君金阙之臣。
　　《内义》曰：前云天地运度否终、日月五星亏盈、至圣休否、末学疾伤，皆当修斋诵经。又云：斋戒诵经，可消天灾、保帝王、禳毒害、度兆民，行是功德，皆诸天记名，万神侍卫，右别至人，得为圣君金阙之臣。是则功归於我也。故前辈谓善之一字，最能成就一切行。愿人发善愿，天上闻之，声如爆竹，上真诸圣无不主持，心契故也。经曰：既以为人己愈有，既以与人己愈多。观经之旨，岂欺我哉！
　　诸天记人功过，毫分无失。天中魔王，亦保举尔身得道者，乃当洞明至言也。
　　旧注曰：修行是道，功德积着，诸天录善，魔王保举，自然玄解体真、通达经旨。
　　诸天中大梵隐语无量音
　　《内义》曰：大梵者，元始大梵之炁，离合以成音。梵之言泛，六合无处不同。隐语者，谓隐秘天中，世人不解。无量音者，殊方异类，普闻妙义，无有限极。凡二百五十六字，分置三十二天，各八字。又书玄都宫阙及诸天楼观。若能服其字，则随人所习，乘炁各归其处也。按《内音经》云：元始天尊於赤明世界栢陵舍座，是时，云雾郁勃，三日三夜，玄阴不解。五老上白天尊曰：今日侍座，所未曾见。天尊演教，则河海静默，山岳藏云。今白日昼阴，天人惶惧，不审何故？天尊曰：今日诸天发瑞，灵应自然，玉字焕斓，障蔽天光。咸令四座暝目伏听。俄顷，天炁顿启，冥暗豁消，五色光明洞照十方。忽有灵书字方一丈，见於空玄之上，文彩焕烂，八角垂芒，精光夺目，不可得看。天尊普告曰：此灵书八会，字无正形，其趣宛奥，难可寻详，可注解之。於是天真皇人受天尊明命，注解其音，以付道君，使教诸天应得道成真、有仙名者也。
　　元始灵书中篇　　道君撰
　　《内义》曰：灵书所标白字，乃卦炁法象、节候时晷，先真谓此灵书合於大易六十四卦。此经在天地之先，在有卦之前。西王母以九日导乾坤毋东覆两卦显之，故乾坤二卦始於此，继以屯蒙，终於既未，为造化之纲维也。次列六十甲子於下者，明炁数始终循环也。次系月建节候十二卦者，以表一年阴阳伐谢、寒暑推迁也。复别朔望盈亏者，以明一月也。又标十二时辰者，以准一日火候，水符进退也。盖以一年之节，陷於一月，两日半准一月。复以十二卦，以应十二时者，又促一月归於一日也。一时准两日半。故上下卦象所用皆殊，甲子节候，其义亦别。综而言之，上卦甲子，经也；下卦节候时晷，纬也。志士但观动静起伏、消息盈虚，自然得意忘言，幽微之理尽在是矣。仍依天真皇人内音训释，或删繁取要，或加字益文以注之，盖欲使人皆晓意义耳。
　　亶娄阿苍，豫 丁丑
　　旧注曰：亶者，坦然旷远貌。娄者，玉京山下长楼，上承玄都宫。阿者，玄都宫阿那之神名也。掌楼上之监，主大梵之炁，炁数交周，则阿那鸣楼都之鼓，集众真、朝元始，日三周而一鸣，以为常节。苍者，帝君游台之名，苍郁华秀也。
　　无和观音。随 戊寅　春分节应大壮卦，日应卯时。
　　旧注曰：无者，太无也。言太无之中，自然能生真圣。和者，日月门户名。观，觉也，是天中帝君之讳。音乃八字之音，能诵则真人乘金轮以开冥，玉女扬华凡旛以披钮。观觉主长夜之录，四冥拔九幽之府，七祖披朗，朽骸还生。此八字，乃黄曾天内音也。
　　须延明首，蛊 己卯
　　旧注曰：须延者，玉完西北阙名。大劫数交，须延而开，玉真上圣於是而回。明首者，元始之都侯也。元始开运，则都候启道梵行，诸炁倏忽自朗。
　　法揽笠口昙。临 庚辰
　　旧注曰：法轮，罪福之场。揽，觉也，是天中帝君之讳，主度魂更生。菩，菩提也，执九色之麾。昙，昙颐也，把十绝之旛，并上元真人也。人能常诵洞章，则法轮引籍於司命，揽觉度魂於更生，菩提转九色以轮运，昙颐旋十绝以停椿。天地得之不倾，万物得之长存。此八字乃玉完天内音。以下每八字为一天内音，从东行南转西至北止平育贾奕天矣。
　　稼那阿奕，观 辛巳　　建辰月清明节。
　　旧注曰：稼那者，天中主图先生之号也；领人生死图录，总主神仙之籍。阿奕者，乃七宝林中树木之名也。弥覆四方，实上圣之游圃，真人
　　之戏园也。
　　忽诃流吟。噬嗑 壬午
　　旧注曰：忽，觉也，飞天神名也。诃，诃摩也，天中呼元始天尊为诃摩。流吟者，流布歌吟。劫运既终，诃摩开化教法，普度天人，将来劫坏，真经隐藏，天尊已知，预为歌吟也。人能常诵洞章，则主图先生削罪录於长夜，注生名於南宫也。
　　华都曲丽，贲 癸未　谷雨节，应夬卦，日应辰时。
　　旧注曰：华都者，天中太极宫青华门别令。曲者，天中有梵天神人飞行太极之上，爽灵风之炁，歌洞章之曲。丽是太和玉女之名也。
　　鲜菩育臻。剥 甲申
　　旧注曰：鲜者，鲜云，即庆云也。菩者，菩楼，即天中楼名也。育者，帝君隐名。臻，至也。育帝常乘八景之轮，游观八极之外，至於鬼神之家，回十绝之旛以召天魔，举度天人也。人能常诵洞章，则飞天遥唱，三界司迎，七祖出离长夜，上升南宫。
　　答落大梵，复 乙酉
　　旧注曰：答者，天中玉阙名。落，落然也。大者，大宥也。天尊开运之初，皆放大赦，谓之大宥。梵者，梵行之炁，开龙汉之劫，运赤明之辰矣。
　　散烟庆云，无妄 丙戌　　建巳月立夏节。
　　旧注曰：散烟者，真人散香於玉阙。庆云者，五色备也。庆云接乎紫馆，飞天舞乎空轮。
　　飞洒玉都，大畜 丁亥
　　旧注曰：飞者，飞天神人之号。天地改运，沦於延康，冥冥无开，飞天启光，於是散晖，诸天受炁也。洒者，龙汉一会，倏欻而回。玉者，玉真主开长夜之圣号。都者，九幽之酆都。人有善功，则玉真开长夜之户，酆都度八难之场。七祖还生，幽魂扬光也。
　　明魔上门。颐 戊子　　小满节应乾卦，日应巳时。
　　旧注曰：明者，解八字之义。魔者，魔王。上者，上帝也。门者，门下也。人能明识八字之义，则魔王敬服，上帝育养於始生之神门。门下有韩君司命司录、度算於南宫，庆流九族，生死蒙恩也。
　　无行上首，大过 己丑
　　旧注曰：无者，上道也。言元始之炁，开明元上之道。行者，天元之纲纪，维罗八极，梵炁弥布，流行不息也。上首者，北斗之罪宫也。
　　回蹶流玄。坎 
　　坎者，水也。玄，龟也。化，机也。阴内含阳象，铅中有真银，阴无阳不能自莹其魄，故名雄金；属北方，谓之坎男。
　　旧注曰：回，转也。跖，履也。劫运之初，元始则履空而轮转，布化於十方。流者，流晨之光，照长夜之府。玄者，空也。越衡天上玄都之景，有空峰之山，万圣之所游，生死之所归，道未足备，身应灭度，魂升空峰，受炼而度南宫也。
　　阿陀龙罗，离 
　　离者，火也，朱雀也，化机也。阳内含阴，象砂中有真汞。阳无阴不能自耀其魂，故名雌火，属南方，谓之离女。
　　旧注曰：阿者，天中有九折之山，连阿相属。陀者，山上之楼，上通玉清之炁，以望三界之乡。帝君常游阿丘之岭，下监万生之罪。龙者，龙山与阿陀相去九亿万里。罗者，日月之名。上清九天真人呼日为濯。罗，言山势相交，日月明於峰上。
　　四象吁员。咸 庚寅
　　咸，感也。乃中宫交会之所。四象吁员，合此卦者可见经旨符契，真精元炁。至於中宫龙虎交缔，阴阳得类，金水停均，坎离既济，甘露降、黄芽生、是为还丹之质。咸之为卦，艮下兑上，经曰地藏发泄，金玉露形，兹足明矣。
