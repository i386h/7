<!-- { "loadSidebar": true } -->
　　七日七夜。诸天日月星宿，璇玑玉衡，一时停轮。神风静默，山海藏云。天无浮翳，四炁朗清，一国地土，山川林木，缅平一等，无复高下。
　　凡言诸天者，皆三十二天也。诸天之中，各有日月。其精光本化，皆此境分根。璇玑玉衡者，北斗七星也。四炁朗清者，天地日月之炁也。夫真之传真，圣之授圣；故得三光息轮，山海纳炁，风伯不敢鸣条，云将埋无翳景；天地开朗，日月清明，山川坦然，泯平一等。既称停轮，那复有夜？即以常时准量，七日七夜之顷矣。玄师曰：此乃大定，神光湛然，见玉清境。
　　《内义》曰：《易大传》曰：刚柔者，昼夜之象也。说者云昼则阳刚，夜则阴柔。伊川曰：刚柔一炁之往来也。人之一炁往来者，呼吸是也。夫一呼一吸，而为一息；一息之间，则分阴阳。呼而明为阳为昼，吸而晦为阴为夜。七窍之呼，七日也。七窍之吸，七夜也。金母功行，天机不动，神凝目定，脉住心停，故曰七日七夜，诸天日月星宿，璇玑玉衡，一时停轮。神风静默者，息不出入也。山海藏云者，炁无升降也。天无浮翳者，华念妄缘不生也。四炁朗清者，动静有无俱遣也。以至忘形绝虑，万有皆空，无我无人，湛然体性。故曰一国地土，山川林木，缅平一等，无复高下矣。
　　土皆作碧玉，无有异色。 前则天瑞，此乃地应。
　　《内义》曰：土者，性清也。性虚化而生神，存於室中曰戊土，炁感激而有情，摄於釜内。曰己土，神怡炁寂，性复情冥，如色之碧无瑕，如玉之真无杂，故曰土地皆作碧玉，无有异色也。
　　众真侍座。
　　《内义》曰：用志不分，乃凝於神矣。
　　元始天尊玄座空浮五色师子之上，
　　此一者，天尊道相也。
　　《内义》曰：元始天尊者，元神也。玄座者，神室也。空浮者，法身也。五色者，妙化之炁也。师子者，心知也。元神在室，运心摄炁，法身虚寂，心知明妙神之御炁，心以象师，得非天尊道相乎？
　　说经一徧，诸天大圣同时称善。是时一国男女聋病，耳皆开聪。
　　《内义》曰：说经一徧者，天一生水也。乃坎之炁孕於乾金。诸天大圣同时称善者，万神一时俱畅也。一国男女者，法身阴阳二炁也。聋病者，坎为耳，故属之。夫人神炁相养，神昏则炁滞，炁乱则神浊，冥冥蒙蒙，有如聋聩。行功通畅，炁静神清，觉所未觉，故曰开聪。此乃初阶入道之渐，若夫身体之疾，遇值经法而痊愈，不待释注可知矣。
　　说经二徧，盲者目明。
　　《内义》曰：说经二徧者，地二生火也。乃离之炁孕於巽木，离为目，目应心，心昧於物。暗而若盲，依道而行，心开意悟，物莫能蔽，邪正可知，如目之明，由路而趋也。
　　说经三徧，喑者能言。
　　《内义》曰：说经三徧者，天三生木也。乃震之炁孕於艮水。艮为山，山高土厚，水泉出焉。此乃麻灰之说。夫言者，音声也，金性有焉。天三生木，而说经三徧，云喑者能言，何也？此明木中有金之象。夫木绝於申而胎於酉，虽金克木而木反寄胎於金乡。盖金生水，水生木，故金乃木之祖。天三生木，金之三传而见木，如甲子乙丑海中金是也。以金在海，而水生子丑是也。水生木，甲乙是也。阳生於子，三阳从地长。故《庄子》曰：赫赫发乎地也。由下而生，上象震变兑，明木中有金矣。
　　说经四徧，跛痾积逮，皆能起行。
　　积逮者，世传此疾，流引相及也。《内义》曰：说经四徧者，地四生金也。乃兑之炁孕於坤土。起行者，乃植立之状，木性有焉。地四生金，而说经四徧，云跛痾积逮，皆能起行者，何也？明金中有木之象。夫金绝於寅而胎於卯，金乃木之鬼，寄胎於木乡者，盖木生火，火生土，土生金，故木乃金之元。地四生金木之四传而见金，如甲午乙未沙中金是也。甲乙，木也，生火；午未，火也，生土；沙石，土也，生金。阴生於午，三阴从天降。故《庄子》曰：肃肃出乎天也。由上降下，象兑变震，明金中有木。以此推明，可见金木间隔之理。然造化幽微，固非纸上工夫可得而尽。
　　说经五徧，久病痼疾，一时复形。
　　《内义》曰：说经五徧者，天五生土也。乃离寄戊，而土炁孕於离也。凡物生於土而终於土，如上乃五行之生数也。久病痼疾者，按《道藏》曰：人者，物之灵也。寿本四万三千二百余日，其神三万六千元阳真炁。本重三百八十四铢，内应乎乾 。不知保而政之散，是以中道夭阏。乾者，六阳具而未知动作施泄，知此修行即神仙也。自十五岁至二十五，施泄不止，则真炁亏四十八铢，存者其应乎姤 二。嗜欲之甚，加十岁则又亏四十八铢，存者其应乎遁 。又不知养，更加十岁，又亏四十八铢，存者其应乎否 。至此乃天地之中炁，又不知养，更加十岁，其亏七十二铢，存者其应乎观 。又不知养，更加五岁，其亏九十六铢，存者其应乎剥 。又不知养，八八六十四卦，元炁终矣。其应乎坤 。坤者，纯阴也。唯安谷气而生，故名苟寿。人至於此，去死不远，不复能修丹，其或戕败之甚者，又不逮此而尽也。元炁消减，岂非久病痼疾乎。一时复形者，既修此道，真神日壮，元炁日盛，复命返本，安乐长年，此之谓也。
　　说经六徧，发白反黑，齿落更生。
　　《内义》曰：说经六徧者，天一生水，地六成之。居北积坎阴正炁为铅，乃乾坎合而水成於金。铅者，金之母，铅黑而金白，谓发白返本还元也。齿落更生者，已枯复荣也。
　　说经七徧，老者返壮，少者皆强。
　　《内义》曰：说经七徧者，地二生火，天七成之。返南往离宫为汞，乃巽离合而火成於木。盖汞从砂而抽也。夫南方，火也，汞亦火也。火而又火，炎炎不息之象。经曰：物壮则老，是谓不道。不道早已，若不知返还之道，则火炎烟飞，无复故存，岂得壮而不老乎？既达返还之理，斡旋穷极之用，还而复元，极而归本，是以老而壮，少而强也。
　　说经八徧，妇人怀妊，鸟兽含胎，已生未生皆得生成。
　　《内义》曰：说经八徧者，天三生木，地八成之。归东处震为砂，乃艮震合而木成於水。砂者，汞感铅炁而结也。砂含汞质，象类怀胎。夫汞遇铅而凝结，炁遇神而混合。此炁非身中后天阴炁，乃妙化发生先天之炁。学者不可不察也。已结之炁日益壮盛，发生神炁又复混凝，不随物化，长养圣胎，故曰已生未生，皆得生成也。
　　说经九徧，地藏发泄，金玉露形。
　　《内义》曰：说经九徧者，地四生金，以天九成之。还西兑方为金，乃坤兑合而金成於土。盖汞归土釜而成宝也。《参同契》曰：金来归性初，乃得名还丹，所谓一炁还元者也。夫天一之水，始因空炁金胎而生，未见金质。地四生金，犹为化机，至此则还元复性，居於中宫，是为丹体而有玄象。中宫，土也。土为地，金母居其中，故曰地藏发泄，金玉露形也。
　　说经十徧，枯骨更生，皆起成人。
　　《内义》曰：说经十徧者，天五生土，地十成之。乃离於己而土成於火，居中作万物生成之本，而为丹体。道经曰：冲无以为和。夫炁之中和，所以能生万物。天五之土，乃阳土地十之土，乃阴土两土相迭，金居其中。故还丹有刀圭之号，夫还丹之妙，返老还童，超凡入圣，世人期於有死，举而目之，皆行尸也。既得此道，修之长生，不为泉壤之魂，岂非枯骨更生，皆起成人乎？此乃五行之成数也。汉天师序《金液神丹经》云：神仙之趣，要妙之言，无理之至理，不然之大然。已具载於渊宗，非一毫之所宣也。太上亦复畅此冲虚妙道者也。
　　是时，一国是男是女，莫不倾心，皆受护度，咸得长生。
　　明得其道，则长生不死。当此之时，其国若男若女，无老无少，皆受圣恩，普得济度。生者不死，死者更生也。
　　《内义》曰：一国犹一身，男女犹阴阳也。倾心，类相投也。护度，得所养也。阴阳相投，神炁得养，身安道隆，长生之理也。
　　元始无量度人上品妙经内义卷之一竟
　　元始无量度人上品妙经内义卷之二
　　观复子萧应叟学
　　道言：是时元始天尊
　　说经一徧，东方无极无量品至真大神无鞅之众，浮空而至。
　　说经二徧，南方无极无量品至真大神无鞅之众，浮空而至。
　　说经三徧，西方无极无量品至真大神无鞅之众，浮空而至。
　　说经四徧，北方无极无量品至真大神无鞅之众，浮空而至。
　　说经五徧，东北无极无量品至真大神无鞅之众，浮空而至。
　　说经六徧，东南无极无量品至真大神无鞅之众，浮空而至。
　　说经七徧，西南无极无量品至真大神无鞅之众，浮空而至。
　　说经八徧，西北无极无量品至真大神无鞅之众，浮空而至。
　　说经九徧，上方无极无量品至真大神无鞅之众，浮空而至。
　　说经十徧，下方无极无量品至真大神无鞅之众，浮空而至。
