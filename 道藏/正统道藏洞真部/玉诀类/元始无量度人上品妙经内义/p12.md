<!-- { "loadSidebar": true } -->
　　《内义》曰：玄中者，仙中之仙，真中之真，圣中之圣，道中之道。太皇即元始也，上帝即道君也，高真即老君也。纪云：元始是大罗天人，道君是西那国人，老君乃元生之至精，兆形之至灵也。三号虽殊，其道则一。以内而言，元始大罗天人者，祖炁也；道君西那国人者，金母也；老君元生之至精、兆形之至灵者，丹体也。皆我真性，初非别物。道经云：无状之状，无物之象是矣。释氏所谓自性具三身者也。六祖云：清净法身，汝之性；圆满报身，汝之智；千百亿化身，汝之行。儒书亦然。《中庸》曰天命之谓性，元始也。率性之谓道，道君也。修道之谓教，老君也。一以贯之，皆道也。儒者以之治世、礼君臣、正上下，功及於物，亦能度世。故《元始上仙记》云：自古至忠至孝、至贞至廉者，不同常流，皆擢仙职。释氏以之出世，故曰：诸行无常是生灭法，生灭灭已，寂灭为乐。玄门则有无互用，虚实相通，聚则成形，散则成炁。故曰玉符保神，金液炼形，形神俱妙，与道合真也。
　　泛景太霞，啸咏洞章。
　　泛者，浮也；景者，身也。言天尊泛景霞霄而吟咏洞章也。
　　《内义》曰：泛景者，经所谓大道泛兮，其可左右之理。太霞者，常阳之炁，盖道无不在，泛兮所至，无非常阳之域而啸咏洞章，乃雍容自适之理。若人之真性，涵泳於元和之中，熙熙怡怡者也。《庄子》曰：游心於淡，合炁於漠之谓也。
　　金真朗郁，流响云营。玉音摄炁，灵风聚烟。紫虚郁秀，辅翼万仙。
　　金真者，自然之章，流响庆云之宫。玉音，玉光之章，侍晨一啸而灵风聚烟。
　　《内义》曰：金真朗郁，真神明盛也。流响云营，炁归神室也。玉音摄炁，铅炁感汞也。灵风聚烟，真汞结砂也。紫虚郁秀，辅翼万仙，乃阳神隐焕，万炁簇拥，居於神室之中。是谓金丹之体。故文始先生《赞紫虚阳光录》曰：虚元无上紫虚秘录，乃三洞之玄根，天地之真祖，至高至极，至妙至灵，修之长年；神仙行之，还淳返朴。谛观此言，紫虚之道，金丹无殊矣。
　　千和万合，自然成真。
　　《内义》曰：千神和为一神，万炁合为一炁。自然之理，契合成真。
　　真中有神，长生大君，
　　《内义》曰：即性中之真神，长生不死之本道。经所谓其精甚真，其中有信，自古及今，其名不去者也。是谓金液还丹矣。
　　无英公子，白元尊神，太一司命，桃康合延。
　　无英公子乃肝神也，白元乃肺神也，太一乃百神之主，司命为南上之真，桃康、合延乃左右肾神也。
　　《内义》曰：帝一混合法曰：白元、无英、桃君、司命、太一，混合五神，捧籍列侍。五神，各有所主，混合九变，三五洞化。於是三宫镇真，百节受灵。帝君宝籍，宿命无倾。周旋虚烟，启通玄精。二十四真，忽然化生。上开上元，下开八冥。左朝六甲，右使六丁。玉华引日，太一并形。千乘万骑，举身登晨。修帝一真道，功成百神混合，如此金丹之理道备亦然。
　　执符把箓，保命生根。
　　《内义》曰：符箓者，以有象而言，则文字也；以无象而言，则灵炁也。修丹之士，把握阴阳，挈提天地，明造化之妙用，运铅汞之玄微，神全炁备，与道合真，真神保其性命，灵炁护其生根。
　　上游上清，出入华房。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。
　　华房，玉清三华房也。八冥，即八极也。细微，毫芒也。泥丸，脑宫也。绛宫，心也。此等真神以太一为主，则游行三清，出入三华之房，周於八极之内，徧於毫芒之中。下镇人身，则太一在脑，总众神也。司命处心，纳生元也。无英在肝，制三魂也。白元在肺，拘七魄也。桃君处脐，保精根也。延康居肾，守命门也。中在空洞，则理於炁，和合百神，《易》曰神元方，阴阳不测之谓。然则神无不在，所在皆无不可以识，智知不可以有无定。
　　《内义》曰：内外之理，一致无殊；上清华房，八冥细微，此乃外象，一炁所化泥凡绛宫，五炁百神，此乃内象，亦一炁所化。夫无，大无不包，细无不入，神之为物，不疾而速，不行而至。《孟子》曰：浩然之炁，塞乎天地之问。《庄子》曰：精神四达并流，无所不极。上际於天，下蟠於地。若乃顺而养之，则三部八景、三关五脏六腑、九宫金楼玉室、十二重门紫户玉合、三万六千关节，根源本始，神全炁足，是谓道纯素者也。故曰能体纯素。谓之真人，则游跻上清，出入华房，大包八冥，细入毫芒，聚则为形，散则为炁，天关为之十转，诸真为之度灵。万炁还元，俱成仙道。
　　仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。
　　天中有无量大圣众，常简学仙之人生死录籍，开度九幽之魂，升入八方法轮之门也。已上正文；元始天尊所说。
　　《内义》曰：仙道所贵，唯在长生。初无限量，应度即度。《感应篇》曰：欲求长生者，是道则进，非道则退；积德累功，慈心於物；忠孝友悌，正己化人。所谓善人，人皆敬之，天道佑之，福禄随之，众邪远之，神灵卫之，所作必成，神仙可冀。欲求天仙者，当立一千三百善；欲求地仙者，当立三百善。诸恶莫作，众善奉行。故吉人语善、视善，行善一日有三善，三年，天必降其福。凶人语恶、视恶、行恶，一日有三恶，三年，天必降其祸。人之善恶，皆由心造。夫心者，出入以象，其门运动以象。其轮心机成於内，天机应於外，由是有八方法轮之门，中有罪福之场，禁戒事迹，因缘所由，具载《法轮经》。虽曰大慈之化，善开济度，而福有浅深，报应有差等，是谓夙命皆闻，上天随其善功，禀赋受生，死魂则有随果受生之门，生身则有仙阶高下之品。
　　中有空洞谣歌之章，魔王灵篇，辞参高真。
　　《内义》曰：上文诸天之上，各有生门。道君继而述云：中有空洞谣歌之章。或云空洞者，三界总名；或云即洞章之理。合而言之，三界者，诸天在其中，盖诸天之中，有空洞歌章，乃三洞经录所载，天真着述，赞颂之类，玄文妙理，开悟后学者也。魔王所作飞空歌音，义在儆戒，理契天真。道君叙述于左，即非灵宝本章，故不在内象之列，唯释其义矣。已上正文，玉晨道君叙述。
　　第一欲界飞空之音：
　　《内义》曰：欲界魔王作歌，凡人口业净尽，有十善功，上生欲界六天。人道眇眇，轻浮。仙道莽莽，难明。鬼道乐兮，当人生门。邪僻趋死。天道贵生，欲人长生。鬼道贵终。欲人终死。仙道常自吉，知常，明，故吉也。鬼道常自凶。妄作，是以凶也。高上清灵爽，悲歌朗太空。唯愿仙道成，不欲人道穷。
　　《内义》曰：谓明则高真上圣，幽则清灵精爽。哀悯世人，声明物理，警觉至学之士，昭彰天地之间。唯愿仙道成，不欲人道穷也。古德云：幽林鸟叫，碧涧鱼跳。云片展张，瀑声呜咽。如是景象，示人入处。由是观之，纷纭万化，无非悲歌。洞山云：若将耳听终难会，眼里闻声始得知。《庄子》曰：无听之以耳，而听之以心。有如湍水逝川，白驹过隙，日鸟月兔，显示丹基；蛇脱蝉蜕，彰明解理。灵龟服炁，蜣螂转丸；漆园濠上之鱼，濂溪窗前之草，皆可心领意会，目击道存。是谓不言之教，无声之闻也。
　　北都泉曲府，中有万鬼群。但欲遏人算，断绝人命门。
　　《内义》曰：罗酆之职，主治罪罚，收录愆过，削夺寿算。寿算既除，命限灭绝。馑按，经云：人之受生，所谓之算。记在诸天，太上勅勒，诸天诸地、日月星斗、天真上圣、将军使者、大神童子、天地飞仙、三界四司、岳渎官属执箓把籍，巡行考案。三日一言，十日一奏，百日一结。三元八节，五腊三会，考较功过，不辍须臾。若修善则延年，为恶则减算，录送罗酆，毫分无失。
　　阿人歌洞章，以摄北罗邓。束送妖魔精，斩馘六鬼锋。诸天炁荡荡，我道日兴隆。
　　《内义》曰：外奸除则诸天炁荡荡，内行着则我道日兴隆。
　　第二色界魔王之章：
　　《内义》曰：色界魔王作歌，凡人身业净尽，有三百善功，上生色界十八天。
　　落落高张，天也。明炁四骞。炁也。梵行诸天，周回十方。梵炁匝绕。无量大神，皆由我身。诸得道者．皆自魔王保举成真。盖示学人升黜之意，使其知所惩戒也。我有洞章，万徧成仙。
　　《内义》曰：洞章乃龟山丹黄飞玄紫文。昔尹真人道成，老君与之西道毫台，入七宝园，观其文，修之有法，具载灵宝经法中，功成为灵宝真人，即非魔王之歌也。万徧成仙，万乃一之积，非一朝夕能造乎，是故在积习而致之。昔定录真君谓雷平许君曰：学道如穿井，井愈深，土愈难出。若不坚心正行，岂得见泉源邪？此乃积习之理也。
　　仙道贵度，鬼道相连。
　　修仙所贵长生度世，否则身殁炁散，魂神被考，累及祖宗，可不谨哉！
　　天地眇莽，秽气氛氛。三界乐兮，过之长存。身度我界。体入自然。此时乐兮，薄由我恩。
　　《内义》曰：物形之大，无出天地，而秽浊之气亦盈其中。太虚廓然，不碍纷触。大慧有言，太虚空中还有一物，碍得他否？虽不受物碍，而不妨诸物往来。人若性天虚廓，不滞於物，以象太空之含容，则离六根六尘而超欲界、色界、无色界，结习都忘，不复沦坠。骨肉同飞，升入无形，得至於此，真乐长存。虽由修进，功满德就，亦自魔王保举。此乃修行经力成道者。若丹道功成，不历阶级，即登上品之仙。
　　龙汉荡荡，何能别真。
　　龙汉者，初劫之名。是时大道淳朴，徒有其化，难可为杂，人之本性亦如然。
　　《内义》曰：受性之初，如婴儿之未孩，安有精粗之别？夫本有之性，湛然清净，因情识迷幻，故有染着。太上曰：吾有大患，为吾有身；及吾无身，吾有何患？有身者，有识情也。无身者，无识情也。夫识情皆因惑於妄幻；能知妄幻，识情自除。《圆觉经》云：知幻即离，离幻即觉。亦不须强生排遣，则性复心冥，浑然龙汉之初。经云：专炁致柔，能如婴儿。如是，则真亦何有？
　　我界难度，故作洞文。
　　我界，即色界也。洞文，即此歌也。盖魔王欲人成道而作歌以勉之。
　　变化飞空，以试尔身。
