<!-- { "loadSidebar": true } -->
　　《内义》曰：以经而言，天尊说经十徧，十方大神至者，乃三元九圣、九真九仙，高真上圣，天神地祇，俱会始青天浮黎国听法也。以丹而言，元始说经，即真铅为药祖，玄精作丹基也。十徧者，天地生成之数。十方者，五行配合之数。一三五七九，天数二十有五，阳精也。二四六八十，地数三十，阴华也。一二三四五，应四正上方；六七八九十，应四维下方。阳之生数五，五行之本也。阴之成数十，万化之根也。一九、四六，各合为十，金水同宗；二八、三七，各合为十，木火同体。总而言之，五十有五，分隶五方。一六居北，二七居南，三八居东，四九居西，五十居中。以法除之，五方除一二三四五，乃水火木金土之元也。又除一二三四五，乃五行之本也。除外五方各剩五数，共而二十有五，为五行之根，是真阳戊土之体也。复将根数二十有五，除去五方之本，北一、南二、东三、西四、中五。即见北剩四数，象金，金本生水。金反自水而生，如铅自银炁而有，铅中生银，乃儿产母也。金，虎也。金在水中，乃虎向水中生也。南剩三数，象木，木本生火，木反自火而有，如汞感铅炁结砂，砂自汞成，乃儿产母也。木，龙也。乃龙从火裹出也。东剩二数，象火，火生於木，砂中抽汞，乃七返朱砂返本也。西剩一数，象水，水自金生，一炁还元，是九还金液还真也。中央虚无以四象相合而成十，乃见真阴己土自然妙用。故张紫阳曰：震龙汞自出离乡，兑虎铅生在坎方。二物总因儿产母，五行全要入中央。又曰：赤龙黑虎各西东，四象交加戊己中。复姤自兹能运用，金丹谁道不成功。太一真人曰：五行颠倒术，龙从火里出。五行不顺行，虎向水中生者，此也。无量大神至者，乃取乾坤真纯潜运之迹而为法象，分三百八十四爻，循环火内，运五星二十八宿，环列鼎中，蹙三千六百之正炁，回七十二候之要津，驱六十四卦之阴符，鼓二十四炁之阳火。幽微详密，见於隐语心镜。故天地不能匿造化之机，阴阳不能藏亭育之本，由是神变无方，化生纯粹，尽归把握之内，混合空洞之中矣。或问程伊川云：圣人不师仙，厥术异也。圣人能为此等事否？曰：此是天地间一贼，若非窃造化之机，安能延年。故《阴符经》曰：人，万物之盗。所谓窃造化盗万物，则天地间皆吾所有，取之无禁，用之不竭。
　　十徧周竟，十方无极天真大神，一时同至。一国男女，倾心归仰，来者有如细雨密雾。无鞅之众，迮国一半，土皆偏陷，非可禁止。
　　天尊开国，万圣咸集，威德崇重，厚载不胜，故至偏陷。盖有非常之事，则有非常之应。牛头法融禅师讲《大般若经》，至成静品，地且为之震动，况虚皇演化乎！
　　《内义》曰：十徧周竟，十方天真大神，一时同至者，乃息住神凝，炁归室也。一国男女，倾心归仰者，一身阴阳之炁，混合融炼也。神炁之聚，熏蒸蓊郁。《参同契》曰：金砂入五内，雾散若风雨。金者，天地之至精，乃神也。砂者，阴阳之纯粹，乃炁也。故曰：来者有如细雨密雾，无鞅之众，至於金精肘后，真炁过阳关，乃性情相荡，天机默运，阴阳感激，真神化生。虽曰体自然而运用，尚在作为之境，不能无躁胜寒、静胜热之变。盖由持而盈之，性情未冥。性情属土，故曰迮国一半，土皆偏陷，非可禁止。
　　元始悬一宝珠，大如黍米，在空玄之中，去地五丈。
　　宝珠喻道，悬於空玄，亦同玄珠之义。於内传经则宝中更宝，玄中又玄，真中之真，道中之道。去地五丈者，令人去五浊之世，脱五行之用。五浊皆出，自无众患，五行不用，永离相克。是故五行不相克，万物悉可全，自然长生久视，得道成真。玄师曰：此乃玉清宝珠，神化胎仙之道。
　　《内义》曰：元始悬珠者，神与道俱也。向来说经狮子之上者，是神凝室中，从无求有者也。今此悬珠空玄之中者，乃超神物外，出有入无也。天尊虑后世末学，不达此理，徒守顽空，故显示妙化，明其至无之中，有至真至精者存。经曰：杳兮冥兮，其中有精，其精甚真，其中有信。以理而言，乃神冥性复，卓尔圆明，豁然无覆，空然无基。熙熙怡怡，昏昏默默，固非五行之数可得而拘，五浊之境可得而溷。川老云：有相有求俱是妄，无形无见堕偏枯。堂堂密密何曾间，一道寒光烁太虚。
　　元始登引天真大神、上圣高尊、妙行真人，十方无极至真大神，无鞅数众，俱入宝珠之中，天人仰看，唯见勃勃从珠口中入，既入珠口，不知所在。
　　天尊施玄妙大化，悬珠在空玄之中，莫测所悬之系，登引三元九圣、九真九仙，俱入其中。其一切天人，非天真上圣真人，故难随无为化机，不能同入空玄之妙，祇仰看而已。见勃勃从珠口中而入，既入珠口，不知所在。且如下格小仙有芥纳须弥之妙，壶悬天地之境，何况大圣天尊敷宣大化，示现神变也。所言宝珠大如黍米，已是微妙；更去五丈，能见宝珠在空玄之中者，非天人，亦无此明慧。又况见其珠口者，实天尊登引圣真入妙有虚无之境；当时随天尊入於宝珠之时，天人仰看，即见入宝珠之中，不能见珠内玄妙之化。
　　《内义》曰：真神既冥，炁亦随寂，契虚合无，升玄入妙。所谓敛万有於一息，散一息於万有。迎之不见其首，随之不见其后。其来无从，其去无在。
　　国人廓散动，地还平正静；无复欹陷。
　　《内义》曰：动静两忘，有无俱遣。
　　元始即於宝珠之内，说经都竟。
　　《内义》曰：元始者，神宝珠即性。说经者，指明祖炁为丹之体。都竟者，谓神性圆明，了无一物。
　　众真监度，以授於我。
　　《内义》曰：众真者，妙化发生之炁。我即道君也。
　　当此之时，喜庆难言。法事粗悉，诸天复位。绦欻之间，寂无遗响。
　　《内义》曰：行功之际，妙应难述。如人饮水，冷暖自知。工夫已竟，万神还元，恍惚之中，遗明息照。
　　是时天人遇值经法，普得济度，全其本年，无有中伤。
　　《内义》曰：考古鉴今，其则不远。经法丹道，一理无殊。六祖有言：我今说法犹如时雨，溥润大地。汝等佛性，譬诸种子，遇兹沾洽，悉得发生。此乃值遇经法，普得济度之理。内象之作体，此意矣。得之者，知其神而爱之，明其炁而宝之，可以全其本年，无有中伤。本年者，不遭横天之谓，若夫向上一着，当进步焉。
　　倾土归仰，咸行善心。不杀不害，不嫉不妬，不淫不盗，不贪不欲，不憎不，言无华绮，口无恶声，齐同慈爱，异骨成亲。
　　《断命》曰：杀残伤为害，恶他胜己曰嫉，憎同俦曰妬，男女不以礼交为淫，窃人之物曰盗，无厌曰贪，嗜好曰欲，嫌人曰憎，猜疑曰妒。十恶既灭，则异骨成亲，万行玄同，则声无勃戾。○淫之一节，谓男女不以礼交者，盖欲正人伦也。若修行之士，当屏绝之，故《太微灵书》以淫欲为十败之首，昔紫虚元君与茅君校勘天下真仙得失之事，顿落者四十七人，复上者才二人，盖为抱淫欲之心，行上真之道，非止顿落，又将被考於三官。求长生者，岂宜不绝此念乎？盗之一节，非止窃人之物，但得之不以道，皆是也。欲之一节，非止嗜好，盖谓私己也。太上曰：罪莫大於可欲，咎莫大於欲得。夫欲心一萌，我则有已如上诸恶。皆因此致以致黩乱国经，群生失宁，利用之心，可不戒乎！
　　《内义》曰：人心皆善，无不善者，因物欲所蔽，昧其本初。一闻道要，诸恶冰消，人我一如，亲疏无间。如上诸事，《感应篇》言之持详，乃世人日用错处。蜀士李昌龄解释报应因缘十万余言，读之寒栗，毫发之私，不敢萌於心端，有益於世教也。谛观经旨，谓咸行善心，不杀不害云云者，乃绝无恶念也。若毫芒恶念，潜蕴於心，不得谓之善矣。何则？玉有微瑕，谓之良玉可乎？盖善恶不待见於行事，一念才兴，神明已录。昔卫仲达为馆职，被摄至冥司，冥官命吏呈其善恶二录。比至，则恶录盈庭，善录如筯。冥官变色，索秤称之，而小轴乃能压起恶录，地为之动。官乃喜曰：君可出。卫曰：某年未四十，安得过恶如是之多乎？官曰：不然。但念不正，此即书之，不待其犯也。卫曰：然则小轴所书何事？官曰：朝廷尝大兴工役，修三山石桥，君上疏諌止之，此谏稿也。卫曰：某虽言之，朝廷初不从，於事何益，而能有如是之力乎？官曰：朝廷虽不从，然念之在君者，已是。向使听从，则君善力何止如是？将见乘此立获度世，尚安得摄君乎！奈何恶念太多，力已减半，不可复望大拜矣。呜呼，空有其念，尚在损福，况真犯乎。夫善恶报应，难以尽录，但观范文正公述窦谏议《阴德录》，足以知其善可为也。或曰：我虽待之以善，彼为不善报我，岂能平乎？不然，若知南岳赤君之言，则炁自平矣。南岳赤君曰：人若遇我以祸，但以福往，自然福德之炁常生於我，害炁重殃自生於彼。此学道之大行矣。南岳赤君岂诳人者乎。
　　国安民丰，欣乐太平。
　　此乃咸行善心之所致也。
　　《内义》曰：按老君授干吉真人太平之道，其要曰，夫人之生也，天付之神，地付之精，中和付之炁；人能保精爱神护炁，内则保身长生，外则致国太平。又曰：人臣之行，当上爱其君，欲其长生。为人子者，当念父母，畏其将死，风化其意，使之入道，常为求索奇方殊术，以奉君亲。为人弟子者，当念录师恩。夫人生於父母，成道德於师，得尊荣於君。每念君、父、师，将老无以复，或行学更事，贤明求奇方异法而资益之，此乃应太古上皇最善忠臣、孝子、顺弟子也。人皆为之，则天下太平矣。夫有其内，必有其外，故善行着而谓之福，神性明而谓之慧。福慧双修，内外兼济。则国犹身也，民犹炁也，国则有君，身则有心。君治则民安，心正则炁和。经曰：我无为而民自化，我好静而民自正，我无事而民自富，我无欲而民自朴。治国修心，其政一也。
　　经始出教一国，以道预有至心，宗奉礼敬，皆得度世。
　　《内义》曰：经出教立，人依道行，预之为言，先也、前也。人禀道炁而生，是心宁无有乎？盖由耽着幻妄，迷昧昏蒙，一遇经法，此心复明，谓如今之指出丹体，乃人人本来之物，非昔无而今有。虽得之於闻经闻道之后，实先有於闻经闻道之前，故曰：预有至心也。所谓宗者，祖其道也。奉者，崇其文也。礼者，尊其法也。敬者，钦其德也。故《本起经》云：夫为道者，当知道德经行之法；道谓路，道德谓善功；经谓径路，行谓行步，法谓有成。道经可修而得道也，谓有成道路可随而行之也。人能依是而行，必皆得度世矣。
