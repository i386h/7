<!-- { "loadSidebar": true } -->
元始无量度人上品妙经内义
　　经名：元始无量度人上品妙经内义。南宋道士萧应叟撰。五卷。底本出处：《正统道藏》洞真部玉诀类。
　　元始无量度人上品妙经内义表
　　臣应叟言：谨按《灵宝度人妙经》，撰着内义成书，锓木流传者。元始祖劫，是谓先天，灵宝本章，故曰上品。造化独还丹可拟，范围非大梵谁能？已遂刊行，敢忘昭告。臣诚惶诚恐，稽首顿首。窃惟湛湛一真，乾坤并体；纷纷万化，生死同根。虽云含灵有识之殊，皆本契虚合无之妙。夫何名利勃志，意气缪心？源一而流分，性近而习远。皆缘执幻，安有知常？五色乱目，谁肯回光？万变纷葩，谁能转物？谓壑舟藏之已固，奈曦驭驻之不留。与其哀夭而贪生，莫若修真而重命。故我虚皇圣主，演妙道於空劫之前；玉晨至尊，受真诠於黍珠之内。度人无量，介福奚穷。顾大道无非正中，自后世因仍踳驳，观妙至为之金锁，迷源有类於盆鱼。谈虚无清净，溺於苦空；论砂汞铅银，执於固有。非明祖炁之造化，曷证大梵之幽微。按真经以为之宗，畅玄机不泄其旨。在昔乌焉成马，未免纠纷；於今目无全牛，触知戒止。挽迷车而回指南之乡，障狂澜而顺从下之流，普令下民，咸跻仁寿。恭惟太上昊天至尊玉皇上帝玉陛下，巍巍莫量，荡荡难名，大公无私，至幽靡察，利物常善救物，度人故无弃人。遂令蕞尔之材，辄肆菲然之作。倘有裨於万一，愿鉴勤诚；若无补於毫厘，冀原狂妄。所有内义一部，分为二卷，镂版印集，申纳都省，乞赐敷奏外，谨具表上告以闻。冒犯天威。臣诚惶诚恐，稽首顿首。谨言。
　　宝庆二年太岁丙戌七月甲寅朔初七日庚申，上清大洞玄都三景法师臣萧应叟上表。
　　经旨
　　太上者，无极至尊也，元始之始也。即父母未生以前，一点真阳之精，二炁相感而生两肾；两肾既生，便生两目。然后攒簇五脏，已圆其容，方有身也。始曰於洞。洞者，形骸具足，降生成人，即见其身耳。玄者，玄一之精也。身既存，即精守於关元；精既守於关元，则气周流；气周流则神全耳。神全则百窍开关，万物感矣。眼通光，则能视万物；鼻开孔，则能闻香气；耳开关，则能听音声；口通心，则能味百物。此四者备足，则灵矣。所谓万物之中，惟人最灵，此之谓也。然而人灵不悟。夫人所以长生不老者，能以一灵不泄於外。令眼不视於色，其魂守之於肝，固木气，不泄於外；令鼻不闻於香，则魄守於肺，固金气，不泄於外；令耳不听於声，则精守於肾，固水气，不泄於外；令口不言语，则神守於心，固火气，不泄於外；令一身端坐，四大不动，则意守於脾；固土气，不泄於外。五方固蒂，则神气精混合为一，返本还元，归根复命，则万神会聚，化为婴儿。弃离幻壳，出入与造物了不相干，与道合真，即宝矣。人得此宝於身，出入纵横，飘然自在，长春不老，与天齐休。布真炁而能化土石，土石为宝；布真炁而能起枯骨，枯骨成人；布真炁而能救万病，万病自痊；布真炁而能辟妖邪，妖邪自灭；布真炁而能动风雷，风雷自震。布真炁而能扶万物，万物自畅；布真炁而能拔幽魂，幽魂自拔，此即无量度人矣。上品者，大乘之法也。妙者，玄奥之捷也。经者，修真之径路也。若能口诵其经，心悟其奥，则随念有玄应耳。至於修真学道，济生度死，无不在此矣。密而行之，方得成道。
　　《灵宝妙经》义宏理奥，非钩深索隐，通玄究微者，未易窥测。愚曰不然。故经有云：苟得一，万事毕。天尊岂作艰难事，以惑人乎？凡人日用常行，皆此经也。善究竟者，如富贵之观饮器，虽觥觞杯斝错落盈前，知其金也。为何难哉！不善观者，随器所转，得不惑欤！是经也，道而已；妙谈玄理，幽演洪名，无非梵炁分根，真空阐化。人作境会，散漫难入。欲明是经者，莫若以我与造化同揆，彼亦如是，我亦如是，熟观谛思，必有所契。非特此经为然；一大藏教皆如是也。老泉苏公有言：天之所以与我者，岂偶然哉。夫其所以与我者，必有以用我也。我知之不得行之，不以告人，天固用之，我实置之，其名曰弃天。自卑以求幸其言，自小以求用其道，天之所以，与我何如？而我如此也，其名曰亵天。弃天，我之罪也；亵天，亦我之罪也。愚每以此为戒，自惟天幸，师友琢磨，而於灵宝之宗，窃有所睹，是亦天其与我矣。既得之，力行之，不敢弃天也。详言之，谨藏之，不敢亵天也。不弃不亵，游於斯，息於斯，修於斯，藏於斯，此其愿矣。同志或知之，俾与众共，愚惧其亵天而辞焉。彼乃曰：子不闻李光玄之事乎？昔光玄精勤求道，积有年矣。一日，於少室山遇异人，告之：尔今求道，唯当提拔世人耶？唯当只了自己耶？若止为一身，神仙不取矣。又不闻宋之愚人乎？昔宋之愚人得燕石，藏之以为宝。周客闻而观焉，胡卢而笑曰：此特燕石也，其与瓦甓不殊。愚人大怒，守之愈固。若子之言是，即与李光玄同科；若子之说非，即蹈宋愚人之辙。傥与众共，大方之家，或能纠子缪戾，开子窾启，非特益人，天之果於子有得，亦岂浅哉。愚虽不敏，谨奉斯语，仍取严、薛、成、李四家注解，撮其明白者，并以师友之说，继于句下，正卷中小字是，以明经旨。若夫义因象明，象因义显，经旨丹道，一致无殊者，并附象说，书之于后。管窥天、蠡测海，虽未能以究涓埃，盖亦见量如是也。呜呼！孔子曰：知我者，其惟春秋乎。罪我者，其惟春秋乎。
　　宝庆二年岁在丙戌，七月甲寅朔，观复道子萧应叟识。
　　太极妙化神灵混洞赤文图
　　混洞赤文，无无上真，此所谓无极而太极也。元始祖劫，化生诸天，开明三景，是为天根。上无复祖，唯道为身，此所谓太极动而生阳。动极而静，静而生阴，静极复动；一动一静，互为其根，分阴分阳，两仪立焉。
　　五文开廓，此所谓阳变阴合而生水、火、木、金、土，五炁顺布，四时行焉。五行，一阴阳也；阴阳，一太极也。太极本无极也，五行之生，各一其性。普植神灵，无文不光，无文不明，无文不立，无文不成，无文不度，无文不生。此所谓无极之真，二五之精，妙合而凝。乾道成男，坤道成女，二炁交感，化生万物。万物生生而变化无穷焉。学者当究其辞、索其意，则先天之道不谋而契，造化之妙可得而窥。故儒者知幽明之故，周乎万物，原始反终，穷理尽性，得不怵死生之妙。老氏则曰：深根固蒂，长生久视。盖各有所宗也。夫如是，何以致之？经曰：知其雄，守其雌，复归於婴儿。知其白，守其黑，复归於无极。此乃金液还丹之道，故能深根固蒂，长生久视矣。
　　体象阴阳升降图
　　譬喻
　　此身为天地炉灶，中宫为鼎，身外
　　乃太虚。乾官髓海，坤宫精房，神室丹鼎，名曰三宫。乾坤者，天地之纲纪也。阴阳运乎其中。天地为大冶，阴阳为化机，一炁为药物。凡炼丹凭乾坤、牝牡之炁，运养周星而为鼎器；金母居中，以妙化发生之炁，递互感激，名曰修炼。阳精日炽，真神化生，谓之圣胎。阴剥阳纯，谓之婴儿。所谓太一含真、契合虚无、复归无极者也。神室之所、运养之机，轻泄有愆，誓盟授受。为其师者，明指以告，毋误志士，堕迷津耳。
　　第一环八卦者，地也。八卦成象，互用也。
　　第二环二十八宿者，天也。明用周天行度大数，起天元也。
　　第三环三十圆缺者，一月火数，应六十卦，互用也。
　　第四环一百白点、黑点者，阴符阳火刻漏，应天符动静也。
　　第五环十二卦者，爻象进退，龙虎起伏也。
　　第六环十二辰者，火候升降，攒天符也。
　　第七环者显周天之大数，感合四时五行，应内象也。
　　第八环者，列阴阳五行万象入鼎中，辅助金火龙虎，离女坎男，阴阳夫妻，交媾生成真砂真汞，而为神丹也。
　　右真一子彭晓所撰大还心镜火候之图，取以明大梵隐语之用。
　　诵经诀
　　有五戒、十无益之言。
　　夫诵经之诀，不可不知，斋洁沐浴，捐去情虑，欲表里相映，则为善也。尝见太极葛仙公诵经之法，有五戒、十无益之言。高人求善，能遵斯语，则利益无涯。岂止一身升度，必福流后裔也。
　　夫五戒者：第一不得口诵心违。第二不得轻慢辞理。第三不得自作生人我想。第四须谦退师问。第五慈惠接引，更相发明。
　　十无益者：不忠於君，不孝於亲，不慈於物，执无明、较人我，嫉诸贤、妬胜己，讪良善、辱孤贫，恶口两舌，欺心害物，嗜酒肉、好邪淫，生贪嗔、起憎爱。傥能遵此，则何灾不灭，何罪不消？诸天录名，魔王保举。不然，则虽终身诵之，欲求福慧，不可得也。高人达士，宜鉴而慎焉。
　　凡诵经之人，不拘道俗、男女。清斋内无杂想，外绝肥荤。入靖，谓净洁之室也。整其法服，衫 褙皆可，但须洁净。啄齿啄正中板齿，日鸣法鼓，集身神。焚香，丰香烈火，通达诚心。心拜东南西北四方，次拜东北方、东南方、西南方、西北方、上方、下方，方各一拜。拜讫，东向平座。拜十方者，经文关涉故也。身拜不如心拜。东向者，升天之序，自东西上。平座，正座也。或蟠膝，或垂足，初无拘限。 次啄齿，诵净心口咒，及净身咒，戒饰身神。次啄齿念净天地咒，开经玄蕴咒。
　　诵此咒毕，然后开卷诵经。其余诀目，一一详注，备具于后。
　　元始无量度人上品妙经内义卷之一
　　观复子萧应叟学
　　谨按《灵宝大法》，明《度人经》中七事，大略区贯云：元始祖炁，无形之先，作何比拟？降质成炁，化生万宝，今世作何体状？复采炼此炁为宝，饵之登真。窃观先真上圣，示此一条，实生死之上机，乃性命之大要。若非金液还丹之道，曷明元始祖炁之玄？罄索幽微，推寻奥妙，浚发神泽，灌溉芝田耳。
　　太上洞玄灵宝无量度人上品妙经
　　惟此经万圣尊崇，众真钦仰，无上可上，玄之又玄。且洞玄灵宝，是品秩之总名；无量度人，即此卷之篇目。诸经所宗，故曰上品；由兹明道，是谓妙经。
