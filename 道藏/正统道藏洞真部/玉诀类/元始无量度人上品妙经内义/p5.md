<!-- { "loadSidebar": true } -->
　　道言：元始天尊说经中所言，并是诸天上帝内名隐韵之音，即天帝玉字内音是也。亦是魔王内讳、百灵之隐名也，非世之常辞。
　　《内义》曰：所谓上帝内名隐韵、魔王内讳、百灵隐名者，亦如《丹经》云：日魂月魄，庚虎甲龙，水银朱砂，红铅黑锡，黄芽白雪，姹女婴儿，黄婆金公，炉灶鼎器之类。虽名殊号异，并是先天一炁，非别阴杂之物也。
　　上圣已成真人，通玄究微。
　　《内义》曰：上圣修行妙道，已得成功。真人洞明奥旨，识达玄微。盖有实用，非执虚文。如混洞赤文，元始祖劫开明三景，大行梵炁，皆知其底蕴，得其要机，则天地造化之妙、生死有无之理，都在睫前，不远身外也。
　　能悉其章，诵之十过，
　　《内义》曰：既能通玄究微，则能知其道，十过之效，功齐元始。以丹而言，十过者，功则十月入室，理则九转。
　　诸天遥唱，赞其功。万帝设礼。尊其经。河海静默，
　　周公居政，海不扬波。真人诵经，河清海晏。事殊理一，功异德同。
　　山岳藏云。
　　蓄云为雨，泽及万物。
　　日月停景，璇玑不行。
　　十过之效，功齐元始，此之谓也。
　　群魔束形，鬼精灭爽。
　　经谓束，送妖魔精，斩馘六鬼锋是也。
　　回尸起死，白骨成人。
　　老君起徐甲枯骨是也。
　　《内义》曰：诸天遥唱，万帝设礼者，《庄子》所谓澹然无极，而众美从之，天地之德，圣人之道者也。河海静默者，爱河苦海也。皆人之心妄幻所有，爱从情生，苦由识致。既已德合天地，道同圣真，则爱河静息，苦海渊默。山岳藏云者，《黄庭经》曰：五岳之云炁，彭亨即五脏云炁也。真人者，其息深深，五脏炁盈，如山岳之蓄云也。日月，两目也。景，光也。光即神也。真人神不外驰，目虽视物而凝然之不动，故曰停景。璇玑，斗极也。人心象之极者，旋而不移，视而察之，似若不动。真人者，任其自然，心虽应物而湛然常寂，故曰不行也。群魔者，纷纭万绪，惑乱我心者也。既任其自然，则应之若无事，是谓束形也。鬼精者，三尸也。三尸不去，道无由而成。能体纯素，三尸自绝，故谓灭爽也。回尸起死，白骨成人者，丹成之士，非特独善其身，更宜推功及物，故净明法云：吾丹既成，变化自在。所不足者，上帝之诏未至，於是积功以期真命焉。凡群品有善，可与延年益算。不幸病死者，救以活之，如吴猛真君起于庆之死是也。
　　至学之士，
　　至学之士，心坚如铁石，操列於水火，天地不能逾，鬼神不能惑，行人之所不能行，太极之上，有真名者也。又至学者，不待念起事至而后学，故能於有念无念，有事无事之间力行也。此之真人，抑又次焉。
　　诵之十过，则五帝侍卫，三界稽首。
　　此经乃妙炁结成灵文，是为万炁之宗，在处有五行之炁，从之五炁之神，谓之帝。故曰五帝侍卫。季康子问五帝於孔子，孔子答：以五行佐成上帝，而称五帝。三界者，即三界大魔也。至学之笃行积功立，三界魔王保而敬之，故曰三界稽首也。
　　魔精丧眼，鬼妖灭爽。
　　大魔既已保敬，鬼神焉敢正视，亦束形灭爽之理也。
　　济度垂死，绝而得生。
　　《内义》曰：五帝，五脏之神也。肝魂、肺魄、心神、肾精、脾意；此五者，若人恬淡则神定魂清，意安魄宁，精不走失。若人躁竞，则神疲魂浊，意乱魄散，精逐溃耗。夫人非不欲安而寿，然而日日应酬，神稍疲倦，则三尸九虫作我蠡贼。所以绛宫之真，为其所扰；修炼之士，则尸虫消绝；五脏之神，各安其职，故曰侍卫也。三界，三尸也。乃人身三部阴浊昏邪之气，以属三徒之界。上尸彭踞居人头，中尸彭踬居人肠，下尸彭蹻居人足。人之嗜欲贪淫，种种不善之事，皆尸鬼所使，至於庚申之日，则诣天曹，言人罪过，毫发不遗。欲人速死，彼则欣跃。故葛稚川曰：子能绝三彭之仇乎？三彭者，三尸也。除绝之法极多，备载《道藏》庚申部。然不若金丹为妙。古诗曰：穷尽世间无限法，除非丹药杀三尸。张真人曰：由来庚甲申明令，杀尽三尸道可期。此乃铸恶成仁，化顽从善，被其制伏，故曰稽首也。魔精鬼妖者，乃九虫六贼之类。三尸是渠魁，虫贼是徒伴，剿其渠魁则徒伴自溃，故曰丧眼灭爽也。若然者，故能延垂死之年，续已绝之命，则神炁壮盛，学者勉而行之，其功不言可知矣。
　　所以尔者，学士秽气未消，体未洞真，召制十方，威未制天政。德可伏御地祇，束缚魔灵，但却死而已，不能更生。
　　《内义》曰：学者欲心未绝，性理未明，探炼虽勤，玄虚未达，只可保神啬炁，制伏阴魔，驻景延年，辟却疾病。长生之道，未可冀矣。
　　轻诵此章，身则被殃。
　　谓不整形服，不按科仪，行立眠卧，聊耳诵念。若夫诵而不敬，不若不诵而敬矣。
　　《内义》曰：轻诵此章，谓轻行是道。夫金丹之要，全在燮调，首则动於采取，次则戒於持盈，以俟鼎器圆成，药物全备，则运符进火，添抽汞铅，时晷相符，节侯无爽。故得阴阳炁足，离坎珠圆，神化成真，长生久视。若乃情躁心怠，妄作谩为，纬候相差，符节不应，则隆冬大暑，盛夏严霜，姹女逃亡，赤龙奔逸。神精既失，金液难求，气索体赢，形衰身殁矣。
　　供养尊礼，门户兴隆。世世昌炽，与善因缘。万灾不干，神明护门。
　　《内义》曰：若修行笃敬，外则宅合昌盛，内则身心安宁。日新其德，动与吉会，祸患无侵，神明卫护。
　　斯经尊妙，独步玉京。度人无量，为万道之宗。巍巍大范，德难可胜。
　　《内义》曰：《七签经教部》云，夫三洞者，盖是一乘之妙旨，三境之玄言。了达则上圣可登，晓悟则高真斯陟。龙章凤篆，显至理之良诠，玉简金书，引还源之要术。所谓斯经尊妙，独步玉京者，又为三洞之冠矣。从古至今，仙真上圣未有不由是而修证者。录籍具载，莫知几何。万法千门，靡不出此。巍巍荡荡，非可以名言思议。
　　道言：凡诵是经十过，诸天齐到，亿曾万祖，幽魂苦爽，皆即受度，上升朱宫。
　　凡诵者不限高下之格，是能依法精心诵持十过者，则诸天齐到，众圣降集於房庙，拔祖襧之幽魂，及昆宗之苦爽，下离北府，上入南宫也。
　　格皆九年，受化更生，得为贵人，而好学至经功满德就，皆得神仙。飞升金阙，游宴玉京也。
　　格皆九年者，即九年之格，法三火之数，三三如九。朱宫是南方属火，以火炼形，故云三火。九年受其炼化，然后更生贵族。生则便修此经，昔需习之仍在，万徧之功既满，三千之德复圆，遂超然升度，径得神仙，登金阙而事圣君，游玉京而谒元始。按《三元品诫》朱陵度人之格有三等。大福三年，中福九年，小福二十四年。九年者，约中福之格也。
　　《内义》曰：此言十过者，则月之理也。诸天齐到者，万神混归元一也。亿曾万祖，乃父母假合之物；幽魂苦爽，即有身之后，昏浊之炁，皆即受度。上升朱宫者，乃炼化假合昏浊之气，超入灵明炳焕之域。格皆九年受化更生。得为贵人者，谓融炼假合昏浊之气，俱化阳神，更生真炁，万神为一神，万炁为一炁，长养圣胎也。学士到此地位，已得神全炁足，延生长年，所谓仙者未可言也。故曰：而好学至经，功满德就，皆得神仙，更须进修，内功成就，德行庶可以冀。内功者，火候脱胎神化之道。修行之法详着于后。德行者，要在济物利人，如汉天师区别人鬼，葛仙翁普度幽魂，许真君诛剪蛟蛇是矣。经云：学者虽守道，不作功德，亦不能得道。昔汉天师丹成未服，谓王长真人曰：神丹成就，若服饵之，当必冲天，便为真人。然吾未有大德，宜须为国为民、除害兴利，后可服丹轻举上升。臣事三境则无愧矣。如是，方能飞升金阙，游宴玉京也。
　　上学之士，修诵是经，皆即受度，飞升南宫。
　　上学者闻道勤行，见法必学，始终不替，寒暑无亏，此太清九宫以下有仙名者。既修诵此经，使身得道而飞升仙域，受炼南宫朱陵之府。夫魂魄升仙，则火炼鬼质；生舟得道，则火炼垢秽，是故皆入南宫；然后登真本位矣。
　　世人受诵，则延寿长年，后皆得作尸解之道，魂神暂灭，不经地狱，即得返形，游行太空。
　　世人即常流之人，非出群之士。既以祖因福浅，身业功微，生前享寿遐龄，殁后解形暂灭。然不拘三官之制，不受九府之艰，期限数登，则神归形复；既改形容於三宫之馆，易童颜於九炼之房，故不入南上之宫，便历太空之境矣。○尸解有四种。一者兵解，若嵇康寄戮於市，淮南则托形於狱。二者文解，若次卿易质於履，长房假形於竹。三者水火炼质，若冯夷溺於大川，封子焚於火树。四者太阴炼质，视其已死，足不青、皮不皱、目光不毁，屈伸从人，亦尸解也。肉皆百年不朽，更起成人。《真诰》云：尸解仙不得御华盖，乘飞龙、登太极、游九宫，但不死而已。《内义》曰：修诵虽殊，成功则一。金丹之道，难遇易成。傥宿命合真，得之者努力而行，必契经旨，无疑矣。
　　此经微妙，普度无穷。一切天人，莫不受庆。无量之福，生死蒙惠。
　　《内义》曰：此经隐奥，是道玄微，广济有情，普度无量。经功满足，丹道圆成，先亡蒙解脱之恩，兆身被生成之泽。
　　上天所宝，不传下世。至士斋金宝效心，盟天而传。轻泄漏慢，殃及九祖，长役鬼官。
　　长役鬼官者，死魂被谪於天徒驱雷役电官，地徒担沙负石官，水徒挞汲溟波官。
　　《内义》曰：三洞真经列于金格，玄都所秘，万劫一开，传授效盟，经有明旨。在昔劫数蹇屯，世运否塞，西台龟母有请玉京，由是降授，用济斯民。玉晨道君付于玄一真人，玄一真人付太极徐真人，徐真人付葛仙公，传行於世。法有内外，事仍两存。以丹而言，禁戒尤重。须严盟誓，不敢漏泄，内象之作，已露机缄，告天而行，广用提拔。凡得此者，切勿慢轻，威神护持，灵官司察。若违此祝，身必祸殃贻累九玄，冥责难逭。
　　侍经五帝、五帝巳解在前。玉童玉女，各二十四人，营卫神文，保护受经者身。
　　童女都四十八人，既常营卫神经，亦兼保护诵者。必荐举精诚，司察慢泄，受诵之士宜慎之焉。若出入游行，必宜携带，使持文而护身，免灾而无虑。
　　《内义》曰：经者，祖炁也。五帝者，妙化五行之炁也。玉童玉女二十四人者，内外二景真神，真炁也。保养元神，是谓营卫神文，保护受经者。
　　道言：正月长斋，诵咏是经，为上世亡魂断地逮役，度上南宫。
