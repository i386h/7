<!-- { "loadSidebar": true } -->
　　我朝真宗御制序曰：大易垂教，先於至神；混元着书，本於妙道。契阴阳之不测，标冲默之难名。盖以阐无为之为，着无象之象，范围幽赞，藏用而显仁；怳惚窈冥，化民而育物。虽古今而异制，诚训导以同归。若乃藏室灵文，昭台秘籍，纷纶玉笈，充溢丹函。龟关墉城，自高真而降授；赤明龙汉，应劫运以流传。斯固超视听之先，在名言之表，弼成至治，渐渍群生。首出於九流，抗行於百代，干戈俶扰之际，用之而岂遑？虫鱼咸若之辰，拾之而孰可？《度人经》者，元始之妙言，玉晨之宝诰。浮黎真境，纪谈受之初，紫微上宫，显械藏之迹。实诸天之隐韵，为大梵之仙章。八角垂芒，本由於神翰；千祇列卫，普度於人灵。其或育质圆方，禀和霄壤，少私寡欲，背伪归真，端虑以洁斋，洗心而成诵。精专外积，纯粹内充，可以自晦而明，无幽不烛。类虚室之生白，同温泉之荡邪，熙熙而陟春台，济济而跻寿域。至诚所极，介福何穷。
　　猗欤伟哉，夫灵宝者，或曰灵即圣化也，宝即珍尚也。或曰灵者，众圣之通称，宝者，众圣之所珍。或曰变化无方曰灵，钦崇贵爱曰宝。或曰在天曰灵，在地曰宝。或曰神降为灵，炁聚为宝。所谓仁者见之谓之神，知者见之谓之知，百姓日用而不知，故强为之容，以应化设教，御物利生也。炁而精至於无形，大至於不可围。若夫远取诸物，近取诸身，则大而为天地，微不离肖翘；明则为日月，隐则为阴阳；在儒为仁义，在释为知慧，在人为神炁，在丹为汞铅。寓万物为性情，统元炁为造化，其实皆道也。惟达者能一贯之，然其执幻迷真，任情逐物，遂使灵源决荡，妙本支离，不能返老还童，以至衰坏。故《生神章》云：夫人得还生於人道，濯形太阳，惊天骇地，贵亦难胜。天真地神，三界齐临，亦不轻也；当生之时，亦不为陋也。但人得生而自不能尊其炁，贵其形，宝其命，爱其神，自取死坏，离其本真耳。《西升经》云：生我於虚，置我於无；生我者神，杀我者心；积气聚血，成我身耳。身乃神之车，神之舍，神之主。安静，神则居之；躁动，神则去之。《黄庭经》云：长生至慎房中急，何为死作令神泣。寸田尺宅可治生，若当决海百渎倾。叶去树枯失青青，气亡液漏非已形。《庄子》曰：吾生也有涯，而知也无涯；以有涯随无涯，殆矣。又曰：夫人生炁之聚也。聚则为生，散则为死。形劳而不休则弊，精用而不已则劳，劳则竭矣。太史公曰：凡人所生者，神也。所托者，形也。神太用则竭，形太劳则弊。形神离则死，死者不可复生，离者不可复返，故圣人重之。谛观斯言，皆知返本还源者也。所以自然灵宝之道，金液大还之旨，达者向慕，代不乏人。太上启接引之方而诏人曰：常无欲以观其妙，常有欲以观其微。而释氏亦云：人被物转，若能转物，即同如来。故道、释二教，各有超越死生之理。释氏以性为宗，故修禅定；道家以神为主，故炼金丹。禅定之极，寂乎阴；金丹之极，归乎阳。此两者同出而异用，皆由所生之本而成正真，非假外物而造作者也。神之与性，可以意会，不可以理析。析之则纷扰是非，有物我之殊；会之则契合异同，无彼此之别。此乃无上正真之妙道，故万法千门，无非灵宝。《混元实录》云：昔老君龙汉以来，分身教化，出真文於中天大福堂国、南极赤明国、东极浮黎国、西极西那国、北极郁单国，此五之内皆禀灵宝之教。又在夏时以灵宝五符、灵宝真文授禹。又化胡王曰：吾在中华，常以道法开化世人。王曰：何谓道法？老君曰：道法者，乃太上灵宝，生於天地之先，大无不包，细无不纳。天不得此，无以耀明；地不得此，无以表形；神不得此，无以入冥；人不得此，无以生成，是以万物芸芸，以道为根。蛇得之为龙，禽得之为凤，兽得之为麟，凡得之为仙人。能修之，逍遥太空，改易五内，变化形容，役使鬼神，隐显无常，上仙之道也。王曰：所说灵宝，固为希有，由是观之，所谓得之修之，果何物？乃知灵宝、金丹，同出而异名也。又《灵宝经》者，乃是天真皇人於峨媚山授於轩辕黄帝。又天真皇人授帝喾牧德之台，夏禹咸降於锺山，阖闾窃窥於勾曲。其后有葛孝先之类，郑思远之徒，师资相承，蝉联不绝，此乃经旨出教也。
　　道言：
　　太上玉晨道君，灵宝天尊之言也。昔受经於虚皇元始天尊，纪录成编，藏於玄都紫微上宫，道君传付玄一真人而流传焉。
　　昔於始青天中，
　　东方九炁，青天也。始者，五方建始之名；青者，东方之色。
　　碧落空歌大浮黎土，
　　此天炁青碧，霞廓落，故云碧落。灵风琼树，空中鼓歌，故云空歌。大浮黎土者，即东极大浮黎之国也。
　　受元始度人无量上品。
　　道君谓我昔在此天此国，受虚皇天尊妙经，广度人天，功德不可称计，是为上品真诠矣。
　　《内义》曰：夫天地之大，肖翘之微，凡囿形隶数者，无非体造化而生成。灵宝天尊叙经首云：始青天中，碧落空歌大浮黎土者，示人造化之端也。物生於土，终於土，故《阴符经》云：火生於木，祸发必克。知之修炼，谓之圣人。夫木中有火，发而不制，则灰飞烟灭，无复本性。能制之者，虽火刑木烬，则聚而为土；既为之土，本性存矣。始青之天，禾之方也；碧落空歌，火之象也。东极大浮黎地皆碧玉，常生碧霞。又有青林之树，风吹树声皆作洞章，灿烂朗彻太空。夫浮黎国者，属东北玉隆之天。东北寅位，火生之地也。青林之树风吹者，青即木之色，林字两木也。关尹曰：两木摩火生，树亦木也。木风，巽也。麻衣道者曰：地二生火者，离之炁孕於巽木也。灿烂朗彻太空者，即火光明之象。碧霞廓落，火性虚明，类乎空中之声。故曰碧落空歌也。大浮黎土，土之本也。土者，是为还丹之基。还丹者，返本还元之道也。经曰：致虚极，守静笃，万物并作，吾以观其复。夫物芸芸，各复归根。归根曰静，静曰复命，此乃返还之理。《易》之复卦是矣。复者，阴阳返还之道也。故曰：复其见天地之心乎。天地者，阴阳之体；心者，明其所用也。天动地静，阳动阴静，天动极而阴生，地静极而阳生，盖剥於上而复於下，动静消长，此所以见其心也。人亦然耳。复之为卦， 一阳在王阴之下，其体震下坤上。震木者，始青之天也。木生火，碧落空歌也。火生土，故坤土者，大浮黎土也。碧落空歌，以经而言，乃炁之与声，盖从无而入有。以丹而言，震木坤土，各有实体，於中虚而见火之象。以此推明，足知经旨，丹道自然，造化契合矣。土为造化之本，故土生金，名为空炁。金胎实先天之祖炁，故曰受元始度人无量上品。元始者，祖炁也。乃自已曩劫不坏元神，名日真铅，以是作丹之母。《龙虎经》曰：金火者，真铅也。丹术着明，莫大乎金火。张紫阳真人《悟真篇》云：火生於木、木藏锋，不解钻研莫强攻。祸发只因斯害己，要须制伏觅金公。
　　又曰：离坎若还无戊己，虽含四象不成丹；皆缘彼此怀真土，遂使金丹有返还。由是推明丹道，可以果见也。赵州和尚云：金佛不度炉，木佛不度火，泥佛不度水，如何度得我。若要度得我，除非我度我。是以此道乃返我之神，复我之性，而度我之身。人自为度，无不度者。初无限数，是为上乘。故曰度人无量上品也。
　　元始天尊
　　此乃虚皇之应号，从真起应，则曰证修。妙思幽源，乃自性独有。《洞神经》云：妙象无形，应感有体者也。
　　当说是经，
　　经，径也。谓由是而行，可以造道。《内义》曰：元始天尊即法身之祖炁，所谓本来面目，不坏元神，名曰真铅者也。当说是经者，明祖炁为丹之体。老君谓尹真人曰：子能知一万事毕，闭塞情欲入奥室，炼金食炁为第一，子能知之守勿失。又曰：红铅黑锡大丹头，从红入黑是真修；黑中取精赤取髓，解取赤黑药无比。用赤入黑保长生，用黑入赤天仙矣。又曰：一者是铅铅为君，二者是汞汞为臣。若铅不真，其汞难亲；若铅是亲，不失家臣。青腰使者，赤血将军。和合两姓，异放同群。白汞作脑，黄芽为根。化铅为粉，炼汞成尘。阴居阳位，阳数阴匀。月盈日反，寒暑区分。开设法象，赫然有文。唯吾此道，天地长存。当说是经之理，此可见矣。或问经中唯言修持读诵，济生度死，曷尝有龙虎坎离、砂汞铅银之理？答曰：大道无方，寓物显理。有如易之为书，始於一炁，判为阴阳，刚柔交索，变化无穷。伏羲画之以明道，神农拟之而制器。尧用之南向为君，舜行之北面为臣。文王演之，而尽造化之妙；孔子廓之，而极天地之蕴。伯阳假之述丹旨，麻衣托之言化机。图南分象数，挺之言性命，康节究先天，濂汉造太极。或穷物理，或推卜筮，圆机万化，宁拘一端。此经之道，曷异是乎？传曰：知礼而不知神者，非长生之士也。超理入神，混合於炁，无为而无不为者，我真宗之道也。故尹真人曰：善吾道者，即一物中，知天尽神，造玄至命；失之殉异，名析同实，得之契同，实志异名矣。
　　周回十过，以召十方。
　　《内义》曰：说经十徧以周者，召天地真圣高尊也。修丹十月而成者，运阴阳精粹造化也。所以周回十过者，乃生数五，成数五也。天一水，地二火，天三木，地四金，天五土也。地六铅，天七汞，地八砂，天九银，地十丹也。以召十方者，乃一、三、五、七、九阳也；二、四、六、八、十，阴也。此乃还丹之妙用，若夫幽微造化，则详着于后。
　　始当诣座，
　　虚皇天尊登就于座。
　　天真大神、上圣高尊、妙行真人、无鞅数众，
　　乃五亿诸天，八圆世界，三元九圣，
　　九真九仙，日月星宿，天真地祇也。
　　乘空而来，飞云丹霄，
　　三素之云，绛霞之炁。
　　绿舆琼轮，羽盖垂荫。
　　昔西王母授经汉武，凡服器文物，一从汉制；观今知古，故不详言。
　　流精玉光，五色郁勃，洞焕太空，
　　流精乃日月星晖，玉光即仙真圆象，五彩交错，通明太虚也。
　　《内义》曰：始当诣座者，金母就室也。金母在室，则追二无於黄道，会三性於元宫。攒簇五行，合和四象，是谓天真大神、上圣高真、妙行真人、无鞅数众，乘空而来也。以神摄炁，以炁炼神，铅汞相投，阴阳奔奏，金母耀彩於神室，银精吐辉於丹房。虚室生白，神宇泰定，则飞云丹霄，绿舆琼轮，羽盖垂荫，流精玉光，五色郁勃，洞焕太空之谓也。
