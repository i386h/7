<!-- { "loadSidebar": true } -->
　　正月，上元大庆之月，故能福及上世祖曾，幽魂苦爽，断鬼神连逮之役，受仙官技度之庆。斋者，谓身无杂务，心不外想，内外清虚，抱元守一，终乎此月，故言长斋。南官，已解在前。《内义》曰：正月者，寅也。修丹采药以寅申为起伏之候。寅乃阳起之候，欲於申时行功，则於寅时先守，以至申时施用。长斋者，清心也。诵经者，摄炁也。谓之采药。上世亡魂，乃阴炁也。阳炁虽曰子时发生，一阳尚在五阴之下。至於寅时，犹阴阳相半，阴上阳下，郁而未畅，故曰逮役。至於申时以法熏蒸，阳炁奋发上腾，入于离宫，得不谓之断地逮役，度上南宫乎？
　　七月长斋，诵咏是经，身得神仙，诸天书名，黄录白简，削死上生。
　　七月，中元大庆之月。中及己身，诸天上生名於白简，酆都落死籍於黑书。身得神仙，位登天府。黄箓白简者，以黄金为书，白玉为简也。凡修道之法，普度九穷，通济生死。
　　《内义》曰：七月者，申也，乃阳伏之候。欲於寅时行功，则於申时先守。至寅时运汞投铅，入鼎成宝。亦名采药，亦铸鼎器，如此则阳炁日盛，阴炁日消，所谓纯阴鬼也，纯阳仙也。阳炁既壮，即修仙之渐，功满炁足，神化长生，故曰身得神仙。凡得道之士，皆酆岱落名，移注仙籍，膺图受录，乃获上升，故曰诸天书名，黄箓白简；削死上生也。
　　十月长斋，诵咏是经，为国王帝主、君臣父子，安镇国祚，保天长存，世世不绝。常为人君，安镇其方，民称太平。
　　正月寅为鬼道，故拔先亡：七月申为人门，故度己身；十月亥为天门，故上为帝王安镇国祚，永保太平。
　　《内义》曰：探药足备，铸鼎圆成。预先十月入室，调和神炁，去冬至十五日为始，谨存神肾间，谓之筑固灵根，使根元本始神炁俱生。国者，身也。神为身之主，炁为神之臣。神满炁盈，百骸俱理，丹成质蜕，久视长生，骨肉同飞，形神俱妙，一如经之谓矣。
　　八节之日，诵咏是经，得为九宫真人。
　　八节日，元始分遣天尊天君天帝神仙兵马教化人间，开度群品。北斗南辰四司五帝亦复下降，条录罪福；含炁之流，每至是日，各有变化，翾飞蠕动，草木飞沉，随缘感应，改故易新。轻或更重，重或更轻。善恶回换，炁象之运，自然而然。上学之士，每於此日，自当存想祈谢，因变行化，习吉除凶，进善黜恶，升明弃暗，入正去邪，炼伪成真，励思登真，开度群品，生成万汇。夫八节与八卦九宫相表里，故八节诵经，得为九官真人矣。
　　《内义》曰：八节八卦入室运符进火，以冬至之日、子时为首，起火神，存在肾。阳火运行，其神随逐而进。肾中，根也。神室，蒂也。自根至蒂，根带相连，结胎成果矣。一举三时，自子至寅末住，金火逼，逐至神室。其丹渐结，应冬至立春节，坎艮卦。卯时沐浴，辰时进火，至巳末住。金火逼逐至髓海，应春分立夏节，震巽卦。阳火至极，午时运符，至申末住。金水推运，从双关鹊桥入室，玄珠渐兆，应夏至、立秋节，离坤卦。酉时沐浴，戌时运符，至亥末住。真炁归元，一阳来复，应秋分、立冬节，兑乾卦。周而复始，循环不已，盖促一年之功於一日之内，以应八节，用符八卦，凡此运用阳火阴符，皆归中宫。长养圣胎，十月炁足，宝鼎功成，脱胎神化，是为真人。夫八卦环列，外实中虚。《易》曰：八卦成列，象在其中矣。此其所以为九宫真人。
　　本命之日，诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　人身有三魂：一魂居直，本属宿官；一魂居地府，一魂居形内，七魄常住而不散也。遇本命日，魂神降体就尸，合同循环，归降不绝，则生人安稳，灾病不生。若其日清净身心，不酒不色，着新衣服，焚香习善，更於其日眠睡少时，即魂与魄合，阴与阳并，道炁内隆，命根坚固。若嗜酒色，昏乱形体，则魂当归时，去身三步之远，取合不能，秽恶冲射，魂复而往。若三度昏乱，魂不合魄者，则阳衰阴旺，魄灵与阴鬼交通，致使游梦众恶，耽睡迷乱，灾病俱生，将至於死。人能於本命斋诵，则有如上感应，功满德就，则飞升也。既以我本命之日修诵，故能存我神炁，圣人作则，皆有由然。以此推之，则修真之理自明矣。
　　《内义》曰：火候毕，行脱胎神化之道，圣胎存於髓海之中。以周星六十日为期，本命一周以合周星之数。忽然如霹雳之声，天门裂开，圣胎脱出，凡蜕为仙，长生不死，魔王保举，诸天奉迎，功备德隆，飞腾可待。李昌龄曰：功者，日用之谓；德者，日新之谓。苟能闵闵然如农夫之望岁，汲汲然如商贾之营财，今日积德，明日又积德，今日累功，明日又累功，所谓天仙一千三百善，行之只在四年；地仙三百善，行之只在一年。第人不能，多至中废，不闻穿石礼树之说乎？紫虚元君曰：昔有傅先生者，自少好道，入焦山石室中。积七年，忽遇太极真人，授以木钻，使之穿一磬石。戒曰：石透，吾当度汝。石厚五尺余，傅穿之不息，积四十七年。石忽穿透，太极真人果来度之。又南岳夫人曰：昔有人励志於道，然不知求道之方，唯日夕礼一枯树，求丐长生，如是不已。积二十八年，树忽生花，有汁如蜜，其人取花并汁吞之，遂获度世。呜呼！钻石、礼树，尚得度世，况持经行妙道，宁有不得者乎？
　　道言：行道之日，皆当香汤沐浴，斋戒入室，东向叩齿三十二通，上闻三十二天，心拜三十二过。
　　诵经之日，先被服盥漱，置经於案。然后焚香礼请，跪启修诵之意。即东向正坐，焚香披读，注心历目，微声诵咏，若或错误，则却上三十字读，忽使匆速，苟贪徧数，翻为失功，误人不少。调声诵咏，令神魂和畅，常令香炁不绝於室。叩齿者，当以中齿上下两两相叩，令响，内以集神，外以彻天。《真诰》云：叩齿以集神，咽津以和真。次则存拜三十二天，每想天帝，存一拜之。从东北方首始，东行左旋，止於西北。
　　闭目静思，身坐青黄白三色云炁之中。
　　玄炁青，元炁黄，始炁白。
　　内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。
　　青龙左，白虎右，朱雀前，玄武后；狮子左右各两行，行有其八，对坐相望；白鹤亦然。日在额左，月在额右。光明一室，项生圆象；九色相间，青、赤、黄、白、黑、绿、红、紫、绀，照彻十方，存令分明如睹。
　　密咒曰：密者，口动而无声也。
　　贪罗郁罗，符无苏陀。太冲太极，阴阳包和。出有入无，出生入死。鬼神莫测，变化自如。元始混炁，玄中又玄。上干有顶，下洞太渊。诵之一徧，沉痾自痊。炼魂浴魄，真阳自全。斋戒礼诵，万过飞仙。无上秘咒，万神绵绵。心中心咒，重复宣传。贪罗洞明，与道合真。玉清上极，梵炁氤氲。分灵布炁，降注臣身。形神俱妙，变化飞升。一如令格，统摄万灵。急急如律令。元上三天玄元始三炁太上道君。
　　玄元始三炁化生三宝君，各居一天。三天在人额上发际。中为清微天，天宝君治之；左为禹余天，灵宝君治之；右为太赤天，神宝君治之。凡诵经，当存思三帝君。
　　召出臣身中三五功曹、左右官使者、侍香金童、传言玉女、五帝直符、直日香官，各三十六人出。
　　上、中、下三境，每境八人，三八二十四人，并三魂七魄、阴阳二君，共三十六人。
　　关启所言， 
　　受法箓者，即具位。如未受法箓，即称奉道弟子，当尽心中所欲言词。然亦贵在简当，至诚默奏。 
　　今日吉庆，长斋 
　　今某日吉庆，随其日言之。如长斋即言长斋，如不长斋即不言也。
　　清堂，修行至经， 
　　若知三洞中盟之道，见行事即言修行至经，自非此人即不言修行至经。但言清堂诵经。 
　　无量度人。 
　　或为一事而诵，即言为某事诵经。若为十方普度，乃可言无量度人。 
　　臣及甲乙，转经受生， 
　　若常时自诵，即言臣及祖考。若为他人，即言臣为某人。但以意而陈述。甲乙者，某人某人之理也。 
　　愿所启上彻，径御无上三十二天元始上帝至尊几前。 
　　元始上帝者，即非元始天尊，乃上帝高尊，位齐元始者。或云元始上帝即天尊也。 毕，引炁三十二过， 引者，以鼻引而咽之。三十二过者，东南西北方，每方八天，各一引。东方青炁，纳於肝；南方赤炁纳於心，西方白炁，纳於肺；北方玄炁，纳於肾。洞彻五内，然后诵经。
　　东向诵经。
　　东方乃长生之方，诸天所尊重。诵经之格，初一徧从序诵起，至此存思毕，即诵后经。第二徧，则宜从元始无量度人上品妙经起诵。每十徧为一过，若欲禳襘济拔，须得十徧为佳，以遵十回度人之义。或有事务暂起，亦得若经时稍久，即须依前法。
　　《内义》曰：如上发炉，密咒乃诵经，行持启出官将通奏斋意，以祈感格。若夫三炁蓊冥，六神侍卫，日月洞焕，圆象照明，皆备内象之中矣。万法皆有内外，事仍两存，有内无外，皆非大道，乃属旁门，内修秘密，外用显明。是故太上微示内修，彰显外用，令人泝流寻源，穷末知本，使其自悟自得，兼而行之，以取仙道也。
　　元始无量度人上品妙经内义卷之二竟
　　元始无量度人上品妙经内义卷之三
　　观复子萧应叟学
　　元始无量度人上品妙经
　　皇人曰：此乃道君标目也。
　　《内义》曰：玉笈琼章，分为三洞，日洞真、洞玄、洞神。总而言之，是为一乘也。此经属洞玄，为众经之冠，故太上道君叙经於前，题曰太上洞玄灵宝也。此则直标元始无量度人上品妙经者，以明虚皇天尊所说。在经，故以此名篇；在丹，则金液还丹也。
　　元始洞玄，灵宝本章。
　　此是皇人所题内号。元，先也，先天而生。始，结也，元炁始结。洞，通也，通达无穷。玄，空也，杳然空洞。谓元炁始结而成玉字，在空玄之中，通照乎四方，空玄为灵，入藏为宝也。又曰：始生一，一，天也。天从始而元，明始亦元也。会合於元，元生之时，无天无地，无神无鬼，溟涬鸿蒙，无所分别，元始结而成玉字。玉者，自然之精，精出而发光，以成天地，日月星辰所以化成。元始尊神者，明其有灵也。化生天地日月星辰者，欲以生养万物也。天地万物生后而有号者，明元始造化也。号元始者，示人知终始归趣也。
