<!-- { "loadSidebar": true } -->
　　已知寿永齐天地，烦恼无由更上心。
　　道光曰：真铅，即金丹也。地魄在外药则白虎是也，在内药即金丹是也。天魂在乎外药则青龙是也，在乎内药则己之真精是也。朱汞在外则龙之弦气是也，在内则己之真气是也。水金在外则虎之弦气是也，在内则金丹是也，又谓之水中银。此皆喻内外二事之药也。但日已过，命则随减。吾侪着意寻师速修，以金丹而超生死。但将白虎擒龙，自有青龙制虎。二气相吞而产金丹，复将此丹擒自己之真气，真气自恋金丹而结圣胎也。外之真龙真虎既降，则内之龙虎自伏。内炼神魂鬼魄既圣，则外之神鬼自钦。非道隆德备之士，孰能与於此哉。体化纯阳，寿同天地，逍遥物外，自在人间，万念俱空，何烦恼之有也。
　　子野曰：地魄乃铅也，天魂乃汞也。以铅制汞，在彼我尔。
　　上阳子曰：着意寻真铅，即纯阳翁云：下手速修犹太迟，从古圣师皆欲学者。早下工入室，真铅一物，最不易寻。贫者患无财，有财患无地，有地患无物，有物患无侣。侣者，外护也。着意寻者，先聚法财而后择地。故仙翁曰：始之有作无人见之句者，若不得其善地，则人见之而不可用也。仆向未入室之先，不甚注意於此。及至入室之际，竞竞着意寻择，方知多有难能之事，甚费苦辛。因知着意寻之句，犹不易得。况惟世人得师一诀之后，又只懡时光，岂知年迈日衰，容易老死而已。地魄，即所寻之物。天魂，即我家所积之汞也。东海之龙能制西江之月魄，西江白虎能炼我家之日魂。魂魄媾精，乾坤比寿，济人接物，德益鬼神钦。炼己虚心，道高龙虎伏。阎浮之诸尘漏尽，烦恼更无。仙家之真乐匪常，得大自在惟方便，第一之积功也。
　　黄芽白雪不难寻，达者须凭德行深。
　　四象五行全藉土，三元八卦岂离壬。
　　炼成灵质人难识，消尽群魔鬼莫侵。
　　欲向人间留秘诀，未闻一个是知音。
　　道光曰：龙之弦气曰白雪，虎之弦气曰黄芽。大药根源，实基於此。其道至简，其事匪遥。若非丰功伟行，莫能遭遇真师，指授玄奥也。道自虚无生一气，一气变阴阳，曰龙曰虎。龙木生火，虎金生水。木火金水，合成四象。四象合而成大丹，大丹之成，实於土。土无定形，分位四季、四时，不得四季真土，则四序不行，造化何生焉。是以四象五行全藉土也。壬者，水也，即真一之气，生於天地之先，变而为阳龙阴虎，合而成丹。丹，土也。龙，木也。虎，金也。谓之三性。三元不离真一之水变也。八卦者，真一之气，一变为天，曰乾为父。二变为地，曰坤为母。乾以阳气索坤之阴气，一索而生长男，曰震。再索而生中男，曰坎。三索而生少男，曰艮。此乾交坤而生三阳。坤以阴气索乾之阳气，一索而生长女，曰巽。再索而生中女，曰离。三索而生少女，曰兑。此坤交乾而生三阴。皆不离真一之水变也，故曰：三元八卦岂离壬。非惟三元八卦不离真一之精，自开辟以来，凡有形者，莫不由此而成变化。修真之士，得真一之水者，万事毕矣。真一之水以法化之，为真一之黍米，吞归丹田，运火十月，烁尽群阴也。纯阳真一之仙，阴魔尸鬼逃遁无门。善根种而灵骨生，灵骨生而仙可冀。灵骨之生善根之种也，不於一生二生，而千万亿无量生中，积诸善根。安得才出头来，飘飘然有出尘气象。噫，走鬼行尸，一瓶一钵，本欲登仙，神仙不易得也。胡不扪己之心，与平凡之心有以异乎。我之仙事亦有涯也，必也广大变通，以道为己任，独高一世，鹤立鸡群，人笑我为疏狂，我知我非凡辈，赤松黄精乃吾友，蓬莱方丈是吾家。自然遭遇至人，传授至道，结合心友，丁宁丹成。仙翁欲向人间留秘旨奈何子期之不遇，怎生得个我般人也。
　　子野曰：黄芽者，铅之精。白雪者，汞之气。欲求之者，非有德行不可。土者，戊己。壬者，真一之、水，生生物物之祖气也。
　　上阳子曰：黄芽白雪，皆混元窈冥之中所产真一之气。前言真铅要着意寻，此乃言黄芽白雪不难寻者，为凭德行故也。愚徒见此二诗似相矛盾，岂知此道无德行者，终不成丹。谚曰：言清行浊休谈道。若知道而未积德，即如鱼之无水，灯之无油，若何而成还丹哉。四象、五行、三元、八卦多端名色，终不可无真一之壬水。我黄房公赞纯阳老仙云：鼎攒乎四象五行，药按乎三元八卦。赤凤吐南方之髓，乌龟含北海之精。亦指此也，皆祖於纯阳诗曰：鼎随四季中央合，药逐三元八卦行。同一意也。真仙圣师，虽慈悲引导，实在乎人行尔。此丹一成，玉帝嘉赞，天地万灵，莫不钦仰，故号无上至真灵宝神妙九还大丹。昔元始天尊说经度人，玄座空浮，悬一宝珠大如黍米者是也。释名大乘般若九品莲台，光明藏大如意妙法灵感牟尼宝珠。昔灵山会上，龙女所献者此也。其贵重无可称述，世人所能识哉。丹成则身圣，阳神出现，号曰真人。阴魔鬼贼化为护法神，身中青龙、白虎、朱雀、玄武、三魂、七魄、三元九官、三部八景、五脏八识皆化为神，三万六千精光化为神兵矣。仙翁当时欲以口授秘诀与人，然一世鲜有信受奉行者，噫，拜师于缰锁之下，杏林之后来门人也。
　　草木阴阳亦两齐，若还缺一不芳菲。
　　初开绿叶阳先唱，次发红花阴后随。
　　常道即斯为日用，真源反覆有谁知。
　　报言学道诸君子，不识阴阳莫强嗤。
　　道光曰：草木未生之初，含孕至朴，及其甲坼，禀一气以萌芽，故抽一叶以象一气。次分两叶，以象阴阳，次两叶中复抽一叶，以应三才。过此以往，渐渐长茂，春生绿叶，夏长红花，此阳气使然。秋肃而结实，冬杀而复本，此阴气使然。阴阳两齐，化生不已，若其缺一，则万物不生也。真一子云：孤阴不自产，寡阳不自成。是以天地氤氲，万物化醇。男女媾精，万物化生。此常道，只斯为日用也。真源反覆者，有颠倒互用之玄机，学者苟不明此，何以超生死也。
　　子野曰：金丹之道，与草木阴阳亦同。譬如草木方感阳气，即时发生芽蘖，后必以花卉相继而开花，谢则结实于中。犹人得此一点真阳之气，其真阴自然混合成胎。阴阳相胥之意大率如此，这些阴阳日用之常道。但其真源反覆处，是则昧矣，此所谓百姓日用而不知也。
　　上阳子曰：天生二物曰动植也，根为植，足为动，莫不皆禀乎阴阳二气。草木为植，乃无情之物也，亦趁阳春而生长结实也。人物为动，乃有情之形。若非阴阳二气，则何以为生育哉。夫人为物最灵者，禀天地之正气而生，反不知阴阳盛衰逆顺之道也。仆今泄露到尽处也，盖顺则为凡父凡母，逆则为灵父圣母。凡父凡母之气顺则成人，谓之常道也。灵父圣母之气逆则成丹，是曰真源。反覆者，男返是女，而女返是男也。不遇真师，说为何益。
　　不识玄中颠倒颠，争知火裹好栽莲。
　　牵将白虎归家养，产个明珠似月圆。
　　谩守药炉看火候，但安神息任天然。
　　群阴消尽丹成熟，跳出凡笼寿万年。
　　道光曰：以人事推之，男儿固不能有孕，火裹固不可栽莲。然神仙有颠倒之妙，辄使男儿有孕，亦由火裹栽莲。夫日为离是男，反为女。月为坎是女，反为男。此颠倒也。二物颠倒而生丹，却将此丹点己之汞而结圣胎，即是男兄有孕，岂非颠倒颠乎。龙虎是真一之精，变为二物，分位东西，实伺出而异名也。真一之精属汞，为青龙，在东。白虎本是真一精之子，寄体在西，其家在东。仙翁曰：金公本是东家子，送在西邻寄体生。认得唤来归舍养，配将姹女作亲情。故此诗之意，牵将白虎归家，以青龙结为夫妇，以产明珠。其言似月圆者，修丹之法，先取上弦西畔半轮月，得阳金八两。次取下弦东畔半轮月，得阴水半斤。 两个半轮月，合气而生丹，故得金丹一粒，似月圆也，此外药法象也。及得此丹吞入己腹中，谓牵此白虎。归己腹中，配以我汞，然后运阴符阳火煅炼而成金液还丹，一粒亦重一斤，此内药法象也。似月圆者，盖运火之卦，一卦六爻，六十四卦计三百八十四爻，象一斤三百八十四铢也。又外药法象似月圆者，《参同契》云：上弦兑数八，下弦艮亦八。两弦合其精，乾坤体乃成。二八应一斤，易道正不倾是也。仙翁指示月圆之意，要使学道者洞晓造化之旨也。分内外二八之数，不可一槩而论之也。火者，非世之凡火，乃元始祖气也，亦无炉可守也。青霞子云：鼎鼎非金鼎，炉炉非玉炉。火从离下发，水向坎中符。三姓既会合，二物自然拘。固济胎不泄，变化在须臾。高象先云：天地氤氲男女媾，四象五行随幅奏。昼夜屯蒙法自然，何必孜孜看火侯。此自然炉火也。但安神息，调文治忒，策符漏刻，毋得分毫差忒，不半个时，立得丹饵。然后复依进退阴符阳火，运用抽添，防危虑险。十月功圆，剥尽群阴，体化纯阳，跳出凡笼，寿万年也。此方为金液还丹，未能入妙，更须拘元九载，使气归神，方为九转金液大还丹也。
　　子野曰：阴阳颠倒者，阴中有阳，阳中有阴。火裹栽莲，火中有水，阴中有阳，杀中有生也。白虎，金精也。白喻其质，虎喻其难伏。金精元是我家之物，有生以来，走在彼处。今翻认着，用力牵归。如月如珠，药之象也。得药而后温养之法：安神定息，任其自然而已矣。非所谓守定药炉，朝添八两，暮换半斤是也。
　　上阳子曰：阴阳有颠倒之机，金丹有返还之术。火裹栽莲，以坎而归离。白虎为难制之物，为太一所含之气，牵将归家者，已伏其气，明珠为丹。既已得丹，运己汞，调神息以养之。《庄子》云：真人之息以踵。广成子云：丹灶河车休矻矻，鹤胎龟息自绵绵。以为神息也。待其阴尽阳纯，以成真人，超凡入圣矣。
　　三五一都三个字，古今明者实然稀。
　　东三南二同成五，北一西方四共之。
　　戊己身居生数五，三家相见结婴儿。
　　婴儿是一含真气，十月胎圆入圣基。
　　道光曰：木数三，居东。火数二，居南。木能生火，二物同官，故二与三合而成一五也。金数四，居西。水数一，居北。金能生水，二物同官，故四与一合而成二五也。戊己本数五，是三五也。三五合而为一，故曰三五一也。自古迄今，能合三五一而成丹者实稀也。一者，丹即彼之真一之气，乃先天地之母也。我之真一之气，乃天地之子也。以母气伏子气，如描捕鼠而不走失也。子母之气相恋於胞胎之中，以结婴儿也。所谓太一含真气者，含真一气也。如人怀胎，十月满足，自然降生圣胎。功圆自然神圣故，曰十月胎圆入圣基也。
