<!-- { "loadSidebar": true } -->
　　切以人之生也，皆绿妄情而有其身。有其身则有患，若无其身，患从何有。夫欲免夫患者，莫若体夫至道。欲体夫至道，莫若明夫本心。故心者，道之体也。道者，心之用也。人能察心观性，则圆明之体自现，无为之用自成。不假施功，顿超彼岸。此非心镜朗然，神珠廓明，则何以使诸相顿离，纤尘不染，心源自在，决定无生者哉。然其明心体道之士，身不能累其性，境不能乱其真，则刀兵乌能伤，虎兕乌能害，巨焚大浸乌足为虞。达人心若明镜，鉴而不纳，随机应物，和而不倡，故能胜物而无伤也。此所谓无上至真之妙道也。原其道本无名，圣人强名。道本无言，圣人强言耳。然则名言若寂，则时流无以识其体而归其真，是以圣人设教立言，以显其道。故道因言而后显，言因道而返忘。奈何此道至妙至微，世人根性迷钝，执其有身而恶死悦生，故卒难了悟。黄老悲其贪着，乃以修生之术顺其所欲，渐次导之，以修生之要在金丹，金丹之要在神水、华池，故《道德》、《阴符》之教得以盛行於世有，盖人悦其生也。然其言隐而理奥，学者虽讽诵其文，皆莫晓其义。若不遇至人授之口诀，纵揣量百种，终莫能着其功而成其事。岂非学者纷如牛毛，而达者乃如麟角也。伯端向己酉岁，於成都遇师传授丹法，当年且主公倾背，自后三传与人，三遭祸患，皆不逾半旬。近六忆师之所戒云：异日有与汝解缰脱锁者，当宜授之，余不许尔。后欲解名籍，而患此道人不知信，遂撰此《悟真篇》，叙丹药本末。既成而求学者奏然而来，观而意勤，心不忍怪，乃择而授之。然而所授者皆非有巨势强力、能持危拯溺、慷慨特达、能仁明道之士，初再罹祸患，心犹未知，竟至於三，乃省前过。故知大丹之法，至简至易，虽愚昧小人得而行之，则立超圣地，是以天意秘惜，不许轻传於非人也。而伯端不遵师语，屡泄天机，以其有身，故每膺谴患，此天之深戒如此之神且速，敢不恐惧克责。自今以往，当钳口结舌，虽鼎镬居前，刀剑加项，亦无复敢言矣。此《悟真篇》中所歌咏大丹、药物、火候细微之旨，无不备悉。好事者夙有仙骨，观之则智虑自明，可以寻文解义，岂须伯端区区之口授之矣。如此，乃天之所赐，非伯端之辄传也。其如篇末歌颂，谈见性之法，即上所谓无为妙觉之道也。然无为之道，齐物为心，虽显秘要，终无过咎。奈何凡夫绿业有厚薄，性根有利钝，纵闻一音，纷成异见。故释迦、文殊所演法宝，无非一乘，而听学者量随会解，自然成三乘之差。此后若有根性猛利之士，见闻此篇，则知伯端得达磨、六祖最上一乘之妙旨，可因一言而悟万法也。如其习气尚余，则归中小之见，亦非伯端之咎矣。时元丰改元戊午岁
　　月戊寅日天台张伯端平叔再序。
　　
