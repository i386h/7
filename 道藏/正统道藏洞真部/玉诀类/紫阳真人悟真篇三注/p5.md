<!-- { "loadSidebar": true } -->
　　铅遇癸生须急采，金逢望远不堪尝。
　　送归土釜牢封闭，次入流珠厮配当。
　　药重一斤须二八，调停火候托阴阳。
　　道光曰：药在西南，收居戊己。采取有时，下功有日。夫西南是坤方，白虎之地也。又坤方是一月所生之处，故曰本乡。月是金水之精，上下两弦金水合气而生。是以金丹药物生产川源之处，实出坤地。铅见癸生者，时将丑也。金逢望远者，月将亏也。月之圆缺，存乎口诀。时之子午，妙在心传。周天息数微微数，玉漏寒声刻刻符。此真人口口相传之密旨也。柰何傍门纷纷以圭丹为铅金，用天癸时探取，有同儿戏。叶文叔又有坤纳癸之语，又可笑也。陆思成作序云：此诗传多谬以铅为若字，以金。为如字，甚失仙翁旨意。岂知铅与金，即金丹也。此皆未遇真师，妄自穿凿。陆公发其端，救鱼鲁之失。秘其源，恐竹帛之传。吾侪亲授玄旨，当自知之。如或未然，空玄之中，去地五丈，黍米之珠，殊不易得也。饵丹归黄庭土釜之中，宜固济，则胎不泄。运火飞流珠汞以配之，灵胎乃结也。乌肝八两，兔髓半斤，两个八两、合成一斤，故曰药重一斤须二八也。火实无火，托阴阳之气以调运之尔。
　　子野曰：药出西南是坤位，欲寻坤位岂离人。分明说破君须记，只恐相逢认不真。癸者，药也。迎其药之将生，则急取之，方可用。苟迟则药已生质，若质一生，则为后天之物，所谓见之不可用也。此时水源至清，有气无质，一日仅有一时。《入药镜》云：一日十二时，意所到，皆可为正此时也。金逢望远者，喻采药失时，药气过矣，如望后之月，日亏一日，谓之不堪尝。镒本自明，因尘蒙而遂晦。铅珠独露，缘癸积而渐藏。尘去则鉴体依然，癸尽则铅华仍见。铅当急采，恐癸水渐渐而后生。金亦如之，借鉴尘昏而为喻。采得癸生之药，入於丹田，则当牢固封闭，毋令渗漏，以走灵药。次运自己之阴汞，配合为一，结成圣胎。封闭之法，《参同契》云；离气纳荣卫，坎乃不甩聪。兑合不以谈，希言顺洪蒙之谓也。又云：汞自为流珠，而阴阳相停则圣胎结。若失於偏枯，所谓毫发差殊不作丹也。圣胎既结，非得火候调停，岂能冀甚成也。
　　上阳子曰：《易》云：西南得朋，乃与类行。西南为坤同类之地，铅所由产，药在彼生。兑乃代坤抱阳成坎，兑之初癸是为真阴真阳，初动乃曰癸生天地。以七日而来复，复，子也。太阴以三日而出庚，庚，金也。人身以三日而看经，经，铅也。癸动后而生铅，铅之初生名曰先天真一之气。此气号曰金华。言铅言癸而不言水者，取其气也。铅生于癸后，阳产於铅中。采取真铅，借云炼丹，其功只半个时，此合大造化也。故一月止有一日，一日止有一时。夫此一时，最不易得，以其天地合德，日月合明，生生化化之真机。逆而修之，超凡入圣，故仙翁以癸生急采为最切。送归土釜，配以流珠，调其火侯，以成圣胎。仆今泄天地之机者，欲明仙翁切切之意。上士於此有悟，则宜勤行而勿疑。其中调停细密之旨，在人尽心而力行，深究其妙化。老子曰：微妙玄通，为上士也。
　　休炼三黄及四神，若寻众药便非真。
　　阴阳得类俱交感，二八相当自合亲。
　　潭底日红阴怪尽，山头月白药苗新。
　　时人要识真铅汞，不是凡砂及水银。
　　道光曰：三黄四神、金石草木，皆后天地生滓质之物，安能化有形而入於无形哉。经曰：外物不可成胎，缀花安能结子。真一之气，生於天地之先，杳杳冥冥，不可测度。因二八相当之物，合而成亲，氤氲交感之中，激而有象。同类者，无情之情，不色之色，乌肝八两、兔髓半斤是也。
　　子野曰：金丹乃真阴真阳交姤而成，非外药之可为也。惟类字至紧要，阴阳之合在於得类，非其类物徒尔为也。所以《参同契》云：类同者相从，事乖不成宝，燕雀不生凤，狐兔不乳马。二八相当者，在於得人，得人则药物无亏耗，鼎器无渗漏之患也。药在下丹田，为火煅炼，如日在潭，一身之中，阴气尽为销铄也。月白药苗新者，水中金初生之时。山头月，乃喻其坎当居上之意，所以成既济之道。《参同》云：关键有低昂兮，害气遂奔走。江淮之枯竭兮，水流注於海。《鼎器歌》云：阴在上，阳下奔。神哉神哉，非真师的传者，何敢以私意猜度而至此耶。汞是我家元有物，铅是他家不死方。若以凡砂水银，是猜量到底枉猜量。上阳子曰：三黄四神，如雄黄、硫黄、雌黄、黄丹、黑铅、水银、凡砂、凡丹、金石、草木等，皆非真，直须要真阴真阳。故仙翁以得类指示后人，亦以深切。类者，如天又以地为类，如日必以月为类，如女必以男为类，如汞必以铅为类也。二八为一斤之数，以十五者，月之圆也。《契》则云：两七聚辅翼人。皆直指同类之数相当者，不先不后，不多不少，不大不小，不争不怒，不隐不瞒，不惊不疑，皆要相当，方得交合。结丹潭底者，即伯阳翁云：真人潜深渊之意。一念坚凝，祛除万虑，则阴怪自灭。山头者，仙翁每喻玄门为昆仑山顶也。若水清月白，即时采得新生之灵药，非凡砂、水银，是真铅真汞，即是灵父圣母之气。彼凡父凡母之气，顺故成人成物也。此圣父圣母之气，逆故生仙生佛也。
　　紫阳真人悟真篇三注卷之一竟
　　紫阳真人悟真篇三注卷二
　　紫贤薛道光、子野陆墅、上阳子陈致虚注
　　七言律诗八首
　　阳裹阴精质不刚，独修此物转羸。
　　劳形按引皆非道，服气餐霞总是狂。
　　举世谩求铅汞伏，何时得见虎龙降。
　　劝君穷取生身处，返本还元是药王。
　　道光曰：场里阴精，己之真精是也。精能生气，气能生神，荣卫一身，莫大於此。油枯灯灭，髓竭人亡，此言精气实一身之根本也。奈何此物属阴，其质不刚，其性好飞，日逐前后便溺、涕、唾、汗、泪，易失难擒，不受制炼。若不得混元真一之丹以伏之，则无凝结以成变化。若或独修此物，转见羸。按引劳形，皆非正道。餐霞炼气，总是强徒。设若吞日月之精华，光生五内。运双关、摇夹脊、补脑还精，以至尸解投胎、出神入定，千门万法，不过独修阳里阴精之一物尔。孤阴无阳，如牝鸡自卵，欲抱成雏，不亦难乎。如锺离翁云：涕、唾、精、津、气、血、液，七般物色总皆阴，若将此物为丹质，怎得飞神上玉京。一身之中，非惟真精一物属阴，五脏六腑俱阴，无阳。分心肾於坎离，以肝肺为龙虎，用神气为子母，执津液为铅汞，得乎。此至愚之徒，执此等以治身，而求纯阳之证，深可悲哉。《参同契》曰：去冷加冰，除热用汤，飞龟无蛇，愈见乖张。假使二女同室，颜色甚殊，令苏秦通言，张仪结媒，发辫利舌，奋为美辞，推心调谐，合为夫妇，弊发腐齿，终不相知。无过以女妻女，以阴炼阴。导引按摩，炼气餐霞，皆是小术，止可辟病。一旦不行，前功俱废。《参同契》云：阴道厌九一，浊乱弄元胞，食气呜肠胃，吐正吸外邪。昼夜不卧寐，朔晦未尝休。身体自痕倦，恍惚状若痴。皆是强为，去道远矣。真龙真虎，二八是也。真铅真汞，二弦之气是也。此道至简不繁，至近匪远，但学者坚执后天傍门非类，以为龙虎铅汞，是致差殊。殊不思仙翁直指二物所产川源之源，身从何有，命从何有。返此之本，还此之源，颠倒修之，即得真龙真虎自降，真铅真汞自伏。非药中王，其孰能与於此哉。或者以混元圭丹拟议圣道，譬如接竹点月，不亦远乎。盖后天有形有质者，皆非至药也。
　　子野曰：《易》云：男女媾精，万物化生。始我之有此身也，亦由父母精媾而生，倘有父无母，有母无父，身从何有哉。作丹之要，与生意，但有逆顺之不同尔。顺则生人，逆则生丹。逆顺之间，天地悬隔也。
　　上阳子曰：《契》云：是非历藏法，内视有所思。阴道厌九一，浊乱弄元胞。诸术甚众多，千条有万余。彭真人云：世人不违大道之宗元，而无非傍门曲径，此属多般，皆为左道，乖讹天理，悖乱至真，明违黄帝之言，全失老君之旨，本期永寿，反尔伤生。锺离翁云：生我之门，死我户之意大哉。上贤说到，下稍无人承当。何哉，只为世人执己而修，则千条百径，无非傍门者矣。仙翁垂悯，直言穷取生身处，岂不忒露天机。绿为世人因业识中来，却又因业识中而去。一阳奔失，形虽男子，而身中皆阴。若执一已而修，岂能还其元而返其本哉。既不能还元返本，又将何以回阳换骨也。是以大修行人，求先天真铅，必从一初受气生身之处求之，方可得先天真一之气，以还其元而返其本也。此谓男女修行如此。女人修仙则以乳房为生气之所，其法尤简。是以男子修仙曰炼气，女人修仙曰炼形。女人修炼先积气於乳房，然后安鼎立炉，行太阴炼形之法，其道最易成道也，良有妙旨。昔宣和中，洞宾游吴兴，见一娼妓张珍奴，色华容美，性好淡素。虽落风尘，每夕沐浴更衣，炷香告天，求解脱去甚切。洞宾作一士访之，珍奴见之风神异殊，心甚敬之。尽欢，士飘然而去。明日又至，亦如之，往往月余，终不及乱。张珍奴曰：荷君春顾甚久，独不留一宿罄枕席之娱，岂妾猥漏不足奉君子耶。士曰：不然。人贵心相知，何必如此哉。且汝每夜告天，实何所求。珍奴曰：失身於此，又将何为。但自念奴入是门中，妄施粉黛，以假为真。歌讴艳曲，以悲为乐。本是一团臭脓皮袋，借伪饰以惑人，每每悔叹世之愚夫，不自尊贵，过我门者，睹我如花情，牵意惹，迷恋不拾，非但丧财，多致身殒。妾虽假容交欢，觉罪甚重，惟朝夕告天，早脱此门。士曰：汝志如何，何不学道。珍奴曰：陷于此地，何从得师。士曰：吾为汝师乎。珍奴即拜扣，士曰：再来乃可。遂去。珍奴日夜望不至，深自懊恨，因书曰：逢师许多时，不说些儿个。安得仍前相对坐，懊恨韶光空自过，直到如今闷损我。笔未竟，士忽来，见所书续其韵：道无巧妙，与你方兄一个。子后午前定息坐，夹脊双关昆仑过，恁时得气力，思量我。珍奴大喜，士乃以太阴炼形太丹法与之。珍奴自是神气裕然，若大开悟。不知密有，所传尤多。珍奴亦不告人。临别作《步蟾官》云：坎离坤兑分子午，须认自家宗祖。地雷震动山头雨，要侁濯黄芽出土。捉得金精牢闭固，辩甲庚，要生龙虎。待他问汝甚人传，但说先生姓吕。珍奴方悟是吕先生，即佯狂丐于市，投荒地密修其诀。逾三年，尸解而去。修行一事，不问男女，若猛勇心坚，成道必矣。
　　好把真铅着意寻，莫教容易度光阴。
　　但将地魄擒朱汞，自有天魂制水金。
　　可谓道高龙虎伏，堪言德重鬼神钦。
