<!-- { "loadSidebar": true } -->
　　道光曰：经云：无名，天地之始。有名，万物之母。又云：两者同出而异名。方其无，真一之气不可见，故为天地之始。及其有，真一之珠现空玄，故为万物之母。在天曰离为汞，在地曰坎为铅。其本则一，其用则异。同谓之玄，玄之又玄。上士至人，执此两者之玄机，以明损益，以治诸身，则形可全而命可保。所谓损者，五行顺而常道有生有灭。所谓益者，五行逆而丹体常灵常存。吁，纯阳紫金立乎天地之始，出为万物之母，此非金丹之最灵乎。
　　子野曰：一气分为阴阳，故有异名。然皆从太极而生，故曰同此。阴阳，修炼之要机，保我之命，全我之形，无损於彼，有益於我，神哉，水中之金乎。
　　上阳子曰：异名者，有无也，徼妙也，始与母也，玄与牝也。此者阴阳交合之所，金丹化生之处。上根之士，必先悟此两者，然后可炼紫金丹也。
　　始於有作无人见，及至无为众始知。
　　但见无为为要妙，岂知有作是根基。
　　道光曰：筌蹄方在手，莫我知也夫。到岸不须船，十目俄瞠视，凡圣杂市朝，鱼龙混通衢，懊恨世间人，对面不相识。
　　子野曰：采药行火得无为乎，但知无为不知有作，何以结丹。
　　上阳子曰：到老无为，如何得药。入室采铅，是云有作。大隐市朝，又谁知觉。欲成匡廓、先立鄞鄂。得一黍珠，云是不错。九载坐忘，无为功博。行满三千，与众共乐。若只无为，不先有作，此乃愚夫，自相执着。殷戁数语，以诏后学。
　　黑中有白为丹母，雄裹藏雌是圣胎。
　　太一在炉宜慎守，三田聚宝应三台。
　　道光曰：铅中取银，即为丹母。朱里出汞，即是圣胎。二物感化，结在炉中。精明气候，恪守规模。分毫无差，故得三性聚会，结成丹宝，上应三台也。
　　子野曰：黑中白是水中之金，即坎中阳气，人能采此真阳之气，结而成胎，所谓雄里怀雌。采药之际，当以太乙主人为念。倘不慎守，人欲横流，则丧吾珍，主人得不为之异乎。
　　上阳子曰：黑中有白，乃阴中之阳，外丹法象。雄裹怀雌，乃阳中得阴，内丹法象。太乙在炉，尤宜慎守，则三田之宝聚矣。
　　恍惚之中寻有象，杳冥之内觅真精，
　　有无从此自相入，未见如何想得成。
　　道光曰：真一子云：无者，龙也。有者，虎也。无者，汞也。有者，铅也。无因有激之而成象，有因无感之而有灵。故得黍米空玄，霞光耀日也。
　　子野曰：炼金丹者，须於杳冥恍惚之内，得其真精真象，始为了事。若未得师传，不可以智识猜度。
　　上阳子曰：经云：恍兮惚，其中有物。惚兮恍，其中有象。杳兮冥，其中有精。其精甚真，其中有信。金丹之道，斯言尽矣。仙师再题出，可谓甚亲甚切，倘非言传心授之真，何秘枯坐存想。
　　四象会时玄体就，五行全处紫金明。
　　脱胎入口通身圣，无限龙神尽失惊。
　　道光曰：四象五行会之时，真一之精结成黍米，紫色光明。密运于内，将来脱胎入口，通神天地，龙神尽失惊也。
　　子野曰：十月数周，圣胎完具，遍身通圣，通于神明，得不惊也。
　　上阳子曰：一得永得，自然身轻，到此功满丹灵，方是大丈夫也。
　　华池宴罢月澄辉，跨个金龙访紫微。
　　从此众仙相见后，海潮陵谷任迁移。
　　道光曰：华池宴罢，得丹成功，脱胎神化，肌肤若冰雪绰约，若列子御气乘云，遨游八极，饱观尘世海变桑田也。
　　子野曰：华池乃产药之地，宴罢则采药已足，圣胎完备，身外有身，朝元谒帝，蓬莱仙岛，无所往而不可。
　　上阳子曰：华池即曲江，即坎官之户。金丹由是而成，功圆到此，天仙之位也。此章亦紫阳仙师自颂，以诏后世。盖仙师乃紫微天官之一星也。
　　要知金液还丹法，须向家园下种栽。
　　不假吹嘘并着力，自然果熟脱真胎。
　　道光曰：此道甚近，家园自有，宜急下工。若非其类愈远，若得同类，又何着力之有。
　　子野曰：药采他家，而归自己家园下栽培，以至成熟，自然之妙，非用人力也。
　　上阳子曰：还丹之法，盖家园自有。金花种子，自可栽培，不须炉炭吹嘘，功成果熟脱胎。方外道人，员顶禅纳，要知家园之妙，在朝市间。维摩傅大士辈，皆得此园而下种，故如来号之曰给孤独园也。
　　休施巧伪为功力，认取他家不死方。
　　壶内旋添留命酒，鼎中收取返魂浆。
　　道光曰：修真之士，多执非类巧伪之法，施功於己，安有成就。若悟他家有不死之药，腹内添返命之火，是为真宝也。
　　子野曰：此道乃真阳逆合，盗其杀机中之生气耳。即非三峰采战，其他巧伪，漂荡之术。酒与浆，皆神水。
　　上阳子曰：前云家园下种，此云他家不死，岂非两物乎。延命酒、返魂浆二者，即真精真气。经云：仙人道士能有神积精累气，以为真是也。
　　雪山一味好酝酬，倾入东阳造化炉。
　　若过昆仑西北去，张骞方得见麻姑。
　　道光曰：雪山喻白色，西山，金之象，比金丹一粒味醍醐，饵归丹田造化炉中。昆仑在海水中，我身之昆仑，本在下元海水中，生出状若昆仑，实发火之处。昆仑顶有门曰玄门，又云天门在西北乾位。张骞象乾卦，爻象真汞，为阴火。麻姑象坤卦，爻象真铅，为阳火。言发火自昆仑玄门而入，则鼎内真铅始见而有变化。方其真胎内融，真火外接，坤策变乾策，阴水返阳符。南火交通，铅汞结合，神仙之道，根本於斯。张骞乘搓至月官，遇女宿，喻其阴阳相会遇之意。
　　子野曰：醍醐乃坎中金液，取归离中，离即我也。然后运之，由尾闾经泥丸，自腹中至丹田，与身中阴汞混合为一矣。
　　上阳子曰：雪山，乃至阴之地，阴中有阳，故云好醍醐灌顶者，此也。倾入者，他反居上也。我属东，故云东阳。我之玄门曰造化炉。昆仑张骞，道光已解。昔佛在雪山修行者，即此是也。古人因有其地而名之，故多假名以像物尔。
　　不识阳精及主宾，知他那个是疏亲。
　　房中空闭尾闾穴，误杀阎浮多少人。
　　道光曰：锺离公云：四大一身皆属阴，不知何物是阳精。盖真一之精乃至阳之气，号曰阳丹，而自外来制己阴汞，故为主也。二物相恋，结成金砂，自然不走，遂成还丹。迷徒不达此理，却行房中御女之术，强闭尾闾，名为炼阴，以此延年，实抱薪救火耳。《阴符经》曰：火生於木，祸发必克。可不慎乎。
　　子野曰：阳精实坎中之金，虽从外来，本一身内之物，唯有同出异名之一间耳。
　　上阳子曰：阳精虽是房中得之，而非御女之术。若行此术，是邪道也，岂能久长。故佛云：是人行邪道，不能见如来。倘非真师指示阳精之路，则诸傍门，皆为邪道。世之盲师，以采阴三峰御女之怪术，转相授受，所谓以盲引盲。及腊月三十夜到来，反怨丹经虚诳，终不回思自己错谬。故仙翁直露此诗。
　　万物芸芸各返根，返根复命即长存。
　　知常返本人难会，妄作招凶众所闻。
　　道光曰：经云：万物芸芸，各归其根。归根曰静，静曰复命。复命曰常，知常曰明。夫人未生之前，冥然无知，混乎至朴。及其生也，禀以阴阳之父母。圣人逆而修之，夺先天之气，以为丹母。贼阴阳始气，以为化基。炼形返入於无形，炼气复归於至朴。能知常道而返其知者，圣人也。是以长生不知常道而妄作者，群迷也，是以招凶。
　　子野曰：万物如草木之类，犹能归根返本，以历岁月。人为万物之灵，动至死地，反不能如草木也。此道乃归根返本之道，却非寻常妄为而凶也。
　　上阳子曰：万物有归根之时，至人明长生之理。草木遇阴之极则归其根，待春而复茂。世人气血将衰，须求归根之道，可以回老，可以返婴，可以长生。噫，归根即还丹也。常者，乃常俗之世法，备诸常俗世法，深深密密，方能返本还元，是为知常。所以大隐市尘者，要人不能识也。倘几事不密，而为之妄作，而招凶谤。故达磨远来束土，求成佛者，欲避凶而远谤也。六禅禅师隐于四会猎人中者，亦避凶而求成佛。后道光禅师既得石真人传，无奈之何，只得复俗，依有力以了兹事。我重阳帝君，居活死人墓以成道。太虚真人，往武夷七月。长生真君，往洛阳三年。古人波波咤咤，只为此事。今时学者，偶记前贤一言两语，以为是道，终日谈论。又有一辈小愚之人，不参仙圣所为，乃谤修行之事，曰世有生叉有死，安有久视之道。此乃地狱种子，甘分轮回。次有执着之辈，因人略指傍门小径，便云能行。既不遇真仙至人，又不知归根复命，又不知出世间法，亦不知同类是何物。倘或知之，且能韬晦于常俗中，了其有为之大事，却无忘讳而妄为者，岂不招乎凶殃。故经云：知常曰明，不知常妄作凶。知常容，容乃公是也。
　　欧冷亲传铸剑方，莫耶金水配柔刚。
　　炼成便会知人意，万里追凶一电光。
　　道光曰：欧冶铸剑，天帝遣神女为之侍炉，制以金水，配以柔刚。剑成诛妖，如一电光，灵异若此。圣人铸剑功亦如之，以天地为炉冶，以阴阳为水火，配以五行，制以神气，炼成宝剑，能曲能直，能柔能刚，能善能恶，能圆能方，心有所思，意有所适，飞扬诛斩一电光耳。此乃神剑，修丹若无此剑，犹取鱼兔而乏筌蹄也。
　　子野曰：炼丹采药，全凭慧剑降魔诛妖。倏忽变化，瞬息万里，慧剑若无锋利，妖魔岂不为害乎。
　　上阳子曰：要铸此剑，非用凡金凡铁。盖此神剑内斩三尸，外诛凶恶。愚者以此剑杀其身，圣人以此剑飞其神。旌阳使五仙童女戏剑，诛斩妖蛟。洞宾以三清宝剑，精灵灭迹。在佛亦云金刚宝剑，实成仙佛之器耳。
　　敲竹唤龟吞玉芝，鼓琴招凤饮刀圭。
　　近来透体金光现，不与常人话此规。
　　道光曰：竹乃虚心之物，无情之义也。琴乃乐之正音，和谐之义也。龟即黑虎，凤即赤龙。龙之弦气曰玉芝，虎之弦气曰刀圭。言龙虎是无情之物，而能交媾，故曰敲，犹两物相敲击之意。龙虎相交为夫妇，是以和谐，故曰鼓琴。龙虎交则二弦之气相吞相啖，炼就还丹，透体金光，玄黄灿烂，风生两腋出人间。
　　子野曰：玉芝、刀圭，药之异名。药生坎中，坎有乾阳，乾为金为玉，故喻为玉芝刀圭。敲竹鼓琴，乃阴阳相求之和声。竹则虚心应而先欲，琴则正音和而不乱。此声之感，非寻常邪僻情伪、郑卫之音。吹龟招凤，所谓本乎天者亲上，本乎地者亲下。《入药镜》谓之上鹊桥、下鹊桥之义。又离为禽，为南方朱凤，喻坎。招离，翕受其药，离即我也。
