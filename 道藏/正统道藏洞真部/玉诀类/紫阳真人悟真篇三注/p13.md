<!-- { "loadSidebar": true } -->
　　道光曰：夷门《破迷歌》云：道在内来安炉，立鼎却在外。道在外来坎离，铅汞却在内。此明内外二药也。外药者，金丹是也。造化在二八炉中，不出半个时，立得成熟。内药者，金液还丹是也。造化在自己身中，须待十个月足，方能脱胎成圣。二药作用，虽略相同，用功火侯实相远矣。吾侪下工外丹，和合丹头之际，分毫差忒，大药不就。内药和合丹头之际，最慎防危虑险。内药虽有天然真火，在土釜之中赫然长红，亦须外炉勤功加减。然内外真火变化无穷者，实藉真铅之妙。此物偏能擒汞，不使飞走。近叶文叔不达此理，却言内药以真火烹炼，外药须假凡火增减。呵呵，盖未得师指，以管见窥天。殊不知二药内外虽异，其用实一道也。所以有内外者，人之一身禀天地秀气而有生，托阴阳铸成於幻相，故一形之中，以精气神为主，神生於气，气生於精，精生於神。修丹之士，若执此身内而修，无过炼精气神三物而已。然此三者，皆后天地所生，纯阴无阳，以此修持，安能出乎天地之外耶。锺离翁云：涕唾精津气血液，七般物色总皆阴。又曰：独修一物是孤阴。圣人知已之真精，后天地生而属阴，难擒易失。是以探先天之一气，以真阴真阳、二八同类之物擒在一时，炼成一粒，名曰至阳之丹，号曰真铅。此造化却在外，故曰外药也。却以此阳丹擒自己阴汞，犹猫捕鼠耳。阳丹是天地之母气，己汞乃天地之子气，以母气伏子气，岂非同类乎。其造化在内，故曰内药。便假阴阳符火，运用抽添，十月功足，形化为气，气化为神，神与道合，升入无形，变化不测，故能出乎天地之外，立乎造化之表，提挈天地而陶铸阴阳，却不为阴阳陶铸者，是先天一气使之然也。真妙如此之绝，故谓妙绝无过真种，安可用后天地生凡铅、凡汞、凡砂、凡火、非类滓质之物而为外药耶。学道之士，研穷本始，精究邪正，毋惑诳邪诈、装高道以误后来，有如此者，永堕三涂。
　　子野曰：内丹之道，与外药炉火之事颇同。大槩汞非铅，则不能伏。知外事者，内亦易知。
　　上阳子曰：修行之人，先须洞晓内外两个阴阳作用之真，则入室下工，成功易矣。内药是一己自有，外药则一身所出。内药则自己身中，外药则一身所出。内药不离自己身中，外药不离己相之中。内药只了性，外药兼了命。内药是精，外药是气。精气不离，故云真种。性命双修，方证天仙。
　　此道至神至圣，忧君分薄难消。调和铅汞不终朝，早睹玄珠形兆。
　　志士若能修炼，何妨在市居朝。工夫容易药非遥，说破人须失笑。
　　道光曰：金丹入口，立跻圣地，岂非至神至圣乎。煅炼只半个时，岂非至简至易乎。家家自有，不拘市朝，岂非至近乎。以其至近，是故说破令人失笑也。得之者，只恐无功无德，忘师背道，不足以胜其妙。
　　子野曰：金丹之事，为其至灵，故称神圣。其所以为灵者，如立竿见影，呼谷传声之谓，非其他虚幻渺茫之术。是此金丹唯铅与汞，铅从他出，汞向己生。才辩肯心，玄珠有象，工夫容易，何必名山大泽以缎炼哉。
　　上阳子曰：还丹之道，功在降龙伏虎。盗夺天地造化，是为神妙哉。寂然不动，感而遂通，是为灵圣。闻而信受勤行者，大根上器也。闻而失笑诽谤者，无分薄福也。铅汞交而玄珠兆，是名金丹。此丹朝市家居、日用夜作，本自具足，无所拘执。世之愚人乃谓修行者，必居深山，必远市朝，必出妻弃子，必孤坐无为，方为修道，彼岂知真阴真阳之用哉。
　　白虎首经至宝，华池神水真金。故知上善利源深，不比寻常药品。
　　若要修成九转，先须炼已持心。依时采取定浮沉，进火虽防危甚。
　　道光曰：首者，初也。首经，即白虎初弦之气，却非采战闺丹之术。若说三峰二十四品采阴之法，是即谤毁大道，九祖永沉下鬼，自身见世恶报者。道不可毁，犹天之不可阶而升也。且夫真一之气，在天曰真一之水，在虎曰初弦之气。若炼在华池，名曰神水，此乃真金之至宝，皆不离真一之精，流历诸处，故曰种种之异名，以其能成就造化。经曰：上善若水。盖真一之水，生於天地之先，故曰上善。源流甚深，却不比寻常后天地生滓质之物。九转为九年，在十月胎圆之后作用，即达磨面壁九年之功。若欲修九转之妙者，先须炼己，以定浮沉，以分宾主。依时采取，守雌不雄，方免危殆。运火十月，自然形化为气，气化为神。抱元守一，九载坊成，形神俱妙，与道合真。圣人强名曰九转金液大还丹也。
　　子野曰：男子二八而真精通，女子二七而天癸条。当其初降之时，是首经耶，不是首经耶。咦，路逢侠士须呈剑，琴遇知音始可弹，神水即首经也。
　　老子曰：上善若水，善利万物。真人以首经神水为喻，言其利生之功，非其他圆散之。外药九转，乃火数周之。丹熟之时，欲得九转丹成，持心炼己为要。
　　上阳子曰：白虎为难制之物，倘用之而得其道，可无伤人之理。为难得之物，倘求之不失其时，必有天仙之分。只此白虎首经，强名先天一气。仙师太忒漏尽，薛陆注之太详，世之愚人，若指为采战之说，或谓闺丹之术者，则祸及於身。学者若知三日月出庚之旨，方许求华池神水之用。还丹之道，修之则易，炼己最难。故仙师戒人先炼己，即纯阳云：还丹在人先须炼己待时。何也，盖火为最灵之物，人所不能测度者，火却先知，犹证蕊焉。凡火尚灵，况真火即己汞。必先炼此真火，降此真龙，使无奔走，从我驱用，然后可以制伏白虎，而得至宝之真金。圣师用心至此，唯恐后人不能炼己，则时至临炉顷刻之工，不得一粒至宝，反至危困。修行之人，先当究竟炼己之功也。
　　牛女情绿道合，龟蛇类禀天然。蟾乌遇朔合婵娟，二气相资运转。
　　本是乾坤妙用，谁能达此渊源。阴阳否隔却成愆，怎得天长地远。
　　道光曰：牛郎识女，一岁一交。太阳太阴，一月一合。龟蛇以类蟠虬相扶，皆阴阳二气使之然也，实为大道之根本。金丹大药作用一般，盖真一之气杳然无形，若不得二八阴阳之气相交，焉降格兆形於黍米哉。既得丹饵之后，不得阴阳符火捆缢，焉能变化金液还丹哉。《参同契》曰：关关维鸠，在河之洲。窈窕淑女，君子好求。雄不独处，雌不独居。玄哉，玄武龟蛇蟠虬相扶，以明牝牡竟当相须，理之所在，夫复何疑。仙翁於此章再三致意，深於道者，以意会之。
　　子野曰：牛女，天之二星，每遇七夕，假鹊桥会合。龟蛇，地下之物，亦能交媾。日月遇朔合壁，是皆一阴一阳相求之道。作丹之妙，若以孤阴寡阳而无配，得不求乎。
　　上阳子曰：牛女为星宿，蟾乌为日月，龟蛇甲类，亦叉阴阳二气，而后资之运转。今人乃孤阴寡阳，深山兀坐，以为修道，而欲长生，何其大谬。岂知阴阳否隔，则不成造化，而况修金丹之道乎。
　　若要真铅留汞，亲中不离家臣。木金间隔会无因，须仗媒人勾引。
　　木性爱金顺义，金情恋木慈仁。相吞相啖却相亲，始觉男儿有孕。
　　道光曰：铅为金在外，汞为木在内。二物间隔，须仗黄婆制造成丹，吞入腹中，与己汞合，而其金情正刚烈，木性柔顺慈悲，情性自爱自恋，相吞相啖，结为夫妇，以产婴儿在我腹中，故云有孕。此道妙矣，倘非慈悲利物济人阴德之士，则万生难遇也。
　　子野曰：汞出自家，非铅不伏。铅生坤官，所以间隔。欲其铅汞相会，非媒不可。媒者，合阴阳之用。物之生乎一气者家亲，虽彼此间隔，而互相慕恋，不可废弃。所以木之性，不得不爱金。金之情，不得不恋木。何哉，为其同出乎一气故也。非洞晓阴阳，深达造化，其孰能与於此哉。
　　上阳子曰：真铅在造化窟中而生，真铅居造化身中而住。不能持心炼己，则汞。走不能依时临炉，则铅飞。家臣者，即己汞。若炼之熟，则能随我之意而役用之。木虽爱金顺义，非财则不得其欢心。金虽恋木而多情，非媒则不能以自达。媒既通好，财已结欢，自相吞啖，而男子怀胎也。若不怀之以德，惠人以仁，则临事焉能随我之用哉。
　　二八谁家姹女，九三何处郎君。自称木液与金精，遇土却成三姓。
　　更假丁公煅炼，夫妻始结欢情。河车不敢暂留停，运入昆仑峰顶。
　　道光曰：姹女，木液，曰汞。郎君即金精，曰铅。此言铅汞二物在土釜中，须凭火功内炼外煅，始结欢情。是以阴符阳火不得暂停，诸般气候，妙在一心。运自昆仑顶，注入温养，以成还丹。
　　子野曰：汞属阴，故云二八姹女。铅属阳，故云九三郎君。汞乃木之液，铅乃金之精，得土为媒，三姓交媾，加以丁火炼之，则铅汞融结，夫欢妇合。火性炎上，丹为火气下蒸，则河车自然有路，飞上泥丸也。
　　上阳子曰：姹女即离官之汞，郎君乃坎中之铅，土乃合二为一之物，金木得土方能媾结，河车运入于昆仑顶矣。
　　七返朱砂返本，九还金液还真。休将寅子数坤申，但要五行成准。
　　本是水银一味，周流遍历诸辰。阴阳数足自通神，出入岂离玄牝。
　　道光曰：九还七返者，不离天地五行生成之数。世人以寅子数至坤申，为九还七返者，谬也。返者，返本。还者，还元。水银为汞，汞即真一之精。一变为水在北，二变为砂在南，三变为汞在东，四变为金在西，五变为丹在中。此丹非天地不生，非日月不产，非四时不全，非五行不就，非总数不成。是以遍历诸辰，阴阳数足，自然变化通神也。
　　子野曰：火乃七数，金乃九数，金火相胥，作丹之要。金非火不还，火非金不返。《龙虎上经》云：丹术着明，莫大乎金火。此之谓也。水中金，故称水银。内丹之成，不出此一味尔。得其妙，则自然经历诸辰，时至气化。要知欲得之妙，非藉玄牝，不可得也。
　　上阳子曰：朱砂为汞，金液为铅。金来归性，是曰还丹。本来只是先天一炁，生於造化泉窟，故号水银。非此一味至宝之物，何以结丹。又非玄牝为之根本，何由出入而变化哉。
　　雄裹内含雌质，负阴抱却阳精。两般合和药方成，点化魄灵魂圣。
　　信道金丹一粒，蛇吞立变龙形。鸡餐亦乃化鸾鹏，飞入真阳清境。
　　道光曰：雄裹雌，是龙之弦气。阴抱阳，乃虎之弦气。二物交合，灵丹自结，吞入腹中，点化阳魂，以消阴魄。一粒如黍，鸡餐蛇吸，亦化龙鹏，药之神圣如此。
　　子野曰：阳中有阴，阴中有阳。阴阳相交，魂灵胎圣。
　　上阳子曰：我虽外雄，其中唯雌。我虽外白，其内唯黑。彼之阴中，反抱阳精。以阳点阴，大药方成。万物得此灵药，皆能变化，而况於至人乎。
