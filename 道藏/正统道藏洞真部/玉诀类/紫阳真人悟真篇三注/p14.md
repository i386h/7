<!-- { "loadSidebar": true } -->
　　天地才经否泰，朝昏好识屯蒙。辐来凑毂水朝宗，妙在抽添运用。
　　得一万般皆毕，休分南北西东。损之又损慎前功，命宝不宜轻弄。
　　道光曰：进火之始，用工於屯蒙，休工於既未。日夕搬运符火，入于鼎中，如车之轮，辐辏於毂。若百川水，朝宗於海。运用抽添如此者，真一之精也。一气生阴阳，阴阳生四象，四象生五行，五行生万物，俱是真一之气变也。故真一之精，为天地父母，阴阳之宗祖，四象之元，五行之根，万物之基。得此之一，则万事毕矣。损之又损，方能尽得一之妙。盖一之有象，运阴阳之火，以形之也。既得吞归五内，如前运阴符阳火，以慎前功，虑险防危，不可轻动，恐失命宝玄珠。
　　子野曰：阴阳既合，乃行火之候。辐辏毂者，乃得药之功。斯时混沌复为一太极，不必分南北西东之限，但当照顾关防，念头差动，慎其前功。倘怀一时之兴浓，则忘平日之辛苦，而废大事，所以道不宜轻弄。
　　上阳子曰：大修行之人，当思学道炼丹之难，只此一粒之丹，甚不易得。费尽万苦千辛，方能得之。既得之后，侥幸令此命宝，更宜深居闲处，温养珍调。损之又损者，念欲灰而忘欲，奋功欲勤而景欲忘。其未得丹之时，行真个神仙之行。若已得丹之后，怀全无所得之心，则一切事物不关心君而不无险危，直至功成火足而怠也。
　　冬至一阳来复，三旬增一阳爻。月中复卦朔晨潮，望罢乾终姤兆。
　　日又别为寒暑，阳生复起中宵。午时姤象一阴朝，炼药须知昏晓。
　　道光曰：冬至一阳生，为复卦。三十日又增一阳，为临卦，为泰，为大壮，为夬。至四月六阳为纯乾，乃阳火之候。阳极则阴生，夏至一阴生，为姤卦。三十日增一阴，为遁卦，为否，为观，为剥。至十月六阴，为纯坤，乃阴符之候。阴极则阳生，周而复始，此一年之火候也、。圣人移一年火侯在一月之中，朔旦复卦，两日半增一阳，至十五日为纯乾。十六日一阴生，为姤。又将一年之侯移於一日之中，分为寒暑、阴肠、温凉、四时之气，故以中夜子时一阳生为复卦，午时一阴生为姤卦。阳火阴符，一依天地阴阳升降之道。
　　子野曰：冬至初阳来复，喻身中药生之时。此时於一月终，见此气候，所以云三旬。增一阳爻者，月中之复卦也。自复至乾，乾满而姤，姤即药过之时。金逢望远之候，日又别为寒暑，言一日之内炼药气候。半夜子时为复，日中午时为姤。学者炼药，须要明其心中一阳之时，天地一阳之时，毫发无差，金丹可望。
　　上阳子曰：冬至潮候，乃天地之造化。铅见癸生，乃人身之造化。天地一阳复而万物兆，人身一阳生而真铅现。此时不采不炼，则过时溷浊，药物不真。既得一粒之丹，与自己真汞既济而成乾，乃行阳火，姤巽承领阴符，日运己汞，已固阳精，故日姤，象一阴朝，这裹又须口授也。
　　不辩五行四象，那分朱汞铅银。修丹火候未曾闻，早便称呼居隐。
　　不肯自思己错，更将错路教人。误他永劫在迷津，似怨欺心安忍。
　　道光曰：丹经万卷，妙在《参同》又《鼎器歌》。金丹之就，举世学人莫能晓解，偶或愚师指示傍门非类，便有脱漏之想。未得吐故纳新之方，便有飞云走雾之兴，自高自是，模范於人，己既不知悔悟，误他亦溺迷津。亏心失行，多招恶报。况又谤毁前文，诈生议论，安忍此哉。
　　子野曰：语云：中人以上，可以语上也。中人以下，不可以语上也。
　　上阳子曰：铅、汞、砂、银、土，为还丹之五行。乾、坤、坎、高，为造化之四象。火之为物最异最灵，炊薪笑而占客来，宵证蕊而卜财喜，凡火尚犹如此，真火尤为灵通，故有生物生仙，功夺造化。却缘愚子未遇真师，不知世有还丹之道，但以空无狂荡锋辩，矫诈瞽诱时人，错到了处，不肯回思失行，不以罪福关心。仆自闻师训后，凡见此辈，即欲提省，使归正道焉。知浅识之徒，僻而难诲。噫，庄仙云：其人天且劓者，真言也。
　　德行修逾八百，阴功积满三千。均齐物我与亲冤，始合神仙本愿。
　　虎兕刀兵不害，无常火宅难牵。宝符降后去朝天，稳驾鸾车凤辇。
　　道光曰：九载抱一，行满功成，物我俱忘，何畏乎刀兵虎兕。天降宝符，身飞玉阙，此大丈夫功成名遂之时也。
　　子野曰：始因有作，今入无为。无为境界，真仙所居。
　　上阳子曰：修行之人，动修德行，广积阴功，任他魔阵百端，惟以功行为务。存心如此，虽有宿冤，自然消散，岂有刀兵虎兕之害哉。功成之日，伺韶飞升，若张天师、许旌阳、葛仙翁，皆道成之后，白日升天。今人乃谓神仙因宿世布种，积劫修来，非人可学，又苦之甚。彼岂知葛仙黄六十岁后，方得闻道，其动馑有不可迷者，而后道成。噫，老子云：古之善为士者，微妙玄通，深不可识。妙矣哉，深不可识者，炼大丹之时，行有为之道。唯其深不可识，故得行逾八百，功满三千也。
　　又西江月一首以象闰月也
　　丹是色身至宝，炼成变化无穷。更能性上究真宗，决了无生妙用。
　　不待他身后世，见前获佛神通。自从龙女着斯功，尔后谁能继踵。
　　道光曰：此道正是我达磨祖师西来底意，祖祖相传，皆此道也。故六祖出曹汉一派，马祖指为西江水，无非此意。但后之人无心行道，唯以口谈，佛祖无可奈何，柱杖棒喝，百般譬喻，使上根者行其道，中器者悟其性，下根者记其言。道人所适，盖欲世人先存其性，然后修命存性，即玉液练己之功，修命即金液还丹之道。愚者却谓我教，禅宗一言之下，顿悟成佛。此乃诳惑迷愚，安有是理哉，要知金丹即我教中最上一乘之妙。
　　子野曰：丹是色身至宝，只斯一语，已尽大丹之旨，何用多为。
　　上阳子曰：如来妙色身，从凡世色身中来，是以金丹至宝，不在深山穷谷，当於世间法中求之。此丹一成，变化无穷，先要自性究达，方可为佛子巳上事。故道光云：修性即炼己，修命即还丹。此非时人修来生福，直要今生即成佛果。昔世尊灵山说法，五千人退席，唯一龙女於世尊前，献一宝珠，证佛成道也。
　　续绝句五首以象铅汞砂银土之五行也
　　饶君了悟真如性，未免抛身却入身。何事更兼修大药，顿超无漏作真人。
　　道光曰：我如来法门，悟性为先，然非上乘之妙义。金丹之道，得药为上，然必炼性为先。若以悟性为偏，万无是理。若不炼性而求药，恐致险危。
　　子野曰：《易》云：穷理尽性以致於命。是谓性命同修，是谓一阴一阳之道。若止悟性，未能了命，是谓偏阴偏阳之疾，而有抛身入身之患矣。
　　上阳子曰：世人不知仙师末后多举释氏之说者，要人必须性命兼修，后人反谤其成道之后，终须参佛，何其诳哉。彼了真如性体而不修丹者，不能成佛也。故首序云：闭息一法，与坐禅颇同，若勤而行之，可以入定出神。奈何精神属阴，宅舍难固，不免长用迁徙之法，既未得金汞返还之道，又岂能回阳换骨，白日而升天哉。故抛身入身者，难免无漏。修命之道，直入无形大药者，修命也。性命双修，形神俱妙。
　　投胎夺舍及移居，旧住名为四果徒。若会降龙并伏虎，真金起屋几时枯。
　　道光曰：投胎夺舍，是执空之徒。降龙伏虎，是还丹之妙。
　　子野曰：金丹之道，一得永得，身外有身，隐显莫测，与投胎夺舍、顽空之辈不同。
　　上阳子曰：四果如须陀洹、斯陀含、阿罗汉、阿那含是也。投胎夺舍，如五祖之投周氏胎者，犹可望再世而修，缘有道信，为能不昧故也。若则一失人身，则万劫轮回矣。
　　鉴形闭气思神法，初出艰难后坦涂。倏忽纵能游万国，奈何屋旧却移居。
　　道光曰：凡此数事，皆道教之傍门尔。依此修行，不能见如来。
　　子野曰：此言出阴神之法，有屋旧移居之苦，与阳神金丹之道不同。
　　上阳子曰：闭气养息，一阴而已，饶经万劫，终落空亡，此非道也。《洞宾传》载：一日，洞宾化作一道人游庐山开先寺，见僧法珍坐禅二七年，颇有戒行。道人问曰：坐可了道乎。珍曰：然。道人曰：佛戒贪嗔痴为甚，方其坐时，谓无心。及其遇物，不能暂忘。偶着於爱，则四种心纷然莫御。若欲端坐，先炼其心。既能炼心，须伏其气。既能伏气，虽终日睡眠，而道在其中。岂专在坐乎。珍尚未悟，道人乃与珍历云堂，见一僧方酣寝，道人谓珍曰：此僧平日何所为。珍曰：打坐积功，以圆成佛。道人曰：五偕子少坐于此，试观此僧坐功。良久，珍见睡僧顶门出一小赤蛇，长三寸余，绿床自左足至地遍游，遇涕唾食之，后循上尿器中饮而去。乃出轩外，度小沟，绕花若驻玩状。复欲度一小沟，以水溢而返。道人当其来处，以小刀插地迎之，蛇见畏缩，寻别径至床右足，循僧顶门而入。睡僧遽惊觉，问讯道人及珍曰：吾适一梦，与二子言之。初梦从左门出，逢斋供甚精，食之。又逢美酒，饮之。因褰裳度门外小江，逢美女数十。欲度小江，水骤涨，不能往，遂回。逢一贼，欲见杀，走从捷径，至右门而入，遂觉。道人与珍大笑而去，谓珍曰：以床足为门，以涕唾为供，以溺为酝，以沟为江，以花木为美女，以刃为贼。人之梦寝幻妄如此，人以坐而求道成佛，可乎。珍曰：为蛇者何。道人曰：此僧性每多嗔，熏染变化，已成蛇相。他日暝目，即受生于蛇矣。可不惧哉。吾吕公也，见子精诚，故来教子。珍遂随往，不知所终。世之兀坐修佛者，视此岂不愧乎。
　　释氏教人修极乐，只绿极乐是金方。大都色相唯兹实，余二非真谩度量。
　　道光曰：道无彼我，唯一而已。
　　子野曰：金者，万物之宝。煅炼愈刚，旷劫不坏。释称大觉金仙者，即金丹之道也。
　　上阳子曰：极乐者，无去无来，不生不灭。直须搅长河为酥酪，倾醍醐以灌顶，即释氏之金丹也。经云：唯有一乘法，余二即非真。仙师指色相中修行者，唯此金液还丹之道，余则无他可成佛也。
　　俗语常言合圣道，宜向其中细寻讨。若将日用颠倒求，大地尘沙尽成宝。
　　道光曰：真铅真汞，不离日用之间。颠倒修之，大地俱成至宝也。
　　子野曰：颠倒之机，前卷悉以露尽。石中岂无玉，还他识宝人。
　　上阳子曰：日用常行是道。先哲云：日用与夜作一般，大修行人，须向其中细细寻思讨论。实得真师指其造化，方知尘沙可以成宝也。
　　紫阳真人悟真篇三注卷之五竟
　　紫阳真人后序
