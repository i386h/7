<!-- { "loadSidebar": true } -->
　　上阳子曰：我赵老师因见一人，尽日谈道，每谓曾遇高人发明，师即前拜而问曰：道不敢问，且道龙虎为何物。人曰：龙虎在汝身。师曰：作何状。人曰：肝肺是也。师曰：汝当入拔舌地狱受报去矣，更不向世间误赚人。今紫阳翁指示龙虎二物忒杀切了，夫我之物为龙，彼之物为虎，有彼我之分，是云各东西。龙之头为己，虎之门为戊。龙虎因之而交会，复姤由兹而运用，金丹得之而功成。咦，知之非难，行之惟难。
　　先且观天明五贼，次须察地以安民。
　　民安国富方求战，战罢方能见圣人。
　　道光曰：天有五贼，见之者昌。人能见此而逆修之，则宇宙在乎手，万化生乎身。察地之理，先须安民，民为邦本，本固邦宁。圣人以身为国，以精为民，以火为臣，以丹为主。吾侪以心观天，擒五贼而逆修之，盗阴阳而运化之时，真一之精可夺，而乾己之阴汞，精固气全，求战必胜而见圣人矣。
　　子野曰：天者，心也。五贼者，心中具五行之性，五行各具一性，则至相戕贼之，元气皆为贼矣。金主怒，木主喜，水主凉，火主炎，土主静，此五行之性。能见此贼者，则心无杂念，体若太虚。地者，一身之谓。身中精气神，人民也。精全气壮，谓之民安。四大康健，为之国富。国富而战，为克捷矣。倘此心妄想不降，此身之根本不固，盗贼蜂起，精耗气散，以此而战，则必殒身而已，何可得见圣人乎。此章正是修心炼己筑基事业。
　　上阳子曰：金丹之道，先须炼己，使神全气盛，七情不动，五贼不乱，六根净尽，精难摇动，此谓贼不打贫家。丹道之言五贼，即眼、耳、鼻、舌、意为天之五贼，色、声、香、味、触为世之五贼，爱、欲、贪、真、痴为内之五贼。天之五贼不谨於内，则内之五贼蜂起。世之五贼不除于外，则天之五贼豺生。是以眼见色，则爱起而贼精。耳听声，则欲起而摇精。鼻闻香，则贪起而耗精。口尝味，则嗔起而走精。身、意遇触，则痴起而损精。五者，日夜戕贼于身，其精能有几何。精一去则神气随之丧矣。修行之人，以身为国，以精气为民。精不动摇谓之民安，神气充裕谓之国富。以求丹为战敌，以先天一气为圣人。炼己者，去五贼之害，而先守精养气，然后可以战胜而得先天真一之气。仙师以战为喻者，使人恐惧修省。愚者不明炼己去贼之害，观此求战、用将、轻敌等语，指为三峰采战之说，至于结不可解。咦，愚者愚，贤者贤。
　　用将须分左右军，饶他为主我为宾。
　　劝君临阵休轻敌，恐丧吾家无价珍。
　　道光曰：将者，火也。左为文火，右为武火。饶他为主者，主为阳雄而好争，宾为阴雌而好静。我为宾者，是守雌而不雄，持静而不争，虑险防危惊畏之意，兵法曰以逸待劳，以静制动是也。道之用在火，火之用在人。先定刻漏，以分子午。次接阴阳，以为化基。搬六十四卦之阴符，鼓二十四气之阳火。天关在手，地轴由心。回七十二候之要津，攒归鼎内。夺三百六十之正气，辐奏胎中。运用有方，抽添有序。动则防危虑险，靡敢分毫差忒。外接阴阳之符，内生真一之体。苟或运心不谨，节候差殊，致使姹女逃亡，灵胎不结，还丹无价之宝失矣。亦如临阵不守雌而轻敌也。
　　子野曰：以军将为喻者，盖兵者，乃凶器，善用之，可全性命。若轻战易敌，必政败亡。采药之际，当以彼我分左右军伍，我为左军，彼为右军，动容周旋，端谨诚肃，无令一毫犯其严令，庶可保全无失丧也。
　　上阳子曰：左为我，右为彼。饶他为主我为宾者，彼居上而我在下，彼欲动而我欲静也。仙师言求丹乃以军敌为喻者，盖霎时间稍有不谨，即所败矣，可轻易乎。金丹九还，唯只半个时中，造化争驰，虎龙交战。夺天地主宰之造化，夺太极未分之造化，夺乾坤交媾之造化，夺阴阳不测之造化，夺水火既济之造化，夺五行战克之造化，夺万物生成之造化，聚於顷刻，而求一点先天真气，以炼成丹，其可不谨惧哉。故此章专喻外丹法象。若得外丹，神仙之能事已毕，是戒临阵休轻敌也。修行之士，做得这一着出来，方云难事。还丹只此实为最难，故如来云：世尊说此难事，是为甚难也。若稍轻敌，七情六贼有一不防，则吾家至辉至精之宝丧矣，安可轻敌乎。
　　火生於木本藏锋，不会钻研莫强攻。
　　祸发祇因斯害己，要须制伏觅金公。
　　道光曰：火生於木，祸发必克。精生于身，动之必渍。不会钻研，祸斯害己。吕真人曰：火发七户密牢关，莫教烧破河车路。此要制伏觅金公也。
　　子野曰：木中有火，乃本来已抱此杀气矣。倘其一发，则木必焚。盖此生杀之机，隔一线地。百姓昧此，皆流於淫荡邪僻之归己。圣人察其火之将发，以水制之，则火不能为害也。
　　上阳子曰：木喻此身，此身日夜长大，而精气复至乎我之身矣。至于年壮，我之精气且盛，而爱欲之祸至矣，不可得而制伏。若欲制伏，必得先天真铅方可。然不得真师指示真铅端的、次第，切莫强为也。
　　金公本是东家子，送在西邻寄体生。
　　认得唤来归舍养，配将姹女作亲情。
　　道光曰：金丹作用法象，有阳中之阴复阳而又阴者，有阴中之阳复阴而又阳者。又有内药阴阳，外药阴阳。内三性，外三性。内五行四象，外五行四象。又有内外阴阳互用。法象反反覆覆，不可名状。吾侪亲承玄旨，不可蹉跎。
　　子野曰：此章与前取将坎位中心实义同。
　　上阳子曰：震是东家西是兑，若求兑位莫离壬。如此方是认归，且不可作容易唤来。既能唤来，最紧关是归舍一节。噫，件件是难底勾当，奚敢妄为，又安敢妄说。世有一等地狱种子，开口便云说禅说道，赚到老死犹不知悔，又岂能解圆悟禅师之语哉。圆悟云：脚根不廓尔，无禅之禅，谓之真禅，似兔怀胎。顶门上五耀，无道之道，谓之真道，蚌含明月。此岂不是认得唤来归舍之妙乎。
　　姹女游行自有方，前行须短后须长。
　　归来却入黄婆舍，嫁个金翁作老郎。
　　道光曰：姹女，汞也。游行有方，是外药作用。炼丹之初，运汞火不半个时，即得真精饵之，此为前行须短。服丹之后，运己汞火，却有十月之功，此为后须长。黄婆为内象，即土釜。金你即真铅，老郎即纯阳也。
　　子野曰：姹女，己之阴汞。前顺去，后逆归。顺去则片饷之间陷溺於彼，逆归则自下即上周流一身，落中官为铅合而结圣胎。
　　上阳子曰：姹女是己之精。游行有方者，精有所行之熟路，常人精每亏少，但凡交感，激挠一身之骨豚，搅动一身之精髓。情欲方动，心君亦淫，三尸搬於上，七魄摧於下，方得精自两经而上，由五脏升泥丸，与髓同下，自夹脊双关至外肾交媾，此为五浊世间法，此谓游行自有方，此谓常道之顺也。金丹则不然，行颠倒之法，持逆修之道。大修行人炼己纯熟，身心不动，魂魄受制，情欲不干，精气满盈。如骤富之家，何处不有金玉。待彼一阳初动之时，先天真铅将至，则我一身之精气不动，只於内肾之下就近便处，运一点真铅以迎之，此谓前行短也。真铅既渡鹊桥之家与混合，却随真铅升辘轳三车，由双关夹脊上入泥丸，遍九官，注双目，降金桥，下重楼，入绛官冶炼。此为游行自有方，此谓后须长也。然后还归黄庭神室，交结成丹，此谓归来却入黄婆舍，而嫁金翁也，此为颠倒五行而逆修也。及温养十月，以成真人，与天齐寿，是谓老郎。仙师说得次第明白如此，诸家所注皆略而不详者，莫敢泄漏故也。仆愿天下人、愿后世万万人，皆以此而成仙作佛，仆亦甘受漏泄之咎。真仙圣师在上，天地神明鉴之。
　　纵识朱砂与黑铅，不知火候也如闲。
　　大都全藉修持力，毫发差殊不作丹。
　　道光曰：金丹造化，毫发差殊，失之千里。圣人传药不传火，从来火候少人知。
　　子野曰：虽识得真铅真汞，不知火候，圣胎不结。何哉，盖火性暖而能融物之真，使其交媾。若无火，则铅自铅，汞自汞，各不交矣。
　　上阳子曰：鼎器药物，仙师诗中发泄到尽，唯火候不留於文者，盖必要师传。若不得师口传，虽知药物，丹亦无成。且火侯次第自有数节，岂愚人妄猜者所能知。
　　契论丹经讲至真，不将火候着於文。
　　要知口诀玄通处，须共神仙子细论。
　　道光曰：《火记》六百篇，篇篇相似，与天合度。天之所秘，圣莫传之。获遇真师，子细究竟。
　　子野曰：火侯丹中要，非师勿妄猜。
　　上阳子曰：外火侯有内火候。古仙上圣，丹经万卷，不指火候者，莫敢泄天宝也。仆今指出内外火侯，愿后来学人，个个成仙也。伯阳翁云：三日月出庚。外火候也。崔公曰：天应星，地应潮。外火侯也。纯阳翁曰：正一阳初动，中宵漏永，温温铅鼎，光透帘帏。外火候也。这般题出，大似分明。广成子曰：丹灶河车休矻矻，鹤胎龟息自绵绵。内火候也。仙师诗曰：谩守药炉看火候，但看神息任天然。内火候也。未炼丹时最难得者，是外火候，此有为作立基之事。内火候则已得丹，但任天自然，乃大休歇、大自在无为之功也。
　　八月十五玩蟾辉，正是金精壮盛时。
　　若到一阳才起处，便宜进火莫延迟。
　　道光曰：八月十五，是金水气旺，一阳来起复，乃上天之子时，内外二火工夫，宜疾进也。
　　子野曰：金精壮盛，如八月十五夜月。月为金，金旺酉，八月建酉，故以此喻此时进火炼之，无待莫旺，过而衰也。
　　上阳子曰：水清金旺，天上之蟾月星辉。铅遇癸生，人间之药物可炼。正是一阳初动，便莫迟延，毋令铅鼎渐亏，空劳神用。仙师此诗，持言外火侯也如此。
　　一阳才动作丹时，铅鼎温温照幌帏。
　　受气之初容易得，抽添运用却防危。
　　道光曰：一阳子时，造丹鼎内。真铅得火，光透帘帏。丹既在内十月，运用抽添，有防危之功也。
　　子野曰：学者趁一阳动时作丹，铅鼎光生，真气易得，及退藏於密，尤当谨慎抽添。
　　上阳子曰：崔公之《入药镜》云：受气吉，防成凶。意同。
　　玄珠有象逐肠生，阳极阴来渐剥形。
　　十月霜飞丹始熟，此时神鬼也须惊。
　　道光曰：有象者，冬至则逐阳生而进阳火，夏至退以阴符，剥至十月，还丹始熟。
　　子野曰：玄珠者，药之象。药不能自生，须感阳气而生。自微至着，阳极阴消，十月数周，大丹成就。
　　上阳子曰：此言内丹法象，抽添温养之事。金丹大要，书所言抽添温养工夫甚详。
　　前弦之后后弦前，药物平平气象全。
　　采得归来炉裹煅，煅成温养自烹煎。
