<!-- { "loadSidebar": true } -->
　　道光曰：月至三十，阳魂之金散尽，阴魄之水盈轮，故纯阴。阴而无光，法象坤 ，故曰晦。晦朔两日，日月交合，同出同没。至於初二，月感阳光而孕。初三即现一阳於坤方庚上，即魄中生魂，法象震 ，此时人身金气初生药苗新也。初八日二阳生，法象兑 ，此时魄中魂半，其平如绳，故曰上弦。弦前属阳，弦后属阴，阴中阳半，得水中之金八两，·其味平平，其气象全。十五日三阳备，法象乾 ，此时阴魄之水消尽，阳魂之金盈轮，是以团圆纯阳而无阴，故云望。阳极则生阴，十六日轮生一阴，魂中魄生，象巽 。二十三日二阴生，象艮 ，此时魂中魄半，亦平如绳，故曰下弦。弦前属阴，弦后属阳。阳中阴半，得金中之水半斤，其味平平，其气象全。圣人采此二八，擒居造化炉中，烹煅温养，以成还丹。仙翁此章丁宁反覆，使自己一意也。烹煎者，良有妙哉意也。
　　子野曰：前弦后，后弦前，乃日月合壁之后，太阴将复生之时，此时药材正新，得其平平之味，急采己，与身中阴汞凝结，始於温养，终於烹煎，此丹熟，自能清。
　　上阳子曰：仙师诗意，唯欲指示三日药生一时，便修炼者，亦如太阴领览初生之气，以成金丹。薛陆所注意同，或者以前弦为上弦，以后弦为下弦者，非也。
　　紫阳真人悟真篇三注卷之三竟
　　紫阳真人悟真篇三注卷之四
　　紫贤薛道光、子野陆墅、上阳子陈致虚注
　　七言绝句三十二首
　　长男乍饮西方酒，少女初开北地花。
　　若使青娥相见后，一时关锁在黄家。
　　道光曰：震为长男，即龙也。兑为少女，即虎也。北地，即阴物，花即阴气，谓之阴火。青娥即姹女，龙之弦气，谓之汞火。修丹之士，驱龙乍来就虎，虎开阴户之花以就龙，龙即动汞火与白虎交，见之后一时，封锁会於黄家，以产金丹而成真人。
　　子野曰：三日生魄，如震阳生坤丁。金火本坤之阴气，震为来复，食其坤之阴气，故喻长男乍饮西方酒。震来之地，乃兑之位，此地得其阳生，消其阴气，故喻少女初开北地花。开即发之意，花乃阴气。前有次发红花阴后随之句同。青娥即木汞。只此一时，坎离交媾，采药归己，封锁中官也。
　　上场子曰：酒饮西方，男女有东西之位。花开北地，人身辞南北之称。道光已露出於前，陆公复泄漏於后，闻者受者，信之慎之。
　　兔鸡之月及其时，形德临门药象之。
　　到此金砂宜沐浴，若还加火必倾危。
　　道光曰：二为德，八为刑。时当沐浴，不宜加火。
　　子野曰：炼丹之法，阳则进阳火，阴则养阴符。火符随其消长，不可易之法也。兔鸡之月卯酉，春秋平分之时，阴中有阳，阳中有阴，故於此时不敢进火，但以真气熏蒸而为沐浴，保其危险。《契》云：八月麦生，阴中有生气。二月榆死，阳中有杀气也。
　　上阳子曰：刑为杀，德为功。刑为危险，德为保养。既自金砂在鼎，须要温养保扶。紫清真人尚有烟气满寥穴之叹，可不慎乎。
　　日月三旬一遇逢，以时易日法神功。
　　守城野战知凶吉，增得灵砂满鼎红。
　　道光曰：太阳太阴，一月一合，圣人则之，缩一日为一时，以月易日，以日易时，守城则沐浴罢功，野战则虎龙交媾。神功者，进火之度。苟或阴阳错乱，日月乖戾，外火虽动，内符不应。秘要进火退水，知吉知凶，旋斗历箕，暗合天度，自然灵胎密就，神鼎增辉也。
　　子野曰：太阴太阳，一月一度合壁。修炼之法，以时易日，而交离坎时，乃晦尽朔来药生之时，即非寻常时也。
　　上阳子曰：一年十二度月圆，明明有阳生之日。一月昼夜三千刻，刻刻寻癸生之时。野战则采铅，守城唯温养。要知凶吉，方保成功。
　　否泰才交万物盈，屯蒙受卦禀生成。
　　此中得意休求象，若究群爻谩役情。
　　道光曰：冬夏二至为一阴一阳之首，子午二时为一日一夜之元。圣人运动阴阳符火，协天地升降之道，日月往来之理。攒簇四时、八节、二十四气、七十二候，环列鼎中，而生
　　真一之体。故托诸卦象，分壁於一月三旬之中，以阐玄机，以明火侯。若执而用爻象者，非也。但屯蒙为众卦之首，以象作用生成之始，造化禀受之原。故朝以屯，暮以蒙也。否泰运用阳升阴降，春分阳气升到天地之中，阴阳相半，为泰卦。亦如月之上弦气侯，此时阴阳自然相交，不进火侯谓之沐浴。秋分阴气降到天地之中，阴阳相半，为否卦。亦如月之下弦气候，此时阴阳自然交结，不进火侯，谓之沐浴。斯亦法象如此，何劳执诸卦爻哉。
　　子野曰：阴阳一交，则万物生。生而无穷，使其交者，火侯也。朝屯暮蒙，乃行火之纲领，学者知之，则其余卦象，皆自然而然。
　　上阳子曰：天地未通为否，阴阳已交为泰。屯禀生成之始，蒙受育养之功。此言内丹之道。
　　卦中设象本仪形，得象忘言意自明。
　　后世迷徒唯泥象，却行卦气望飞升。
　　道光曰：卦者，火之荃蹄。伯阳作《参同契》，演易象以明丹道，喻乾坤为鼎器，坎离为药物。故以四卦居中官，不系运毂之数。其六十卦分在一月之中，搬运符火，始在屯蒙，终於既未，周而复始，如车之轮，运转不已。一日两卦直事，三十日六十卦也。并乾坤坎离四卦，共六十四，总三百八十四爻，以象一年及闰月。余三百八十四日，象金丹二八一斤之数，一斤计三百八十四铢。此皆比喻设象如此，苟明火侯，则卦爻为无用。学者反泥此而行卦炁，劳形苦思而望飞升者，不亦悲乎。
　　子野曰：先师借易卦阴阳为喻，不过行自己造化。若泥象执文，按图索骏者，去道远矣。
　　上阳子曰：丹道喻乾坤为鼎器者，使知男女。龙虎喻坎离为药物者，则知铅汞是虎龙所产之物。世人执於《易》之辞，不明卦之用。苟明卦之用，不知《易》之道。欲明《易》之道在身中，不属卦气。
　　天地盈虚自有时，审能消息始知机。
　　由来庚甲申明令，杀尽三尸道可期。
　　道光曰：天地相去八万四千里，冬至地中阳气上升，一日之中，升四百六十里二百四十步。五日为一侯，三候为一气，三气为一·节，三节为一时，即春分日。计九十日，阳气共升到天四万二千里正，到天地之中，此时阴中阳半，为泰卦，其气变寒为温，万物发生之时。自此而后，阳气升入阳位，升到夏至，并前共计一百八十四日，共计到天八万四千里，此时阳中之阳，为乾卦，号纯阳，变温为热，万物茂盛盈满之时，故曰盈满。阳极则阴生，自夏至后，阴气自天而降，一日降四百六十里二百四十步，降至秋分，计九十日，阴气共降四万二千里正，在天地之中，此时阳中阴半，为否卦，其气变热为冻，万物结实之时。自此而后，阴气降入阴位，到冬至，并前计一百八十日，共降到地八万四千里，此时阴中之阴，为坤卦，乃纯阴，变凉为寒，万物敛肃收藏之时。故曰天地盈虚，
　　因月而见。月从日生，初三日震庚生形，初八日兑丁生弦。十五日乾甲周满，故曰盈。十六日巽辛受统，二十三日艮丙成弦。三十日坤乙消灭，故曰虚。圣人消息天地盈虚之机，移一年气侯在一月之中，以知一日一阳生，为冬至。两日半当一月气候，至上弦时阴中阳半，即春分也。至十五日得四月节气，月圆满为纯阳，阳气盈轮，故曰盈。十六日一阴生，为夏至。至下弦时阳中阴半，即秋分也。三十日得十月节气，月尽黑，为终阴，阴气消轮，故曰虚。终而复始，循环不已。圣人运动阴符阳火，一依天地盈虚、升降、循环。六十四卦法庚甲圆缺之理，亦犹人君申明号令，杀尽阴尸，道可期也。
　　子野曰：学者见之天地盈虚之消息道理，则而行之於己，趁其申明生庚满甲之令，朔后望前采取天地盈时之气，归於身中，炼而成丹，则尸鬼乌得不灭。
　　上阳子曰：潮来则盈，潮去则虚，此天地之盈虚。月满则盈，月缺则虚，此日月之盈虚。春生夏长，秋敛冬肃，此四时之盈虚。气旺则盈，气散则虚，此人身之盈虚。癸生则盈，望远则虚，此金丹之盈虚。长春真人云：犹气鞠之气，气实则壮，气馁则虚。此气之盈虚最要，人能消息用之，学者下工之初，先去三尸六贼，炼得心如太虚，六根净尽，方可入室而炼大丹。
　　要得谷神长不死，须凭玄牝立根基。
　　真精既返黄金室，一颗灵光永不离。
　　道光曰：阴阳不测之谓神，感而遂通，如谷应声，故曰谷神。夫神因气立，气因精生。精精能生气，气能生神，故神气为一身主宰，一身为形气之府。形不得神，气不得生，神气不得形则不立，二物相须，始有生也。若学长生根基，全凭玄牝。玄牝既立，然后长生可政。万物莫不因此而生，因此二物而死，实为天地之根，五行之祖，阴阳之元，万化之基。圣人凭此以成外丹，藉此以就内药，故得真精返为黄金之室，变为一颗灵光，化身为气，化气为神，形神俱妙，与道合真，隐显莫测。
　　子野曰：谷者，养也。玄牝者，阴阳也。人欲养神长生，必须阴阳既济，而后则金精复归我之中官，如一颗明珠长存也。
　　上阳子曰：谷神不死，是为玄牝。玄牝之门，是为天地根。此老子之言，仙师再为后人明之立根基者，盖玄牝乃人身出入之门户，金丹由此而修合。大修行人，先要洞明玄牝之旨，是阴阳媾精之处，方得一颗灵光之珠也。
　　玄牝之门世罕知，指将口鼻妄施为。
　　饶君吐绪经千载，争得金乌栩兔儿。
　　道光曰：玄牝之门，是为天地根。举世学人莫能知此，非遇真师指示，熟能晓哉。自开辟以来，非此玄牝二物，安能有万物哉。夫内外二丹，从此而立，圣人秘之，日偃月炉悬胎鼎也。金乌即金丹也。以此金丹，乃能制己之阴汞，似描捕鼠，如鹰搦兔。或曰以两肾中间混元一穴为玄牝，非也。盖玄牝乃二物，若无此二物，何以造化万物。岂可指凡体一穴而通论之。又以口鼻为玄牝者，大可笑也。
　　子野曰：前章只说得玄牝二字，再於此章发明一门字，其理深妙。门者，出入往来之所，阴阳交会之地。不得心传口授之真，何可强猜而知之乎。
　　上阳子曰：玄牝之门四字，自老子指出之后，后来真师仙圣，得以下手而炼大丹。愚人以口鼻为玄牝，以吐纳为是道，如斯谬戾，何由得乌兔之交合哉。
　　异名同出少人知，两者玄玄是要机。
　　保命全形明损益，紫金丹药最灵奇。
