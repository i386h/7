<!-- { "loadSidebar": true } -->
　　子野曰：用铅之法，如捕鱼兔之筌蹄，鱼兔赖荃蹄而得之，既得则筌蹄无用矣。亦如铅池煎银，银出不甩铅矣。知此义者，则知用铅矣。
　　上阳子曰：《老子》经云：天地无全功，圣人无全能，万物无全用。深明斯旨，则知用了真铅即弃之义。
　　虚心实腹义俱深，只为虚心要识心。
　　不若炼铅先实腹，且教守取满堂金。
　　道光曰：守精以实腹，腹实则金玉满堂。抱一以虚心，心空则一尘不立。方其虚也，则炼铅以制之。及其实也，则抱一以守之。形神俱妙，与道合真。修丹之士若炼铅金，毋摇汝精，精少则还丹不成。
　　子野曰：心虚则念净，一尘不立。腹实则丹成，四大牢固。念净丹成，形神俱妙。
　　上阳子曰：非炼己功勤，则欲心虚而不能非全精绝欲。炼铅功熟，则欲腹实而不能全神。虚心常应，实腹常静，常应常静，常清静矣。今人以精气斯丧殆尽，为不识心。仙翁教守取满堂金玉，方为返本还元也。
　　梦谒西华到九天，真人授我指玄篇。
　　其中简易无多语，只是教人炼汞铅。
　　道光曰：我如来云：惟比一事实。余二即皆非金丹之道，除汞铅之外，别无妙法。
　　子野曰：高象先日夕思真，不觉魂升玉京，上帝遂命西华太乙夫人指示金丹诀，其篇有曰：乾坤，阴阳之门户。乾道男，坤道女。时人不识真阴阳，茫茫天地寻龙虎。又云：叔通从事，魏伯阳相将，笑入无何乡。维《连山》作《参同契》，留为万古丹经王。真人言甚多，只是炼铅制汞耳。
　　上阳子曰：志於道者，神仙中人也。虽一寝一息之问，未尝暂忘，故梦寐中常与真仙上圣往来。何也，天无私亲，辅於有德。
　　道自虚无生一气，便从一气产阴阳。
　　阴阳再合生三体，三体重生万物昌。
　　道光曰：道本虚而乃有形之气，气本实而乃无形之形。有无相制，则一生焉。夫一生二，二生三，三生万物。万物莫不负阴而抱阳，冲气以为和。方其未形，冲和之气不可见也。及空既形，清气为阳，浊气为阴。二气氤氲，两情交媾，曰天、曰地、曰人，三物生焉。《易》曰：天地氤氲，万物化醇。男女媾精，万物化生。是以圣人探斯之啧而知源，穷斯之神而知化，故能返本还源，颠倒陶镕，逆施造化。贼天地之母气以为丹，盗阴阳之精气以为火。炼形返归於一气，炼气复入於虚无，故得身与道合，微妙圆通，变化无穷，隐显莫测，号曰真人。
　　子野曰：一生二，二生三，三生万物，即圣胎之真身，虽千百亿，化而无穷。故《金丹四百字》云：一载生个儿，个个会骑鹤。泥丸翁云：一载胎生一个儿，子生孙兮孙又枝。皆发明三生万物之义。
　　上阳子曰：道生一气，一气生形，形中又含始气，是为先天真一之气也。此先天气顺则为人，逆则为丹。逆则男子怀胎，顺则女人有孕。此重生专谓修行，丹成阳神出胎，再造阴阳，复为已上章云，三体重生也。
　　坎电烹轰金水方，火发昆仑阴与阳。
　　二物若还和合了，自然丹熟遍身香。
　　道光曰：坎电者，虎之弦气。虎以阴中之火照烁乾龙，龙即发昆仑之火应之。二物之火相并和合，真一之精自然凝结，即时采饵，百骸俱理，香且美矣。
　　子野曰：坎电者，水火也。金水为坤方，水火交击于坤方，采丹归己，自然一道真一气直透顶门，与身中阴气混合，遍体生香。香生乃丹熟之验。
　　上阳子曰；坎电者，乃彼铅气发旺
　　之时，我即乘其时至，发昆仑之火应之。所谓一月止有一日，一日止有一时者，此也。香透丹田，一身调畅，目明体健，得丹之效也。
　　离坎若还无戊己，虽含四象不成丹。
　　只缘彼此怀真土，遂使金丹有返还。
　　道光曰：《契》云：坎戊月精，离己日光。离己象龙之弦气，坎戊象虎之弦气。戊己真土，分居二位。龙虎若无二土之气，安能合并而使四象会于中央以成丹哉。
　　子野曰：乾坤坎离，四象虽具，若非戊己配合，则欲返者不得返，还者不得还。
　　上阳子曰：四象即乾坤日月。乾坤乃坎离之体，日月乃坎离之象，戊己乃坎离之门。妙在彼此怀真土，何用意太切。若非两家各以彼此二土合之，则一气何由而往来，金丹何由而还返也。《老子》云玄牝之门，是为天地根者，即彼此二土也。
　　日居离位翻为女，坎配蟾宫却是男。
　　不会个中颠倒意，休将管见事高谈。
　　道光曰：日中乌属阴，故为离女。月中兔属阳，故为坎男。谈不到此，以管窥天。
　　子野曰：离坎类倒，见律诗注。
　　上阳子曰：离外阳而内阴，是有外无内。坎外雌而内雄，是有内而无外。皆不得纯阳。以坎配离，是云颠倒。今时学人不肯苦志求师，唯记前人几件公案，入广众中哺哺不住，恃其机锋敏捷，以逞乾慧。不思讹了舌头，把做何用。饶他悬河之辩，反为入道之魔，愈见学识卑污，又安能具大方之眼，而拜师于缰锁之下哉。太上曰：知者不言，言者不知。我太虚李真人得丹之后，闻寺讲经，潜众听之，出而叹曰：他们说得是行不得，我们行得说不得。仙翁怜恻此徒利。误身，故云：休将管见事空谈也。
　　取将坎位中心实，点化离宫腹裹阴。
　　从此变成乾健体，潜藏飞跃尽由心。
　　道光曰：离外阳而内阴，坎外阴而内阳。以内阳点内阴，即成纯乾。金丹在外来，是至阳之气，号曰丹，而结在北海之中。以法取来，点己阴汞，化为纯阳。然后运水火抽添，总由我也。
　　子野曰：坎中之阳，乾也。乾动而陷於坤，以成坎，乾却为离。修炼之法，当於坎中取其一阳，归还於离，而复纯阳，则修丹之法，能事毕矣。
　　上阳子曰：漆园庄老仙云：鸿蒙云将谋报浑沌之德，日凿一窍，七日而浑沌死。一世之人，假父母一点真阴真阳而有此身，浑浑全全，无一亏欠。及乎二八之年，方得养就纯阳之体。已而鸿蒙云将者皆至，六贼日藏於外，七情夜残於内，岂知纯阳交阴，则亏全体而成离。纯阴负阳，则夺一气而成坎。一切常人，殆尽而已。大修行人，取坎还离，是为金丹之道也。
　　震龙汞自出离乡，兑虎铅生在坎方。
　　二物总成兄产母，五行全要入中央。
　　道光曰：汞为震龙，属木。木生火，木为火母，火为木子，此常道之顺五行。如朱砂属火为离，汞自砂中生，却是火反生木，故曰儿产母也。铅为兑属金，金生水，金为水母，水为金子，此常道之顺五行。如黑铅属水为坎，铅自铅中生，却是水反生金，故曰兄产母也。太白真人曰：五行颠倒术，龙从火裹出。五行不须行，虎向水中生。二物互相生产，而成四象。会中官，合五行，而结丹也。
　　子野曰：大槩明儿产母之道。
　　上阳子曰：震为乾之长男，遵父之志而行道。兑为坤之少女，代母之位而行道。震兑合而虎龙降，离坎交而铅汞产饵丹归于中央神室也。
　　月才天霁半轮明，早有龙吟虎啸声。
　　便好用工修二八，一时辰内管丹成。
　　道光曰：仙翁所以指示月半轮者，但发明二八两半轮之数，取喻於龙虎。此道妙用却在一时辰中，分作六候，只於两候中金丹立成。尚余四候，别有妙用。此皆天机，难书竹帛，口传心授是也。愚者不得真师，却言药成於一时，非止用一时辰者。盖匹夫茫然不知所归，私意揣度，亦何谬甚。若云非止用一时辰，是将欲以日辰矣，为至简至易之妙也。此道非人间世上可得闻也，要须大德大善，方许参求。馑按《大丹火记》曰：圣人下工之际，造铅之初，盗混元一周天之气，夺三千零七十三万年正数，聚於乾坤之鼎，会於生杀之合。天地之数夺尽，日月之数夺尽，龙虎之数夺尽，阴阳五行之数夺尽，生成之数夺尽，擒在一时辰中，制造圣丹一粒，大如黍米，其重一斤，至灵至圣，至尊至贵，为天地之元精，作一身之主宰，可谓贼天地，盗阴阳，宇宙在乎手，万化生乎身。得成至真仙子，宾于上帝。则一时丹成，即其验也。
　　子野曰：药生之时，如月出庚，而至丁乃上弦金半斤之气侯，斯时阴阳相逢，易於交媾。至於十五，三阳圆。至东方甲，则月已一轮升天，乾金二八之气候。学者知其时而修炼，则此一时之中，金丹可成。
　　上阳子曰：月才天际，月初受日之微阳，虎啸癸生，虎旺，先天之始气，时来勿失，炉损难全。紫阳老仙说到这裹，一步紧一步，唯恐后人之不仙也。愚夫浊子，终日谈道，以盲引盲，既不知龙吟虎啸为何物，又不知用工在一时，懵无所知，却谤老仙之语三峰采战之术，可怜此徒只管罪深与夫。且道这一时是甚么时，咦，莫向天边寻子午，早从身上数坤申。
　　华岳山头雄虎啸，扶桑海底牝龙吟。
　　黄婆自解相媒合，遣作夫妇共一心。
　　道光曰：华岳乃西山月出之地，以象虎。雄虎乃虎初弦之气，阴中之阳，故云雄虎。扶桑乃日出之所，以象龙。牝龙乃龙初弦之气，阳中之阴，故云牝龙。二物间隔东西，黄婆能使之交合，结为夫妻，以产黄芽。
　　子野曰：坎上离下，调以中和之意，则虎龙相爱如夫妇。黄者，中也。婆者，女之终称，故无妒忌，而能媒合。黄婆之义，中和尽焉。
　　上阳子曰：山头雄虎危而难伏，海底牝龙险而难降，非有大力量、大勇猛之士，安能驾驭哉。即如金丹是一个至阳之气，居於恍惚不测之内，危而难得，险而难收，自非积德重厚，炼己纯熟，安能施功而得之哉。且道如之何得他共一心，咦，若求天上宝，须用世间财。
　　西山白虎性猖狂，东海青龙不可当。
　　两手捉来令死斗，化成一块紫金霜。
　　道光曰：海蟾云：左手捉住青龙头，右手扯住白虎尾，一时将来入口吞，思量此物甚甘美。此言外象。愚者未闻至道，将两手捉两兽，又非也。
　　子野曰：西山白虎，坎中金精。东海青龙，离中木性。二物狞恶猖狂，不易擒捉。若得法制之，则彼此和合而化成丹。这个死字极有深理，诊云：欲求生富贵，须下死工夫。
　　上阳子曰：虎有伤人之理，要思所以伏之。龙有奔逸之患，要思所以降之。且道云何降伏，云何死斗，咄，耳口目三宝闭塞勿发通，真人潜深渊，浮游守规中。
　　赤龙黑虎各西东，四象交加戊己中。
　　复姤自兹能运用，金丹谁道不成功。
　　道光曰：赤龙黑虎交於戊己，产丹一粒，归纳中官。进阳火於复卦，退阴水於姤爻，运用抽添，金丹成矣。
　　子野曰：龙西虎东，所以间隔，欲使相逢，须凭戊己。既得交媾，产成紫金之丹，养火於复姤之功矣。
