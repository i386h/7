<!-- { "loadSidebar": true } -->
　　子野曰：三五一者，金、木、水、火、土五行之数。一者，太极也。五行不合则各其性，合则复为一太极。人能以五行合而为一，则复於混沌，婴儿有兆矣。所谓三家相见之义，其妙如此。十月数周，时至气化，自然符合先圣之机也。
　　上阳子曰：天三生木，地二生火。火数二，木数三，三与二同性，统为一五。木象於东，法象为青龙。龙之气为汞火，居於南，法象为朱雀。木生火，是木为体，火为所生之气，是故木火为一家。然皆阳中之孤阴，所以异名曰玄、曰无、曰妙者，其有木有火而无金水戊土也。天一生水，地四生金。金数四，水数一，一与四同情结为一五。金居西，法象为虎。虎之气为铅水，居于北，法象为玄武。金生水是金为体，水乃金所生之气，故金水为一家。然皆阴中之寡阳，所以异名曰牝、曰有、曰徼者，以其有金有水而无木火己土也。天五己土，地十戊土。戊土居坎，己土居离。戊己分则二土之数十，戊己合则二土成圭而数五。土居中央，是为一五。总而言三五。震木离火同性，为一家。龙为震户，汞产於中。兑金坎水同情，为一家。虎为兑门，铅生於内。离己坎戊同根，为一家。朱雀玄武相合而生物。是云三家。龙与朱雀意主生人，虎与玄武意主杀人，此世间法。若欲出世间法，则必颠倒制之。功归戊己二土也何哉，金本恋木慈仁，而内怀从事之情，无由自合。木虽爱金顺义，而内怀曲直之性，岂得自媒。欲使媒合，功在二土，以通其好。且戊土生金，则欲金气发旺而相胥。己为木克，则先炼己珍重以求丹。若不炼己待时，则不能常应常静。炼己既熟，却与戊合，戊己一合，则金木会。金木会，则龙虎交。龙虎交，则三五合一。三五合一，则三家相见。三家相见，则铅汞结。铅汞结，则婴儿成。无非此之一气。佛祖云：乾坤之内，宇宙之间，中有一室，秘在形山。此即是太一含真气之妙。是以五行分而名真道，五行合而生一气，一气结而为婴儿，婴儿出而成真人矣。
　　不识真铅正祖宗，万般作用枉施功。
　　休妻谩遣阴阳隔，绝粒从教肠胃空。
　　草木金银皆滓质，云霞日且属朦胧。
　　更饶吐纳并存想，总与金丹事不同。
　　道光曰：真铅之要，二八为宗，余皆非道，枉施功耳。《破迷歌》云：休妻不是道，阴阳失宗位。休粮不是道，死去作饿鬼。王真人曰：学人刚强辞妻妾，不念无为无不为。盖道体法自然，一切妄作，乌可与金丹同日语哉。
　　子野曰：休妻绝粒，干甚么事。草木金银，有质之物。云霞曰月，外邪客气。吐纳存想，皆出妄为。俱非真铅制真汞之义，去金丹之道远矣。上阳子曰：真铅乃灵父圣母之气，若非此气，将何入室而施功。夫人生天地间，禀凡父之精、凡母之血而有其身。故修仙做佛之道，不外乎此。而所异者，须要灵父圣母，方为真铅。何谓灵，常应常静之谓灵，逆施造化之谓灵。何谓圣，太极初分之谓圣，虎不伤人之谓圣。有此灵圣，方知真铅之祖宗也。人之一身，止有许多精气，泄漏至尽，身何能存。若宝爱之，则身健而命延寿永。又得真铅而炼之，岂不仙乎。世人若无好师诀破真铅一物，虽行尽三千六百许多傍门，空自有损，若望其成功，奚得哉。
　　万卷仙经语总同，金丹只此是根宗。
　　依他坤位生成体，种向乾家交感宫。
　　莫怪天机都漏泄，却绿学者自迷蒙。
　　若人了得诗中意，立见三清太上翁。
　　道光曰：万巷丹经，至当归一，皆依坤母生成之理，逆而修之，种在乾家交感之官。仙翁於此泄尽天机，学者酷自迷蒙，不肯近取诸身，以明至道，炼一黍米而宾于天也。
　　子野曰：他为坤位，我是乾家，藉彼坤中生物之气，自种灵根於家园之下，以成圣胎耳。
　　上阳子曰：金丹之妙，不出铅汞二物为根宗也。世人为不知金丹之有根宗，则不知内外二丹之妙。夫安炉立鼎，外也。乾家坤位，外也。离己坎戊，外也。金精木液，内也。红铅黑汞，内也。先天一气，内也。唯此先天一气，虽曰在内，而从外来。故仙师有依他种而之密旨。《参同契》云：丹砂木精，得金乃并。又云：太阳流珠，常欲去人。卒得金华，转而相因。无非是此铅金一物，但依世间男女生成之法而逆种於乾官。故真一子云：更为男女，近作夫妻者，此也。真仙圣师慈悲，开谕接引，当来用心至博，然不免泄尽天机。学者奚可怀愚蒙之浅见，超执迷之妄想，多生谤毁，惑乱仙经。岂知一失人身，万劫莫赎，切宜三思，谛观谛受。咦，世人若不迷蒙，个个可办此事。伏惟此书，在在处处，有百万神兵拥护，岂可忽之。一切学仙道伴，因缘遭逢，得遇此书，时加敬仰，信受奉行，勿生惊疑，勤而行之，立跻天仙之位也。
　　紫阳真人悟真篇三注卷之二竟
　　紫阳真人悟真篇三注卷之三
　　紫贤薛道光、子野陆墅、上阳子陈致虚注
　　七言绝句三十二首
　　先把乾坤为鼎器，次搏乌兔药来烹。
　　既躯二物归黄道，争得金丹不解生。
　　道光曰：经云：日月本是乾坤精，圣人以乾坤喻鼎器，日月喻药物。乾坤即真龙真虎，日月即龙虎之弦气也。圣人假名托象立喻，其要妙在真一之精归於黄道也。
　　子野曰：我为乾鼎，彼为坤器。乾坤覆合，则驱二气会於中官。那以进火养符，毫发无差，金丹乌得不生焉。
　　上阳子曰：鼎器者何也，灵父圣母也，乾男坤女也。药物者何也，灵父圣母之气，乾男坤女之精。驱此二家之物，归炼於神室中，以成灵丹。黄房公日手握乾坤，口吞日月者是也。
　　安炉立鼎法乾坤，煅炼精华制魄魂。
　　聚散氤氲为变化，敢将玄妙等闲论。
　　道光曰：积诸阳气为天，上不润下。积诸阴气为地，下不炎上。此天地不交也，不交焉能造化生万物哉。盖天虽至阳，而中有一阴之气，故能降地。地虽至阴，而中有一阳之气，故能升天。二气氤氲，万物化醇。金丹之道，安炉立鼎，煅炼精华，以制魂魄，莫不取法於天地，以类交结而成造化。始自无中生有，复自有中生无。无形而能变化，是名变化无穷。此乃天机也。
　　子野曰：安炉立鼎，法效天地。地天则泰，天地则否。至於氤氲变化之妙，其旨微矣。
　　上阳子曰：炉鼎是彼我，乾坤即男女。灵父圣母所媾之气曰精华，又曰华池神水。以此变炼於凡父母躯壳之中以成丹，皆做天地之造耳。
　　休泥丹灶费工夫，炼药须寻偃月炉。
　　自有天然真火候，不须柴炭及吹嘘。
　　道光曰：偃月炉之形仰开如偃月样，阴海是也，元始祖气存焉，何用柴炭吹嘘之有。
　　子野曰：叶文叔指两肾为偃月炉，是不知也谬注，于世误人甚矣。
　　上阳子曰：纯阳翁云：曲江上见月华莹冷，此即偃月炉也。佛祖之西江，皆此一窍而矣。
　　偃月炉中玉蕊生，朱砂鼎内水银平。
　　只因火力调和后，种得黄芽渐长成。
　　道光曰：偃月炉，阴炉也。中有玉蕊之阳气，即虎初弦之气。朱砂鼎，阳鼎也。中有水银之阴气，即龙初弦之气。金丹以此二弦之气，调停和合之功，种得一粒黄芽，结成黍米之珠也。
　　上阳子曰：偃月炉中玉蕊，即阴中之阳，坎中之物也。朱砂鼎内水银，即阳中之阴，离中之火也。阴阳二气相生黄芽，方结丹成。
　　咽津纳气是人行，有药方能造化生。
　　鼎内若无真种子，犹将水火煮空铛。
　　道光曰：咽津纳气，世人多行之，殊不知皆后天地生至阴之物，非先天之气。夫先天真一之气，混於恍惚杳冥之间，难求难见，圣人以法火之变炼成丹，此气是名真种子。经曰：伏气不服气，服气须伏气。服气不长生，长生须伏气。
　　子野曰：真种子，即真铅也。《契》云：植禾当以黍，覆鸡用其卯。
　　上阳子曰：物无阴阳，安能生产。人无真种，岂有妊孕。咽津纳气，一己之阴。孤阴不产，独阳不生。阴阳若真，方得真种。咦，妙矣哉。
　　调和铅汞要成丹，大小无伤两国全。
　　若问真铅是何物，蟾光终日照西川。
　　道光曰：驱龙则汞火飞扬，驾虎则铅光闪烁。氤氲造化，一粒先天之气结成丹。龙大虎小，阳尊阴卑之义何伤之有。蟾光者，金水之精。圣人以八月十五夜，合金木之气，结真一之精。故云：蟾光终日照西川。
　　子野曰：求铅伏汞之法，要在调和，使无太过不及之患，大过则恐伤彼，不及恐不结丹。大小者，言阴阳也，
　　《易》曰：大往小来。蟾光照西川，水中有金也。
　　上阳子曰：乾之长男曰震，言大也，主产汞。坤之少女曰兑，言小也，主产铅。震兑调和，何伤之有。两国全者，彼既无亏，我亦济事。真铅生於兑，兑位乎西也。
　　未炼还丹莫入山，山中内外尽非铅。
　　此般至宝家家有，自是愚人识不全。
　　道光曰：龙不在东溟，虎不在西川。家家自有，逆而修之，还丹可冀。
　　子野曰：已失而后得者，谓之还。已去而后来者，谓之返。作丹之要，非铅不可。此铅家家有之，惜人不识之也。
　　上阳子曰：世人但见一段奇山秀水，则众皆言此地好修行，古今多少人误了也。岂知大川幽谷所有者，木石麋庇而已，是皆非类，不可煅炼大还丹也。若炼还丹，必求同类。若求同类，大隐市尘。仙翁前诗已云何必深山守静孤之句，至此在题，此意可谓深切。此般真铅家家有之，人人有之，只为梦生醉死之场，依稀过了。不遇真师，谁人识得。
　　竹破须将竹补宜，覆鸡当用卵为之。
　　万般非类徒劳力，争得真铅合圣机。
　　道光曰：竹器破矣，用金木之类补之可乎。若欲器完，必竹补之。鸡将覆矣，以土水之类抱之可乎。若欲翼生，必以卵覆之。陶真人曰：竹破须竹续，木破须木补。屋漏以瓦盖，人衰以类立。若修天仙，必求伺类，方合圣机。
　　子野曰：紫阳真人说到这里，可谓步步向前。
　　上阳子曰：从来神袖不肯分明说，说得分明笑杀人。崔公《入药镜》也只三字义。
　　用铅不得用凡铅，用了真铅也弃捐。
　　此是用铅真妙诀，用铅不用是诚言。
　　道光曰：凡铅者，即后天生滓之物。真铅者，即真一之气。人之精气日逐飞散，无由凝聚以结圣胎。圣人炼真铅，取而伏之，凝结成砂，日逐运火，渐渐添汞，汞气渐多，铅气渐散，添汞减铅，真妙如此。十月火足，六百卦终，铅气飞浮，只留得一味乾水银。铅尽汞乾，化为金液大丹，体变纯阳，与天齐寿。学者问道至此则知师恩难报，当盟心於天日之下，誓当成道，以答师恩。若负师恩，如负天日也。
