<!-- { "loadSidebar": true } -->
　　窃以人之生也，皆绿妄情而有其身。有其身则有其患，若其无身，患从何有。夫欲免乎患者，莫能若体夫至道。欲体至道者，莫若明乎本心。故心者，道之体也。道之体，心之用也。人能察心观性，则圆明之体自见，无为之体自成。不假施功，顿超彼岸。此非心镜朗然，神珠廓明，则何以鉴彼如如不可定之法，而使诸相顿离，纤尘绝染，心源自在，庾定无生者哉。然明心体道之士，身不能累其性，境不能乱其真，则刀兵焉能伤，虎兕焉能害，巨焚大浸奚足为虞。达人心若明镜，鉴而不纳，随机应物，和而不倡，故能胜物而无伤也。此所谓无上至真妙觉之道也。原其道本无名，圣人强名。道本无言，圣人假言尔。然名言若寂，则凡流无以识其体而归其真。是以圣人设教立言，以显其道。故因言而获显，一闷因道而反忘。奈何此道至妙至微，世人根性迷钝，执有其身，而恶死悦生，故卒难了悟。黄老悲其贪着，乃以修生之术顺其所欲，渐次导之。夫修生之要在乎金丹，金丹之要在乎神水、华池。故《道德》、《阴符》之教得以盛行於世者，盖人悦其生也。然其言隐而理奥，学者虽讽诵其文，而皆莫晓其义。若不遇至人授之口诀，纵揣量百种，终莫着其功而成其事也。岂非学者纷如牛毛，而达者惶如麟角乎。仆自己酉岁，於成都遇师授以丹法，当年主公倾背。自后三传非人，三遭祸患，皆不逾两旬。近方追忆，师之所戒云：异日有汝解缰脱锁者，当直授之，余皆不许。尔后欲解名籍，而患此道人不之信，遂撰此《悟真篇》，叔丹药之本末。既成而求学者辏集而来，观其意勤，渠心不忍恼，乃释而授之。然而所授者，皆非有巨势强力、能提危拯溺、慷慨特达、能仁明道之士。初再罹祸患，心犹未知，竟至於三，乃省前过。故知大丹之法至简至易，虽愚小人得而行之，则立超圣地，是天意秘惜，不许轻传於非人。而仆不遵师语，屡泄天机，以有其身，故每膺谴患，此天之深诚如此之神且速，敢不恐惧克责。自今以往，当钳口结舌，虽鼎擭在前，刀剑加项，亦无复敢言矣。此《悟真篇》中所咏大丹、药物、火候细微之旨，无不备悉，倘好事者夙有仙骨，赌之则智虑自明，可以寻文解义，岂须仆区区授之矣。如此乃天之所赐，非仆之辄传也。其如篇末歌颂，谈见性之法，即上之所谓妙觉之道也。然无为之道，以济物为心，虽显宣秘要，终无过咎。奈何凡夫业绿有厚薄，性根有利钝，纵闻一音，纷然异见。故释迦、文殊所演法宝，无非一乘，而听学者随量会解，自然成三乘之差。此后若有根性猛烈之士，见闻此篇，则知仆得达磨六祖最上一乘之妙旨，可因一言而悟万法也。如其习气尚愚，则归中小之见，亦非仆之咎矣。时皇宋元丰改元戊午岁月戊寅日张用成平叔序。
　　
