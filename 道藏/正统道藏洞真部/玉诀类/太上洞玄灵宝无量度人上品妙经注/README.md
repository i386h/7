<!-- { "loadSidebar": true } -->
太上洞玄灵宝无量度人上品妙经注
　　经名：太上洞玄灵宝无量度人上品妙经注。元代道士陈致虚（字观吾）撰。三卷。底本出处：《正统道藏》洞真部玉诀类。
　　太上洞玄灵宝元始无量度人上品妙经注解序
　　太乙含真气，实为妙道仙宗。《灵宝度人经》，是谓洞玄上品。生育天地，阖辟阴阳，造化得以运行，元功恃而溥博。昭悬日月，旋斡星辰，普殖神灵，化生品汇者也。在《道德经》，以无为为先，有为为次。上德者，无为也；下德者，有为也。上仁者，无为也；上义者，有为也。此《度人经》则以有为为首，无为为终。玄座空浮者，有为也；冥慧洞清者，无为也。璇玑玉衡，一时停轮者，有为也；十方肃清，河海静默者，无为也。故说经周竟十遍，而枯骨成人，有功勤上奏诸天，则万神朝礼。三十二天三十二帝，示祖劫之化、生诸天隐讳。诸天隐名，恐天人之泄慢。泄慢则祸及七祖，勤行则位登仙翁。万劫不传，上天所宝，何为灵宝？气谓之灵，精谓之宝。寂然不动，感而遂通，曰灵；上无复祖，唯道为身，曰宝。气合而精聚，曰上品。神交而道合，曰度人。则知灵宝者，精气也。精气者，汞铅也。汞铅者，阴阳也。阴阳者，离坎也。离坎非得有为之道，而既济之，则何由凝结而成黍米之珠哉。
　　厥夫人之初生也，以无合有，盗窃天地捆缊真一之气，以冒赋其形也。孕毓十月，脱胎去蒂，日浆夜乳，然后形全而神王，神全而精粹，精盈而至和之气盛塞。先哲云：气全者不思食，神全者不思睡，精全者不思欲。当此之时，号曰纯阳。夫纯阳者，乾也。上士於此而行上德无为之道，内修外功，则魔王敬形，便得神仙。谓夫末学道浅，不乐仙道，是以保真者少，迷惑者多。乃於醉生梦死之场，炽于欲海爱河之地，则向来所禀天地真一之气，潜奔而寓于坤矣。继此而往，坤乃乘乾之一阳而为坎，乾因坤破亏一阳而为离。审兹欲从爱起，爱逐情生，情随境乱。况夫喜怒哀乐，虑叹变慹，日夜相代乎前，与物相刃相靡，宁知物来无穷，我心有际之说乎。是以仙道难固，鬼道易邪，运应灭度，身经太阴，输回无期，可胜悲悯。至人仙子，获遇真师，顿悟人道者，心谅不由他，却於一气潜亏之时，早行灵宝度人之道以复之。且复者何也？即下德有为之道，即上义为之之道，即元始悬珠之道，即流戊就己之道，即降龙伏虎之道，即炼铅乾汞之道，即金液归真，形神俱妙之道也。领悟到此，方信地藏发泄之妙，金玉露形之功。全其本年，咸得长生，过度三界，飞升太空，皆分内事。现积德而建功者乎。
　　寻详是经，元始天尊於龙汉初、天地始分，玉字且出，乃撰此经。时以紫笔书于空青之林，字皆广长一丈，以授玉晨道君。玉晨授玄一真人，玄一授天真皇人。皇人细书其文，以为正音，秘而藏之。轩辕时，皇人与太清三仙王会峨媚山，黄帝再拜问道，皇人授以五牙三一之文，并《度人经》上卷。黄帝修之上仙。后帝喾於牧德台，皇人授以《本章》、《玉历章》。西汉元封间，西王母以上卷并二章授武帝，始成全经。东汉时，太上降授干吉，增《灵书上篇》，并《太平经》一百五十卷。桓帝时，老君降蜀，授天师《度人》、《 北斗》诸经录千余卷。昊时，太极真人於会稽上虞山，授太极左宫仙翁葛玄《度人经》，增《灵书中篇》。郑真人思远授抱朴子葛洪经本，又增《灵书上下篇》、《太极真人后序》，即今之全本。晋王纂遇道君赐此经，及诸经数十卷。元魏时，寇谦之居嵩山修行，感太上授此经，并余经六十余卷。经之流世，人知念诵梼析，而不知有还丹久视之道存。自政和御注，继以薛幽栖、严东启、成玄英、李少微诸家注释。又宝庆初，萧观复述《度人内义丹旨》。是皆研心究竟者也。
　　仆以缘遇师真，授以金液大还火符之秘，欲与世人尽谙此道，乃注《道德经》、《金刚经》，述《金丹大要》，既而参以道用世法，分注此经。又引前哲所论善者证之。庶几规祸福者，知勤诵而向善；超造物者，知修行而登真。噫！世人皆知悦生而恶死，既知恶死，则必思所以逃其死者。今乃不然。知恶死已，却埋身於名利嗜欲之场，而不知悔，是愈急其死也。既知悦生，必思所以求其长生久视之道者。今乃不然。知悦生已，却不求真师指示长生返还之旨，唯只瞎走傍门，盲行邪径者，是愈促其生也。山间林下，城邑智人，既知诵念此经，宜求经中有金丹永世之捷径者。盖太上以灵宝之道而度人者，直欲世人行此道也。果能进修勤行，则上游上清无色之境，梵行必矣。至元丙子中秋，金螺山北紫霄绛宫上阳子陈观吾序。
　　太上洞玄灵宝无量度人上品妙经注卷上
　　上阳子陈观吾注
　　上阳子曰：太，唯道最大；上，天地独尊。洞，无所不通；玄，其妙难述。灵，变化莫测，感而遂通。宝，难得之物，人所珍爱。无量，岂可猜量；度人，从凡入圣。上品，天下无双；妙，含灵毓秀之物。经，河筏天梯之用。总而释曰：最尊极贵，通灵变化，先天真一成丹之正道。如上乃为大根上士者说，是谓道用。夫经有道用、有世法。道用者，依之修行而登仙；世法者，精勤诵念而求福。若以世法释之，则太上者，巍巍尊高之称。洞玄，乃三洞品级，有洞真、洞玄、洞神，谓元始洞达至真玄一之道。灵宝者，此玉宸道君受元始玄一之炁化生，位尊灵宝之号。无量度人者，元始自浩劫以来，化生诸天，生成万有，世人由之而得度者，算喻莫及。上品者，三十六部万八千篇道藏，四十万巷之多，叉以此经为首。妙者，不可名言，经者，道之正路。此世法之说也。若大修行人，道用与世法并行，以道用而隐世法，以世法而全道用，是为性命兼修。世谓释氏修性，道家修命，虽贤与智，亦执此说。又岂知此经性命混融，形神俱妙哉！上阳子只得泄露天机，将此经性命体用，题而出之。太，性之体，命之应，即造化主宰上命之体；性之用，能化生诸天。洞，真性之所同。玄，工用之隐奥。灵，乃性之变化。宝，乃命之所产。无量，非泛常能知。度人，人须人而度。上品，天下无二道，同类易施功。妙者，一阳初动，万物皆春。经者，有物，有则修行之径。如此暴露，岂不直截。《混元实录》：老君於龙汉劫，分身教化，出真文於中天大福堂国、南极赤明国、东极浮黎国、西极西那国、北极郁单国，五国之内，皆禀灵宝之教。西化胡王，王问曰：何谓道？老君曰：乃太上灵宝，生於天地之先，大无不包，细无不纳。天得之以清，地得之以宁，神得之以灵，物得之以生，人得之以形。人若修之，便得神仙，飞步玉京，故曰太上。《洞玄灵宝无量度人上品妙经》颂曰：太上端居太极先，本於父母未生前。度人须要真经度，若问真经癸是铅。
　　道言：昔於始青天中，碧落空歌大浮黎土，受《元始度人无量上品》。元始天尊当说是经，周回十过，以召十方。始当诣座。天真大神、上圣高尊、妙行真人、无鞅数众，乘空而来，飞云丹霄，绿舆琼轮，羽盖垂荫，流精玉光，五色郁勃，洞焕太空，七日七夜。诸天日月星宿，璇玑玉衡，一时停轮。神风静默，山海藏云，天无浮翳，四炁朗清。一国地土，山川林木，缅平一等，无复高下。土皆作碧玉，无有异色，众真侍座。
