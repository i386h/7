<!-- { "loadSidebar": true } -->
　　义曰：九曜三台，乃一身之主宰，为万象之枢机也。学者当依法而朝奏之，无不应响。
　　释曰：三台之星，尊之大之。其斗中二尊帝之星者，何也？乃天地之魂魄，造化之枢机也。夫学道之士，徒知朝真礼斗之诚，而不解瞻仰尊帝二星之捷径也。又有天罡之星，在北斗之后，随雷门开处，而指雷门十二者，乃十二时。经旨明言，所指者吉，所在者凶，即是雷门也。学者欲朝斗瞻星，则法见於注内，见之则人寿永而福厚也。
　　赞曰：玄门之妙，人言深奥。功行成时，当朝九曜。
　　天尊言：世衰道微，人无德行。不忠君王，不孝父母，不敬师长，不友兄弟，不诚夫妇，不义朋友，不畏天地，不惧神明，不礼三光，不重五谷，身三口四，大秤小斗，杀生害命，人百已千，奸私邪淫，妖诬叛逆。从微至着，三官鼓笔，太一移文，即付五雷斩勘之司。先斩其神，后勘其形，斩神诛魂，使之颠倒。人所鄙贱，人所嫌害，人所怨恶，以至勘形震尸，使之崩裂。驱其卷水，役其驱车，月窍旬校，复有考掠。一闻此经，其罪即灭。若或有人为雷所瞋，其尸不举，水火不受，即称九天应元雷声普化天尊，作是念言，万神稽首，咸听吾命。
　　注曰：人一有犯，理应诛灭，岂雷司天府一一轰之？即今伏法遭刑，刀兵水火，但死於非命者，皆是也。盖人始以小恶，为之不改，日积月增，遂成大咎。罪已彰着，又不悔悟，三官太一考核，文移五雷之司，先斩神魂。伺其时至，然后施行，其死魂却听雷司驱役捶考也。若人改过迁善，归命此经，其罪即灭。凡有男女为雷所瞋，冠帻须发不被燎去，亦可归告天尊，取自圣裁，万神皆听其命令也。
　　义曰：三纲五常，乃万古不易之理，岂容悖逆而妄行耶？谷乃民之命国之宝，岂可不珍惜而爱护耶？近世浅薄，不忠不孝，不义不仁，崇奢侈而恶清淡，贱道德而习奸诈，政使横祸迭至。何不思之，天尊幸开大路，宜履之行之，则诸恶不生矣。
　　释曰：人生天地之间，禀二气备五常，履仁义而守忠孝，何故恣意轻生为诸不道之事？大则雷司震怒暴尸於市，小则官府加刑於身，是故善可为而恶不可作也。雷司以不仁之人驱役，作善之士自当保拔也。如有称天尊之号者，则万神无有不拱听者也。
　　赞曰：忠孝当为本，阴阳即我家。要消诸恶业，不必诵南华。
　　天尊言：此经功德，不可思议。往昔劫中，神霄玉清真王长生大帝所曾宣说。至士授经，皆当剸金置币，盟天以传。雷师皓翕，长跪拜兴，重白天尊言：是经在处，当令土地司命，随所守护，雷部按临，以时稽审。若人家有此经，至诚安奉，即得祥烟满庭，庆云荫轩，祸乱不萌，吉福来萃，於其亡没，不经地狱。所以者何？死即往生，生归善道，承天尊力，有此灵通。出入起居，佩带此经，众人所钦，鬼神所畏。遇诸险难，一心称名九天应元雷声普化天尊，悉得解脱。
　　注曰：天尊发大慈悲，说是宝经，上利诸天，下济群品。至士受经，必用金帛为信，以质其心，告盟十天，然后传付。其金帛者，但欲质心盟天，岂较多寡。金帛虽微，盟约实重。
　　大圣非吝惜而不普及，恐人轻慢，故谆切以谕。雷师宜令土地司命，在处守护也。若人侍奉天尊，持诵经号，致感圣真降庭，故祥云缭绕。生奉真诠，则死归善道。更能依式篆符，书写此经，至诚佩带，诸难不生，人神敬畏也。
　　义曰：此章之意，令人诚信不欺。后学君子，当依经而行，则庶几其不差也。
　　释曰：雷师皓翁，拱听天尊至化，喜不自胜。於是长跪，再白天尊曰：自今而后，至士受经，当以金帛盟心，以传其文。是经在处，宜令土地司命随所守护，雷部按临以时稽审。如此奉诵，则门庭有庆，宗祖超升。佩带之者，人所钦敬，鬼神畏服，遇难则称诵天尊之号，悉得解脱。故此经功德，则不可思议也。
　　赞曰：不贵黄金贵赤心，初真学道外魔侵。至诚肯与盟天地，克日教君听玉音。
　　於是雷师皓翁对天尊前，而说偈曰：无上玉清王，统天三十六。九天普化君，化形十方界。披发骑麒麟，赤脚蹑层冰。手把九天炁，啸风鞭雷霆。能以智慧力，摄伏诸魔精。济度长夜魂，利益於众生。如彼银河水，千眼千月轮。誓於未来世，永扬天尊敬。时雷师皓翁说是偈已。
　　注曰：此章，雷师皓翁顿有所得，故说是偈，以称扬天尊好生大德之万一。所以文义溜亮，语言华泽，其功德力可胜言哉。
　　义曰：天尊之德，无可以体，雷师皓翁故以银河喻之。乃言其天尊之元气，至清至贵，至圣至明者也。
　　释曰：雷师皓翁心服神通，无以赞欺，遂作此偈。然我天尊，所统三十六天之尊，化十方世界之广。游诸天时，披绀发而骑麒麟。破九泉时，赤其足而蹑层冰。手把九天炁者，即金光明之如意也。啸风鞭霆，乃天尊之号令也。斩鬼除妖，济物利人，此乃天尊利益於众生也。银河之水，人不可见，不可测之，玄玄也。千眼千月轮者，使诸有情归教之士，犹如天尊之在目前也。发愿广大，永阐天尊之教。
　　赞曰：赞叹天尊，诚哉是偈。普化无边，祖劫一气。
　　天尊言：此经传世，世人未知。吾今所治九天应元府，府有九天雷门使者，以斜录典者、廉访典者佐之。复有四司：一曰掠剩司，二曰积逮司，三曰幽枉司，四曰报应司，各有大夫以掌其事。吾之所理，卿师使相咸赞元化。
　　注曰：天尊自言所治之司官兵将史善恶，各付其职。所以生杀之枢，皆由天尊之命令，三界万灵，莫不皆奉行也。
　　义曰：此章天尊自言善恶功业，各有所司，皆赞成元化也。
　　释曰：此章经问已毕，虑后学之士不知所治之属，所以列言。凡所祈求，诸司官吏将兵闻吾之号令，咸赞元化也。
　　赞曰：设司分属掌雷霆，风火飞康号令明。善赏恶诛如影响，九天元不顺人情。
　　天尊说是经毕，玉梵七宝层台，天花缤纷，琼香缭绕。十方诸天帝君，咸称善哉。天龙鬼神，雷部官众，三界万灵，皆大欢喜，信受奉行。
　　注曰：说经已矣，诸天帝君、雷部鬼神悉皆赞叹，踊跃而去。凡我同志，信士善人，得遇宝经，当洗心涤虑，至诚朗诵真文，则祸难不萌，永保长生者也。
　　义曰：宣经赞化，三界十方皆得如意。夫学者，得遇宝经玉篆，可斋心涤虑，酌水献花，如法诵之篆之，则诸祸不生，众善骈集也。今至士体天心而洗己心，阅真文而造玄文，岂可不尽力奉持，以广大其化也哉。
　　释曰：宝经玉篆，非奉三清上境之勑、玉清真王之令，则不能垂示於世而化诸有情者也。今经旨校正，注释分明，玉篆金章，灿然烁目。凡祈请之士，可不斋心洁涤以阅玄文也耶。至士道龄，职守都功，位居左院，用己神元，结之英成。天尊普化之德，是日文成，黍列圣真之左。而诵经者，不可亵渎，大则天诛，小则祸及也。
　　赞曰：宝经圆满，咸称善哉。消灾赦罪，祸去视来。
　　九天应元雷声普化天尊玉枢宝经集注下竟
　　圆满吉祥灵章
　　向来诵经，念念存诚。千真拱听，万圣通灵。应元合无，普化分形。九天有命，三界遵行。消灾谢过，请福延生。功圆行满，大道证明。
　　符篆
　　凡书一篆，当焚香起大敬心，至诚课诵，自正经首至於三章，并所祈本章毕。然后心存天尊宝相，口诵天皇神咒书之。常时仍用黄纸贴护篆文，用则展启。以后符文，一体如之。
　　学道希仙第一章 召九灵三精第二章
　　遇本命生辰，严修斋戒，诵经称号，书篆焚。
　　解五行九曜克战刑冲第三章 
　　　 　 
　　沉痾痼疾咒诅冤牵第四章 消口舌唇吻第五章 禳上皇神煞禁忌第六章 
　　　 　 
　　求嗣息卫产难保婴孩第七章 灭乌妖蛇孽第八章 遣祟除妖灭邪巫魇祷第九章 
　　　 　 
　　消除蛊瘵超度祖玄第十章 水陆行藏第十一章
　　祷雨祈晴止禳水火第十二章 
　　　 
　　瞻星礼斗第十三章 闻经灭罪第十四章 佩奉萃福人钦鬼畏第十五章 
　　　 　 
　　续婚合章
　　凡有婴孩在於襁褓，为栴檀神王座下一十五种鬼加诸恼害，因多惊痫，宜诵此经。
　　谨按《释藏护诸童子经》中载，栴檀神王座下一十五种鬼形，常游行世问，恐怖婴孩及小儿，作诸怖畏之相。人能诚心诵经焚符，则免此祸也。
　　第一名弥洲迦鬼，形如牛，着诸小儿，眼睛回转。
　　第二名弥迦王鬼，形如师子，着诸小儿数数呕吐。
　　第三名骞陀，形如鸠摩罗天，怖诸小儿，其两肩动。
　　第四名阿波悉魔罗，形中野狐，着诸小儿，口中沫出。
　　第五名牟致迦，形如播猴，着诸小儿，把拳不展。
　　第六名魔致迦，形如罗剎女，着诸小儿，自啮其舌。
　　第七名阎弥迦，其形如马，着诸小儿，喜啼喜笑。
　　第八名迦弥尼，形如妇女，着诸小儿，乐着女人。
　　第九名黎波坁，其形如狗，着诸小儿，现种种杂相。
　　第十名富多那，其形如猜，着诸小儿，眠中惊怖啼哭。
　　第十一名曼多难提，形如猫儿，着诸小儿，眠中喜啼喜笑。
　　第十二名舍究尼，其形如乌，着诸小儿，不肯饮乳。
　　第十三名犍咤波尼，其形如鸡，着诸小儿，咽喉声塞。
　　第十四名目佉曼茶，形如黑狐，着诸小儿，时气热病下痢。
　　第十五名蓝婆，其形如蛇，着诸小儿，数噫数喊。
　　玄阳子所遇雷霆玉经，本末如是，如是其必有自来矣。不以自秘，方将梓而广之，其所以与人为善之志甚荐。予虽未识其为人，固已先识其为心，知其非寻常人也。虽然至道无言，至言无迹，神而明之，存乎其人，子既有得於言语文字中矣。推致其功，乃复有得於言语文字外。无宁使人谓子为泥象执文者，是则予之至望也子其勉之。至顺癸酉上元日，嗣三十九代天师太玄子书。
　　
