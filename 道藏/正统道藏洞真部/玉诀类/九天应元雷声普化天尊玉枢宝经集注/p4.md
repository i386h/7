<!-- { "loadSidebar": true } -->
　　天尊言：土皇九垒，其司千二百神，土侯土伯，土公土母，土子土孙，土家眷属。若太岁，若将军，若鹤神，若太白，若九良，若剑锋，若雌雄，若金神，若火血，若身黄，若撞命，若三煞，若七煞，若黄旛豹尾，若飞廉刀砧，如是等土家神煞。若人兴修卜筑，一或犯之，即致病患，以迄丧亡。才诵此经，则万神皆起，天无忌，地无忌，阴阳无忌，百无禁忌。
　　注曰：凡人动作兴工，不无有犯神煞，其祸立至。大则丧命，小则官非，可不慎欤。依仪书篆行持，诵经祈祷，则百无所忌也。
　　义曰：天尊惜群生，至於如斯也。亦云生亦土，而死亦土。殊不知土之为害，大尤甚也。盖土宜静，不宜动之谓也。
　　释曰：天覆其地，人孰不知。盖我天尊，为九天之尊，统制三界。而九垒皇君春属家臣诸多恶煞，害人不轻，天尊用玉文宝篆以、镇禳之，使世间上士下愚凡动作之时，百无禁忌也。
　　赞曰：万物皆从戊己来，偶然相犯即为灾。若非普化真文力，处处皆为白骨堆。
　　天尊言：世人夫妇，其於婚合，或犯咸池，或犯天狗，三刑六害，隔角交加，孤阴寡阳，天罗地网，艰於嗣息，多是孤独。若欲求男，即诵此经，当有九天监生大神，招神摄风，遂生贤子。於其生产之时，太一在门，司命在庭。或有冤愆，或有鬼魅，或有禁忌，或有凶厄，致令难产。请诵此经，即得九天卫房，圣母默与抱送，故能临盆有庆，坐草无虞。凡有婴孩，在於襁褓，为栴檀神王座下一十五种鬼，加诸恼害，因多惊痫，宜诵此经。
　　注曰：世人婚合产育，皆有神煞。不知方向，不避太岁，偶尔犯之，其祸不浅。急宜诵经焚符以禳之，则自安荣也。
　　义曰：凶吉两途，互相齿之。如或不谐不育，天尊之号宜一诵之，必自然而释矣。
　　释曰：此章为人间婚姻子嗣，系於天尊所属。凡嗣息聘嫁养育，非小事也。世俗罔知，而窒於勘合之私，其误多矣。如或犯之，夫北妻南，子息艰得。宜诵宝经焚灵符以释之，则自然夫妻和睦，子孙昌泰也。
　　赞曰：夫妇人伦事，儿男骨肉恩。要令家道睦，归敬玉枢文。
　　天尊言：若人居止，乌鼠送妖，蛇虫嫁孽，抛砖掷瓦，惊鸡弄狗，邀求祭杞，以至影胁梦逼，及於奸盗。而敢据其所居，以为巢穴，遂使生人被惑。庭户不清，夜啸於梁，昼瞰其室，牛马犬豕，亦遭瘟疫。祸连骨肉，灾及孳生，淫祠祆社，党庇神奸，吊客频仍，丧车迭出。
　　若诵此经，即使鬼精灭爽，人物咸宁。
　　注曰：盖此等之家，不崇纲常理道，不畏天地神明。口味厌秽荤膻，身履邪淫杀道。不遵公法，惟务私荣。肆毒逞凶，恣行不善。是致鬼妬神憎，妖邪竞起。若能悔过首谢，诵经焚符，即得祸乱不生，人物安宁也。
　　义曰：壁坏盗入，业重鬼来，致使六畜兴灾，家神不利。天尊不以小故，亦垂大恩，多诵经文，其祸止矣。
　　释曰：正气如天，邪魔敢犯。盖因世人治家不理，干渎神聪，以致六神不居，则邪气乘间而入。或鼠精蛇魈，抛掷惊弄，血阴无时，甚至染昧家人，其祸不测。或盗人家财物，移东易西，皆此类也。致使吊客丧门，挟灵肆志。即诵宝经焚玉符，则人物俱得以安宁也。
　　赞曰：自作恶时邪亦作，我行善处即天行。世人忽有如斯难，宜篆灵符诵宝经。
　　天尊曰：九天雷公将军，五方雷公将军，八方云雷将军，五方蛮雷使者，雷部总兵使者，莫赚判官，发号施令，疾如风火。有庙可伐，有坛可击，有妖可除，有祟可遣。季世末法，多诸巫觋，邪法流行，阴肆魇祷。是故上清，乃有天延禁鬼录奸之庭，帝由束妖考邪之房。能诵此经，其应如响。
　　注曰：经中凡二十一段，皆天尊言，惟此章云天尊曰。盖称扬雷公将军使者判官，发号施令，应响威德，故不直言也。巫觋之徒，务行邪术，妄构妖言，魇祷夫妇分离，蛊媚女流苟合。值此妖巫，诵宝经焚符篆，则雷司剿除，应报如响，人得安宁。
　　义曰：天地无私，惟德是辅，善恶之报，动如景响。学道之士，体天心而明己心，则祸患蠲消而福禄臻矣。
　　释曰：此章，乃天尊自赞雷司之圣也。如此所以，诛鬼斩邪，兴云降雨，皆我天尊劲下方行，今世道俗难分。或以不正之术，坏人伦而犯律。诵此宝经焚符，则立应如响，岂不敬乎畏乎。
　　赞曰：雷司明善恶，善拔恶，常诛邪法相侵害，惟多诵玉枢。
　　天尊言：天瘟地瘟，二十五瘟。天蛊地蛊，二十四蛊。天瘵地瘵，三十六瘵。能诵此经，即使瘟清浄，蛊毒消除，劳瘵平复。亦有其由，或者先亡复连，或者伏尸故气，或者冢讼墓注，或者死魂染惹，或者尸气感招。凡此鬼神，或悲思，或志恨牵连执证，并绿注射，并音塝射音石。乘隙伺间，间音谏。乃得其便。故此经者，上通三天，下彻九泉，可以追荐魂爽，超度祖玄，太上遣素车白马大将军以监之。
　　注曰：凡人息瘟蛊瘵疾者，皆有所致，甚至绝灭一门，牵连六亲。若能诚心诵经，焚烧符篆，则雷司差素车白马之将以拔之，使人不陷此苦也。
　　义曰：瘟蛊疗疾，有自来矣。但能诚心洁己，诵真文，礼天尊，则不罹此苦也。
　　释曰：瘟乃不正之气，蛊乃无影之虫，瘵乃难愈之疾。盖此三者，我天尊之言？有自来矣。只缘复连相染，尸气相熏，冢讼相呼之所致也。复连者，乃人之大厄也，世人不知禳解，故有绝门亡没者也。冢讼者，七祖冤牵之所政也。尸气者，地上原有远年棺柩，化成小虫，或飞入饮食之中，或落在器皿之内食之，令人作蛊。凡人迁居，当诵经焚符，以剿绝之。
　　赞曰：天地瘟蛊瘵疾大苦，祸有其由，亦人自取。若诵玄文，可技七祖，白马将军能为作主。
　　天尊言：若或有人治装远行，贼盗骋奸，五兵加害。陆行则虎狼魈蜮磨其牙，水行则蛟龙灶鼍张其颐。或难赖有幽枉之魂，或风涛有劫数之会。前亡后化，捉生代死，能於此经归命投诚，故得水陆平康，行藏协吉。
　　注曰：凡人出陆遇贼迎兵，或逢蛇虎恶域山魈。水行或值蛟龙鼋鼉作浪兴风，滞魄沉魂，求生捉替。或遭劫会，或飘堕他方。常预备符篆防之，可水可火化去，亦急诵宝号，立免诸厄也。
　　义曰：出入动静，宜慎宜馑，若能平昔奉持此经，则此患何由而至也。
　　释曰：动静行藏，须当慎之。所以吉凶晦吝生乎动，是故一动只一吉字，其三字皆非美也。出入可不谨乎。凡欲远行，必须先诵宝经佩符命，则吉无不利。
　　赞曰：水陆行藏世不无，鬼神作耗暗潜图。一称普化天尊号，佩带真王玉篆符。
　　天尊言：亢阳为虐，雨泽愆期，稽颡此经，应时甘澍。积阴为厉，雨水浸淫，稽颡此经，应时朗霁。祝融扇祸，飞火民居，赤鼠游城，惊热黎庶，此经可以禳之。海若失经，鱼龞妄行，洪水稽天，民生垫溺，此经可以止之。
　　注曰：此章，天尊爱群生之心切切。久旱久阴，实天地之气不和，乃人民之业难释。以致三界震怒，水涝山崩，祝融扇祸，赤鼠兴妖，黎庶不安。若人遭此岁时，宜诵此经，焚此符篆，晴雨得宜，人民自安也。
　　义曰：阴阳失律，如旱逞势，莫非出入於天司之令。盖恶业之气不消，正真之道不崇也。天尊斡旋造化，以生生之心长养群品，其不可赞欺耶。
　　释曰：阴晴晦明，非细事也。上系天庭，下关洞府，亦由二气之不和故也。凡遇此水旱之时，志士严置道场，诵灵文而焚玉篆，则旱可雨而雨可晴矣。
　　赞曰：水旱为灾，可关天地。诚心诵经，晴明甘霈。
　　天尊言：世人欲免三灾九横之厄，即於静夜稽首北辰。北辰之上，上有三台，其星并踱，形如双目，迭为三级，以覆斗魁，是名天阶。若人见之，生前无刑囚之忧，身后不沦没之苦。斗中复有尊帝，二星大如车输，若人见之，留形住世，长生神仙。归命此经，投心北极，即有冥感。斗为天枢，中有天罡，在内则为廉贞，在外则为破军。雷城十二门，并随天罡之所指。罡星指丑，其身在未，所指者吉，所在者凶，余位皆然。若人见之，寿可千岁。
　　注曰：北辰者，北极星也。辰星五位，乃帝座星也。居常不动，而众星皆共之也。此北斗居天之中，为天之枢纽，斡运四时。凡天地、日月、五星、列曜、六甲、二十八宿诸仙众真及下元生人，上自天子，下及黎庶，寿禄，贫富、生死、祸福幽冥之事，无不属於北斗之总统也。太上授以天师张真君北斗经诀，若有危厄，急告北斗，礼诵本命真君，方获安泰。又得三台生，三台养，三台护也。三台星有六座，上中下台。名天阶者，太上升降之道也，其势横亘北斗第二□星。上台虚精，中台六淳，下台曲生，乃星君内讳。知星名者，众恶消除，诸善备至。见星象者，生无刑忧，死无诸苦。凡於静房端坐，思三台覆头。次思两肾气从胸出，与三台相连。久久思毕，啄齿二七，鼻微微出气，闭口满咽而毕。乃咒曰：节节荣荣，愿乞长生，太玄三台，常覆我形，出入往来，万神携荣。步之五年，仙骨自成。步之七年，合药皆精。步之十年，上升天庭。急急如律令。可叩头瞻仰拜礼，则百事皆遂。又北斗乃阴阳之精神也。精曜九道，光荫十天，七现二隐。世人惟见七星，不见尊帝二星。此二星即辅弼帝皇太尊晨君，乃天地魂魄之威神。辅星主天，曰常。弼星主地，曰空。空者，九天之魂精。常者，九地之魄灵。天休地泰，空常隐藏。天否地激，空常焕明。变化万气，改易阴阳，四时代谢，莫不由焉。二星尊贵，隐伏华晨，九天亦秘其灵音，不行於世。诸得道高仙贵真，乃得见之。其营名逐利流俗秽浊之人，星光所不临照，难可得见也。曩亦有误见之者，今俗人脱有误见者，切不可言，泄则身被兵火，卒形获考地狱，生死父母皆受罪於三官。瞻礼之法，常以每月初三日、二十七日夜，勿令人知，阴下中庭，烧香礼诵，咒曰：尊帝二星，北极之灵。愿臣早见，见即长生。福庆无穷，天与长龄。诚心更念此经，默有感通，久久自当见也。亦不可泄其天罡名，在斗枢之内，星形与破军星相对，此星红色稍大，每一时辰，随斗杓照临地支一方位，时时运转，无有停息。经云：天罡所指，昼夜常轮是也。雷城按地支有十二门，雷欲发声，却随天罡，其时所指方位之门，乃发声也。且如天罡坐於未，对指丑宫，何故却有吉凶？盖天罡正气，能生能杀，若所指向之处，即是生方，故有生气，取之则可以治病补虚，安神旺气，却祸消灾，延生度厄也。所在之处，则有杀气，用之可以斩鬼驱邪，夷凶禁暴，馘毒制魔。故曰所指者吉，所在者凶也。
