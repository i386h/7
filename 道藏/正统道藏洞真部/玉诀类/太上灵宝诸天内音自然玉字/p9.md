<!-- { "loadSidebar": true } -->
　　天真皇人稽首上白天尊：自受日月，随运流迁，去来转轮，一光一冥，一灭一度，一死一生，身受破坏，一败一成，经履天地，改易光明，幽幽眇邈，非可思议。自龙汉以来，已九万九千九百万重劫。缘对相牵，世世不绝，至于今日。亦尝生王门，亦尝生贱家，亦尝生富室，亦尝生穷寒，亦尝生人尊，亦尝为仆使，亦尝婴六疾，亦尝受光明，亦尝受智慧，亦尝受愚聋。诸行备经，身未泰定，恶对缘生，而作无道，非人所行。不敬天地，不畏鬼神，不慈不孝，伤害众生，死循剑树，足践刀山，或入寒夜，或入镬汤，流曳三涂五苦之中，形魂楚挞，痛毒备婴，万劫对苦，乃得还生六畜之中，年命无几，更受死坏，方复还充五岳长徒，东岳作役，无所不更，千劫受苦，乃得还生边夷之中。虽有人形，而无人情，年命无几，身复死坏，魂逝四渎，涟汲溟波，涂炭寒冰，昼夜无宁，百劫对尽，乃得还生贱人之中。六疾丑陋，可憎之极，年命无几，复受死坏，魂入长夜九幽之中，配役三河，裨塞长源，寒疠切肌，诸苦备经，一切缘尽，乃得更生人中之门。形容端正，人道备足，年命无几，复受死坏，魂魄方还三官，都使驱驰百极，流离鬼庭，万年罪竟，乃得还生善人之门。财宝无乏，虽受宽泰，年命无几，复受死坏，魂神方还三官善鬼，受任都伯，统承生死，千年根断，乃得受生，通灵彻视，坐见鬼神，役使召制，助国救民。或辅帝王平断四方，年命无几，复受死坏，魂神乃得为五帝宾友，交游神仙。百年根对并消，地谪周竟，三官都统，诸天记名，乃得受生富贵之门，王侯之家。荣禄难胜，根尽福生，发心大愿，布散穷乏，广作功德，而受灭度，径上天堂，逍遥欢乐，衣食自然。二十四年，更生贵门，受炁智慧，五心开聪，修奉经法，贱财重道，慈心一切，恭敬师宝，功德未全，复受灭度，上升南宫。朱陵度我命籍，三界书我功名。周流十方三十二天，交游上圣，为太上之宾，十年还在人中，身作师宗，宣通法音，开度天人，教化草生。展转亿劫，无所不经，死备三官徒对，年限垂竟，而又行恶心，罪倍於常，更受死坏，复还三官，对於徒谪，苦痛过先。如此一善一恶，一缓一急，一死一生，一恼一欢，艰辛轗轲，亿劫之中。诸恶漏尽，福德自生，乃得还在富贵之门，道得因缘，供养经法，七宝告灵，发心善愿，功名得全，为三界所举，五帝所明，降致云舆，八景琼轮，驾空乘浮，白日升晨，被蒙天尊，曲逮重恩，拂饬朽骸，得见光明，超凌三界，位登天真。今日侍座，欢乐难言。天尊不以先昔所见浅狭，触事无能，见使注笔，解说天音，命重教严，不敢隐情，辄极所见，悉表乃心。虽不覼缕，然经历前生亿劫以来，游涉天元，随法生死，恒值真文，自不履其玄化，洞於本根，将感以私短，而切申自然之书，以解曲逮之文，振琳琅之响，叩琼瑶之音，义体虽不都备，由足申演天地之根矣。其诸天之中，阔狭度数，气象变化，日月星宿，宫室山林，真人城台，及魔王鬼神，应承之所由，其事深奥，亦非可都详，且问难因缘，亦已旧章载，不复一二，论为烦重。今粗解天书五合文义，其道足以开度天人，拔诸苦根，大法开张，泽被十方，今生来世，男女善人，当得此恩。然按元阳玉匮，九天推数运行，灵关周回，三十二天一交，伪道出行，万姓心怀，诈共崇奉，此文当还大罗之上，七宝宫中。三五周竟，万道势讫，大圣隆兴，下世度人，诛罢伪座，退翦逆民，道德兴隆，天下太平，国主享祚，十方宁焉。真经辅世，善瑞日生，壬子之初，乙卯之年，至甲子之旬，当有青帝九种仙人，乘九色之龙，出游泰山，赍此真经， 以扫不祥。真经下世，角音龙释，得遇吾此道，其祚自强，以保甲申，普度天人，其时欢乐，此经之功也。奉之者享福，修之者神仙。斯文玄奥，广覆无穷，大法尊重，伏愿天尊，普告诸天上帝，大圣尊神，日月星宿，地上地下，五岳四渎，及河海水帝，神仙真人，十方世界诸灵官，一切依大有之格，俯仰之科，禁傥漏慢，秘而奉焉。
　　是时天尊举手弹指，天上天下，地上地下，无极世界，一切神灵，莫不秘奉。诸天大圣众，同时稽首长跪称善。天尊告四座大圣众，无极太上大道君，三十二天、十方尊神等，天真皇人曰：龙汉之前，在延康之中，随运生死，至于龙汉，乃受缘对，魂形艰苦，涂炭三官，缘尽根断，得入福门。经覆天地，一成一败，无复限极，涉见天元，恒值灵宝，世世出法，化度天人。是以洞究天中之事，能解天书自然之文，大法开明，诸天所崇、宜宣至理，音究朗然。故令注笔，解其曲逮，合和五方无量之音，以成诸天，普度来生，其中玄奥，信而可尊。灵音既朗，诸天光明，天上天下，地上地下，十方无极世界，一切神灵，莫不崇奉。依明真玄科旧制，以玉童玉女各二十四人，烧香侍真，检慢纠非，不得轻宣。四万劫一出，下世度人，明各检慎，勿使有言。是时四众一时作礼，稽首称善。
　　天真皇人曰：天书尊重，度人无量，贵而享福，慢而祸臻。诸是上天已得道过去无极大圣，至真尊神，及飞天神人，五岳神仙，莫不备受，崇奉天文自然之音，以成至真者矣。自非宿名金箓，玉字上清，终不得见。脱於漏慢之中，见其篇目，神迷其心，终不开悟。有其宿分，自当发心，愿乐神文。生遇其世，与文相值，当赍七宝纹缯之信，诣师告盟，上闻诸天，受而佩身。得佩此文，诸天所敬，三界所称，五帝所侍，地祇奉迎，一切神灵莫不朝门，将拔九祖於长夜，开度死魂於九冥，返受胎於灵气，得受生於富贵之门。长与诸天交游，提携太上之宾也。
　　五老帝君，宣告诸天，地上五岳灵山，三河四海，神仙真人玉女，一切神明，天真皇人开大有之妙化，通自然之灵文，天书尊重，禁不轻传。今生男女，心不怀二，敬信自然。受之者，皆得升度。奉之者，皆得长年。轻财重法，致魔不言。来生男女，心当破坏，各怀伪黠，贵财贱道，不信至真，纵有归向，多以浮华，意志不专，贪窃窥觎，致魔有言。故玄科告禁，以七宝纹缯，质求人心。有至学之士，依科宝信，便言名诸天，颁告五岳，地上神仙，一切记名，宣示魔王，保举三清，然后而传。有违玄科，身负风刀，万劫无还，九祖填夜，长役河源。一切神灵，明识此言。
　　天真皇人告五老帝君：我尝於龙汉之中，受文於无名常存之君。俯仰之仪，以丹笔书诸天八字之音，合二百五十六字，以黄缯为地佩身。依明真玄科，以金银、珊瑚、瑠璃、砗磲、水晶、玛瑙，七宝镇灵。五色纹缯，各四十尺，以奉神真玄科之信，不得辄亏。至於有心，穷乏不备，贵得表真，当量其轻重，宜而授焉。
　　西王母以上皇元年七月丙午，於南浮洞室下教，以授清虚真人王君，传於禹，封於南浮洞室石碛之中。大劫交运，当出於世，以度得道之人。
　　太上洞玄灵宝诸天内音自然玉字卷之四
　　
