<!-- { "loadSidebar": true } -->
　　东曰：无量者，十方无量大神也。魔王与诸天俱生学得道者，皆由魔王保举而得成真人也。故曰皆由我身也。○幽栖曰：梵行者，至真之行也。我者，魔王自称也。言三十二天梵行真人至于十方无量大神，莫不皆由我之保举，而得居于此天也。
　　我有洞章，万遍成仙。
　　东曰：洞章者，魔王歌曲也。学士若能诵之万遍，魔王即保举径升上仙。
　　仙道贵度，鬼道相连。
　　东曰：仙道欲令人升度，鬼道欲令人死亡，更相连逮，共入恶道也。○幽栖曰：言我有此空洞之章，诵咏万遍，皆得升仙。夫仙道贵形神俱度，鬼道贵生死相连；升度则祖考亦度，相连则子孙亦连也。
　　天地眇莽，秽气氛氛。
　　东曰：眇莽者，暗昧也。秽，恶也。氛，乱也。天地高远，无所不容，真者处上，浊者处下，魔精恶气，满於空中也。○幽栖曰：天高无涯，地广无际，常秽气氛合，弥贯太虚也。
　　三界乐兮，过之长存。
　　东曰：三界者，欲界、色界、无色界。此非至乐，若得过三界之上，乃得仙道，与劫轮转，更不生死，故得长存也。○幽栖曰：言三界之人，若迷乐住乐，则乐尽而沦堕；若悟乐之非乐，则超出而长存也。
　　身度我界，体入自然。
　　幽栖曰：若悟乐之非乐，则不住乐而修进，故得身度三界之难，体入自然之境。○少微曰：三界虽乐，福尽则倾。寿等尘沙，终当死坏也。
　　此时乐兮，薄由我恩。
　　东曰：得入无色界之中，至此欢乐。我恩者，魔王自称我也。尔皆由我保举而得入仙品也。故言薄由我恩也。○幽栖曰：若入自然之境，则自然之乐，长存真乐；三界之乐轮转妄乐。此之一乐，则名同理殊，人乖境异。皆由魔王保举而致此真乐之域。故云薄由我恩。○少微曰：过得三界，始可为乐，故曰此时乐兮，由我恩。保度得入三清，故曰：薄由我恩也。
　　龙汉荡荡，何能别真。
　　东曰：龙汉之年，玉字始出大福堂国，日月始明。元始撰集玉文，出法度人。其国风雅，非可称名；人民始治，礼乐亦兴，人寿三万六千岁。荡荡大化，劫运既终，经於延康，一沦亿劫，眇莽久远，的而不虚，自非通玄究微，莫能识也。○幽栖曰：既炼质成仙，修凡得圣，出苦入乐，去死登生，故知道之灵化，妙用致此。当龙汉之际，混沌未分，天既未立，空虚荡荡，复何分别其真？○少微曰：龙汉初劫，人人淳朴，同焉自得，不知所求。虽荡荡而平夷，无能别得真伪，我界多有试难，故真伪可得而分也。
　　我界难度，故作洞文。
　　东曰：魔王言我从龙汉已来，功德至重而未得仙。末学道浅，求度我界，实亦是难。故歌此曲以劝学者，令识真也。○幽栖曰：言此界之难超，非洞章之莫度。故魔王津济而立此文，既荷举保之恩，复赖引援之德也。○少微曰：我界群魔，多诸幻惑，为此难度，故作洞文。
　　变化飞空，以试尔身。
　　东曰：魔王在空虚之中，飞行谣歌，以试末学之心正与不正也。○幽栖曰：犹恐趣道之不笃，秉操之不坚，故作变试於空中观，履水火而无惑。○少微曰：飞行变化，骋现神通，试尔身心，令失正道。
　　成败懈退，度者几人。
　　东曰：学士犹豫之心不固，一至到者少，不别真伪，群邪所惑，致生懈怠。至得度者，万无有一也。○幽栖曰：既履水火之难，则有成败之流。超然独济者寡，渝变退落者众，度无一人。
　　笑尔不度，故为歌音。
　　东曰：尔，汝也。笑汝徒有希道之心而无得道之实。虽复亿劫轮转不灭，心不冥一，终不得度也。○幽栖曰：其成败退者，复嗟哂愍之，故制此歌章，欲使普令超度也。
　　第三无色界魔王歌曰：
　　东曰：从显定极风天，至秀乐禁上天十天，为无色界分也。从无上常融天，至太极平育贾奕天四天，无色界上也。○幽栖曰：第三无色界者，谓在色界之上，故云第三。无色者，无形质也。界者，域也。无色界有四天，言此天之人，形欲俱空，故云无色。魔王歌者，即此界魔王之谣歌也。○少微曰：道教经曰：心业净有六百善功，生无色界四天，此界魔王讳韶也。
　　三界之上，眇眇大罗。
　　东曰：眇眇音，高远也。大罗者，大罗之天也，在三界之上也。○幽栖曰：言三界之上，即圆罗之外，虽即未至太无，亦通是大罗之域也。○少微曰：眇眇，高远也。三界之上犹有四梵三清，然后至於大罗。今言三界之上有大罗者，魔王作歌从省文也。
　　上无色根，云层峨峨。
　　东曰：层者，重迭也。峨峨者，高峻也。大罗之天不参色界，在众天之上，结云气而成山。上有九层云楼，高而峨峨也。○幽栖曰：此大罗之中，都有五境。上无踬阂之色，下无固着之根，皆妙气之化成，若景云之杳焕。此乃无状之状，恍惚难名，故云若存若亡也。○少微曰：大罗之境，结云成山，层台九重，峨峨高峻，琼林空峙，无根而生。○玄英曰：此明大罗天上真空境界，山林城宇，宫殿台榭，皆结自然妙炁而为之，非因造作，肉眼不见，谓之无色。浮空而立，谓之无根。
　　唯有元始，浩劫之家。
　　东曰：元始者，天尊也。浩劫者，浩浩无数也。元始之道，经无数之劫，常居大罗之天也。○幽栖曰：此五境之宫阙，皆元始之所居。元始则元始无终，既湛然常存，故云浩劫之家也。非五境之中，尽皆元始，谓每境之主，以元始为尊。○少微曰：元始天尊，家住其境，浩浩荡荡，劫数难知。
　　部制我界，统承玄都。
　　东曰：部制者，言大罗之天，天尊所治，并大圣在其上，上有玄都之山，七宝之台。台有《三宝神经》，大圣一日三时上朝七宝之台，旋行诵咏，以制万魔也。○幽栖曰：元始非唯一境之道主，亦制三界之魔王。又总玄都，敷弘万化。玄都，玉京大罗之天者也。
　　有过我界，身入玉虚。
　　东曰：我界，无色界也。即体入玉虚之境。无色既为上界，即与玉虚邻次。玉虚者，玉虚之炁也。得度无色之上，身入紫极之宫，玉虚上帝治在其中也。紫极者，太极之别名也。○幽栖曰：玉虚即玄都玉京也。○少微曰：元始部制我界，统承玄都紫微。有过我界，身入玉虚，得过我无色界也。既过色界四天，即入玉虚。万炁上元，三部八景，皆结玉虚之炁为人也。        
　　我位上王，匡御众魔。
　　东曰：上王，魔王之主也，字韶。自言我位上王，制御众魔，故日上王也。○幽栖曰：王者，即众魔之上王也。故言匡御众魔。匡，正也；御，制也。○少微曰：此界魔王最居上位，下统三界，制理群魔。
　　空中万变，秽气纷葩。
　　东曰：纷乱也；葩，华也。三界并空，天魔鬼神变化纷乱华丽，幻惑学者之心，故曰纷葩也。○幽栖曰：空中万变，谓试学者，故云变化飞空，以试尔身。纷葩者，亦氛氛也。言世间俗境常秽气氛氛，冲隘空虚，填塞宇宙也。
　　保真者少，迷惑者多。
　　东曰：保，固也；迷惑，邪乱也。固真者少，邪乱者多。○幽栖曰：痛乎世人保守真者鲜矣，迷惑不悟者多，况乎天下皆迷也。
　　仙道难固，鬼道易邪。
　　东曰：仙道无形，故难守；鬼道多欲，故易邪也。经曰：不见可欲，使心不乱，此之谓也。○幽栖曰：学仙之道，则正性难固；鬼道不学，俗心已邪。随风顺流，靡靡而去，故云鬼道易邪也。
　　人道者心，谅不由他。
　　东曰：人道废，本於心。谅己度情，而不由傍人也。○幽栖曰：夫人道之理，在於方寸；或悟道修真，或迷邪入鬼，皆由自己之心肺，信不由於他人。谅，信也。
　　仙道贵实，人道贵华。
　　东曰：仙道应於自然，去浮华，取至实，人道贵荣华，与仙道反也。○幽栖曰：夫修仙之道，道贵於真实；行人之道，道贵於浮华。故经曰：居其实，不居其华。
　　尔不乐仙道，三界那得过。
　　东曰：尔，汝也。汝不专一，那得度三界也。○幽栖曰：言汝世人若不学仙道，飞登五境，即三界之难，无由得过，言出越其界，非过止其所也。
　　其欲转五道，我当复奈何。
　　东曰：五道者，五苦之场也。奈何，悲痛之辞也。魔王在三界而见学者身，不得度，为邪精所败，不能正见，沦於恶道，丧失前功；方复经於五道之中，诸恶备受，甚可悲伤。故深发此叹者也。○幽栖曰：若不超越三界，则自然流转五道。既自尔之身所致，而我争奈尔之何？故云人道者，心谅不由他，五道之义，以明於上也。○少微曰：不乐三天轮转五道，贵华弃实，吾奈之何也。
　　此三界之上，飞空之中，魔王歌音，音参洞章。
　　东曰：谓三界之上，魔王於空中赞诵灵文，还在三界之内参杂，故云音参洞章也。○幽栖曰：言魔王常在三界之上，虚空之中，而歌此章，伤嗟世人，痛叹之甚。其音意参合，乃远符大洞。魔王者，是魔之王，非王是魔。故身为至灵，辞参大洞也。
　　诵之百遍，名度南宫；诵之千遍，魔王保迎；万遍道备，飞升太空，过度三
　　界，位登仙公。
　　幽栖曰：言诵之百遍者，乃专是此魔王之章，非全经也。百遍即名籍升度南上朱宫；千遍即魔王保护，出入送迎；万遍之道既备，即驾龙升乎太清，飞登太极，游行太空，即身超三界之难，位登仙公之格。今人所有读诵万遍，而不得依此旨者，或善恶齐行，功过相半；或口诵心驰，乖仪失法，此乃更招堕坠，何有望於升腾！若心与经通，行与经合，唯善为一，杜绝诸缘，此即逮至数千，便有仿髴；亦奚必俟於万遍之后，升於太空也。○玄英曰：仙公者，太上高真之位也。若得飞度三界，先到种人四天；其上次有三清，乃是仙公之位。今言飞度三界，位登仙公者，文中略也。
　　有闻灵音，魔王敬形。
　　玄英曰：有闻灵音者，谓闻灵宝本章也。道君叹美，三界魔王自作洞玄之歌，人能诵持，尚得成真入道；况有闻我灵宝本章之人，若能诵持，悉得三界魔王敬其形体，故云魔王敬形也。
　　勑制地祇，
　　少微曰：太上勑之也。《博物志》曰：地祇位在昆仑山下也。
　　侍卫送迎。
　　幽栖曰：傥有闻此灵章之音句，即魔王勑勒土地祇灵，居家则侍卫，出入则送迎。
　　拔出地户五苦八难，七祖升迁，永离鬼官。
　　幽栖曰：拔七祖之升仙，超八难之鬼谪，永出玄夜之河，长辞北府之官。三涂、五苦，共为八难，已注於前也。
　　魂度朱陵，受炼更生，是谓无量普度无穷。
　　幽栖曰：七祖既得升迁，皆入南宫受炼，炼化既毕，遂得更生。可谓普度无边，广济无量。朱陵，即南上朱陵宫也。
