<!-- { "loadSidebar": true } -->
　　至学之士，诵之十过，则五帝侍卫，三界稽首，魔精丧眼。鬼祆灭爽，济度垂死，绝而得生。
　　幽栖曰：至学之士者，则心坚於铁石，操烈於水火，天地不能逾，鬼神不能惑，行人之所不能行，已有若无。以此，太极已上有真名者，诵之十过，则五帝翼侍於左右，三界稽首而致敬，邪魔丧其睛目，垂死自然而得生。五帝，则五方之天帝。三界，则三界之魔王也。○少微曰：上圣大道，威能制天，至学力微，唯能御地。制天能使三景停轮，白骨复命，御地能令三界稽首，垂死却生。大小之涯，不可相越也。
　　所以尔者，学士秽气未消，体未洞真，召制十方，威未制天政。
　　少微曰：天政，谓日月五星，天文七政也。
　　德可伏御地只，束缚魔灵，但却死而已，不能更生。
　　幽栖曰：尔者，然也。夫至学之士，名行既登於真格，功用则蔑於世人。
　　所以然者，为骨体未真，秽气仍在，则十方未可召制，诸天未得振威。止可摄御邪魔，却垂死之死，不能令朽骸枯骨复形更生，此至士之格也。○少微曰：学士即上至学之士也。神力不弘，功未圆备，不能威制天象，只可伏御地祇。力能临死却死，未能回骸起朽也。
　　轻诵此章，身则被殃。
　　少微曰：五帝威神侍卫《灵宝》，司察轻慢，良为险巇。
　　供奉尊礼，门户兴隆，世世昌炽，与善因缘，万灾不干，神明护门。
　　幽栖曰：轻诵者，谓不整洁形服，不依按科仪；或行立坐卧，聊耳妄诵。岂但己身受考，抑亦上累祖宗。若唯敬礼尊崇，则致门户兴盛，一身受福，昌系子孙，恶根不生，常与善会。
　　既千神来护，何万灾能干？以此而言，诵而不味者，未若不诵而敬。诸持经之士，宜审详焉。
　　斯经尊妙，独步玉京。
　　少微曰：言独用此妙道，可以飞步玉京。《本相经》云：大罗天上，有玉京之山，无根而生，据空而停，其中有紫微上宫，辟方三十万里。金楼玉台，七宝光饰。玉室上有三十六所，方圆八千里，真文大字，满在其中。
　　度人无量，为万道之宗，巍巍大范，德难可胜。
　　少微曰：《尔雅》云：范，法也。○幽栖曰：既诸天所崇，不传下世，处紫微之秘藏，在玄都之特用；为度人之最，标众道之首。巍巍圣范，殆昆仑之冠霄；德量难胜，以溟海之莫测。斯之妙道也。
　　道言：凡诵是经十过，诸天齐到。亿曾万祖，幽魂苦爽，皆即受度，上升朱宫。
　　幽栖曰：此言凡诵者，则不限高下之格，是能依法精心诵持十过者。则诸天众圣，降集於房庙，播祖祢之幽魂，及昆宗之苦爽。下离北府，上入南宫。朱宫者，即南宫也。
　　格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。
　　幽栖曰：格皆九年者，即九年之格也。谓法三火之数，即三三如九。朱宫是南方，属火。以火炼形，故云三火。九年受其炼化，然后更生贵族。生即便修此经，昔熏习之仍在，万遍之功既满，三千之德复圆，遂超然升度，径得神仙；登金阙而朝圣君，游玉京而谒元始，此十遍之格也。○少微曰：此明能度先祖也。按《三元品戒》，朱陵度人之格，凡有三等。九年者，中福之格，大福则乃三年，小福则二十四年。皆更生下界，得为贵人。藉其先缘而能好学，不经生死，便得神仙。
　　上学之士，修诵是经，皆即受度，飞升南宫。
　　幽栖曰：上学之士者，则闻道勤行，见法必学，始终不替。寒暑无亏，此太清九宫已下有仙名者。既修诵此经，使身得道，飞升仙域，受炼南宫。夫魂魄升仙，则火炼鬼质；生身得道，则火炼垢秽。初故皆入南宫，然后登其本位，此上士之格也。
　　世人受诵，则延寿长年，后皆得作尸解之道。魂神暂灭，不经地狱，即得反形，游行太空。
　　幽栖曰：世人者，即常途之人也，非出群之士。既以祖因福浅，身业功微，故生前则享寿遐龄，没后则解形暂灭。然不拘三官之制，不受九府之艰，期限数登，则神归形复。既改形容於三官之馆，易童颜於九炼之尸，故不入南上之宫，便历太空之境。太空在太清已上三域，此世人之格也。从真至此凡有五等，则阶级差殊也。○少微曰：又明世人诵之，亦能自度也。世人德薄，功行未圆，虽不能骨肉同飞，亦能尸解而度。《本相经》云：前功不立，后则骨肉不仙，是故尸解而得道也。按上经，尸解有四种：一者兵解，若嵇康寄戮於市，淮南托形於狱；二者文解，若次卿易质於履，长房解形於竹；三者水火炼，若冯夷溺於大川，封子焚於火树；四者大阴炼质，视其已死，足不青、皮不皱、目光不毁，屈伸从人，亦尸解也。肉皆百年不朽，更起成人。《真语》：裴君曰：尸解仙者，不得御华盖、乘飞龙、登太极、游九宫，但不死而已。以弓剑曰兵解，竹杖曰文解，兼水火、太阴，为四种解也。
　　此经微妙，普度无穷，一切天人，莫不受庆。无量之福，生死蒙惠。
　　幽栖曰：此经功力致用，眇邈难思，十转则万炁齐仙，五级则度人无量。天人沐解脱之庆，生死，赖拔度之恩也。
　　上天所宝，不传下世。
　　少微曰：天尊说经之时，不传下世；王母所请许保甲申之灾，因此流通，人间始有也。宋君曰：此经度人，凡有四种。一者白日升天，即身而度；二者尸解变易而度；三者死而不朽，后更起生；四者魂神暂灭，即升南宫受化。业有轻重，故报有差殊，兼度曾祖，故曰生死蒙惠。
　　至士赍金宝效心，盟天而传。轻泄漏慢，殃及九祖，长役鬼官。
　　幽栖曰：既称秘於玄都，固宜不传下世。今因太上流布，方复降授人间。故令至士赍金宝以效心约轻，宣之重誓，违盟则九祖获考，宝秘则亿曾齐功。○少微曰：夫灵文秘重，授受良难，岂得率尔轻传，殃延九祖。
　　侍经五帝，玉童玉女，各二十四人，营卫神文，保护受经者身。
　　幽栖曰：此言五帝玉童玉女者，是五帝之玉童玉女来侍，非五帝与玉童、玉女俱侍此。五帝即五老帝君，非五方之帝也。童之与女，都四十八人，既常营卫神经之文，亦兼保护诵经之者。则叉荐举精诚之功，司察泄慢之过，受诵之子，宜慎之焉。若出入游行，必宜携执，则使持文而护身，免灾而无虑矣。
　　道言：正月长斋，诵咏是经，为上世亡魂断地逮役，度上南宫。
　　幽栖曰：正月，上元大庆之月也。故能福及上世祖曾，幽魂苦爽，断鬼神连逮之役，受仙官拔度之庆。夫言斋者，谓身无杂务，心不外想，内外清虚，抱元守一，终乎此月。故言长斋。
　　七月长斋，诵咏是经，身得神仙，诸天书名，黄蔍白简，削死上生。
　　幽栖曰：七月即中元大庆之月也。故中及己身，诸天上生；名於白简，酆岱落死；籍於黑簿，身得神仙，位登天府。黄箓、白简者，以黄金为书，以白玉为简也。此独不言十月下元者，为上元上延祖考，中元中及己身，下元下逮子息。今既皆明至学为首，则至学上有祖考而下无子息，故十月下元，略而不言。经中亦不说下元功过。至学之士，详而审之。○少微曰：天官考时，宜度先祖；地官校月，可度己身。此先后之差，尊卑之序。黄箓、白简，记仙之籍也。《录字回年经》曰：名书帝箓，盖有宿缘，皆由勤慕，非自然也。○玄英曰：按《三元品械》，正月三阳炁生，位在上元诸天校定之时，宜度先祖。七月是中元校定之月，地官考校之辰，宜度己身。亦是先后之差、尊卑顺序之仪也。谓修道之法，普度无穷，通济死生，动植咸润；上为皇家宗庙，下为五苦幽魂，岂独先超七祖。此乃使人追孝之心，故云为上世亡魂。
　　十月长斋，诵咏是经，为帝王国主、君臣父子，安镇国祚，保天长存。世世不绝，长为人君，安镇其方，人称太平。八节之日诵咏是经，得为九宫真人。
　　幽栖曰：谓四立、二分、二至，为八节日也。皆诸天大庆吉会之日，检勾学者功过之辰。若於其日能斋而诵之，则得为九宫真人也。所以尔者，其九宫除中央之尊位，周回八宫，以应八节。既与其日相符，故诵之得登此境。○少微曰：一元有三宫，三元有九宫也。又解：夫八节之日，皆有八史神下伺人善恶，所以八节必须修诵。何故八节之日为九宫真人？明八节是八卦，左三右七等并，以中宫首足合於九宫，故曰九宫真人也。
　　本命之日，诵咏是经，魂神澄正，万炁长存，不经苦恼，身有光明。
　　幽栖曰：本命即年辰之日，唯检勾一身之功罪，故令其日斋诵之。且人以炁为根，以神为本。炁存则神正，本固则根深。内神炁以相符，外光明而自轸。如此则万忧不生，苦恼奚入？既以我本命之日修诵，故能存我之神炁。圣人作则，皆有由然，以此推之，则修真之理自明矣。○少微曰：夫神和而炁畅，故闻灵音而澄正，感虚白而光明也。○疏曰：本命日则有司命君下察人善恶，所以亦须修此经。人若为恶，则邪炁入身；若其为善，则正炁归己。而永保长存，不经苦恼也。
　　三界侍卫，五帝司迎，万神朝礼，名书上天。功满德就，飞升上清。
　　幽栖曰：三界侍卫者，即三界魔王左右侍卫也。五帝司迎者，即五方天帝出入迎送也。於是坐朝众灵，名书帝箓，万遍功备，千行德圆，即白日升天、飞登上清也。○少微曰：陆先生云：上清，中都也。按《龙蹻经》：四梵以上，次有三清。太清十二天，九仙所居；次上清十二天，九真所居；玉清十二天，九圣所居。今三十六天，并不坏之境。《洞神经》云：三清天，自然化也。凭空而立，七宝宫殿，不生不灭，百灵侍卫矣。
　　道言：行道之日，皆当香汤洗浴，斋戒入室东向。
　　幽栖曰：行道之日，即持诵此经之日也。恐人不得此长持，故云行道之日，亦是前所说吉日也。每皆以香汤洗浴，然后入别室斋心洁己，清净无为。若山居寡力者，亦可於所寝之室，常护令整洁，先被服盥漱，置经於桉，然后又於经堂焚香，礼请跪启。今修诵之旨，即取经於室中，东向正坐。焚香披读，注心历目，微声吟咏。若直尔念诵，文多错误，则却，上三十字读，勿使忽速，苟贪遍数，翻为失功，误人不小。调声诵咏，令神和魂畅，常令香炁绵绵不绝於室。至此章，则依法存叩之也。
　　叩齿三十二通。上闻三十二天，心拜三十二过。
　　少微曰：《真语》云：叩齿以集神，咽津以和真。《易》曰：帝出于震。震，长生之方，诸天之尊也，故东向也。先想皇曾天而拜之，以次天帝，每一想一拜，而取遍也。
　　闭目静思，身坐青、黄、白三色云炁之中。
