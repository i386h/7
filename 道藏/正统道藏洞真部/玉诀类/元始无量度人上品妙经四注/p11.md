<!-- { "loadSidebar": true } -->
　　东曰：元，元始也；洞，通也。玉者，玉字也；历，记也。元始结自然之精，以成八角垂芒之文，玄洞虚空，光照四方，二仪分判，日月星宿於是列明。众圣所珍，号为玉历，记天地之劫运，推历度数。真人书记其事，撰集成经，故曰玉历也。○少微曰：元洞者，元始天尊结元洞正真之炁为玉历，以纪功行，注其九品仙阶。自九品仙阶而迁九真，至于九圣，方出三界之外，逍遥上清，即与道合真，永无沦坠矣。
　　龙汉延康。
　　东曰：龙，神也；汉，大也。玉字始见，出法度人，示以神奇，因名为之大福堂国长乐之舍。荡荡大化，号曰龙汉也。延，长也；康，安宁也。龙汉运讫，天书玉字隐其精光，日月灭景，天地冥然，无所分别，长宁久远，故号延康也。○幽栖曰：元洞玉历，即天上空洞历纪之名。龙汉、延康，即杳杳冥冥亿劫之号。延康之劫，在龙汉之前，此并过去二劫也。○少微曰：此章论劫运成坏也。《龟山玄录》曰元洞上皇，炁也。天尊结元洞之炁，为玉历之书，其历以龙汉劫为初劫；开图日赤明劫，终日延康劫，循环无穷，终而复始。延，长也；康，安也。劫终之后，三界空壤，万物精爽，长安在太虚，故曰延康为坏劫之称，赤明是开图之名。二者交周，是谓大劫，故终际皆号延康。中间开图，例曰赤明。其余开皇、上皇，小劫名也。《灵章》云：龙汉承延康界开号，赤明开光，天地复位。此龙汉后延康、赤明也。○玄英曰：元者，根元本始也。洞者，虚无空洞也。玉是宝中之贵，历者以历迷为名。此明元始天尊将此真文纪录前代经历，劫劫运终之大数，以其真文可贵，历数可凭，宝而存之，谓之玉历。
　　眇眇亿劫，混沌之中，
　　东曰：眇眇，高远也。亿，万万为亿也。劫者，已解前章元始玉字沦於延康之中，一沦亿劫，可谓尘沙之数者也。混，合也。天地元分别，混沌为一也。○幽栖曰：言此二劫眇邈久远，莫知纪历之数，幽幽寥寥，在於溟涬之中。○少微曰：祖劫已来，尘沙莫纪，不可遍举，略以亿劫明言。见亿劫数终，皆成混沌，万物精爽在其中。《龙蹻经》云：三界劫坏，混沌无形，每劫重造，三炁为宗。
　　上无复色，下无复渊。
　　东曰：色，光青也；渊，深也。积空成青，积河成渊，故天高而青，水深而渊，人精而神，故天有三光以垂明，地有三河以纳川，人有三宫以舍神。人得理则天地平宁，仍值延康，天无复色，一时混然也。○幽栖曰：夫每一劫运终，则三光幽暝，天地世界混沌如初，道归本源，万物失一。则上有何色，下有何渊？○少微曰：每至劫终，上尽二十八天，无复光色，下终九垒三十六地，无复泉源也。
　　风泽洞虚，金刚乘天。
　　东曰：风泽者，元始梵风之炁也。洞，通也；虚，无也。金，真也；刚，强也。风泽之炁强於真金，故曰刚风。包於九垒，乃载九天，通达虚无，抗举澄汉之精，高而洞浮，悬而不落；金刚真炁以乘於天，政令空而悬立，地系於金刚炁也。○幽栖曰：风泽者，道之炁也。金刚者，精之炁也。道炁至柔，则洞洽於虚；精炁至刚，则运成於天。世劫自然，天境常在，但无光耳，故犹呼为天也。○少微曰：风泽，第八垒炁也。风泽之炁，坚刚如金，故曰金刚，亦曰刚风。劫尽之时，能洞满空虚，承天不坠。按《九地内音素灵丹经》：地下深亿万里，得润泽地，其炁黄；又二十亿万里，得色刚泽地，其炁紫；又二十亿万里，得大风泽地，其炁青；又下无穷无极、无边无际、洞渊纲维地，其炁绿；皆风梵纲维之故。能擎持地轮，悬而不落。九垒各有四皇，合三十六皇，上应三十六天。若学者不知天上内音，则天帝不领兆名；不知地下内音，则土皇不奏兆籍，终闭而不得仙也。
　　天上天下，无幽无冥，无形无影，无极无穷。
　　东曰：幽，远也；冥，近也。天上天下，无高无下，无远无近，不可区别，皆冥然也。形，天地也；影，三光也；极，尽也；穷，终也。天地无形，日月无光，极乎无尽，穷乎无终。○幽栖曰：在天之上，无幽无冥，不可测；在天之下，无影无形，不可观。既在上下，不知其穷，极唯混成自然而独立也。
　　溟涬大梵，寥廓无光。
　　东曰：溟涬，长远也。大梵，炁也。寥廓，空远也。元始沦於延康之中，溟涬久远，寥廓空虚，亿劫无光也。○幽栖曰：大梵者，大道也。言大道之炁玄冥而未分，故云溟涬虚无之境，汗漫而未朗，故云无光也。○少微曰：劫壤之时，其状如是。言三界之上、四民之下无有幽深冥远，空无形影，旷无穷极，唯有大梵之无，溟涬辽廓，三景元光。○玄英曰：溟涬者，空虚不测之状也。寥者，敻远无穷也。廓者，空无边际也。此明三界之中，无日月之光，唯有大梵之炁，溟涬寥敻，洞满太空之中。故云寥廓无光也。此上是前劫延康之际，今劫龙汉之初，二仪未有，区分混沌，空流梵炁，次至赤明开运，具例下文。
　　赤明开图，运度自然。
　　东曰：赤者，火也，元始九炼之炁也。开，启也；图，像也。元始在於延康之中，开启赤明之运，因禅黎世界与高上大圣玉帝以火炼真文，莹发光芒，玉精流澳，为洞阳之宫，万物立像，号为赤明也。○幽栖曰：是时赤书真文，开图箓之焕烂，运阴阳之分度。天因之以晖三光，地因之以生万物，故知天地有成败休废，非复此时草创开辟也。於是四时迁谢，万化亭育，不知所以，故云自然也。因此遂号赤明之劫。○少微曰：自后明劫运将成也。真文火炼，故号赤明；度运数行，自然之理也。○玄英曰：此明劫运初开，承龙汉之际，列植宇宙，政立三光。赤明者，即前玉历真文也。元始天尊以火炼之，真文明而色赤，因号赤明。用此真文，开列天地，运化乾坤，三光运度有常，各是自然之理，非关造作之功也。运度者，运行也；会，数也。《赤书》云：劫运昼夜圆周，三十日为一交，十二交为一度。三千三百度为小劫，九千九百度为大劫。又《生神章》云：一度一年也。
　　元始安镇，敷落五篇。
　　东曰：安，立也；镇，守也；敷，布也；落，置也。五篇真文，赤书玉字也。○幽栖曰：敷，施张也；落，广廓也。於是元始以赤书玉字，敷张真文，安天之根，镇地之源，敷落五方之色位，陶铸阴阳之器物，敷张元化，靡有不备。
　　赤书玉字，八威龙文。
　　东曰：真文既受火炼，号曰《赤书》也。《八威》即八威玉策也。《龙文》，召龙之文也。元始安立五岳，布置五篇，真文镇於五方，五帝镇守，制神召龙，以禳劫运之期也。○幽栖曰：《赤书》即五篇真文也。玉字即自然内音也。八威龙文，真符之类，传授於上真。
　　保制劫运，使天长存。
　　东曰：元始安镇五岳，建天地之根，以却众灾；制神召龙，以申劫运。天高而不倾，地重而不沦，始终安立，故得长存也。○幽栖曰：言此赤书真符龙文等，并能制御劫运，消劫否终，使天地长久而无倾覆。○少微曰：《赤书》，五篇真文也。《玉字》，八会灵书、八威玉策文也。驱役八种之威，因以为称。《龙文》，召龙文也。元始行道之初，以赤书安镇五方，玉字布三十六天，玉策以威制万神，龙文以召龙保劫，所以天得长存，不有倾覆也。
　　梵炁弥罗，万范开张。
　　东曰：梵者，大梵之炁也。弥罗者，包罗也。范，形也。元始抗大梵之炁，开赤明之运，天地万物，一时受形也。○幽栖曰：元始即安镇二像，敷落五篇，又以玉字龙文保制劫运，则布真梵之炁，於十方，开玄化之文於宇宙，故天下品类，触物齐兴。○少微曰：梵炁弥布，陶铸万形，曲直方圆，各有模范也。
　　元纲流演，三十二天，
　　东曰：元纲者，元炁之纲纪也。敷演三十二天中也。○幽栖曰：元者，星也；纲者，星纲也。既二仪开朗，三景齐明，故星罗流转，上照三十二天；日月递明，下朗百亿世界。○少微曰：元，大也。演，布也。梵炁为万物大纲，流布三十二境。
　　轮转无色，周过十方。
　　东曰：无色者，无形也。十方者，八方并上下，合为十方也。大梵之炁，无所不布也。○幽栖曰：轮光於三界，周照於十方，则无幽不明，是物皆烛。无色者，即三界之上界者也。
　　旋斗历箕，
　　玄英曰：旋斗者，旋是回转之名，斗、箕是二十八宿之中星名也。斗星在北方东上。历箕者，历，犹履也。箕星在东方北上，故注云：箕、斗二星，夹东北角也。此明大梵之炁流行，起自东北角扶摇台，其炁羊角而上，从东左行向南，先历箕星中过，故云历箕。从南向西，从西向北，经於贾奕、皇曾二天中过，又却东回，经於斗星中过，入扶摇台中，是梵炁周天一匝，生长万物，成一岁之功，故云旋斗历箕。注云：贾奕天，在角左者，角星位在东方，贾奕天在西方，梵炁左行从东向西入贾奕。贾奕是三十二天之极位，故曰在角之左也。皇曾处其右者，皇曾是三十二天之初位，在箕星之右，故为始箕之分野。始箕者，梵炁始於箕星而行，故云始箕。旋斗历箕，义略如是。
　　回度五常。
　　东曰：斗，北斗也。箕，箕宿也。回度，运导也。五常，五行也。以自然之炁运导五行也。○幽栖曰：转七辰於北方，随日时以杓建，周历箕、毕之运，经纬五常之度。五常者，五星也。箕、毕，二十八宿之数也。○玄英曰：明此梵炁流行，缭绕三十二天，回运五常之炁，故得四时顺序，变化生成。五常者，五行，金、木、水、火、土是也。若历而言之，则木属东方，火南方，土位在中宫，金西方，水位北方也。此五行者，生成万物皆因梵炁之功，为天地常行之道，故云回度五常也。
　　三十五分，总炁上元。
