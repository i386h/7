<!-- { "loadSidebar": true } -->
　　东曰：北都，玉都也。罗酆，山名也。罗酆之山在天地之北，北海之外，山高二千六百里，内外皆七宝宫室，天地鬼神之所处，三界六天、北帝大魔王治乎其中。凡六宫皆六天鬼神之治，洞中有六宫，亦相像如一。下元三品水官结风泽之炁，凝晨浩之精，置下元三官。第一名汤谷洞泉宫，一号清华方诸宫；总主水帝汤谷神王、九江水府、河伯、神仙、诸真人、水中诸大神已得道、过去及未得道有功之魂，受度而升。其宫置左、右、中三府，左号青元灵渊府，右号九冰寒夜府，中号朔单青灵府。簿录并封九河洞室。其下元左宫名清泠宫，一号南水会宫，总主水中万精、蛟龙、鲸鲵，入会水母龙门各五亿，万重风泽金刚之炁。其宫置左、右、中三府，中号灵宝劫刃府，左号龄劫府，右号长夜寒庭府，主水中万灵。下元右宫名北酆都宫，一名罗酆宫，总主水中积夜死魂谪役之劫；其左府号开度劫量府，右府号泉曲鬼神府，中府号通灵大劫府。下元三品，水官三宫，宫统一十四曹，三宫合四十二曹，并治九江洞室，皆自然之号，并统三河四海九江水府一切神灵、已得道及未得道并地上五岳真仙、玉女。常以太岁甲子庚申之日，下诣汤谷、清泠、北酆都三官，校集九府生死簿录。昔天地改运，沦於延康，冥冥无开，飞天启光，於是散晖诸天，受炁洒灵，玄都故云玉都，亦大圣之号。北帝上真治乎玄灵之宫，下有寒冰夜庭，又有八难之场，故曰泉曲府也。○幽栖曰：泉曲府即九幽长夜之鬼府，北都罗酆即酆都，北帝之鬼都。罗酆是北海九幽之山，名鬼都，即在罗酆幽山之上者也。○少微曰：此下元右宫也。按《真诰》云北酆在天地之北外癸地，一名酆都泉曲府，酆都右府也。罗酆是北都上山名也，高二千六百里，周回三万里，下有洞天，周回万五千里。内外皆有七宝宫室，有上、中、下三官，各八狱，合二十四狱，皆天地鬼神所处也。
　　三官九署，十二河源。
　　东曰：三官者，天、地、水三官也。上元天官，有三官。官统一十二曹，合三十六曹。中元地官，亦有三官，·官统一十四曹，合四十二曹。下元水官，亦有三宫，官统一十四曹，合四十二曹。三官都合一百二十曹，主领鬼、神、人。天、地、水三官，合为九署。及九海、三河、十二川源之中生死图籍，无渊无底，无极神仙、一切神灵，普皆宣告也。○幽栖曰：三官即酆都三官。酆都有六宫，二宫立一官，六宫故立三官也。一官有三署，三官有九署。左为火官，右为水官，中为女官，并随事源，主司考掠，如世上之六曹。十二河源即水府也。事与三官九署相符。三官九署亦十二也，且属北方，与北俱是阴位，故取二六之数，以置十二官也。此亦举主宰耳，其余小位，不复言也。○少微曰：三官者，上元天官，中元地官，下元水官。主九署，九府署司也。十二河源者，月为太阴之精，诸水之母。井，是天河之源，众水之泉。一月一周天，一年十二月，每月皆过於东井，沃黄水之华，濯天人之容。若先祖未生，皆蒙炼度，以成仙真。事见《三五顺行经》。按《三元品戒经》说上元天官隶玉清境，结青、黄、白三炁，置上元三官。玄炁为中宫，始炁为左宫，元炁为右宫，其中宫名元阳七宝紫微宫，结青元始阳之炁，总主上真自然玉虚高皇上帝、诸天帝王、上圣大神。其官皆五亿五万五千五百五十五亿万重，其中神仙官寮亦有五亿五万五千五百五十五亿万众，皆结自然青元之炁而为人也。衣则青羽飞衣。紫微宫中有延生之符，出符以置八方，则八方之炁效然响应，皆即成人，藏符则复化为炁。宫置左右中三府，左府主生官，太阳火官考；右府主死官，太阴水官考；中府主生死，罪福风刀之考。考者，核实其事，大福三年考，中福九年考，小福二十四年考。三府各领官寮九千万众，总统生死罪福一十二曹。其左宫名太玄都元黄太极左宫，即玉清左相宫也。结元黄之炁而成，总主千真已得道及男女生命箓籍，宫数、官寮不异中宫，亦结自然元黄之炁而为人，衣则黄羽飞衣。太极左宫有招灵之符，用之亦如延生符也。左宫亦置三府，主考罪福，一同中宫也。右宫亦名太玄都洞白太极，右宫是清微宫也。结天元洞白之炁而成，总主上真已得道、未得道百姓男女仙录罪籍，宫数、官寮亦不异中宫。其人亦结自然洞白之炁而成，衣则白羽飞衣。宫中有明真之符，用之亦同延生招灵也。左右中三府主考罪福，一同中宫。上元三宫，宫统三府，府统四曹，九府共三十六曹，并治元阳之上，太空之中有功德满足、应合仙者，言名紫微宫；有敬信宗奉大法者，言名太极左宫；应死者，言名右宫。中元二品地官者，隶上清境，结元洞混灵之炁，凝极黄之精而成。其中宫名洞灵清虚宫，总主五帝五岳诸真人、及诸地神仙已得道者。其宫皆五亿五万五千五百五十五亿万重，其中神仙官寮有九万九千九百九十九万众，此皆死者有功德之魂，非自然之炁也。受度得神仙地官之任，各有年限，功满德进，升为天府仙官；功未满者，还生人中。中宫置左、右、中三府，左号耐犯明晨府，右号纣绝阴天府，中号七非恬照府。主考罪福、阴阳、年数，不异上元也。左宫名南极洞阳宫，主地上九土土皇、八极诸灵官及生命录籍，宫数官寮不异清虚宫也。宫置三府，左号连宛曲泉府，右号大煞九幽府，中号罪气咸池府，主考罪福，年数不异左宫。中元三宫三府，共统一十四曹，九府合四十二曹，并治山洞空中，言奏善恶，不异上元也。下元三品水官，隶太清境，结风泽之炁，凝晨浩之精而成。其中宫号汤谷洞泉宫，一曰青华方诸宫，总主水帝汤谷神王、九江水府、河伯神仙、水中诸大神及仙箓簿籍，宫数官寮与中元同也。官寮亦是有功德之魂补之。宫置三府，左府号青元灵泉府，右号九泉寒夜府，中号朔单青灵府，主考年限罪福，不异中元。左宫名清灵宫，生水中万精、鲛龙鲸鲵，又会水母龙门，度数之期，及人命箓籍生死功过，炁是风泽金刚之炁，官寮宫数不异中宫。右宫置三府，左号灵劫府，右号长夜府，中号灵宝劫刃府，主考罪福，亦如中宫也。总主水中精魂百鬼万灵，无是风泽梵行之炁，宫数官寮亦同中元也。右名酆都宫，置三府，左号开度劫量府，中号通灵大劫府，右号泉曲鬼神府，主考罪福，亦同中元也。下元三宫，宫统三府；九府合四十二曹，三府共一十四曹，并治九室，总统八海四渎水帝神王、水中一切灵祇。三元总九官二十七府、百二十曹。左主生事，右主死事，有功书左府青簿，有罪书右府黑簿，若罪中涉福，福中涉罪，则不专一曹也。得道奉中宫，有功奏左宫，有罪奏右宫，每到三元八节日，绝灭恶根也。○玄英曰：此明黄水月华炼度死魂之事。十二者，年中十二月也。河源者，河即天河也。天有二十八宿，东井星是天河之源，众水之泉，月为太阴之精，诸水之母。月行则每月一周天，皆经东井，吐水灌注，故云十二河源。若死魂受生，皆蒙黄水炼度，以成真仙，此文开度死魂，故举十二河源以明其事，且三元八节、劝在修行，学者若得轻升，亦能超度先祖，谓下文。
　　上解祖考，亿劫种亲。
　　幽栖曰：解脱累代祖考之幽魂，原宥亿劫之宗亲也。○少微曰：每三官校录，因子孙有大功，玉帝即为上解，亿劫祖考、一切种亲，度生诸天也。
　　疾除罪簿，落灭恶根。
　　东曰：疾，速也。簿，录也。速除罪录，绝灭恶根也。○幽栖曰：速除其罪谪之黑簿，急落其恶对之深根者也。
　　不得拘留，逼合鬼群。
　　东曰：拘，闭也。逼，强也。不得闭系魂爽，强聚鬼庭之中，遏塞正教也。○幽栖曰：既赖经功以技度，复沐道恩以解脱，岂更有拘系留滞之艰，混合群鬼之中。○少微曰：约勑三官有功德者，不得拘留魂爽，逼合鬼群也。
　　元始符命，时克升迁，北都寒池，部卫形魂。
　　东曰：元始天尊说经之时，命召十方无极世界地狱之中、一刻之时幽夜之中、寒冰夜庭三官九府，一时各部领鬼神侍卫，将从得出，长夜之府，并皆开度，得见光明也。○幽栖曰：元始降符，勑命昼时，克以升超。北帝告寒池受形之魂，部领出泉曲之府。寒池者，刑罚之池也。○少微曰：酆都下有寒池，诸鬼神有舒慢者，玉帝即用符命，一时一刻，寒冰夜庭，三官九府各部领幽魂移出长夜之府，并承开度，得见光明。 
　　制魔保举，度品南宫。
　　东曰：三界魔王常作谣歌以乱学者之心。心固者，魔王保举径升黄笳天中，诣金华山，受太一之信，以制大魔之试；然后得度。当尔之时？符制魔王，使保度南宫也。○幽栖曰：既勑北帝出鬼魂於北府，即制魔王度仙品於南宫。
　　死魂受炼，仙化成人。
　　东曰：南宫者，长生之宫也。度命君治在其中，讳吁员，得入南宫之中。吁员即炼度朽骸，生童即灌其生津，着生契於四极，给自然之羽童。生童者，日中灵童也。○幽栖曰：死魂举度於南宫，则以流火之 膏炼其鬼质，从兹改化，便得仙也。
　　生身受度，劫劫长存。
　　东曰：生身者，魂受炼度而还得迁人，值元始开化，身升长生之宫，亿劫长存者也。
　　随劫轮转，与天齐年。
　　东曰：轮转不灭，与天地等年也。○幽栖曰：若即此生，身便受升度，则与天齐久，与道同存；劫始劫终，从劫至劫，劫自成败而我独存者。天地世界一期运终，是名为一劫也。○玄英曰：随劫轮转者，劫有大小，若大劫交周，即是天地败壤、劫火起时是也。小劫是人之生死一期之尽，谓之为劫。随劫者谓度死魂受炼成人，不能无死，死后托化，更生为人，是随劫也。劫劫得生人道，故云与天齐年。
　　永度三徒、五苦八难。
