<!-- { "loadSidebar": true } -->
　　《四极明科》，太真玉帝上宫俯仰之格，旧经亿劫不传，所以学者如林，成者一人，一人得仙，皆周千年。若使世得明科，则天下无复有死之人。是以玉帝秘不下传。有得此科，妄向三人道说灵文，身死形残，七祖充刀山，至学之士，幸秘玉篇，以期神仙，必不轻传。太运之周，宝经应行，七百年中，遇有其人，跪而传之。受科文，赍五色锦缯各九十尺，凤纹之罗四十尺，金鱼、玉龙各一枚，玉札一枚，长一尺二寸，纪受科年月，以封名山本命之岳。无有此盟，不得妄传。愆盟负誓，考属左官，师及弟子同充鬼役，负山填河，万劫不原。
　　凡授《四极明科》，当对斋，书玉札一枚，纪某年某月朔某日、某岳先生甲乙、年如干岁、某月生、命属东斗青帝君，谨於玄岳高山之岩，告誓九天，上受《四极明科》，奉行道真。乞注紫简，言名青宫。违盟负誓，不敢希仙。师北向叩齿二十四通，上启：
　　高灵玄虚九天大王明皇玉帝三十九真、上圣高玄万仙道君、监灵使者、侍仙玉郎、四司五帝、领真监仙，今有上学道士，某岳先生某，修承上法，奉受宝经，凡如干卷。况在末俗，未能腾身，抗志玄虚，游宴灵岳，与世不别，未见明科，习用负越，上犯天灵。今依盟赍信，投情委命，求受宝诀，凡如干事。《四极明科》，当如明文誓身九天约，当检慎闭口，奉修存神念真，以期神仙。按如年限，有其人，当关九天，然后而传，不敢轻泄，妄以示人。上告万灵，下告五岳，三河九源，咸使知闻。违盟德信，七祖、父母，及甲身，长充左右官考，履刀山食火，二十四狱，三涂五苦，万劫敢恨。惟乞启付降授，真灵以玉童玉女侍卫身形，早得升度，飞行上清。诸所禁戒，皆如盟文。毕，师左手执经，弟子右手执信，对向天而微言曰：
　　上皇高玄，万帝虚微，下世有愿，守固不移，敢告盟誓，以检众非，玉经宝诀，皆如科仪。度身之后，万气总归师宗，长保天地，三景齐晖，敢有泄漏，长谢四非。毕，弟子置信於前，受经，北向九拜而去。此盟亦可总度众经，共用以告誓也。余经虽各有盟，故四极总统，得包於万宗也。
　　若无玉札，银木作札，亦可代用。度事讫，读札，埋於绝岩之下，可谓亿劫之信，关告万灵之誓也。可不慎之，可不慎之。青宫具格，凡受众经，无信埋札告於万灵者，亦不感彻於高上，万灵亦无可以右别，故札不可不投也。
　　太真玉帝四极明科经卷之五竟
　　
