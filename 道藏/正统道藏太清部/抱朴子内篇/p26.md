<!-- { "loadSidebar": true } -->
　　抱朴子曰，凡探明珠，不於合浦之渊，不得骊龙之夜光也。采美玉，不於荆山之岫，不得连城之尺璧也。承师问道，不得其人，委去则迟迟冀於有获，守之则终己竟无所成，虚费事妨功，后虽痛悔，亦不及已。世间浅近之事，犹不可坐知，况神仙之事乎？虽圣虽明，莫由自晓，非可以历思得也，非可以触类求也。诚须所师，必深必博，犹涉沧海而摙水，造长洲而伐木，独以力劣为患，岂以物少为忧哉？夫虎豹之所余，乃狸鼠之所争也。陶朱之所弃，乃原颜之所无也。所从学者，不得远识渊潭之门，而值孤陋寡闻之者，彼所知素狭，源短流促，倒装与人，则靳靳不舍#1，分损以授，则浅薄无奇能，其所宝宿已不精，若复料其粗者以教人，亦安能有所成乎？譬如假谷於夷齐之门，告寒於黔娄之家，所得者不过橡栗缊褐，必无大牢之膳，锦衣狐裘矣。或有守事庸师，终不觉悟。或有幸值知者，不能勤求，此失之於不觉，不可追者也。知人之浅深，实复未易。古人之难，诚有以也。白石似玉，奸佞似贤。贤者愈自隐蔽，有而如无，奸人愈自衒沽，虚而类实，非至明者，何以分之？彼之守求庸师而不去者，非知其无知而故不止也，诚以为足事故也。见达者而不能奉之者，非知其实深而不能请之也，诚以为无异也。夫能知要道者，无欲於物也，不徇世誉也，亦何肯自摽显於流俗哉？而浅薄之徒，率多夸诞自称说，以厉色希#2，声饰其虚妄，足以眩惑晚学，而敢为大言。云，已登名山，见仙人。仓卒闻之，能清澄捡校之者，鲜觉其伪也。余昔数见杂散道士辈，走贵人之门，专令从者作为空名，云其已四五百岁矣。人适问之年纪，佯不闻也，含笑俯仰，云八九十。须臾自言，我曾在华阴山断谷五十年，复於嵩山少室四十年，复在泰山六十年，复与某人在箕山五十年，为同人遍说所历，正尔，欲令人计合之，已数百岁人也。於是彼好之家，莫不烟起雾合，辐辏其门矣。
　　又术士或有偶受体自然，见鬼神，颇能内占，知人将来及已过之事，而实不能有祸福之损益也。譬如蓍龟耳。凡人见其小验，便呼为神人，谓之必无所不知。不尔者，或长於符水禁祝之法，治邪有效，而未必晓於不死之道也。或修行杂术，能见鬼怪，无益於年命。问之以金丹之道，则率皆不知也。因此细验之，多行欺诳世人，以收财利，无所不为矣。此等与彼穿窬之盗，异途而同归者也。夫托之於空言，不着之於行事之有征也，将为晚觉后，说其比故，可征之伪物焉。
　　昔有古强者，服草木之方，又颇行容成玄素之法，年八十许，尚聪明不大羸老，时人便谓之为仙人，或谓之千载翁者。扬州稽使君闻而试迎之於宜都。既至，而咽鸣掣缩，似若所知实远，而未皆吐尽者。於是好事者，因以听声而响集，望形而影附，云萃雾合，竞称#3叹之，馈饷相属，常余金钱。虽栾里之见重於往汉，不足加也。常服天门冬不废，则知其体中未尝有金丹大药也。而强曾略涉书记，颇识古事。自言已四千岁，敢为虚言，言之不怍。云己见尧、舜、禹、汤，说之皆了了#4如实也。世云尧眉八采，不然也，直两眉头甚竖，似八字耳。尧为人长大美髭髴，饮酒一日中二斛余，世人因加之云千钟，实不能也，我自数见其大醉也。虽是圣人，然年老治事，转不及少壮时。及见去四凶，举元凯，赖用舜耳。舜是孤茕小家儿耳，然有异才，隐耕历山，渔于雷泽，陶于海滨，时人未有能赏其奇者。我见之所在以德化民，其目又有重瞳子，知其大贵之相，常劝勉慰劳之。善崇高尚，莫忧不富贵，火德已终，黄精将起，诞承历数，非子而谁！然其父至顽，其弟殊恶，恒以杀舜为事。吾尝谏谕曰，此儿当兴卿门宗，四海将受其赐，不但卿家，不可取次也。俄而受禅，尝忆吾言之有征也。又云，孔子母年十六七时，吾相之当生贵子，及生仲尼，真异人也，长九尺六寸，其头似尧，其项似皋陶，其眉似子产，自腰以下不及禹三寸。虽然，贫苦孤微，然为儿童便好俎豆之事。吾知之必当成就，及其长大，高谈惊人，远近从之受学者，着录数千人。我喜听其语，数往从之，但恨我不学，不能与之覆疏耳。常劝我读易，云此良书也，丘窃好之，韦编三绝，铁檛一作檛。三折，今乃大悟。鲁哀公十四年，西狩获麟，麟死。孔子以问吾，吾语之，言此非善祥也。孔子乃怆然而泣，后得恶梦；乃欲得见吾。时四月中盛热，不能往，寻闻之病七日而没，于今仿髴记其颜色也。又云，秦始皇将我到彭城，引出周时鼎。吾告秦始皇，言此鼎是神物也。有德则自出，无道则沦亡。君但修己，此必自来，不可以力致也。始皇当时大有怪吾之色，而牵之果不得出也。乃谢吾曰，君固是远见理人也。又说汉高祖项羽皆分明，如此事类，不可具记。时人各共识之，以为戏笑。然凡人闻之，皆信其言。又#5强转惛耆，废忘事几。稽使君曾以一玉卮与强，后忽语稽曰，昔安期先生以此物相遗。强后病於寿春黄整家而死。整疑其化去。一年许，试凿其棺视之，其尸宛在矣。此皆有名无实，使世间不信天下有仙，皆坐此辈以伪乱真也。
　　成都太守吴文，说五原有蔡诞者，好道而不得佳师要事，废弃家业，但昼夜诵咏黄庭、太清中经、观天节详之属，诸家不急之书，口不辍诵，谓之道尽於此。然竟不知所施用者，徒美其浮华之说而愚人。又教之但读千遍，自得其意，为此积久，家中患苦之，坐消衣食，而不能有异，己亦惭忿，无以自解，於是弃家，言仙道成矣。因走之异界深山中，又不晓采掘诸草木药可以辟谷者，但行卖薪以易衣食，如是三年，饥冻辛苦，人或识之，而诡不知也。久不堪而还家，黑瘦而骨立，不似人。其家问之，从何处来，竟不得仙邪？因欺家云，吾未能升天，但为地仙也。又初成位卑，应给诸仙先达者，当以渐迁耳。向者为老君牧数头龙，一班龙五色最好，是老君常所乘者，令吾守视之，不勤，但与后进诸仙共博戏，忽失此龙，龙遂不知所在。为此罪见责，送吾付昆仑山下，芸锄草三四顷，并皆生细石#6中，多荒秽，治之勤苦不可论，法当十年乃得原。会偓佺子王乔诸仙来按行，吾守请之，并为吾作力，且自放归，当更自修理求去，於是遂老死矣。初诞还云，从昆仑来，诸亲故竟共问之，昆仑何似#7？答云，天不问其高几里，要於仰视之，去天不过十数丈也。上有木禾，高四丈九尺，其穗盈车，有珠玉树沙棠琅玕碧瑰之树，玉李玉瓜玉桃，其实形如世间桃李，但为光明洞彻而坚，须以玉井水洗之，便软而可食。每风起，珠玉之树，枝条花叶，互相扣击，自成五音，清哀动心。吾见谪失志，闻此莫不怆然含悲。又见昆仑山上，一回辄有四百四十门，门广四里，内有五城十二楼，楼下有青龙白虎，蜲蛇长百余里，其口中牙皆如三百斛船，大蜂一丈，其毒煞象。又有神兽，名狮子辟邪、天鹿焦羊，铜头铁额长牙凿齿之属，三十六种，尽知其名，则天下恶鬼恶兽，不敢犯人也。其神则有无头子、倒景君、翕鹿公、中黄先生、与六门大夫。张阳字子渊，侠备玉阙，自不带老君竹使符、左右契者，不得入也。五河皆出山隅，弱水透之，鸿毛不浮，飞鸟不过，唯仙人乃得越之。其上神鸟神马，幽昌、鹪鹇、腾黄、吉光之辈，皆能人语而不死，真济济快仙府也，恨吾不得善周旋其上耳。于时闻诞此言了了，多信之者。
　　又河东蒲坂有项□都者，与一子入山学仙，十年而归家，家人问其故。□日，在山中三年精思，有仙人来迎我，共乘龙而升天。良久，低头视地，窈窈冥冥，上未有所至，而去地已绝远。龙行甚疾，头昂尾低，令人在其脊上，危布崄巇。及到天上，先过紫府，金状玉几，晃晃昱昱，真贵处也。仙人但以流霞一杯与我，饮之辄不饥渴。忽然思家，到天帝前，谒拜失仪，见斥来还，令当更自修积，乃可得更复#8矣。昔淮南王刘安升天见上帝，而箕坐大言，自称寡人，遂见谪守天厕#9三年，吾何人哉！河东因号□都为斥仙人。世多此辈，种类非一，不可不详也。此妄语乃尔，而人犹有不觉其虚者，况其微茫欺诳，颇因事类之象似者而加益之，非至明者#10，仓卒安能辨哉？
　　乃复有假托作前世有名之道士者，如白和者，传言已八千七百岁，时出俗间，忽然自去，不知其在。其洛中有道士，已博涉众事，洽炼术数者，以诸疑难谘问和，和皆寻声为论释，皆无疑得，故为远识。人但不知其年寿，信能近千年不啻耳。后忽去，不知所在。有一人於河北自称为白和，於是远近竟往奉事之，大得致遗至富。而白和子弟，闻和再出，大喜，故往见之，乃定非也。此人因亡走矣。
　　五经四部，并已陈之刍狗，既往之糟粕，所谓迹者，足之自出而非足也。书者圣人之所作而非圣也，而儒者万里负笈以寻其师，况长生之道，真人所重，可不勤求足问者哉？然不可不精简其真伪也！余恐古强、蔡诞、项□都、白和之不绝於世间，好事者省余此书，可以少加沙汰其善否矣。又仙经云，仙人目瞳皆方，洛中见之白仲理者，为余说其瞳正方，如此果是异人也。
　　抱朴子内篇卷之二十竟
　　#1『舍』原作『息』，据王明校本改。
　　#2『希』原作『若』，据王明校本改。
　　#3『竞称』原作『竟守』，据王明校本改。
　　#4『了了』原作『万万』，据王明校本改。
　　#5『又』原作『人』，据王明校本改。
　　#6『石』原作『而』，据王明校本改。
　　#7『似』原作『以』，据王明校本改。
　　#8『复』原作『后』，据王明校本改。
　　#9『厕』原作『厨』，据王明校本改。
　　#10『者』原作『君』，据王明校本改。
　　
