<!-- { "loadSidebar": true } -->
　　或曰，圣明御世，唯贤是宝，而学仙之士，不肯进宦，人皆修道，谁复佐政事哉？
　　抱朴子曰，背圣主而山栖者，巢、许所以称高也；遭有道而遁世者，庄伯所以为贵也；轩辕之临天下，可谓至理也。而广成不与焉；唐尧之有四海，可谓太平也，而偓佺不佐焉，而德化不以之损也，才子不以之乏也；天乙革命，而务光负石以投河；姬武剪商，而夷、齐不食於西山；齐桓之兴，而少稷高枕於陋巷；魏文之隆，而干木散发於西河#6；四老风戢於商洛，而不妨大汉之多士也；周党麟跱於林薮，而无损光武#7之刑厝也。夫宠贵不能动其心，极富不能移其好，濯缨沧浪，不降不辱，以芳林为台榭，峻岫为大厦，翠兰为捆床，绿叶为帏幙，被褐代衮衣，薇藿当嘉膳，匪躬耕不以充饥，匪妻识不以蔽身，千载之中，时或有之，况又加之以委六亲於邦族，损室家而不顾，背荣华如弃迹，绝可欲於胸心，凌嵩峻以独往，侣影响於名山，内视於无形之域，反听乎至寂之中，八极之内，将遽几人？而吾子乃恐君之无臣，不亦多忧乎？
　　或曰，学仙之士，独洁其身而忘大伦之乱，背世主而有不臣之慢，余恐长生无成功，而罪罟将见及也。
　　抱朴子答曰，夫北人、石户、善卷、子州皆大才也，而沉遁放逸，养其浩#8然，升降不为之亏，大化不为之缺也。况学仙之士，未必有经国之才，立朝之用，得之不加尘露之益，弃之不觉毫厘之损者乎？方今九有同宅，而幽荒来仕，元凯委积，无所用之。士有待次之滞，官无暂旷之职；动久者有迟叙之叹，勋高者有待漏之屈；济济之盛，莫此之美，一介之徒，非所乏也。昔子晋舍视膳之役，弃储贰之重，而灵王不责之以不孝，尹生委衿带之职，违式遏之任，而有周不罪之以不忠。何者？彼诚亮其非轻世薄主，直以所好者异，匹夫之志，有不可移故也。夫有道之主，含垢善恕，知人心之不可同，出处之各有性，不逼不禁#9，以祟光大，上无嫌恨之偏心，下有得意之至欢，故能晖声并扬於罔极，贪夫闻风而忸怩也。吾闻景风起则裘炉息，世道夷则奇士退，会丧乱既平，休牛放马，烽燧灭影，干戈载戢，繁弱既韬，卢鹊将烹，子房出玄惟而反闾巷，信#10布释甲冑而修鱼钓，况乎学仙之士，万未有一，国家吝此以何为哉？然其事在於少思寡欲，其业在於全身久寿，非争竞之丑，无伤俗之负，亦何罪乎？且华霍之极大，沧海之滉漾#11，其高不俟翔埃之来，其深不仰#12行潦之流，撮壤土不足以减其峻，升勺出不足以削其所广，一世不过有数仙人，何能有损人物之鞅掌乎#13。
　　或曰，果其仙道可求得者，五经何以不载，周孔何以不言，圣人何以不度世，上智何以不长存？若周孔不知，则不可为圣。若知而不学，则是无仙道也。
　　抱朴子答曰，人生星宿，各有所值，既详之於别篇矣。子可谓戴盆以仰望，不睹七曜之炳粲；暂引领於大川，不知重渊之奇怪#14也。夫五经所不载者无限矣，周孔所不言者不少矣。特为吾子略说其万一焉。虽大笑不可止，局情难卒开#15，且令子闻#16其较略焉。夫天地为物之大者也。九圣共成易经，足以弥纶阴阳，不可复加也。今问善易者，问天之度数，四海之广狭，宇宙之相去，凡为几里？上何所极，下何所据，及其转动，谁所推引，日月迟疾，九道所乘#17，昏明修短，七星迭正，五纬盈缩，冠珥薄蚀，四七凌犯，彗孛所出，气矢之异，景老之祥，辰极不动，镇星独东，义和#18外景而热，望舒内鉴而寒，天汉仰见为润下之性，涛潮往来有大小之变，五音六属，占喜怒之情，云动气起，含吉凶之候，搀、抢、尤、矢，旬始绛绎，四镇五残，天狗归邪，或以示成，或以正败，明易之生，不能论此也。以次问春#19秋四部诗书三礼之家，皆复无以对矣。皆曰，悉正经所不载，唯有巫咸、甘公、石申海中郄萌七曜记之悉矣。余将问之曰，此六家之书，是为经典之教乎？彼将曰非也。余又将问曰，甘石#20之徒，为是圣人乎？彼亦曰非也。然则人生而戴天，诣老履地，而求之於五经之上则无之，索之於周孔之书财不得，今宁可尽以为虚妄乎？天地至大，举目所见，由不能了，况於玄之又玄，妙之极妙者乎？复问俗人曰，夫乘云玺产之国，肝心不朽之民，巢居穴处，独目三首，马问狗蹄，修臂交股，黄池无男，穿胸旁口，廪君起石而泛#21土船，沙壹#22触木#23而生群龙，女娲地出，杜#24宇天堕，甓飞犬言，甓一作璧。山徙社移，三军之众，一朝尽化，君子为鹤，小人成沙，女仞一作丑。倚枯，贰#25负抱桎#26，寄居之虫，委甲步肉，二首之蛇，弦之为弓，不灰之木，不热之火，昌蜀之禽，无目之兽，无身之头，无首之体，精卫填海，交#27让递生，火浣之布，切玉之刀，炎昧吐烈，磨泥漉水，枯灌化形，山夔前跟，石修九首，毕方人面，少千之劾伯率，圣卿之役肃霜，西羌以虎#28景兴，鲜卑以乘#29鳖强，林邑以神录王，庸蜀以流尸帝，监神婴来而虫飞，纵目世变於荆岫，五丁引蛇以倾峻，内甚振翅於三海。金简玉字，发於禹井之侧，正机平衡，割乎文石之中。凡此奇事，盖以千计，五经所不载，周孔所不说，可皆复云无是物乎？至於南人能入柱以出耳，御寇停肘水而控弦，伯氏蹑亿仞而企踵，吕梁能行歌以凭渊，宋公克象叶以乱真，公输飞木鸡之翩翾，离朱觌毫芒於百步，贵获效膂力於万钧，越人揣针以苏死，竖亥超迹於累千，郢人奋斧於鼻垩，仲都袒身於寒天，此皆周孔所不能为也，复可以为无有乎？若圣人诚有所不能，则无怪於不得仙，不得仙亦无妨於为圣人，为圣人偶所不闲，何足以为攻难之主哉？圣人或可同去留，任#30自然，有身而不私，有生而不营，存亡任天，长短委命，故不学仙，亦何怪也。
　　抱朴子内篇卷之八竟
　　#1『吏』原作『史』，据王明校本改。
　　#2『山林』原脱，据王明校本补。
　　#3『躁』原作『惨』，据王明校本改。
　　#4『阴阳』原脱，据王明校本补。
　　#5『笔』原作『华』，据王明校本改。
　　#6『西河』原作『之王』，据王明校本改。
　　#7『光武』原作『孝文』据王明校本改。
　　#8『浩』原作『法』，据王明校本改。
　　#9『禁』原作『集』，据王明校本改。
　　#10『信』原作『往』，据王明校本改。
　　#11『滉漾』原作『勿食』，据王明校本改。
　　#12『仰』原作『抑』，据王明校本改。
　　#13『鞅掌乎』原作『也二叶』，据王明校本改。
　　#14『怪』原作『性』，据王明校本改。
　　#15『开』原作『阐』，据王明校本改。
　　#16『闻』原作『开』，据王明校本改。
　　#17『乘』原作『剩』，据王明校本改。
　　#18『和』原作『我』，据王明校本改。
　　#19『春』原作『冧』据王明校本改。
　　#20『甘石』原作『有召』，据王明校本改。
　　#21『泛』原作『沉』，据王明校本改。
　　#22『壹』原作『丘』，据王明校本改。
　　#23『木』原作『目』，据王明校本改。
　　#24『杜』原作『壮』，据王明校本改。
　　#25『贰』原作『二』，据王明校本改。
　　#26『桎』原作『柱』，据王明校本改。
　　#27『交』原作『玄』，据王明校本改。
　　#28『虎』原作『唐』，据王明校本改。
　　#29『乘』原作『桑』，据王明校本改。
　　#30『任』原作『住』，据王明校本改。
　　抱朴子内篇卷之九
　　道意
　　抱朴子曰，道者涵乾括坤，其本无名，论其无，则影响犹为有焉；论其有，则万物梢为无焉。隶首不能计其多少，离朱不能察其仿髴，吴扎、晋野竭聪，不能寻其音声乎窈冥之内，□狶涉褚疾走，不能迹其兆朕乎宇宙之外。以言乎迩，则周流秋毫而有余焉；以言乎远，则弥纶太虚而不足焉。为声之声，为响之响，为形之形，为影之影，方者得之而静，圆者得之而动，降者得之而俯，升者得之以仰，强名为道，已失其真，况乃复千割百判，亿分万折，使其姓号至於无垠，去道辽辽，不亦远哉？
　　俗人不能识其太初之本，而修其流淫之末，人能淡默恬愉，不染不移，养其心以无欲，颐其神以粹素，扫涤诱慕，收之以正，除难求之思，遣害真之累，薄喜怒之邪，灭爱恶之端，则不请福而福来，不禳祸而祸去矣。何者？命在其中，不击於外，道存乎此，无俟於彼也。患乎凡夫不能守真，无杜遏之检括，爱嗜好之摇荚，驰骋流遁，有迷无反，情感物而外起，智接事而旁溢，诱於可欲，而天理灭矣，惑乎见闻，而纯一迁矣。心受制於奢玩，神浊乱於波荡，於是有倾越之灾，有不振之祸，而徒烹宰肥腯，沃酬醪醴，撞金伐革，讴歌#1踊跃，拜伏稽颡，守请虚坐，求乞福愿，冀其必得，至死不悟，不亦哀哉？若乃精灵困於烦扰，荣卫消於役用，煎熬形气，刻削天和，劳逸过度，而碎首请命，变起膏肓，而祭祷以求痊，当风卧湿，而谢罪於灵祇，饮食失节，而委祸於鬼魅，蕞尔之体，自怡兹患，天地神明，曷能济焉？其烹牲罄群，何所补焉？夫福非足恭所请也，祸非里祀所禳也。若命可以重祷延，疾可以丰祀除，则富姓可以必长生，而贵人可以无疾病也。夫神不饮非族，鬼不享淫祀，皂隶之巷，不能纡金银之轩，布衣之门，不能动六辔之驾，同为人类，而尊卑两绝，况於天神，缅邈清高，其伦异矣，贵亦极矣。盖非臭鼠之酒肴，庸民之曲躬，所能感降，亦已明矣。夫不忠不孝，罪之大恶，积千金之赂，大牢之馔，求令名於明主，释□贵於邦家，以人释人，犹不可得，况年寿难获於令名，笃疾难除於愆责，鬼神异伦，正直是与，冀其曲佑，未之有也。夫惭德之主，忍诟之臣，犹能赏善不须贷财，罚恶不任私情，必将修绳履墨，不偏不党，岂况鬼神，过此之远，不可以巧言动，不可以饰赂求，断可识矣。
　　楚之灵王，躬自为巫，靡爱斯牲，而不能却吴师之讨也。汉之广陵，敬奉李须#2，倾竭府库而不能救叛逆之诛也。孝武#3尤信鬼神，咸袟无文，而不能免五祚之殂#4。孙主贵待华向，封以王#5爵，而不能延命尽之期。非牺牲之不博硕，非玉帛之不丰醲，信之非不款，敬之非不重，有丘山之损，无毫厘之益，岂非失之於近，而营之於远乎？
