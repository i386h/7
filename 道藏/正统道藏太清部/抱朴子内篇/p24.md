<!-- { "loadSidebar": true } -->
　　中石间，人或得之，则须刻木色理形状，令如其角以代之，犀不能觉，后年辄更解角着其处也。他犀亦辟恶解毒耳，然不能如通天者之妙也。或食六戊符千日，或以赤班蜘蛛及七重水马，以合冯夷水仙丸服之，则亦可以居水中，只以涂跖下，则可以步行水上也。头垢犹足以使金铁浮水，况妙於兹乎？
　　或问，为道者多在山林，山林多虎狼之害也，何以辟之？
　　抱朴子曰，古之人入山者，皆佩黄神越章之印，其广四寸，其字一百二十，以封泥着所住之四方各百步，则虎狼不敢近其内也。行见新虎迹，以印顺印之，虎即去；以印逆印之，虎即还；带此印以行山林，亦不畏虎狼也。不但只辟虎狼，若有山川社庙血食恶神能作福祸者，以印封泥，断其道路，则不复能神矣。昔石头水有大鼋，常在一深潭中，人因名此潭为鼋潭。此物能作鬼魅，行病於人。吴有道士戴炳者，偶视之，以越章封泥作数百封，乘舟以此封泥遍掷潭中，良久，有大鼋径长丈余，浮出不敢动，乃格煞之，而病者并愈也。又有小鼋出，罗列死於渚上甚多。山中卒逢虎，便作三五禁，虎亦即却去。三五禁法，当须口传，笔不能委曲矣。一法，直思吾身为朱鸟，令长三一作二。丈，而立来虎头上，因即闭气，虎即去。若暮宿山中者，密取头上钗，闭炁以刺白虎上，则亦无所畏。又法，以左手持刀闭炁，画地作方，祝曰，恒山之阴，太山之阳，盗贼不起，虎狼不行，城郭不完，闭以金关，因以刀横旬日中白虎上，亦无所畏也。或用大禁，吞三百六十气，左取右以叱虎，虎亦不敢起。以此法入山，亦不畏虎。或用七星虎步，及玉神符、八威五胜符、李耳太平符、中黄华盖印文、及石流黄散，烧牛羊角，或立西岳公禁山符，皆有验也。阙此四符也。
　　此符是老君入山符，下说如文。又可户内梁柱皆施之，凡人居山林及暂入，皆可用之。
　　抱朴子内篇卷之十七竟
　　#1『立』原作r五』，据王明校本改。
　　#2『麝』下原衍『香』字，据王明校本删。
　　#3『新』原作『亲』，据王明校本改。
　　#4『河』原作『何』，据王明校本改。
　　#5『毒』原脱，据王明校本补。
　　#6『叉』原作『文』，据王明校本改。
　　抱朴子内篇卷之十八
　　地真
　　抱朴子曰，余闻之师云，人能知一，万事毕。知一者，无一之不知也。不知一者，无一之能知也。道起於一，其贵无偶，各居一处，以象天地人，故曰三一也。天得一以清，地得一以宁，人得一以生，神得一以灵。金沉羽浮，山峙川流，视之不见，听之不闻，存之则在，忽之则亡，向之则吉，背之则凶，保之则遐祚罔极，失之则命雕气穷。老君曰，忽兮恍兮，其中有象，恍兮忽兮，其中有物。一之谓也。故仙经曰，子欲长生，守一当明；思一至饥，一与之粮；思一至渴，一与之浆。一有姓字服色，男长九分，女长六分，或在脐下二寸四分下丹田中，或在心下绛宫金阙中丹田也，或在人两眉间，却行一寸为明堂，二寸为洞房，三寸为上丹田也。此乃是道家所重，世世歃血口传其姓名耳。一能成阴生阳，推步寒暑。春得一以发，夏得一以长，秋得一以收，冬得一以藏。其大不可以六合阶，其小不可以毫芒比也。昔黄帝东到青丘，过风山，见紫府先生，受三皇内文，以劾召万神，南到圆陇阴建水，观百灵#1之所登，采若乾之华，饮丹辔之水；西见中黄子，受九加之方，过崆峒#2，从广成子受自然#3之经；北到洪堤，上具茨，见大隗君、黄盖童子，受神芝图，还陟王室，得神丹金诀记。到峨眉山，见天真皇人於玉堂，请问真一之道。皇人曰，子既君四海，欲复求长生，不亦贪乎？其相覆不可具说，粗举一隅耳。夫长生仙方，则唯有金丹；守形却恶#4，则独有真一，故古人尤重也。仙经曰，九转丹，金液经，守一诀，皆在昆仑五城之内，藏以玉函，刻以金扎，封以紫泥，印以中章焉。吾闻之於先师曰，一在北极大渊之中，前有明堂，后有绛宫，巍巍华盖，金楼穹隆，左罡右魁，激波扬空，玄芝被崖，朱草蒙珑，白玉嵯峨，日月垂光，历火过水，经玄涉黄，城阙交错，帷帐琳琅，龙虎列卫，神人在傍，不施不与，一安其所，不迟不疾，一安其失，能暇能豫，一乃不去，守一存真，乃能通神，少欲约食，一乃留息，白刃临颈，思一得生，知一不难，难在於终，守之不失，可以无穷，陆辟恶兽，水却蛟龙，不畏魍魉，挟毒之虫，鬼不敢近，刃不敢中，此真一之大略也。
　　抱朴子曰，吾闻之於师云，道术诸经，所思存念作，可以却恶防身者，乃有数千法。如含影藏形，及守形无生，九变十二化二十四生等，思见身中诸神，而内视令见之法，不可胜计，亦各有效也。然或乃思作数千物以自卫，率多烦难，足以大劳人意。若知守一之道，则一切除弃此辈，故曰能知一则万事毕者也。受真一口诀，皆有明文，歃白牲之血，以王相之日受之，以白绢白银为约，克金契而分之，轻说妄传，其神不行也。人能守一，一亦守人。所以白刃无所措其锐，百害无所容其凶，居败能成，在危独安也。若在鬼庙之中，山林之下，大疫之地，冢墓之间，虎狼之薮，蛇蝗之处，守一不怠，众恶远迸。若忽偶忘守一，而为百鬼所害。或卧而魇者，即出中庭视辅星，握固守一，鬼即去矣。若夫阴雨者，但止室中，向北思见辅星而已。若为兵寇所围，无复生地，争入六甲阴中，伏而守一，则五兵不能犯之也。能守一者，行万里，入军旅，涉大川，不须卜日择时，起工移徙，入新屋舍，皆不复按堪与星历，而不避太岁太阴将军、月建煞耗之神，年命之忌，终不复值殃咎也。先贤历试有验之道也。
　　抱朴子曰，玄一之道，亦要法也。无所不辟，与真一同功。吾内篇第一名之为畅玄者，正以此也。守玄一复易於守真一。真一有姓字长短服色，此#5玄一但此见之。初求之於日中，所谓知白守黑，欲死不得者也。然先当百日洁斋，乃可候求得之耳，亦不过三四日得之，得之守之，则不复去矣。守玄一，并思其身，分为三人，三人已见，又转益之，可至数十人，皆如己身，隐之显之，皆自有口诀，此所谓分形之道。左君及蓟子训、葛仙公，所以能一日至数十处，及有客座上，有一主人与客语，门中又有一主人迎客，而水侧又有一主人投钓，宾不能别何者为真主人也。师言守一兼修明镜，其镜道成#6，则能分形为数十人，衣服面貌，皆如一也。
　　抱朴子曰，师言欲长生，勤服大药，欲得通神，当金水分形。形分则自见其身中之三魂七魄，而天灵地祇，皆可接见，山川之神，皆可使役也。
　　抱朴子曰，生可惜也，死可畏也。然长生养性辟死者，亦未有不始於勤#7，而终成於久视也。道成之后，略无所为也。未成之间，无不为也。采掘草木之药，劬劳山泽之中，煎饵治作，皆用筋力，登危涉险，夙夜不怠，非有至志，不能久也。及欲金丹成而升天，然其大药物，皆用钱直，不可卒办。当复由於耕牧商贩以索资，累年积勤，然后可合。及於合作之日，当复斋洁清净，断绝人事。有诸不易，而当复加之以思神守一，却恶卫身，常如人君之治国，戎将之待敌，乃可为得长生之功也。以聪明大智，任经世济俗之器，而修此事，乃可必得耳。浅近庸人，虽有志好，不能克终矣。故一人之身，一国之象也。胸腹之位，犹宫室也。四肢之列，犹郊境也。骨节之分，犹百官也。神犹君也，血犹臣也，气犹民也。故知治身，则能治国也。夫爱其民，所以安其国，养其气，所以全其身。民散则国亡，气竭即身死，死者不可生也，亡者不可存也。是以至人，消未起之患，治未病之疾，医之於无事之前，不追之於既逝之后。民难养而易危也，气难清而易浊也。故审威德所以保社稷，割嗜欲所以固血气。然后真一存焉，三七守焉，百害却焉，年命延矣。
　　抱朴子曰，师言服金丹大药，虽未去世，百邪不近也。若但服草木及小小饵八石，适可令疾除命益耳，不足以攘外来之祸也。或为鬼所冒犯，或为大山神之所轻凌，或为精魅所侵犯，唯有守真一，可以一切不畏此辈也。次则有带神符。若了不知此二事，以求长生，危矣哉。四门而闭其三，盗犹得入，况尽开者邪。
　　抱朴子内篇卷之十八竟
　　#1『灵』原作『令』，据王明校本改。
　　#2『崆峒』原作『洞庭』，据王明校本改。
　　#3『然』原作『成』，据王明校本改。
　　#4『恶』原作『远』，据王明校本改。
　　#5『此』原作『目』，据王明校本改。
　　#6『成』原脱，据王明校本补。
　　#7『勤』原作『弱』，据王明校本改。
　　抱朴子内篇卷之十九
　　遐览
　　或曰，鄙人面墙，拘系儒教，独知有五经、三史、百氏之言，及浮华之诗赋，无益之短文，尽思守此，既有年矣。既生值多难之运，乱靡有定，干戈戚扬，艺文不贵，徒消工夫，苦意极思，攻微索隐，竟不能禄在其中，免此垄亩；又有损於精思，无益於年命，二毛告暮，素志衰颓，正欲反迷，以寻生道，仓卒罔极，无所趋向，若涉大川，不知攸济。先生既穷观坟典，又兼综奇秘，不审道书，凡有几卷，愿告篇目。
