<!-- { "loadSidebar": true } -->
　　抱朴子曰，仰观天文，俯察地理，占风气，布筹算，推三綦，步九宫，检八卦，考飞伏之所集，诊訞讹於物类，占休咎於龟策，皆下术常仗，疲劳而难恃。若乃不出帷幕而见天下，乃为入神矣。或以三皇天文，召司命司危五岳之君，阡陌亭长六丁之灵，皆使人见之，而对问以诸事，则吉凶昭然，若存诸掌，无远近幽深，咸可先知也。或召六阴玉女，其法六十日而成，成则长可役使。或祭致八史，八史者，八卦之精也，亦足以预识未形矣。或服葛花及秋芒麻勃刀圭方寸匕，忽然如欲卧，而闻人语之以所不决之事，吉凶立定也。或用明镜九寸以上自照，有所思存，七日七夕则见神仙，或男或女，或老或少，一示之后，心中自知千里之外，方来之事也。明镜或用一，或用二，谓之日月镜。或用四，谓之四规镜#11。四规者，照之时，前后左右各施一也。用四规所见来神甚多，或纵目，或乘龙驾虎，冠服彩色，不与世同，皆有经图。欲修其道，当先暗诵所当致见诸神姓名位号，识其衣冠。不尔，则卒至而忘其神，或能惊惧，则害人也。为之率欲得静漠幽闲林麓之中，外形不经目，外声不入耳，其道必成也。三童九女节寿君，九首蛇躯百二十官，虽来勿得熟视也。或有问之者，或有诃怒之者，亦勿答也。或有侍从炜晔，力士甲卒，乘龙驾虎，箫鼓嘈嘈，勿举目与言也。但谛念老君真形，老君真形见，则起再拜也。老君真形者，思之，姓李名聃，字伯阳，身长九尺，黄色，鸟喙隆鼻，秀眉长五寸，耳长七寸，额有三理上下彻，足有八卦，以神龟为床，金楼玉堂，白银为阶，五色云为衣，重迭之冠，锋锤之剑，从黄童百二十人，左有十二青龙，右有二十六白虎，前有二十四朱雀，后有七十二玄武，前道十二穷奇，后从三十六辟邪，雷电在上，晃晃昱昱，此事出於仙经中也。见老君则年命延长，心如日月，无事不知也。
　　或问坚齿之道。
　　抱朴子曰，能养以华池，浸以醴液，清晨建齿三百过者，永不摇动。其次则含地黄煎，或含玄胆汤，及蛇脂丸，矾石散、丸棘散。则已动者更牢，有虫者即愈。又服灵飞散者，则可令既脱者更生也。
　　或问聪耳之道。
　　抱朴子曰，能龙导虎引，熊经龟咽，燕飞蛇屈鸟伸，天俛地仰，令赤黄之景，不去洞房，猿据兔惊，千二百至，则聪不损也。其既聋者，以玄龟熏之，或以棘头、羊粪、桂毛、雀桂成裹塞之；或以狼毒冷葛，或以附子葱涕，合内耳中，或以蒸鲤鱼脑灌之皆愈也。
　　或问明目之道。
　　抱朴子曰，能引三焦之升一作外。景，召大火於南离，洗之以明石，熨之以阳光，及烧丙丁洞视符，以酒和洗之，古人曾以夜书也。或以苦酒煮芜菁子令熟，曝乾，末服方寸匕，日三，尽一斗，能夜视有所见矣。或以犬胆煎青羊、班鸠、石决明、充蔚百华散，或以鸡舌香、黄连、乳汁煎注之。诸有百疾之在自者皆愈，而更加精明倍常也。
　　或问登峻涉险、远行不极之道。
　　抱朴子曰，惟服食大药，则身轻力劲，劳而不疲矣。若初入山林，体未全实者，宜以云珠粉、百华醴、玄子汤洗脚，及虎胆丸、朱明酒、天雄鹤脂丸、飞廉煎、秋芒、车前、泽泻散，用之旬日，不但涉远不极，乃更令人行疾，可三倍於常也。若能乘蹻者，可以周流天下，不拘山河。凡乘蹻道有三法：一曰龙蹻，二曰虎蹻，三曰鹿卢蹻。或服符精思，若欲行千里，则以一时思之。若昼夜十二时思之，则可以一日一夕行万二千里，亦不能过此，过此当更思之，如前法#12。或用枣心木为飞车，以牛革结环剑以引其机，或存念作五蛇六龙三牛交罡而乘之，上升四十里，名为太清。太清之中，其气甚 ，能胜人也。师言鸢飞转高，则但直舒两翅，了不复扇摇#13之而自进者，渐乘 炁故也。龙初升阶云，其上行至四十里，则自行矣。此言出於仙人，而流传於世俗耳，实非凡人所知也。又乘蹻须长斋，绝荤菜，断血食，一年之后，乃可乘此王蹻耳。虽复服符，思五龙蹻，行最远，其余者不过千里也。其高下去留，皆自有法，勿得任意耳。若不奉其禁，则不可妄乘蹻，有倾坠之祸也。
　　或曰，老子篇中记及龟文经，皆言药兵之后，金木之年，必有大疲，万人余一，敢问避辟之道。
　　抱朴子曰，仙人入瘟疫秘禁法，思其身为五玉。五玉者，随四时之色，春色青，夏赤，四季月四季或作六月。黄，秋白，冬黑。又思冠金巾，思心如炎火，大如斗，则无所畏也。又一法，思其发散以被身，一发端，辄有一大星辍之。又思作七星北斗，以魁覆其头，以呈指前。又思五脏之气，从两月出，周身如云雾，肝青气，肺白气，脾黄气，肾黑气，心赤气，五色纷错，则可与疫病者同床也。或禹步呼直日玉女，或闭气思力士，操千斤金锤，百二十人以自卫。或用射鬼丸、赤车使者丸、冠军丸、徐长卿散、玉函精粉、青牛道士熏身丸、崔一作雀。文黄一作星。散、草玉酒、黄庭丸、皇符、老子领中符、赤须子桃范符，皆有良效者也。
　　抱朴子内篇卷之十五竟
　　#1『谷』原脱，据王明校本补。
　　#2『谷』原脱，据王明校本补。
　　#3『丸』原作『九』，据王明校本改。
　　#4『於』原作『之』，据王明校本改。
　　#5『日』原作『月』，据王明校本改。
　　#6『辇』原作『辈』，据王明校本改。
　　#7『用』原作『明』，据王明校本改。
　　#8『大』原作『文』，据王明校本改。
　　#9『或』原脱，据王明校本补。
　　#10『招』原作『昭』，据王明校本改。
　　#11『镜』原脱，据王明校本补。
　　#12『法』原作『送』，据王明校本改。
　　#13『摇』原作『捋』，据王明校本改。
　　抱朴子内篇卷之十六
　　黄白
