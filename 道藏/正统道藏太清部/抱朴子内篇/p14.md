<!-- { "loadSidebar": true } -->
　　又银但不及金玉耳，可以地仙也。服之法，以麦浆化之，亦可以朱草酒饵之，亦可以龙膏炼之，然三服，辄大如弹丸者，又非清贫道士所能得也。
　　又真珠径一寸以上可服，服之可以长久，酪浆渍之皆化如水银，亦可以浮石水蜂窠化，包彤蛇黄合之，可引长三四尺，丸服之，绝谷服之，则不死而长生也。淳漆不沾者，服之令人通神长生，饵之法，或以大无肠公子，或云大蟹，十枚投其中，或以云母水，或以玉水合服之，九虫悉下，恶血从鼻去，一年六甲行厨至也。
　　桂可以葱涕合蒸作水，可以竹沥合饵之，亦可以先知君脑，或云龟，和服之，七年，能步行水上，长生不死也。
　　巨胜一名胡麻，饵服之不老，耐风湿，补衰老也。桃胶以桑灰汁渍，服之百病愈，久服之身轻有光明，在晦夜之地如月出也，多服之则可以断谷。
　　柠一作楮。木实芝赤者，饵之一年，老者还少，令人彻视见鬼。昔道士梁须，年七十乃服之，转更少，至年百四十岁，能夜书，行及奔马，后入青龙山去。槐子以新瓮合泥封之，二十余日，其表皮皆烂，乃洗之如大豆，日服之，此物主补脑，久服之，令人发不白而长生。玄中蔓方，楚飞廉、泽泻、地黄、黄连之属，凡三百余种，皆能延年，可单服也。灵飞散、未央丸、制命丸、羊血丸，皆令人驻年却老也。
　　南阳郦县山中有甘谷水，谷水所以甘者，谷上左右皆生甘菊，菊花堕其中，历世弥久，故水味为变。其临此谷中居民，皆不穿井，悉食甘谷水，食者少不老寿，高者百四五十岁，下者不失八九十，无夭年人，得此菊力也。故司空王畅、太尉刘宽，太傅袁隗，皆为南阳太守，每到官，常使郦县月送甘谷水四十斛以为饮食，此诸公多患风痹及眩冒，皆得愈，但不能大得其益，如甘谷上居民，生小便饮食此水者耳。又菊花与薏花相似，直以甘苦别之耳，菊甘而薏苦，谚言所谓苦如薏者也。今所在有真菊，但为少耳，率多生於水侧，缑氏山与郦县最多，仙方所谓日精、更生、周盈皆一菊，而根、茎、花、实异名，其说甚美，而近来服之者略无效，正由不得真菊也。夫甘谷水得菊之气味，亦何足言。而其上居民，皆以延年，况将复好药，安得无益乎？
　　余亡祖鸿胪少卿曾为临沅令，云此县有廖氏家，世世寿考，或出百岁，或八九十，后徙去，子孙转多夭折。他人居其故宅，复如旧，后累世寿考。由此乃觉是宅之所为，而不知其何故，疑其井水殊赤，乃试掘井左右，得古人埋丹砂数十斛，去井#11数尺，此丹砂汁因泉渐入井，是以饮其水而得寿，况乃饵炼丹砂而服之乎？
　　余又闻上党有赵瞿者，病癞历年，众治之不愈，垂死。或云不如#12及活流弃之，后子孙转相注易，其家乃责粮将之，送置山穴中。瞿在穴中#13，自怨不幸，昼夜悲叹，涕泣经月。有仙人行经过穴，见而哀之，具问讯之。瞿知其异人，乃叩头自陈乞哀，於是仙人以一囊药赐之，教其服法。瞿服之百许日，疮都愈，颜色丰悦，肌肤玉泽，仙人又过视之，瞿谢受更生活之恩，乞丐其方。仙人告之曰，此是松脂耳，此山中便多此物，汝炼之服，可以长生不死。瞿乃归家，家人初谓之鬼也，甚惊愕。瞿遂长服松脂，身体转轻，气力百倍，登危越险，终日不极，年百七十岁，齿不堕，发不白，夜卧，忽见屋间有光，大如镜者，以问左右，皆云不见，久而渐大，一室尽明如昼日。又夜见面上有彩女二人，长二三寸，面体皆具，但为小耳，游戏其口鼻之间，如是且一年，此女渐长大，出在其侧，又常闻琴瑟之音，欣然独笑，在人间三百许年，色如少童，乃入抱犊山去，必地仙也。余时闻瞿服松脂如此，於是竟服。其多役力者，乃车运驴负，积之盈室，服之远者，不过一月，未觉大有益辄止，有志者难得如是也。
　　又汉成帝时，猎者於终南山中，见一人无衣服，身生黑毛，猎人见之，欲逐取之，而其人踰坑越谷，有如飞腾，不可逮及。於是乃密伺候其所在，合围得之，定是妇人。问之，言我本是秦之宫人也，闻关东贼至，秦王出降，宫室烧燔，惊走入山，饥无所食，垂饿死，有一老翁教我食松叶松实，当时苦涩，后稍便之，遂使不饥不渴，冬不寒，夏不热。计此女定是秦王子婴宫人，至成帝之世，三百许岁，乃将归，以谷食之，初闻谷臭呕吐，累日乃安。如是二年许，身毛乃脱，落转老而死。向使不为人所得，便成仙人矣。
　　南阳文氏，说其先祖，汉末大乱，逃去山中，饥困欲死。有一人教之食朮，遂不能饥，数十年乃来还乡里，颜色更少，气力胜故。自说在山中时，身轻欲跳，登高履险，历日不极，行冰雪中，了不知寒。常见一高岩上，有数人对坐博戏者，有读书者，俛而视文氏，因闻#14其相问，言此子中呼上否？其一人答言：未可也。木一名山葪，一名山精，故神药经曰，必欲长生，常服山精。
　　昔仙人八公，各服一物，以得陆仙，各数百年，乃合神丹金液，而升太清耳。人若合八物，炼而服之，不得其力，是其药力有转相胜畏故也。韩终服菖蒲十三年，身生毛，日视书万言，皆诵之，冬袒不寒。又莴蒲生须得石上，一寸九节已上，紫花者尤善也。赵他子服桂二十年，足下生毛，日行五百里，力举千斤。移门子服五味子十六年，色如玉女，入水不沾，入火不灼也。楚文子服地黄八年，夜视有光，手上车弩也。林子明服朮十一年，耳长五寸，身轻如飞，能超踰渊谷二丈许。杜子微服天门冬，御八十妾，有子百三十人，日行三百里。任子季服茯苓十八年，仙人玉女往从之，能隐能彰，不复食谷，炙瘢皆灭，面体玉光。陵阳子仲服远志二十年，有子三十七人，开书所视不忘，坐在立亡。仙经曰，虽服草木之叶，已得数百岁，勿怠於神丹，终不能仙。以此论之，草木延年而已，非长生之药可知也。未得作丹，且可服之，以自榰持耳。
　　或问，服食药物，有前后之宜乎？
　　抱朴子答曰，按中黄子服食节度云，服治病之药，以食前服之；养性之药，以食后服之。吾以咨郑君，何以如此。郑君言，此易知耳，欲以药攻病，既宜及未食，内虚，令#15药力势易行，若以食后服之，则药但攻谷而力尽矣；若欲养性，而以食前服药，则力未行，而被谷驱之下去不得止，无益也。
　　或问曰，人服药以养性，云有所宜，有诸乎？
　　抱朴子答曰，按玉策记及开明经，皆以五音六属，知人年命之所在。子午属庚，卯酉属己，寅申属戊，丑未属辛，辰戌属丙，巳亥属丁。一言得之者，宫与土也。三言得之者，征与火也。五言得之者，羽与水也。七言得之者，商与金也。九言得之者，角与木也。若本命属土，不宜服青色药；属金，不宜服赤色药；属木，不宜服白色药；属水，不宜服黄色药；属火，不宜服黑色药。以五行之义，木克土，土克水，水克火，火克金，金克木故也。若金丹大药，不复论宜与不宜也。
　　一言宫。庚子庚午，辛未辛丑，丙辰丙戌，
　　丁亥丁巳，戊寅戊申，己卯己酉。
　　三言征。甲辰甲戌，乙亥乙巳，丙寅丙申，
　　丁酉丁卯，戊午戊子，己未己丑。
　　五言羽。甲寅甲申，乙卯乙酉，丙子丙午，
　　丁未丁丑，壬辰壬戌，癸巳癸亥。
　　七言商。甲子甲午，乙丑乙未，庚辰庚戌，
　　辛巳辛亥，壬申壬寅，癸卯癸酉。
　　九言角。戊辰戊戌，己巳已亥，庚寅庚申，
　　辛卯辛酉，壬午壬子，癸丑癸未。
　　禹步法：前举左，右过左，左就右。
　　次举右，左过右，右就左。
　　次举右，右过左，左就右。
　　如此三步，当满二丈一，后有九迹。
　　小神方，用真丹三斤，白蜜一斤，合和日曝煎之，令可丸。旦服如麻子十丸，未一年，发白更黑，齿堕更生，身体润泽，长服之，老翁还成少年，常服长生不死也。
　　小饵黄金方，火销金内清酒中，二百出，二百入，即沸矣。握之出指间，令如泥，若不沸及握之不出指间，即复销之内酒中无数也。成复如弹丸一枚，亦可汁一丸外为小丸，服三十日，无寒温，神人玉女下之。又#16银亦可饵，与金同#17法。服此二物，可居名山石室中，一年即轻举矣。人间服之，名地仙，勿妄传也。
　　两饵销黄金法，猪负革肪#18三斤，醇苦酒一斗，取黄金五两，置器中煎之，出炉，以金置肪#19中，百入百出，苦酒亦尔#20，餐一斤金，寿#21弊天地，食半斤金，寿二千岁，五两，千二百岁，无多少，便可饵之。当以王相之日，作之神良，勿传人，传人，药成不神也。欲食去尸药，当服丹砂。饵丹砂法，丹砂一斤，捣筛#22下淳#23苦酒三升，淳漆二升，一本和蜜二升。凡三#24物合，令相得，微火上煎之，令可丸，服如麻子二丸，日再。四十日，腹中百病愈，三尸去；服之百日，肌骨坚强；服之千日，司命削死籍，与天地相保，日月相望，改形易容，变化无常，日中无影，乃别无光矣。
　　抱朴子内篇卷之十一竟
　　#1『为』原脱，据王明校本补。
　　#2『佳』原作『甚』，据王明校本改。
　　#3括号内的文句原脱，据王明校本补。
　　#4『石』原作『名』，据王明校本改。
　　#5『即』原脱，据王明校本补。
　　#6『涂』原作『射』，据王明校本改。
　　#7『曰』下原衍『日』，据王明校本删。
　　#8『紫』原脱，据王明校本补。
　　#9『再』原作『体』，据王明校本改。
　　#10『度』原脱，据王明校本补。
　　#11『井』原脱，据王明校本补。
　　#12『如』原脱，据王明校本补。
　　#13『中』下原衍『瞿』，据王明校本删。
　　#14『闻』原作『阅』，据王明校本改。
　　#15『令』原作『冷』，据王明校本改。
　　#16『又』原作『下』，据王明校本改。
　　#17『同』原作『内』，据王明校本改。
　　#18『肪』原作『方脂』，据王明校本改。
　　#19『肪』原脱，据王明校本补。
　　#20『尔』原作『示』，据王明校本改。
　　#21『寿』原脱，据王明校本补。
　　#22『篵』原脱，据王明校本补。
　　#23『淳』原作『从』，据王明校本改。
　　#24『三』原脱，据王明校本补。
　　抱朴子内篇卷之十二
　　辨问
　　或问曰，若仙必可得，圣人已修之矣，而周、孔不为之者，是无此道可知也。
