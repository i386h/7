<!-- { "loadSidebar": true } -->
抱朴子内篇
　　经名：抱朴子内篇。晋葛洪着。二十卷。底本出处：《正统道藏》太清部。参校版本：王明：《抱朴子内篇校释》。
　　目录#1
　　序
　　卷一　　畅玄
　　卷二　　论仙
　　卷三　　对俗
　　卷四　　金丹
　　卷五　　至理
　　卷六　　微旨
　　卷七　　塞难
　　卷八　　释滞
　　卷九　　道意
　　卷十　　明本
　　卷十一　仙药
　　卷十二　辨问
　　卷十三　极言
　　卷十四　勤求
　　卷十五　杂应
　　卷十六　黄白
　　卷十七　登涉
　　卷十八　地真
　　卷十九　遐览
　　卷二十　祛惑
　　#1目录原缺，据正文标题补。　
　　抱朴子内篇序
　　洪体乏超逸之才，偶好无为之业。假令奋翅则能凌厉玄霄，骋足则能追风蹑景，犹故欲戢劲翮於鹪鹩之群，藏逸迹於跛驴之伍，岂况大块禀我以寻常之短羽，造化假我於至驽之蹇足，以自卜者审，不能者止。岂敢力苍蝇而慕冲天之举，策跛鳖而追飞兔之轨，饰嫫母之陋丑，求媒扬之美谈，堆沙砾之贱质，索千金於和肆哉。
　　夫以僬侥之步，而企及夸父之踪，近才所以踬闵也。以要离之赢，而强赴扛鼎之契，或作势。秦人所以断筋也。是以望绝於荣华之徒，而志安乎穷否之域。藜藿有八珍之甘，而蓬华有藻棁之乐也。故权贵之家，虽咫尺弗从也。知道之士，虽艰远必造也。考览奇书，既不少矣，率多隐语，难可卒解。自非至精，不能寻究，自非笃勤，不能悉见也。道士渊博洽闻者寡，而意断妄说者众。至於时有好事者，欲有所修为，苍卒不知所从，而意之所疑，又无可谘问。今为此书，粗举长生之理，其至妙者，不得宣之於翰墨，盖粗言较略，以示一隅。冀悱愤之徒省之，可以思过半矣，岂为暗塞必能穷微畅远乎。聊论其所先举耳。
　　世儒徒知伏膺周、孔，桎梏皆死，莫信神仙之事，谓为妖妄之说，见余此书，不特大笑之，又将谤毁真正，故不以合於世。余所着子书之数，而则为此一部，名曰内篇，凡二十卷，与外篇各起次第也。虽不足以藏名山石室，且欲缄之金匮，以示识者。其不可与言者，不令见也。贵使来世好长生者，有以释其惑，岂求信於不信者乎。葛洪稚川谨序。
　　抱朴子内篇卷之一
　　畅玄
　　抱朴子曰，玄者，自然之始祖，而万殊之大宗也。眇昧乎其深也，故能微焉。绵邈乎其远也，故称妙焉。其高则冠盖乎九霄，其旷则笼罩乎八隅，光乎日月，迅乎电驰。或倏烁而景逝，或飘泽而星流，或滉漾於渊澄，或雰霏而云浮。因兆类而为有，托潜寂而为无。沦大幽而下沉，凌辰极而上游。金石不能比其刚，湛露不能等某柔。方而不矩，圆而不规。来焉莫见，往焉莫追。乾以之高，坤以之卑，云以之行，雨以之施。胞胎元一，范铸两仪，吐纳大始，鼓冶亿类，徊旋四七，匠成草昧，辔策灵机，吹嘘四气，幽括冲默，舒阐粲尉，一作郁。抑浊扬清，斟酌河渭，增之不溢，挹之不匮，与之不荣，夺之不瘁。故玄之所在，其乐不穷，玄之所去，器弊神逝。夫五声八音，清商流征，损聪者也。鲜华艳采，或丽炳烂，伤明者也。宴安逸豫#1，清醪芳醴，乱性者也。冷容媚姿，铅华素质，伐命者也。其唯玄道，可与为永。不知玄道者，虽顾盻为杀生之神器，唇吻为兴亡之关键，绮#2榭俯临乎云雨，藻室华绿以参差，组帐雾合，罗帱云离，西毛陈於闲房，金觞华以交驰，清弦嘈囋以齐唱，郑舞纷□以蜲蛇，哀箫鸣以凌霞，羽盖浮於涟漪，掇芳华於兰林之囿，弄红葩於积珠之池，登峻则望远以忘百忧，临深则俯学以遗朝饥，入宴千门之混焜，出驱朱轮之华仪，然乐极则哀集，至盈必有亏。故曲终则叹发，燕罢则心悲也。寔理势之攸召，犹影响之相归也。斯#3假借而非真，故物往若有遗也。
　　夫玄道者，得之乎内，守之者外，用之者神，忘之者器，此思玄道之要言也。得之者贵，不待黄钺之威。体之者富，不须难得之货。高不可登，深不可测，乘流光，策飞景，凌六虚，贯涵溶。出乎无上，入乎无下。经乎汗漫之门，游乎窈眇之野。逍遥恍惚之中，倘佯仿佛之表。咽九华於云端，咀六气於丹霞，俳徊茫昧，翱翔希微，履略蜿虹，践跚旋玑，此得之者也。
　　其次则真知足。知足者，则能肥遁勿用，颐光山林，纡鸾龙之翼於细分之伍，养浩然之气於蓬华之中。褴缕带索，不以贸龙章之炜晔也。负步杖策，不以易结驷之骆驿也。藏夜光於嵩岫，不受他山之攻。沉鳞甲於玄渊，以违钻灼之灾。动息知止，无往不足。弃赫奕之朝华，避偾车之险路。吟啸苍崖之间，而万物化为尘氛。怡颜丰柯之下，而朱户变为绳枢。握耒甫田，而麾节忽若执鞭。啜荈漱泉，而大牢同乎藜藿。泰尔有余欢於无为之场，忻然齐贵贱於不争之地。含醇守朴，无欲无忧，全真虚器，居平味澹，恢恢荡荡，与浑成等其自然；浩浩茫茫，与造化钧其符契。如暗如明，如浊如清，似迟而疾，似亏而盈。岂肯委尸祝之尘，释大匠之位，越樽俎以代无知之庖，舍绳墨而助伤手之工。不以臭鼠之细琐，庸夫之忧乐，藐然不喜流俗之誉，怛尔不惧雷同之毁。不以外物汨其至精，不以利害污其纯粹也。故穷富极贵，不足以诱之焉，其余何足以悦之乎。直刃沸镬，不足以劫之焉，谤讟何足以戚之乎。常无心於众烦，而未始与物杂也。
　　若夫操际珠以弹雀，舐疮痔以属车，登朽缗以探巢，泳吕梁以求鱼，旦咸称孤之客，夕为狐鸟之余。栋桡餗覆，倾溺不振，盖世人之所为载驰企及，而达者之所为寒心而凄怆者也。故至人嘿韶夏而韬藻税，奋其六羽於五域之墟，而不烦御芦之卫。翳其鳞角乎勿用之地，而不恃曲穴之备。俯无倨鸱之呼，仰无亢极之悔，人莫之识，邈矣辽哉。
　　抱朴子内篇卷之一竟
　　#1『豫』义本作『预』。今据王明校本改。
　　#2义本作『椅』 ，王据教煌本校改是。
　　#3『斯』 义本原作『欺』，教煌本作『斯』 是。
　　抱朴子内篇卷之二
　　论仙
　　或问曰，神仙不死，信可得乎？抱朴子答曰，虽有至明，而有形者不可毕见焉。虽禀极聪，而有声者不可尽闻焉。虽有大章、竖亥之足，而所常履者，未若所不履之多。虽有禹、益、齐谐之识，而所识者未若所不识之众也。万物云云，何所不有，况列仙之人，盈乎竹素见。不死之道，曷为无之？
　　於是问者大笑曰，夫有始者必有卒，有存者必有亡，故三五丘、旦之圣，弃、疾、良、平之智，端、婴、随、郦之辩，贵、育五丁之勇，而咸死者，人理之常然，必至之大端也。徒闻有先霜而枯瘁，当夏而凋青，含穗而不秀，未实而萎零，未闻有享於万年之寿，久视不已之期者矣。故古人学不求仙，言不语怪，杜彼异端，守此自然，推龟鹤於别类，以死生为朝暮也。夫苦心约己，以行无益之事，镂冰雕朽，终无必成之功。未若摅匡世之高策，招当年之隆祉，使紫青重纡，玄牡龙跱，华毂易步趣，鼎餗代未耜，不亦美哉。每思诗人甫田之刺，深惟仲尼皆死之证，无为握无形之风，捕难执之影，索不可得之物，行必不到之路，弃荣华而涉苦困，释甚易而攻至难，有似丧者之逐游女，必有两失之悔，单、张之信偏见，将速内外之祸也。夫班、狄#1不能削瓦石为芒针，欧冶不能铸铅锡为干将。故不可为者，虽鬼神不能为也；不可成者，虽天地不能成也。世间亦安得奇方，能使#2老者复少，而应死者反生哉？而吾子乃欲延蟪蛄之命，令有历纪之寿，养朝菌，使累晦朔之积，吾子不亦谬乎？愿加九思，不远迷复焉。
　　抱朴子答曰，夫聪之所去，则震雷不能使之闻，明之所弃，则三光不能使之见，岂鞫磕之音细，而丽天之景微哉？而聋夫谓之无声焉，瞽者谓之无物焉。又况弦管之和音，山龙之绮集，安能赏克谐之雅韵，炜晔之鳞藻哉？故聋瞽在乎形器，则不信丰隆之与玄象矣。而况物有微於此者乎？暗昧滞乎心神，则不信有周、孔於在昔矣。况告之以神仙之道乎？夫存亡终始，诚是大体，其异同参差，或然或否，变化万品，奇怪无方，物是事非，本钧末乖，未可一也。夫言始者必有终者多矣，混而齐之，非通理矣。谓夏必长，而荠菱枯焉。谓冬必凋，而竹栢茂焉。谓始必终，而天地无穷焉。谓生必死，而龟鹤长存焉。盛阳宜暑，而夏天未必无凉日也。极阴宜寒，而严冬未必无暂温也。百川东注，而有北流之浩浩。坤道至静，或震动而崩弛。水性#3纯冷，而有温谷之汤泉；火体宜炽，而有萧丘之寒焰；重类应沉，而南海有浮石之山；轻物当浮，而祥柯有沉羽之流。万殊之类，不可以一概断之，正如此也久矣。有生最灵，莫过乎人。贵性之物，宜必钧一。#4而其贤愚邪正，好丑修短，清浊贞淫，缓急迟速，趋舍所尚，耳目所欲，其为不同，已有天壤#5之觉，冰炭之乖矣。何独怪仙者之异，不与凡人皆死乎？
　　若谓受气皆有一定，则雉之为蜃，雀之为蛤，壤虫假翼，川蛙翻飞，水蛎为蛤，荇苓为蛆，田鼠为驽，腐草为萤，鼉之为虎，蛇之为龙，皆不然乎？
　　若为人禀正性，不同凡物，皇天赋命，无有彼此，则牛哀成虎，楚妪为鼋，枝离一作滑钱。为柳，秦女为石，死而更生，男女易形，老彭之寿，殇子之夭，其何故哉？苟有不同，则其异有何限乎？
　　若夫仙人以药物养身，以术数延命，使内疾不生，外患不入，虽久视不死，而旧身不改，苟有其道，无以为难也。而浅识之徒，拘俗守常，咸曰世间不见仙人，便云天下必无此事。夫目之所曾见，当何足言哉？天地之间，无外之大，其中殊奇，岂遽有限，诣老戴天，而或无知其为上，终身履地，而莫识其下。形骸己所自有也，而莫知其心志之所以然焉。寿命在我者也，而莫知其修短之能至焉。况乎神仙之远理，道德之幽玄，仗其短浅之耳目，以断微妙之有无，岂不悲哉？
