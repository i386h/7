<!-- { "loadSidebar": true } -->
　　智伯索地於魏宣子，魏宣子弗予，任章曰：何故不予？宣子曰：无故请地，故弗予。任章曰：无故索地，邻国必恐，彼重欲无厌，天下必惧，君予之地，智伯必骄而轻敌，邻邦必惧而相亲，以相亲之兵待轻敌之国，则智氏之命不长矣。周书曰：将欲败之，必姑辅之，将欲取之，必姑与之。君不如与之以骄智伯。且君何释以天下图智氏，而独以吾国为智氏质乎？君曰：善。乃与之万户之邑，智伯大悦。因索地於赵，弗与，因围晋阳，韩、魏反之外，赵氏应之内，智氏自亡。
　　秦康公筑台三年，刑人起兵，将欲以兵攻齐，任妄曰：饥召兵，疾召兵，劳召兵，乱召兵。君筑台三年，今荆人起兵将攻齐，臣恐其攻齐为声，而以袭秦为实也，不如备之。戍东边，荆人辍行。
　　齐攻宋，宋使臧孙子南求救於荆，荆大说，许救之，甚欢。臧孙子忧而反，其御曰：索救而得，今子有忧色何也？臧孙子曰：宋小而齐大，夫救小宋而恶於大齐，此人之所以忧也，而荆王说，必以坚我也。我坚而齐敝，荆之所利也。臧孙子乃归，齐人拔五城於宋而荆救不至。
　　魏文侯借道於赵而攻中山，赵肃侯将不许，赵刻曰：君过矣。魏攻中山而弗能取，则魏必罢，罢则魏轻，魏轻则赵重。魏拔中山，必不能越赵而有中山也，是用兵者魏也，而得地者赵也。君必许之，许之而大欢，彼将知君利之也，必将辍行。君不如借之道，示以不得已也。
　　鸱夷子皮事田成子，田成子去齐，走而之燕，鸱夷子皮负传而从。至望邑，子皮曰：子独不闻涸泽之蛇乎？涸泽，蛇将徙，有小蛇谓大蛇曰：子行而我随之，人以为蛇之行者耳，必有杀子，不如相衔负我以行，人必以我为神君也。乃相衔负以越公道，而行人皆避之，曰：神君也。今子美而我恶，以子为我上客，千乘之君也。以子为我使者，万乘之卿也。子不如为我舍人。田成子因负传而随之，至逆旅，逆旅之君待之甚敬，因献酒肉。
　　温人之周，周不纳客，问之曰：客耶？对曰：主人。问其巷人而不知也，吏因囚之。君使人问之曰：子非周人也，而自谓非客何也？对曰：臣少也诵诗曰：普天之下，莫非王土，率土之滨，莫非王臣。今君，天子，则我天子之臣也，岂有为人之臣而又为之客哉？故曰主人也。君使出之。
　　韩宣王谓樛留曰：吾欲两用公仲、公叔，其可乎？对曰：不可。晋用六卿而国分，简公两用田成、阚止而简公杀，魏两用犀首、张仪而西河之外亡。今王两用之，其多力者树其党，寡力者借外权。群臣有内树党以骄主，有外为交以削地，则王之国危矣。
　　绍绩昧醉寐而亡其裘，宋君曰：醉足以亡裘乎？对曰：桀以醉亡天下，而康诰曰：毋彝酒者，彝酒，常酒也，常酒者，天子失天下，匹夫失其身。
　　管仲、隰朋从於桓公而伐孤竹，春往冬反，迷惑失道。管仲曰：老马之智可用也。乃放老马而随之，遂得道。行山中无水，隰朋曰：蚁冬居山之阳，夏居山之阴，蚁壤一寸而仞有水。乃掘地，遂得水。以管仲之圣而隰朋之智，至其所不知，不难师於老马与蚁，今人不知以其愚心而师圣人之智，不亦过乎。
　　有献不死之药於荆王者，谒者操之以入，中射之士问曰：可食乎？曰：可。因夺而食之。王大怒，使人杀中射之士，中射之士使人说王曰：臣问谒者曰可食，臣故食之。是臣无罪，而罪在谒者也。且客献不死之药，臣食之，而王杀臣，是死药也，是客欺王也。夫杀无罪之臣，而明人之欺王也，不如释臣。王乃不杀。
　　田驷欺邹君，邹君将使人杀之，田驷恐，告惠子。惠子见邹君曰：今有人见君，则其一目，奚如？君曰：我必杀之。惠子曰：瞽两目，君奚为不杀？君曰：不能勿。惠子曰：田驷东慢齐侯，南欺荆王，驷之於欺人，瞽也，君奚怨焉？邹君乃不杀。
　　鲁穆公使众公子或宦於晋，或宦於荆，犁鉏曰：假人於越而救溺子，越人虽善游，子必不生矣。失火而取水於海，海水虽多，火必不灭矣，远水不救近火也。今晋与荆虽强，而齐近，鲁患其不救乎？
　　严遂不善周君，患之。冯沮曰：严遂相，而韩傀贵於君，不如行贼於韩傀，则君必以为严氏也。
　　张谴相韩，病将死，公乘无正怀三十金而问其疾。居一月自问张谴曰：若子死，将谁使代子？答曰：无正重法而畏上，虽然，不如公子食我之得民也。张谴死，因相公乘无正。
　　乐羊为魏将而攻中山，其子在中山，中山之君烹其子而遗之羹。乐羊坐於幕下而啜之，尽一杯。文侯谓堵师赞曰：乐羊以我故而食其子之肉。答曰：其子而食之，且谁不食？乐羊罢中山，文侯赏其功而疑其心。
　　孟孙猎得麑，使秦西巴载之持归，其母随之而啼，秦西巴弗忍而与之。孟孙归，至而求麑，答曰：余弗忍而与其母。孟孙大怒，逐之。居三月，复召以为其子傅，其御曰：曩将罪之，今召以为子傅何也？孟孙曰：夫不忍麑，又且忍吾子乎？故曰：巧诈不如拙诚。乐羊以有功见疑，秦西巴以有罪益信。
　　曾从子，善相剑者也。卫君怨吴王，曾从子曰：吴王好剑，臣相剑者也，臣请为吴王相剑，拔而示之，因为君刺之。卫君曰：子为之是也，非缘义也，为利也。吴强而富，卫弱而贫，子必往，吾恐子为吴王用之於我也。乃逐之。
　　纣为象箸而箕子怖，以为象箸为不成美於土簋，则必犀玉之杯，玉杯象箸必不盛菽藿，则必旄象豹胎，旄象豹胎必不衣短褐而舍茅茨之下，则必锦衣九重，高台广室也。称此以求，则天下不足矣。圣人见微以知萌，见端以知末，故见象箸而怖，知天下知不足也。
　　周公旦已胜殷，将攻商、盖。辛公甲曰：大难攻，小易服，不如服众小以劫大。乃攻九夷而商、盖服矣。
　　纣为长夜之饮，惧以失日，问其左右尽不知也，乃使问箕子。箕子为其徒曰：为天下主而一国皆失日，天下其危矣。一国皆不知而我独知之，吾其危矣。辞以醉而不知。
　　鲁人身善织屦，妻善识缟，而徙於越。或谓之曰：子必穷矣。鲁人曰：何也？曰：屦为履之也，而越人跣行。缟为冠之也，而越人被发。以子之所长，游於不用之国，欲使无穷，其可得矣。
　　陈轸贵於魏王#2，惠子曰：必善事左右，夫杨横树之即生，倒树之即生，折而树之又生。然使十人树之而一人拔之，即无生杨至。以十人之众，树易生之物，而不胜一人者何也？树之难而去之易也。子虽工自树於王，而欲去子者众，子必危矣。
　　鲁季孙新弒其君，吴起仕焉。或谓起曰：夫死者，始死而血，已血而衄，已衄而灰，已灰而土，反其土也，无可为者矣。今季孙乃始血，其毋乃未可知也。吴起因去之晋。
　　隰斯弥见田成子，田成子与登台四望，三面皆畼，南望，隰子家之树蔽之，田成子亦不言。隰子归，使人伐之，斧离数创，隰子止之，其相室曰：何变之数也？隰子曰：古者有谚曰：知渊中之鱼者不祥。夫田子将有事，事大，而我示之知微，我必危矣。不伐树未有罪也，知人之所不言，其罪大矣。乃不伐也。
　　杨子过於宋东之逆旅，有妾二人，其恶者贵，美者贱。杨子问其故，逆旅之父答曰：美者自美，吾不知其美也，恶者自恶，吾不知其恶也。杨子谓弟子曰：行贤而去自贤之心，焉往而不美。
　　卫人嫁其子而教之曰：必私积聚。为人妇而出，常也。其成居，幸也。其子因私积聚，其姑以为多私而出之，其子所以自反者倍其所以嫁。其父不自罪於教子非也，而自知其益富。今人臣之处官者皆是类也。
　　鲁丹三说中山之君而不受也，因散五十金事其左右，复见，未语，而君与之食。鲁丹出，而不反舍，遂去中山。其御曰：反见，乃始善我，何故去之？鲁丹曰：夫以人言善我，必以人言罪我。未出境，而公子恶之曰：为赵来间中山。君因索而罪之。
　　田伯鼎好士而存其君，白公好士而乱荆，其好士则同，其所以为则异。公孙友自刖而尊百里，竖刁自宫而谓桓公，其自刑则同，其所以自邢之为则异。慧子曰：往者东走，逐者亦东走，其东走则同，其所以东走之为则异。故曰：同事之人，不可不审察也#3。
　　说林下第二十三
　　伯乐教二人相跟马，相与之简子厩观马。一人举踶马，其一人从后而循之，三抚其尻而马不踶，此自以为失相。其一人曰：子非失相也。此其为马也，踒肩而肿膝。夫踶马者也，举后而任前，肿膝不可任也，故后不举。子巧于相踶马而拙于任肿膝。夫事有所必归，而以有所肿膝而不任，智者之所独知也。惠子曰：置猿于柙中，则与豚同。故势不便，非所以逞能也。
　　卫将军文子见曾子，曾子不起而延于坐席，正身于奥。文子谓其御曰：曾子，愚人也哉，以我为君子也，君子安可毋敬也？以我为暴人也，暴人安可侮也？曾子不僇命也。
　　乌有翢翢者，重首而屈尾，将欲饮于河则必颠，乃衔其羽而饮之。人之所有饮不足者，不可不索其羽也。
　　鳣似蛇，蚕似蠋。人见蛇则惊骇，见蠋则毛起。渔者持鳣，妇人拾蚕，利之所在，皆为贲、诸。
　　伯乐教其所憎者相千里之马，教其所爱者相驽马。千里之马时一，其利缓，驽马日售，其利急。此周书所谓下言而上用者惑也。
　　桓赫曰：刻削之道，鼻若如大，目莫如小。鼻大可小，小不可大也。目小可大，大不可小也。举事亦然，为其不可复者也，则事寡败矣。
　　崇侯、恶来知不适纣之诛也，而不见武王之灭之也。比干、子胥知其君之必亡也，而不知身之死也。故曰：崇侯、恶来知心而不知事，比干、子胥知事而不知心。圣人其备矣。
　　宋太宰贵而主断。季子将见宋君，梁子闻之曰：语必可与太宰三坐乎，不然，将不免。季子因说以贵主而轻国。
　　杨朱之弟杨布衣素衣而出，天雨，解素衣，衣缁衣而反，其狗不知而吠之。杨布怒，将击之。杨朱曰：子毋击也，子亦犹是。曩者使女狗白而往，黑而来，子岂能毋怪哉。
　　惠子曰：羿执鞅持扞，操弓关机，越人争为持的。弱子扞弓，慈母入室闭户。故曰：可必，则越人不疑羿。不可必，则慈母逃弱子。
　　桓公问管仲：富有涯乎？答曰：水之以涯，其无水者也。富之以涯，其富已足者也。人不能自止于足，而亡其富之涯乎。
　　宋之富贾有监止子者，与人争买百金之璞玉，因佯失而毁之，负其百金，而理其毁瑕，得千溢焉。事有举之而有败而贤其毋举之者，负之时也。
　　有欲以御见荆王者，众驺妒之，因曰：臣能撽鹿。见王，王为御，不及鹿，自御及之。王善其御也，乃言众驺妒之。
