<!-- { "loadSidebar": true } -->
　　阴家木，亦准蹇。太阴冻冱，戁创於外。微阳邸冥，膂力於内。诸家无太字，今从小宋本。小宋本冥作置，今从诸家。戁，奴板切。吴曰：悚，惧也。邸，与抵同。王曰：阴气以极，虽冻巨凝闭，而戁恐创艾於外。阳气尚微，而将邸触冥昧之中，以见其膂力於内。阴极，阳生之渐，故象勤劳。初一，勤谋于心，否贞。测曰：勤谋否贞，中不正也。诸家无谋字，今从宋、陆本。王曰：处勤之初，而失位当夜，勤而不以其道者也。否贞，不正之谓也。光谓：一为思始，为勤劳，居勤家而当夜，故有是象。次二，劳有恩，勤悾悾，君子有中。测曰：劳有恩勤，有诸情也。悾，音空。王曰：二得位当昼，得勤之道。劳而有恩，勤不虚施者也。悾悾#30；犹款款也。勤之而款款，不倦其勤者也。又得君子之中道，则何咎悔之能及乎？光谓：中，衷情也。二为思中，而当昼。君子尽忠於人，恩斯勤斯，至诚悾悾，非徒有於外者也。次三，羁角之吾，其泣呱呱，未得襁扶。测曰：羁角之吾，不得命也。小宋本未得作未有，今从诸家。二宋、陆、范本扶皆作杖，今从王本。襁，居两切。宋曰：羁角，谓童幼也。王曰：男角女羁，孩子之饰也。吾者，吾吾然无所归之貌。呱呱，泣声。襁，抱；扶，持也。若孩童之吾吾而泣，不得长者抱持之。虽勤劳怨苦，终无所归。以喻三当劳苦之时，而失位当夜，无所复归；故云然也。次四，勤于力，放陪忘食，大人有克。测曰：勤力忘食，大人德也。范本陪作倍，今从二宋、陆、王本。宋、陆本德作得，今从范、王、小宋本。放，甫罔切。王曰：勤道转盛，而得位当昼，不失其宜。是当勤难之时，而能勤其力，放乎陪隶之事，而忘其禄食之报。有大人之德，乃能之，以至于成功也。光谓：四为下禄，而当昼，故有是象。次五，狂蹇蹇，祸迩福远。测曰：狂之蹇蹇，远乎福也。宋、陆、范本狂作往，今从王、小宋本。王曰：五居盛位，而失位当夜。勤而大失其宜，故象狂而蹇蹇。宜其远福而近祸矣。次六，勤有成功，几于天。测曰：勤有成功，天所来辅也#31。宋、陆、王本作天夹也。宋曰：夹，近也。近之所以福也。陆曰：夹者，洽也。小宋本作天所夹辅，今从范本。王曰：六居盛位，而得位当昼，故曰勤有成功#32。几，近也。次七，劳牵不其鼻，于尾，弊。测曰：劳牵之弊，其道逆也。范曰：牵牛不其鼻，而尾，故劳弊也。光谓：七为索，为绳，又为失志，而当夜，故有是象。次八，劳踖踖，心爽，蒙柴不却。测曰：劳踖其心，殉国也。踖，吴资昔切，,小宋音鹊。上九，其勤其勤，抱车入渊，负舟上山。测曰：其勤其勤，劳不得也。王曰：九居亢极之地，而又失时当夜，勤而不以其道者也。
　　三方三州三部三家养
　　阳家金，准颐。九之末，天度气余，犹有六十分二十四秒。踦当四十分一十六秒，赢当二十分八秒。阴弸于野，阳蓲万物，赤之於下。宋、陆本弸作胎，王本作殆；小宋赤作殷，今昔从范本。胎字，字书无之。弧，蒲萌切。芦，陈吴侯切，吴音敷。范曰：盛极称弸。蓲，隐也。物之初生，其色赤。谓是时阴气盛极於田野#33，故阳隐藏，万物赤之於下。陆曰：蓲，读与沤菅之沤同。言阳养沤万物之根，使皆赤。光谓：弸，满也#34。初一，藏心于渊，美厥灵根。测曰：藏心于渊，神不外也。小宋本美厥灵根作美厥灵元，今从诸家。光#35：一为思下#36。存神固本，所以养生。次二，墨养邪，元函匪贞。测曰：墨养邪，中心败也。范本匪作否，今从二宋、陆、王本。吴曰：墨，与默同。函，胡男切。王曰：失位当夜，失养之宜，默然养其邪僻之道。光谓：元，始也。二为思中，而当夜。小人之恶，虽未着於言行，养其邪端，内含非正，终不能入於君子之涂。次三，粪以肥丘，育厥根荄。测曰：粪以肥丘，中光大也。荄，古哀切。王曰：得位当昼，善於养道，故象粪於肥丘之上，以育草木之根荄。则其滋茂蕃昌，可立待矣。次四，燕食扁扁，其志，利用征贾。测曰：燕食扁扁，志在赖也。小宋本在作有，今从诸家。扁，音篇。，居蠖切。贾，音古。宋曰：赖，利也。光谓：四为下禄，而当夜。小人得位，志在求利以自养。如燕之飞扁扁然，食而已。此乃行贾之道耳。次五，黄心在腹，白骨生肉，孚德不复。测曰：黄心在腹，上德天也。范本上德作上得，今从二宋、陆、王本。宋曰：言上德如天施也。光谓：黄，中也。骨，枯槁之物也。孚，信之洽者也。五为福中，而当昼，为养之主。允执其中，以养天下，虽白骨可以生肉，况於人乎？况於鸟兽草木乎？其德如天，云行雨施，治于四表，万物不可德之而报复也。次六，次次，一日三饩，祇牛之兆，肥不利。测曰：次次之饩，肥无身也。王本无次次字，小宋本作沉沉睢睢，又曰肥没身也#37，今从宋、陆、范本。吴曰：次，与趑同，音咨。范曰：次次，不安之貌。已卜之牛，待肥则用，故无身也。陆曰：六居过满，失位当夜，养之太过，而不得其宜者也。故象一日三饩，以丰其食，若神祇郊庙之牛，刍过常，已应卜郊之兆，然而体益肥，则益不利於身矣。光谓：六为上禄当夜，故有是象。次七，小子牵象，妇人徽猛，君子养病。测曰：牵象养病，不相因也。宋、陆本徽作微，今从诸家。王曰：七居过满之地，理近於危。然得位当昼，君子处之则吉，小人、妇人处之则凶。若小子牵象，力不服制，必有颠危之患。唯君子知时之极，以道养其病，乃可以得终吉焉。一吉一凶，二道相反，故曰不相因也。光谓：徽，大索，谓縻挚也。猛，猛兽也。七为败损，为祸阶，故曰病。时当昼，故为君子。养之太过，福极祸来。小人不量其力，尚欲固其所养。君子知时，与之消息，如养病然，故无咎也。次八，鲠不脱，毒疾发，鬼上垄。测曰：鲠疾之发，归于坟也。八为祸中，当夜。小人固养不已，如骨鲠其咽，不能自脱，以致大祸。如毒疾之发，而不可救药也。上九，星如岁如，复继之初。测曰：星如岁如，终养始也。范本作终始养，今从宋、陆、王本。养之上九，居首赞之末。日穷于次，月穷于纪，星回于天，岁将更始。以终养始，以初继末，循环无端，此天道之所以无穷也。
　　踦赞一
　　水。踦，不足也。期三百六十五日四分日之一。玄七百二十九赞，当三百六十四日半。其不足者半日，为踦赞。踦，居宜切。
　　冻登赤天，晏入玄泉。测曰：冻登赤天，阴作首也。
　　范曰：冻，至寒也；而天，至高也。晏，至热也；而泉，至深也。冻在天上，故为首也。光谓：赤，阳之盛也；玄，阴之极也。凡物极则反，自始以来，阴阳之相生，昼夜之相承#38，善恶之相倾，治乱之相仍，得失之相乘，吉凶之相反#39，皆天人自然之理也。
　　赢赞二
　　火。赢，有余也。三百六十五日之外，有余者四分日之一，为赢赞。
　　一虚一赢，踦踦所生。测曰：虚赢踦踦，儃无已也。
　　范、小宋本踦踦作踦奇，范本儃作禅，今从宋、陆、王本。儃，古禅字，时战切。陆曰：阴极阳生，更相儃代，无穷已也。光谓：数之踦赢，虽天地不能齐也。夫惟不齐，乃能变化，生生无穷。是故曰二十九日有踦，而迁次月；二十七日有踦，而周天。然后有晦朔、十干、十二支，然后有六甲，此其所以为长久也。
　　集注太玄经卷之六竟
　　#1『艮』原作『良』，据《十三经注疏》和备要、全书本改。
　　#2『又』原作『人』，据备要、全书本改。
　　#3『兀』原残，据备要、全书本补。
　　#4『坎轲』原作『坎坎』，据范本和备要、全书本改。
　　#5『坷』原作『坎』，据备要、全书本改。
　　#6『砋』原作『趾』，据正文和备要、全书本改。
　　#7『不化贞』原作『化贞』，据正文补。
　　#8『王』原作『玉』，据备要、全书本改。
　　#9『反』原作『吴』，据备要、全书本改。
　　#10『内』原作『肉』，据范本和备要、全书本改。
　　#11『芳』原作『方』，据备要、全书本改。
　　#12『二部』原作『三部』，据范本和备要、全书本改。.
　　#13『四』原残，据同书太玄历附补。
　　#14『无所措』原残，据范本和备要、全书本补。
　　#15『悴』原残，据范本和备要、全书本补。
　　#16『于』原脱，据范本和备要、全书本补。
　　#17『土家』原残，据备要、全书本补。
　　#18『始』原残，据备要、全书本补。
　　#19『具此四』原残，据备要、全书本补。
　　#20『清』原残，据范本和备要、全书本补。『净』原作『浮』，据范本和备要、全书本改。
　　#21『纯』原作『绝』，据范本和备要、全书本改。
　　#22『昼』原作『夜』，据正文和备要、全书本改。
　　#23『固』原作『古』，据四部丛刊和四库全书《新序·杂事一》改。
　　#24『远』原脱，据备要、全书本补。
　　#25『一家』原作『二家』，据范本和备要、全书本改。
　　#26『来』原残，据备要、全书本补。
　　#27『于』原作『千』，据范本和备要、全书本改。
　　#28『王』原作『五』，据备要、全书本改。
　　#29『若』原残，据备要、全书本补。
　　#30『悾悾』原作『空空』，据备要、全书本改。
　　#31『来』原作『求』，据范本和备要、全书本改。
　　#32『曰勤有成功』原脱，据备要、全书本补。
　　#33『田』原残，据备要、全书本补。
　　#34『满』原残，据备要、全书本补。
　　#35#36『光谓』、『一』原残，据备要、全书本补。
　　#37『身也』原残，据备要、全书本补。
　　#38『承』原作『成』，据备要、全书本改。
　　#39『反』原作『承』，据备要、全书本改。
　　太玄首测冲错摛莹注卷第七#1
　　襄陵许翰注
　　玄首都序
　　正文已在前，序不复重出。
　　玄象浑天，一阴一阳相 ，而参三之也。玄有三统，而中以一阳乘一统，生万物焉。而方、州、部、家，皆有一有二有三，是谓三位疏成。曰陈其九九，以数生者。九营周流有虚，设辟以疏，生生而无已也。赞上群纲，首辞也。乃综乎名，系玄姓也。
　　玄首
　　首文各散在经下，不复重出。
