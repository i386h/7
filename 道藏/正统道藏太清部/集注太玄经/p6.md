<!-- { "loadSidebar": true } -->
　　阳家金，亦准蛊。阳气大勖昭职#50，物则信信，各致其力。范本勖作冒，今从二宋、陆、王本。信，与伸同。言阳气劝勖万物，皂膏核荚#51，各明其职。物则伸伸，自竭其力，各从其事也。务者，有所营为；事者，各职其事也。初一，事无事，至无不事。测曰：事无事，以道行也。王曰：万事皆理，岂有为也哉？正其本而已。然则处阳当昼，居事之始，能正其本者也。光谓：一为思始，心精之源，万事之本也。君子澄其源，正其本，则事无不事矣#52。老子曰：无为，而无不为。次二，事在枢，不咨不 ，丧其哲符。测曰：不咨不 ，其知亡也#53。 ，与诹同，子侯切，又子于切。知，与智同。符者，所守之瑞也#54。二为思中#55，故曰事在枢。枢者，荣辱安危所系之地也。事方在枢，思而未行，宜访问於善，以求至当。而当日之夜，愚而自用，不咨不诹，以丧其智符也。尧稽于众，舜乐取於人以为善，孔子每事问。次三，时往时来，间不容耗。测曰：时往时来，不失趣也。王本无容字，今从二宋、陆、范本。三为成意。思虑既成，当央志而行。一失其时，悔无所及，故曰时往时来，间不容牦，言得失之间，相去微也。次四，男女事，不代之字。测曰：男女事，非厥务也。王曰：事非其事，必之於凶。男而女事，事失之甚，何不代之字育乎？四失位当夜，乖於其宜，故云然也。光谓：男代女事则家凶，君夺臣职则国乱，明事各有常也。次五，事其事，王假之食。测曰：事其事，职所任也。王曰：假，锡与也。光谓：事其事者，事其所当事也。各居其职，故王予之食，受福禄也。次六，任大自事，方来不救。测曰：任大自事，奚可堪也。六过中而极大，力小而任重者也，故曰任大自事。事方大来，故颠覆不救也。次七，丈人扶孤，竖子提壶。测曰：丈人扶孤，小子知方也。王曰#56：七虽过满，而得位当昼，不失事事之宜。是丈人有扶持孤弱之事#57，小子亦知提壶以致养也。次八，女男事，十年不诲。测曰：女男事，终家不亨也。范本作男女事，今从宋、陆、王本。王曰：居位过满#58，而失位当夜。乖事之宜，是女代男事。十年者，数之极也。不诲者，不可教也。光谓：女任男事，则家不亨；臣侵君权，则国不昌。十年以往，力势已成，不可复制。故女不承男之教，臣不受君之命也。上九，到耳顺止，事贞。测曰：到耳顺止，逆闻顺行也。到，与倒同。止，与趾同。九为祸终而当昼，能纳忠补过#59，不失正顺者也。忠言逆耳利於行，良药苦口利於病。
　　集注太玄经卷之二竟
　　#1『先锡』原作『光锡』，据范本和备要、全书本改。
　　#2『先光大』原作『元光大』，据范本和备要、全书本改。
　　#3『又为』原作『久为』，据备要、全书本改。
　　#4『朱儒』原作『宋儒』，据范本和备要、全书本改。
　　#5#6『縻碎』原作『麋碎』，据备要、全书本改。
　　#7『本』原脱，据备要、全书本补。
　　#8『水』原作『火』，据范本和备要、全书本改。
　　#9『枚』、『出』原脱，据正文和备要、全书本补。
　　#10『愈疾』原作『念疾』，据备要、全书本改。
　　#11『达腹』原作『迷腹』，据备要、全书本改。
　　#12『齐』原脱，据备要、全书本补。
　　#13『光谓』：『为』原残，据备要、全书本补。
　　#14『二为思』原残，，据备要、全书本补。
　　#15『三为成』原残，据备要、全书本补。
　　#16『王本神』原残，据备要、全书本补。
　　#17『鹦鹉能』原残，据备要、全书本补。
　　#18『而当夜』原残，据备要、全书本补。
　　#19『得哉』原残，据备要、全书本补。
　　#20『《诗》』原残，据备要、全书本补。
　　#21#22『战伐』原作『兽伐』，据范本和备要、全书本改。
　　#23『交战』原作『交兽』，据备要、全书本改。
　　#24『勾』原残，·据备要、全书本补。
　　#25『诎』原作『屈』，据正文和备要、全书本改。
　　#26『丁冲』原作『术』，据范本和备要、全书本改。
　　#27『三州』原作『二州』，『二家』原作『三家』，据范本和备要、全书本改。
　　#28『隆也』原残，据范本和备要、全书本补。
　　#29『天』原残，据备要、全书本补。
　　#30『三』原作『二』，据范本和备要、全书本改．O
　　#31『伤於』原残，据备要、全书本补。
　　#32『嫁切』原残，据备要、全书本补。
　　#33『坦』原作『物』，据备要、全书本改。
　　#34『也』原残，据范本和备要、全书本补。
　　#35『王本』原残，据下文『今干柔从王』补。
　　#36『之离』原作『也离』，据备要、全书本改。
　　#37『乐』原残，据范本和备要、全书本补。
　　#38『陆』原脱，据备要、全书本补。
　　#39『使』和『所』原残，据备要、全书本补。
　　#40『先』原作『光』，据备要、全书本改。
　　#41『万物』原作『美万物』，『美』衍；『也』原脱，据《十三经注疏》本删和补。
　　#42『王』原残，据备要、全书本补。
　　#43『就』、『正』、『道』原残，据备要、全书本补。
　　#44『知』原作『当』，据备要、全书本改。
　　#45『本』原脱，据备要、全书本补。
　　#46『可』原作『何』，据备要、全书本改。
　　#47『则何』原作『何则』，据备要、全书本改。
　　#48『上体』原残，据备要、全书本补。
　　#49『之』原残，据备要、全书本补。
　　#50『大』原残，据范本和备要、全书本补。
　　#51『皂』原残，据备要、全书本补。
　　#52『事』原残，据正文补。
　　#53『亡也』原残，据范本和备要、全书本补。
　　#54『守之』原残，据备要、全书本补。
　　#55『二』原作『三』，据正文和备要、全书本改。
　　#56『王』原残，据备要、全书本补。
　　#57『是丈』原残，据备要、全书本补。
　　#58『居』原作『君』，据备要、全书本改。
　　#59『补过』原残，据备要、全书本补。
　　集注太玄经卷之三
　　二方一州一部一家更
　　更，居亨切。阴家水，准革。入更初一，二十分九秒，谷两气应。次八，日舍天毕。阳气既飞，变势易形，物改其灵。宋曰：在天称飞。初一，冥化否贞，若性。测曰：冥化否贞，少更方也。少，诗照切。一为思始，而当夜。幼少之时，习於不正，如其天性，不可复改也。贾谊曰：幼成若天性，习惯如自然。少更方者，道变於幼少之时也。次二，时七时九，轸转其道。测曰：时七时九，不失当也。七者，阳之盛也。九者，阳之衰也。轸，轮也。二为思中，而当画。君子消息盈虚，随时盛衰，如轮之转，应变无穷，不失至当也。次三，化白于泥，淄。测曰：化白于泥，变不明也。王曰：凡改更之道，贵於变恶从善。今反为泥淄，失更之宜。光谓：淄，黑也。三为思上而当夜。与不善人居，如以白物涅於泥中，与之皆黑也。次四，更之小得，用无不利。测曰：更之小得，民所望也。王本不利字下更有我否非其有耻六字，今从诸家。四为福始而当昼，变更之小得者也。变更小得；合於民望，用无不利。次五，童牛角马，不今不古。测曰：童牛角马，变天常也。王曰：五居盛位而当夜，是改更之道大，不得其所。牛反童之，马反角之，不今不古，无其事也。光谓：无角曰童。小人得位，妄变法度，反易天常。既不适於今，又不合於古，若刘歆、王莽之类是也。次六，入水载车，出水载杭，宜于王之更。测曰：车杭出入，其道更也。诸家皆无王字，今从范本。杭，与航同，舟也。水舟陆车，理之常也。如履虽新，必施於足；冠虽敝，必冠於首然。汤武达节，应天顺人，君臣易位，其道当然，不得不变也。次七，更不更，以作病。测曰：更不更，不能自臧也。诸家本皆作能自臧也，今从王本。七为祸始，而当夜。俗化之敝，失於当更而不更故也。董仲舒曰：为政而不行，甚者必变而更化之，乃可理也。次八，驷马跙跙，能更其御。测曰：驷马跙跙，更御乃良也。范本作而更其御，今从宋、陆、王本。跙，才与切。范曰：跙跙，不调也。王曰：得位当昼，更之以道。驷马跙跙，行不进也，更以良御，乃得其宜。光谓：八为祸中，故曰驷马跙跙，以象国家不安也。然当日之昼，故曰更其御也。更御，以象改任贤人，使修政治也。上九，不终其德，三岁见代。测曰：不终之代，不可久长也。范本无久字，今从宋、陆、王本。九为祸极而当夜，小人不终其德，骄淫失位，人将代之也。
　　二方一州一部二家断
