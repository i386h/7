<!-- { "loadSidebar": true } -->
　　阴家火，准剥。阴气割物，阳形县杀，七日几绝。宋、陆本形作刑，今从范、王、小宋本。小宋本阴气作群阴。宋曰：杀，衰也，所介切。王曰：阴气胜，故杀伤万物。阳形消，故县而不用，为阴气所杀也。读如字。初一，割其耳目，及其心腹，厉。测曰：割其耳目，中无外也。王本中无外作中外无，今从宋、陆、范本。耳目，所以辅卫心腹。耳目割，则心腹危矣。一为思始，而当夜。小人恶忠忌谏，自贼其聪明者也。次二，割其疣赘，利以无秽。测曰：割其疣赘？恶不得大也。疣，音尤。赘，之茵切。王曰：疣赘，身之恶也。割而去之，无复滋大也。光谓；二为思中，而当画。君子自攻其恶，不使滋大者也。次三，割鼻食口，丧其息主。测曰：割鼻丧主，损无荣也。虞本食作饴，今从陆、范、王本。范曰：鼻者，气息之主。王曰：割之不得其宜，是割鼻以啖其口。次四，宰割平平。测曰：宰割平平，能有成也。王曰：四居臣之盛，而当画，宰割於物，有均平之德。光谓：四为下禄，君子之始得位者也。次五，割其股肱，丧其服马。测曰：割其股肱，亡大臣也。宋、陆本t作忘，王本作无，今从范本。王曰：五居君位，而当夜。无君之德，是割其股肱而以求理，宜丧失所乘服矣。光谓：服马，所以负轭而夹辕，任重致远，亦大臣之象也。次六，割之无创，饱于四方。测曰：割之无创，道可分也。六居盛位，而当昼。分布其道，教思无穷，容保民无疆，四方靡不充足，而於道无所亏损也。次七，紫蜺矞云，朋围日，其疾不割。测曰：紫蜺矞云，不知刊也。二宋、陆本作不利刊也，今从范本。王本朋作明，今从二宋、陆、范本。矞，余律切。王曰：紫蜺，妖气。矞云，日旁刺日之气。光谓：七为败损，而当夜。如小人结党，以蔽惑其君，为国之患，君不能割除也。次八，割其蠹，得我心疾。测曰：割其蠹，国所便也。王、小宋本蠹作矞，今从宋、陆、范本。便，步边切。八为祸中，而当昼。能割除奸蠹，得我心之所疾恶者也。上九，割肉取骨，灭顶于血。测曰：割肉灭血，不能自全也。割剎之极，民既困穷，君亦不能自全，故曰灭顶于血也。
　　三方二州三部二家止
　　阳家木，准艮。阴大止物於上，阳亦止物於下，下上俱止。小宋本作太阴止物於上，今从诸家本。宋曰：谓是时物上隔阴气，下归阳气，各止其所而不行也。初一，止于止，内明无咎。测曰：止于止，智足明也。小宋本止于止内作止于内，今从诸家。一为思始而当画，止得其所者也。夫智之不明，诱於外物者也。故止于可止之所，则内明而无咎也。《易》曰：艮其止#1，止其所也。《大学》曰：知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。次二，车轫俟，马首止。测曰：车轫俟，不可以行也。范本测车轫俟作车轫马止，今从宋、陆、王本。吴曰：轫，而振切，碍轮木也。光谓：二为思中，而当夜。小人智不足以烛理，就止则可，行则凶也。次三，关其门户，用止狂蛊。测曰：关其门户，御不当也。王本御作圉，今从范本。光谓：蛊，惑也。御，亦止也。三为户，又思之崇也，又为成意而当昼#2，君子三思而行、苟狂惑不当，不可复掩。故於成意之时，必慎而后发也。次四，止于童木，求其疏谷。测曰：止于童木，其求穷也。范本其求穷作求其穷，今从宋、陆本。王曰：童木，谓兀然无枝干者#3。疏谷，谓草木之可食者。光谓：四为下禄，而当夜。小人干禄，而不得其道，必无获也。次五，柱奠卢，盖盖车，毂均疏。测曰：柱及盖毂，贵中也。范本毂作谷，今从二宋、陆、王本。谷、毂，古字通。王曰：奠，定也。如柱之定於卢舍之中，得其所止。盖之盖覆於车；车运而盖不运。毂之均其疏数，以凑群辐。辐虽运，而己常处中。此皆以止为用者也。五居中得位，善於止道，故取象焉。光谓：卢，草舍之圆者，必先植柱於中央，以定之。盖有斗，以受弓。轮有毂，以均辐。人心所止，久执厥中。如些三者，故可贵也。次六，方轮廉轴，坎坷其舆。测曰：方轮坎坷，还自震也。范本廉作广，今从诸家。范、小宋本坎坷作坎轲#4，今从宋、陆本。坷#5、轲，皆音可。王曰：轮方必止，轴廉必輆。以之进路，必坎坎然振其车舆，而不获其适矣。光谓：六为上禄，为盛多，而当夜。小人进不以道，虽止於盛位，终不得安也。次七，车累其傂，马擸其蹄，止贞。测曰：车景马擸，行可邻也。宋、陆本傂作侥，范本作傂，今从小宋本。小宋本邻作怜，今从宋、陆、范本。傂，陈音雉，吴音驰。擸，吴良涉切，诸家或作猎，笔误也。范曰：俿，轮也。擸，躐也。王曰：累，有所系也。擸，有所挂也。车景马擸，宜乎止以求正。光谓：七为失志，为败损，而当昼，故累擸也。君子见险而止，则不失其正矣。次八，弓善反，弓恶反。善马很，恶马很。绝弸破车，终不偃。测曰：弓反马很，终不可以也。王本作弓善反，马善很，恶马很；宋本作弓善反，恶弓反，马善很，恶马很。范本很作恨。今很从诸家，余从范。弸，薄萌切。宋曰：绝弦破车，故不可用也。范曰：弸，弦也。偃，止也。王曰：弓之反戾，不可以射。马之很恶，不可以御。而强用之，必有绝弸破车之患，终不可偃息而止矣。光谓：弓虽善而好反，马虽善而性很，终不可用，况其恶者乎？八为祸中，为剥落，而当夜，小人邪愎而不知止者也。《荀子》曰：弓调而后求劲焉，马服而后求良焉，士信悫而后求知能焉。上九，折于株木二輆于砋石，止。测曰：折木輆石，君子所止也。宋、陆本砋作砭，彼验切；小宋本作硟，音仙；王本作砋#6，音止，云捣缯石也，今从之。吴曰：輆，音恺，碍也。光谓：九为限，为石，又祸之穷也，而当昼。君子道既不行，则当止矣。
　　三方二州三部二家坚
　　阴家金，亦准艮。入坚初一，八分二十秒，日次析木，立冬气应。斗建亥位，律中应钟。陆曰：艮为山石，又为木多节，皆坚貌。阴形胼冒，阳丧其绪，物竞坚强。小宋本形作貌，冒作昌，今从诸家。胼，部田切。丧，息浪切。宋曰：胼，谓盛也。绪，业也。谓是时阴气壮盛，阳丧其业，无能为矣。故万物依阴气竞，谓强也。范曰：胼，固也。王曰：胼冒，密盛貌。初一，盘石固内，不化贞。测曰：盘石固内，不可化也。小宋本盘石作坚盘；宋、陆本不化贞作不贞#7，王、小宋本作不化其贞#8；宋、陆本测作盘固内中，不可化也；今皆从范本。光谓：一为下人，为思始，而当夜。小人顽愚，心如盘石之坚，不可化而入於正也。孔子曰：惟下愚不移。次二，坚白玉形，内化贞。测曰：坚白玉形，变可为也。宋、陆本无化字，小宋本形作状，今从范、王本。二为思中，而当昼。君子心虽坚固，洁白如玉之美，然见善则迁，有过则改，内化日新，以就於正。《易》曰：介于石，不终日，贞吉。次三，坚不凌，或泄其中。测曰：坚不凌，不能持齐也。宋、陆本凌作陵，今从范、王、小宋本。宋曰：齐，中也。范曰：在於坚冰之月，今不凌，或恐阳气泄於中也。光谓：三为成意，而当夜。小人处心不坚，善恶交战，二三其德，有始无卒，不能行无越思，允执其中。如冰欲坚於外，而愆阳泄其中，终不能成也。次四，小蜂营营，螮其蛡蛡，不介在坚螮。测曰：小蜂营营，固其氏也。宋、陆本营作荧，无在字。王本介作分。吴曰：蜂，与蜂同。范作盆，误也。螮，都计切。蛡，音诩，又音弋。今蜂从诸家，营、介从范本。宋曰：氏，本也。范曰：螮，德也。蛡，国也。王曰：螮，蜂子也。蛡，其房也。光谓：螮，与蒂通，谓蜂房之蒂也。介，大也。螮以喻德，蛡以喻国。四为下禄，而当昼。君子修德以保其位。国不在大，在勤德以固其本而已。亦犹小蜂营营将为房，必先为其蒂。房不在大，但蒂坚则不坠矣。次五，蛡大螮小，虚。测曰：蛡大螮小，国虚空也。范曰：国小德大，则民众殷；国大德小，故民虚也。光谓：中和莫盛乎五而当夜，小人享盛福而不能守。国虽大而德薄，如蜂房大而蒂小，其坠不久矣。虚者，言其外势强盛，而中实无有也。次六，签螮纱纱，县于九州。测曰：签螮之县，民以康也。小宋本纱作 ，音幽，云 微貌，今从诸家。铁，与纤同。县，与悬同。王曰：纱，与眇同。光谓：六为上禄，为盛多，为极大，而当昼。天子秉德之坚，一人有庆，兆民赖之，如纤蒂之县大房也。次七，坚颠触冢。测曰：坚颠触冢，不知所行也。颠，顶也。七为失志，为败损，为下山，而当夜。小人强很而不知道，如用其坚顶，进触丘冢，不知所如也。次八， 坚祸，维用解 之贞。测曰： 坚祸，用直方也。 ，与怙同。解 ，与獬豸同。王曰：解 ，触邪之兽。光谓：八为祸中而当昼，恃其坚而犯祸者也。然君子之志在於触邪，虽坚以蹈祸，不失其正也。上九，蜂焚其翊，丧于尸。测曰：蜂焚其翊，所凭丧也。宋、陆本作蜂荧其翊，今从范、王、小宋本。丧，息浪切。范曰：尸，主也。光谓：翊，当作 。九为祸极，而当夜。小人为恶之坚，至於覆家。如蜂自焚其房，失其所主也。《易》曰：鸟焚其巢。
　　三方三州一部一家成
