<!-- { "loadSidebar": true } -->
　　阴家金，准井。改邑不改井，无丧无得，往来井井有法之象。阳高县厥法，物仰其墨，莫不被则。县，音玄。宋曰：墨者，法之绳墨也。光谓：是时阳气极高，物咸象之，莫不蒙被其法。初一，造法不法。测曰：造法不法，不足用也。王曰：作法之初，而失位当夜，不足法者也。光谓：一为思始，故曰造法。《法言》曰：模不模，范不范，为不少矣。次二，摹法以中，克。测曰：摹法以中，众之所共也。摹，与模同。摹，犹制也。二为思中，而当昼。制法以中，然后能成也。《洪范》皇极，众之所共由也。次三，准绳不甫，亡其规矩。测曰：准绳不甫，其用爽也。甫，美也。爽，差也。不能正其身，如正人何？次四，准绳规矩，莫违我施。测曰：准绳规矩，由身行也。君子先修其身。其身正，不令而行。次五，谲陆陆，瓶窴腹，井潢洋，终不得食。测曰：瓶窴腹，非学方也。宋、陆本宾作冥，今从范、王本。繘，音橘。窴，音田。潢，音黄。陆曰：方，道也。王曰：瓶窴腹，不可以盛也。井潢洋，水多之貌也。终不得食者，汲引之道非也。光谓：繘，汲索也。陆陆，索下貌。瓶腹先实，则水不得入。井虽潢洋，终不得食也。学者虚以受人，则人乐告之。五居井之盛，而当日之夜，小人先自骄满，不能纳物者也。次六，于纪于纲，示以贞光。测曰：于纪于纲，大统明也。王曰：以贞正光明之道，俾人不惑。光谓：六居上禄，以施其法，能纪纲天下，示人正光之道者也。次七，密网离于渊，不利于鳞。测曰：密网离渊，苛法张也。王曰：七居过满，而当夜。作法太密，网丽于泉，而鳞不宁，法施於国，而人不便者也。光谓：七为网，又为败损而当日之夜，法苛民骇者也。故曰：密网离于渊，不利于鳞。次八，正彼有辜，格我无邪。测曰：正彼有辜，驱而至也。驱，与骊同。宋曰：驱百姓，使至无邪也。王曰：八居上体之中，而当昼。能用其法，正其有罪，以至於人无邪心也。光谓：格，至也。正有辜，以至无邪，用刑之善者也。舜曰：刑，期于无刑。上九，井无干，水直衍，匪溪匪谷，终于愆。测曰：井无干，法妄恣也。王本匪溪匪谷作利心匪溪，今从宋、陆、范本。干，音寒。范曰：干以检扞於井，泄取有时。王曰：处法之极而当夜，无法者也。国而无法，则人易犯。井而无干，则水衍溢也。光谓：九为祸极，而当夜。法妄恣无常，与无法同。民志迷惑，不知所从，则冒犯而终乱耳。如井无干，水将衍溢，非溪非谷，而注射妄行，终於愆过而已矣。
　　二方二州二部二家应
　　阳家土，准咸。入应次六，一十八分五秒，夏至气应，故兼准离。阳气极于上，阴信萌乎下，上下相应。信，犹声兆也。初一，六干罗如，五枝离如。测曰：六干罗如，附离君也。次二，上历施之，下律和之，非则否。测曰：上施下和，匪其真也。范本真作肯，今从宋、陆、王本。和，胡卧切。历，谓十二辰也。律，谓十二管也。斗建十二辰於上，律布十二管於下，上下相应。苟非其合，则不应也。次三，一从一横，天网 。测曰：一从一横，经纬陈也。从，即容切。 ，陈音郎吴、郎岩切。范曰： ，广大貌。王曰：天网 者，疏而不漏之义。光谓：三为思上，而当昼，君子能经纬天地者也。离为文明，又有网罟之象。次四，援我罘罟，絓罗于野至。测曰：援次罘罟，不能以仁也。援，音爰。罘，音浮。絓，胡卦切。四者，阳气将熄，阴气将生，德去而刑至者也。又离有网罟之象，故曰援我罘罟，絓罗于野。至者，言其事将至，如云履霜，坚冰至也。次五，龙翰于天，贞栗其鳞。测曰：龙翰之栗，极惧坠也。翰，胡安切。王曰：居中体正，得位当画，为应之主，故象龙飞于天#44。光谓：龙以论阳。翰，飞也。五为纯阳，盛大之极，故曰龙翰于天。君子居盛大之极，不可不正，不可不惧，故曰贞栗其鳞。次六，炽承于天，冰萌于地。测曰：承天萌地，阳始退也。王本炽承作 烝云#45，垄，古炽字，今从宋、陆、范本。炽，阳之盛也。冰，阴之极也。六当夏至之初，阳极阴生之际；小人道长，君子道消，故曰：炽承于天，冰萌于地。敬戒之微，尽在於是也。次七，日强其衰，应蕃贞。测曰：自强其衰，恶败类也。恶，乌故切。七为祸始，而当画。君子能自强其衰，则应之者蕃多，而不失其正也。次八，极阳征阴，不移日而应。测曰：极阳征阴，应其发也。王本征作微，其作时，今从宋、陆、范本。治极召乱，盛极召衰，福极召祸，不移日而应也。上九，元离之极，君子应以大稷。测曰：元离之极，不可遏也。范本作不可遏，今从宋、陆、王本。陆曰：遏，止也。王曰：大，日将暮也。吴曰：稷，音义与吴同。光谓：元离，大明也。大明之极，极盛必衰。君子应时，与之消息#46 ，故曰君子应以大吴。
　　集注太玄经卷之三竟
　　#１『冥』原作『宜』，据范本和备要、全书本改。
　　#２『二』 原作『之』，据备要、全书本改。
　　#３ 『二方』原作『一方』，据范本和备要、全书本改。
　　#4『安』原残，据备要、全书本补。
　　#5『也』原脱，据备要、全书本补。
　　#6『得』原残，据备要、全书本补。
　　#7『帅』原作『师』，据备要、全书本改。
　　#8『《易》曰』原残，据备要、全书本补。
　　#9『二方』原作『一方』，据范本和备要、全书本改。
　　#10『有』原作『之』，据《十三经注疏》和备要、全书本改。
　　#11『我』原残，据范本和备要、全书本补。
　　#12『小宋』原残，据备要、全书本补。
　　#13『故』原残，据备要、全书本补。
　　#14『民』原作『人』，据《十三经注疏》和备要、全书本改。
　　#15『作』原脱，据备要、全书本补。
　　#16『息』原残，据备要、全书本补。
　　#17『其』原残，据备要、全书本补。
　　#18『杀』原作『刳』，据《十三经注疏》和备要、全书本改。
　　#19『蚕』原作『蠢』，据备要、全书本改。
　　#20『梁』原作『粱』，据范本和备要、全书本改。
　　#21『人』原残，据备要、全书本补。
　　#22#23#24#25#26#27『强梁』原作『强粱』，据范本和备要、全书本改。
　　#28『疆』原作『强』，据范本和备要、全书本改。
　　#29#30『强梁』原作『强粱』，据范本和备要、全书本改。
　　#31『上作』原残，据备要、全书本补。
　　#32『疆』原作『强』，据备要、全书本改。
　　#33『强梁』原作『强粱』，据范本和备要、全书本改。
　　#34『梁折』原作『粱折』，据备要、全书本改。
　　#35『掸』原脱，据备要、全书本补。
　　#36『徒』原作『使』，据备要、全书本改。
　　#37『干』原作『于』，据备要、全书本改。
　　#38『躆躆』脱一字，据备要、全书本补。
　　#39『象』原作『家』，据备要、全书本改。
　　#40『下』原作『家』，据备要、全书本改
　　#41『家之』原残，据备要、全书本补。
　　#42『王本』原作『范本』，据备要、全书本改。
　　#43『生』原作『坐』，据备要、全书本改。
　　#44『龙飞』原作『龙龙』，据备要、全书本改。
　　#45『 需云』原脱，据备要、全书本补。
　　#46『息』原脱，据备要、全书本补。
　　集注太玄经卷之四
　　二方二州二部三家迎
　　阴家水，亦准咸。入迎次二，日舍舆鬼。阴气成形乎下，物咸溯而迎之。溯，音素。宋曰：溯，向也。初一，迎他匪应，无贞有邪。测曰：迎他匪应，非所与并也。王曰：处迎之初，而失位当夜，迎之不以其道者也。物之非其宜，应而往迎之，则失正而陷邪也。光谓：迎，准咸。咸，感也。一为思始而当夜，感於外物，而非正应者也。次二，蛟潜於渊，陵卵化之。人或阴言，百姓和之。测曰：蛟潜之化，中精诚也。王本或作有，小宋本人或阴言作人言或阴，今从宋、陆、范本。和，胡卧切。范曰：蛟潜於水，产卵高陵，下复於渊，气应相感，然后剖化。光谓：二为思中，而当昼。君子精诚之至，无所不通也。《易》曰：呜鹤在阴，其子和之。次三，精微往来，妖先灵觉。测曰：精微往来，妖咎征也。三为思终，而当夜。天人之际，精祲相感，人失其道，妖灵先觉也。次四，裳有衣孺，男子目珠，妇人啑钩，贞。测曰：裳有衣襦，阴感阳也。王本感作盛，今从诸家。襦，音儒，短衣也。啑，色甲切。吴本作嚏，音帝。次五，黄乘否贞。测曰：黄乘否贞，不可与朋也。乘，时证切。王曰：五虽居中，而处阴当夜，不正而乘中位，故曰黄乘否贞#1。光谓：不正当位，不足合也。次六，玄黄相迎，其意感感。测曰：玄黄相迎，以类应也。范曰：天玄地黄。天地相迎，则风雨时调；君臣相迎，则政教以度。光谓：六为极大，感之盛也。自天地至於万物，君臣上下，夫妇朋友，无不以类相应也。次七，远之 ，近之掊，迎父迦逅。测曰：远 近掊，失父类也。小宋 作 ，今从诸家。 ，许候切，怒目视貌。掊，普后切，击也。迦，与邂同，音蟹。逅，音后。不期而会也。次八，见血入门，俯迎中庭。测曰：见血入门，以贤自卫也。宋、陆本捬作椒，今从范、王本。捬，音府，捍也。八为祸中，故曰见血入门，伤之者至也。当日之昼，能以贤自卫，迎拒之於中庭，物不能伤，故曰捬迎中庭。上九，湿迎床足，累于墙屋。测曰：湿迎床足，颠在内也。小宋、王本湿作泽，今从宋、陆、范本。范、王本累作罦。范曰：罦，覆也。今从宋、陆本。宋、陆、范本颠作愿，今从王本。累，良瑞切。九为祸极，而当夜。小人女子所以能倾国家者，非一朝一夕之故，其所由来者渐矣。如湿气之迎床足，浸润而上，将累及墙屋，而不可如何。究其颠沛之原，自内兴也。
　　二方二州三部一家遇
