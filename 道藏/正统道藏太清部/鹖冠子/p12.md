<!-- { "loadSidebar": true } -->
　　疾视，即上所谓病视四方。故《书》曰：譬彼病目见空中华盖，空本无华，由妄见故。惇，犹笃也。易方，《南华》所谓天地四方易位是也。盖疾视至於天地四方易位，则其病之笃者也，非独目视昏华而已。
　　兵有符而道有验，
　　盖弗迷者然后见之。
　　备必豫具，虑必蚤定。
　　否则惑矣。
　　下因地利，制以五行，左木、右金、前火、后水、中土，营军陈士，不失其宜。五度既正，
　　左木、右金、前火、后水、中土是也。
　　无事不举。招摇在上，
　　招摇，斗之柄端，主指者。
　　缮者作下，
　　《礼》云：行前朱雀而后玄武，左青龙而右白虎，招摇在上，急缮其怒。即此是也。缮，犹继也。盖兵一鼓作气，再而衰，三而竭，故善战者常缮其怒#30，使再不至於衰，三不至於竭。此黄帝之所以百战而兵不败也。
　　取法於天。四时求或作生象，
　　四时求象，犹言求象四时也。
　　春用苍龙，夏用赤鸟，秋用白虎，冬用玄武。天地已得，何物不可宰？理之所居谓之地，神之所形谓之天，知天故能一举而四致，并起而独或作税成。乌乘随随，□蜚垂□或作秋。
　　未详。
　　故昔善计者#31，非以求利，一作求胜。将以明数；一作明胜。昔善战者，非以求胜，将以明胜。独不见夫隐者乎？或有及字。设始知之，其知之者，屈已知之矣。若其弗知者，虽师而说，尚不晓也。
　　隐者韬潜，故其难知如此。此善战者所以必至於明胜也。
　　悲乎，夫蔽象两塞之人，未败而崩，未死而禽。设兵取国，武之美也；不动取国，文之华或为归也。
　　士益武，人不益文，
　　二句其实一也。变文，是以不同。
　　二者或作甚寡爱#32，
　　武事刻惨，失之少恩。
　　不可胜论。耳者，可以听调声，而不能为调声。目者，可以视异形，而不能为异形。口者，可以道神明，而不能为神明。
　　凡此以明师匠能与人规矩，而不能与人巧也。故下文云。
　　故先王之服师术者，呼往
　　迷者不反，呼之使勿往也。
　　发蒙，
　　《南华》曰：微夫子之发吾覆，则吾无以见天地之大全。
　　释约解刺，
　　约，如绳约之约。刺，如针刺之刺。
　　达昏开明，而且知焉。故能说适计险，
　　说，止息也#33。适，如往也。
　　历越踰俗，轶伦越等，知略之见，遗跋众人，或作人#34。求或作未绝绍远，难之在前者能当之，难之在后者能章之。
　　章，如彰往察来之章。
　　要领天下而无疏，
　　疏之为言失也。
　　则或作明远乎敌国之制。
　　不为敌人所制。
　　战胜攻取之道，应物而不穷，以一宰万而不总。
　　提要而已，如每事而总之焉，得力而给诸。
　　类类生之，耀或作翟名之所在。
　　朝廷，耀名之所在也。《传》曰：争名者於朝，争利者於市。
　　究贤或作则能之变，极萧楯之元，元，或作无。
　　萧萧，斧也。干谓之楯。萧以戮人，楯以卫己。知此则知兵矣。戎之字从戈从甲，盖兵之道如此而已。
　　谓之无方之传，
　　究变极无则适乎变通之会矣。《南华》曰：今蕲行周於鲁，是犹推舟於陆也，劳而无功。彼未知夫无方之传，应物而不穷者也。
　　着乎无封之宇。或作博。制事内不能究其形者，或无者字。用兵外不能充其功。
　　不得於内，斯不可成於外矣。
　　彼兵者，有天，有人，有地。
　　天时，地利，人和。
　　兵极人，
　　尽兵之事则人道得矣。
　　人极地或作蔽地，
　　人极乃地。
　　地极天。
　　地极乃天。
　　天有胜，
　　天时，故有胜。
　　地有维，
　　地利，故有维。
　　人有成，
　　人和，故有成。
　　故善用兵者慎
　　子之所慎者战。
　　以天胜，以地维，以人成。三者明白#35，何设不可图？所谓天者，非以无验有胜，
　　天事窈冥，无所用质，然而不可胜也。
　　非以日势之长而万物之所受服者邪？
　　曰势，五行休王孤虚之属。
　　彼天生或作士物而不物者，其原阴阳也。四时生长收藏而不失序者，
　　《南华》曰：春夏先，秋冬后，神明之序也。
　　其权音也。
　　触於角、章於商之属。
　　音在乎不可传者，其功英也。
　　其功以非糟粕，故不可传也。
　　故所肆学兵，必先天权，陈以五行，战以五音，左倍宫角，右挟商羽，
　　句。
　　征君为随，
　　征，在其后。
　　以□或作转无素之众。
　　□，犹群也。韩信曰：信非得素拊循士大夫所谓驱市人而战之也，其埶非置死地，人自为战，宁尚得而用之乎。盖知此矣。
　　陆或作陛溺溺人，
　　陆溺，陆沉也#36。盖以奇用兵，其阴谋赤地能兴风波。
　　故能往来窦决，
　　不水能致风波，则彼虽如川之流，可使之竭也。《荀子》曰：厌其源，开其窦，江湖可竭。
　　独金而不连，
　　偏任金德，隆於杀伐，不以四行连而辅之，故其弊如下所云。
　　绝道之纪，或作绝。乱天之文，干音之谓，违或作达物之情。天之不纲，或作细。其咎燥或作惨凶。
　　燥凶，凶旱也。四时之和不成，故其答凶旱。《老子》曰：必有凶年。盖言是也。
　　欲无乱逆，谨司天英；天英或无下天英二字各失，三军无实。夫不英而实，孰有其物？
　　言无是也。凡物之生英而不实者有矣，未有不英而实者也。
　　常圣博□□古今复一日者，天地之所待而阖耳。或作耳目。
　　此言真圣三万岁而成纯，则天地与我为一矣。五行不能宰，五音不能制，虽遗阴阳，可也。苟为不在此域，则岂能废阴阳之术哉。故下文云。
　　故《天权神曲五音术兵逸言》曰：
　　天权神曲五音术兵逸言，疑若兵法一书之名。
　　章以祸福，祸福上或有斯字。若合符节。凡事者生於虑，成於务，失於惊。
　　能天第十八
　　原圣心之作，
　　句。
　　情隐微而后或作以起，
　　情，如情天地之情。言圣人尽天下之情，然后应物。
　　散无方而求或作永监焉，
　　道中庸，故求监焉。
　　轶玄眇而后无，
　　轶，如轶伦之轶。言圣人超天下之理，然后忘物。
　　抗澄幽而思谨焉。
　　道中庸，故思谨焉。
　　截六际而不绞，
　　情亿微而求监，轶玄眇而思谨，此道之所以大而不荡，小而不迫也。故能截六际而不绞。六际，六合也。绞者，迫切之辞。截言以此为界。盖六合之外，圣人存而不论；六合之内，圣人论而不议。
　　观乎孰莫，或作暮。
　　孰莫，犹无何也。
　　听乎无罔，极乎无系，论乎窈冥，湛不乱纷，故能绝尘埃而立乎太清。往无与俱，
　　独往。
　　来无与偕，
　　独来。
　　希备寡属，
　　食於苟简之田，故云希备。游於寂寞之乡，故云寡属。
　　孤而不伴，
　　未尝设对。
　　所以无疵。
　　澡雪之至。
　　保或作□然独至，
　　保，犹安也。所谓不行而至者是。
　　传未有之将然，
　　见於未萌。
　　领无首之即次，
　　和而不唱#37。
　　度十五而用事，或作度十十端肝事往来。量往来或作力而废兴，
　　已往者废，方来者兴。
　　因动静而结生，元作笙。
　　结，犹实也。生，犹华也。
　　能天地而举措。
　　能天，能地。
　　自然，形也，不可改也。奇耦，数也，不可增减也。成败，兆也，非而长也。
　　而，汝也#38。长，如长民之长。
　　故其得道以立者，地能立之；其得道以仆或作邳者，地弗能立也。其得道以安者，地能安之；得其道以危者，地弗能安也。其得道以生者，天能生之；其得道以死者，天弗能生也。其得道以存者，天能存之；其得道以亡者，天弗能存也。彼安危，埶也何可责於天道鬼神奚与？
　　直而推之，曲而任之。自安、自危、自存、自亡，天道岂容有贵，而鬼神亦奚与哉？
　　一者，或作日。德之贤也。
　　未离乎数。
　　圣者，贤之爱也。
　　爱，犹慕也。
　　道者，圣之所吏也，
　　史，犹任也。
　　至之所得也。
　　不离於真，谓之至人。故道者，圣人之所史，至人之所得也。
　　以至或作圣图或作国弗能载，名弗能举，口不可以致其意，貌不可以立其状，若道之象门户是也，
　　道，犹言也。
　　贤不肖、愚知由焉出入而弗异也。道者，开物者也，
　　能使之由而已。
　　非齐物者也。
　　不能序之。
　　故圣，道也，道非圣也。
　　夫圣人者，道之主也。故圣，道也，而道非圣也。
　　道者，通物者也，圣者，序物者也，是以有先王之道而无道之先王。
　　此申圣道也、道非圣也之义。
　　故圣人者，后天地而生而知天地之始，先天地而亡而知天地之终，力不若天地而知天地之任，气不若阴阳而能为之经，不若万物多而能为之正，不若众美丽而能举善指过焉，不若道德富而能为之崇，
　　《易》曰：崇高莫大乎富贵。高者，贵也。崇者，富也。
　　不若神明照而能为之主，或作王。不若鬼神潜而能着其灵#39，不若金石固而能烧其劲，不若方圆治或作活而能陈其形。昔之得道以立，至今不迁者，四时、太山是也；其得道以危，至今不可安者，苓或作苓峦堙或作甄溪、
　　苓，如零落之零。堙，塞也。
　　橐木降风
　　橐，萚落之萚。降，下也。
　　是也；其得道以生，至今不亡者，日月、星辰是也；其得道以亡，至今不可存者，苓叶遇霜、朝露遭日是也。故圣人者取之於埶，而弗索於察。埶者，其专而在己者也；察者，其散而之物者也。物乎物，芬芬份份，
　　杂乱之貌。
　　孰不从一出、
　　皆出於一。
　　至一易？
　　至一而易。
　　故定审於人，观变於物。口者，所以抒心诚意也，或不能俞受或作爱究晓，
　　俞之言然。受，听受也。
　　扬其所谓，或过其实。故行异者相非，道异者相戾。诐辞者，革或作庠物者也，
　　诐辞，盖若告子之类。告子外义，圣人无之，故曰革物者也。
　　圣人知其所离。淫辞者，因物者也，
　　淫辞，盖若墨子之类。墨子兼爱，圣人有之，故曰因物者也。
　　圣人知其所合。诈辞者，沮物者也，
　　诈，犹邪也。
　　圣人知其所饰。
　　又从而为之辞。
　　遁辞者，请物者也，
　　夷之曰命之矣。
　　圣人知其所极。
　　极，犹穷也。
　　正辞者，惠物者也，
　　不诐、不淫、不邪、不遁，谓之正辞。
