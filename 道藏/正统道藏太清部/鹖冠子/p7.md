<!-- { "loadSidebar": true } -->
　　正以齐明，齐，或作天，或作文。
　　不草谓之齐#25，不昧谓之明。齐明者，盖祭祀之正也；牺牷则以为副而已。《礼》曰：去庙为桃，去桃为坛，去坛为墠。今此独言墠者，於墠如此，则由坛而上可知也。
　　四时享之，祀以家王，
　　子孙祭祀不辍，所谓祀以家王。
　　以为神享。礼灵之符，藏之宗庙，以尔正诸或作诸侯，
　　为之信符，藏之宗庙，而又以其玺正之，以明后世所当守也。
　　故其后世之保教也全。
　　句。
　　耳目不营，用心不分，不见异物而迁，捐或作指私去毒，或作也。
　　捐己之私，去人之毒。
　　钩此字上有每字。一本钩作均。於内哲，或作哲。
　　智足以及之。
　　固於所守，
　　仁足以守之。
　　更始逾新，
　　周而更始，久而愈新。
　　上元为纪，共承嘉惠，相高不改。亶昭穆，
　　汤不先契，文武不先不窋，鲁跻僖公失是矣。
　　具或作其招士，
　　疑。
　　此先结之#26，后入弗解。
　　先入者定矣，故后入之事弗能解也。
　　此知极之至也。
　　极如纪极之极。
　　庞子曰：愿闻所以不改更始逾新之
　　道。鹖冠子曰：成鸠，所谓得王鈇之传者也。庞子曰：何谓王鈇？鹖冠子曰：王鈇者，非一世之器也。以死遂生，
　　以杀止杀。
　　从中制外之教也。教或为数。后世或作世后成至，孙一灵羽，灵或作虚。理或作理虚羽埋。或作虚村理。符日循，或作修。功弗敢或无敢字败。
　　智者虽工，弗敢败也。
　　奉业究制，执正守内，拙弗敢废。
　　愚者虽拙，弗敢废也。
　　楼□与旱，苏本作楼剒与卑。疑早或为早。以新续故。四时执效，应锢或作铜不骏。
　　疑。
　　后得入庙，惑惑作或爽或作□不嗣，或作副。谓之焚。或作婪。
　　生火甚多，其和焚矣。《列子》曰：焦然肌色，奸黣昏然，五情爽惑。
　　祖命冒世，
　　冒，忝也。世，如世德之世。
　　礼嗣弗引，奉常弗内，
　　弗引，弗引於朝。弗内，弗内於庙。奉常，礼官也。与宗庙之仪有丞，景帝更曰太常。
　　灵不食祀，
　　其鬼不得食祀。
　　家王不举祭，天将降咎，皇神不享。
　　家王越而祭之，则将获罪於天，皇神虽郊不享。皇神，吴天上帝。
　　此所以不改更始逾新之道也。故主无异意，
　　人君爽惑不嗣，其罪如上所云，则继其后者据旧鉴新，岂敢辄异哉。
　　民心不徙，与天合则，
　　句。
　　万年一范，
　　范，如《荀子》范形之范。
　　则近者亲其善，远者慕其德而无已。是以其教不厌，其用不弊，故能畴合四海以为一家，而夷貉万国皆以时朝服致绩，或作续。而莫敢效增或作蹭兔。
　　此言夷貉万国皆以朝服致贡，而不敢辄增，亦不敢免。《法言》曰：被我纯绩，带我金犀。此之谓也。
　　闻者传译来归其义，
　　又其远者。
　　莫能易其俗、移其教，
　　《孟子》所谓：用夏变夷，未闻变於夷者也。
　　故其威立而不犯，流远而不废。此素皇内帝或作端之法，
　　帝者，天号。王者，人称。皇者，天人之总，美大之名。谓之素皇内帝，则又其至者也，盖至人神矣。由是而在下则玄圣外王之道也，由是而在上则素皇内帝之法也。
　　成鸠之所枋以超等，
　　枋，柄也。
　　世世不可夺者也。功日益月长，故能与天地存久。此所以与神明体或作礼正之术也。不待士史或作女苍颉作书，故后世莫能云其咎。
　　士，李官也。太古无法而治，不立士史，不造书契，而至德玄同。使由之者不能知，知之者不能名，尚何议其咎也哉。《传》曰：苍颌作书，鬼夜哭，天雨粟。方是之时，至德衰矣。
　　未闻不与道德究，究字下或有谓字。而能以为善者也。庞子曰：如是古今之道同邪？鹖冠子曰：古者亦我而使之久，众者亦我而使之众耳，何比异哉。彼类善则万世不忘，
　　类，犹聚也。
　　道恶则祸及其身，尚或作有奚怪焉。庞子曰：以今之事观古之道，舟车相通，衣服同采，言语相知，画地守之，不能相犯，殊君异长，不能相使，逆言过耳，兵甲相李，或作履。
　　李，如李官之李。李者，治也。
　　百父母子，且或作其未易领#27。或作顷。
　　言父母暨子至百不易领矣。
　　方若所言，未有离中国之正也。
　　离，附也。言以上所云，方若畴合四海以为一家之言，似违中国之正远矣。
　　丘第之业，
　　第，里第也。
　　域或作或不出着，
　　着，土着也。
　　居不连块，
　　毁墙曰块。
　　而曰成鸠氏周阖四海为一家，夷貉夷貉，或作第却。万国莫不来朝，其果情一本情下有可字。一本情作成。乎？
　　此言丘里之间，其业之异如此，又况四海夷貉之远乎。
　　鹖冠子曰：虎或作唐狼杀或作救人，或作下。乌苍从上，演蛾一作蝼蚁。
　　从下聚之。
　　乌，乌乌也。苍，苍蝇也。
　　六者异类，然同时俱至者，何也？所欲同也。由是观之，有人之名，则同人之情耳，何故不可乎？
　　此言四海之情同以为一家，无不可者。
　　天度数之而行，在一不少，在万不众，同如林木，积如仓栗，斗石以陈，升委无失也。
　　委，亦米之数也。《传》曰：少曰委，多曰积。其数未详闻也。《礼》云：出入三积。
　　列或作削地分民，亦尚一也耳，或无耳字。百父或作交母子何能增减？殊君异长又
　　何出入？若能正一，万国同极，德至至下或有制字四海又奚足阖也？庞子曰：果必信然，阴阳消散，三百六十日各反或作及其故，天地局局或作□奚足以疑？
　　局局，狭貌。《孟子》所谓：天之高也，星辰之远也，苟求其故，千岁之日至可坐而致也。
　　圣人高大，内揣深浅远近之理，或作异。使鬼神一失，
　　一失，失其奥也。此言圣人烛理，有以窥之。
　　不复息矣。
　　运而不停。
　　与或作为天地相蔽，
　　蔽天地而不耻。
　　至今尚在，以钲面达行。
　　疑。
　　宜乎哉，成鸠之万八千岁也。
　　夫道者，天地之母，缩而修身，伸以治国，皆可以长久。此广成子之所以千二百年，而成鸠氏之所以万八千岁也。故曰广成子之谓天矣，又曰成鸠氏天。故莫能增其高，尊其灵。
　　得此道者，何辨谁氏所用之国，而天下利耳。
　　用之则是，安辨孰何#28？
　　泰鸿第十
　　泰一者，
　　泰一，天皇大帝也。
　　执大同之制，制，或作利。
　　泰一无所不同，故曰执大同之制。楚人忘弓，未能忘楚；孔子曰：惜哉，其未大也。
　　调泰鸿之气，
　　泰一，含元气者，故曰调泰鸿之气。鸿蒙，元气也。泰鸿，元气之始也。
　　正神明之位者也。
　　《南华》所谓：天尊地卑，神明之位。
　　故九皇受傅，
　　受教於傅。
　　以索其然之所生。傅谓之得天之解，或作天然之解。
　　不与法缚，不求法脱。
　　傅谓之得天地之所始。
　　生天生地。
　　傅谓之道，得道之常。
　　不妄曰常。
　　傅谓之圣人，圣人之道，与神明相得，故曰道德。
　　德者，得此者也。
　　郄始穷初，
　　郄者，开也。有初然后有始。《列子》曰：太易者，未见气也。太初者，气之始也。太始者，形之始也。太素者，质之始也。太一至矣，其地盖处太易、太素之间，故曰郄始穷初。
　　得齐之所出，
　　帝出乎震，齐乎巽。而太一者郄始穷初，得齐之所出，故能北辨而南，与万物相见。
　　九皇殊制而政莫不效焉，故曰泰一。
　　泰一者，无适而非一也，故九皇殊制而不能二也焉#29。
　　泰皇问泰一曰：天、地、人事三者，孰急？
　　泰皇，盖九皇之长也。
　　泰一曰：爱精、养神、内端者，所以希天。
　　内直者，与天为徒。
　　天也者，神明之所根也，醇化四时，陶涎无形，
　　埏，和土也。
　　刻镂未萌，
　　木曰刻，金曰镂。凡此亦皆自然也，夫岂物刻而雕之？
　　离文或作父将或作特然者也。
　　离，华离也。天道造始而地事终之，故其言如此。
　　地者，承天之演，备载以宁者也。吾将告汝神明之极，天、地、人事三者复一也。立置臣义，
　　此将从体起用，和同天人之际，使之无间，故先建立君臣之义。
　　所陈四则#30，
　　四则，即上所云傅谓之得天之解、傅谓之得天地之所始、傅谓之得道之常、傅谓之圣人。
　　散以八风，
　　东方曰明庶风，西方曰阊阖风，西南曰凉风，东北曰融风之类。散谓散上四则，他皆放此。
　　揆以六合，
　　揆，言总之六合之内也。
　　事以四时，写以八极，
　　写，言放之八极之外也。
　　照以三光，牧或作收以刑德，调以五音，正以六律，分以度数，表以五色，改以二气，
　　亭之以温凉，毒之以寒暑。
　　致以南北，
　　南北谓日。
　　齐以晦望，
　　晦望谓月。
　　受以明历。或作历。
　　历，谓日月星辰。盖四则至矣，而其道无乎不在，在此为此，在彼为彼。故八风得以散，六合得以揆，四时得以事，八极得以写，三光得以照，五音得以调，六律得以正，刑德得以牧，度数得以分，五色得以表，二气得以改，南北得以致，晦望得以齐，明历得以受。然则，道之所在，於彼乎？於此乎？其亦无所不在乎？故曰：天、地、人事三者复一也。
　　日信出信入，南北有极，度之稽也。
　　此申致以南北之义。冬至日在牵牛，夏至日在东井，其长短有度。
　　月信死信生，进退有常，数之稽也。
　　此申齐以晦望之义。三五而盈，三五而阙，其损益有数。
　　列星不乱其行，代而或作以不干，位之稽也。
　　此申受以明历之义。五位二十八舍，各有常次。
　　天明三以定一，
　　义见下文。
　　则万物莫不至矣#31。或作以。
　　三时生长，一时煞刑，四时而定，天地尽矣。
　　此言方其生长则三，不后於一。方其投刑则一，不后於三。以明三极之道，莫知其孰急也。
　　夫物之始也倾倾，或作鸿鸿。
　　倾倾，未正之貌。
　　至其有也录录，
　　未能技於常流之中，故曰录录。
　　至其成形端端王王，
　　端端，倾倾之反。王王，录录之反。
　　勿或作物损勿益，幼少随足，
　　各随其性而足，无事於老。
　　以从师俗。
　　仰以从於师，俯以从於俗。
　　毋易天生，毋散天朴。自若则清，动之则浊。
