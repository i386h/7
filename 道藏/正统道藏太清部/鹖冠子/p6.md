<!-- { "loadSidebar": true } -->
　　名尸贤圣。因治者，招或作拓贤圣而道心术，敬事生和，名尸后王。事治者，招仁圣而道知焉，
　　不能招贤圣而招仁，不能道心术而道知。圣也者，天道也。贤也者，地道也。仁也者，人道也。
　　苟精牧神，
　　苟，急敕也。牧，驱制也。
　　分官成章，
　　精神劳矣，而不能普遍#17，於是又备官焉。
　　教苦利远，
　　教虽苦而利远。
　　法制生焉。
　　万法扰扰，自此起矣。
　　法者，使去私就公，
　　法者，将以有所去也，非以有所取也。
　　同知壹警，有同由者也，非行私而使人合同者也。故至治者弗由，而名尸公伯。
　　公如公侯之公，伯如霸王之伯。
　　王鈇第九
　　庞子问鹖冠子曰：泰上成鸠一作鹖之道，一族用之万八千岁。
　　《传》曰：天地初立，天皇一曰天灵，其治万八千岁。然则成鸠盖天皇之别号也。
　　有天下兵强，世不可夺。
　　天地初立，岂容已有兵哉。此言亦筌蹄也。《南华》曰：寓言十九，重言十七。
　　与天地存，久绝无伦。
　　无伦，细之至也。《中庸》曰：毛犹有伦。
　　齐殊异之物，
　　齐鹏鴳之大小，等凫鹤之长短。
　　不足以命其相去之不同也。
　　言其悬绝如此。
　　世莫不言树俗立化，彼独何道之行以至於此？鹖冠子曰：彼成鸠氏天，
　　句。
　　故莫能增其高，尊其灵。庞子曰：何谓天？何若而莫能增其高，尊其灵？
　　凡此叩其所以。
　　鹖冠子曰：天者，诚其日德也。日或无日字诚出诚入，南北有极，
　　冬日至而北，夏日至而南。
　　故莫弗以为法则。
　　取中於日德。
　　天者，信其月刑也。月信死信生，终则有始，
　　朔而后魄生，望而后魄死。
　　故莫弗以为政。
　　取正於月刑。
　　天者，明星其稽也。
　　明星，大星也。二十八舍之类。
　　列或作削星不乱，各以序行，故小大莫弗以章。
　　小星不见陵掩#18。
　　天者，因时其则也。四时当名，代或作伐而不干或作于，
　　彼□此代而无侵越。
　　故莫弗以为必然。天者，一法其或无其字同也。前后左右，古今自如，
　　奈何祀人之忧其崩坠也。
　　故莫弗以为常。天诚、信、明、因、一，
　　诚，诚其日德。信，信其月刑。明，明星其稽。因，因时其则。一，一法其同。
　　不为众父。或作文。
　　为众父父。
　　易一，故莫能与争先。
　　《南华》曰：一而不可不易者，道也。先，或为光。
　　易一非一，
　　一不足以囿之。
　　故不可尊增。成鸠得一，故莫不仰制焉。
　　所谓侯王得一为天下贞者也。
　　庞子曰：愿闻其制。鹖冠子曰：成鸠之制，与神明体正。神明者，下究而上际，
　　况以穷乎下，浮以际乎上。
　　克啬万物而不可厌者也。周怕或作汨，或作流徧照，
　　周泊，无外也。徧照，无裹也。
　　反与天地总，故能为天下计。
　　往而不反#19，岂能与民同吉凶之患哉。
　　明於蚤识，逢臼或作远臼#20不惑，存亡之祥，安危之稽。庞子曰：愿闻其稽。鹖冠子曰：置下不安，
　　句。
　　上不可以载，或作可以载。累其足或作是也。其最高而不植局或作不可植局者，未之有也。
　　此譬安危之稽。言其置下苟危难，欲累於上，难矣。又况又在其上者乎？则其所立，岂有不局哉。累足，蹐也。植，立也。局，曲也。
　　辩於人情，究物或作万物之理。称於天地，
　　称之为言，量也。
　　废置不殆。或作伯，或作治。审於山川，而运动举错有检
　　蠢迪检柙。
　　生物无害为之，父母无所躏跞。仁於取予，备於教道，
　　教以为人，道以为己。
　　要於言语，
　　直言曰言，问难曰语。
　　信於约束，已诺不专，
　　反诺为已。《礼》曰：与其有诺责也，宁有已怨。
　　喜怒不增，
　　喜不过予，怒不过夺。
　　其兵不武，树以为俗，其化出此。庞子曰：愿闻其人情物理，所以啬万物、与天地总、与神明体正之道。鹖冠子曰：成鸠氏之道，未有离天曲日术者。天曲者，明而易循或作修也。日术者，要而易行也。
　　天曲若五家为伍、五乡为县之类。日术若家里用提、甸长用旬之类。此法起於周之末造，而曰成鸠用之，是今日适越而昔至也。然则此书寓言多矣。
　　庞子曰：愿闻天曲日术。鹖冠子曰：其制邑或作已理都，使矔习者五家为伍，伍为之长。十伍为里，里置有司。四里为扁，
　　扁，当为甸。后皆放此。
　　扁为之长。十扁为乡，乡置师。五乡为县，县有啬夫治焉。十县为郡，有大夫守焉。命曰官属。郡大夫退修或皆作循其属县，啬夫退修其乡，乡师退修其扁，扁长退修其里，里有司退修其伍，伍长退修其家。事相厈正，居处相察，出入相司。
　　司，犹伺也。
　　父与父言义，子与子言孝。
　　与，或为为。
　　长者言善，少者言敬。旦夕相熏芗，以此慈孝或作力之务。若有所移徙去就，家与家相受，人与人相付；亡人奸物，无所穿窜。此其人情物理也。伍人有勿或作物。一本无伍人有勿四字，故不奉上令，有余不足居处之状，
　　此言有余不足居处之状，无故辄违上令，当告有司。
　　而不辄以告里有司，谓之乱家，其罪伍长以同。
　　同，谓同坐伍人之罪。
　　里中有不敬长慈少出等异众，不听父兄之教，有所受闻，不悉以告扁长，谓之乱里，其罪有司而贰其家。
　　其人为首，其家为贰。贰，犹副也。若今从坐。
　　扁不以时循或作修行教诲，受闻不悉以告乡师，谓之乱扁，其罪扁长而贰其家。乡不以时循行教诲，
　　一二教之曰诲。
　　受闻不悉以告县啬夫，谓之乱乡，其罪乡师而贰其家。县啬夫不以时循行教诲，受闻不悉以告郡，善者不显，命曰蔽明，见恶而隐，命曰下比，谓之乱县，其诛啬夫无赦。
　　不言贰其家者，罪之尚贰其家，则诛可知矣。
　　郡大夫不以循行教诲，受闻虽实，或作宾。有所遗脱，不悉以教柱国，谓之乱郡，其诛郡大夫无赦。柱国不政，使下情不上闻，上情不下究，谓之絿或作絯，或作缪政，
　　絿，急也。
　　其诛柱国，灭门残族#21。令尹不宜或作宣时合或作令地、
　　合地之德。
　　害百姓者，谓之乱天下，其轸令尹以徇。
　　柱国，楚之宠官。令尹，若相国矣。楚怀王使柱国昭阳将兵攻齐，陈轸问：楚国之法，破军杀将者何以贵之？昭阳曰：其官为柱国，封土执圭。轸曰：其有贵於此乎？曰：令尹。轸，车裂也，《周官》曰报。轸或作斩。
　　此其所以啬物也。天用四时，地用五行，天子执一以居一作守中央，
　　参於两间。
　　调以五音，正以六律，纪以度数，宰以刑德，从本至末，第以甲乙。天始於元，地始於朔，
　　元以气言之，朔以方言之。天运始於玄元，地处始於玄朔。
　　四时始於历。
　　王者敬授人，时实始於历。
　　故家里用提#22，
　　提，零日也。《公羊传》曰：提月者，仅逮此月，晦日也。
　　扁长用旬，乡师用节，
　　惊蛰、芒种之类。
　　县啬夫用月，郡大夫用气分所至，
　　二分、二至之类。
　　柱国用六律。里五日报扁，
　　用提。
　　扁十日报乡，
　　用旬。
　　乡十五日报县，
　　用节。
　　县三十日报郡，
　　用月。
　　郡四十五日报柱国，
　　用气。
　　柱国六十日以闻天子，
　　用律。
　　天子七十二日遣使，一本作遣使於郡。
　　此用五行分王之数。盖一岁之运，五行各王七十二日。
　　勉有功，罚不如。
　　句。
　　此所以与天地总。下情六十日一上闻，上惠七十平日一下究，此天曲日术也。故不肖者不失其贱，而贤者不失其明，上享或作序其福禄而百事理。行畔者不利！
　　天下晏然，虽阴有欲畔者，无所乘其隙也。
　　故莫能挠其强，是以能治满而不溢，
　　不增之使溢。
　　绾大或作天而不芒。
　　不损之使芒。芒之为言，小也。
　　天子申或作甲正#23，使者敢易言，尊益区域，或无域字使利牾下蔽上，
　　使者变言，贷褒借誉，尊益区宇，则其弊至於牾下蔽上。
　　其刑斩笞无赦。诸吏教苦德薄，侵暴百姓，辄罢母使。污官乱治，不奉令犯法，其罪加民，
　　播恶於众。
　　利而不取利，运而不取次，
　　疑取次或作敢次。
　　故四方从之，唯恐后至。是以运天
　　运天或作运大。
　　而维张，
　　《管子》曰：四维不张，国乃灭亡。
　　地广而德章，天下安乐，设年予昌。属各以一时典最，上贤不如令尹，令尹以闻，壹再削职，一本作则织。三则或作典不赦。治不踰官，使史李不误，公市为平，生者不喜，
　　非故生之。
　　死者不怨，
　　非故杀之。
　　人得所欲，国无变故，着赏有功，德及三世。父或作各#24伏或作状其辜不得创谥。
　　名之曰幽厉，虽孝子慈孙不能改也创，或为制。
　　事从一二终古不勃。彼计为善於乡不如为善於里。为善於里，不如为善於家。得诛。是以为善者可得举，为恶者可得诛。或作谕。莫敢道一旦之善，皆以终身为期。素无失次，故化立而世无邪。化立俗成，少则同侪，或作齐长则同友，游敖同品，祭祀同福，死生同爱，祸灾同忧，居处同乐。
　　灾安居日处。
　　行作同和，吊贺同杂，哭泣同哀。欢欣足以相助，□谍或作谋足以相止。
　　□，探道也。谍，间谋也。
　　同安平相驯，军旅相保，夜战则足以相信，昼战则足以相配或作丑。入以禁暴，出正无道，是以其兵能横行诛伐，而莫之敢御。故其刑设而不用，不争而权重，车甲不陈而天下无敌矣。一本作天下无道适矣。失道则贱敢逆贵，不义则小敢侵大。成鸠既见上世之嗣失道亡功、倍或作信本灭德之则，故为之不朽或作株，又或作采之国，定位牢或作罕祭，或作然。
　　不能保其邦家则位不定矣，不能保其宗庙则祭不牢矣。
　　使鬼神亶曰：或作日。
　　增规不圆，益矩不方，
　　此言法度至足，无欠无余，规不可增，矩不可益，非特使人信之，虽质诸鬼神而无疑也。盖圣人之法譬诸身乎，增之则赘，割之则亏。
　　夫以效末传之子孙，唯此可持，或无唯此可持字。唯此可将。
　　效，犹示也，读如效犬、效羊之效。言以示子孙之末裔，立而可持，行而可将，唯此而已。
　　将者养吉，释或作泽者不祥，墠以全牺，
　　纯谓之牺，完谓之栓。
