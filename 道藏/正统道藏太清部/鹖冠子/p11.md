<!-- { "loadSidebar": true } -->
　　庞子曰：何谓九道？鹖冠子曰：一曰道德，二曰阴阳，三曰法令，四曰天官，五曰神征，六曰伎艺，七曰人情，八曰械器，九曰处兵。庞子曰：愿闻九道之事。鹖冠子曰：道德者，操行，所以为素也。
　　素如献素之素。道德，操行之本，故曰素也。
　　阴阳者，分数，所以观气变也。
　　《周官》保章氏云：以星土，以云物，以十有二岁，以十有二风，占天地之灾祥。
　　法令者，主道治乱，国之命也。天官者，表仪祥兆，下之应也。
　　此言学问之序。道德已明而阴阳次之，阴阳已明而法令次之；三者备矣，然后可以言治矣。天官，冢宰是也。百官取揆，故曰表仪。造始而已，故曰祥兆。此以静唱，彼以动和，故曰下之应也。
　　神征者，风采光景，所以序怪也。
　　《祭义》所谓其气发扬于上，为昭明煮蒿凄怆。此百物之精也，神之着也。
　　伎艺者，如胜同任，或为住。所以出无独异也。
　　《周官》六德则异之以智、仁、圣、义、忠、和，六艺则同之以礼、乐、射、御、书、数。
　　人情者，小大、愚知、贤不肖，雄俊豪英相万也。械器者，假乘焉，或作马。世用国备也。处兵者，威柄所持，立不败或作取之地也。九道形心，谓之有灵，
　　形，着见也。
　　后能见变而命之，
　　物至能名。或曰：奇见异闻为变。《列子》曰：大禹行而见之，伯益知而名之。盖此类也。
　　因其所为而定之。若心无形灵，或作虚。辞或有传字虽抟捆，
　　捆，犹叩椓也。
　　不知所之。彼心为主，或作至则内将使外；内无巧验，
　　精不足以揆道，粗不足以验物。
　　近则不及，远则不至。庞子曰：或有曾闻字。礼、乐、仁、义、忠、信，愿闻其合之於数。鹖冠子曰：所谓礼者，不犯者也。所谓乐者，无菑或作蔷者也。所谓仁者，同好者也。所谓义者，同恶者也。所谓忠者，久愈亲者也。所谓信者，无二响者也。圣人以此六者，或无者字卦世得失逆顺之经。
　　卦，犹卜也。
　　夫离道非数，不可以□□绪端；不要元法，不可以心体。
　　刽，犹郀也。《南华》曰：堕其肢体，黜其聪明。又曰：夫道覆载天地，君子不可以不刳心焉。
　　表术或无表字裹原，
　　术，如术业之术。原，如原道之原。
　　虽浅不穷；中虚外博，虽博必虚。庞子再拜曰：有问戒哉。虽毋如是，冥或无其字材乃健。弗学孰能，此天下至道，而世主废之，何哉？鹖冠子曰：不提生於弗器，
　　器故提之。
　　贱生於无所用。中河失船#24，一壶千金。
　　壶，瓠也，佩之可以济涉。南人谓之腰舟。
　　贵贱无常，时使物然。常知善善，昭缪不易，一揆至今。不知善善，故有身死国亡，绝祀灭宗。细人犹然不能保寿，义则自况。
　　此言细人且尔也，况於己乎？其义当以自况。
　　世贤第十六
　　卓襄王问庞暖曰：夫君人者，亦有为其国乎？
　　卓，当为悼。此赵悼襄王也。盖赵孝成王卒，子偃立，是为悼襄王。襄王三年，庞暖将攻燕，擒其将剧辛。
　　庞暖曰：王独不闻俞跗之为医乎？已成必治，鬼神避之。楚王临朝，为随兵故。若尧之任人也，不用亲戚，而必使能其治病也，不任所爱，必使旧医。
　　《语》曰：老医少卜。盖老医更病多矣，尧故使之。
　　楚王闻傅，暮□在身，
　　□，盖病也。
　　必待俞跗。
　　俞跗，盖非楚人。此亦寓言。传曰：上古之时，医有俞跗，治病不以汤液、体酒、馋石、蹻引、案桃、毒熨，而割皮解肌，诀肌结筋，搦髓脑，浣肠胃，练精易形。此虽已成，所以必治，而鬼神避之也。
　　卓襄王曰：善。庞暖曰：王其忘乎？昔伊尹医殷、太公医周武王、百里医秦、申麃医郢、
　　郢，荆所都。
　　原季医晋、
　　《国语》曰：晋文公使原季为卿。
　　范蠡医越、管仲医齐，而五国霸。其善一也，然道不同数。卓襄王曰：愿闻其数。暖曰：王独不闻魏文侯之问扁鹊耶？
　　扁鹊，勃海郑人也，姓秦氏，名越人。
　　曰：子昆弟三人，其孰最善为医？扁鹊曰：长兄最善，中兄次之，扁鹊最为下。魏文侯曰：可得闻邪？扁鹊曰：长兄於病视神，未有形而除之，
　　此神医也，为之於未有。《周官》曰：疾医曰以五气、五声、五色视其死生，两之以九窍之变，参之以九藏之动。夫昧於在神，而以五气、五声、五色视其死生，更以参两验之，亦已粗矣。然《周官》言此而已者，盖中材之法也。歧、附岂世有哉？
　　故名不出於家。
　　名在门内而已。《老子》曰：太上下知有之，其次亲之誉之。
　　中兄治病，其在毫毛，
　　此明医也，治之於末乱。所谓造形而悟者也。
　　故名不出於闾。
　　其闾里知之矣。
　　若扁鹊者，才血脉，投毒药，副肌肤间，而名出闻於诸侯。
　　其所能愈粗，其所闻愈远。
　　魏文侯曰：善。使管子行医术以扁鹊之道，曰桓公几能成其霸乎#25？
　　管仲匡救桓公，常在其细，故能以其君霸。盖桓公实怒少姬，南袭蔡，管仲因而伐楚，责包茅不入贡於周室。桓公实北征山戎，而管仲因而令燕修召公之政。方是之时，诸侯莫或知焉。此其治毫毛者也。
　　凡此者不病病，
　　或云不病。至於病而治之，不亦晚乎？疾甚曰病。
　　治之无名，或云治无名使或作便之无形，
　　夫病之形名着矣，然后使医，此桓侯之所以死也#26。
　　至功之成，其或作六下谓之自然。
　　针艾之功无所欣赖，故其昧者谓之自然。推之於治，此击壤之民所以不知尧舜之力也。
　　故良医化之，拙医败之，虽幸不死，创伸股维。
　　维，牵孪也。
　　卓襄王曰：善。寡人虽不能无创，孰能加秋毫寡人之上哉。
　　庶几管仲者出焉。
　　天权第十七
　　挈天地而能或无能字游者，
　　《南华》所谓旁日月、挟宇宙者类此。
　　谓之还或作环。又或作绎名
　　常住真际而不逐於名。
　　而不还於名之人。
　　区区外慕，逐物丧己，常为造化负之而走，岂能挈天地而游哉？
　　明照光照，不能照己之明是也。
　　离朱方昼拭眦，百步之外明烛须眉，而不能近视其睫。则逐物不反灵於人者，虽明照如月、光照如日，而不能照己之明，何足怪哉。
　　独化终始，随能序致，致，或作故。独立宇宙无封，谓之皇天地。
　　无封，无吵域也。革曰#27：四海之外，无极无尽，犹齐州也。束行至营，人民犹是也；问营之东，后犹营也。西行至幽，人民犹是也；问幽之西，复犹幽也。
　　浮悬天地之明，
　　四时之运，转移日月，埶若浮悬。
　　委命相鬲谓之时。
　　且然无间谓之命，四时之运委之而已。然而木敷、金敛、火炎、水冽，譬如耳、目、鼻、口，皆有所用，不能相通。
　　通而鬲谓之道。
　　道故有塞有通。
　　连万物，领天地，天地下有建报重九明五字。合膊膊，一作搏，或为宇宙二字。
　　同根，命曰宇宙。
　　阖天之谓宇，辟宇之谓宙。二者相须而立，故曰合膊同根。
　　知宇，故无不容也；
　　有实而无乎处者，宇也。知宇，故无不容。
　　知宙，故无不足也；
　　有乎长而无本□者，宙也。知宙，故无不足。
　　知德，德，或作隐。故无不妥也；
　　知德故所遇於地者，不择而安之。
　　知道，故无不听也；
　　知道故所受於天者，不辞而听之。
　　知物，故无不然也。
　　因其所然而然之，万物莫不然也。
　　知一而不知道，故未能裹也。
　　不能视己之明，故曰未能裹也。
　　昔行不知所如，往而求者则必惑。
　　盖昔之亡羊者曰：岐之中又有岐焉，吾不知所之，是以反也。都子曰：大道以多岐丧羊，学者以多方丧生。
　　索所不知，求之象者则必弗得。
　　象者，意之筌蹄。夫索所不知，求之筌蹄，而不知求之言意之表，岂足以得其粹哉。轮人曰：公之所读，是古人之糟粕。已寻绎鹖冠子之意，盖将发蒙解惑，使人致一而求道於言意之表，故有此言。而下文云。
　　故人者莫不蔽於其所不见，鬲於其所不闻，塞於其所不开，诎於其所不能，制於其所不
　　胜。世俗之众，笼乎此五也，而不通此。未见而有形，
　　危机虽未兆见，而理已有焉。
　　故曰有无军之兵，有无服之丧，人之轻死生之故也，人之轻安危之故也。
　　以故，是以知之。
　　夫蚊虻坠乎千仞之溪，
　　注谷曰溪。
　　乃始翱翔而成其容；容，或作客。
　　成其翱翔之容。高飞曰翱。布翼不动曰翔。
　　牛马坠焉，碎碎，或作钵。而无形。由是观之，则大者不便，重者创深。
　　此言贵高之蹶#28，其患大矣。《老子》曰：奈何万乘之主而以身轻天下。
　　兵者，涉死而取生，陵危而取安。是故言而然，道而当。当，或为富。道而当，一作道奠富。
　　言而然，然后道而当。道，犹行也。
　　故一蚋噆肤，不寐至旦；半糠入目，四方弗治。所谓蔽者，岂必障於幅度帷□、隐於帷薄哉。
　　细曰□，粗曰薄。
　　周平弗见之谓蔽，
　　昔齐人有欲金者，清旦之市，攫人之金，以为取金之时徒见金，不见人。盖嗜欲之乱人心如此。岂必四周有物障之也哉？
　　故病视而目弗见，疾听而耳弗闻。蒙或无蒙字故知能与其所闻见俱尽，
　　句。
　　鬲鬲，或作高。故奠务行事与其任力俱终，
　　句。
　　塞故四发上统上统，或作上纥而不续，□□而消亡。夫道者，必有应而后至；后至，一作后合至。
　　观之於易见矣。
　　事者，必有德而后成。夫德，知事之所成，成之所得，而后曰我能成之。成无为，
　　成之於无为。
　　得无来，
　　得之於无来。夫德至矣，故妙须心解，而君不能得之臣，子不能献之父，则得之在我而已，其来岂有自哉。
　　详详，或作辟#29。察其道，何由然哉？迷往以观今，是以知其未能。彼立表而望者不惑，按法而割者不疑，固言有以希之也。夫望而无表、割无法，其惑之属耶？所谓惑者，非无日月之明、四时之序、星辰之行也，因乎反兹而兹而，一作慈西之惑也。
　　所谓惑者，反之而已，岂必无也哉。《列子》云天地四方，水火寒暑，无不倒错者，盖类是也。
　　惑故疾视愈乱，惇而易方。
