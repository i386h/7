<!-- { "loadSidebar": true } -->
　　是剧辛能绝而燕王不知人也。昔善战者，举兵相从，陈以五行，战以五音，指天之极，与神同方，类类生成，用一不穷，明者为法，微道是行，齐过进退，
　　齐，不过也。
　　参之天地，出实触虚，
　　吴奔东南，亚夫使备西北，盖知此矣。
　　禽将破军，发如镞或作鍭矢，动如雷霆，暴疾梼虚，殷若坏墙，
　　殷，坏声也。
　　执急节短，
　　《孙子兵法》曰：其执险，其节短。
　　用不缦缦，避我所死，就吾所生，趋吾所时，援或作授吾所胜，故士不折北，兵不困穷。得此道者，驱用市人，乘流以逝，或作游。与道翱翔。翱翔授取，锢据或作豫坚守；呼吸镇一作推，或作损移，
　　镇，不移也。
　　与时更为。一先一后，音律相奏；或作奉。一右一左，道无不可。受数於天，定位於地，成名於人。彼时之至，安可复还？或作复还至。
　　复，反复也。还，回还也。
　　安可控搏#13？
　　控，引也。搏，持也。复还言不可御，控搏言不可止。
　　天地不倚，错以待能。度数相使，阴阳相攻，死生相摄，气威相灭，虚实相因，得失浮或作得失相浮县。
　　浮县，言无定也。
　　兵以势胜，
　　兵法曰：如转圆石於千仞之山者，势也。
　　时不常使，蚤晚绌赢，反相殖生。变化无穷，何可胜言？水激则旱，矢激则远，精神回薄，振荡相转，迟速有命，
　　有命，一作言息，又作止息。
　　必中三伍#14。合散消息，孰识其时？至人遗物，遗物，或作不遗。独或作动与道俱，纵驱委命，与时往来。盛衰死生，孰识其期？俨然至湛，孰知其尤？祸乎福之所倚，福乎祸之所伏，祸与福如纠纆。
　　此言祸福相为表裹，执如索绹纆索也。三合曰纠。
　　浑沌错纷，其状若一，交解形状，孰知其则？芴芒无貌，
　　貌，或为根。
　　唯圣人而后决其意，或作能决其意。斡流迁徙，固无休息。
　　小休曰息。
　　终则有始，孰知其极？一目之罗，不可以得雀，
　　太疏#15故也。
　　笼中之乌，空窥不出。
　　太密故也。
　　众人唯唯，安定祸福？忧喜聚门，吉凶同域，
　　庆者在堂，吊者在门。
　　失反为得，成反为败。吴大兵强，夫差以困；越栖会稽，勾践霸世。达人大观，乃见其可。可，或作苛。椭枋一术，奚足以游？
　　椭，读如隋銎之隋。枋，读如方变之方。夫天下之事，百出要以百变应之。而今隋方一术，则岂足游於变通之会哉？
　　往古来今，事孰无邮？
　　邮，置邮也。行者过之而巳，故事之过者为邮。
　　舜有不孝，尧有不慈，文王桎桔，管仲拘囚。坱轧□垠，□垠，或作葬云。孰□得之？
　　此言大钧播物，坱轧无垠，皆在垆□之内，孰□得之。
　　至得无私，泛泛乎若不系之舟，
　　任之而已。
　　能者以济，不能者以覆。天不可与谋，地不可与虑。圣人捐物，从理与舍。众人域域，
　　域域，浅狭之貌。
　　迫於嗜欲。小知立趋，好恶自惧。夸者死权，自贵矜容。一本自矜容下云徇名终身谋奈，无列士以下两句。
　　《诗》曰：垂带悸兮是也。
　　列士徇名，贪夫徇财。
　　以身逐物曰徇。
　　至博不给，给，或作结。
　　统之无要，则虽博乃更不给。何则？至道常约故也。
　　知时何羞？
　　不愧不作。
　　不肖系系，或作敷俗，贤争於时，
　　知也者，争之器也。名也者，相轧也。
　　细故袈一本袃作袭，蒯作葪蒯，
　　蒯，犹芥也。袃芥，剌鲠也。
　　奚足以疑？事成欲得，又奚足夸？
　　此言如意与不，无足欣戚。
　　千言万说，卒赏谓何？
　　此言理尽於上而彼之繁言虽累千万，犹当赏此。
　　勾践不官，
　　勾践尝臣於吴。
　　二国不定；文王不幽，
　　幽於美里。
　　武王不正；或作武王不执正。管仲不羞辱，名不与大贤，功不得与三王#16，钲面备矣。
　　备知第十三
　　天高而可知，地大而可宰。万物安之？人情安取？伯夷、叔齐能无盗，而不能使人不意己。
　　横逆岂可必哉？
　　申徒狄
　　殷之末世枯槁者也。
　　以为世涵浊不可居，故负石自投於河，不知水中之乱有逾甚者。德之盛，山无径迹，泽无桥梁，不相往来，舟车不通。何者？其民犹赤子也，
　　《老子》曰：含德之厚，比於赤子。
　　男曰赤子，女曰婴儿。
　　有知者不以相欺役也，有力者不以相臣主也。是以鸟鹊之巢可俯而窥也，伶，麋鹿群居可从而系也。
　　乌鹊性猜瞿，麋庇性惊决，放此主言之。
　　至世之衰，父子相图，兄弟相疑。
　　夫父子，天性也；兄弟，天伦也。恩信素足，非自外至。故跟市人之足则辞以脱悞，兄则以妪，大亲而已矣。令德下衰而至於父子相犹、兄弟相□者，岂其性固异於古也哉？盖治之之过也。
　　何者？其化薄而出於相以有为也。
　　此言不能相与於无相与#17，相为於无相为，故其弊至此。郭象曰：夫体天地、冥变化者，虽手足异任、五藏殊管，未尝相与而百节同和，斯相与於无相与也；未尝相为而表裹俱济，斯相为於无相为也。若乃役其心志以恤手足，运其殷肱以营五藏，则相营愈笃而内外愈困矣。盖知此也。
　　故为者败之，治者乱之，败则傰，
　　傰，党也。
　　乱则阿，阿则理废，佣则义不立。尧传舜以天下，故好义者以为尧智，其好利者以为尧愚。汤、武放弒利其子，好义者以为无道，
　　此言何谓也？若予所学则唯好义者以为有道。
　　而好利之人以为贤。为或无为字彼世不传贤，故有放君。君好傰阿，故有弒主。夫放弒之所加，亡国之所在，吾未见便乐或作见其便乐而安处之者也。夫处危以妄安，循哀以损乐，是故国有无服之丧、无军之兵，可以先见也。是故箕子逃
　　逃，逃祸也，非谓逃而去之。孔子曰：微子去之，箕子为之奴。
　　而搏裘牧#18，
　　《宋世家》曰：南宫万杀愍公于蒙泽，大夫裘牧闻之，以兵造公门，万搏牧，牧齿着门死。即其事也。
　　商容拘而蹇叔哭。
　　蹇叔，秦臣也。穆公袭郑，蹇叔哭之。
　　昔之登高者，下人代之□，或作殪。
　　□，怖也。
　　手足为之汗出，
　　怖故为之汗濡。
　　而上人或无人字乃始抟折枝而趋操木#19，
　　言傍观者为之惊惧，而登高之人虽危莫知焉，乃始抟而折枝，趋而操木。
　　止之者僇，
　　止之使勿尔者，覆受僇焉。凡此以况处危忘安，而谏者蒙辱之义。
　　是故天下寒心而人主孤立。今世之处侧者皆乱臣也，其智足以使主不达，其言足以滑政，其朋党足以相育於利害。昔汤用伊尹，周用太公，秦用百里，
　　百里奚也。
　　楚用申麃，
　　申包胥也。
　　齐用管子，此数大夫之所以高世者，皆亡国之忠臣所以死也。
　　此言古之人其才一也，或以高世，由亦或以死者#20，所遇之君异也。
　　是观之#21，非其智能难与也，乃其时命者不可及也。
　　此言伊、吕、申、管之才，人非莫及也，而箕、裘之徒卒以杀辱者，无其时命故也。
　　唯无如是，
　　无其时命。
　　时有所至而求，或作袁，又或作表。
　　有君无臣，故虽时有所至而上求焉。
　　时有所至而辞，
　　有臣无君，故虽时有所至而下辞焉。
　　命有所至而阖，或作合。
　　阖，犹辞也。
　　命有所至而辟。或作阙。
　　辟，犹求也。
　　贤不必得时也，不肖不必失命也，是故贤者守时而不肖者守命。
　　守命，犹委命也。
　　今世非无舜之行也，不知尧之故也；非无汤、武之事也，不知伊尹、太公之故也。费仲、恶来得辛纣之利，而不知武王之伐之也；比干、子胥好忠谏，而不知其主之煞之也。费仲、恶来者可谓知心矣，而不知事；比干、子胥者可谓知事矣，而不知心。圣人者，必两备而后能究一世。
　　兵政第十四
　　庞子问鹖冠子曰：用兵之法，天之、地之、人之，赏以劝战，罚以必众。或作恐众。五者已图，然九夷用之而胜不必者，其故何也？
　　得其战矣，未得其所以战也，故九夷用之而不必胜。语曰：以书御者，不尽马之情。此之谓也。故曰：夫子驰亦驰，夫子趋亦趋，夫子奔逸绝尘，而回瞠若乎其后。其近是乎？
　　鹖冠子曰：物有生，
　　生，犹化也。
　　故金木水火未用而相制。
　　此言前期而胜也。
　　子独不见夫闭关乎？立而倚之，则妇人揭之。或作易褐之上。仆而措之，则不择性而能举其中。
　　句。
　　若操其端，则虽选士不能绝地。关尚一身而轻重异之者，执使之然也。夫以关言之，则物有而执在矣。九夷用之而胜不必者，其不达物生者也。
　　此言不达事变物化，故辄败北。《素问》曰：物生之谓化，物极之谓变。
　　若达物生者，五尚一也耳。庞子曰：以五为一，奈何？鹖冠子曰：天不能以早为晚，地不能以高为下，人不能以男为女，赏不能劝不胜任，
　　金帛在前，不能使尪者负。
　　罚不能必不或无不字可。
　　斧钺在后，不能使哑者呜。
　　庞子曰：取功，奈何？鹖冠子曰：天不能使人，人不能使天。因或作固物之然，而穷达存焉。之二也，在权在埶。在权故生财有过富，在执故用兵有过胜。财之生也，力之於地，顺之於天；兵之胜也，顺之於道，合之於人。其弗知者，以逆为顺，以患为利。以逆为顺，故其财贫；以患为利，故其兵禽。昔之知时者与道证，或作澄#22。弗知者危神明。道之所亡，或作厈。神明之败，何物可以留其创？
　　留，犹止也。使创不伸曰留。
　　故曰：道乎道乎，或作道道乎。与神明相保乎。庞子曰：何如而相保？鹖冠子曰：贤生圣，
　　贤上生圣。
　　圣生道，道生法，法生神，
　　一阴一阳之谓道。制而用之谓之法。利用出入、民咸用之，谓之神。
　　神生明。
　　神下生明。
　　神明者，正之末也。
　　偏生合，公生明，诚信生神。故曰正之末也。
　　末或无末字受之本，是故相保。
　　学问第十五
　　庞子问鹖冠子曰：圣人之问服师也#23，
　　服，事也。
　　亦有终始乎？抑其拾或作舍。下同诵记辞，阖棺而止乎？鹖冠子曰：始於初问，终於九道。若不闻九道之解，拾诵记辞，阖棺而止，以何定乎？
　　此言非独白纷如也，虽至阖棺而止，尚不足以定之也。故所贵乎问学者，岂诵说之云乎？在於得书之体，得言之解。
