<!-- { "loadSidebar": true } -->
　　传曰：如是等罪，上文各已随事演注，兹不复论。请以七趣受生因果言之，庶几各知。七趣轮回，不得真净，皆一虚妄，杀盗淫习，尚随顺尔。经云：一切世间，先死相续，生从顺习，死从变流。临命终时，未舍暖触，一生善恶，俱时顿现。死逆生顺，二习相交，纯想即飞，必生天上。若飞心中，兼福兼慧，及与净愿，自然心开。见十方佛一切净土，随愿往生，情少想多，轻举非远，即为飞仙。大力鬼王，飞行夜叉，地行罗剎，游於四天，所去无碍。其中若有善愿善心，护持我法，或护禁戒，随持戒人；或护神咒，随持咒者；或护禅定，保绥法忍。是等亲往如来坐下，情想均等，不飞不坠。生於人间，想明斯聪，情幽斯钝，情多想少。流入横生，重为毛群，轻为羽族，七情三想，况下水轮。生於火际，受气猛火，身为娥鬼，常被焚烧，水能害己，无食无饮，经百千劫，九情一想。下洞火轮，身入风火，二交过地，轻生有间，重生无间。二种地狱，纯情即沉，入阿鼻狱。若使心中，有谤大乘，毁佛禁戒，诳妄说法，虚贪信施，滥膺恭敬，五逆十恶，更生十方阿鼻地狱。循造恶业，虽则自招，众同分中兼有，元地如是。地狱、饿鬼、畜生、人及神仙，天洎修罗，精研七趣，皆是昏沉，诸有为相，妄想受生，妄想随业，於妙圆明，无作本心，皆如空华，元无所有，但一虚妄，更无根绪。此等众生，不识本心，受此轮回，经无量劫，不得真净，皆由随顺杀盗淫故。何名七趣：一者天趣。经云：诸世间人，不求常住，未能舍诸妻妾恩爱，於邪淫中，心不流逸，澄莹生明，命终之后，邻於日月，如是一类，名四天王天。於已妻房，淫爱微薄，於净居时，不得全味，命终之后，超日月明，居人间顶，如是一类，名忉利天。逢欲暂交，去无思忆，於人间世，动少静多，命终之后，於虚空中，朗然安住，日月光明，上照不及，是诸人等，自有光明，如是一类，名须焰摩天。一切时静，有应触来，未能违戾，命终之后，上升精微，不接下界，诸人天境，如是一类，名兜率陁天。我无欲心，应汝行事，於横陈时，味如嚼蜡，命终之后，生越化地，如是一类，名乐变化天。无世间心，同世行事，於行事交，了然超越，命终之后，遍能出超，化无化境，如是二类，名他化自在天。如是六天，形虽出动，心迹尚交，自此已还，名为欲界。乃至色界一十八天，无色界四天，是诸天人，按如佛说，皆是不了妙觉明心，积妄发生，妄有三界中间，妄随七趣沉溺，补特伽罗，各从其类。二者仙趣。经云：复有不依正觉，修三摩地，别修妄念，存想固形，道於山林，人不见处，有十仙种：坚固服饵而不休息；食道圆成，名地行仙；坚固草木而不休息，药道圆成，名飞行仙；坚固金石而不休息，化道圆成，名游行仙；坚固动止而不休息，气精圆成，名空行仙；坚固津液而不休息，润德圆成，名天行仙；坚固精色而不休息，吸粹圆成，名通行仙；坚固咒禁而不休息，术法圆成，名道行仙；坚固思念而不休息，思忆圆成，名照行仙；坚固交进而不休息，感应圆成，名精行仙；坚固变化而不休息，觉悟圆成，名绝行仙。是等皆於人中炼心，不修正觉，别得生理，寿千万岁。休止深山；或大海岛，绝於人境，斯亦轮回，妄想流转，不修三昧，报尽还来，散入诸趣。三者阿修罗趣。经云：是三界中，复有四种何修罗类。若於鬼道，以护法力，成通入空，此阿修罗从卯而生，鬼趣所摄。若於天中，降德贬坠，其所卜居，邻於日月，此阿修罗从胎而出，人趣所摄。有修罗王执持世界，力洞无畏，能与梵王及天帝释四天争权，此阿修罗因变化有，天趣所摄。别有一分下劣修罗，生大海心，沉水冗口，旦游虚空，暮归水宿，此阿修罗因湿气有，畜生趣摄。四者人趣。经云：为人豪贵，或为国王，或为长者，从礼事三宝中来；为人端正，颜色洁白，姿容第一，从忍辱中来；为人精进，无有懈怠，乐为福德，从精进中来；为人安详，言行审谛，从禅定中来；为人才明，了达深法，讲说妙义，开悟愚蒙，闻其言者信为珍宝，从智慧中来；音声清彻，从歌咏三宝中来；为人洁净，无有疾病，从慈心中来；为人多怖，音声嘶破，从地狱中来；为人暗钝，懈怠多食，语不明了，又复怯弱，乐友痴人，偏喜黑暗，从畜生中来；为人不净，从猪中来；为人凶恶，从蝮蛇中来；无庶几心，从狗中来；狠戾自用，从羊中来；好美饮食，恣杀物命，无有慈心，从豺狼狸鹰中来；不能安详，及不忍事，从猕猴中来。又去：为人修长，恭敬人故；为人短小，轻慢人故；为人丑陋，好瞋恚故；生无所知，不学问故；为人颛愚，不教人故；短命多病，好杀生故；无有资生，常苦贫困，好偷盗故；无有子息，乱人妻故；子女淫乱，乱人室女故；鳏寡孤独，虐遇子女故；为人饥饿，好独食故；为人奴婢，负债不偿，不礼三尊故；为人丑恶，遮佛灯故；生水牛中，为官酷虐，刻剥小民故；生獐鹿中，惊怖人故；生诸龙中，好调喜故；身生恶疮，疗治不效，鞭挞人故；人见欢喜，对人欢喜故；人见不喜，对人不喜故；长官囚系，杻械在身，笼闭众生故；为人吻( )，好钓鱼故；生裸形国，轻衣唐突佛精舍故；生马蹄国，着屐践佛地故；生穿胸国，布施作福生悔心故。又云：彼枭伦者，酬足复形，生人道中，参合顽类。咎征参於愚类，狐伦参於庸类，毒伦参於狼类，蛔伦参於微类，食伦参於柔类，服伦参於劳类，应伦参於文类，休征参於明类，循伦参於达类。是等皆以宿债毕酬，复形人道，皆无始来，业计颠倒，相生相杀，不遇如来，不闻正法，於尘劳中，法尔轮转，此辈名为可怜悯者。五者地狱。经云：此等众生，自业所惑，造十习因，受六交报。云何十因：一者淫习，二者贪习，三者慢习，四者瞋习，五者诈习，六者诳习，七者怨习，八者见习，九者枉习，十者讼习。云何六报：一切众生，六识造业，所招恶报，从六根出。一者见报，招引业果。此见业交，临命终时，先见猛火，满十方界，亡者神识，飞坠乘烟，入无间狱。二者闻报，招引业果。此闻业交，临命终时，先见波涛，没溺天地，亡者神识，降注乘流，入无间狱。三者齅报，招引恶果。此齅业交，则临终时，先见毒炁，充塞远近，亡者神识，从地踊出，入无间狱。四者味报，招引恶果。此味业交，则临终时，先见铁网，猛焰炽烈，周覆世界，亡者神识，下透挂网，倒悬其头，入无间狱。五者触报，招引恶果。此触业交，则临终时，先见大山，四面来合，无复出路，亡者神识，见大铁城，火蛇火狗，虎狼狮子，牛头狱卒，马头罗剎，手执枪槊，驱入城门，向无间狱。六者思报，招引恶果。此思业交，则临终时，先见恶风，吹坏国土，亡者神识，被吹上空，旋落乘风，堕无间狱。於此六报一一报中，又各发明二种恶相，此即名为地狱十因六果，大抵皆是众生迷妄所造。若诸众生，恶业圆造，入阿鼻狱，受无量苦，经无量劫，六根各造，乃彼所作，兼境兼根则入八无间狱。身口意三，作杀盗淫，则入十八地狱。三业不兼中间，或为一杀一盗，则入三十六地狱。见见一根，单犯一业，则入一百八地狱。由是众生别作别造，於世界中，入同分地，妄想发生，非本来有。六者饿鬼。经云：是诸众生，非破律仪，犯菩萨戒，毁佛涅盘，诸余杂业，历劫烧然，后还罪毕，受诸鬼形。若於本因，贪物为罪，是人罪毕，遇物成形，名为怪鬼。贪色为罪，遇风成形，名为魃鬼。贪惑为罪，遇畜成形，名为魅鬼。贪恨为罪，遇虫成形，名虫毒鬼。贪忆为罪，遇衰成形，名为疠鬼。贪慠为罪，遇炁成形，名为饿鬼。贪罔为罪，遇幽成形，名为魇鬼。贪明为罪，遇精为形，名为魍魉鬼。贪成为罪，遇明为形，名役使鬼。贪党为罪，遇人成形，名传送鬼。是人皆以纯情坠落，业火烧乾，上出为鬼。饿鬼一趣，尤为至苦。以诸贪故，虽有所思，终无所得。以诸嫉故，见人饱满，己常饥乏。以毒害故，身自出火，还自焚烧。以骄慢故，福力至微，一切小鬼，己皆不胜。昔佛在维耶离国，晨出有八万四千饿鬼哀告曰：我等先身，虽尝见佛，不知有佛。虽尝闻法，不知有法。虽尝见僧，不知有僧。我不作福，转教他人，亦不作福。见人作福，言常笑之。见人作罪，意常欢喜。以种行至恶，堕此趣中，已七万岁。每见小水，寻复不见。若见大水，即为鬼神罗剎遮护。虽值大雨，身亦如处热沙。幸望哀救。佛因教令持水奉佛及僧，遂得免苦。阿难在迦毗罗城，见一饿鬼，自称面然，告阿难言：汝后三日，决定命终，堕我等趣。阿难告曰：当作何计，可以免此？面然曰：无非施我等食，令得饱足，因得出离，则汝亦得脱免。阿难投佛，佛言：汝欲施食，当先施一净器，置食其中，诵我陁罗尼咒七遍。出於户外，弹指七下，施诸鬼神。彼得出离，则汝亦得脱免，兼得延年。即说咒曰：那摩萨缚怛他羯多缚路枳帝唵三跋罗三跋罗吽。阿难信受奉行，果得脱免。七者畜趣。经云：鬼业既尽，则情与想二俱成空，方於世间，与元负人，怨对相值，身为畜主，酬其宿债。物怪之鬼，物销报尽，生於世间，多为枭类。风魃之鬼，风销报尽，多为咎征一切异类。畜魅之鬼，畜死报尽，多为孤类。虫蛊之鬼，蛊灭报尽，多为毒类。衰疠之鬼，衰穷报尽，多为蛔类。受炁之鬼，气销报尽，多为食类。绵幽之鬼，幽销报尽，多为服类。和精之鬼，和销报尽，多为应类。明灵之鬼，明灭报尽，多为休征一切诸类。依人之鬼，人亡报尽，多为循类。是等皆以业火乾枯，酬其宿债。傍为畜生，亦皆自虚妄业之所招引。若悟菩提，则是妄缘本无所有。又云：从是畜生，酬偿先债。若彼酬者，分越所酬，此等众生，还复为人，反征其剩。如彼有力，兼有福德，则於人中，不舍人身，酬还彼力。若无福者，还为畜生。偿彼余直，当知用钱物，或没其力，偿足自停。如於中间，杀彼身命，或食其肉。如是乃至经微尘劫，相食相诛，犹如转轮，互为高下，无有休息。不闻兜调以贡高好骂，而死受狗身；李六郎以放债倍利，而亦身死为狗乎？
　　赞曰：
　　不善所积，降殃有余。积既由渐，余亦难除。乐黡汰虐，族党毕诛。秦稔苛酷，子婴素车。施报对立，效验匪虚。
　　太上感应篇卷之二十九竟
　　
