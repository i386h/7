<!-- { "loadSidebar": true } -->
　　传曰：应世真人曰：一切翾飞蠢动，皆不可杀。若夫龟蛇二物，尤不可杀。若辄杀之，或至杀有灵者，其阴精定当害人。是以识者，常切救护。昔刘彦向，其父为湖州刺史僚属，从银坑回，有以一大龟为献者曰：得此龟者，寿当千岁。其父即日，复自送于坑所。父殁，彦回为房州司士。忽山水暴至，平地数尺，一家惊恐，未有所之。俄有大龟，似欲
　　引路，从龟而行，历十余地，皆得浅处，遂脱水难。是夕，复梦大龟曰：昔在银坑，尝蒙先使君救脱之惠，今故奉报。孙真人在世时，尝因山行道，见村民击一青蛇，公力救之。月余，再过其地，遥见一少年驰骑而至，迎公以归。既至，乃一王居，有一绛服者出谢曰：昨日小儿痴呆，几乎遇害，幸先生救之。此间血属甚多，无不感激，故遣长儿迎致，略摅谢悃。既而引入深宫，复有一妃，携一青衣小儿，出拜致谢，再三延留。凡三日，珍馐美膳，缣绡珠玉，无不有之。先生皆郄不受，惟受上帝所颁龙宫三十仙方以归。今千金方，盖有得於三十方者也。然则杀龟打蛇，是可为乎？
　　赞曰：
　　龟预四灵，蛇先百蛰。豫且之网，不免於执。白帝之精，当道而泣。岂期无知，患或偶及。苟遇识者，宜拯其急。
　　如是等罪，司命随其轻重，夺其纪算。算尽则死，死有余责，乃殃及子孙。
