<!-- { "loadSidebar": true } -->
　　传曰：按《涅盘经》，死者於崄难处，无有资粮；去处悬远，无有伴侣；昼夜常行，不知边际；深邃幽暗，无有灯明；入无门户，无有处所；虽无痛处，不可疗治；往无遮止，到不得脱。呜呼，人至如此，诚亦可悯。当见杀时，可加怒乎？昔志公在世时，有二道人打伴而行。一人就园买瓜，园子怒曰：诸大家初未买，汝要买耶？拒而不卖。一人既往，园子乃喜卖之，且慰谕曰：汝渴热耶？既卖一瓜，又与一瓜，二人私自怪诧，以问志公。志公曰：园子五百生前，坐罪赴法时，汝二人适出其旁。买得瓜者，盖尝为之不忍，故今见之而喜。买不得者，盖尝出自作自受之语，故今见之而怒。此但偶出一语，结憾尚尔，况加怒乎？王昙略尝杀一牛，牛见刀抵突，昙略怒，逆刺其目，然后杀之。大抵人畜无间，当见杀时，皆当方便救护。救而不获，只得为助悲叹，何可加怒。
　　赞曰：
　　人之有罪，情不可恕。彼自伏法，我独何预。加以愤疾，是曰迁恕。判死投笔，见者始悟。哀矜庶狱，王政所务。
　　太上感应篇卷之十竟
　　太上感应篇卷之十一
　　李昌龄传  郑清之赞
　　知过必改。
　　传曰：颜子不贰过，孔子称之。不贰者，念起于中，即念而改，不复贰於行事也。太抵过贵乎改，过而不改，真为过矣。其过也，可胜言哉。是以君子一闻其过，无不速改。昔寇莱公准，自少富贵，享用过奢。及拜枢密，赏赉尤厚，宾客聚观，莫不称叹。独一老妳，潸然堕泪。公惊问故，则曰：太夫人捐馆时，欲求一缣作衾禭不可得，安知相公有今日耶？公抚膺大恸，自此即折节从俭，不复敢奢。蔡文忠齐平生好饮，饮必至醉。时太夫人已老，心颇忧之。一日，存道先生过其治所，戒以一诗曰：圣君恩重龙头选，慈母年高鹤发垂。君宠母恩俱未报，酒如成病悔何追。公得诗大惭，自此即戒酒，非亲旧不对饮，终身未尝至醉。司马温公方五岁时，擘一青皮胡桃，擘不能脱，一婢以热汤沃脱之。既而，女兄从外来，问为谁脱？公曰：某自脱。其父从旁叱曰：小子安得谩语。公自此有省，平生不敢谩语，一切待人以诚。徐节孝积初见安定先生，头容稍偏。安定厉声曰：头容要直。公即悟曰：头容要直，此心其可不直。自此未尝少曲其心，或问立身行己之要，必大书正直二字与之。若数君者，其於过也，是有知而不改者乎？
　　赞曰：
　　日月之食，其更也明。人岂无过，改必以诚。设辞饰诈，遂非匿情。过上增过，善心曷生。不吝一语，贵乎力行。
　　知善不为。
　　传曰：应世真人曰：取小所以就大，积一所以成亿。《易》称：余庆必归积善。大抵善责乎积，知之不可不为，为之不可不力。譬如种物，初虽至微，灌溉培植，不见其长，有时而大。当知於日用间，诚不可以小善为无益而弗为也。不闻元君之言乎？元君曰：人有善，则心定体安；十善，则气力强壮；二十善，则无诸疾病；三十善，则所求皆得；四十善，则昌炽富乐；五十善，则子孙繁息；六十善，则遭厄得脱；七十善，则天神护之；八十善，则得地之利；九十善，则尊贤显荣；一百善，则宝瑞降；二百善，则后代名布；三百善，则后代大富；四百善，则后代清贵；五百善，则后代长寿；六百善，则后代忠孝；七百善，则后代智慧；八百善，则后代道德；九百善，则后代贤圣；一千善，则后代神真；二千善，则身为众人师圣、真仙将吏；三千善，则为国师圣真、真仙将史；四千善，则为天下师圣、真仙主统；五千善，则为鬼灵师圣、真仙魁帅；六千善，则为神明师圣、真仙卿大夫；七千善，则为诸天师圣、真仙公卿；八千善，则为三天师圣、真仙皇帝；九千善，则为元始五帝君；一万善，则为太上玉皇帝。是故前辈於善，知无不为，为无不力。昔者丞相李昉，尝语人曰：吾於《论语》节用而爱人，使民以时一句，终身行之，尚不能到，即是尝力行矣。杨应之学士，闻一善言，必书而记，即是知无不为矣。贾内翰黯以状元及第，自言得於文正者不欺二字，平生用之不尽，即是未尝欺矣。刘大谏安世，以敢言得名，自言得於温公者至诚二字，平生行之，未尝少离，即是无不诚矣。若使人人皆如诸君，则积一成亿，夫复何难？
　　赞曰：
　　郭公善善，国何以亡。见善虽喜，用心不刚。悠悠害道，反昧否臧。是以君子，志於自强。惟日不足，汲汲皇皇。
　　自罪引他。
　　传曰：按经所说，一切世间，生死相续。临命终时，未舍暖触以前，一生善恶，俱时顿现。大抵临终所现境界，即吾平日心地境界。地藏罪珠，即吾之心珠。阎王业鉴，即吾之心鉴。且今作一不善，曷尝不往来常在胸次乎？不闻赵普一闻道士牌末火字之言，自知必是秦王庭美。王韶一闻刀十八丈打过贤心下得否之语，遽至发背而卒。然则自罪引他，是有益乎？昔赵业以明经中选，授巴州清化令。忽精神游荡，奄然如梦，被逮入冥。初至，即见妹婿贾奕在彼，心已大怖。盖尝与奕同杀一牛，至是为奕所引。欲与分罪，奕词甚辩，无以自明。俄见一鉴，径可丈余，悬於空中。明见奕鼓刀业负门，有不忍之色。奕始伏，业遂得还。又有常氏美娘者，其夫楚椿卿有一妾，姓马氏，名春奴。椿卿爱之。常氏不胜其忿，乘椿卿出，以大杖捶杀之。及椿卿死，常氏改嫁程选。将产，凡三日，子不能下。方委顿间，恍见马氏在前，常氏惶惧，好语告曰：我当初实无意杀汝，时行杖者稍过，遂尽汝命，曷不少宽我耶。马氏曰：我死实主母意，胡可妄引他人？持之愈急，竟至不起。然则自罪引他，竟可免乎？既知有罪，曷若勿为乎？
　　赞曰：
　　孽惟自作，感本自贻。痛加悔艾，庶或可追。不思己过，反累人为。纵脱罪罟，上天难欺。分谤受恶，迁善之基。
　　壅塞方术。
　　传曰：所谓方术，但凡挟术以求售者，皆是也。一语沮遏，使不得售，即壅塞也。灌口白沙村，有一泰山庙极灵，斋祭殆无虚日。一日，有医卜数辈同游，道逢一人极贫，众颇轻之。其人忿然投身江中，俄顷抱出一龙，谓众人曰：汝辈各以医卜，救人疾急，皆是近道。此后於贫素之士，切不得辄持二心。呜呼，医卜为术，而神人谓之近道，可壅塞乎？又不闻云安女龙之言乎？昔翟乾佑在世时，专以考召着名。每念云安一邑，而江流之险，乃有一十五处。一日作法，召其滩神，俾悉平之。是夕，应召而至者，一十四滩。独有一滩，召不能至。天师大怒，必欲召之。既至，乃一女人，峨冠大袖，慨然进辞曰：天师禀天行化，妾一水神，何敢抗拒？第有未安，不容不禀。观君之意，不过欲便舟楫。而不知从事舟楫者，日常倍利，纵有少费，不足为损。洽江小民三四百家，无田可耕，无柔可织，全仰为人挽负以资其生。今若尽平滩险，在舟楫固甚便，在彼小民其於衣食为如何？太上之意，必不如此？深恐异时获罪，不免负累，更宜裁之。天师叹曰：汝之所虑，非吾所及。於是复命十四滩之神，令各复其险。是夕，风雨哮吼，雷霆震击。明日视之，一十五滩惊波涛，宛然如故。以此观之，非独方术不可壅塞，但凡服力以糊口者，亦皆不可壅塞也。昔范文正公在浙西时，两浙饥，殍殣相枕。公以吴俗喜佛事，因召诸寺主僧，谕以谷贵工贱，责令处处修造。官亦大兴工役，仓廒史含之类，亦皆葺之。由是工技服力之徒，日糊口於公私者，无虑千数。一方赖之，不至转徙。公之意，岂亦云安神龙之意乎？
　　赞曰：
　　小道可观，第恐其泥。君子之学，亦必游艺。所谓方术，圣人不废。医卜星历，皆以济世。我独壅之，难乎免戾。
　　讪谤贤圣。
　　传曰：贤圣有三，在佛家言之，三乘中人是也；在道家言之，五种仙是也；在吾儒言之，孔孟诸君是也。立教虽各不同，心地法门则皆一也。不闻《颇邪论》所谓：孔子是儒童菩萨，颜子是光净菩萨，老子是摩诃迦叶之说乎？呜呼，贤圣远矣，但毁其书，即讪谤之也。然佛家一书，多有毁者，何哉？不过以其谈空而言之也。惜其不知如来性如虚空，虚空性是如来，具足真净明，妙虚彻灵通，而住持真净明，妙虚彻灵通者，如来也。终日真净明，妙虚彻灵通，而未尝真净明，妙虚彻灵通者，凡夫也。傥能於诸所有，一切空却，必使赤洒洒、露裸裸，净如虚空，然后真净明，妙虚彻灵通，了然却现，上与如来，一体无二。孰谓为不然乎？不闻庞老但欲空诸所有，不欲实诸所无之说乎？庞老前身，是维摩居士。维摩前身，是金粟如来。其为此言，必非欺诳。然於此有悟有不悟者，特其根器，人各不同也。昔杜祁公不信佛法，每对客辄嘲笑，张文定以为佞佛。医人有朱其姓者，出入於二公之门，尝欲方便，劝导祁公，久而未获。一日，公病召朱。朱以读《楞严》未了，不即往。既至，公大怒曰：《楞严》为何等书耶？吾但知有孔孟而已。朱出袖中首轴呈之。公览讫，毕索余轴，不觉遽尽十卷，乃大叹曰：果奇书也。因拉朱医同谒文定，责其不早以告。文定笑曰；譬如失物，既已得之，不必诘其得之之晚。公自此即若有得，大加深信。又有徐铉者，亦名士也，未尝知有佛书。中主以一帙《楞严》授之曰：久看，当见精理。旬余，复表上曰：臣读之数过，如一器中倾，入一器中，此绝难晓。中主哂之。呜呼，祁公一览，而遽尽十卷；徐铉踰旬，而不晓一字，非根器乎？
　　赞曰：
　　人亦有言，护疾讳医。圣贤立论，切中百非。既不能行，乃肆诋讥。陈贾议旦，叔孙毁尼。言出童羖，奚其弗思。
　　侵凌道德。
