<!-- { "loadSidebar": true } -->
　　曹操曰：地形险隘，尤不可致於人。李筌曰：若险阻之地，不可后於人。杜牧曰：险者，山峻谷深，非人力所能作为，必居高阳以待敌。若敌人先据之，必不可以争，则当引去。阳者，南面之地，恐敌人持久，我居阴而生疾也。今若於崤渑遇敌，则先据北山，此乃是面阴而背阳也；高、阳二者，止可舍阳而就高，不可舍高而就阳。孙子乃统而言之也。杜佑曰：地险先据，则不致於人也。梅尧臣曰：先得险固，居高就阳，待敌则强。敌苟先之，就战则殆，引去勿疑。王晳曰：此亦争地，若唐太宗先据武牢以待窦建德是也。张预曰：平陆之地，尚宜先据，况险阨之
　　所，岂可以致於人？故先处高阳，以佚待劳，则胜矣。若敌已据此地，宜速引退，不可与战。裴行检讨突厥，尝际晚下营，堑垒方周，忽令移就崇冈。将士不悦，以谓不可劳众。行俭不从，速令徙之。是夜，风雨暴至，前设营所，水深丈余，将史惊服。以此观之，居高阳不惟战便，亦无水满之患也。
　　远形者，势均，难以挑战，战而不利。
　　曹操曰：挑战者，延敌也。李筌曰：力敌而挑，则利未可知也。杜牧曰：譬如我与敌垒相去三十里，若我来就敌垒，而延敌欲战者，是我困敌锐，故战者不利。若敌来就我垒，延我欲战者，是我佚敌劳，敌亦不利。故言势均，然则如何？曰：欲必战者，则移相近也。陈皞曰：夫与敌营垒相远，兵力又均，难以挑战，战则不利，故下文云势均以一击十曰走是也。夫挑战，先须料我兵众强弱，可以加敌，则为之；不然，则不可轻进，自取败也。孟氏曰：兵势既均，我远入挑，则不利也。杜佑曰：挑，迎敌也。远形，去国远也。地势均等，无独便利，先挑之战，不利也。梅尧臣曰：势既均一，挑战则劳，致敌则佚。王晳曰:以远致我，劳也。张预曰：营垒相远，势力又均，止可坐以致敌，不宜挑人而求战也。
　　凡此六者，地之道也；将之至任，不可不察也。
　　李筌曰：此地形之势也。将不知者以败。贾林曰：天生地形，可以目察。梅尧臣曰：夫地形者，助兵立胜之本，岂得不度也？张预曰：六地之形，将不可不知。
　　故兵有走者，有弛者，有陷者，有崩者，有乱者，有北者。凡此六者，非天之灾，将之过也。
　　贾林曰：走、弛、陷、崩、乱、北，皆败坏大小变易之名也。张预曰：凡此六败，咎在人事。
　　夫势均，以一击十，曰走；
　　曹操曰：不料力。李筌曰：不量力也。若得形便之地，用奇伏之计，则可矣。杜牧曰：夫以一击十之道，先须敌人与我将之智谋、兵之勇怯、天时地利、饥饱劳佚，十倍相悬，然后可以奋一击十。若势均力敌，不能自料以我之一击敌之十，则须奔走，不能返合复为驻止矣。梅尧臣曰：势虽均而兵甚寡，以寡击众，必走之道也。王晳曰：不待斗而走也。张预曰：势均谓将之智勇、兵之利钝，一切相敌也。夫体敌势等，自不可轻战；况奋寡以击众，能无走乎？
　　卒强吏弱，曰弛；
　　曹操曰：史不能统，故弛坏。杜牧曰：言卒伍豪强，将帅懦弱，不能骚率，故弛坼坏散也。国家长庆初，命田布帅魏以伐王廷凑。布长在魏，魏人轻易之，数万人皆乘驴行营，布不能禁。居数月，欲合战，兵士溃散。布自到身死。贾林曰:令之不从，威之不服，凡敌则乱，不坏何为？梅尧臣曰：史无统率者，则军政弛壤。王晳同曹操注。何氏曰：言卒伍豪强，将师懦弱，不能驱领，故弛坼坏散也。张预曰：士卒豪悍，将史懦弱，不能统辖约束，故军政弛坏也。吴楚相攻，吴公子光曰：楚军多宠，政令不一，帅贱而不能整，无大威命，楚可败。果大败楚师也。
　　吏强卒弱，曰陷；
　　曹操曰：史强欲进，卒弱辄陷，败也。李筌曰：陷，败也。卒弱不一，则难以为战，是以强陷也。杜牧曰：言欲为攻取，士卒怯弱，不量其力强进之，则陷没於死地也。陈皞曰：夫人皆有血气，谁无斗敌之心？若将乏刑德，士乏训练，则人皆懦怯，不可用也。贾林曰：士卒皆赢，鼓之不进；吏强独战，徒陷其身也。梅尧臣曰：吏虽强进不能激之以勇，故陷於死。王晳曰：为下所陷。张预曰：将吏刚勇欲战，而士卒素乏训练，不能齐勇同奋，苟用之，必陷於亡败。
　　大吏怒而不服，遇敌急而自战，将不知其能，其能曰崩；
　　曹操曰：大史，小将也。大将怒之，而不厌服，忿而赴敌，不量轻重，则必崩坏。李筌曰：将为敌所怒，不料强弱，驱士卒如命者，必崩坏。杜牧曰：春秋时，楚子伐郑，晋师救之。伍参言於楚子曰：晋之从政者新，未能行令；其佐先谷刚愎不仁，未肯用命；其三帅者，专行不获，听而无上，众无适从。此行也，晋师必败。晋魏锜求公族未得而怒，欲败晋师，请致师，不许；请使，许之。遂往请战而还。赵旃求卿未得，请挑战，不许；召盟，许之。与魏锜皆命而往。却克曰：二憾往矣，弗备必败。随会曰：若二子怒楚，楚人乘我，丧师无曰矣。不如备之。先谷曰：不可。随会使巩朔、韩穿师七覆於敖前，故上军不败，而中军下军果败。七覆，七处伏兵也；敖，山名也。陈皞曰：此大将无理而怒小将，使之心内怀不服，因缘怨怒，遇敌便战，不顾能否，所以大败也。贾林曰：自上堕下曰崩。大史小将不相压伏，崩坏之道；将又不量己之能否，不知卒之勇怯，强与敌斗，自取贼害，岂非自上而崩乎？梅尧臣曰：小将心怒而不服，遇敌怨忽而不顾，自取崩败者，盖将不知其能也。王晳曰：谓将怒不以理，且不知裨佐之才，激致其凶恋，如山之崩坏也。何氏曰：三军同力，上下一心，则胜也。张预曰：大凡百将一心，三军同力，则能胜敌。今小将恚怒而不服於大将之令，意欲俱败，逢敌便战，不量能否，故必崩覆。晋伐秦，荀偃行令是也。曰：鸡鸣而驾，唯余马首是瞻。乐书怒曰：晋国之命，未是有也。遂弃之归。又赵穿恶臾骈而逐秦，魏锜怒晋师而乘楚。
　　将弱不严，教道不明，吏卒无常，陈兵纵横，曰乱；
　　曹操曰：为将若此，乱之道也。李答曰：将或有一於此，乱之道也。杜牧曰：言史卒皆不拘常度，故引兵出陈，或纵或横，皆自乱之也。贾林曰：威令既不严明，士卒则无常禀，如此军幕不乱何为？谓将无严令，赏罚不行之故。梅尧臣曰：懦而不严，则士无常检；教而不明，则出陈纵横不整。乱之道也。王晳曰：乱者不胜其败。张预曰：将弱不严，谓将师无威德也；教道不明，谓教阅无古法也。史卒无常，谓将臣无久任也。陈兵纵横，谓士卒无节制也。为将若此，自乱之道。
　　将不能料敌，以少合众，以弱击强，兵无选锋，曰北。
　　曹操曰；其势若此，必走之兵也。李筌曰：军败曰北，不料敌也。杜牧曰：卫公李靖兵法有战锋队，言拣择敢勇之士，每战皆为先锋。司马法曰：选良决兵，益人之强。注曰：勇猛劲捷，战不得功，后战必选於前，当以激致其锐气也。东晋大将军谢玄北镇广陵时，符坚强盛，玄多募勇劲。刘牢之、何谦、诸葛侃、高衡、刘轨、田洛、孙无终等以骁猛应募，玄以牢之领精锐为前锋，百战百胜，号为北府兵。敌人畏之，所向必克也。贾林曰：兵锋不选利钝，士卒不知勇怯，如此用兵，自取背道也。梅尧臣曰：不能量敌情，以少当众，不能选精锐，以弱击强，皆奔北之理也。何氏曰：夫士卒疲勇，不可混同为一，一则勇士不劝，疲兵因有所容，出而不战，自败也。故兵法曰：兵无选锋曰北。昔齐以伎击强，魏以武卒奋，秦以锐士胜，汉有三河侠士、剑客奇材，吴谓之解烦，齐谓之决命，唐谓之跳荡，是皆选锋之别名也。兵之胜术，无先於此。凡军众既具，则大将勒诸营，各选精锐之士，须趫健出众、武艺轶格者，部为别队，大约十人选一人，万人选千人。所选务寡，要在必当，择腹心健将统率，自大将亲兵前锋奇伏之类，皆品量配之也。张预曰：设若奋寡以击众，驱弱以敌强，又不选骁勇之士，使为先锋，兵必败北也。凡战必用精锐为前锋者，一则壮吾志，一则挫敌威也。故尉缭子曰：武士不选，则众不强。曹公以张辽为先锋而败鲜卑，谢玄以刘牢之领精锐而拒符坚是也。
　　凡此六者，败之道也；
　　陈皞曰:一曰不量寡众，二曰本乏刑德，三曰失於训练，四曰非理兴怒，五曰法令不行，六曰不择骁果，此名六败也。
　　将之至任，不可不察也。
　　张预曰：已上六事，必败之道。
　　夫地形者，兵之助也，
　　杜牧曰：夫兵之主，在於仁义节制而已。若得地形，可以为兵之助，所以取胜也。助，一作易。陈皞曰：天时不如地利。孟氏曰：地利待人而险。贾林曰：战虽在兵，得地易胜，故曰兵之易也。山可障，水可灌，高胜卑，险胜平也。王晳曰：兵道则在人。张预曰：能审地形者，兵之助耳，乃末也；料敌制胜者，兵之本也。
　　料敌制胜，计险阨远近，上将之道也。
　　杜牧曰：馈用之费，人马之力，攻守之便，皆在险阨远近也。言若能料此以制敌，乃为将臻极之道。王晳曰：料敌穷极之情，险阨远近之利害，此兵道也。何氏曰：知敌知地，将军之职。张预曰：既能料敌虚实强弱之情，又能度地险阨远近之形，本末皆知，为将之道毕矣。
　　知此而用战者必胜，不知此而用战者必败。
　　杜牧曰：谓知险阨远近也。梅尧臣曰：将知地形，又知军政，则胜；不知则败。张预曰：既知敌情，又知地利，以战则胜；俱不知之，以战即败。
　　故战一道必胜，主曰无战，必战可也；战道不胜，主曰必战，无战可也。
　　李筌曰：得战胜之道，必可战也；失战胜之道，必无战可也。立主人者，发其行也。杜牧曰：主者，君也。黄石公曰：出军行师，将在自专；进退内御，则功难成。故圣主明王，跪而推毂曰：阃外之事，将军裁之。孟氏曰：宁违於君，不逆士众。梅尧臣曰：将在军，君命有所不受。张预曰：苟有必胜之道，虽君命不战，可必战也；苟无必战之道，虽君命必战，可不战也。与其从令而败事，不若违制而成功，故曰：军中不闻天子之诏。
　　故进不求名，退不避罪，
　　王皙曰：皆忠以为国也。何氏曰：进岂求名也，见利於国家士民则进也；退岂避罪也，见其蹙国残民之害，虽君命使进而不进，罪及其身不悔也。
　　唯人是保，而利合於主，国之宝也。
