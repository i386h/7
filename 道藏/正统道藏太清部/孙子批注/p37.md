<!-- { "loadSidebar": true } -->
　　李筌曰：焚其营，杀其士卒也。杜牧曰：焚其营栅，因烧兵士。吴起曰：凡军居荒泽，草木幽秽，可焚而灭。蜀先主伐吴，吴将陆逊拒之於夷陵，先攻一营不利。诸将曰：空杀兵耳。逊曰：吾已晓破敌之术矣。乃勑各持一把茅，以火攻拔之。一尔势成，通率诸军，同时俱攻。斩张南、冯习及胡王沙摩柯等，破四十余营，死者万数。备因夜遁，军资器械略尽，遂欧血而殂。梅尧臣曰：焚营栅荒秽，以助攻战也。何氏曰：鲁桓公世，焚邾娄之咸丘，始以火攻也。后世兵家者流，故有五火之攻，以佐取胜之道也。如后汉班超使西域，到鄯善。初夜，将史士奔虏营。会天大风，超令十人持鼓藏虏舍后，约曰：见火燃，皆当呜鼓大呼。余人悉持兵弩夹门而伏。超顺风纵火，前后鼓噪，虏众惊乱。超手格杀三人，余众悉烧死。又皇甫嵩率兵讨黄巾贼张角。嵩保长社，贼来围城，嵩兵少，军中皆恐。召军吏谓曰：兵有奇变，不在众寡。今贼依草结营，易为风火；若因夜纵火，必大惊乱，吾出兵击之，其功可成。其夕遂大风，嵩乃约勒军士，皆东苣乘城，使锐士间出围外纵火大呼，城上举燎应之。嵩因鼓而奔其陈，贼惊乱奔走，大破之。又五代梁太祖乾宁中，亲领大军，由郓州东路北次於鱼山。朱宣觇知，即以兵径至，且图速战。帝整军出砦。时宣瑾已陈於前。须臾，东南风大起，帝军旌旗失次，甚有惧色。帝即令骑士扬鞭呼啸，俄而西北风骤发。时两军皆在草莽中，帝因令纵火。既而烟焰亘天，乘势以攻贼陈，宣瑾大破，余众拥入清河。因筑京观於鱼山之下。又后唐伐蜀，工部任圜以大军至汉州，康延孝来逆战。圜命董璋以东川懦卒当其锋，伏精兵於其后。延孝击退东川之军，急追之，遇伏兵。延孝败驰入汉州，闭壁不出。西川孟知祥以兵二万，与圜合势攻之。汉州四面树竹木为栅。三月，圆陈于金雁桥，即率诸军鼓噪而进，四面纵火，风焰亘空。延孝危急，引骑出陈于金马桥，又大败之。张预曰：焚彼营合，以杀其士，火攻之先也。班超烧匈奴使者是也。
　　二曰火积，
　　李筌曰：焚积聚也。杜牧曰：积者，积蓄也，粮食薪刍是也。高祖与项羽相持成皋，为羽所败，北渡河，得张耳、韩信军。军修武，深沟高垒。使刘贾将二万人骑数百，渡白马津，入楚地，烧其积聚，以破其业。楚军乏食。隋文帝时，高颎献取陈之策，曰：江南土薄，合多茅竹，所有储积，皆非地窖。可密遣行人，因风纵火，待彼修葺，复更烧之。不出数年，自可财力俱尽。帝行其策，由是陈人益弊。梅尧臣曰：焚其委积，以困刍粮。张预曰：焚其积聚，使刍粮不足。故曰：军无委积则亡。刘贾烧楚积聚是也。
　　三曰火辎，四曰火库，
　　李荃曰：烧其辎重，焚其库室。杜牧曰：器械财货及军士衣装，在车中上道未止曰辎，在城营垒已有止舍曰库，其所藏二者皆同。后汉末，袁绍相许攸降曹公，曰：今袁氏辎重有万余两车，屯军不严；今以轻兵袭之，不意而至，焚其积聚，不过三日，袁氏自败。公大喜，选精骑五千，皆用袁氏旗帜，衔枚缚马口，从间道出入，抱束薪。所历道有问者，语之曰：袁公恐曹操抄略后军，遣兵以益备。闻者信以为然，皆自若，既至围屯，大放火，营中惊乱，因大破之，辎重悉焚之矣。陈皞曰：夫敌有爱惜之物，亦可以攻之；彼若出救，是我以火分其势也。更遇其心神挠惑，自可破军杀将也。梅尧臣曰：焚其辎重，以窘货财；焚其库室，以空蓄聚。何氏曰：如前秦符坚遣将王猛伐前燕慕容炜，师至潞川，燕将慕容评率兵四十万御之，以持久制之。猛遣将郭庆率步骑五千，夜从间道，起火於晋山，烧评辎重，火见邺中。因而灭之。张预曰：焚其辎重，使器用不供。故曰：军无辎重则亡。曹操烧袁绍辎重是也。焚其府库，使财货不充。故曰：军无财，则士不来。
　　五曰火队。
　　李筌曰：焚其队仗兵器。杜牧曰：焚其行伍，因乱而击之。梅尧臣曰：焚其队仗，以夺兵具。队一作隧。贾林曰：隧，道也。烧绝粮道及转运也。何氏同贾林注。张预曰：焚其队仗，使兵无战具。故曰：器械不利，则难以应敌也。
　　行火必有因，
　　曹操曰：因奸人。李筌曰：因奸人而内应也。陈皞曰：须得其便，不独奸人。贾林曰：因风燥而焚之。张预曰：凡火攻，皆因天时燥旱，营含茅竹，积刍聚粮，居近草莽，因风而焚之。
　　烟火必素具。
　　曹操曰：烟火，烧具也。李筌曰：薪刍、蒿艾、粮粪之属。杜牧曰：艾蒿、荻苇、薪刍膏油之属，先须修事以备用。兵法有火箭、火帘、火杏、火兵、火兽、火禽、火盗、火弩，凡此者皆可用也。梅尧臣曰：潜奸伺隙，必有便也；秉秆持燧，必先备也。传曰：惟事事有备，乃无患也。张预曰：贮火之器，燃火之物，常须预备，伺便而发。
　　发火有时，起火有日。
　　梅尧臣曰：不妄发也。张预曰：不可偶然，当伺时日。
　　时者，天之燥也；
　　曹操曰：燥者，旱也。梅尧臣曰：旱焕易燎。张预曰：天时旱燥，则火易燃。
　　日者，月在箕、壁、翼、轸也；凡此四宿者，风起之日也。
　　李筌曰：天文志月宿此者多风。玉经云：常以月加日，从营室顺数十五至翼，月在宿於此也。杜牧曰：宿者，月之所宿也。四宿者，风之使也。梅尧臣曰：箕，龙尾也；壁，东壁也；翼、轸，鹑尾也。宿在者，谓月之所次也。四宿好风，月离必起。张预曰：四星好风，月宿则起。当推步躔次，知所宿之日，则行火。一说：春丙丁，夏戊己，秋壬癸，冬甲乙，此日有疾风猛雨。又占风法：取鸡羽重八两，挂於五丈竿上，以候风所从来。四宿，即箕、壁、翼、轸也。
　　凡火攻，必因五火之变而应之。
　　梅尧臣曰：因火为变，以兵应之。张预曰：因其火变，以兵应之。五火即人、积、辎、库、队也。
　　火发於内，则早应之於外。
　　曹操曰：以兵应之也。李筌曰：乘火势而应之也。杜牧曰：凡火，乃使敌人惊乱，因而击之，非谓空以火败敌人也。闻火初作即攻之；若火阑众定而攻之，当无益，故曰早也。杜佑曰：使间人纵火於敌营内，当速进以攻其外也。梅尧臣曰：内若惊乱，外以兵击。张预曰：火才发於内，则兵急击於外；表裹齐攻，敌易惊乱。
　　火发兵静者，待而勿攻；
　　杜牧曰：火作不惊，敌素有备，不可遽攻，须待其变者也。梅尧臣曰：不惊挠者，必有备也。王晳曰：以不变也。何氏曰：火作而敌不惊呼者，有备也；我往攻，则返或受害。张预曰：火虽发而兵不乱者，敌有备也；复防其变，故不可攻。
　　极其火力，可从而从之，不可从而止。
　　曹操曰：见可而进，知难而退。李筌曰：夫火发兵不乱，不可攻。杜牧曰：俟火尽已来，若敌人扰乱则攻之；若敌终静不扰，则收兵而退也。杜佑曰：见利则进、知难则退。极，尽也。尽火力，可则应，不可则止，无使敌知其所为。梅尧臣曰：极其火势，待其变则攻，不变则勿攻。王晳曰：伺其变乱则乘之；终不变乱，则自治而蓄力。何氏曰：如魏满宠征吴，勑诸将曰：今夕风甚猛，贼必来烧我营，宜为之备。诸。
　　军皆警。夜半，果来烧营，宠掩击破之者是也。张预曰:尽其火势，变乱则攻，安静则退。
　　火可发於外，无待於内，陕时发之。
　　李筌曰：魏武破袁绍於官渡，用许攸计，烧辎重万余，则其义也。杜牧曰：上文云五火变须发於内。若敌居荒泽草秽，或营栅可焚之地，即须及时发火，不必更待内发作然后应之，恐敌人自烧野草，我起火无益。汉时李陵征匈奴，战败，为单于所逐，及於大泽。匈奴於上风纵火，陵亦先放火烧断蒹葭，用绝火势。陈皞曰：以时发之，所谓天之燥月之宿在四星也。贾林曰：火可发於外，不必待内应；得时即应发，不可拘於常势也。梅尧臣同杜牧注。张预曰：火亦可发於外，不必须待作於内；但有便则应时而发。黄巾贼张角围汉将皇甫嵩於长社。贼依草结营，嵩使锐士间出围外，纵火大呼，城上举燎应之。嵩因鼓而奔其陈，贼惊乱，遂败走。
　　火发上风，无攻下风。
　　曹操曰：不便也。李筌曰：隋江东贼刘元进攻王世充於延陵，令把草东方，因风纵火。俄而回风，悉烧元进营，军人多死者。杜牧曰：若是东，则焚敌之东，我亦随以攻其东。若火发东面，攻其西，则与敌人同受也。故无攻下风，则顺风也；若举东，可知其他也。梅尧臣曰：逆火势，非便也，敌必死战。王晳曰：或击其左右可也。张预曰：烧之必退，退而逆击之，必死战，则不便也。
　　昼风久，夜风止。
　　曹操曰：数当然也。李筌曰：不终#1始也。杜牧曰：老子曰：飘风不终朝。梅尧臣曰：凡昼风必夜止，夜风必昼止，数当然也。王晳同梅尧臣注。张预曰：昼起则夜息，数当然也。故老子曰：飘风不终朝。
　　凡军必知有五火之变，以数守之。
　　杜牧曰：须算星躔之数，守风起日，乃可发火，不可偶然而为之。杜佑曰：既知起五火五变，当复以数消息其可否。梅尧臣曰：数星之躔，以候风起之日，然而发火，亦当自防其变。张预曰：不可止知以火攻人，亦当防人攻己。推四星之度数，知风起之日，则严备守之。
　　故以火佐攻者明，
　　梅尧臣曰：明白易胜。张预曰：用火助攻，灼然可以取胜。
　　以水佐攻者强。
　　杜佑曰：水以为冲，故强。梅尧臣曰：势之强也。张预曰：水能分敌之军，彼势分则我势强。
　　水可以绝，不可以夺。
　　曹操曰：火佐者，取胜明也。水佐者，但可以绝敌道，分敌军，不可以夺敌蓄积。李筌曰：军者，必守术数，而佐之水火，所以明强也。光武之败王莽，魏武之擒吕布，皆其义也。以水绝敌人之军，分为二则可，难以夺敌人之蓄积。杜牧曰：水可绝敌粮道，绝敌救援，绝敌奔逸，绝敌冲击，不可以水夺险要蓄积也。王晳曰：强者取其决注之暴。张预曰：水止能隔绝敌军，使前后不相及，取其一时之胜；然不若火能焚夺敌之积聚，使之灭亡。若韩信决水斩楚将龙且，是一时之胜也；曹公焚袁绍辎重，绍因以败，是使之灭亡也。水不若火，故详於火而略於水。
　　夫战胜攻取，而不修其功者，凶，命曰费留。
