<!-- { "loadSidebar": true } -->
　　曹操曰：险，难也。梅尧臣曰：措三军於险难而取胜者，为将之所务也。张预曰：去梯发机，置兵於危险以取胜者。此将军之所务也。
　　九地之变，屈伸之利，人情之理，不可不察。
　　曹操曰：人情见利而进，见害而退。杜牧曰：言屈伸之利害，人情之常理，皆因九地以变化。今欲下文重举九地，故於此重言，发端张本也。梅尧臣曰：九地之变，有可屈可伸之利，人情之常理，须审察之。王晳曰：明九地之利害，亦当极其变耳。言屈伸之利者，未见便则屈，见便则伸。言人情之理者，深专、浅散、围御之谓也。张预曰：九地之法，不可拘泥，须识变通，可屈则屈，可伸则伸，审所利而已。此乃人情之常理，不可不察。
　　凡为客之道：深则专，浅则散。
　　梅尧臣曰：深则专固，浅则散归。此而下重言九地者，孙子勤勤於九变也。张预曰：先举兵者为客，入深则专固，入浅则士散。此而下言九地之变。
　　去国越境而师者，绝地也；
　　梅尧臣曰：进不及轻，退不及散，在二地之间也。王晳曰：此越邻国之境也，是谓孤绝之地，当速决其事，若吴王伐齐近之也。如此者鲜，故不同九地之例。张预曰：去己国，越人境而用师者，危绝之地也。若秦师过周而袭郑是也。此在九地之外而言之者，战国时间有之也。
　　四达者，衢地也；
　　梅尧臣曰：驰道四出，敌当一面。张预曰：敌当一面，旁国四属。
　　入深者，重地也；
　　梅尧臣曰：士卒以军为家，故心无散乱。
　　入浅者，轻地也；
　　梅尧臣曰：归国尚近，心不能专。
　　背固前隘者，围地也；
　　梅尧臣曰：背负险固，前当阨塞。张预曰：前狭后险，进退受制於人也。
　　无所往者，死地也。
　　梅尧臣曰：穷无所之。张预曰：左右前后穷无所之地。
　　是故散地，吾将一其志；
　　李筌曰：一卒之心。杜牧曰：守则志一，战则易散。梅尧臣曰：保城备险，一志坚守；候其虚懈，出而袭之。张预曰：集人聚谷，一志固
　　守；依险设伏，攻敌不意。
　　轻地，吾将使之属；
　　曹操、李筌曰：使相及属。杜牧曰：部伍营垒，密近联属，盖以轻散之地，一者备其逃逸，二者恐其敌至，使易相救。杜佑曰：使，相仍也。轻地还师，当安道促行，然令相属续，以备不虞也。梅尧臣曰：行则队校相继，止则营垒联属，脱有敌至，不有散逸也。王晳曰：绝则人不相恃。张预曰：密营促队，使相属续，以备不虞，以防逃遁。
　　争地，吾将趋其后；
　　曹操曰：利地在前，当速进其后也。李筌曰：利地必争，益其备也。此筌以趋字为多字。杜牧曰：必争之地，我若已后，当疾趋而争，况其不后哉。陈皞曰：二说皆非也。若敌据地利，我后争之。不亦后据战地而趋战之劳乎？所谓争地必趋其后者，若地利在前，先分精锐以据之；彼若恃众来争，我以大众趋其后，无不克者，赵奢所以破秦军也。杜佑曰：利地在前，当进其后，争地，先据者胜，不得者负。故从其后，使相及也。梅尧臣曰：敌未至其地，我若在后，则当疾趋以争之。张预曰：争地贵速，若前驱至而后不及，则未可。故当疾进其后，使首尾俱至。或曰：趋其后，谓后发先至也。
　　交地，吾将谨其守；
　　杜牧曰：严壁垒也。梅尧臣曰：谨守壁垒，断其通道。王晳曰：惧袭我也。张预曰：不当阻绝其路，但严壁固守，侯其来，则设伏击之。
　　衢地，吾将固其结；
　　杜牧曰：结交诸侯，使之牢固。梅尧臣曰：结诸侯，使之坚固，勿令敌先。王晳曰：固以德礼威信，且示以利害之计。张预曰：财币以利之，盟誓以要之，坚固不渝，则必为我助。
　　重地，吾将继其食；
　　曹操曰：掠彼也。李筌曰：馆谷於敌也。继，一作掠。贾林曰：使粮相继而不绝也。杜佑曰：深入，当继其粮饷。梅尧臣曰：道既遐绝，不可归国取粮，当掠彼以食军。张预曰：兵在重地，转输不通，不可乏粮，当掠彼以续食。
　　圮地，吾将进其涂；
　　曹操曰：疾过去也。李筌曰：不可留也。杜佑曰：疾行无舍此地。梅尧臣曰：无所依，当速过。张预曰：遇圮涂之地，宜引兵速过。
　　围地，吾将塞其阙；
　　曹操、李筌曰：以一士心也。杜牧曰：兵法围师必阙，示以生路，令无死志，因而击之。今若我在围地，敌开生路以诱我卒，我返自塞之，令士卒有必死之心。后魏末，齐神武起义兵於河北，为尔朱兆、天光、度律、仲远等四将会於邺南，士马精强，号二十万，围神武於南陵山。时神武马二千，步军不满三万。兆等设围不合，神武连系牛驴自塞之。於是将士死战，四面奋击，大破兆等四将也。孟氏曰：意欲突围，示以守固。杜佑曰：塞其阙，不欲走之意。梅尧臣曰：自塞其旁道，使士卒必死战也。王晳曰：惧人有走心。张预曰：吾在敌围，敌开生路，当自塞之，以一士心。齐神武系牛马以塞路，而士卒死战是也。
　　死地，吾将示之以不活。
　　曹操李筌曰：励志也。杜牧曰：示之必死，令其自奋以求生也。贾林曰：禁财弃粮，塞井破灶，示必死也。杜佑曰：励士也。焚辎重，弃粮食，塞井夷灶，示无生意，必殊死战也。梅尧臣曰：必死可生，人尽力也。王哲同梅尧臣注。何氏同杜牧注。张预曰：焚辎重，弃粮食，塞井夷灶，示以无活，励之使死战也。
　　故兵之情：围则御，
　　曹操曰：相持御也。李筌曰：敌围我则御之。杜牧曰：言兵在围地，始乃人人有御敌持胜之心，相御持也。穷则同心守御。梅尧臣同杜牧注。张预曰：在围则自然持御。
　　不得已则斗，
　　曹操曰：势有不得已也。李筌曰：有不得已则战。梅尧臣曰：势无所往必斗。王晳曰：脱死难者，唯斗而已。张预曰：势不可已，须悉力而斗。
　　过则从。
　　曹操曰：陷之甚过，则从计也。李筌曰：过则审蹑。又云：胎之於过，则谋从之。孟氏曰：甚胎则无所不从。梅尧臣同孟氏注。张预曰：深陷於危难之地，则无不从计。若班超在鄯善，欲与麾下数十人杀虏使，乃谆谕之。其士卒曰：今在危亡之地，死生从司马是也。
　　是故不知诸侯之谋者，不能预交；不知山林、险阻、沮泽之形者，不能行　军，不用乡导者，不能得地利。
　　曹操曰：上已陈此三事，而复云者，力恶不能用兵，故复言之。李筌曰：三事，军之要也。梅尧臣曰：已解军争篇中。重陈此三者，盖言敌之情状，地之利害，当预知焉。王晳曰：再陈者，动戒之也。张预曰：知此三事，然后能审九地之利害，故再陈於此也。
　　四五者不知一，非霸王之兵也。
　　曹操曰：谓九地之利害。或曰：上四五事也。张预曰：四五，谓九地之利害，有一不知，未能全胜。
　　夫霸王之兵，伐大国，则其众不得聚；威加於敌，则其交不得合。
　　李筌曰：夫并兵震威，则诸侯自顾，不敢预交。杜牧曰：权力有余也，能分散敌也。孟氏曰：以义制人，人谁敢拒？陈皞曰：虽有霸王之势，伐大国，则我众不得聚，要在结交外援。若不如此，但以威加於敌，逞己之强，则必败也。梅尧臣曰：伐大国，能分其众，则权力有余也。权力有余，则威加敌；威加敌，则旁国惧；旁国惧，则敌交不得合也。王晳曰：能知敌谋，能得地利，又能形之，使其不相救，不相恃，则虽大国，岂能聚众而拒我哉？威之所加者大，则敌交不得合。张预曰：恃富强之势，而亟伐大国，则己之民众，将怨苦而不得聚也。甲兵之威，倍胜於敌国，则诸侯惧而不敢与我合交也。或曰：侵伐大国，若大国一败，则小国离而不聚矣。若晋楚争郑，晋胜则郑附，晋败则郑叛也。小国既离，则敌国之权力分而弱矣；或我之兵威，得以增胜於彼，是则诸侯岂敢与敌人交合乎？
　　是故不争天下之交，不养天下之权，信音伸己之私，威加於敌，故其城可拔，其国可尊。
　　曹操曰：霸者，不结成天下诸侯之权也。绝天下之交，夺天下之权，故已威得伸而自私。李筌曰：能绝天下之交，惟得伸己之私志，威而无外交者。杜牧曰：信，伸也。言不结邻援，不蓄养机权之计，但逞兵威加於敌国，贵伸已之私欲，若此者则其城可拔，其国可隳。齐桓公问於管仲曰：必先顿甲兵、修文德、正封疆而亲四邻，则可矣。於是复鲁卫燕所侵地，而以好成，四邻大亲。乃南伐楚，北伐山戎，东制令支，折孤竹，西服流沙，兵车之会六，乘车之会三，乃率诸侯而朝天子。吴夫差破越於会稽，败齐於艾陵，阙沟於商鲁，会晋於黄池，争长而反，威加诸侯，诸侯不敢与争。句践伐之。乞师齐楚，齐楚不应。民疲兵顿，为越所灭。越王句践问战於申包胥曰：越国南则楚，西则晋，北则齐，春秋皮币玉帛子女以宾服焉，未尝敢绝，求以报吴，愿以此战。包胥曰：善哉，蔑以加焉。遂伐吴，灭之。贾林曰：诸侯既惧，不得附聚，不敢合从，我之智谋威力有余，诸侯自归，何用养交之也。不养一作不事。陈皞曰：智力既全，威权在我，但自养士卒，为不可胜之谋，天下诸侯无权可事也。仁智义谋，己之私有，用以济众，故曰：伸私威振天下，德光四海，恩沾品物，信及豚鱼，百姓归心，无思不服。故攻城必拔，伐国必隳也。梅尧臣曰：敌既不得与诸侯合交，则我亦不争其交，不养其权，用己力而已尔。威亦增胜於敌矣，故可拔其城，可隳其国。此谓霸王之兵也。王晳曰：结交养权，则天下可从；申私损威，则国城不保。张预曰：不争交援，则势孤而助寡；不养权力，则人离而国弱；伸一己之私忿，暴兵威於敌国，则终取败亡也。或曰：敌国众既不得聚，交又不得合，则我当绝其交，夺其权，得伸己所欲，而威倍於敌国，故人城可得而拔，人国可得而隳之。
　　施无法之赏，悬无政之令，
　　贾林曰：欲拔城隳国之时，故悬国外之赏罚，行政外之威令，故不守常法常政。故曰：无法无政。梅尧臣曰：瞻功行赏，法不预设；临敌作誓，政不先悬。王晳曰：杜奸隃也。曹公曰：军法令不预施悬之。司马法曰：见敌作誓，瞻功行赏此之谓也。张预曰：法不先施，政不预告，皆临事立制，以励士心。司马法曰：见敌作誓，瞻功行赏。
　　犯三军之众，若使一人。
　　曹操曰：犯，用也。言明赏罚，虽用众，若使一人也。李筌曰：善用兵者，为法作攻，而人不知；悬事无令，而人从之。是以犯众如一人也。梅尧臣曰：犯，用也。赏犯严明，用多若用寡也。张预曰：赏功不逾时，罚罪不迁列；赏罚之典既明且速，则用众如寡也。
　　犯之以事，勿告以言；
