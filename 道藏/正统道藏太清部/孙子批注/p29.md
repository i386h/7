<!-- { "loadSidebar": true } -->
　　曹操曰：未见便也。贾林曰：武不足专进，专进则暴。王晳曰：不可但恃武也，当以计智料敌而行。张预曰：武，刚也。未能用刚武以轻进，谓未见利也。
　　足以并力、料敌、取人而已。
　　曹操曰：厮养足也。李筌曰：兵众武，用力均，惟得人者胜也。杜牧曰：言我与敌人兵力皆均，惟未能用武前进者，盖未得见其人也。但能於厮养之中，拣择其材，亦足并力料敌而取胜，不假求於他也。陈皞曰：言我兵力不多於敌，又无利便可进，不必他国乞师，但於厮养中并力取人，亦可破敌也。贾林曰：虽无武勇之力而轻进，足以智谋料敌、并力而取敌人也。梅尧臣曰：武，继也。兵虽不足以继进，足以并给役厮养之力，量敌而取胜也。王晳曰：晳谓善分合之变者，足以并力乘敌间，取胜人而已。故虽厮养之辈可也，况精兵乎？曹说是也。张预曰：兵力既均，又未见便，虽未足刚进，足以取人於厮养之中，以并兵合力，察敌而取胜，不必假他兵以助己。故尉缭子曰：天下助卒，名为十万，其实不过数万。其兵来者，无不谓其将曰：无为天下先战。此言助卒无益，不如己有兵法也。
　　夫惟无虑而易敌者，必擒於人。
　　杜牧曰：无有深谋远虑，但恃一夫之勇，轻易不顾者，必为敌人所擒也。陈皞曰：惟，犹独也。此言殊无远虑，但轻敌者，必为其所擒，不
　　独言其勇也。左传曰：蜂虿有毒，而况国乎？则小敌亦不可轻。王晳曰：唯不能料敌，但以武进，则必为敌所擒，明患不在於不多也。张预曰：不能料人，反轻敌以武进，必为人所擒也。齐晋相攻，齐侯曰：吾姑灭此而朝食。不介马而驰之，为晋所败是也。
　　卒未亲附而罚之，则不服，不服则难用也。
　　杜牧曰：恩信未洽，不可以刑罚齐之。梅尧臣曰：传#2，至也；德以至之，恩以亲之；恩德未敷，罚则不服，故怨而难使。王晳曰：恩信非素浃洽於人心，未附也。张预曰：骤居将帅之位，恩信未加於民，而遽以刑法齐之，则怒恚而难用。故田秾苴曰：臣素卑贱，士卒未附，百姓不信。又伍参曰：晋之从政者新，未能行令，是也。
　　卒已亲附而罚不行，则不可用也。
　　曹操曰：恩信已洽，若无刑罚，则骄惰难用也。梅尧臣曰：恩德既洽，刑罚不行，则骄不可用。王晳曰：所谓若骄子也。张预曰：恩信素洽，士心已附，刑罚宽缓，则骄不可用也。
　　故令之以文，齐之以武，
　　曹操曰：文，仁也；武，法也。李筌曰：文，仁恩；武，威罚。杜牧曰：晏子举司马禳苴文能附众，武能威敌也。王晳曰：吴起云，总文武者，军之将，兼刚柔者，兵之事也。
　　是谓必取。
　　杜牧曰：文武既行，必也取胜。梅尧臣曰：令以仁恩，齐以威刑，恩威并着，则能必胜。张预曰：文恩以悦之，武威以肃之，畏爱相兼，故战又胜、攻必取。或问曰：书云：威克厥爱允济，爱克厥威允冈功。言先威也。孙武先爱，何也？曰：书之所称，仁人之兵也。王者之於民，恩德素厚，人心已附，及其用之，惟患乎寡威也。武之所陈，战国之兵也。霸者之於民，法令素酷，人心易离，及其用之，惟患乎少恩也。
　　令素行以教其民，则民服；
　　梅尧臣曰：素，旧也。威令旧立，教乃听服。张预曰：将令素行，其民已信，教而用之，人人听服。
　　令不素行以教其民，则民不服。
　　王晳曰：民不素教，难卒为用。何氏曰：人既失训，安得服教。
　　令素行者，与众相得也。
　　杜牧曰：素，先也。言为将居常无事之时，须恩信威令先着於人，然后对敌之时，行令立法，人人信伏。韩信曰：我非素得拊循士大夫，所谓驱市人而战也。所以使之背水，令其人人自战。以其非素受恩信，威令之从也。陈皞曰：晋文公始入国，教其民二年，欲用之。子犯曰：民未知义，未安其居。此言欲令民不苟其生也。於是出定襄王。此言示以事君之大义，入务利民，民怀生矣，又将用之。子犯曰：民未知信，未宣其用。於是伐原以示之信。此言在往年伐原不食其利。而守其信，民易资者，不求丰焉，此言人无贪诈也，明征其辞。公曰：可矣。子犯曰：民未知礼，未生其恭。於是大搜以示之礼，及战之时，少长有礼，其可用也。此五者，教人之本也。夫令要在先申，使人听之不惑，法要在必行，使人守之无轻信者也。三令五申，示人不惑也；法令简当，议在必行，然后可以与众相得也。梅尧臣曰：信服已久，何事不从？王晳曰：知此者，始可言其并力胜敌矣。张预曰：上以信使民，民以信服上，是上下相得也。尉缭子曰：令之之法，小过无更，小疑无申。言号令一出，不可反易。自非大过大疑，则不须更改申明，所以使民信也。诸葛亮与魏军战，以寡对众，卒有当代者，不留而遣之。曰：信不可失。於是人人愿留一战，遂大败魏兵是也。
　　孙子注解卷之九竟
　　#1『疑』原作『度』，据宋本改。
　　#2『至也』原作『上世』，据宋本改。
　　孙子注解卷之十
　　地形篇
　　曹操曰：欲战，审地形以立胜也。李筌曰：军出之后，必有地形变动。王晳曰：地利当周知险、隘、支、挂之形也。张预曰：凡军有所行，先五十里内山川形势，使军士伺其伏兵，将乃自行视地之势，因而图之，知其险易。故行师越境，审地形而立胜。故次行军。
　　孙子曰：地形有通者，
　　梅尧臣曰：道路交达。
　　有挂者，
　　梅尧臣曰：网罗之地，往必挂缀。
　　有支者，
　　梅尧臣曰：相持之地。
　　有隘者，
　　梅尧臣曰：两山通谷之间。
　　有险者，
　　梅尧臣曰：山川丘陵也。
　　有远者。
　　曹操曰：此六者，地之形也。梅尧臣曰：平陆也。杜佑曰：此六地之名，教民居之得便利则胜也。张预曰：地形有此六者之别也。
　　我可以往，彼可以来，曰通；
　　杜佑曰：谓俱在平陆，往来通利也。张预曰：俱在平陆，往来通达。
　　通形者，先居高阳，利粮道，以战则利。 
　　曹操曰：宁致人，无致於人。李筌曰：先之以待敌。杜牧曰：通者，四战之地，须先据高阳之处，勿使敌人先得，而我后至也。利粮道者，每於津阨，或敌人要冲，则筑垒或作甬道以护之。贾林曰：通利者，无有冈坂，亦无要害，故两通往来。处高易于望候，向场视生，通粮道便易转运，於此利於战也。杜佑曰：宁致人，无致於人。已先据高地，分为屯守於归来之路，无使敌绝己粮道也。梅尧臣曰：先据高阳，利粮道#1，阨敌人来至，我战则利。王晳注同曹操。何氏同杜佑注。张预曰：先处战地以待敌，则致人而不致於人。我虽居高面阳，坐以致敌，亦虑敌人不来赴战，故须使粮饷不绝，然后为利。 
　　可以往，难以返，曰挂；
　　杜佑曰：挂者，牵挂也。
　　挂形者，敌无备，出而胜之；敌若有备，出而不胜，难以返，不利。
　　李筌曰：往难以返曰挂。杜牧曰：挂者，险阻之地，与敌共有，犬牙相错，动有挂碍也。往攻敌，敌若无备，攻之必胜，则虽与险阻相错，敌人已败，不得复邀我归路矣。若往攻敌人，敌人有备，不能胜之，则为敌人守险阻，邀我归路，难以返也。陈皞曰：不得已陷在此，则须为持久之计，掠取敌人之粮，以伺利便而击之。杜佑曰：敌无备，出攻之，胜可也；有备，不得胜之，则难还返也。梅尧臣曰：出其不意，往则获利；若其有备，往必受制。张预曰：察知敌情果为无备，一举而胜之，则可矣。若其有备，出而弗克，欲战则不可留，欲归则不得返，非所利也。
　　我出而不利，彼出而不利，曰支；
　　杜佑曰：支，久也，俱不便久相持也。张预曰：各守险固，以相支持。
　　支形者，敌虽利我，我无出也；引而去之，令敌半出而击之，利。
　　李筌曰：支者，两俱不利，如挂之形，故各分其势。杜牧曰：支者，我与敌人各守高险，对垒而军，中有平地，狭而且长，出军则不能成陈，遇敌则自下御上，彼我之势，俱不利便。如此，则堂堂引去，伏卒待之。敌若蹑我，候其半出，发兵击之则利；若敌人先去以诱我，我不可出也。陈皞曰：此说理繁而语倒。但彼此出军，地形不便，敌若设利诱我而去，我慎勿追之。我若引去，敌止则已；若来袭我，侯其半出，则急击之。贾林曰：支者，隔险阻可以相要截，足得相支持，故不利先出也。杜佑曰：利，利我也。佯背我去，我无出逐，待其引而击之，可败也。梅尧臣曰：各居所险，先出必败。利而诱我，我不可爱，伪去引敌，半出而击。王晳曰：敌不肯至，则设奇伏而退，且诡之，令必出。张预曰：利我，谓佯背我去也，不可出攻，我舍险则反为所乘，当自引去。敌若来追，伺其半出，行列未定，锐卒攻之，必获利焉。李靖兵法曰：彼此不利之地，引而佯去，待其半出而邀击之。
　　隘形者，我先居之，必盈之以待敌；
　　杜佑曰：盈，满也。以兵陈满隘形，欲使敌不得进退也。
　　若敌先居之，盈而勿从，不盈而从之。
　　曹操曰：隘形者，两山间通谷也，敌势不得挠我也。我先居之，必前齐隘口，陈而守之，以出奇也。敌若先居此地，齐口陈，勿从也。即半隘陈者从之，而与敌共此利也。李筌曰：盈，平也。敌先守隘，我去之。赵不守井陉之口，韩信下之；陈豨不守漳水，高祖下之是也。杜牧曰：盈者，满也。言遇两山之间，中有通谷，则须当山口为营，与两山口齐，如水之在器而盈满也。杜佑曰：谓齐口，亦满也。如水之满器，与口齐也。若我居之，平易险阻，皆制在我，然后出奇以制敌。若敌人据隘之半，不知齐口满盈之道，我则入隘以从之；盖敌亦在隘，我亦在隘，俱得地形，胜败在我，不在地形也。夫齐口盈满之术，非惟隘形独解有口，譬如平坡回泽，车马不通，舟楫不胜，中有一径，亦须据其路口，使敌不得进也。诸可知矣。陈皞曰：隘口言陈是也，言营非也。贾林曰：从，逐也；盈，实也。敌若实而满之，则不可逐讨；若虚而无备，则入而讨之。梅尧臣同杜牧注。王晳同曹操注。张预曰：左右高山，中有平谷，我先至之，必齐满山口以为陈，使敌不得进也。我可以出奇兵，彼不能以挠我。敌若先居此地，盈塞隘口而陈者，不可从也。若虽守隘口，俱不齐满者，入而从之，与敌共此险阻之利。吴起曰：无当天灶。天灶者，大谷之口，言不可迎隘口而居之也。
　　险形者，我先居之，必居高阳以待敌；
　　杜佑曰：居高阳之地，以待敌人；敌人从其下阴而来，击之则胜。
　　若敌先居之，引而去之，勿从也。
