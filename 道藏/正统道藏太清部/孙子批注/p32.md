<!-- { "loadSidebar": true } -->
　　曹操曰：道正相交错也。杜牧曰：川广地平，可来可往，足以交战对垒。陈皞曰：交错是也。言其道路交横，彼我可以来往。如此之地，则须兵士首尾不绝，切宜备之。故下文云：交地吾将谨其守。其义可见也。杜佑曰：交地有数道往来，交相无可绝。梅尧臣同陈皞注。何氏曰：交地，平原交通也。一曰：可以交结，不可杜绝之，绝之致隙。又曰：交通四远，不可遏绝。吴王问孙武曰：交地，吾将绝敌，使不得来。必令吾边城修其守备，深绝通路，固其隘塞。若不先图之，敌人已备，彼可得而来，吾不得而往，众寡又均，则如之何？武曰：既我不可以往，彼可以来，吾分卒匿之，守而易怠，示其不能。敌人且至，设伏隐庐，出其不意，可以有功也。张预曰：地有数道，往来通达，而不可阻绝者，是交错之地也。
　　诸侯之地三属，
　　曹操曰：我与敌相当，而旁有他国也。孟氏曰：若郑界於齐、楚、晋是也。
　　先至而得天下之众者，为衢地。
　　曹操曰：先至得其国助也。李筌曰：对敌之傍，有一国为之属，先往而通之，得其众也。杜牧曰：衢地者，三属之地，我须先至其冲，据其形势，结其旁国也。天下，犹言诸侯也。梅尧臣曰：彼我相当，有旁国三面之会，先至则得诸侯之助也。王晳曰：曹公云：先至得其国助。晳谓先至者，结交先至也。言天下
　　先之者，谓能广助则天下可从。何氏曰：衢地者，地要冲，控带数道，先据此地，众必从之，故得之则安，失之则危也。吴王问孙武曰：衢地必先，若吾道远发后，虽驰车骤马，至不能先，则如之何？武曰：诸侯参属，其道四通，我与敌相当，而旁有他国。所谓先者，必先重币轻使，约和旁国，交亲结恩，兵虽后至，众已属矣。我有众助，彼失其党，诸国椅角，震鼓齐攻，敌人惊恐，莫知所当。张预曰：衢者，四通之地。我所敌者，当其一面，而旁有邻国，三面相连属，当往结之，以为己援。先至者，谓先遣使以重币约和旁国也。兵虽后至，已得其国助矣。
　　入人之地深，背城邑多者，为重地。
　　曹操曰：难返之地。李筌曰：坚志也。白起攻楚，乐毅伐齐皆为重地。杜牧曰：入人之境已深，过人之城已多，津梁皆为所恃，要冲皆为所据，还师返旆，不可得也。杜佑曰：难返还也。背，去也；背与倍同。多，道里也。远去己城郭，深入敌地，心专意一，谓之重地也。梅尧臣曰：乘虚而入，涉地愈深，过城已多，津要绝塞，故曰重难之地。王晳曰：兵至此者，事势重也。何氏曰：重地者，入敌已深，国粮难应资给，将士不掠何取？吴王问孙武曰：吾引兵深入重地，多所踰越，粮道绝塞，设欲归还，势不可过，欲食於敌，持兵不失，则如之何？武曰：凡居重地，士卒轻勇，转输不通，则掠以继食，下得粟帛，皆贡於上，多者有赏，士卒无归意。若欲还出，即为戒备，深沟高垒，示敌且久。敌疑通途，私除要害之道，乃令轻车衔枚而行，以牛马为饵。敌人若出，鸣鼓随之，阴伏吾士，与之中期，内外相应，其败可知也。张预曰：深涉敌境，多过敌城，士卒心专，无有归志，是难退之地也。司马景王谓诸葛恪卷甲深入，其锋不可当是也。
　　行山林、险阻、沮泽，凡难行之道者，为圯地。
　　曹操曰：少固也。贾林曰：经水所毁曰圯。沮洳圯地，不得久留，宜速去也。梅尧臣曰：水所毁圯，行则犹难，况战守乎？何氏曰：圯地者，少固之地也，不可为城垒沟隍，宜速去之。吴王问孙武曰：吾入圯地，山川险阻，难从之道，行久卒劳；敌在吾前，而伏吾后，营在吾左，而守吾右；良车骁骑，要吾隘道，则如之何？武曰：先进轻车，去军十里，与敌相候，接期险阻；或分而左，或分而右，大将四观，择空而取，皆会中道，倦而乃止。张预曰：险阻渐洳之地，进退艰难，而无所依。
　　所由入者隘，所从归者迂，彼寡可以击吾之众者，为围地。
　　李筌曰：举动难也。杜牧曰：出入艰难，易设奇伏覆胜也。杜佑曰：所从入阨险，归道远也，持久则粮乏，故敌可以少击吾众者，为围地也。梅尧臣曰：山川围绕，入则隘，归则迂也。何氏曰：围地入则隘险，归则迂回，进退无从，虽众何用？能为奇变，此地可由。吴王问孙武曰：吾入围地，前有强敌，后有险难，敌绝我粮道，利我走势，敌鼓噪不进，以观吾能，则如之何？武曰：围地之宜，必塞其阙，示无所往，则以军为家，万人同心，三军齐力，并炊数日，无见火烟，故为毁乱寡弱之形。敌人见我，备之必轻，则告励士卒，令其奋怒，陈伏良卒，左右险阻，击鼓而出。敌人若当，疾击务突，我则前斗后拓，左右掎角也。又曰：敌在吾围，伏而深谋，示我以利，萦我以旗，纷纭若乱，不知所之，奈何？武曰：千人操旌，分塞要道，轻兵进挑，陈而勿搏，交而勿去，此败谋之法。张预曰：前狭后险之地，一人守之，千人莫向，则以奇伏胜。
　　疾战则存，不疾战则亡者，为死地。
　　曹操曰：前有高山，后有大水，进则不得，退则有碍。李筌曰：阻山背水食尽，利速不利缓也。杜牧曰：卫公李靖曰：或有进军行师，不因乡导，陷於危败，为敌所制。左谷右山，束马悬车之径；前穷后绝，雁行鱼贯之岩。兵陈未整，而强敌忽临，进无所凭#2，退无所固，求战不得，自守莫安。驻则日月稽留，动则首尾受敌。野无水草，军乏资粮，马困人疲，智穷力极。一人守隘，万夫莫向。如彼要害，敌先据之，如此之利，我已失守，纵有骁兵利器，亦何以施其用乎？若此死地，疾战则存，不疾战则亡。当须上下同心，并气一力，抽肠溅血，一死於前，因败为功，转祸为福。此乃是也。陈皞曰：人在死地，如坐漏船，伏烧屋。贾林曰：左右高山，前后绝涧，外来则易，内出则难，误居此地，速为死战则生；若待士卒气挫，粮储又无而持久，不死何待？梅尧臣曰：前不得进，后不得退，旁不得走，不得不速战也。何氏曰：死地力战或生，守隅则死。吴王问孙武曰：吾师出境，军於敌人之地；敌人大至，围我数重，欲突以出，四塞不通；欲励士激众，使之投命溃围，则如之何？武曰：深沟高垒，示为守备；安静勿动，以隐吾能；告令三军，示不得已；杀牛燔车，以飨吾士；烧尽粮食，填夷井灶，割发捐冠，绝去生虑，将无余谋，士有死志。於是砥甲砺刃，并气一力，或攻两旁，震鼓疾噪，敌人亦惧，莫知所当。锐卒分行，疾攻其后，此是失道而求生。故曰：困而不谋者穷，穷而不战者亡。吴王曰：若吾围敌，则如之何？武曰：山峻谷险，难以踰越，谓之穷寇。击之之法：伏卒隐庐，开其去道，示其走路；求生透出，必无斗意，因而击之，虽众必破。兵法又曰：若敌人在死地，士卒勇气，欲击之法，顺而勿抗，阴守其利，必开去道，以精骑分塞要路，轻兵进而诱之，陈而勿战，败谋之法也。张预曰：山川险隘，进退不能，粮绝於中，敌临於外，当此之际，励士决战，而不可缓也。
　　是故散地则无战
　　李筌曰：恐走散也。杜牧曰：已具其上。贾林曰：地无关闼，卒易散走，居此地者，不可数战。地形之说，一家之理，若号令严明，士卒爱服，死且不顾，何散之有？梅尧臣曰：我兵在国，安土怀生，陈则不坚，斗则不胜，是不可以战也。王晳曰：决於战则惧散。张预曰：士卒怀生，不可轻战。吴王问孙武曰：散地不可战，则必固守不出。若敌攻我小城，掠吾田野，禁吾樵采，塞吾要道，待吾空虚而来急攻，则如之何？武曰：敌人深入，专志轻斗，吾兵安土，陈则不坚，战则不胜；当集人聚谷，保城备险，轻兵绝其粮道。彼挑战不得，转输不至，野无所掠，三军困馁，因而诱之，可以有功。若欲野战，则必因势依险设伏，无险则隐於阴晦，出其不意，袭其懈怠。
　　轻地则无止，我
　　李筌曰：恐逃。杜牧曰：兵法之所谓轻地者，出军行师，始入敌境，未背险要，士卒思还，难进易退，以入为难，故曰轻地也。当必选精骑，密有所伏，敌人卒至，击之勿疑，若是不至，踰之速去。杜佑曰：志未坚，不可通敌。梅尧臣曰：始入敌境，未背险阻，士心不专，无以战为。勿近名城，勿由通路，以速进为利。王晳曰：无故不当止也。张预曰：士卒轻返，不可辄留。吴王曰：士卒思还，难进易退，未背险阻，三军恐惧，则如之何？武曰：军在轻地，士卒未专，以入为务，无以战为。故无近其名城，无由其通路，设疑佯惑，示若将去。乃选精骑，衔枚先入，掠其六畜，三军见得，进乃不惧。分吾良卒，密有所伏，敌人若来，击之勿疑，若其不至，舍之而去。
　　争地则无攻，
　　曹操曰：不当攻，当先至为利也。李筌曰：敌先居地险，不可攻。杜牧曰：无攻者，言敌人若已先得其地，则不可攻也。梅尧臣曰：形胜之地，先据乎利；敌若已得其处，则不可攻。张预曰：不当攻而争之，当后发先至也。吴王曰：敌若先至#3，据要保利，简兵练卒，或出或守，以备我奇，则如之何？武曰：争地之法，让之者得，求之者失。敌得其处，慎勿攻之，引而佯走，建旗呜鼓，趣其所爱，焚柴扬尘，惑其耳目；分吾良卒，密有所伏，敌必出救。人欲我与，人弃我取，此争先之道也。若我先至，而敌用此术，则选吾锐卒，固守其所，轻兵追之，分伏险阻，敌人还斗，伏兵旁起，此全胜之道也。
　　交地则无绝，
　　曹操曰：相及属也。李筌曰：不可绝间也。杜牧曰：川广地平，四面交战，须车骑部伍，首尾联属，不可使之断绝，恐敌人因而乘我。贾林曰：可以交结，不可杜绝，绝之致隙。杜佑曰：相及属也。俱可进退，不可以兵绝之。梅尧臣曰：道既错通，恐其邀截，当令部伍相及，不可断也。王晳曰：利粮道也。交相往来之地，亦谓之通地。居高阳以待敌，宜无绝粮道。张预曰：往来交通，不可以兵阻绝其路，当以奇伏胜也。吴王曰：交地吾将绝敌，使不得来。必令吾边城修其守备，深绝通道，固其隘塞。若不先图之，敌人已备，彼可得而来，吾不得而往，众寡又均，则如之何？武曰：既我不可以往，彼可以来，则分卒匿之，守而易怠，示其不能，敌人且至，设伏阿庐，出其不意。
　　衢地则合交，
