<!-- { "loadSidebar": true } -->
　　杜佑曰：若不虑上二事，欲从速疾，卷甲束仗，潜军夜行；若敌知其情，邀而击之，则三军之将，为敌所擒也。若秦伯袭郑，三帅皆获是也。
　　劲者先，疲者后，其法十一而至；
　　曹操曰：百里而争利，非也；三将军皆以为擒。李筌曰：一日行一百二十里，则为倍道未行二，行若如此，则劲健者先到，疲者后至。军健者少，疲者多，且十人可一人先到，余悉在后，以此遇敌，何三将军不擒哉？魏武逐刘备，一日一夜行三百里，诸葛亮以为强弩之末不能穿鲁缟，言无力也。是以有赤壁之败。庞涓追孙膑，死於马陵，亦其义也。杜牧曰：此说未尽也。凡军一日行三十里为一舍，倍道兼行者再舍；昼夜不息，乃得百里为一舍倍道。若如此争利，众疲倦，则三将军皆须为敌所擒。其法什一而至者；不得已必须争利，凡十人中择一人，最劲者先往，其余者则令继后而往。万人中先择十人，平旦先至，其余继至；有巳午时至者，有申未时至者，各得不竭其力，相续而至，与先往者足得声响相接。凡争利必是争夺要害，虽千人守之，亦足以拒抗敌人，以待继至者。太宗以三千五百骑先据武牢，窦建德十八万众而不能前，此可知也。陈皞曰：杜说别是用兵一途，非什一而至之义也。盖言百里争利，劲者先，疲者后，十中得一而至，九皆疲困，一则劲者也。贾林曰：路远人疲，奔驰力尽，如此则我劳敌佚，被击何疑。百里争利，慎勿为也。杜佑曰：百里争利，非也；三将军皆为擒也。强弱不伏相待，率十有一人至军也。罢音疲。梅尧臣曰：军日行三十里而合。今乃昼夜不休行百里，故三将军为其擒也。何则？涉途既远，劲者少，罢者多，十中得一至耳，三将军者三军之师也。王晳曰：罢，赢也。此言争利之道，宜近不宜远耳。夫冲风之衰，不能起毛羽，强弩之末，不能穿鲁缟。苟日夜兼行，百里趋利，纵使一分劲者能至，固已困乏矣。即敌人以佚击我之劳，自当不战而败。故司马宣王曰：吾倍道兼行，此晓兵者之所忌也。或曰：赵奢亦卷甲而趋，二日一夜卒胜秦者，何也？曰：奢久并气积力，增垒遣间，示怯以骄之；使秦不意其至，兵又坚。奢又去阏与五十里而军，比秦闻之，及发兵至，非二三日不能也。能来，是彼有五十里趋敌之劳，而我固已二三日休息，士卒不胜其佚。具又投之险难，先据高阳，奇正相因，曷为不胜哉？何氏曰：言三将出奇求利，委军众辎重，卷甲务速；若昼夜百里不息，则劲者能十至其一。我劳敌佚，敌众我寡，击之未必胜也；败则三将俱擒。以此见武之深戒也。张预曰：卷甲，犹悉甲也。悉甲而进，谓轻重俱行也。凡军日行三十里则止，过六十里已上为倍道，昼夜不息为兼行。言百里之远，与人争利，轻兵在前，辎重在后，人罢马倦，渴者不得饮，饥者不得食；忽遇敌，则以劳对佚，以饥敌饱，又复首尾不相及，故三军之帅，必皆为敌所擒。若晋人获秦三帅是也。轻兵之中，十人得一人劲捷者先至，下九人悉疲困而在后，况重兵乎？何以知轻重俱行？下文云：五十里而争利则半至。若止是轻兵，则一日行五十里，不为远也，焉有半至之理？是必重兵偕行也。
　　五十里而争利，则蹶上将军，其法半至；
　　曹操日：蹶，犹挫也。李筌曰：百里则十人一人至，五十里十人五人至，挫军之威，不至擒也。言道近不至疲。杜牧曰：半至者，凡十人中择五人劲者先往也。贾林曰：上犹先也。杜佑曰：蹶，犹挫也。前军之将，已为敌所蹶败。梅尧臣日：十中得五，犹远不能胜。王晳曰：罢劳之患，减於太半，止挫败而已。张预日：路不甚远，十中五至，犹挫军威，况百里乎？蹶上将，谓前军先行也。或问曰：唐太宗征宋金刚，一日一夜行二百余里，亦能克胜者，何也？答曰：此形同而势异也。且金刚既败，众心已沮，迫而灭之，则河东立平，若其缓之，贼必生计。此太宗所以不计疲顿而力逐也。孙子所陈争利之法。盖与此异矣。
　　三十里而争利，则三分之二至。
　　曹操曰：道近至者多，故无死败也。李筌曰：近不疲也，故无死亡。杜牧曰：三十里内，凡十人中可以六七人先往也。不言其法者，举上文可知也。杜佑曰：道近则至者多，故不言死败，胜负未可知也。古者用师，日行三十里，步骑相须；今徒而趋利，三分之二至。梅尧臣曰：道近至多，庶或有胜。王晳曰：计彼我之势，宜须争者，或亦当然。虽三分二至，盖其精锐者之力，未至劳乏，不可决以为败，故不云其法也。张预曰：路近不疲，至者太半，不失行列之政，不绝人马之力，庶几可以争胜。上三事，皆谓举军而争利也。
　　是故军无辎重则亡，无粮食则亡，无委积则亡。
　　曹操曰：无此三者，亡之道也。李筌曰：无辎重者，阙所供也。袁绍有十万之众，魏武用荀攸计，焚烧绍辎重，而败绍於官渡。无粮食者，虽有金城，不重於食也。夫子曰：足食足兵，民信之矣。故汉赤眉百万众无食，而君臣面缚宜阳。是以善用兵者，先耕而后战。无委积者，财乏阙也。汉高祖无关中，光武无河内，魏武无兖州，军北身遁，岂能复振也？杜牧曰：辎重者，器械及军士衣装；委积者，财货也。陈皞曰：此说委军争利之难也。梅尧臣曰：三者不可无，是不可委军而争利也。王晳曰：委积，谓薪盐蔬材之属，军恃此三者以济，不可轻离也。张预曰：无辎重则器用，不供，无粮食则军饷不足，无委积则财货不充，皆亡覆之道。此三者谓委军而争利也。
　　故不知诸侯之谋者，不能豫交；
　　曹操曰：不知敌情谋者，不能结交也。李筌曰：豫，备也。知敌之情，必备其交也。杜牧曰：非也。豫，先也；交，交兵也。言诸侯之谋，先须知之，然后可交兵合战；若不知其谋，固不可与交兵也。陈皞曰：曹说以为不先知敌人之作谋，即不能预结外援。二说并通。梅尧臣曰：不知敌国之谋，则不能预交邻国以为援助也。张预曰：先知诸侯之实情，然后可与结交；不知其谋，则恐翻覆为患。其邻国为援，亦军争之事，故下文云，先至而得天下之众者为衢地是也。
　　不知山林、险阻、沮泽之形者，不能行军；
　　曹操曰：高而崇者为山，众树所聚者为林，坑堑者为险，一高一下者为阻，水草渐洳者为沮，众水所归而不流者为泽。不先知军之所据及山川之形者，则不能行师也。梅尧臣曰：山林险阻之形，沮泽泞淳之所，必先审知。张预曰：高而崇者为山，众木聚者为林，坑坎者为险，一高一下者为阻，水草渐洳者为沮，众水所归而不流者为泽，凡此地形悉能知之，然后可与人争利而行军。
　　不用乡导者，不能得地利。
　　李筌曰：入敌境，恐山川隘狭，地土泥泞，井泉不利，使人导之以得地利。易曰：即鹿无虞，则其义也。杜牧曰：管子曰：凡兵主者，必先审知地图。辗辕之险，滥车之水，名山通谷，经川陵陆丘阜之所在，苴草林木蒲苇之所茂，道里之远近，城郭之大小，名邑废邑园殖之地，必尽知之，地形出入之相错者尽藏之，然后不失地利。卫公李靖曰：凡是贼徒，好相掩袭。须择勇敢之夫，选明察之士，兼使乡导，潜历山林，密其声，晦其迹。或刻为兽足，而却履於中途；或上冠微禽，而幽伏於丛薄。然后倾耳以远听，竦目而深视，专智以度事机，注心而视气色。睹水痕则知敌济之早晚，观树动则可辨来寇之驱驰。故烽火莫若谨而审，旌旗莫若齐而一。赏罚必重而不欺，刑戮必严而不舍。敌之动静，而我有备也；敌之机谋，而我先知也。陈皞曰：凡此地利，非用乡人为导引，则不能知地利也。杜佑曰：不任彼乡人而导军者，则不能得道路之便利也。梅尧臣曰：凡丘陵原衍之向背，城邑道路之，迂直，非人引导，不能得也。何氏曰：乡导略曰：从禽者若无山虞之官，度其形势之可否，则徒入於林中，终不能获鹿矣。出征者，若无彼乡之人，导其道路之迂直，则虽至于境外，终不能获寇矣。夫以奉辞致讨，趋未历之地，声教未通，音驿所绝，深入其阻，不亦艰哉。我孤军以往，彼密严而待，客主之势已相远矣；况其专任诡谲，多方以误我。苟不计而直进，冒危而长驱，跻险则有壅决之害，昼#1行则有暴来之斗，夜止则有虚惊之忧。仓卒无备，落其彀中，是乃拥熊虎之师，自投於死地，又安能摩逆垒，荡狡穴乎？故敌国之山川、陵陆丘阜之可以设险者，林木，蒲苇、茂草之可以隐藏者，道里之远近，城郭之大小，邑落之宽狭，田壤之肥瘠，沟渠之深浅，蓄积之丰约，卒乘之众寡，器械之坚脆，必能尽知之；则虏在目中，不足擒也。昔张骞尝使大夏，留句奴中久，导军知利，善水草处，其军得以无饥渴。兹亦能获其便利也。凡用乡导，或军行虏获其人，须防贼谋，阴持奸计，为其诱误，必在鉴其色，察其情，参验数人之言，始终如一，乃可为准。厚其颁赏，使之怀恩，丰其室家，使之系心，即为吾人，当无翻覆。然不如素畜堪用者，但能谙练行途，不必土人，亦可任也。仍选腹心智勇之士，挟而偕往，则巨细必审，指踪无失矣。张预曰：山川之夷险，道路之迂直，必用乡人引而导之，乃可知其所利而争胜。吴伐鲁，鄫人导之以克武城是也。
　　故兵以诈立，
　　杜牧曰：诈敌人，使不知我本情，然后能立胜也。梅尧臣曰：非诡道不能立事。王晳曰：谓以迂为直，以患为利也。何氏曰：张形势玖误敌也。张预曰：以变诈为本，使敌不知吾奇正所在，则我可为立。
　　以利动，
　　杜牧曰：利者，见利始动也。梅尧臣曰：非利不可动。王晳曰：诱之也。何氏曰：量敌可击则击。张预曰：见利乃动，不妄发也。传曰：三军以利动。
　　以分合为变者也。
　　曹操曰：兵一分一合，以敌为变也。李筌曰：以诡诈乘其利动；或合或分，以为变化之形。杜牧曰：分合者，或分或合，以惑敌人；观其应我之形，然后能变化以取胜也。陈皞曰：乍合乍分，随而更变之也。孟氏曰：兵法诡诈，以利动敌心；或合或离，为变化之术。梅尧臣王晳同曹操注。张预曰：或分散其形，或合聚其势，皆因敌动静而为变化也。或曰：变谓奇正相变，使敌莫测。故卫公兵法云：兵散则以合为奇，兵合则以散为奇。三令五申、三散三合，复归於正焉。
　　故其疾如风，
　　曹操曰：击空虚也。李筌曰：进退也。其来无迹，其退至疾也。梅尧臣曰：来无形迹。王晳曰：速乘虚也。何氏同梅尧臣注。张预曰：其来疾暴，所向皆靡。
　　其徐如林，
