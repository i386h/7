<!-- { "loadSidebar": true } -->
孙子注解
　　经名：孙子注解。又名孙子十家注。十三卷。底本出处：《正统道藏》 太清部。参校版本：一、宋本十一家孙子注。二、诸子集成本《孙子十家注》。三、郭化若译《十一家注孙子》。
　　目录#1
　　卷一
　　计篇
　　卷二
　　作战篇
　　卷三
　　谋攻篇
　　卷四
　　形  篇
　　卷五
　　势篇
　　卷六
　　虚实篇
　　卷七
　　军争篇
　　卷八
　　九变篇
　　卷九
　　行军篇
　　卷十
　　地形篇
　　卷十一
　　九地篇
　　卷十二
　　火攻篇
　　卷十三
　　用间篇
　　#1此目录系整理者补。
　　孙子注解卷之一
　　计篇
　　曹操曰：计者，选将、量敌、度地、料卒、远近、险易，计於庙堂也。李#1筌曰：计者，兵之上也。太一遁甲，先以计神加德宫，以断主客成败。故孙子#2论兵，亦以计为篇首。杜牧曰：计，算也。曰：计算何事？曰：下之五事，所谓道、天、地、将、法也。於庙堂之上，先以彼我之五事，计算优劣，然后定胜负；胜负既定，然后兴师动众。用兵之道，莫先此五事，故着为篇首耳。王晳曰：计者，谓计主将、天地、法令、兵众、士卒、赏罚也。张预曰：管子曰：计先定於内，而后兵出境。故用兵之道，以计为首也。或曰：兵贵临敌制宜，曹公谓计於庙堂者，何也？曰：将之贤愚，敌之强弱，地之远近，兵之众寡，安得不先计之？及乎两军相临，变动相应，则在於将之所裁，非可以险度也。
　　孙子曰：兵者，国之大事，
　　杜牧曰：传曰：国之大事，在祀与戎。张预曰：国之安危在兵。故讲武练兵，实先务也。
　　死生之地，存亡之道，不可不察也。
　　李筌曰：兵者凶器，死生存亡系於此矣，是以重之，恐人轻行者也。杜牧曰：国之存亡，人之死生，皆由於兵，故须审察也。贾林曰：地，犹所也、亦谓陈师、振旅、战陈之地。得其利则生，失其便则死，故曰死生之地。道者，权机立胜之道。得之则存，失之则亡，故曰不可不察也。书曰：有存道者，辅而固之；有亡道者，推而亡之。梅尧臣曰：地有死生之势，战有存亡之道。王晳曰：兵举，则死生存亡系之。张预曰：民之死生兆於此，则国之存亡见於彼。然死生曰地、存亡曰道者，以死生在胜负之地，而存亡系得失之道也，得不重慎审察乎？
　　故经之以五事，校之以计，而索其情。
　　曹操曰：谓下五事七计，求彼我之情也。李筌曰：谓下五事也。校，量也。量计远近，而求物情以应敌。杜牧曰：经者，经度也；五者，即下所谓五事也；校者，校量也；计者，即篇首计算也；索者，搜索也；情者，彼我之情也。此言先须经度五事之优劣，次复校量计算之得失，然后始可搜索彼我胜负之情状。贾林曰：校量彼我之计谋，搜索两军之情实，则长短可知，胜负易见。梅尧臣曰：经纪五事，校定计利。王晳曰：经，常也，又经纬也；计者，谓下七计；索，尽也。兵之大经，不出道、天、地、将、法耳。就而校之以七计，然后能尽彼己，胜负之情状也。张预曰：经，经纬也。上先经纬五事之次序，下乃用五事以校计彼我之优劣，探索胜负之情状。
　　一曰道，
　　张预曰：恩信使民。
　　二曰天，
　　张预曰：上顺天时。
　　三曰地，
　　张预曰：下知地利。
　　四曰将，
　　张预曰：委任贤能。
　　五曰法。
　　杜牧曰：此之谓五事也。王晳曰：此经之五事也。夫用兵之道，人和为本，天时与地利则其助也。三者具，然后议举兵。兵举必须将能，将能然后法修。孙子所次，此之谓矣。张预曰：节制严明。夫将与法，在五事之末者，凡举兵伐罪，庙堂之上，先察恩信之厚薄，后度天时之逆顺，次审地形之险易，三者已熟，然后命将征之。兵既出境，则法令一从於将。此其次序也。
　　道者，令民与上同意也。
　　张预曰：以恩信道义抚众，则三军一心，乐为其用。易曰：悦以犯难，民忘其死。
　　故可以与之死，可以与之生，而不畏危。
　　曹操曰：谓道之以教令。危者，危疑也。李筌曰：危，亡也。以道理众，人自化之，得其同用，何亡之有。杜牧曰：道者，仁义也。李斯问兵於荀卿，答曰：彼仁义者，所以修政者也。政修则民亲其上，乐其君，轻为之死。复对赵孝成王论兵曰：百将一心，三军同力。臣之於君也，下之於上也，若子之事父，弟之事兄，若手臂之捍头目而覆胸臆也。如此，始可令与上下同意，死生同致，不畏惧於危疑也。陈皞注同杜牧。孟氏曰：一作人不疑，谓始终无二志也；一作人不危。道，谓道之以政令，齐之以礼教，故能化服士民，与上下同一也。故用兵之妙，以权术为道。大道废而有法，法废而有权，权废而有势，势废而有术，术废而有数。大道沦替，人情讹伪，非以权数而取之，则不得其欲也。故其权术之道，使民上下同进趋，共爱憎，一利害，故人心归於德，得人之力，无私之至也。故百万之众，其心如一，可与俱同死力动而不至危亡也。臣之於君，下之於上，若子之事父，弟之事兄，若手臂之捍头目而覆胸臆也。如此，始可与上同意，死生同致，不畏惧於危疑。贾林曰：将能以道为心，与人同利共患，则士卒服，自然心与上者同也。使士卒怀我如父母，视敌如仇雠者，非道不能也。黄石公云：得道者昌，失道者亡。杜佑曰：谓导之以政令，齐之以礼教也。危者，疑也；上有仁施，下能致命也。故与处存亡之难，不畏倾危之败。若晋阳之围，沈灶产蛙，人无叛疑心矣。梅尧臣曰：危，戾也。主有道，则政教行；人心同，则危戾去。故主安与安，主危与危。王晳曰：道，谓主有道，能得民心也。夫得民之心者，所以得死力也；得死力者，所以济息难也。易曰：悦以犯难，民忘其死。如是，则安畏危难之事乎？张预曰：危，疑也。士卒感恩，死生存亡，与上同之，决然无所疑惧。
　　天者，阴阳、寒暑、时制也。
