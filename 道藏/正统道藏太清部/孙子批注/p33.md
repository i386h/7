<!-- { "loadSidebar": true } -->
　　曹操曰：结诸侯也。李筌曰：结行也。杜牧曰：诸侯，即上文云旁国也。孟氏曰：得交则安，失交则危也。梅尧臣曰：地虽四通，何以得天下之助，当以重币合。王晳曰：四通之境，非交援不强。张预曰：四通之地，先交结旁国也。吴王曰：衢地贵先。若吾道远而发后，虽驰车骤马，至不得先，则如之何？武曰：诸侯参属，其道四通，我与敌相当，而旁有他国。所谓先者，必重币轻使，约和旁国，交亲结恩，兵虽后至，众已属矣。简兵练卒，阻利而处，我有众助，彼失其党，诸国掎角，敌人莫当。
　　重地则掠，
　　曹操曰：畜积粮食也。李筌曰：深入敌境，不可非义失人心也。汉高祖入秦，无犯妇女，无取宝货，得人心如此。筌以掠字为无掠字。杜牧曰：言居於重地，进未有利，退复不得，则须运粮为持久之计，以伺敌也。孟氏曰：因粮於敌也。梅尧臣曰:去国既远，多背城邑，粮道必绝，则掠畜积以继食。王晳曰：深入敌境，则掠其饶野以丰储也。难地，食少则危。张预曰：深入敌境，馈饷不继，当励士掠食，以备其乏也。吴王曰：重地多逾城邑，粮道绝塞，设欲归还，势不可过，则如之何？武曰：凡居重地，士卒轻勇，转输不通，则掠以继食，下得粟帛，皆贡於上，多者有赏。若欲还出，深沟高垒，示敌且久，敌疑通途，私除要害，乃令轻车衔枚而行，扬其尘，埃，饵以牛马。敌人若出，呜鼓随之，阴伏吾士，与之中期，内外相应，其败可知。
　　圮地则行，
　　曹操曰：无稽留也。李筌曰：不可为沟隍，宜急去之。梅尧臣曰：既毁圮不可依止，则当速行，勿稽留也。王晳曰：合聚军众，圮无合止。张预曰：难行之地，不可稽留也。吴王曰：山川险阻，难从之道，行久卒劳。敌在吾前，而伏吾后；营在吾左，而守吾右；良车骁骑，要吾隘道，则如之何？武曰：先进轻车，去军十里，与敌相候，接期险阻。或分而左，或分而右，大将四观，择空而取，皆会中道，倦而乃止。
　　围地则谋，
　　曹操曰：发奇谋也。李筌曰：智者不困。杜牧曰：难阻之地，与敌相持，须用奇险诡谲之计。杜佑曰：居此当权谋诈谲，可以免难。梅尧臣曰：前有隘，后有险，归道又迂，则发谋虑以取胜。张预曰：难以力胜，易以谋取也。吴王曰：前有强敌，后有险难，敌绝我粮道，利我走势，彼鼓噪不进，以观吾能，则如之何？武曰：围地必塞其阙，示无所往，则以军为家，万人同心，三军齐力，并炊数日，无见火烟，故为毁乱寡弱之形。敌人见我，备之必轻，则告励士卒，令其奋怒，陈练良卒，左右险阻，击鼓而出。敌人若当，疾击务突，则前斗后拓，左右掎角。
　　死地则战。
　　曹操曰：死地战也。李筌曰：殊死战，不求生矣#4。陈皞曰：陷在死地，则军中人人自战，故曰：置之死地而后生也。贾林曰：力战或生，守隅则死。梅尧臣曰：前后左右无所之，示必死，人人自战也。张预曰：陷在死地，则人自为战。吴王曰：敌人大至，围我数重，欲突以出，四塞不通；欲励士激众，使之投命，则如之何？武曰：深沟高垒，安静勿动；告令三军，示不得已；杀牛燔车，以飨吾士；烧尽粮食，填夷井灶；割发捐冠，绝去生虑，砥甲砺刃，并气一力。或攻两旁，震鼓疾噪，敌人亦惧，莫知所当。锐卒分行，疾攻其后，此是失道而求生。故曰：困而不谋者穷，穷而不战者亡。
　　所谓古之善用兵者，能使敌人前后不相及，
　　梅尧臣曰：设奇冲掩。
　　众寡不相恃，
　　梅尧臣曰：惊挠之也。
　　贵贱不相救，
　　梅尧臣曰：散乱也。
　　上下不相收，
　　梅尧臣曰：仓惶也。
　　卒离而不集，兵合而不齐。
　　李筌曰：设变以疑之，救左则击其右，惶乱不暇计。杜牧曰：多设变诈以乱敌人。或冲前掩后，或惊东击西，或立伪形，或张奇势，我则无形以合战，敌则必备而众分。使其意慑离散，上下惊扰，不能和合，不得齐集，此善用兵也。孟氏曰：多设疑事，出东见西，攻南引北，使彼狂惑散扰，而集聚不得也。梅尧臣曰：或已离而不能集，或虽合而不能齐。王晳曰：将有优劣则然，要在於奇正相生，手足相应也。张预曰：出其不意，掩其无备，骁兵说卒，碎然突击。彼救前则后虚，应左则右隙；使仓惶散乱，不知所御，将吏士卒，不能相赴；其卒已散而不复聚，其兵虽合而不能一。
　　合於利而动，不合於利而止。
　　曹操曰：暴之使离，乱之使不齐，动兵而战。李筌曰：挠之令见利乃动，不乱则止。梅尧臣曰：然能使敌若此，当须有利则动，无利则止。张预曰：彼虽惊扰，亦当有利则动，无利则止。
　　敢问：敌众整而将来，待之若何？
　　曹操曰：或问也。梅尧臣曰：此设疑以自问。言敌人甚众，将又严整，我何以待之耶？张预曰：前所陈者，须兵众相敌，然后可为。故或人问武曰：彼兵#5众於我，而又整肃，则以何衍待之也？
　　曰：先夺其所爱，则听矣。
　　曹操曰：夺其所恃之利。若先据利地，则我所欲必得也。李筌曰：孙子故立此问者，以此为秘要也。所爱，谓敌所便爱也，或财帛子女，吾先困辱之，则敌进退皆听也。杜牧曰：据我便地，略我田野，利其粮道，斯三者，敌人之所爱惜倚恃者也。若能俱夺之，则敌人虽强，进退胜败，皆须听我也。陈皞曰：爱者不止所恃利，但敌人所顾之事，皆可夺也。梅尧臣曰：当先夺其所顾爱，则我志得行，然后使其惊挠散乱，无所不至也。王晳曰：先据利地，以奇兵绝其粮道，则如我之谋也。张预曰：武曰：敌所爱者，便地与粮食耳；我先夺之，则无不从我之计。
　　兵之情主速，乘人之不及，由不虞之道，攻其所不戒也。
　　曹操曰：孙子应难以覆陈兵情也。李筌曰：不虞不戒，破敌之速。杜牧曰：此统言兵之情状，以乘敌间隙。由不虞之道，攻其不戒之处，此乃兵之深情，将之至事也。陈皞曰：此言乘敌人有不及、不虞、不戒之便，则须速进，不可迟疑也。盖孙子之旨，言用兵贵疾速也。梅尧臣曰：兵机贵速，当乘人之不备。乘人之不备者，行不虞之道，攻不戒之所也。王晳曰：兵上神速，夺爱尤当然也。何氏曰：如蜀将孟#6达之降魏，魏朝以达领新城太守。达复连吴固蜀，潜图中国。谋泄，司马宣王秉政，恐达速发，以书给达以安之。达得书，犹与不决。宣王乃潜军进讨，诸将皆言达与二贼交构，宜审察而后动。宣王曰：达无信义，此其相疑之时也。当及其未定，往讨之。乃倍道兼行，八日到其城下。吴蜀各遣其将向西城安桥木阑塞以救达，宣王分诸将拒之。初，达与诸葛亮书曰：宛去洛八百里，去吾一千一百里，闻吾举事，当表上天子，比相反覆，一月间也，则吾城已固，诸军足办。所在深险，司马公必不自来，诸将来，吾无患矣。及兵到，达又告亮曰：吾举事八日而兵至城下，何其神速也。上庸城三面阻水，达於城下为木栅以自固。宣王渡水，破其栅，直造城下，八道攻之。旬有六日，达甥邓贤、将李辅等开门出降，遂斩达。李靖征萧铣，集兵於夔州。铣以时属秋潦，江水泛涨，三峡路陷，必谓靖不能进，遂休兵不设备。九月，靖乃率师而进，将下峡，诸将皆请停兵待水退。靖曰：兵贵神速，机不可失。今兵始集，铣尚未知。若乘水涨之势，倏忽至城下，所谓疾雷不及掩耳，此兵家上策。纵彼知我，仓卒征兵，无以应敌，此必成擒也。遂降萧铣。卫公兵法曰：兵用上神，战贵其速。简练士卒，申明号令，晓其目以麾帜，习其耳以鼓金，严赏罚以诫之，重刍豢以养之，浚沟堑以防之，指山川以导之，召才能以任之，述奇正以教之。如此，则虽敌人有雷电之疾，而我则有所待也。若兵无先备，则不应卒，卒不应则失於机，失於机则后於事，后於事则不制胜，而军覆矣。故吕氏春秋云：凡兵者，欲急捷，所以一决取胜，不可久而用之矣。故曰：兵之情虽主速，乘人之不及。然敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之邪？答曰：若此则当巷迹藏声，蓄盈待竭，避其锋势，与其持久，安可犯之哉？廉颇之拒白起，守而不战；宣王之抗武侯，抑而不进是也。张预曰：复谓或人曰：用兵之理，惟尚神速。所贵乎速者，乘人之仓卒，使不及为备也。出兵於不虞之径，以掩其不戒，故敌惊扰散乱，而前后不相及，众寡不相待也。
　　凡为客之道：深入则专，主人不克；
　　李筌曰：夫为客，深入则志坚，主人不能御也。杜牧曰：言大凡为攻伐之道，若深入敌人之境，士卒有必死之志，其心专一，主人不能胜我也。克者，胜也。梅尧臣曰：为客者，入人之地深，则士卒专精，主人不能克我。张预曰：深涉敌境，士卒心专，则为主者不能胜也。客在重地、主在轻地故耳。赵广武君谓韩信去国远斗，其锋不可当是也。
　　掠於饶野，三军足食；
　　王晳曰：饶野多稼穑。
　　谨养而勿劳，并气积力；运兵计谋，为不可测。
　　曹操曰：养士并气运兵，为不可测度之计。李筌曰：气盛力积，加之以谋虑，则非敌之可测。杜牧曰：斯言深入敌人之境，须掠田野，使我足食，然后闭壁养之，勿使劳苦。气全力盛，一发取胜，动用变化，使敌人不能测我也。陈皞曰：所处之野，须水草便近，积蓄不乏，谨其来往，善抚士卒。王翦伐楚，楚人挑战，翦不出。勤於抚御，并兵一力。闻士卒投石为戏，知其养勇思战，然后用之，一举遂灭楚。但深入敌境，未见可胜之利，则须为此计。梅尧臣曰：掠其富饶，以足军食，息人之力，并兵为不可测之计。王晳曰：谨养，谓抚循饮食周谨之也。并锐气，积余力，形藏谋密，使敌不测，俟其有可胜之隙，则进之。张预曰：兵在重地，须掠粮於富饶之野，以丰吾食；乃坚壁自守，勤抚士卒，勿任以劳苦。令气盛而力全，常为不可测度之计。伺敌可击，则一举而克。王翦伐荆，常用此术。
　　投之无所往，死且不北，
　　李筌曰：能得其力者，投之无往之地。杜牧曰：投之无所往，谓前后进退，皆无所之，士以此皆求力战，虽死不北也。梅尧臣曰：置在必战之地，知死而不退走。张预曰：置之危地，左右前后，皆无所往，则守战至死，而不奔北矣。
　　死焉不得，
　　曹操曰：士死安不得也。杜牧曰：言士必死，安有不得胜之理？孟氏曰：士死无不得也。梅尧臣曰：兵焉得不用命？张预曰：士卒死战，安不得志？尉缭子曰:一贼仗剑击於市，万人无不避之者，非一人之独勇，万人皆不肖也，必死与必生不侔也。
　　士人尽力。
