<!-- { "loadSidebar": true } -->
　　曹操曰：待其衰懈也。李筌曰：将之多怒者，权必易乱，性不坚也。汉相陈平谋挠楚，权以太牢具进楚使，惊曰：是亚父使邪？乃项王使邪？此怒挠之者也。杜牧曰：大将刚戾者，可激之令怒，则逞志快意，志气挠乱，不顾本谋也。孟氏曰：敌人盛怒，当屈扰之。梅尧臣曰：彼褊急易怒，则挠之，使愤激轻战。王晳曰：敌持重，则激怒以挠之。何氏曰：怒而挠之者，汉兵击曹咎於汜水是也。张预曰：彼性刚忿，则辱之令怒，志气挠惑，则不谋而轻进。若晋人执宛春以怒楚是也。尉缭子曰：宽不可激而怒。言性宽者，则不可激怒而致之也。
　　卑而骄之，
　　李筌曰：币重而言甘，其志不小。后赵石勒称臣於王浚，左右饮击之，浚曰：石公来，欲奉我耳。敢言击者斩。设飨礼以待之，勒乃驱牛羊数万头，声言上礼，实以填诸街巷，使浚兵不得发。乃入蓟城，擒浚於厅，斩之而并燕。卑而骄之，则其义也。杜牧曰：秦末，匈奴冒顿初立，东胡强，使使谓眉顿曰：欲得头曼时千里马。冒顿以问群臣，群臣皆曰：千里马，国之宝，勿与。冒顿曰：奈何与人邻国，爱一马乎。遂与之。居顷之，东胡使使来，曰：愿得单于一阏氏。冒顿问群臣，皆怒曰：东胡无道，乃求阏氏，请击之。冒顿曰：与人邻国，爱一女子乎。与之。居顷之，东胡复曰：匈奴有弃地千里，吾欲有之。冒顿问群臣，群臣皆曰：与之亦可，不与亦可。冒顿大怒曰：地者，国之本也。本何可与。诸言与者皆斩之。冒顿上马，令国中有后者斩。东袭东胡。东胡轻冒顿，不为之备，冒顿击灭之。冒顿遂西击月氏，南并楼烦、白羊、河南，北侵燕、代，悉复收秦所使蒙恬所夺匈奴地也。陈皞曰：所欲必无所顾吝，子女以惑其心，玉帛以骄其志，范蠡、郑武之谋也。杜佑曰：彼其举国兴师，怒而欲进，则当外示屈挠，以高其志，俟惰归，要而击之。故王子曰：善用法者，如狸之与鼠，力之与智，示之犹卑，静而下之。梅尧臣曰：示以卑弱，以骄其心。王晳曰：示卑弱以骄之，彼不虞我，而击其间。张预曰：或卑辞厚路，或羸师佯北，皆所以令其骄怠。吴子伐齐，越子率众而朝，王及列士皆有赂。吴人皆喜，惟子胥惧曰：是豢吴也。后果为越所灭。楚伐庸七遇皆北。庸人曰：楚不足与战矣。遂不设备。楚子乃为二队以伐之，遂灭庸。皆其义也。
　　佚而劳之，
　　一本作引而劳之。曹操曰：以利劳之。李筌曰：敌佚而我劳之者，善功也。吴伐楚，公子光问计於伍子胥。子胥曰：可为三师以肄焉。我一师至，彼必尽众而出；彼出我归。亟肄以疲之，多方以误之，然后三师以继之，必大克。从之。楚於是乎始病吴矣。杜牧曰：吴公子光问伐楚於伍员，员曰：可为三军以肄焉。我一师至，彼必尽出，彼出则归。亟肄以痕之，多方以误之，然后三师以继之，必大克。从之。於是子重一岁七奔命，於是乎始病吴，终入郢。后汉末，曹公既破刘备，备奔袁绍，引兵欲与曹公战。别驾田丰曰：操善用兵，未可轻举，不如以久持之。将军据山河之固，有四州之地，外结英豪，内修农战，然后拣其精锐，分为奇兵，乘虚迭出，以扰河南；救右则击其左，救左则而击其右，使敌痕於奔命，人不安业，我未劳而彼已困矣。不及三年，可坐克也。今释庙胜之策，而决成败於一战，悔无及也。绍不从，故败。梅尧臣曰：以我之佚，待彼之劳。王晳曰：多奇兵也。彼出则归，彼归则出，救左则右，救右则左，所以罢劳之也。何氏曰：孙子有治力之法，以佚而待劳；故论敌佚，我宜多方以劳弊之，然后可以制胜。张预曰：我则力全，彼则道敝。若晋楚争郑，久而不决；晋知武子乃分四军为三部，晋各一动，而楚三来，於是三驾而楚不能与之争。又申公巫臣教吴伐楚，於是子重一岁七奔命是也。
　　亲而离之。
　　曹操曰：以间离之。李筌曰：破其行约，间其君臣，而后攻也。昔秦伐赵，秦相应侯间於赵王曰：我惟惧赵用括耳，廉颇易与也。赵王然之，乃用括代颇，为秦所坑卒四十万於长平，则其义也。杜牧曰：言敌若上下相亲，则当以厚利啖而离间之。陈平言於汉王曰：今项王骨鲠之臣，不过亚父、锺离昧、龙且、周股之属，不过数人。大王诚能捐数万斤金，间其君臣，彼必内相诛；汉因举兵而攻之，灭楚必矣。汉王然之，出黄金四万斤，与平，使之反间。项王果疑亚父，不急击下荣阳，汉王遁去。陈皞曰：彼吝爵禄，此必捐之；彼啬财货，此必轻之；彼好杀罚，此必缓之。因其上下相猜，得行离间之说。由余所以归秦，英布所以佐汉也。杜佑曰：以利诱之，使五间并入，辩士驰说，亲彼君臣，分离其形势。若秦遣反间，欺诳赵君，使废廉颇，而任赵奢之子，卒有长平之败。梅尧臣同杜牧注。王晳曰：敌相亲，当以计谋离间之。张预曰：或间其君臣，或间其交援，使相离贰，然后图之。应侯间赵而退廉颇，陈平间楚而逐范增，是君臣相离也。秦晋相合以伐郑，烛之武夜出，说秦伯曰：今得郑，则归於晋，无益於秦也。不如拾郑以为东道主。秦伯悟而退师。是交援相离也。
　　攻其无备，出其不意。
　　曹操曰：击其懈怠，出其空虚。李筌曰：击懈怠，袭空虚。杜牧曰：击其空虚，袭其懈怠。孟氏曰：击其空虚，袭其懈怠，使敌不知所以备也。故曰：兵者无形为妙。太公曰：动莫神於不意，谋莫善於不识。梅尧臣、王晳二注同上。何氏曰：攻其无备者：魏太祖征乌桓#9；郭嘉曰：胡恃其远，必不设备，因其无备，卒然击之，可破灭也。太祖行至易水，嘉曰：兵贵神速。今千里袭人，辎重多，难以趋利，不如轻兵兼道以出，掩其不意。乃密出卢龙塞，直指单于庭，合战，大破之。唐李靖陈十荣以图萧铣，总管三军之任，一以委靖。八月，集兵夔州，铣以时属秋潦，江水泛涨，三峡路危，必谓靖不能进，遂不设备。九月，靖率兵而进，曰：兵贵神速，机不可失。今兵始集，铣尚未知。乘水涨之势，倏忽至城下，所谓疾雷不及掩耳。纵使知我，仓卒无以应敌，此必成擒也。进兵至夷陵，铣始惧，召兵江南，果不能至。勒兵围城，铣遂降。出其不意者：魏末，遗将锺会、邓艾伐蜀，蜀将姜维守剑阁，锺会攻维，未克。艾上言：请从阴平，由邪径出剑阁，西入成都。奇兵冲其腹心，剑阁之军必还赴涪，则会方轨而进；剑阁之军不还，则应涪之兵寡矣。军志云：攻其无备，出其不意。今掩其空虚，破之必矣。冬十月，艾自阴平行无人之地七百余里，凿山通道，造作桥阁，山高谷深，至为艰险。又粮运将匮，濒於危殆。艾以毡自裹，推转而下；将士皆攀木缘崖，鱼贯而进。先登至江油，蜀守将马邈降。诸葛瞻自涪还绵竹，列陈相拒。大败之，斩瞻及尚书张遵等。进军至成都，蜀主刘禅降。又齐神武为东魏将，率兵伐西魏，屯军蒲圾，造三道浮桥渡河。又遣其将窦泰趣潼关，高敖曹围洛州。西魏将周文帝出军广阳，召诸将谓曰：贼今掎吾三面，又造桥於河，示欲必渡，欲缀吾军，使窦泰得西入耳。久与相持，其计得行，非良策也。且高欢用兵，常以泰为先驱，其下多锐卒，屡胜而骄。今出其不意，袭之必克。克泰，则欢不战而自走矣。诸将咸曰：贼在近，拾而远袭，事若蹉跌，悔无可及。周文曰：欢前再袭潼关，吾军不过霸上。今者大来，兵未出郊，贼顾谓吾但自守耳，无远斗意；又狙於得志，有轻我心。乘此击之，何往不克。贼虽造桥，未能征渡。比五日中，吾取窦泰必矣。公等勿纵化周文遂率骑六千还长安，声言欲往陇右。辛亥，潜出军，癸丑晨，至潼
　　关，窦泰卒闻军至，惶惧依山为陈，未及成列，周文击破之。斩泰，传首长安。高敖曹适陷洛州，闻泰没，烧辎重，弃城而走。张预曰：攻无备者，谓懈怠之处，敌之所不虞者，则击之。若燕人畏郑三军，而不虞制人，为制人所败是也。出不意者，谓虚空之地，敌不以为虑者，则袭之。若邓艾伐蜀，行无人之地七百余里是也。
　　此兵家之胜，不可先传也。
　　曹操曰：传，犹泄也。兵无常势，水无常形，临敌变化，不可先传也。故料敌在心，察机在目也。李筌曰：无备不意，攻之必胜，此兵之要，秘而不传也。杜牧曰：传，言也。此言上之所陈，悉用兵取胜之策，固非一定之制；见敌之形，始可施为，不可先事而言也。梅尧臣曰：临敌应变制宜，岂可预前言之。王晳曰：夫校计行兵，是谓常法；若乘机决胜，则不可预传述也。张预曰：言上所陈之事，乃兵家之胜策，须临敌制宜不可以预先传言也。
　　夫未战而庙算胜者，得算多也；未战而庙算不胜者，得算少也。多算胜，少算不胜，而况於无算乎。吾以此观之，胜负见矣。
　　曹操曰：以吾道观之矣。李筌曰：夫战者，次胜庙堂，然后与人争利，凡伐叛怀远，推亡固存，兼弱攻昧，皆物情之所出，中外离心，如商周之师者，是为未战而庙算胜，太一遁甲置算之法，因六十算已上为多算，六十算已下为少算；客多算临少算，主人败，客少算临多算，主人胜。此皆胜败易见矣。杜牧曰：庙算者，计算於庙堂之上也。梅尧臣曰：多算，故未战而庙谋先胜；少算，故未战而庙谋不胜。是不可无算矣。王晳曰：此惧学者惑不可先传之说，故复言计篇义也。何氏曰：计有巧拙，成败击焉。张预曰：古者兴师，命将必致斋於庙，授以成算，然后遣之，故谓之庙算。筹策深远，则其计所得者多，故未战而先胜。谋虑浅近，则其计所得者少，故未战而先负。多计胜少计，其无计者，安得无败？故曰：胜兵先胜而后求战，败兵先战而后求胜。有计无计，胜负易见。
　　孙子注解卷之一竟
　　#1『李』原为『子』，据宋本改。
　　#2原为『孙了』，改为『孙子』，据宋本改。
　　#3『济』原为『清』，据宋本十一家孙子注改。
　　#4 设右为牝，益左为牝』，宋本十一家孙子注为『益左为牡』。
　　#5『也』原脱，据宋本十一家孙子注补。
　　#6据宋本十一家孙子注补『 梅尧臣同杜牧注。王晳曰：若汉王问魏大将柏直，曰『是口尚乳臭，不能当韩信』之类是也。张预曰：察彼我之将，谁有智、信、仁、勇、严之能。』
　　#7『人德而从』，宋本德作听。
　　#8『诱』原误『 说』，据宋本改。
　　#9『乌桓』原误『乌栢』，据宋本改。
　　孙子注解卷之二
　　作战篇
