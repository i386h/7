<!-- { "loadSidebar": true } -->
　　梅尧臣曰：但用以战，不告以谋。王皙曰：情泄则谋乖。张预曰：任用之於战斗，勿谕之以权谋，人知谋则疑也。若裴行俭不告士卒以徙营之由是也。
　　犯之以利，勿告以害。
　　曹操曰：勿使知害。李筌曰：犯，用也。卒知言与害，则生疑难。梅尧臣曰：用令知利，不令知害。王晳曰：虑疑惧也。张预曰：人情见利则进，知害则避，故勿告以害也。
　　投之亡地然后存，陷之死地然后生。
　　曹操曰：必殊死战，在亡地无败者。孙膑曰：兵恐不投之死地也。李筌曰：兵居死地，必决命而斗以求生。韩信水上军，则其义也。梅尧臣曰：地虽曰亡，力战不亡；地虽曰死，死战不死。故亡者存之基，死者生之本也。何氏曰：如汉王遣将韩信击赵，未至井陉口三十里，止合。夜半传发，选轻骑二千人，人持一赤帜，从间道草山而观赵军。诫曰：赵见我走，必空壁逐我；汝疾入赵壁，拔赵帜，立汉帜。令其裨将传养曰：今日破赵会食。信乃使万人先行，出，背水陈。赵军遥见而大笑。平旦，信建大将军之旗鼓，行出井陉口，赵开壁击之，大战良久。於是信走水上军。赵空壁逐信，信已入水上军，军皆殊死战，不可败。信所出奇兵二千骑，驰入赵壁，皆拔赵帜，立汉赤帜。赵军攻信既不得，还壁，见汉帜，大惊，遂乱，遁走。於是汉兵夹击，大破卢赵军，斩陈余泜水上，擒赵王。诸将因问信曰：兵法：右背山陵，前左水泽，今者将军令臣等反背水陈？曰：破赵会食。臣等不服，然竟以胜，此何术也？信曰：此在兵法，顾诸君不察耳。兵法不曰：陷之死地而后生，置之亡地而后存乎？且信非得素拊循士大夫也，此所谓驱市人而战，其势非置之死地，使人人自为战，今与之生地，皆走，事尚可得而用之乎？诸将皆服，曰：非所及也。梁将陈庆之守涡阳城，与后魏军相持，自春至冬，数十百战，师老气衰。魏之援兵复饮筑垒於军后，褚将恐腹背受敌，议退师。庆之曰：共来至此，涉历一岁，麋费粮仗，其数极多。诸军并无斗心，皆谋退缩，岂是欲立功名，直聚为钞暴耳。盖闻置兵死地，乃可求生，须肤大合，然后与战必捷。诸将壮其计，从之。魏人掎角作十三城，庆之衔枚夜出，陪其四垒。所余九城，兵甲犹盛。乃陈其俘馘，鼓噪而攻，遂大奔溃，斩获略尽。后魏末，齐神武兴义兵於河北。时尔朱兆等四将，兵马号二十万，夹洹水而军。时神武士马不满三万，以众寡不敌，遂於韩陵山为圆陈，系牛驴以塞道。於是将士皆死战，四面奋击，大破之。齐神武兵少天光等兵十倍，围而缺之，神武乃自塞其缺，士皆有必死之志，是以破敌也。高齐北豫州刺史司马消难请条后周，周将杨忠与柱国达奚武援之。於是共率骑士五千人，各乘马一匹，从间道驰入齐境五百里，前后遣三使报消难，而皆不反命。去豫州三十里，武疑有变，欲还。忠曰：有进死，无退生。独以千骑，夜趣城下，四面峭绝，徒闻击柝之声。武亲来，麾数百骑以西，忠勒余骑不动，候门开而入。乃驰遣召武。时齐镇城将伏敬远勒甲士二千人据东阵，举烽严警；武惮之，不欲保城，乃多取财帛，以消难及其属先归。忠以三千骑为殿。到洛南，皆解鞍而卧，齐众来追，至於洛北。忠谓将士曰：但饱食。今在死地，贼必不敢渡水以当吾锋。食毕，齐兵佯若渡水，忠驰将击之，齐兵不敢逼，遂徐引而退。张预曰：置之死亡之地，则人自为战，乃可存活也。项将救赵，破釜焚庐，示以必死；诸侯从壁上观，楚战士无不一当十，遂虏秦将是也。
　　夫众陷於害，然后能为胜败。
　　梅尧臣曰：未陷难地，则士卒心不专；既陪危难，然后胜败在人为之尔。张预曰：士卒用命，则胜败之事在我所为。
　　故为兵之事，在於顺详敌之意，
　　曹操曰：佯，愚也。或曰：彼欲进，设伏而退；欲去，开而击之。李筌曰：敌欲攻，我以守待之；敌欲战，我以奇待之。退伏利诱，皆顺其所欲。杜牧曰：夫顺敌之意，盖言我欲击敌，未见其隙，则藏形闭迹，敌人之所为，顺之勿惊。假如强以陵我，我则示怯而伏，且顺其强，以骄其意，侯其懈怠而攻之。假如欲退而归，则开围使去，以顺其退，使无斗心，遂因而击之。皆顺敌之旨也。陈皞曰：顺敌之旨，不假多说，但强示之弱，进示之退，使敌心不戒，然后攻而破之必矣。梅尧臣曰：佯怯、佯弱、佯乱、佯北，敌人轻来，我志乃得。张预曰：彼欲进则诱之令进，彼欲退则缓之令退，奉顺其旨，设奇伏以取之。或曰：敌有所欲，当顺其意以骄之，留为后图。若东胡遣使谓冒顿曰:欲得头曼千里马。冒顿与之。复遣使来曰：愿得单于一阏氏。冒顿又与之。及其骄怠而击之，遂灭东胡是也。
　　并敌一何，千里杀将，
　　曹操曰：并兵向敌，虽千里能擒其将也。杜牧曰：上文言为兵之事，在顺敌人之意，此乃未见敌人之隙耳。若已见其隙，有可攻之势，则须并兵专力，以向敌人，虽千里之远，亦可以杀其将也。贾林曰：能以利诱敌人，使一向趋之，则我虽远千里，亦可擒杀其将。梅尧臣曰：随敌一向，然后发伏出奇，则能远擒其将。王晳曰：顺敌意，随敌形，及其空虚不虞，并兵一力以向之，乘势可千里而覆军杀将也。张预曰：敌既骄惰，则并兵力以向之，可以覆其军，杀其将，则明如冒顿灭东胡之事是也。
　　此谓巧能成事者也。
　　曹操曰：是成事巧者也。一作是谓巧攻成事。梅尧臣曰：能顺敌而取胜，机巧者也。何氏曰：能如此者，是巧攻之成事也。张预曰：始顺其意，后杀其将，成事之巧也。
　　是故政举之日，夷关折符，无通其使，
　　曹操曰：谋定，则闭关以绝其符信，勿通其使。李筌曰：政令既行，闭关折符，无得有所沮议，恐惑众士心也。杜牧曰：其所不通，岂敌人之使乎？若敌人之使不受，则何必夷关折符，然后为不通乎？答曰：夷关折符者，不令国人出入。盖恐敌人有间使潜来，或藏形隐迹，由危历险，或窃符盗信，假托姓名，而来窥我也。无通其使者，敌人若有使来聘，亦不可受之，恐有智能之士，如张孟谈、娄敬之属，见其微而知着，测我虚实也。此乃兵形未成，恐敌人先事以制我也。兵形已成，出境之后，则使在其间，古之道也。梅尧臣曰：夷，灭也；折，断也。举政之日，灭塞关梁，断毁符节，使不通也。使不通者，恐泄我事也。张预曰：庙算已定，军谋已成，则夷塞关粱，殷折符信，勿通使命，恐泄我事也。彼有使来，则当纳之。故下文云：敌之开阖，必亟入之。
　　厉於廊庙之上，以诛其事。
　　曹操曰：诛，治也。杜牧曰：厉，揣厉也。言廊庙之上，株治其事，成败先定，然后兴师。一本作以谋其事。梅尧臣曰：严整於廊庙之上，以计其事，言其密也。何氏曰：磨厉庙胜之策，以责成其事。张预曰：兵者大事，不可轻议，当惕厉於庙堂之上，密治其事，贵谋不外泄也。
　　敌人开阖，必亟入之。
　　曹操曰：敌有间隙，当急入之也。李筌曰：敌开阖未定，必急来也。孟氏曰：开阖，间者也。有间来，则疾内之。梅尧臣同孟氏注。张预曰：开阖，间谓使也。敌有间来，当急受之。或曰:谓敌人或开或阖，出入无常，进退未次，则宜速乘之。
　　先其所爱，
　　曹操曰：据利便也。李筌曰：先攻其积聚及妻子，利不择其用也。杜牧曰：凡是敌人所爱惜倚恃以为军者，则先夺之也。梅尧臣曰：先察其便利爱惜之所也。何氏同杜牧注。
　　微与之期。
　　曹操曰：后人发，先人至。杜牧曰：微者，潜也。言以敌人所爱利便之处为期，将歌谋夺之，故潜往赴期，不令敌人知也。陈皞曰：我若先夺便地，而敌不至，虽有其利，亦奚用之？是以欲取其爱惜之处，必先微与敌人相期，误之使必至。梅尧臣曰：微露之期，使间归告，然后我后人发，先人至也。后发者，欲其必赴也；先至者，夺其所爱也。王晳曰：权，谲也。微者，所以示密。曹公曰：先敌至也。张预曰：兵所爱者便利之地，我欲先据，当微露其意，与之相期；敌方趋之，我乃后发而先至也。所以使敌先趋者，恐我至而敌不来也。故曰：争地，吾将趋其后。
　　践墨随敌，以决战事。
　　曹操曰：行践规矩，无常也。李筌曰：墨者，出道也。出迟道而从之恐不及。杜牧曰：墨，规矩也。言我常须践履规矩，深守法制，随敌人之形；若有可乘之势，则出而决战也。陈皞曰：兵虽要在迅速，以决战事，然自始及末，须守法制，纵获胜捷，亦不可争竞扰乱也。城濮之战，晋文公登有莘之墟以望其师曰：少长有礼，其可用也。践墨一作刬墨。贾林曰：刬，除也；墨，绳墨也。随敌计以决战事，惟胜是利，不可守以绳墨而为。梅尧臣曰：举动必践法度，而随敌屈伸，因利以次战也。王晳曰：践兵法如绳墨，然后可以顺敌决胜。张预曰：循守法度，践履规矩，随敌变化，形势无常，乃可以决战取胜。墨，绳墨也。妇人左右前后跪起，皆中规矩绳墨是也。
　　是故始如处女，敌人开户，后如脱兔，敌不及拒。
　　曹操、李筌曰：处女示弱，脱兔往疾也。杜牧曰：言敌人初时谓我无所能为，如处女之弱；我因急去攻之，险迅疾速，如兔之脱走，不可捍拒也。或曰：我避敌走如脱兔。曰：非也。梅尧臣曰：始若处女，践规矩之谓也；后若脱兔，应敌决战之速也。王晳曰：处女，随敌也；开户，不虞也；脱兔，疾也。若田单守即墨而破燕军是也。张预曰：守则如处女之弱，令敌懈怠，是以启隙；攻则犹脱兔之疾，乘敌仓卒，是以莫御。太史公谓田单守即墨攻骑劫，正如此语，不其然乎？
　　孙子注解卷之十一竟
　　#1『渴』原作『竭』，据宋本改。
　　#2『凭』原作『息』，据宋本改。
　　#3据郭化若译《十一家注孙子》补『言敌人若已先得其地，则不可攻也。梅尧臣曰：形胜之地，先据乎利；敌若已得其处，则不可攻。张预曰：不当攻而争之，当后发先至也。吴王曰：敌若先至』。
　　#4『生矣』原脱，据宋本补。
　　#5『武曰彼兵』 原脱，据宋本补。
　　#6『孟』原作『初』，据宋本改。
　　#7『匕』原作『上』，据宋本改。
　　#8『虽』原作『设』，据宋本改。
　　#9『皆须』原作『故顺』，据宋本改。
　　孙子注解卷之十二
　　火攻篇
　　曹操曰：以火攻人，当择时日也。王晳曰：助兵取胜，戒虚发也。张预曰：以火攻敌，当使奸细潜行，地里之远近，途径之险易，先熟知之，乃可往。故次九地。
　　孙子曰：凡火攻有五：一曰火人，
