<!-- { "loadSidebar": true } -->
　　曹操曰：顺天行诛，因阴阳四时之制。故司马法曰：冬夏不兴师，所以兼爱民也。李筌曰：应天顺人，因时制敌。杜牧曰：阴阳者，五行、刑德、向背之类是也。今五纬行止，最可据验；巫咸、甘氏、石氏、唐蒙、史墨、梓慎、裨灶之徒，皆有着述，咸称秘奥，察其指归，皆本人事。准星经曰：岁星所在之分，不可攻，攻之反受其殃也。左传昭三十二年：夏，吴伐越，始用师於越。史墨曰：不及四十年，越其有吴乎？越得岁而吴伐之，必受其凶。注曰：存亡之数，不过三纪，岁月三周三十六岁，故曰不及四十年也。此年岁在星纪，星纪吴分也；岁星所在，其国有福，吴先用兵，故反受其殃。哀二十二年越灭吴，至此三十八岁也。李淳风曰：天下诛秦，岁星聚於东井，秦政暴虐，失岁星仁和之理，违岁星恭肃之道，拒谏信谗，是故胡亥终於灭亡。复曰：岁星清明润泽，所在之国分大吉。君令合於时，则岁星光喜年丰人安，君尚暴虐，令人不便，则岁星色芒角而怒，则兵起。由此言之，岁星所在，或有福德，或有灾祥，岂不皆本於人事乎？夫吴越之君，德均势敌，阖闾兴师，志於吞灭，非为拯民，故岁星福越而祸吴秦之残酷，天下诛之，上合天意，故岁星祸秦而祚汉。荧惑，罚星也；宋景公出一善言，惑退移三舍，而延二十七年。以此推之，岁为善星，不福无道；火为罚星，不罚有德。举此二者，其他可知。况所临之分，随其政化之善恶，各变其本色芒角大小，随为祸福，各随时而占之。淳风曰：夫形器着於下，精象系於上。近取之身，耳目为肝肾之用，鼻口实心腹所资，彼此影响，岂不然欤？易曰：在天成象，在地成形，变化见矣。盖本於人事而已矣。刑德向背之说，尤不足信。夫刑德天官之陈，背水陈者为绝纪，向山坂陈者为废军，武王伐纣，背济#3水向山坂而陈，以二万二千五百人，击纣之亿万而灭之。今可目睹者，国家自元和已至今，三十年间，凡四伐赵寇昭义军，加以数道之众，常号十万，围之临城县。攻其南不拔，攻其北不拔，攻其东不拔，攻其西不拔。其四度围之，通有十岁，十岁之内，东西南北，岂有刑德向背王相吉辰哉？其不拔者，岂不曰城坚、池深、粮多、人一哉？复以往事验之，秦累世战胜，竟灭六国，岂天道二百年间常在乾方，福德常居鹑首？岂不曰穆公已还卑身趋士，务耕战，明法令而政之乎？故梁惠王问尉缭子曰：黄帝有刑德，可以百战百胜，其有之乎？尉缭子曰：不然。黄帝所谓刑德者，刑以伐之，德以守之。非世之所谓刑德也。夫举贤用能者，不时日而利；明法审令者，不卜筮而吉；贵功养劳者，不祷祠而福。周武王伐纣，师次于汜水共头山，风雨疾雷，鼓旗毁折，王之骖乘惶惧欲死。太公曰：夫用兵者，顺天道未必吉，逆之未必凶。若失人事，则三军败亡。且天道鬼神，视之不见，听之不闻，故智者不法，愚者拘之。若乃好贤而任能，举事而得时，此则不看时日而事利，不假卜筮而事吉，不待祷祠而福从。遂命驱之前进。周公曰：今时逆太岁，龟灼言凶，卜筮不吉，星凶为灾，请还师。太公怒曰：今纣剖比干，囚箕子，以飞康为政，伐之有何不可？枯草朽骨，安可知乎？乃焚龟折蓍，率众先涉，武王从之，遂灭纣。宋高祖围慕容超於广固，将攻城，诸将咸谏曰：今往亡之曰，兵家所忌。高祖曰：我往彼亡，吉孰大焉。乃命悉登，遂克广固。后魏太祖武帝讨后燕慕容麟，甲子晦日进军，太史令鼂崇奏曰：昔纣以甲子日亡。帝曰：周武岂不以甲子日胜乎？崇无以对。遂战破之。后魏太武帝征夏赫连昌於统万城，师次城下，昌鼓噪而前。会有风雨从贼后来，太史进曰：天不助人，将士饥渴，愿且避之。崔浩曰：千里制胜一日，岂得变易？风道在人，岂有常也。帝从之。昌军大败。或曰：如此者，阴阳向背，定不足信，孙子叙之，何也？答曰：夫暴君昏主，或为一宝一马，则必残人逞志，非以天道鬼神，谁能制止？故孙子叙之，盖有深旨。寒暑时气，节制其行止也。周瑜为孙权数曹公四败，一曰：今盛寒，马无蒿草，罗中国士众，远涉江湖，不习水土，必生疾病，此用兵之忌也。寒暑同归於天时，故联以叙之也。孟氏曰：兵者，法天运也。阴阳者，则柔盈缩也。用阴则况虚固静，用阳则轻捷猛厉；后则用阴，先则用阳；阴无蔽也，阳无察也。阴阳之象无定形，故兵法天。天有寒暑，兵有生杀；天则应杀而制物，兵则应机而制形。故曰：天也。贾林曰：读时制为时气，谓从其善时，占其气候之利也。杜佑曰：谓顺天行诛，因阴阳四时刚柔之制。梅尧臣曰：兵必参天道，顺气候，以时制之，所谓制也。司马法曰：冬夏不兴师，所以兼爱民也。王晳曰：谓阴阳，总天道、五行、四时、风云、气象也，善消息之，以助军胜。然非异人特授其诀，则末由也。若黄石授书张良，乃太公兵法是也。意者岂天机神密，非常人所得知耶？其诸十数家纷纭，抑未足以取审矣。寒暑，若吴起云：疾风、大寒、盛夏、炎热之类。时制，因时利害而制宜也。范蠡云：天时不作，弗为人客是也。张预曰：夫阴阳者，非孤虚向背之谓也。盖兵自有阴阳耳。范蠡曰：后则用阴，先则用阳，尽敌阳节，盈吾阴节而夺之。又云：设右为牝，益左为牡#4早晏以顺天道。李卫公解曰：左右者，人之阴阳；早晏者，天之阴阳；奇正者，天人相变之阴阳。此皆言兵自有阴阳刚柔之用，非天官日时之阴阳也。今观尉缭子天官之篇，则义最明矣。太白阴经亦有天无阴阳之篇，皆着为卷首，欲以决世人之惑也。太公曰：圣人欲止后世之乱，故作为谲书，以寄胜於天道，无益於兵也。是亦然矣。唐太宗亦曰：凶器无甚於兵，行兵苟便於人事，岂以避忌为疑也。寒暑者，谓冬夏兴师也。汉征匈奴，士多堕指。马援征蛮，卒多疫死。皆冬夏兴师故也。时制者，谓顺天时而制征讨也。太白阴经言，天时者，乃水旱、蝗雹、荒乱之天时，非孤虚向背之天时也。
　　地者，远近、险易、广狭、死生也。
　　曹操曰：言以九地形势不同，因时制利也。论在九地篇中。李筌曰：得形势之地，有死生之势。梅尧臣曰：知形势之利害。张预曰：凡用兵，贵先知地形。知远近，则能为迂直之计；知险易，则能审步骑之利；知广狭，则能度众寡之用；知死生，则能识战散之势也。
　　将者，智、信、仁、勇、严也。
　　曹操曰：将宜五德备也。李筌曰：此五者，为将之德，故师有丈人之称也。杜牧曰：先王之道，以仁为首；兵家者流，用智为先。盖智者，能机权、识变通也；信者，使人不惑於刑赏也；仁者，爱人悯物，知动劳也，勇者，决胜乘势，不逡巡也；严者，以威刑肃三军也。楚申包胥使於越，越王勾践，将伐吴，问战焉。夫战，智为始，仁次之，勇次之。不智，则不能知民之极，无以诠度天下之众寡；不仁，则不能与三军共饥劳之殃；不勇，则不能断疑以发大计也。贾林曰：专任智则贼；偏施仁则懦；固守信则愚；恃勇力则暴；令过严则残。五者兼备，各适其用，则可为将帅。梅尧臣曰：智能发谋，信能赏罚，仁能附众，勇能果断，严能立威。王晳曰：智者，先见而不惑，能谋虑，通权变也；信者，号令一也；仁者，惠抚恻隐，得人心也；勇者，徇义不惧，能果毅也；严者，以威严肃众心也。五者相须，阙一不可。故曹公曰：将宜五德备也。何氏曰：非智不可以料敌应机；非信不可以训人率下；非化不可以附众抚士；非勇不可以决谋合战；非严不可以服强齐众。全此五才，将之体也。张预曰：智不可乱，信不可欺，仁不可暴，勇不可惧，严不可犯。五德皆备，然后可以为大将。
　　法者，曲制、官道、主用也。
　　曹操曰：曲制者，部曲、旛帜、金鼓之制也。官者，百官之分也。道者，粮路也。主者，主军费用也。李筌曰：曲，部曲也。制，节度也。官，爵赏也。道，路也。主，掌也。用者，军资用也。皆师之常法，而将所治也。杜牧曰：曲者，部曲队伍有分画也。制者，金鼓旌旗有节制也。官者，偏裨校列，各有官司也。道者，营陈开阖，各有道径也。主者，管库厮养，职守主张其事也。用者，车马器械，三军须用之物也。荀卿曰：械用有数。夫兵者，以食为本，须先计粮道，然后兴师。梅尧臣曰：曲制，部曲队伍，分画必有制也。官道，裨校首长，统率必有道也。主用，主军之资粮百物，必有用度也。王晳曰：曲者，卒伍之属。制者，节制其行列进退也。官者，群吏偏裨也。道者，军行及所合也。主者，主守其事用者。凡军之用，谓辎重粮积之属。张预曰：曲，部曲也；制，节制也；官谓分偏裨之任；道谓利粮饷之路。主者，职掌军资之人；用者，计度费用之物。六者，用兵之要，宜处置有其法。
　　凡此五者，将莫不闻，知之者胜，不知者不胜。
　　张预曰：已上五事，人人同闻；但深晓变极之理则胜，不然则败。
　　故校之以计，而索其情。
　　曹操曰：同闻五者，将知其变极，即胜也。索其情者，胜负之情。杜牧曰：谓上五事，将欲闻知，校量计算彼我之优劣，然后搜索其情状，乃能必胜，不尔则败。贾林曰：书云：非知之艰，行之惟难。王晳曰：当尽知也。言虽周知五事，待七计以尽其情也。张预曰：上已陈五事，自此而下，方考校彼我之得失，探索胜负之情状也。
　　曰：主孰有道？
　　曹操曰：道德智能。李筌曰：孰，实也。有道之主，必有智能之将。范增辞楚，陈平归汉，即其义也。杜牧曰：孰，谁也。言我与敌人之主，谁能远佞亲贤，任人不疑也。杜佑曰：主，君也；道，道德也；必先考校两国之君，谁知谁否也。若荀息料虞公食而好宝，宫之奇懦而不能强谏是也。梅尧臣曰：谁能得人心也。王晳曰：若韩信言项王匹夫之勇，妇人之亡，名虽为霸，实失天下心；谓汉王入武关，秋毫无所害，除秦苛法，秦民亡不欲大王王秦者是也。何氏曰：书曰：抚我则后，虐我则雠。抚虐之政，孰有之也。张预曰：先校二国之君，谁有恩信之道，即上所谓令民与上同意者之道也。若淮阴料项王仁勇过高祖，而不赏有功，为妇人之仁，亦是也。
　　将孰有能？
　　杜牧曰：将孰有能者，上所谓智、信、七、勇、严也#5。梅尧臣同杜牧注。王晳曰：若汉王问魏大将柏直，曰：是口尚乳臭，不能当韩信，之类是也。张预曰：察彼我之将，谁有智、信、仁、勇、严之能#6。若汉高祖料魏将柏直不能当韩信之类也。
　　天地孰得？
