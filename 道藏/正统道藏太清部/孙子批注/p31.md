<!-- { "loadSidebar": true } -->
　　李筌曰：进退皆保人，非为身也。杜牧曰：进不求战胜之名，退不避违命之罪也。如此之将，国家之珍宝，言其少得也。陈皞曰：合，犹归也。梅尧臣曰：宁违命而取胜，勿顺命而致败。王哲曰：战与不战，皆在保民利主而已矣。张预曰：进退违命，非为己也，皆所以保民命而合主利，此忠臣，国家之宝也。
　　视卒如婴儿，故可与之赴深溪；视卒如爱子，故可与之俱死。
　　李筌曰：若抚之如此，得其死力也。故楚子一言，三军之士皆如挟纩也。杜牧曰：战国时，吴起为将，与士卒最下者同衣食。卧不设席，行不乘骑，亲裹赢粮，与士卒分劳苦。卒有病疽，吴起吮之，其卒母闻而哭之。或问曰：子，卒也，而将军自吮疽，何为而哭？母曰：往年吴公吮其父，其父不旋踵而死於敌；今复吮此子，妾不知其死所矣。梅尧臣曰：抚而育之，则亲而不离；爱而勖之，则信而不疑。故虽死与死，虽危与危。王晳曰：以仁恩结人心也。何氏曰：如后汉段颎为破羌将军，以征西羌行军，仁爱士卒，伤者亲自瞻省，手为裹疮。在边十余年，未尝一曰蓐寝，与将士同苦，故皆乐为死战也。晋王浚为巴郡太守，郡边吴境，兵士苦役，生男多不举。浚乃严其科条，宽其徭课，其产育者皆与休复，所全活者数千人。及后伐吴，先在巴郡之所全活者，皆堪徭役供军。其父母戒之曰：王府君生尔，尔必勉之，无爱死也。故吴子有父子之兵。张预曰；将视卒如子，则卒视将如父，未有父在危难，而子不致死。故荀卿曰：臣之於君也，下之於上也，如子弟之事父兄，手足之捍头目也。夫美酒泛流，三军皆醉，温言一抚，士同挟纩。信乎以恩遇下，古人所重也。故兵法曰：动劳之师，将必先己，暑不张盖，寒不重衣，险必下步，军井成而后饮，军食熟而后饭，军垒成而后舍。
　　厚而不能使，爱而不能令，乱而不能治，譬若骄子，不可用也。
　　曹操曰：恩不可专用，罚不可独任，若骄子之喜怒对目，还害而不可用也。李筌曰：虽厚爱人，不令如骄子者，有勃逆之心，不可用也。杜牧曰：黄石公曰：士卒可下而不可骄。夫恩以养士，谦以接之，故曰可下；制之以法，故曰不可骄。阴符曰：害生於恩。吴起曰：夫鼓鼙金铎，所以威耳；旌旗麾章，所以威目；禁令刑罚，所以威心。耳威於声，不得不清；目威於色，不得不明；心威於刑，不得不严。三者不立，必败於敌。故曰一．将之所撝，莫不从移；将之所指，莫不前死。卫公李靖曰：古之善为将者，必能十卒而杀其三，次者十杀其一。十杀其三，威振於敌国；十杀其一，令行於三军。是知畏我者不畏敌，畏敌者不畏我。善无细而不赏，恶无微而不贬。马谡军败，葛亮对泣而行诛；乡人盗笠，吕蒙垂涕而后斩；马逸犯禾，曹公．割发而自刑；两掾辞屈，黄盖诘问而俱斩。故能威克其爱，虽少必济；爱加其威，虽多必败。孟氏曰：唯务行恩，恩势已成，刑之必怨；唯务行刑，刑怨已深，恩之不附。必使恩威相参，赏罚并用，然后可以为将，可以统众也。梅尧臣曰：厚养而不使，爱宠而不教，乱法而不治，犹如骄子，安得而用也？王晳曰：恩不以严，未可济也。何氏曰：言恩不可纯任，纯任则还为己害:张预曰：恩不可以专用，罚不可以独行。专甩恩，则卒如骄子而不能使。此曹公所以割发而自刑，卧龙所以垂泣而行戮，杨素所以流血盈前而言笑自若，李靖所以十杀其三使畏我而不畏敌也。独行罚，则士不亲附，而不可用。此古将所以投酒，楚子所以挟纩，吴起所以分衣食，阖闾所以同劳佚也。在易之师初六曰师出以律，谓齐众以法也。九二曰师中承天宠，谓劝士以赏也。以此观之，王者之兵，亦德刑参任，而恩威并行矣。尉缭子曰：不爱悦其心者，不我用也；不严畏其心者，不我举也。故善将者，爱与畏而已。
　　知吾卒之可以击，而不知敌之不可击，胜之半也；
　　梅尧臣曰：知己而不知彼，或有胜耳。
　　知敌之可击，而不知吾卒之不可以击，胜之半也；
　　杜牧曰：可击者，勇敢轻死也；不可击者，顿弊怯弱也。陈皞曰：此说非也。可击不可击者，所谓兵众孰强，士卒孰练，赏罚孰明也。梅尧臣曰：知彼而不知己，或有胜耳。王晳曰：知己不知彼，知彼不知己，皆未可以决胜也。张预曰：或知己而不知彼，或知彼而不知己，则有胜有负也。唐太宗曰：吾尝临陈，先料敌心与己之心孰审，然后彼可得而知焉；察敌气与己之气孰治，然后我可得而知焉。言料心审治乱，察气见强弱形也，可战与不可战也。
　　知敌之可击，知吾卒之可以击，而不知地形之不可以战，胜之半也。
　　曹操、李筌曰：胜之半者，未可知也。杜牧曰：地形者，险易、远近、出入、迂直也。梅尧臣曰：知彼知己，而不知地形，亦或不胜。王晳曰：虽知彼己可以战，然不可亏地利也。张预曰：既知己，而又知彼，但不得地形之助，亦不可全胜。
　　故知兵者，动而不迷，举而不穷。
　　杜牧曰：未动未举，胜负已定，故动则不迷，举则不穷也。一云动而不困，举而不顿。陈皞曰：穷者，困也。我若识彼此之动否，量地形之得失，则进而不迷，战而不困者也。梅尧臣曰：无所不知，则动不迷暗，举不困穷也。王晳曰：善计者不迷，善军者不穷。张预曰：不妄动，故动则不误；不轻举，故举则不困。识彼我之虚实，得地形之便利，而后战也。
　　故曰：知彼知己，胜乃不殆；
　　张预曰：晓攻守之术，则有胜而无危。
　　知天知地，胜乃不穷。
　　李筌曰：人事、天时、地利三者同知，则百战百胜。杜佑曰：知地之便，知天之时。地之便，依险阻、向高阳也；天之时，顺寒暑、法刑德也。既能知彼知己，又按地形法天道，胜乃可全，又何难也。梅尧臣曰：知彼利，知此利，故不危；知天时、知地形、故不极。王晳同梅尧臣注。张预曰：顺天时，得地利，取胜无极。
　　孙子注解卷之十竟
　　#1『道』原作『通』，据郭化若校改。
　　孙子注解卷之十一
　　九地篇
　　曹操曰：欲战之地有九。李筌曰：胜敌之地有九，故决地形之下。王晳曰：用兵之地，利害有九也。张预曰：用兵之地，其势有九。此论地势，故次地形。
　　孙子曰：用兵之法，有散地，有轻地，有争地，有交地，有衢地，有重地，有圮地，有围地，有死地。
　　曹操曰：此九地之名也。张预曰：此九地之名。
　　诸侯自战其地，为散地。
　　曹操曰：士卒恋土，道近易散。李筌曰：卒恃土，怀妻子，急则散，是为散地也。杜牧曰：士卒近家，进无必死之心，退有归投之处。杜佑曰：战其境内之地，士卒意不专，有溃散之心，故曰散地。梅尧臣同杜牧注。王晳同曹操注。何氏曰：散地，士卒恃之，怀恋妻子，急则散走，是为散地。一曰地无关键，士卒易散走，居此地者，不可数战。又曰地远四平，更无要害，志意不坚而易离，故曰散地。吴王问孙武曰：散地，士卒顾家，不可与战，则必固守不出。若敌攻我小城，掠吾田野，禁吾樵采，塞吾要道，待吾空虚而急来攻则如之何？武曰：敌人深入吾都，多背城邑士卒以军为家，专志轻斗；吾兵在国，安土怀生，以陈则不坚，以斗则不胜。当集人各众，聚谷蓄帛，保城备险遣轻兵绝其粮道；彼挑战不得，转输不至，野无所掠，三军困馁，因而诱之，可以有功。若欲野战，则必因势依险设伏，无险则隐於天气阴晦昏雾其懈怠，出其不意，袭其懈怠，可以有功。张预曰：战於境内，士卒顾家，是易散之地也。郧人将伐楚师，楚斗廉曰：郑人军其郊，必不诫；恃近其城，莫有斗志。果为楚所败是也。
　　入人之地而不深者，为轻地。
　　曹操曰：士卒皆轻返也。杜牧曰：师出越境，必焚舟梁，示民无返顾之心。李筌曰：轻於退也。梅尧臣曰：入敌未远，道近轻返。王晳曰：初涉敌境势轻，士未有斗志也。何氏曰：轻地者，轻於退也。入敌境未深，往返轻易不可止息，将不得数动劳人。吴王问孙武曰：吾至轻地，始入敌境，士卒思还，难进易退；未背险阻，三军恐惧；大将欲进，士卒欲退，上下异心。敌守其城垒，整其车骑，或当吾前，或击吾后，则如之何？武曰：军至轻地，士卒未专，以入为务，无以战为。故无近其名城，无由其通路，设疑佯惑，示若将去；选骁骑，衔枚先入，掠其牛马六畜。三军见得，进乃不惧。分吾良卒，密有所伏，敌人若来，击之勿疑；若其不至，舍之而去。又曰：军入敌境，敌人固垒不战，士卒思归，欲退且难，谓之轻地。当选骁兵伏要路，我退敌追，来则击之也。张预曰：始入敌境，士卒思还，是轻返之地也。尉缭子曰：征役分军而归，或临战自北，则逃伤甚焉。言民兵四集，分屯占地，使北来者当北道，则多逃，以其开之耳。
　　我得则利，彼得亦利者，为争地。
　　曹操曰：可以少胜众，弱击强。李筌曰：此阨喉守险地，先居者胜，是为争地也。杜牧曰：必争之地，乃险要也。前秦符坚先遣大将吕光讨西域，坚败绩后，光自西域还，师至宜禾，坚凉州刺史梁熙谋拒之。高昌太守杨翰曰：吕光新定西国，兵强气锐，其锋不可当。若出流沙，其势难测。高梧谷口险要，宜先守之，而夺其水；彼既困渴#1，人自然投戈。如以为远不可守，伊吾之关，亦可拒之。若废此二要，难为计矣。地有所必争，真此机也。熙不从，竟为光所灭也。陈皞曰：彼我若先得其地者，则可以少胜众，弱胜强也。杜佑曰：谓山水阨口，有险固之利，两敌所争。梅尧臣曰：无我无彼，先得则利。王晳同陈皞注。何氏曰：争地，便利之地，先居者胜，是以争之。吴王问孙武曰：敌若先至，据要保利，简兵练卒，或出或守，以备我奇，则如之何？武曰：争地之法，先据为利，敌得其处，慎勿攻之。引而佯走，建旗呜鼓，趣其所爱，曳柴扬尘，惑其耳目；分吾良卒，密有所伏，敌必出救。人欲我与，人弃我取，此争先之道也。若我先至而敌用此术，则选吾锐卒，固守其所，轻兵追之，分伏险阻，敌人还斗，伏兵旁起，此全胜之道。张预曰：险固之利，彼我得之，皆可以少胜众，弱胜强者，是必争之地也。唐太宗以三千人守成皋之险，坐困窦建德十万之众是也。
　　我可以往，彼可以来者，为交地。
