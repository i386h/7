<!-- { "loadSidebar": true } -->
　　曹操曰：在难地心并也。梅尧臣曰：士安得不竭力以赴战？王晳曰：人在死地，岂不尽力？何氏曰：兽困犹斗，乌穷则啄，况灵万物者人乎？张预曰：同在难地，安得不共竭其力？
　　兵士甚陷则不惧，
　　杜牧曰：陷於危险，势不独死，三军同心，故不惧也。梅尧臣伺杜牧注。王晳曰：陷之难地则不惧，不惧则斗志坚也。张预曰：陷在危亡之地，人持必死之志，岂复畏敌也？
　　无所往则固，深入则拘，
　　曹操曰：拘，缚也。李筌曰：固，坚也。杜牧曰：往，走也。言深入敌境，走无生路，则人心坚固如拘缚者也。梅尧臣曰：投无所往，则自然心固，入深，则自然志专也。张预曰：动无所之，人心坚固；兵在重地，走无所适，则如拘系也。
　　不得已则斗。
　　曹操曰：人穷则死战也。李筌曰：决命。杜牧曰：不得已者，皆疑陷在死地，必不生；以死救死，尽不得已也，则人皆悉力而斗也。梅尧臣、何氏同杜牧注。张预曰：势不获已，须力斗也。
　　是故其兵不修而戒，不求而得，不约而亲，不令而信，
　　曹操曰：不求索其意，自得力也。李筌曰：投之必死，不令而得其用也。杜牧曰：此言兵在死地，上下伺志，不待修整而自戒惧，不待收索而自得心，不待约令而自亲信也。孟氏曰：不求其胜，而胜自得也。梅尧臣曰：不修而兵自戒，不索而情自得，不约而众自亲，不令而人自信，皆所以陷於危难，故三军同心也。王晳曰：谓死难之地，人心自然故也。张预曰：危难之地，人自同力，不修整而自戒慎，不求索而得情意，不约束而亲上，不号令而信命，所谓同舟而济，则胡越何患乎异心也。
　　禁祥去疑，至死无所之。
　　曹操曰：禁妖祥之言，去疑惑之计。一本作至死无所灾。李筌曰：妖祥之言，疑惑之事而禁之，故无所灾。杜牧曰：黄石公曰：禁巫祝，不得为史士卜问军之吉凶，恐乱军士之心。言既去疑惑之路，则士卒至死无有异志也。梅尧臣曰：妖祥之事不作，疑惑之言不入，则军必不乱，死而后已。王晳曰：灾祥神异，有以惑人，故禁止之。张预曰：欲士死战，则禁止军吏，不得言妖祥之事，恐惑众也；去疑惑之计，则至死无他虑。司马法曰：灭厉祥。此之谓也。傥士卒未有必战之心，则亦有假妖祥以使众者，田单守即墨，命一卒为神，每出入约束必称神，遂破燕是也。
　　吾士无余财，非恶货也；无余命，非恶寿也。
　　曹操曰：皆烧焚财物，非恶货之多也；弃财致死者，不得已也。杜牧曰：若有财货，恐士卒顾恋，有苟生
　　之意，无必死之心也。梅尧臣曰：不得已竭财货，不得已尽死战。王晳曰：足用而已，士顾财富则偷生；死战而已，士顾生路则无死志矣。张预曰：货与寿，人之所爱也，所以烧掷财宝、割弃性命者，非憎恶之也，不得已也。
　　令发之，士卒坐者涕沾襟，偃卧者涕交颐。
　　曹操曰：皆持必死之计。李筌曰：弃财与命，有必死之志，故割而流涕也。杜牧曰：士皆以死为约，未战之，先令曰：今之事，在此一举；若不用命，身膏草野，为禽兽所食也。梅尧臣曰：决以死力，牧说是也。王晳曰：感励之使然。张预曰:感激之，故涕泣也。未战之，先令曰：今之事，在此一举；若不用命，身膏草野，为禽兽所食。或曰:凡行军飨士使酒，拔剑起舞，作朋角抵，伐鼓叫呼，所以增其气。若令涕泣，无乃挫其壮心乎？答曰：先决其死力，后激其说气，则无不胜。傥无必死之心，其气虽盛，何由克之？若荆轲於易水，士皆垂泪涕泣；及复为羽声忼慷，则皆瞋目、发上指冠是也。
　　投之无所往者，诸、剧之勇也。
　　李筌曰：夫兽穷则搏，乌穷则啄，令急迫，则专诸、曹刿之勇也。杜牧曰：言所投之处，皆为专诸、曹刿之勇。梅尧臣曰：既令以必死，则所往皆有专诸、曹创之勇。张预曰：人怀必死，则所向皆有专诸、曹刿之勇也。专诸，吴公子光使刺杀吴王僚者；刿当为沬，曹沬以勇力事鲁庄公，尝执匕#7首，劫齐桓公。
　　故善用兵者，譬如率然；
　　梅尧臣曰：相应之容易也。
　　率然者，常山之蛇也。击其首则尾至，击其尾则首至，击其中则首尾俱至。
　　梅尧臣曰：蛇之为物也，不可击；击之，则率然相应。张预曰：率，犹速也；击之则速然相应。此喻陈法也。八陈图曰：以后为前，以前为后，四头八尾，触处为首，敌冲其中，首尾俱救。
　　敢问：兵可使如率然乎？
　　梅尧臣曰：可使兵首尾率然相应如一体乎？
　　曰：可。夫吴人与越人相恶也，当其同舟而济，遇风，其相救也如左右手。
　　梅尧臣曰：势使之然。张预曰：吴、越，仇雠也，同处危难，则相救如两手。况非仇雠者，岂不犹率然之相应乎？
　　是故方马埋轮，未足恃也；
　　曹操曰：方，缚马也。埋轮，示不动也。此言专难不如权巧。故曰：虽#8方马埋轮，不足恃也。李筌曰：投兵无所往之地，人自斗，如蛇之首尾，故吴越之人，同舟相救，虽缚马埋轮，未足恃也。杜牧曰：缚马使为方陈，埋轮使不动，虽如此，亦未足称为专固而足为恃。须任权变，置士於必死之地，使人自为战，相救如两手，此乃守固必胜之道而足为恃也。陈皞曰：人之相恶，莫甚吴越，同舟遇风，而犹相救。何则？势使之然也。夫用兵之道，若陷在必战之地，使怀俱死之忧，则首尾前后，不得不相救也。有吴越之恶，犹如两手相救，况无吴越之恶乎？盖言贵於设变使之，则勇怯之心一也。梅尧臣同杜牧注。王晳曰：此谓在难地自相救耳。蛇之首尾，人之左右手，皆喻相救之敏也。同舟而济，在险难也，吴越犹无异心，况三军乎？故其足恃，甚於方马埋轮。曹公说是也。张预曰：上文历言置兵於死地，使人心专固。然此未足为善也。虽置之危地，亦须用权智，使人令相救如左右手，则胜矣。故曰：虽缚马埋轮，未足恃固以取胜；所可必恃者，要使士卒相应如一体也。
　　齐勇若一，政之道也；
　　李筌曰：齐勇者，将之道。杜牧曰：齐正勇敢，三军如一，此皆在於为政者也。陈皞曰：政令严明，则勇者不得独进，怯者不得独退，三军之士如一也。梅克臣曰：使人齐勇如一心而无怯者，得军政之道也。王晳同梅尧臣注。张预曰：既置之危地，又使之相救，则三军之众，齐力同勇如一夫，是军政得其道也。
　　刚柔皆得，地之理也。
　　曹操曰：强弱一势也。李筌曰：刚柔得者，因地之势也。杜牧曰：强弱之势，须因地形而制之也。梅尧臣曰：兵无强弱，皆得用者，是因地之势也。王晳曰：刚柔，犹强弱也。言三军之士，强弱皆得其用者，地利使之然也。曹公曰强弱一势是也。张预曰：得地利，则柔弱之卒亦可以克敌，况刚强之兵乎？刚柔俱获其用者，地势使之然也。
　　故善用兵者，携手若使一人，不得已也。
　　曹操曰：齐一貌也。李筌曰：理众如理寡也。杜牧曰：言使三军之士，如牵一夫之手，不得已皆须#9从我之命，喻易也。贾林曰：携手，翻迭之貌，便於回运。以前为后，以后为前，以左为右，以右为左，故百万之众如一人也。梅尧臣曰：用三军如携手使一人者，势不得已，自然皆从我所挥也。王晳曰：携使左右前后，率从我也。张预曰：三军虽众，如提一人之手而使之，言齐一也。故曰：将之所挥，莫不从移；将之所指，莫不前死。
　　将军之事：静以幽，正以治。
　　曹操曰：谓清净幽深平正。杜牧曰：清净简易，幽深难测，平正无偏，故能政治。梅尧臣曰：静而幽邃，人不能测；正而自治，人不能挠。王晳曰：静则不挠，幽则不测，正则不偷，治则不乱。张预曰：其谋事，则安静而幽深，人不能测；其御下，则公正而整治，人不敢慢。
　　能愚士卒之耳目，使之无知；
　　曹操曰：愚，误也。民可与乐成，不可与虑始。李筌曰：为谋未熟，不欲令士卒知之，可以乐成，不可与谋始。是以先愚其耳目，使无见知。杜牧曰：言使军士非将军之令，其他皆不知，如聋如瞽也。梅尧臣曰：凡军之权谋，使由之，而不使知之。王晳曰：杜其见闻。何氏同杜牧注。张预曰：士卒懵然无所闻见，但从命而已。
　　易其事，革其谋，使人无识；
　　李筌曰：谋事或变，而不识其原。杜牧曰：所为之事，有所之谋，不使知其造意之端，识其所缘之本也。梅尧臣曰：改其所行之事，变其所为之谋，无使人能识也。王晳曰：已行之事，已施之谋，当革易之，不可再也。何氏曰：将术以不穷为奇也。张预曰：前所行之事，旧所发之谋，皆变易之，使人不可知也。若裴行俭令军士下营讫，忽使移就崇冈。初，将吏皆不悦，是夜风雨暴至，前设营所，水深丈余，将士惊服。因问曰：何以知风雨也？行俭笑曰：自今但依吾节制，何须问我所由知也。
　　易其居，迂其途，使人不得虑。
　　李筌曰：行路之便，众人不得知其情。杜牧曰：易其居，去安从危；迂其途，舍近即远，士卒有必死之心。陈皞曰：将帅凡举一事，切委曲而致之，无使人得计虑者。贾林曰：居我要害，能使自移；途近於我，能使迂之；发机微，路人不能知也。梅尧臣曰：更其所安之居，迂其所趋之途，无使人能虑也。王晳曰：处易者，将致敌以求战也；迂途者，示远而密袭也。张预曰：其居则去险而就易，其途则舍近而从远，人初不晓其旨，及胜乃服。太白山人曰：兵贵诡道者，非止诡敌也，抑诡我士卒，使由之而不使知之也。
　　帅与之期，如登高而去其梯；
　　梅尧臣曰：可进而不可退也。
　　帅与之深入诸侯之地，而发其机；
　　杜牧曰：使无退心，孟明焚舟是也。一本帅与之登高。陈皞曰：发其心机。贾林曰：动我机权，随事应变。梅尧臣曰：发其危机，使人尽命。王晳曰：皆励决战之志也。机之发，无复回也。贾翎劝曹公曰，必决其机是也。张预曰：去其梯，可进而不可退；发其机，可往而不可返。项羽济河沈舟之类也。
　　焚舟破釜，若驱群羊，驱而往，驱而来，莫知所之。
　　曹操曰:一其心也。李筌曰：还师者，皆焚舟梁，坚其志，既不知谋，又无返顾之心，是以如驱羊也。杜牧曰：三军但知进退之命，不知攻取之端也。梅尧臣曰：但驯然从驱，莫知其他也。何氏曰：士之往来，唯将之令，如羊之从牧者。张预曰：群羊往来，牧者之随；三军进退，惟将之挥。
　　聚三军之众，投之於险，此谓将军之事也。
