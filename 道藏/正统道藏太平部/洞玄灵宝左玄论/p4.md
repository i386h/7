<!-- { "loadSidebar": true } -->
　　善能生长至除灭异道杂仙者。明此经能教人行，行成於无上道王也。除灭异道杂仙者，异道杂仙，修行阴阳星历邪法异术等，此三洞大乘之教，一行则剥夺其教，无所施用。一解，此经一出，即除灭异教，故经云诛罢伪座，即此义也。
　　此法至要至妙故曰作经者。此法者，三十六部经法也。要者，其文要而略，其理深而妙也。真者非伪，亦云无杂也，无有异道杂仙经典文句及世上言辞，间杂其间也，亦不为三界大魔及九道众生之所毁坏变易也。常者，经训常也，常为成道之径路，贤圣之通由，故曰经也。
　　所谓经名字至十二章表者。此出十二部经，名字次弟解释，具在后文也。
　　问曰云何至章表耶者。此自发问，欲晓人也。
　　答曰如至道至名为慧本者。如至道行行名为慧行者，明欲求访至道所行之行，并须修十七圣乘智慧之行，以断伏除灭也。行端正道者，若行此智慧之行，慈悲泛愍，不习邪教杂道、异师法术，故云行端正道也。又能扶将十七乘人到金刚大果智慧之处，故名为慧本也。故论纬云，非愚本而本愚也。非愚本者，即是慧本也；而本愚者，为愚人作法，教之本也。
　　从慧本至四义成文者。慧本既为十二部之本，故从慧本生玉字也。所以名玉字者，具含四义。四义者：一明玉有润，二明玉不受瑕，三明有声，四明有德。明此经喻之如玉，含此四义，故云玉字也。
　　四义者至无上果实者。此即是第一，明玉有润也。若就外解，如山有玉，则林木为之不枯；内明此经能资生善慧根株，得成无上大道，故喻之如玉也。
　　二谓清洁至无上上处者。此是第二，明玉不受瑕也。外明玉有瑕，如现於外；内明此经清洁澄明，无有杂道异仙文辞章诰，及世上凡人章句之所问杂。若有之，即现也。无上上处，即天尊大果也，又能运载众生到无上上仙金刚大果之处也。
　　三谓至微妙声师者。此是第三，明玉有声也。外明玉有锵锵之声，内明此经体有清静微妙音声也。若有善乐，听习音声，众生得闻此经音声者，以其有善习之心，故即得生爱乐无上法声之智也。以其能爱乐无上法声故，故能辨炼一切诸声，还得如微妙声师。微妙声师，即是元始天尊也。
　　四谓一切至喻之如玉者。此是第四，明玉有德也。外解，诸石之中，以玉为贵，故老子云：美玉处石间也。内明诸道之经，以此经为贵，喻之如玉也。我师者，天尊也。及我弟子者，论主弟子方也。
　　亦从慧本生神符至故名神符者。符者，同也，明此经为万灵万圣之所归宗，幽深寂漠，无有穷极端际，最为第一也。既为一切神灵之所归凭，无有乖异，故曰神符也。
　　亦从慧本生妙诀至故名妙诀者。诀於妙事也。故论纬云：非粗诀诀粗，唯妙诀诀妙也。善能分判祸之与福，好之与恶，方於理最为衷当，无有方双也。又一解，衷者，中也，善能分判祸福，方於圣中更无匹双也。诀者，所说之理诀无差谬也。故经中诀不言心造五逆之罪，身口为之畅成，而能得身心乐，无有恼害也。亦复不言归投於小仙杂道，能得破坏生死大因，得断除四见之惑，登於金刚之果也。复能分别辨说一切修道之门、教令修学得去，远九道境界也。又有弟子谘杂仙疑问，善升分判，得理无有差谬，故云妙诀也。
　　亦从慧本生戒律至说於禁戒警防恶见者。戒者，止也，亦善也。律者，法也。凡夫之人具四见者，未入仙品，不能断伏也。不具者，入十乘已能断惑也，如断本分，即是不具也。亦云七仙能伏本分未果，亦是不具也。十乘已还，通是不具也。十乘已还，通是凡夫位，故云凡夫之人具四见、不具四见也。六种心用者，即是六学照色之智也。及造取者，四心也。凡夫心智微弱，不能并缘，以四心方辩缘境也。明凡夫有此六种心用及四心，方为有此四见之惑，所以迷荒倒蹶，纵恣其心，致有堕落三涂五苦也。不能得者，不能速得成无上道也。一云，不能速得无上道心起也。警觉者，警防觉察外境也。天道，大道也。天道有本愿心，故为说经戒正，欲使其警防恶见也。
　　亦从慧本生灵图至故名灵图者。未者，未来也。五道大师者，天尊也。弟子者，天尊弟子也。旧解，图画形像名曰灵。今解不然。明末世众生有几乃在於未来，不能得值五道大师现身说法。天尊弟子撰集天尊所说之事，或说丈八金身、千寻玉貌，现形弱水，示迹长桑，显质火中，隐形珠内，罗列证明，显发圣事之眉眼，故曰灵图也。
　　亦从慧本生於谱录至根源者。谱录者，谱祖也，录记也，如穷讨记录祖先源起之事记，或龙汉赤明方往劫祖始之事，故云谱录也。
　　亦从慧本生方法至得无量观门者。方法者，如说三归，或明十戒，及十七圣乘观四方为入大道之门户，各有於方次也。归身者，以我此七尺之身，归凭大道也。归神者，神即心神，以此心神归凭於道也。身粗易役，所以前归神妙难运。所以后明命者，色以连持不断，名之为命也。以此连持之命，归凭大道也。既色心相连，稍难运役，是故后明也。三种之智既成，能生至信，方得入前二十四观及无量观门也。
　　亦从慧本生赞诵至故名诵说者。旧解，赞者，叹慕也。诵者，从长行之内出，故云诵也。今解未必然，皆是赞美之辞也。如此法实至妙，及无顿顿等，皆是赞诵也。明十方圣众忻慕天尊之法，心生踊跃不能止息，赞咏诵说，故云诵说也。
　　亦从慧本生咒术至降伏无量众魔者。旧解，咒者，祝也。术者，谲也。谲诡成事，名之为术，如刺皮带以为行蛇，结巾以为走兔，皆为诡术。今解不然，皆是诸杂祝术方法，如酆都卫灵方咒，皆是咒术也。威仪法行整者，威者，畏也；仪者，宜也。其威仪法行若整，则能召制十方真仙法众，又能降伏一切众魔鬼魅也。
　　亦从慧本生於记传至通布谓十二部经者。传者，传也，如天尊弟子十方众圣方书写此十二部经，流传於后，故言记传也。
　　亦从慧本生章表至最妙上上经者。旧解，章表者，乃是章辞表奏等，名为章表。今解不然。章者，明也；表者，发也。明此经乃章明表发於圣理，故云章表也。
　　洞玄灵宝左玄论卷之三竟
　　洞玄灵宝左玄论卷之四
　　无上至要道术者。即三洞经也。明此经大慈平等，广度三界五有，舍放遗弃之义，既章明表发，故非隐藏也。上上者，三十六部经是上中之上也。以有此义，故得称十二部无极至真至妙最上上经也。
　　复有问曰至为异同为异也答言至顶顶乘林者。顶顶乘林者，乃是上上智慧之林也；言慧本为根，十一部为枝茎花叶，共成顶顶智慧之林也。
　　复言慧本至十二德耶者。问云慧本何意，但生十一部，不生一部、二部、至无量部也。若然者，无上大果之德不应有无量德，亦应止有十二德也。
　　答言至世行不世行故果者。分别者，十二部经也。无分别者，万德也。世行者，十二部经流行於世。不世行者，万德不行於世也。
　　复言至不从玉字生耶若但从慧本生妙诀方不从玉字生者。令敬施福事，亦应但从慧本生，不从妙诀生也。
　　答言合十一部至作福生者。合此十一部并通名慧本，亦俱能生於福事。若有一一众生能归依信向此经者，不言但慧本生福，玉字方不生福，所以谓三洞十二部经为福之王也。
　　四安隐平等智。夫四安隐者，即是四等慈悲之行也。此四等，於前怨亲境上无有偏党，名为四等也。且四等各有九品，须捉最后第九，始成四等之行也。若初学以下，怨对中亲；若学成以上，怨对上亲。故论文云：若人修行四等见，常安隐也。
　　如经中说至教为慈观嫉妬者。或憎他之有，恚己之无，名为嫉妬。嫉妬是别惑，慈是别解，慈解正与嫉妬或相治。慈名泛愍，亦名怜解，若有慈心，则嫉妬不起也。暴虐多者，今修习悲暴虐者，或心行怉勃，杀父害君，打棒众生。暴虐是别惑，悲是别解，悲解正与暴虐或相治。悲名怜恻，亦名伤悼，若有悲心，则暴虐不生也。
　　二智不住至装严慈悲者。二智，即是慈悲二智也。慈悲既是有解，未能断惑，但能迮伏，常自不禁，有时简起，不能得恒，故云二智不住也。既其不住，缘於太一不定空境，资生智忍；智忍既生，则为慈悲除灭嫉妬暴虐等别。或所以得，慈悲体明方始得住也。
　　排灭三界九道一切行报。夫三界九道众生被四见或问，感生九道。今既修行四等空智，既立既则，能灭除九道众生四见业行果报也。
　　何以故智忍空门至心惑时慈者。在七圣观者，即在凡夫也。尔时空智未立，未见惑之根本，不能断除四见；慈悲微弱，止能迮伏，尚自不恒，有时失念，故云不牢心。或时有慈，或有时无慈也。
　　悲障见时慈悲则不被人者。悲障即是嫉妬暴虐也。此障既现，慈悲不得用，故云不被人也。
　　乃至一切智行心复如是者。明一切诸智并悉如慈悲等也。如精进与懈怠或相治，懈怠若起，则精进为之伏藏；一切诸智并例如此也。
　　所谓非空智忍名空者。非空者，明慈悲是有，智非空智也。智忍始名空智也。
　　名能剪灭至智数中者。能剪灭者，即是初乘空智起，断除本分惑之根本，不使入於智数之体也。
　　是故万智得住名须须乘者。惑既不入智体，所以万智得住，名须须乘也。须须乘，即是精进乘也；以十乘能牵须须之果，故云须须乘也。
　　时未入住者，过历无数处者。未入住者，即是未入十转乘中也。在不住中者，在十转之外也。既未入转中，则感生九道，过历无数处受生也。
　　若在天上至须须乘者。虽报生九道，若能於天上人中修习不倦，故能得证十乘安隐之处也。
　　前二智慧下流功德至上智不藏者。前二者，慈悲也。下流者，被下劣境也。上智，太一智也。若能广修慈悲，则资生太一空智不藏也。
　　若九道众中至作福因缘故者。若九道众中有一人能修四平等一念二念者，即得一切天尊及无量大仙等，并皆恭敬此人。何以故？其能修行四等。四等，乃是一切天尊大圣成道福田大因故也。一念、二念，即是一品、二品，亦云一等、二等也。
　　若有一一众生至所有苦行苗母一切焦枯者。摇动，惊动毁坏也。苦行苗母者，一切惑恶，根株枝叶也。闻有人行四平等，并皆焦枯摧折，不能得生长也。
　　三界六天至一切摧折者。三界六天魔王，并皆啼泣。有三义，一者，人若修善，则度於魔界，魔则畏失其民；二者，又须恭敬；三者，又须传送。以魔不愿人得道，见一人修行四等，并皆啼泣，其所有魔军甲仗，亦皆摧折也。
