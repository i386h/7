<!-- { "loadSidebar": true } -->
　　何以故一切诸善至以嫉虐故集者。慈悲是别解，嫉虐是别惑。夫慈悲不起则已，起必带善以利物，故云一切诸善以慈悲故集。嫉虐不起则已，起必带恶以损他，故云一切诸恶以嫉虐故集也。
　　此四平等见无轻重至安隐智门者。见无轻重者，不见尊贵为重、卑贱为轻，亦不见己亲为重、怨家为轻，常自平等也，常得安隐也。门者，四等之门；能行行如此，始名为四等智门也。
　　一切无上天尊至从此门来者。无等等者，明异道杂仙所得之果，不能得等於天尊之果，故云无等等也。上上大果者，即天尊大果也。从此门来者，言天尊大果圣人，并从四等之门而来也。
　　有无量大力至恭敬卫护此人者。弟子，天尊弟子也。明此四等有无量巨大之力，故有一一众生修行之者，十方一切天尊及十方一切圣众等，并皆欢喜卫护此人也。
　　若有一一众生至一切恶鬼不为灾疫者。一品、二品者，一等、二等也，亦云四等各有九品，是其一品、二品也。国君者，有道之君也。瑞谷者，麦抽双穗，禾达两苗也。此言若有一众生所在之处，能行此四平等之智一品、二品者，随其所在土地，灾蝗不起，风雨依时，国君柔和，地丰瑞谷，灾疫不行也。
　　若有二众生至无诸妖云者。前明有一人行平等，其力尚轻，但能使灾星不起、风雨依时。今明有二众生修行四等，智力则大，能得天炁光明，无诸妖怪之云也。
　　雷电不怒至绕匝日月者。夫雷电鼓怒，皆由无人行四等，所以阴阳否结，雷电霹雳鼓怒为声也。今既有人行四平等，所以雷电不为之鼓怒，又能令日月常有，素彩光华，澄明清洁，光锋精耀，绕递日月也。
　　若满三人至到无上大处者。若满三人行此四等者，其功德周备天地，不可言说譬喻也，能为三界九道众生作出生死桥航，传送九道大众到无上金刚大果之处也。
　　故是我师及我弟子至常行此行者。我师者，天尊也。我弟子者，论主弟子也。此行四等之行也，我师及我弟子等，常自殷懃顶戴修行此四等之行也。
　　至我师处犹行此行者。至我师处者，天尊大果之处也。常行此行者，犹行四等之行也。夫行在因，今果地乃云常行此行者，有二意，一欲励於后学，故云我师处亦行此行也；二明圣人有本愿之心，故常行四等以度众生。
　　故来三界一切有处至催驱四见徒众者。有处者，三界一切有境之处也。本愿行者，即是本因愿也。素愿者，亦与本愿相似，是素来有於此愿。亦云行愿者，行也，地有此愿，愿度一切众生也。相资者，众生有机感，我又有本愿心相资，故我常来三界行此四等，涟汲催驱四见徒众也。从上拔下谓之涟汲，从下拔上谓之催驱也。
　　中有杂仙至我心不安者。明尔时座中有杂仙名曰独行，而作问也。云：我学我师经典三十二岁，遍知一切阴阳星历，人伦法用并悉通了，未闻今日论主异说如此，我心不安也。
　　我师及我至勿令屈塞者。独行云，我师语我，天下地上更无有一人能胜於我；若更有一人异我所学者，我须枕折令其降伏。我今故欲难穷此义，须分明解答，勿令有於屈塞也。
　　时无上高上大法师至我为汝答者。无上大法师，即是论主也。无上智师，即指天尊。论主云：我乃从无上智师学得此无上之智资，汝今来所问，我当解之。
　　时独行即问言至非谓具王四义者。此是杂仙独行领论主前所说之义，以发问也。不然者，我谓不如此也。但是有於言语而无义理，则是四败之义，非谓如王等四义也。明论主虽未说四败常说，杂仙经义，有四败。说论已来，杂仙已在彼座，所以杂仙讲论，谓主所说既无义理，是具四败义，非谓具如王有四义也。
　　何以故若日月至故义非谓四平等力者。我云，日月由无云故明，有云故暗，春阳故明，秋阴故暗，此乃由春秋明暗，亦非关行於四等也。龙兴则云起，虎啸则风生，阳震则雷电奋动，阴静则雷电潜，亦非由行四等也。
　　异於我师至亦非谓四平等力者。今闻此说，乃异我师也。我说我师计及我经，并云天子治化，应天则谷稼滋长，地生瑞草，亦非由四等之力也。
　　复言是故我来至云何发言多诸败义者。复言，是故我来常行此事者，既云常行，云何未来之前不来，已来之后复去？既有来有去，何谓常行？仙师如此诸义，非谓四等具王四义，乃是具四败也。云何发言？多作败义也。
　　时高上法师笑而答曰至故不得应天子者。高上大慈，怜其不悟，故笑而答之也。过言者，过失之言也。春夏相反者，如春行冬令，冬行春令也。日月昏蚀者，薄蚀也。钝暗者，重暗也。地卤乾瘦者，地生砂卤，并荆棘也。此皆由无人行四平等之智，彼亦不得应相天子也。
　　四平等智善调阴阳至所作皆善者。此四等智，善能和调阴阳，消伏灾恶，制於凶敌，使邻国不兴甲兵。能行此行，所在皆善也。
　　我以二因缘故来三因缘故去者。二因缘者，一是众生机感，二是我有本愿心也。三因缘者，一是说法竟，二众生机情已谢，三为更久住。恐众生生厌患，故须去也。
　　外藉因缘至来去相资者。外赖因缘，即众生机感也。我内常，即我本愿心常欲济众生也。来去相资者，机与本愿，共相资藉也。
　　所谓二因缘至还於无所在处者。警我者，警防护也，为众生说戒，以警觉慎防也。非我旧处者，谓此应机之地，非我旧在之处也。为具如此三种因缘，故我须还於无所在之处也。
　　是时独行复言至云何欲还往其处者。、此是杂仙问论主无所在处，往还问答也。
　　高上复言曰至故名自然者。二自然者，三界内是一自然，三界外是一自然，故曰二自然也。五自然者，五虚空也。异於处空者，此自然异於五虚空及五道也。不逐系绊者，不为四见惑累之所系缚，故名曰自然也。
　　具足自然至故处无所在者。具足自然，即是天尊大果大安隐处也。无高无下者，果中无有高下、音乐、六甲八卦、五行屋舍等也。六甲五行，并是无常用事，故果中无此也。四无为，即是四无碍空也，与此自然虚空合德，共成方命，故处无所在也。
　　然处非木石至故在处者。然此自然之处，非在木石五数、诸天三界、杂仙境界，故言在无所在处也。
　　其时独行至听其受学无上真言者。世师者，世间之师也。具足痴慢者，无有空有二智断伏，通别二惑，故云具足痴慢也。赐慈悲力者，论主既行慈悲，愿赐慈悲之力，不以见嗔也，愿为弟子赐听受学无上真言也。
　　高上即告其五戒至七圣智乘者。七圣乘，即是七仙乘也。求受学，所以即授其五戒，令修习七仙圣乘之行也。
　　洞玄灵宝左玄论卷之四竟
　　
