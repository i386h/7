<!-- { "loadSidebar": true } -->
　　右为末，每服二钱，食前温酒调下。或以酒煮面糊为丸，如梧桐子大，每服三十丸，温酒米汤任下。新产败血不散，儿枕堤硬疼痛者，童子小便下。临产胎死腹中，或死胎不下，以黑豆一合，醋煮豆熟为度，调药七分盏，服暖，其胎即自下。临产之时，胞衣不下，以童子小便同煎，酒调下。产后恶露不快，血晕冲心，眼昏黑闷晕；口禁不省人事，并用温酒调下；若稍重，可用秤锤淬酒服。前项黑神散，以炼蜜和剂为丸，如梧桐子大，名四顺理中丸。新产五腊，暴露羸弱，少气，体常自汗，以米饮吞下三十丸，空心服之。若以炼蜜为丸，如弹子大，冶胎前，名保生丸，理妇人初受胎时，胎气不安，多卧少起，不进饮食，名日恶阻，每服一丸，细嚼，以苎根糯米煎饮送下，或以秦芄糯煎饮亦好。又漏胎下血不止，或下黄赤汁，腰腹痛重，以温酒咽下．兼以胶艾汤法，艾汤、六物汤、安胎饮。又有初结胎气盛，烦壅，呕逆痰涎，不喜饮食，过腹膨胀，以淡竹刮青，同橘皮煎汤送下，兼以茯苓半夏汤，或二陈汤下。若因房劳，动胎下血，名曰伤胎，温酒下。若妊娠数经坠胎，多至半产漏下，用温酒服，气顺摄血，自然胎自安固。若妊娠日月不足，而一向似欲产者，以真知母煎汤下。若妊娠胎上逼心，胎不近下，煎川芎汤下。若妊娠至七八月，常服养胎益血，安和子脏，仍令易产，以枳壳糯米煎汤下、但糯米饮下亦得。若产后用，名胜金丹，治产后一切诸疾，并以温酒或米饮下。若补理血虚、血劳、血气、血风等病，名益阴丹，以温酒米汤下。若女人血冷，面白脱色，青筋迸露，以酒服良验。若调理经候，溢养少女，名金钗煎，凡是经候不调，月水湛浊，腹常刺痛，及室女血弱阴虚，经脉不匀，并依前酒饮送下。又一等少女，经脉已行一二次，复至一二年又不行，或有四季一行，或有三五个月复至，此本血脉柔弱未充，故行脉断续，宜以此药调气润血，血旺自通，不必攻之，不尔成血症积块，变成血劫劳气，传为骨蒸劳瘵，兼《百一方》沈香胜金丹、滋血汤佐之。若妇人时行杂病，用大圣通真丸。治诸中风口禁，角弓反张，手足亸曳，并以羌活同黑豆炒，酒下，兼以小续命汤、乌荆丸之类。又妇人漏下五色，及治血少气寒，面色青白及产后百日内，常服能除宿血，生养新血，兼益气补虚，调和冲任，不生诸疾，皆以温酒米饮下。
　　前蒲黄黑神散，其中万品佐助，温和看不上眼，而自有妙理，与大局方法不同，临产对证，且如妊娠一节，至精才媾，一气方凝。经云：秘法潮养胞源，稍着寒温即致损坠，故经云举寒为痛，伤热而惊，峻僭汤剂，勿可妄用。怒伤胎气，及其生产之后，百节开张，去血过多，津液燥少，阴阳俱虚，脏腑怯弱，偶有疾伤，即成危殆，故经云犯时微若秋毫，感病重於嵩岳，故冻冷之剂、刚燥之药，尤戒轻用，转生他病。若委有冒风感热之疾，亦是和解，随证调理。纵有虚寒极冷之候，亦宜用性温平和之药救疗，渐次加进大温药调治，切戒粗疏。若依此说，则产后胎前百无一失，不可取目前之急，乱投汤剂，反致其祸，罪福非轻，切须记之。
　　大当归汤，治临产腹虽趁痛，生理未顺，破水已行，血道凝滞，经一二日，皆因惊动稍早，与催生药急，以致如此，且须顺调产母，多进此药，自然安泰。　　
　　川当归　地黄　川芎　白茯苓　甘草　赤芍药　熟枳壳各半两　桂心二钱半
　　右每服三钱，水一盏，煎七分，入滴乳香末一字，煎一沸，温服不拘时候。或儿身已下，而胎衣未即来，且须断带，以物击之，进黑神散，及夺命丹并此药。如儿已下，腹尚满，仍服小黑神散，打醋炭调和胃气，无令粥食缺少，如能饮者，少与酒亦加#2，不可过多，乳香汤亦可。
　　托珠丹，治催生，要认得是正产时，腰腹坠痛，不可胜任，方可进此。但要进得一两丸，产理自然顺快无忧疑。然亦须不曾轻进此药，则功效可必矣。
　　车前子四两，淘洗略炒，碾罗为末　兔丝子淘洗酒蒸，焙碾为末，四两
　　右二味，择逐月上七日晴明良吉，用鸦酸，俗名婆婆酸草，捣自然汁少许，添酸醋，炒面糊为丸，鸡头子大，用辰砂为衣，阴乾。每服半丸或一丸，用老鸦酸叶捣自然汁磨化，添入百沸醋汤调服。
　　乳香汤，通明滴乳不问多少，为末，如觉腰腹痛，急且先用此，每服一匕，或半盏沸汤点服。偶迟滞，则是坐草早，致令有不顺，亦宜服之。能酒人，以酒调服亦可。取其通经络，去滞定痛止疼，於产母甚有益。然亦不可过多，恐伤儿骨力也。
　　治难产第一方，金箔三片，兔毫笔头三个，烧灰。
　　右为末，用黄蜡为丸，如梧桐子大。此料为一服，丸酒下。如又经日不生，用云母粉半两，澄过，研细，取一团如鸡子大，临时以无灰酒下。此方已活三五千人矣。
　　神应散，疗横生逆生，甚者每服即分娩。
　　百草霜研　白芷等分
　　右为末，每服二钱，童便、好醋各一茶脚许调，更以沸汤浸起服。
　　治死胎不出，朴硝二钱，为末，童便调下。
　　又死胎不下，其证指甲青，舌青，胀闷甚者，口如屎臭。先以平胃散一贴，作二服，每服水酒各一盏，同煎至一盏，即投朴硝末，再煎三五沸，倾出，候微温服尽，其胎即化为血水而下。
　　探胎汤，治验妇人三个月经不行，以此认之是否妊娠。
　　川芎为末
　　右用艾汤，空心调服，觉微动则是胎。若脐下动及不动，此皆血症也，可用行血药治之，宜早。
　　万方散
　　苍术米泔浸，锉炒　陈皮去白炒　青皮去白锉炒　军姜锉炒　良姜锉炒　粉草炒，已上各半斤　砂仁去膜炒　草果锉炒，各六两　益智炒　丁皮不见火，各五两　香附子洗炒　杜乌药炒　紫苏炒　厚朴去粗皮，姜制炒，已上各一斤　大腹皮四两，净洗，锉，姜汁炒　桂枝不见火
　　右每服水一盏半，生姜五片，同煎七分，去滓空心服，要温。切忌生冷毒物。
　　腹疼，加小茴香一撮。四肢浮肿，加陈萝卜子炒入。冷气，加吴茱萸炒入。腰脚疼，加川牛膝酒洗，不见火，木瓜锉。头疼风证者，加防风去芦，北细辛去叶，或加川乌汤炮去皮尖，生用，焙，姜汁煎。四肢骨节痛，加小茴香炒。感风恶寒者，加葱白煎。潮热，加葱白，热退则止。心气不通，喘急，加麦门冬去心，每三粒，或加灯心三寸。作渴，加乌梅每半个，或加粉葛。咳嗽，加桑白皮，向东取去粗皮，锉，蜜炒，乾再入蜜炒。伤肺者，加北五味子，或桑叶一皮，向东取。五心烦热，小便赤，加车前草、茆根、蔗，或灯心。经脉来不已，加烧棕灰存性。泄泻，加炒糯米一撮，或肉豆蔻。催生，用苎根三茎。经脉败，正胶艾汤。经脉不匀，加北艾叶，浸洗炒乾，用醋。
　　真料济阴丹，治胎前产后百疾。
　　净香附子八两，二两□咀，好醋浸二两，无灰酒浸二两，盐汤浸二两，用二三岁童便浸一日夕，长流水洗。如无童便，用姜汁、艾煎汁浸亦可。已上共炒乾，以：
　　乌药　当归　泽兰　赤芍　百草霜　陈皮　川芎　五灵脂　熟苍术半两
　　右件共十一味，为末，醋煮面糊为丸，每服三十丸。诸疾各汤使。无孕加三棱、莪木、白芷各一两，桂半两，四味为末，醋糊丸服。产后加百草霜，或添益母草，蜜浸，炒乾为末，入前药内用。
　　急教仙方卷之四竟
　　#1搏：原作『博』，据文义改。
　　#2加：疑当作『佳』。
　　急救仙方卷之五
　　济阴品
　　四十一证歌括用药
　　调经
　　妇人经血有七七，七七通行病难识，非寒非热及头疼，次第调经不须失。
　　正胃汤
　　半夏一两　川芎四钱　旋覆花四钱　陈皮三钱　丁香一钱　白茯苓半钱
　　右用姜煎空心服。
　　平胃汤
　　人参　草果　白术　宿砂　白茯苓　红枣肉煨过，焙乾
　　右为末，空心白汤调下。
　　漏胎腹痛
　　漏胎下血不须医，乾煞孩儿悔莫追，方内有汤名缩住，皆因妊母受灾危。
　　凡妇人三两月或五七月，时下血块，多不治，曰漏胎。
　　缩住汤
　　宿砂仁一两　益智仁半两
　　右为末，每服三钱，空心白汤下。
　　安胎饮
　　香附子一两，去毛炒
　　右为末，白汤下。
　　手足疼痛
　　百节酸疼时复痛，皆因劳役损精神，梅煎散子加添味，温酒时须活络灵。
　　凡妇人四肢痛，皆因先前坐草时及经络劳役，受风入体。
　　梅煎散
　　当归　北柴胡　黄耆各半两　鳖甲　天仙藤　甘草各一两
　　右为末，熟酒调下。
　　活络丸
　　川乌　草乌各半两　赤小豆　地龙各一两　大蒜一个，煨
　　右为末，酒煮糊丸，熟酒下。
　　腰脚痛
　　水触经时经不行，因而脚痛致腰疼，但用流经调血药，治疗迟时别病生。
　　凡妇人脚疼腰痛，皆因气血凝滞，多因经行之际，水湿所触住而不行，流入脚经，故成疾，甚不转侧，日夜呻吟不止，或有发热。
　　流经散
　　当归　肉桂　川芎　威灵仙　黑牵牛各三钱　乌豆　乌药　地黄各半钱　京芍药四钱　牡丹皮二钱
　　右□咀，半酒半水煎服。
　　头疼
　　太阳头疼血虚风，渐渐疼加两眼中，先须补取阳经候，须用苏风最有功。
　　一字散
　　南星生　全蝎三个　川芎　白芷　荆芥穗各二钱
　　右为末，茶调下。
　　头晕
　　肝脏虚时眼晕花，心中欲吐是痰邪，早上起来痰晕转，须知脏腑受寒邪。
　　凡妇人头晕眼花，不得起止，心中欲吐，是肝虚受痰饮所致，宜补肝行风化痰。
　　娄金丸
　　茴香　香附子各半钱　草乌一个　半夏曲一两　白茯苓　细辛各半两
　　右酒面糊为丸，每服二十丸，食后酒下，仍以三五七散补之。
　　腹常痛
　　经年积血在关元，日夜呻呤不得眠，青皮乌药姜香附，莪术三棱方得痊。
　　凡妇人腹中常痛，上下不足，经年积血也。
　　立效散
　　青皮　陈皮　乌药　乾姜　香附子　莪术　三棱
　　右用醋煮，焙乾为末，空心陈皮汤下。
　　消痛丸
　　乾漆　三棱各半两　良姜一两　斑猫三个，炒
　　右醋一升煮乾，焙为末，醋糊丸，每服三十丸，醋汤下，姜汤亦可。
　　又方，三棱　莪术　青皮　麦芽　半夏各四两
　　右醋六升煮，乾焙为末，醋糊丸，每服二十丸，醋汤或姜汤下。
　　胁下刺痛
　　两旁胁痛气不通，或时冲下气连胸，乌沉香附玄胡索，七气汤中加减功。
　　凡妇人两胁痛，小腹疼至胸背，乃气不顺也。
　　加减七气汤
