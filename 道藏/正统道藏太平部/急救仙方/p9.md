<!-- { "loadSidebar": true } -->
　　土当归六两，炱#9取　川乌六两，煨　白杨皮六两，焙　肉桂四两，不见火　莪术二两，焙　丁香二两　乾姜二两，焙　川芎一两　细辛四两，焙　没药三钱，别研　附子三两半，煨去皮　乳香三钱，别研，不焙　芍药六两，焙　骨碎补六两，姜制，焙，取六两
　　右补、药、归、杨四味用当土者，余八味研为细末，乳、没别制，和醋糊为丸，如绿豆大，信朱为衣。每服三十丸，温酒下。傅用生姜自然汁煎酒或盐汤皆可，不拘时候。
　　大红丸，治扑损伤折，骨碎筋断，疼痛痹冷，内外俱损，瘀血留滞，外肿内痛，肢节痛倦，应诸损痛，不问年深日近，并宜服之。常服补损坚筋固骨，滋血生力，神验不可具述。每服三十丸，温酒、醋汤任下，不拘时候。孕妇莫服。
　　天南星一斤，焙　芍药一斤，焙　土当归十两，焙　牛膝十两，酒浸，焙　细辛八两，去苗叶，焙　赤小豆二斤，焙　赤敛一斤，即何首乌，焙乾　川乌一斤七两，火煨坼　青桑皮五斤，煅，醋淬，缺此一味亦可，其上俱要制焙，向后方秤斤两　自然铜四两，煅存性　骨碎补一斤，姜制焙
　　右敛、星、芍药、归、补、膝、辛七味，并用当土者，同余药罗为末，醋煮面糊为丸，如梧桐子大，朱为衣。每服三十丸，温酒下，醋汤亦可。损在上食后服，在下空心服，伤重不俱时服，或与小红丸互用亦可。
　　黑丸子，治打扑伤损，驴马跌坠，骨断筋碎，百节疼痛，瘀血不散，浮肿结毒，一切风疾，四肢疼痹，筋痿力乏，浑身倦怠，手足缓弱，行步不前，妇人诸般血风劳损，并宜服之。每服二十丸、三十丸，用煨葱酒或茶任下，孕妇莫服。
　　白敛一斤，焙　白芨四两，焙　南星六两，焙　芍药十两，焙　土当归四两，焙　骨碎补八两，焙　川乌三两，焙，　牛膝六两，焙　百草霜十两　赤小豆一斤
　　右除星、芍、归、补、膝、豆用土产者，草霜釜上取，同为末，醋糊为丸，如梧子大，每服三二十丸。
　　当归散，治打朴伤损，皮肉破碎，筋骨寸断，瘀壅滞结，肿不散，或作痈疽，疼痛至甚，因损后中风，手足痿痹，不能举动，筋骨缝纵，挛缩不舒，及劳役所损，肩背四肢疼痛，并宜服之。此药大能续筋接骨，克日取效。
　　泽兰　川当归　牛膝　川续断各十两　芍药　白芷　川芎　肉桂去粗皮，各五两　川乌　川椒去目，各三两　结#10梗　甘草各四两白杨皮不用亦可　细辛五两，已上俱要好者
　　右为极细末，每服二钱，热酒调下，不拘时。
　　乳香散，治跌扑伤损，皮肉破绽，筋骨寸断，败血壅滞，结肿烂坏，疼痛至甚，或劳役所损，背肩四肢疼痛，损后中风，手足痿痹，不能举动，筋骨乖纵，挛缩不舒，大能续筋接骨，卓有奇验。常服。结血止痛生力，每服二钱，温汤调下，不拘时候。
　　肉桂　乾姜各三两　牛膝　羌活　川芎　细辛　姜黄　芍药　草乌　川乌各四两　白芷二两　碎补　当归　苍术　木鳖去壳麸炒，各六两　没药五两　何首乌十四两　赤小豆一升　乳香半斤　桔梗十两
　　乳香、没药别研一方去木鳖加海桐皮。
　　右焙碾为末，续入乳，没末，和汤使，调服如前。鳖甲散，治五劳七伤，四时伤寒，浑身增寒壮热，骨节烦疼，嗽咳痰涎#11酒色伤惫，四肢倦怠，及治山岚瘴疟，一切积气，心腹膨胀，呕吐泄泻，应是风疾，并宜服之。
　　肉桂　川芎　白芷　蓁艽　鳖甲醋炙三次，令赤色　紫苑净洗，焙乾　麻黄不去节　羌活一云独活　当归去尾　乾姜　紫苏不过火　橘皮已上各四两　天台乌药　乌药　柴胡　五味子各七两　苍术　桔梗三斤半，焙　川乌半只，焙
　　右焙碾为细末，每服二钱，水一盏，姜三片，乌梅一个，同煎至七分，热服。伤寒，加葱白煎；劳损，入盐，热酒调下。
　　小红丸
　　乌头一个　何首乌　苍术　蛇床子　五灵脂　牛膝　赤小豆　白胶香　当归各一两　乳香二钱
　　右为末，好酒煮糊为丸，如绿豆大。每服三十丸，温酒下。
　　小黑丸
　　白敛　白芨　南星　芍药各十两　当归五两　细辛三两　赤小豆一升　百草霜六两
　　右为末，醋糊为丸，如梧子大。每服三十丸，温酒下。
　　搜风丸，治风损腰痛，头疼治效与丸#12子同。
　　何首乌　南星　骨碎补　川乌各半斤　土牛膝　芍药各五两，云#13二两　细辛三两　当归十两　白藓皮
　　右为末，醋糊为丸，如梧子大。每服三十丸，温酒盐汤不拘时吞下。
　　驱风丸治效同黑丸子。
　　骨碎补五两　川乌　川芎各一两　草乌川当归　牛膝　木鳖各二两　何首乌四两　乌金四两，即百草霜，一云京墨
　　右为末，醋糊丸，如梧子大。每服三十丸，空心盐汤下，或荆芥茶汤食后下。
　　黑虎丹，治男子、妇人手足麻痹。
　　川乌　木鳖各一斤　地龙十两　黑豆半升　五灵脂二两　松墨二两，醋炒
　　右四味为末，五灵脂醋研碎，煮面糊为丸龙眼大。每服一丸或二丸，细嚼酒下，薄荷茶亦可，不拘时。
　　首乌丸，治风损，宽筋。
　　何首乌十斤，黑豆半升同蒸熟　牵牛子十两，炒　牛膝　薄荷各二十两　川乌二两　青木香五两　皂角二斤，一斤烧存性，一斤蜜炙用
　　右为末，酒糊丸如梧子大。每服三十丸，葱汤或薄荷汤，不拘时下。
　　匀气散，凡伤重，先下此药调气，然后服损药。
　　茴香　青皮　厚朴制　白芷　乌药　杏仁去皮尖，各半两　陈皮　麦蘗　前胡　桔梗　苍术　粉草各一两
　　右为末，每服二钱，水一盏，姜枣煎至八分，空心服。
　　四物汤，凡伤重，肠内有瘀血者，用此。
　　白芍药　川当归　熟地黄　川芎
　　右等分，每服三钱，水一盏半，煎至七分，空心热服。一方只用当归、大黄二味。
　　七气汤
　　半夏五两　人参　肉桂　甘草炙，各一两
　　右每服三钱，水一盏，姜三片，煎至七分，食前热服。
　　五积散，治五劳七伤，凡被伤头痛，伤风发寒，姜煎二钱，仍入葱白，食后热服。
　　苍术　桔梗各二＋两　枳壳　陈皮　麻黄去根节，各六两　芍药　白芷　川芎　川归　甘草　肉桂　茯苓　半夏汤泡，各三两　厚朴　乾姜各四两
　　右除枳壳、桂两件外，余细锉，用慢火炒令色变，摊冷，入枳、桂令匀。
　　每服三钱，水一盏，姜三片，煎至中盏，热服。
　　大成汤一名大承气汤
　　应伤损极重，大小便不通者，方服此。可加木通煎。如未通，加朴硝，俟大小便通，方可服损药。损药不可用酒煎，愈不通矣。然亦须量人肥弱用。如孕妇、小儿莫服。
　　大黄　枳壳各四两　川芒硝　甘草　陈皮　红花　当归　苏木　木通各二两　厚朴少许
　　右件□咀，每服二钱，水一盏半，煎至一沸，去祖#14温服，不拘时。此乃专治男子伤重，瘀血不散，腹肛膨胀，大小便不通，上攻心腹，闷乱至死者，急将此药通下血瘀后，方可服损药。
　　小承气汤
　　大黄四两　芒硝二钱，煎熟渐入　枳实二两　厚朴八两
　　右治效同大成汤。此较力轻，不拘妇人、女子、小儿，皆可服。
　　排风汤，治诸风疾损。
　　白藓皮　白术　芍药　肉桂去粗皮　川芎　杏仁去皮尖　川当归去芦　防风　甘草各二两　独活　麻黄去根节，各三两　白茯苓三两
　　右每服二钱，水一盏半，姜四片，煎至八分，不拘时服。更宜续命汤、消风散。
　　接骨药 下窟乌，一名鹗，用骨烧存性，用古铜钱一个，煅醋淬七次，为末，等分，骨断夹缚讫，用药一钱，酒调下，不可过多。病在下空心服，在上食后服。此方极验。
　　常用整骨药，用大草乌，刮去皮，为细末，每服逐半钱，温酒调下。如未觉，再添二分，药酒下。
　　又方，用乳香、没药各二两，别研；次用血竭、自然铜、无名异、醋煮黄木鳖子各一两，地龙二两，并为末，蜜丸如龙眼大，嚼烂，热酒咽下。俟了用生葱嚼解。
　　至真散，治打破伤损，破脑伤风，头痛，角弓反张一名夺命散。
　　天南星炮　防风去芦叉
　　右等分为末，凡破伤风病，以药傅贴疮口，即以温酒调一钱服；如牙关紧急，以童便调二钱服；垂死，心头微温，童便调二钱，并进三服。
　　急救仙方卷之六竟
　　#1暗：《理伤续断方》作『晴』。
　　#2悬：原作『县』 ，据文义改。
　　#3殳：《理伤续断方》 作『爻』 。
　　#4旧：《理伤续断方》 作『臼』。
　　#5穰烂：据文义当作『坏烂』。
　　#6栗：《理伤续断方》 作『粟』 。
　　#7锉：《理伤续断方》 作『麸』
　　#8日：《理伤续断方》 作『臼』，连上读。
　　#9炱：《理伤续断方》 作『焙』 。
　　#10结：《理伤续断方》 作『桔』 。
　　#11涎：原作『诞』，据《理伤续断方》 改。
　　#12丸：此上《理伤续断方》 有『黑』字。
　　#13云：此上《理伤续断方》 有『一』字。
　　#14祖：原作『相』，据《理伤续断方》改。 
　　急救仙方卷之七
　　治伤损方论
　　如伤重者，第一用大承气汤，或小承气汤，或四物汤，通大小便，去瘀血也。惟妇人别有阴红汤通下。第二用黄末药，温酒调，不拘时。病在上食后服，在下空心服，遍身痛临卧时服。第三服白末药，热酒调，其法同黄末服。妇人产后诸血疾，并皆治之。第四服乌丸子。第五服红丸子。第六服麻丸子，用温酒吞下，妇人艾醋汤下，孕妇不可服。第七服活血丹、当归散、乳香散。二散方见前方内，并用酒调，不拘时，与黄末、白末服法同。惟乳香散参之，山泉方则又加六味：白杨皮一斤，生芥子十个，泽兰一斤，檀香六两，沉香二两，川芎一斤。余方条具如后。
　　大承气、小承气、四物汤，并见前方内。
　　黄末药，治跌扑伤损，皮肉破绽，筋肉寸断，败血壅滞，结痈烂坏，疼痛至甚，或劳役所损，肩背四肢疼痛，损后中风，手足痿痹，不能举动，筋骨乖张，挛缩不伸。续筋接骨，方有奇功。常服活血止肿生力。
　　川乌炮　草乌醋煮　枫香别研，各三斤　当归去芦头，酒浸一宿，阴乾　赤芍药各半两　川独活去芦　川芎汤泡七次　细辛去苗净洗　香白芷　山桂去粗皮　白姜面裹煨　黄姜湿纸裹煨　五加皮净洗，去骨　桔梗去芦　碎补去毛，炒　苍术醋煮七次　何首乌用黑豆酒煮七次　牛膝酒浸七日，焙乾，各二斤　知母半斤　没药半斤
　　右件为细末，每服二钱，盐酒调，病在上食后，下空心服。遍身损，临卧服。孕妇莫服。
