<!-- { "loadSidebar": true } -->
　　凡妇人风虚上攻如此，但服巴戟丸加附子，温酒下，更服黄耆汤、巴戟丸《局方》上载。
　　遍身麻痹
　　因虚受湿遍身麻，不知痒痛眼生花，气血一时风毒感，五补祛风大有加。
　　凡妇人遍身麻痹，谓之不仁，皆因血风血虚受风湿所致。
　　五补丸
　　黄耆一两　人参五钱　附子一枚　当归三钱　白芍药五钱
　　右炼蜜丸，祛风散下。
　　祛风散
　　生川乌　白术　白芷　甘草各三钱
　　右温酒调，吞下五补丸。
　　秦桂丸增添别本得效
　　治妇人无子，昔知金州范罗言乞以此方，试令妇人服之四十九日，如无子请罚臣一家，以令天下何德易云。虽其言自夸，然实有异验，臣妻年廿七无子，服此药二十日便有孕，残药以与石门县令妻，年三十四断产，已十六年，服此便有娠，又将残药与太子中守文季妻，年四十无子，服此遂有娠，其效如神，不可具述，乃仙方也。
　　秦艽　桂心　杜仲　防风　厚朴各三分　附子生，一两半　茯苓两半　白薇　乾姜　沙参　牛膝　半夏各五钱　人参一两　细辛一两一分
　　右十四味，并生碾为末，炼蜜丸，如绿豆大。每服三十丸，空心米饮任下。未效，更加数丸，已觉有孕，便不可服。
　　急救仙方卷之五竟
　　#1蜜：原作『密』，据文义改。
　　#2匀血汤：此方《医方类聚》引《仙传济阴方》 名『匀气扬』 。
　　急救仙方卷之六
　　（理伤续断方）
　　仙授理伤续断秘方序
　　此方唐会昌间，有一头陀结草庵于宜春之锺村，貌甚古，年百四五十岁，买数亩垦畲种粟以自给。村垊有彭叟者，常常往来其庐，颜情甚稔，或助之耕。一日，彭之子升木伐条，误坠于地，折颈挫肱，呻吟不绝。彭诉于道人，道人请视之，命买数品药，亲制以饵，俄而痛定，数日已如平时。始知道人能医，求者益众。道人亦厌之，乃取方授彭，使自制以应求者，且誓之以无苟取，毋轻售，毋传非人。由是，言治损者宗彭氏，彭叟之初识道人三十许，今老矣，然风采无异前时。问其姓名，日兰道者；问其氏，日长安人也。始道人闭门不通人事，人亦少至。惟一邓先生，每春暗#1秋爽，携稚过之，必载酒□从焉，道人悬#2一椰瓢壁间，邓至则取瓢更酌。彭或遇之亦酌，二人皆谈笑竟晷，醉则高歌，其词曰：经世学，经世学成无用着；山中乐，山中乐土堪耕凿，瘿瓢有酒同君酌。醉卧草庐谁唤觉，松阴忽听双鸣鹤，起来日出穿林薄。彭□朴不知所言为何，惟熟听其歌，亦得其腔。每归对人歌之，人亦不省。居久，邓先生不至，彭问道人，道人云：已仙去。彭卒不悟，后江西观察使行部至袁州，闻彭所歌，异之，诘其词，得道人姓氏，遂遣人同彭叟至其庐邀之至则行矣，惟瓢存焉。廉大以为恨，谓彭传其治损诸方，因易其村曰巩。道人有书数篇，所授者特其最后一卷云。
　　医治整理补接次第口诀
　　一煎水洗，二相度损处，三拔伸，四或用力收入骨，五捺正，六用黑龙散通，七用风流散填疮，八夹缚，九服药，十再洗，十一再用黑龙散通，十二或再用风流散填疮口，十三再夹缚，十四仍用前服药治之。
　　凡脑骨伤碎，轻轻用手撙令平正。若皮不破，用黑龙散敷贴；若破，用风流散填疮口，绢片包之，不可见风着水，恐成破伤风；若水与风入脑，成破伤风，则必发头疼，不复可治；在发内者，须剪去发傅之。
　　凡脑骨伤碎，在头骨上，则可治。在太阳穴，乃是命处，断然不可治矣。
　　凡肩甲骨出，相度如何整，用椅当圈住胁，仍以软衣被盛簟，使一人捉定，两人拔伸，却坠下手腕，又着曲着手腕，绢片缚之。
　　凡金井骨在胁之下，有损不可夹缚，只是捺平，令安贴平正，用黑龙散贴，绢片缚。两胁骨亦如此。
　　凡跨骨从臀上出者，可用三两人挺定腿拔伸，乃用脚□入。如跨骨从档内出，不可整矣。
　　凡手骨出者，看如何出，若骨出向左，则向右边拔入；骨向右出，则向左拔入。
　　凡手脚骨皆有两胫，若一胫断，则可治；两胫俱断，决不可治矣。凡手脚骨伤甚者，不可治。
　　凡伤损重者，大概要拔伸捺正，或取开捺正，然后傅贴、填涂、夹缚、拔伸，当相近本骨损处，不可别去一节骨上。
　　凡拔伸，且要相度左右骨如何出，有正拔伸者，有斜拔伸者。
　　凡认损处，只须揣摸骨头平正不平正，便可见。
　　凡左右损处，只相度骨缝，子细拈捺忖度，便见大概。要骨头归旧，要撙捺皮相就入骨。
　　凡拔伸，或用一人，或用两人、三人，看难易如何。
　　凡皮破骨出差殳#3，拔伸不入，撙捺相近，争一二分，用快刀割些捺入骨，不须割肉，肉自烂碎了，可以入骨。骨入之后，用黑龙散贴疮之四围肿处，留疮口，别用风流散填，所用刀最要快，剜刀、雕刀皆可。
　　凡捺正，要时时转动使活。
　　凡骨碎断，须要本处平正如何，大抵骨低是骨不曾损，左右看骨方是损处，要拔伸捺正，用药贴、夹缚，要平正方是。
　　凡肿是血作，用热药水泡洗，却用黑龙散傅贴。
　　凡伤重，必用药水泡洗，然后涂药。如伤轻，不必洗便涂药。
　　凡夹缚，夏三两日，冬五三日，解开，夹缚处用热药水泡，洗去旧药，洗时切不可惊动损处，了仍用黑龙散傅夹缚。盖伤重者方如此。
　　凡皮破，用风流散填，更涂。未破，用黑龙散贴，须用杉木及夹缚之。
　　凡拔伸捺正，要软物如绢片之类奠之。
　　凡皮裹有碎骨，只用黑龙散傅贴，后来皮肉自烂，其碎骨必然自出来，然后方愈。
　　凡骨破打断或筋断有破处，用风流散填涂，却用针钱缝合其皮，又四围用黑龙散傅贴。
　　凡夹缚，用杉木皮数片周回紧夹缚，留开皆一缝，夹缚必三度，缚必要紧。
　　凡平处，骨碎皮不破，用药贴，用密夹缚。大概看曲转处、脚凹之类不可夹缚，恐后伸不得，止用黑龙散贴，帛片包缚，庶可曲转屈伸。有数处如指骨断，止用苎麻夹缚；腿上用苎麻绳夹缚，绳如线绳许大。
　　凡贴药，用版子一片，将皮纸或油纸，以水调黑龙散，摊匀在上，然后卷之，贴损处。
　　凡用杉皮，浸约如指大片，疏排令周匝，用小绳三度紧缚，三日一次，如前淋洗，换涂贴药。
　　凡曲缚，如手腕、脚凹、手指之类，要转动。用药贴，将绢片包之后，时时运动。盖曲则得伸，得伸则不得屈，或屈或伸，时时为之方可。
　　凡伤损，其初痹而不痛，应拔伸捺正，复用刀取开皮，皆不痛，三二日方痛。
　　凡损一月，尚可整理，久则不可。
　　凡损不可吃草药，吃则所出骨，不能如旧。
　　凡跌损，肠肚中污血，且服散血药，如四物汤之类。
　　凡损，大小便不通，未可便服损药，盖损药用酒必热，且服四物汤，更看如何。又服大成汤加木通。如大小便尚未通，又加朴硝。待大小便通后，却服损药。
　　凡伤重者，未服损药，先服气药，如匀气散之类。
　　凡浑身无故损痛，是风损，当服风损药，如排风汤之类。
　　凡服损药，不可吃冷物，鱼、牛肉极冷，尤不可吃。若吃牛肉，痛不可治。
　　凡损药必热，便生血气，以接骨耳。
　　凡服药，不拘在红酒，无灰酒、生酒皆可。
　　凡药三四月炼，不可多合，五月尤甚。存散药随时旋丸。
　　凡收药丸子、末子，并用罐子收入厨子内，以火焙之。
　　凡损，用火炙则医不得，服药不效矣。
　　诸药惟小红丸、大活血丹最贵，盖其间用乳香、没药，枫香可代乳香三之一。血碣难得，合大活血丹欠此亦可，若有更佳。
　　合药断不可无乳香、没药。若无没药，以番降真代。血碣无，亦用此代。
　　凡所用药材，有外道者，有当土者。如当归，土与川不同，丸子可用土当归，土药材，末子须用外道者。
　　凡伤重者，用此方煎汤洗之，然后傅药。
　　生葱切断，一本用生姜　荆芥锉　土当归
　　右三味，煎汤温热淋洗。
　　黑龙散贴用，治跌扑伤损，筋骨碎断，差爻出旧#4。先煎葱汤或药汁淋洗，拔伸整擦，令骨相续平正，后却用生姜汁或生地黄汁，和水调稀，却将熟帛或皮纸，量损处大小，薄摊於上贴之。次以木皮，约如指大片，疏排令周匝，将小绳三度缚之，要紧，三日一次，再如前淋洗、换药、贴裹。不可去夹，须护。毋令摇动，候骨生牢稳方去夹，则复如故。若被刀箭伤、虫兽伤啮成疮穰烂#5；肌肉不生，跌磕肿痛，并用姜汁和水调贴，有破则留口，以风流散填涂。
　　川山甲六两，炒黄或烧存性　丁香皮六两　枇杷叶根去毛，入半两，一云山枇杷根　土当归二两　百草霜散血，入半两
　　右焙碾为细末，姜汁水调，或研地黄汁调用。
　　大活血丹，治扑损伤折，骨碎筋伤，疼痛浮肿，腹有瘀血，灌注四肢，烦满不安；痈疽发背，筋肉坏烂，诸般风疾，左瘫右痪，手足顽麻；妇人血风诸疾，产后败血不行，流入四肢，头面浮肿，血气疼痛，浑身疼痹，经脉湛浊，风劳发动，百节酸疼，并宜服之。每服半丸，用无灰酒磨化，微煎三五沸，温服，不拘时，不限多少，此药将纱葛袋收，挂净处，经久不坏，可备急用。孕妇莫服。损在上食后服，在下空心服，伤重不拘，余仿此。
　　天南星一斤，姜汁浸一宿，焙　芍药一斤，赤白皆可　骨碎补一斤，焙，石上生者佳　黑豆一斤，酒煮焙乾　大栗#6 间一斤，老者去皮焙　川乌一斤，炮　自然铜半斤，火煅，酸醋淬存性，取半斤　血碣六两，别研　细辛十两，去苗叶，取十两　白芷一斤　木鳖半斤，去壳，细切，到#7炒，取半斤　川牛膝一斤，去芦，酒浸，焙，取一斤　没药四两，别研，如无，降真香为末代　乳香半斤，别研，如无，以三陪枫香代　青桑炭十斤，青桑木取如臂大者，去皮叶，炭火煅令赤烟起，用酸醋杀为炭
　　右桑、栗、豆、补、星、药，六味为末，和余药研为细末，用米醋煮糯糊拌入，日#8 捣千杵，方聚众人急下手丸，下手稍缓则拆，阴乾半月，然后用火焙，或晒一 日，大丸重六文湿，中丸重三文湿，乾则以漆抹在手上，取两三丸挪漆为衣，每服半丸。合此药，勿令四眼见之，更忌鸡犬妇人，见之则折矣。
　　小红丸，治踒折伤损，皮破骨出，手足碎断，筋肉坏烂，疼痛，甚至昼夜叫呼，百治不止，手足久损，筋骨差爻，举动不得，损后伤风湿，支节挛缩，遂成偏废，劳伤筋骨，肩背疼痛，四肢疲乏，动用无力。常服壮筋骨，治经络，生气血。每服三十丸，用生姜煎酒，或盐汤吞下，不拘时候，孕妇莫服。
