<!-- { "loadSidebar": true } -->
　　右二味为末，别研巴、杏为膏，相和更捣一二千杵，当自相得，若硬，入炼熟蜜少许，同杵，收密器中。若生才三十日儿，服止如麻子大一粒，与少乳汁令下，食顷又与，坐乳勿令多，至日中当小下则热除。若未全除，明日更与一粒。如百日儿，圆如小豆一粒，以此准定加减。
　　盖小儿初生，骨骼未成，筋骨未就，脏腑未充，精神未全，气血虚浮，肌肤软脆，资乳以养，积渐增长，故有变蒸之候。三十二日为一变，变者变其形容，再变为一蒸，蒸者蒸长肌肉。十变而五小蒸，又四大蒸，积五百七十六日，大小蒸俱毕，乃得成人。故当变蒸之时，轻者体热而微惊，耳冷尻冷，上唇头有白泡起，如鱼目珠子，微汗时出。其重者，体壮热而脉乱，或汗或不汗，不欲乳食，食辄吐哯，目白微赤，黑睛微白，变蒸毕则目明矣。此乃气血周流，肌肤充溢所致，谨无他治，但少与紫圆微下，其热即退。若二次下后，身有热而耳热、尻热，乃为他病，宜别治焉。
　　保婴桃红散，亦可用水煮面糊为丸，如龙眼大，临用各依汤使磨化服。如用吞服，则丸如绿豆大，每服十五丸。
　　川乌　白附子各五钱，生用　大南星陈半夏各二钱，生用
　　右锉碎，以新汲井花水拌湿，瓦器中浸之，春五、夏三、秋七、冬十，日晒夜露，一日一换新水，日足晒乾为末，以好大粒朱砂五钱重，另研为细末，和如桃红色为度治急惊风薄荷、灯心、金银环同煎汤下，重则灸百会；慢惊用全竭、钩藤同煎汤下，重灸百会；呕泻，姜葱煎汤下，或老米饮加酸醋一呷下；腹痛，淡姜汤下；咳嗽，桑白皮煎汤下；胎惊夜啼及觉腹中有虫，用苦练根皮煎汤，露一宿下；伤风咳嗽，姜葱煎汤下；疟亦姜葱汤下，后用姜汤调末子服，尤佳。
　　保命丹，治小儿急慢惊风，痰涎壅盛，牙关紧急，角弓反张，睡中惊跳，哭泣叫啖，偏搐斜目，面青脸赤，两眼直视，手足搐搦，天吊客件，摇头上窜，一切风痰并皆治之。
　　大个无油南星二两，煨　朋砂净，六钱　白僵蚕二两，姜汁浸炒　茯神去皮尖，六钱　蝉退去头足翅净，一两　白矾一两，火枯　天龙四条，酒煮，即娱蚣也　麝香一钱　全蝎去尾毒净，用二两，糯米炒黄为度，去米　远志去骨用净肉，一两，甘草一节同煮过，去草　大粒朱砂五钱，另研为衣　猪牙皂角二两，打碎，煎浓汁
　　右先将南星煨，以皂角汁淬十数次，余皂汁留煮米糊，以前药俱为末，丸如龙眼大，以朱砂为衣，阴乾，每用一丸，以薄荷、灯草、金银环子同煎，汤浸磨化，临时於火上顿温与服。
　　保童丹，治小儿急慢惊风，痰涎咳嗽，喘满，不进乳食，虫疳，积热膨胀等证。
　　陈枳壳五对，大者去根，用巴豆七粒，去壳入内，以线十字缚定，好醋反覆煮软，去巴切片，焙乾，余醋留煮糊　三棱　莪术煨，各五钱　金箔十个　朱砂二钱，另研
　　右为末，以前醋煮面糊为丸，绿豆大，朱砂为衣。未及周岁一丸，周岁已上三丸，三岁已下五丸，已上七丸，用薄荷、灯心、金银环同煎汤下，不能吞，磨化与服。
　　急救仙方卷之三竟
　　#1肢：原作 『技』，据文义改。
　　#2搏：原作『慱』，据文义改。
　　#3生：疑当作『性』。
　　#4搏：原作『博』，据文义改。
　　#5槌：原作 『追』，据文义改。
　　急救仙方卷之四
　　济阴品
　　序论医经云：香附子，妇人仙药，常用导血调气，佐以乌药，使阳不至强，阴不至弱。自女子而至妇人，由有生以来，虽日禀赋，众阴所集，以血为主，得病之因，其源皆未有不先因气所触作，然后血气相搏#1，结成大病。盖以血本属阴，性柔软闰，易於成病，感热即血溢，冒寒即血凝；劳伤之过，血失常经，喜怒不常，血结气聚；忧思不伸，血不归络。又巢氏云：血得凉而生，医治之问，轻重失审，冷热有差，未免转成他疾，而有伤生之危，可不慎哉。今此前后用方，性味温平，乃出神仙之旨要，不凉不僭，顺荣卫之疏通，胎前产后无不备矣。若老若少，皆获全生。切恐用方之士疑此药品之不精良，妄意浅近而轻忽之，却不知此方为女人养生去疾之宝，可不依而行之，诸方逐一故具于后。 
　　异香四神散又名四神汤，专调理妇人室女血气不调，及胎前产后诸疾皆主之。盖女人以气血为主，殊不知因气先不调，然后血脉不顺，即生诸证，此方大有奥理。
　　香附子去毛炒，半斤　乌药炒，四两　甘草炙，一两
　　右□咀，每服五钱重，水一盏，生姜三片，枣一个，煎至七分，去滓，空心温服。或用葱白三寸同煎。如治诸证，依后加减用之，立见功效。
　　妇人气血不顺，心胸痞满，加紫苏叶同煎。惊忧闷气，喜怒伤神，心满腹疼，面目虚浮，及一切气疾，并加石菖蒲同煎。血脉不调，血膈番胃，呕吐饮食，以老姜一块，烧令黑，切作五片，入盐少许同煎。脾胃感冷，亦依前用。血积、血晕闷、血症、血刺痛，煎熟入好醋一呷服。经血行时被风雨，或惊忧相并，经候不时，名曰搐脉，腹痛紧胀，腰腿疼痛，每服加炒茴香一撮同煎。血气不顺，喘满气急，面目浮肿，加生姜、紫苏叶同煎。唾血，咯红痰，喉中腥气，加黄桑叶三四皮，花桑尤佳。血涩气秘，大便结滞不通，宜加枳壳数片，或去白青皮亦可。凡血脏虚冷，血涩腹痛，血海久冷，血崩，赤白带下，小便频数，又血脉妄行，渗入大肠，有似肠风并入，炒吴茱萸末一匕同煎，易名温经汤。经络感热经水沸溢，血脉妄行，病曰热崩，加生地黄。凡败血攻冲脾胃，血噎气血，若咳逆，加生姜三片、柿蒂五个。血气昏闷，心腹刺痛，加良姜、赤芍药，以水酒各半盏同煎。胎脉伤食，胸膈闷不快，噎气食臭，心腹紧满，更加南木香，或宿砂仁煎。怀胎临月，近上逼心，名日子悬，依旧用姜片、紫苏同煎。产后诸疾，不明血脉去留，不辨虚实冷热，且宜此药通顺血气，不致差误，然后随证调理。产后寒气入腹硬紧，脐下刺痛，名日寒疝，加炒昊茱萸煎。产后，因产中用力太过，子宫脱下，俗名□病，先用此顺气安肠，兼以樗树根或枝梗，同葱白，以花椒煎汤熏洗，子肠自定，及平居女人患此，亦然。
　　乌犀圆，调治血脉，治风补虚，及血海一切疾证，应血风、血冷、血滞、血气，悉宜服之。
　　马鸣肝即晚蚕砂，五月收者良，拣冷，炒至烟起用，半斤　大草乌二两重，入灰火内逼裂，取出以布袋打去皮尖
　　右二味为细末，酸醋煮作糊为丸，如梧桐子大，每服三十丸。常服以淡醋汤、温酒随下。如别有证候依后汤使。凡血气不顺，月水不调，或过期不来，或月内再至，淡醋汤温酒吞下。凡血弱阴虚，经水枯竭，数月不得，痿黄瘦瘁，腰腹疼痛，厌厌不已，及脚膝挛急，并以黑豆炒，浸酒吞下，久服血闰自通。凡经脉凝滞，久久不行，腰重疼痛，数月不利，以土牛膝根浸酒吞下，脉复即行。凡妇人年未五十，住脉太早，腰脊重疼，腿足麻痹，目多昏暗，常用茶清或酒任下。凡血气逆上，血上冲肺，喉间作腥，或咯血唾血，以葱白或花桑叶煎汤吞下。凡感踏风冷，血气□痛，时复昏懵，以铁秤槌烧红淬酒下，或伏龙肝捣碎细炒浸酒下。凡经脉妄行不止，渐或成崩，或赤白带下，兼生黄水，名曰漏下，并艾醋汤吞下，或炒黑豆浸酒，或以绵子烧灰调酒下，或北艾、地榆、柏叶煎汤吞下，兼以《局方》艾醋汤相间来进。治血气攻脾，心胸懵杂，此名血懵，以猪呕血入麻油少许，同煎酒浸送下。治血风筋豚挛急，脚肿疼痛，脚多转筋，以木瓜汤下，或当归木瓜牛膝浸酒下，或炒黑豆同羌活浸酒下，兼以红蓼茎叶细切，煎汤熏洗。治血沥腰肿痛，膝重，此皆血脉凝滞於足太阳经，可先嚼茴香一撮，温酒吞下，或炒黑豆浸酒吞下，尤佳。血风攻注，手足偏重，顽麻酸疼，炒生姜酒下。血虚，血风上攻，齿牙浮肿，及血风头疼，偏正头风，耳内呜响，耳聋重听，遍身生疮，顽麻燥痒，以上并用荆芥穗叶或生葱茶服，食前后并宜服之。肝虚生风，眼多冷泪，多饶昏睛，木泽煎汤吞下，或煎黑豆汤下，不拘时候。风寒触血，遂成血症瘕，咳嗽喘急，桑白皮煎汤下。大便下血，侧柏地榆煎汤吞下。
　　蒲黄黑神散，调理室女妇人风虚劳冷，一切血气之疾，及胎前产后血滞血晕，恶露不快，败血为疾，并皆服之。凡生产之后，首先进乌金散，压血晕，逐恶血，第二日即便常进此药，逐败血，安新血，自然百病不生。此方常用，百发百中，悉得效验。若将调理女人诸疾，用炼蜜为剂，每一两三钱重，分作十丸，或用酒煮面糊为丸，如梧桐子大，每服三五十丸，随证用汤使，各以其病立名称之，名益阴丹，又名通真丸，又名胜金丹，又名金钗煎，又名保生丸，又名四顺理中丸。
　　黑豆一升，炒熟，去皮　香附子末，四雨　乾姜炮　生乾地黄各一两
