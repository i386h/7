<!-- { "loadSidebar": true } -->
　　燕处申申快意，仗清净、固住灵源。玄玄处，三光并秀，照耀洞中天。
　　劝君，开觉悟，休驰才俊，听取余言。有逍遥妙路，无说无传。决烈一刀两段，绝缘虑、自是通玄。真功就，留侯的裔，继踵作神仙。
　　赞重阳真人显异
　　悯化真人，重阳师父，头头物物皆通。归期预指，语话似心风。
　　果应南京行上，升霞后、教训臧公。师父重阳真人当日升霞，至暮时分，臧公在南京遇之，尚不知升霞，犹以为生，后方知之。其速有如此者。岐阳镇，顶，冠下界，为我再传功。
　　华亭，城西现，救予疾苦，气布身中。在文登云上，显出慈容。
　　县宰尼厉虎见，经顷刻，复返天宫。真实事，古今希罕，自是足人崇。
　　退姜四翁所惠团袄
　　一纪环墙，数年赤脚，啀他寒冷如囚。超然一志，决要行功周。
　　感得神仙下界，向身中、布气如流。无凝滞，冲和上下，相应好因由。
　　关西，牒发我，远来东土，恣意贪求。做天来大错，敢受绵裘。
　　结裹身如图囤，招谴责、厥疾难廖。还团袄，潇潇洒洒，褴褛显真修。
　　叹慈汉
　　镜内苍颜，梳间白发，犹然骋俊刚求。不愁自己，贪为子孙忧。
　　日日争名竞利，时时地、筹运机谋。堪失笑，这般憨汉，直待死方休。
　　人还，依我劝，无常事紧，性命堪搜。愿诸公惺洒，慷慨回头。
　　莫说蓬莱路远，心开悟、咫尺瀛洲。真清净，无为功满，得去列仙俦。
　　心自笑
　　学道修仙，累功积行，常愁行少功亏。劝人作善，於道最相宜。
　　稍稍缘行端正，早傍人、别意猜疑。心自笑，图他功行，怎避是和非。
　　华山，陈处士，不侵耕织，山下行稀。尚有人相毁，发叹吟诗。
　　清正无私无曲，任前程、宠辱灾危。随缘过，腾腾兀兀，歌舞乐希夷。
　　黄县金玉庵
　　东寺西城，南山北海，心中好结良因。庵名金玉，堂建号全真。
　　廊舍清风明月，园无漏、不落沉沦。门清净，云朋霞友，燕处得申申。
　　无为，环堵裹，小松疏竹，初种新新。向宝花台上，异事惊人。
　　眺望蓬莱山岛，又何必、别觅长春。堪图画，芝川一境，马钰略铺陈。
　　证仙果
　　牝锁玄通，龙奔虎走，微微调息绵绵。清风透户，不放马猿颠。
　　姹女婴儿相遇，论清净、至妙根源。无作做，自然成道，决上大罗天。
　　愚男，专恳告，十方父母，听取儿言。愿茶坊酒肆，递互相传。
　　莫以狐言貉语，是端的、秘密幽玄。凭斯用，人人有分，个个做神仙。
　　赠君唐括氏儿舍子出家以词赠之
　　冒雪行车，迎风访道，投余特地参同。说些修养，不论虎和龙。
　　讲甚婴儿姹女，无龟蛇、日月交宫。无水火，亦无嗽咽，更没按时功。
　　的端，真妙用，无为活计，清净家风。锁心猿意马，勿纵狂踪。
　　炼息绵绵来往，自然得、子母和同。全性命，紫书来诏，直赴大罗宫。
　　不看谒
　　不谒公侯，不疎贫贱，不求富贵荣华。不准美膳，不敢厌衣麻。
　　不发无明火烛，不、着境、亦不思家。般般不，不忘师旨，炉炼白朱砂。
　　逍遥，真自在，清闲活计，云水生涯。对风邻月伴，满泛流霞。
　　悟彻长生久视，又何必、驰骋矜夸。将来去，祥云瑞霭，步步衬莲花。
　　夜叉婆
　　扑粉施朱，画眉补鬓，巧言令色柔和。暗藏机狡，名唤夜叉婆。
　　面善心乖性恶，纤纤指、鹰爪无过。夸体段，取人性命，入夜骋偻罗。
　　遇师，方省觉，要逃业障，须避冤魔，纵水云游历，远离巢窝。
　　急急完全神气，累功行、岂敢蹉跎。酬心愿，劝人修炼，功到洞仙歌。
　　觉前非
　　不待人询，须当自问，如何用意图财。若非奸狡，无有自然来。
　　心起悭贪嫉妬，咛思想、横祸非灾。欺天地，暗怀狠毒，怎不落深崖。
　　阴司，悬业镜，难谩难谑，难闪难推。却不如闻早，省悟心灰。
　　物外追陪霞友，论长生、脱兔轮回。修功行，不忘初志，定是赴蓬莱。
　　怀修炼
　　物物心休，般般事已，进人退己从长。无争上士，柔弱胜刚强。
　　垣荡逍遥度日，处清净、成就圆方。怀修炼，亘初灵物，决要鼎中藏。
　　难忘，唯是道，如饥思饭，如渴思浆。似婴儿寻母，专一思量。
　　急救自家性命，调真息、不要忙忙。常细细，绵绵来往，功到赴蓬庄。
　　悟生死
　　七十韶华，暂时光景，寻思一向沉吟。酸辛入鼻，苦痛事攒心。
　　生死都来两字，既生身、有死相临。堪养气，要逃生死，物外去搜寻。
　　心开，通妙用，火中养木，水裹生金。把乾坤骨髓，收向朱林。
　　龙虎变成婴姹，灵灵显、岂论阳阴。无生灭，真真了了，跨鹤上瑶岑。
　　傀儡论
　　养赡浑家，贪求活路，身如傀儡当场。被他名利，把戏引来忙。
　　牵惹千头万绪，使作得、举指猖狂。夸体段，摇头弄影，驰骋好容光。
　　遇师，亲说破，行尸模样，走骨趋跄。气悬丝相似，莫有无常。
　　急认壶中云水，叩玄关、麻麦馨香。龙蟠虎，汞铅烹炼，丹结做蓬郎。
　　自破坐
　　执法行功，按时打坐，柰何不得惺偬。睡魔返倒，头点点占胸。
　　鼻气如雷响喨，才惊觉、眼又蒙眬。予自劝，恁般修进，怎炼虎和龙。
　　斯言，如不信，偷观同辈，定是心通。见摇船身分，自愧梢翁。
　　好认无为大道，心清净、神气和冲。灵光结，三丹踊跃，晃郎五明宫。
　　降心魔
　　熟境缠绵，心魔返倒，下功决要降心。住行坐卧，昼夜志防心。
　　方寸虽然不大，起尘情、万种牵心。当识破，上天入地，好弱总由心。
　　从今，生觉悟，牢擒意马，紧锁猿心。把凡心裂另，要见真心。
　　日日澄心遣欲，更时时、校勘身心。无私曲，自言心正，方可合天心。
　　骷髅样
　　样子骷髅，偏能贩骨，业缘去去来来。骋驰伶俐，不肯暂心灰。
　　转换无休无歇，腾今古、更易形骸。空贪寿，饶经万劫，终久打轮回。
　　遇师，亲指教，创修一点，免落千崖。屏七情六欲，保护三台。
　　玉虎金龙并凑，青莲内、捧出婴孩。无生灭，大罗天上，仙位得安排。
　　忍忍忍
　　刃下挑心，心头插刃，认来堪作良因。无明降住，有辱不生嗔。
　　忆昔清河公艺，尚垂涕、书此和亲。无争士，常行大善，不敢暂伤神。
　　人猜，泥捏塑，逢刀坦坦，遇药申申。便是非不辩，强弱无论。
　　师父重阳教我，消烟火、悟假修真。常忍耐，触来勿竞，端的做仙人。
　　得真乐
　　落魄闲人，逍遥懒汉，的端酷厌荣华。怕耽火院，不会养浑家。
　　万种尘缘拂尽，仗心闲、炉养丹砂。松峰下，水边石畔，遣兴饮流霞。
　　一灵，常皎洁，优游恬淡，真乐无涯。论比之明月，月有云遮。
　　若比孤云自在，风飘荡、牢落堪嗟。予亲遇，得超彼岸，快活更无加
　　和芝阳灵元子卫信道韵
　　放懒生涯，欣慵活计，起心念念慈悲。而今不肯，摘叶更寻枝。
　　撇下之乎者也，的端认、莲出青泥。闲闲裹，扪心自忖，有似遇良医。
　　逍遥，真自在，要成仙福，凭仗心师。志坚如山岳，不许胡移。
　　日用无为清净，自然得、捉住东西。些玄妙，悟来通晓，虽老不为迟。
　　复用前韵
　　吊孝之人，送终之辈，当思兔死狐悲。青春渐老，休要恋花枝。
　　好把精神收拾，超彼岸、出水腾泥。皈正觉，自心有病，物外去寻医。
　　良医，无药饵，劈昏凿暗，便是明师。要心无染着，熟境迁移。
　　神净虎龙交媾，任红日、东出还西。无忧恼，长安路上，行道不迟迟。
　　离众生示门人
　　尽说烟消，皆言火灭，触来总起无明。不知不觉，怎得离众生。
　　道本易行易晓，柰心违、难晓难行。心魔障，未成大善，方寸不能灵。
　　同流，听嘱付，是非休辩，人我休争。叹行尸走骨，何辱何荣。
　　急救自家性命，气神和、清结真形。灵灵语，瑶台阆苑，蓬岛是前程。
　　混元刘法师升化以词赞之
　　幼则随群，长而异众，一心法箓行持。书符咒水，治病救灾危。
　　建德如偷不显，厌华丽、蛎食粗衣。亲曾遇，重阳师父，传授入希夷。
　　自知，功行满，速来访我，径就归期。便怡然拂袖，应限宜时。
　　此者彭城了了，马风风、当赋新词。长生得，携云仙去，跨鹤赴瑶池。
　　赞重阳真人出现
　　古郡登州，望仙门外，画桥车马难通。重阳师父，对众显家风。
　　预说逢何必坏，经一纪、太守何公。嫌崄峻，令人拆毁，命匠别兴功。
　　文登，重出现，白龟莲上，端坐空中。宰公尼厖虎，得遇真容。
　　忽见回身侧卧，祥云动、复往仙宫。人争画，家家供养，处处总钦崇。
　　又
　　妙行真人，重阳师父，遇师吕祖玄通。十年了道，归去得乘风。
　　一纪三番下界，性正直、凡事依公。天上现，无为手段，超显自然功。
　　全真，文集裹，藏机隐密，妙在其中。论龙吟虎啸，婴姹娇容。
　　玉内金光灿灿，神丹结、跃出灵宫。人还悟，速修清净，休受世间崇。
　　赠辛五翁姜四翁
　　豪富过人，作为异众，莱阳姜鉴辛通。文登趁醮，不惮冒霜风。
　　来往近乎千里，投坛告、马钰姜公。持孝道，宰公闻得，惠酒劳奇功。
　　虔诚，逢感应，醮仪才罢，仙现云中。命丹青妙手，传写奇容。
　　从此住行坐卧，搜斡运、阴裹阳宫。忘尘事，乡人钦羡，相重更相崇。
　　赠莱阳县众醮首
　　高密锺真，莱阳姜鉴，废坊辛氏名通。邀予追荐，不避雪和风。
　　捧示众官书疏，跪领外、承顺诸公。居环堵，一餐薄粥，须办十分功。
　　加持，非草草，玉山踏碎，金藏颐中。要虎龙交媾，产出元容，
　　整顿精神惺洒，救亡灵、尽赴蓬宫。人听劝，齐心乐善，释道一般崇。
　　赴登州黄箓大醮
　　松栢岩前，烟霞洞裹，清风吹动灵苗。水升火降，大药自然烧。
　　歌舞相陪童稚，利名弃、不让渔樵。忘人我，清贫为乐，怕底是尘嚣。
　　人来，求追荐，千言万语，苦苦相邀。便加持斋戒，遥拜云寮。
　　祷告重阳师父，救亡灵、得上青霄。鸾鹤引，孤魂滞魄，相从总逍遥。
　　文山七宝会众创庵告名因而示词
　　七宝庵中，三清门裹，全真堂建相当。东西廊舍，堪可做云房。
　　凿石名为丹井，水甘美、有若琼浆。玄玄处，修真环堵，幽雅不寻常。
　　云朋，并霞友，微中讲论，妙裹斟量。处身心清静，便是仙方。
