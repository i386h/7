<!-- { "loadSidebar": true } -->
洞玄金玉集
　　经名：洞玄金玉集。金马钰撰。十卷。底本出处：《正统道藏》 太平部
　　目　录
　　卷一
　　七言绝句
　　卷二
　　七言绝句
　　卷三
　　七言绝句
　　七言律诗
　　卷四
　　七言长篇
　　五言绝句
　　卷五
　　五言长篇
　　五言律诗
　　吟
　　颂
　　卷六
　　六言诗
　　歌
　　卷七
　　词
　　卷八
　　词
　　卷九
　　词
　　卷十
　　词
　　洞玄金玉集卷之一
　　昆仑无为清净丹阳马真人述
　　七言绝句
　　重阳悯化妙行真人，时在昆嵛山居庵，用三尺半青布，造成一巾，顶排九迭九缝。言梦中曾见，名曰九转华阳巾。师父风貌堂堂，有若锺离之状，加之顶起此巾，愈增华润，诚为物外人也。故作是诗以赞之。
　　貌似锺离宝在身，自然惺洒好精神。
　　怎知不是红尘客，九转华阳青布巾。
　　赞重阳悯化妙行真人
　　云冠霞帔绛销裙，身入圆光别紫清。
　　妙行真人酬本愿，拯危救苦度众生。
　　继重阳真人韵
　　不居郾市不居村，不忆妻男不忆孙。
　　志在环墙修大道，斡开玉户入金门。
　　述怀
　　身在儒门三十年，不知一字大如天。
　　偶因悟彻风仙理，顿觉灵明满大千。
　　又
　　虚无浩渺神仙国，郁崛穹窿自己天。
　　白日清闲无冗事，丹霄出入驾飞烟。
　　又
　　一逍遥自在三山客，坦荡无拘一散仙。
　　清净斡开壶内景，无为踏碎洞中天。
　　和长安药王二郎韵
　　云游水历过中牟，得遇重阳师太奖。
　　许我将来了了归，洞天三十六仙长。
　　〔绝句十首〕
　　重阳真人欲往宁海，亲笔画一画图，与醴泉县弟子史公密收之。钰预梦南园一仙鹤从地涌出，经月有重阳师父到来，指鹤起处要修庵居。钰又梦参从师父入一山，翌日师父训钰小字山侗。铉随师父到南京，至年终，师父要归逝。钰求辞世烦。师父言：我在关中吕道人庵壁上，预前写下。钰覆知师父，钰有三愿。一欲将师父《全真集》印行。师父曰：长安决了。二愿欲与师父守服三年。师父曰：刘蒋村有我旧庵基址可住。三愿劝十方父母拾俗修仙。师父言，罢升霞。
　　余别大粱，经洛阳，入潼关，过华岳，访京兆。有道友相留，在孔先生庵内，盘桓数日。有醴泉史公相寻来，在东门裹茶坊相见。问及姓氏，渠云醴泉史风子，亦是重阳真人门弟子。余闻之甚喜，师父屡曾说贤。茶毕，余往太平楼下街闲行。有道友杨二郎邀住，啜茶之次，有史公继至。史公又施拜礼。余责曰：汝既是重阳师父门人，何其多礼。岂有一日两三遍具礼拜，是何道人活计。余预知此公怕上街求乞，故相挠之，我欲拌贤一镮酒，主人不知可否。史公於怀中取钱，余言非用此钱，可上街求乞钱沽酒。史公熟视移时，遂上街乞化，下来沽酒。余独饮之，史公求诗，遂成十绝句以赠之。
　　行尸走骨有何羞，勿为衣餐乱起愁。
　　学我上街长展臂，随缘乞化最风流。
　　又
　　富贵荣华全小可，於身性命天来大。
　　火风地水似浮沤，好把假躯先勘破。
　　又
　　今朝端的拜闻贤，休使家中造业钱。
　　降伏我人求乞去，自然日用得翛然。
　　又
　　马风非爱杯中酒，引尔街前闲展手。
　　度日随缘助道长，不劳出药闲糊口。
　　又
　　且把糟浆助我神，须凭玉液养天真。
　　谁知越醉越惺洒，异日功成三岛人。
　　又
　　无妻无子亦无女，天赐逍遥宜省悟。
　　休欺方寸莫谩人，暗有神明常察汝。
　　又
　　从前爱底莫留心，急急抽身物外寻。
　　搜获不离方寸地，无私无曲作知音。
　　又
　　天机末敢轻分付，细细看贤悟不悟。
　　遇有艰难不忆家，恁时指汝长生路。
　　又
　　浮名浮利尚难求，利遂名成卧土丘。
　　不道神仙非小事，须凭功行赴瀛洲。
　　又
　　要做神仙须悟彻，万种尘缘当一撇。
　　常将身影更嫌多，恁时自有仙提挈。
　　赠长安众道友
　　家家门下长安道，户户庭前极乐乡。
　　一脚不移超法界，三脸俱透得清凉。
　　赠长安郭子聪机宜韵
　　清净神光灿有余，自然猿马不驱驱。
　　转增开悟通玄路，未审汾阳信也无。
　　和卢知县韵
　　一身便做个环墙，脱洒灵童住裹厢。
　　没口能言玄妙语，勿令猿马纵轻狂。
　　赠长安孔公昆仲彭子元
　　四旬有八到长安，探谢诸公异眼看。
　　今日伸于知己者，修行说破虎龙蟠。
　　又
　　庵主孔公彭子元，暨诸道契早搜玄。
　　身中营养长生火，壶内修完不夜天。
　　又
　　心清意净性逍遥，坦荡无拘不系腰。
　　若要炉中铅汞结，须教鼎内姹婴调。
　　又
　　撇下家缘万事休，自然捉住好因由。
　　冲和秀气穿丹穴，惺洒灵童上玉楼。
　　又
　　不迷外乐不贪嗔，混俗和光语笑频。
　　但愿诸公如我志，大家修进作仙人。
　　又
　　逍泽物外固精神，绝虑忘机合至真。
　　悟取无争为上士，常怀忍辱作仙人。
　　又
　　道家豁畅最相宜，酷好歌欢又着迷。
　　清净个中真个乐，自然舞袖入云霓。
　　又
　　三髻山侗炼大丹，玉炉裹面雪漫漫。
　　悟来不骋掀髯势，故要傍人下眼看。
　　又
　　悟来不耻乞残余，名利安能引我躯。
　　奉劝诸公休着有，早随马钰学寻无。
　　又
　　速宜一志锁心猴，般运清虚金木流。
　　九转功夫成大药，永为仙契住瀛洲。
　　题京兆统军司王令史钦古堂
　　王公赋性常钦古，堂裹闲调龙与虎。
　　日就月将得倒颠，自然显出胎仙舞。
　　又
　　钦古先生容貌古，悟彻高龙并坎虎。
　　归依至理妙中玄，敢与马风街上舞。
　　又
　　钦古先生遵太古，先天先地真龙虎。
　　出高入坎任东西，惊动姹婴来对舞。
　　又
　　钦古先生通亘古，无中营养龙和虎。
　　清清净净显元初，脱洒灵童当面舞。
　　到马坊见小李讲师看南华经
　　寻文讨古要多知，悟彻南华迷更迷。
　　不若万缘齐撇下，挣清得一上天梯。
　　赠马坊庵主刘先生
　　一心入道彻程头，二气调匀细细收。
　　三宝至精神气结，四时攒聚赴瀛洲。
　　鄠县小张索
　　小童问道道无言，清净能持至妙玄。
　　凭此家风常保守，自然有分做神仙。
　　鄠县小王索
　　小童听属养灵童，自有因缘继马风。
　　清净无为须悟彻，自然云步到蓬宫。
　　赠庆真徐清神
　　火院常耽没彻头，一身空为一家愁。
　　与他了干终难了，不若灰心休便休。
　　赠鄠县仵解元
　　我遇神仙人遇我，人还似我消烟火。
　　养气全真不染尘，自然有分成仙果。
　　赠鄠县独孤五郎
　　修仙须要降人我，更向水中养真火。
　　意减心忘无点尘，性灵丹结成功果。
　　过鄠郊汉陂空翠堂
　　作诗赠耀州梁姑
　　色即是空空是色，色空空色两俱忘。
　　自从悟彻空中色，顿觉心莲翠碧香。
　　醴泉裴公索
　　眼前儿女总成人，类上髭须似烂银。
　　莫怪形容憔悴损，被他夺了好精神。
　　赠淳化何先生斑竹杖为路赆
　　一枝端的化龙材，因击三尸魍与魁。
　　血染斑斑如玳瑁，赠贤担去访蓬莱。
　　丁酉下元日出环墙
　　舞得来来真个促，识得亘初真面目。
　　师父师叔下界来，嘉期直指在西北。
　　再遇
　　师父重阳悯化妙行真人、师叔玉蟾普明澄寂真人。
　　才过扶风回首促，特访岐阳夸瞽目。
　　再遇本师得大丹，教立东西南与北。
　　仲冬二十八日复入环墙
　　风害飍飍风马出，西北云游月余日。
　　却思旧隐复归来，便把环墙重跳入。
　　封门窗
　　昆嵛三髻马山侗，便把门窗实九封。
　　斡运坎高庚与甲，不分南北与西东。
　　〔绝句〕 
　　予於大定戊戌孟冬，自龙门抵华亭太和庵，居旬余，欲拂袖诣崆峒。是日只於东审，就公先生庵内，居止一二日。时有刘昭信、裴大器、李大乘，及坊郭道友十余人。予化诱连夕，无一回心向道者。翌日欲行，遂留绝句。
　　炼就丹阳玉性开，云游西北选仙材。
　　锦鳞不得空捞洒，收拾纶竿归去来。
　　钓中李大乘复用前韵
　　钓愚愚性豁然开，一点灵阳称选材。
　　心上勿令尘垢昧，清中传过妙玄来。
　　复赠李大乘四首
　　钓出迷律离苦海，同行同坐恣遨游。
　　心中剔性真分付，达妙通玄玩十洲。
　　又
　　喜贤回首作同流，悟取壶中天下游。
　　云水不须劳足力，自然步步到瀛洲。
　　又
　　坦荡逍遥一道流，不随名利离尘游。
　　未归天上丹霞洞，先步壶中碧玉洲。
　　又
　　大乘体调事如何，无着胜如百不歌。
　　性似孤云与孤鹤，逍遥自在更无过。
　　还赵公方帽
　　凿昏劈暗不愚蒙，黑白能分玉性红。
　　乌帽先生悟明月，赤松上士傲清风。
　　〔绝句〕 
　　李济川梦得爨先生传诗一绝，予因和之，以赞美焉。
　　爨公曾拜我为师，一志坚持不暂移。
　　了了根源蝉蜕后，偶然下界却留诗。
　　赠华亭县庵主张大悟
　　的端言语切须听，精固根源气固神。
　　若使马猿依旧劣，堤防不测祸临身。
　　赠华亭县道友
　　马风慈愿效维摩，常病众生受苦多。
　　劝化诗词如省悟，免教投火似飞蛾。
　　赠何氏乃焦公之妻
　　青春已过恋妆楼，堪叹迷人不觉秋。
　　莫待十分憔悴损，早搜玄妙早蓬头。
　　冬至日镢陇州同知李镇国炭
　　一阳生发岁添新，自笑诗人忒煞辛。
　　呵笔狂吟书玉简，起心动念镢乌薪。
　　又
　　天道於人有两般，大家冬月不相关。
　　炎蒸豪气和冰热，冷淡贫庵火也寒。
　　谢陇州笔刘三郎羊皮被
　　同云一色不多般，六出飘飘锁故关。
　　深谢彭城真道友，赠予皮被敌冬寒。
　　别陇州
　　水历云游凭有则，顺行逆行人莫测。
　　个内斡旋天地机，了达根源真一得。
　　庚子七月二十九日题终南太平宫南斗阁东壁
　　瞥然风害个尘无，谁肯飍飍也学予。
　　悟者回头通妙甩，自然蓬岛是程途。
　　庚子八月二十四日长安祈雨
　　赤脚马风祈祷雨，心香袅袅投仙府。
　　一犁沾足待何时，五五不离二十五。
　　又
　　苗将枯槁万民愁，爇起心香瑞气浮。
　　再祷三真齐下界，沛然一泽好收秋。
　　赴驾古谋克斋遇鹤
　　云朋霞友赴斋筵，步步圭峰在目前。
