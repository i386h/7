<!-- { "loadSidebar": true } -->
　　芝阳道友访文登，非是寻芳觅翠荣。具说宰公投尺牍，邀予掌醮救亡灵。救亡灵，事最好，有些小事当分剖。惟恐后进相效颦，赶斋赴醮不修道。不修道，怎了仙，了仙须炼气绵绵。倒卷辘轳灯树落，斡旋宇宙性灵圆。性灵圆，当积行，引人回首归清净。慈悲援溺布桥梁，恻隐扶危立梯隥。立梯隥，作渡舟，度人物外做真修。柰何道友求追荐，孜孜祷我救阴囚。救阴囚，如何是，予乃无为清净士。未尝趁醮和天尊，不会登坛行法事。行法事，请黄冠，洁己登坛作内观。予应加持处环堵，默祷本师天仙官。天僖官，重阳也，发叹起慈行悯化。千重地狱枷锁开，一切亡灵罪情舍。罪情舍，暨孤魂，同游紫府入仙门。不夜乡中得真乐，长春洞裹捧金蹲。
　　和胡讲师韵
　　重阳真人寻友，东游宁海。三髻懒汉选仙，西访长安。长安大道，如何者哉。堪放落魄，宜弃婴孩。既通玄趣，当补形骸。抽添运用，次叙挨排。飞乌走兔，双戏俱皑。烟消火灭，锐挫强摧。断除烦恼，洗涤尘埃。心无染着，齿免。金花要赏，玉树栽培。火生慧草，水长灵荄。常教灵焰泼泼，无令神水溃溃。常教命灯明朗，无令性烛沉埋。寻访同心同德，讲论有倚有挨。三尸拜降方寸，六贼难会九垓。要斡旋壶中日月，须倒颠洞裹山隈。得自然爱欲星散，得自然人我星。大药清灵于玉鼎，胎仙歌舞于瑶台。堪叹利名之切切，堪叹生死之哀哀。好把尘缘大家勘破，休教走骨时暂狂乖。决要炼形如同槁木，决要降心有若死灰。异日丹成九转，携云同赴蓬莱。
　　立身法
　　立身之法，分明说破。意马牢擒，心猿紧锁。戒断悭贪，伏降人我。节慎语言，堤防口过。莫起风波，休生烟火。忙裹偷闲，闹中趖躲。修仁蕴德，消灾灭祸。退己进人，亦成仙果。
　　〔说十了〕 
　　十了功乃内事，非眼前境界，真清真净，自然得之。
　　项中霞彩流，眼中光明流，耳中冲和流，鼻中玉柱流，口中甘津流，心中真火流，脐下黄河倒卷流，木金随波运转流，自然天地两交流，十分功满性风流。
　　联句
　　摆脱名缰三岛客，掣开利锁十洲仙。长生路径当修补，不死根芽好炼烹。修心要厂长生客，炼性当为活死人。炼气气和神踊跃，修真真净性玲珑。专心学道须通道，坚志修仙决遇仙。谁知神秀过才秀，我觉心明胜眼明。心没攀缘神彩秀，气无凝滞性灵圆。水中焰迸三丹结，火裹莲生一性灵。学道男儿无我相，修仙烈士没人情。忘上博来心上悟，道中通得妙中玄。梦裹曾收无影剑，法中去了有情心。尘中无染心中悟，道上通玄性上灵。阴裹藏阳阳烜赫，命中养性性玲珑。学道须凭心决烈，修仙全在志坚刚。石女吹箫鸾凤舞，泥牛入海虎龙和。玲珑玉姹敲龙角，惺洒金婴跨虎腰。瑶池殿下青鸾舞，阆苑宫中白鹤飞。袖裹青蛇三尺剑，腹中白虎九还丹。青霞宫裹收红雪，碧玉岩前赏赤松。心清意净天堂路，意乱心荒地狱门。斡旋决仗无为力，造化全凭清净功。一袖拂开沙世界，三丹结正大罗仙。捉住亘初灵底物，得观元始本来真。六六阴消丹灿灿，三三阳聚性灵灵。云根水骨归金鼎，汞髓铅精聚玉炉。速把我人山放倒，急将龙虎穴冲开。踏碎龟蛇真活计，和调龙虎好生涯。若要姹婴双戏鼎，须教日月两同宫。鼎内精金生五彩，炉中美玉结三光。兔走乌飞投气海，龙吟虎啸入神京。心猿紧锁丹无漏，意马牢擒性自明。降住天关并地轴，斡旋坎虎与离龙。猿颠马劣难成道，虎远龙蟠易见真。心中事少忧愁少，性上尘多疾苦多。有有有中非有有，无无无裹有无无。
　　〔归山操〕 
　　钰因与僧烛律师、殿试范寿卿，於郡城之北三教堂，一日焚香宴坐，有王大师抱琴而来鼓之。日昃，作琴操《归山操》，盖钰有归真之意也。
　　能无为兮无不为，能无知兮无不知。知此道兮谁不为，为此道兮谁复知。风萧萧兮木叶飞，声嗷嗷兮雁南归。嗟人世兮日月催，老欲死兮犹贪痴。伤人世兮魂欲飞，嗟人世兮心欲摧。难可了兮人间非，指青山兮当早归。青山夜兮明月飞，青山晓兮明月归。饥餐霞兮渴饮溪，与世隔兮人不知。无乎知兮无乎为，此心灭兮那复疑。天庭忽有双华飞，登三宫兮游紫微。
　　〔委形赞〕
　　癸卯岁，师父丹阳真人，一日俄肆笔而书，名曰《委形赞》。是岁果蝉蜕，故集於是。
　　卫身之光，照耀非常。卫身之兽，风云前后。大哉登真，委形而寿。绀发青眉，红颊素肌。如龙换骨，如蝉蜕皮。不作易性，奚为空衣。兀然若睡，卧篑而归。大哉登真，路入青溟。麟随绛节，凤牵朱軿。呜鸾佩玉，履虚步云。超受真诰，上登玉宸。天路何长，天人飞翔。摐金拊石，散花烧香。声动三界，众来十方。群魔钦仰，六丁惊遑。灵颖斯成，幸无灾螟。却顾松栢，非为遐龄。山有时崩，海有时田。长地久，永为列仙。
　　洞玄金玉集卷之六竟
　　洞玄金玉集卷之七
　　论恩
　　天地日月父母恩，不能使我脱沉沦。
　　弟兄姊妹暂相识，妻妾儿孙愈不亲。
　　幸遇风仙传秘诀，致令马钰得良因。
　　断情割爱调龙虎，绝虑忘机产凤麟。
　　玉内生金丹结宝，水中养火气安神。
　　师恩深重终难报，誓死环墙炼至真。
　　词
　　十报恩本名瑞鹧鸪
　　山侗一愿报师恩，物外生涯世罕闻。锻炼玉炉三涧雪，修完金鼎一溪云。
　　蛟龙宜向火中溉，猛虎堪於水裹焚。一粒神丹光透璧，不神神彩独超群。
　　又
　　山侗二愿报师恩，立誓修行志炼心。火焰灭除火养木，水银枯尽水生金。
　　木金三间通玄路，水火同流结宝岑。久视大丹成不漏，携云归去绝升沉。
　　又
　　山侗三愿报师恩，锻炼灵胎在玉京。铅汞烹煎先有验，虎龙交媾岂无声。
　　三光并秀超三昧，五岳同峰出五行。三五丹成真造化，自然云步访蓬瀛。
　　又
　　山侗四愿报师恩，天地收来入宝瓶。日月山川添壮观，虎龙婴姹得安宁。
　　清轻浊重阴阳正，博厚高明品物灵。赫赤丹成全性命，超然跨鹤过天庭。
　　又
　　山侗五愿报师恩，酒色气财誓不侵。便把日乌先赶退，次将月兔更牢擒。
　　月轮重显无圆缺，日色增辉没缩沉。功满丹成何处去，得超云汉绝阳阴。
　　又
　　山侗六愿报师恩，坦荡逍遥不惹尘。识破假躯端的假，研穷真性的端真。
　　方知可道非常道，始觉不神所以神。清净丹成乘赤凤，大罗天上赏长春。
　　又
　　山侗七愿报师恩，掌握虚无死水银。满目牛羊当道卧，一轩风月证人纯。
　　清清净净难迷假，净净清清易见真。龙虎丹成无九转，自然永永做仙人。
　　又
　　山侗八愿报师恩，返覆阴阳仗炼烹。火降水升抛雪浪，龙吟虎啸发雷声。
　　玉炉瑞雪重重结，金鼎祥光霭霭生。无价丹成无老死，长生路上法身轻。
　　又
　　山侗九愿报师恩，意净心清路坦平。便把无为为造化，不凭有作作经营。
　　恰如逗引龙和虎，还似般调姹与婴。活乐丹成蓬岛去，和公师叔远来迎。
　　又
　　山侗十愿报师恩，劈碎金柳玉枷情。久视门中修久视，长生路上得长生。
　　昏昏默默澄澄湛，杳杳冥冥净净清。响晓丹成蓬岛去，重阳师父远来迎。
　　述怀#1
　　利名场上没萦牵，人我丛中绝焰烟。举意游山山岭上，兴心乐水水云边。
　　往来飘逸孤如鹤，去住安闲静似蝉。据此逍遥能有几，从教人道活神仙。
　　上街求乞
　　人人休惜一文钱，好与贫儿且结缘。暗暗还贤增万倍，明明助我养三田。
　　舍悭自是开心地，割爱方能达妙玄。一日悟来离苦海，逍遥物外共修仙。
　　勉门人
　　道人活计不相侵，各自衣餐各自寻。莫为闲言闲斗气，休争俗事俗萦心。
　　搜玄绝虑龙随虎，索隐忘机水养金。清净色身全法体，一炉丹熟步瑶岑。
　　道友问在家能修行否
　　神仙要做恋妻男，忙裹偷闲道上参。清净门庭无意认，淫情术法入心贪。
　　欲求家道两全美，怎悟寂寥一着甘。莫待酆都追帖至，早归物外住云庵。
　　赠李校尉
　　一身便做个丹丘，於内常常云水游。离坎交宫真子午，甲庚易位没春秋。
　　五行四象皆无用，三岛十洲却有由。功行无亏云鹤引，大罗天上列仙俦。
　　遇禁烟道友索
　　禁烟禁火禁心猿，真息调来永永绵。云水不游芳草径，身心岂着杏花天。
　　为人勿作坟中鬼，学我能修物外仙。异日大丹成九转，腾空何必打秋千。
　　赠泾阳张书表
　　六旬有四卦将休，猛悟灰心离俗游。访我搜真归正觉，搜玄索隐做持修。
　　头分丫髻云霞友，手显擎拳风月俦。稽首更明珍重理，自然得去赴瀛洲。
　　赠段先生
　　□公物外好生涯，□火相逢结大砂。□女盘桓看大药，□牛哮吼戏灵葩。
　　□云铺地丹炉赫，□子观天碧眼华。□有三生君省悟，□中无事步烟霞。拆段字起。
　　〔赠姜公〕
　　宁海长春庵主姜公，同众道友怜予行步艰难，造一奚车。工既成日，就福山来投，故作是词以报焉。
　　青牛白鹿与黄羊，稳驾云舆昼夜忙。运载乾坤常会合，推般日月永交光。
　　法轮响喨投玄窟，云辂玎珰入道场。九转功夫如省悟，自然得继马丹阳。
　　文登县黄箓醮赠道众
　　昆嵛三髻马风歌，得遇修仙厌事多。我处无为酬本愿，人求追荐苦相魔。
　　加持助醮居环堵，救拔亡灵上大罗。滞魄孤魂诚有幸，一齐超度喜无过。
　　又
　　一从得遇乐清贫，忻住环墙怕惹尘。炼气气和神恋气，颐神神爽气安神。
　　宰公请我求追荐，小子慈心奉善因。救拔亡灵超上界，孤魂滞魄总朝真。
　　爇心香本名行香子
　　夫妇分离#2
　　你是何人，我是何人。与伊家、元本无亲。都缘媒妁，遂结婚姻。
　　便落痴崖，贪财产，只愁贫。你也迷尘，我也迷尘。
　　管家缘、火裹烧身。牵伊情意，役我心神。幸遇风仙，分头去，各修真。
　　上街化导
　　师父重阳，真个真师。教马钰、专做贫儿。生涯清净，活路无为。
　　应抚心琴，调龙虎，饮刀圭。誓不山东，缘在关西。
　　且和光、混俗随时。笊篱闲把，惟望人知。愿不蚤归，休空过，疾修持。
　　示众师兄
　　未至丹阳，怎敢为师。对同流、说破些儿。长生妙处，似有施为。
　　聚五彩云，五行气，五方圭。酉雉生东，卯兔生西。
　　是木金、间隔之时。净中意会，清裹心知。愿早清心，早净意，早行持。
　　劝象师兄求乞残余
　　物外飘蓬，馁在其中。蓦然闻、撞动斋钟。残余求乞，祷告玄宗。
