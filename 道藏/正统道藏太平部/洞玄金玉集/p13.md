<!-- { "loadSidebar": true } -->
　　人间事、总不关心，别认些活计。要全真，须养气。
　　净裹清中，虎龙嬉戏。得自然、个内斡旋，产胎仙出世。
　　劝僧道和同
　　道毁僧，僧毁道。奉劝僧道，各休返倒。
　　出家儿、本合何如，了性命事早。好参同，搜秘奥。
　　炼气精神，结为三宝。真如上、兜率天宫，灵明赴蓬岛。
　　戒华丽
　　出家儿，听仔细。居止慎勿，修来壮丽。
　　要创置、悦目园亭，与俗人何异。人问子，如何是。
　　竹篱茅舍，柴门破碎，更衣装、纸袄麻衣，是道家活计。
　　赠赵先生
　　出家儿，自摧挫。个个待要，伏降人我。
　　柰从前、罪业深深，顿裂他不过。愿心开，早识破。
　　万事皆空，相争甚么。炼我相、便是功夫，管将来证果。
　　劝门人问道
　　做修行，除妄想。细细寻思，渐成嘉况。
　　早离我、访道参禅，我难为倚仗。长安中，有高尚。
　　是古月先生，羊皮师长。便谨谨、侍奉他家，学些儿修养。
　　赠郭法师
　　马风风，闲游冶。过靖远镇，被他弓兵罗惹。
　　便捉为、深子之人，更不容分说。恼后毕，难施设。
　　解在虢略，受他缧绁。非保人、恩府郭公，啀甚时是彻。
　　叹世
　　叹人人，识见短。只知万贯，多如千贯。
　　岂思量、大限临头，似倾山碎卵。如省悟，家缘挤。
　　向物外更不，前思后算。炼气神、须要光明，做蓬莱仙伴。
　　又
　　西施容，潘安貌。达者观之，一场失笑。
　　假大风、地水成形，终不兔坑窖。愿省悟，愿明晓。
　　骋甚济济，跄跄外表。有内容、深可修完，得性命了了。
　　赠张先生
　　张先生，名无欲。表德无争，自然不俗。
　　更相称、道号无尘，乐清贫孤宿。玉中金，金中玉。
　　金玉冲和，异香馥郁。大丹成、稳驾云轩，享蓬瀛仙福。
　　叹世
　　叹人人，忒骋锐。得时休笑，失时之辈。
　　争知得、失时之人，曾得时如你。叹浮名，叹浮利。
　　有若浮云，即非久计。念生死、访道参禅，修长生久视。
　　赠文登宋法师
　　行法箓，救疾苦。足知贤家，行深昭着。
　　更宜乎、急急修真，认气神宗祖。炼汞铅，调龙虎。
　　木金间隔，径流子午。得自然、结就灵珠，指蓬莱归去。
　　赠益都府李进
　　陇西公，名去病心表德去华，道号去尘最紧。
　　待悟来、去尽般般，当修完性命。心常清，意常净。
　　法名更作，谷神相应。号通一、亦是相宜，字仙卿相称。
　　叹世
　　叹人人，忒拙计。竞蜗角虚名，蝇头薄利。
　　才争得、粟米头高，早笑他低底。厮是非，讲闲气。
　　岂悟修行，超凡出世。了性命、些子功夫，占蓬瀛仙位。
　　又
　　养家人，无个省。各衒惺惺，悭贪鄙吝。
　　天来大、割舍惊人，敢不惜性命。这性命，於身紧。
　　一息不来，身为土粪。愿省悟、疾速修持，固气精神仙准。
　　赠马彦毒
　　两亲家，各开悟。把从前爱底，观如猛虎。
　　认无为、清净家风，并无些作做。不悭贪，不喜怒。
　　调息均匀，绵绵内补。待一朝、行满功成，共携云归去。
　　赠灵一子
　　何先生，听仔细。未到髼头，且梳丫髻。
　　亦未至、求乞残余，待悟来许你。得定慧，入初地。
　　凭仗无染无着，无为活计。心清净、通妙通玄，得永成仙契。
　　因何先生往宁海作词以寄乡人
　　劝乡人，当省悟。浮利浮名，不坚不固。
　　妻男是、走骨行尸，自身是臭腐。早回头，投真趣。
　　学取马风，乐然归去。向物外、耕种心田，做神仙伴侣。
　　赠韦先生
　　□公清，□火戏。□虚寂寂，虎随龙憩。
　　□莲绽、胜似群花，□缘行周济。悟回头，真自喜。
　　□诀无为清净，自然通秘。□自得、休别追求，□人免不讳。拆韦字起。
　　白观音本名白鹤子#5
　　赠吴知纲
　　谑号不勤勤，名为养拙人。穿衣慵举臂，吃饭懒抬唇。
　　面垢但寻水，头髼倦裹巾。尘劳不复梦，悟彻个中真。
　　又
　　久视长生法，须当万事忘。守心猿易灭，防意马难狂。
　　引虎居龙窟，调龙住虎房。两般成一物，跨鹤赴蓬庄。
　　雁灵妙方本名双雁儿
　　谨继重阳师父韵
　　幸遇风仙别东州。无萦系，纵云游。得真欢乐恣情讴。
　　这尘缘，一旦休。仿效田单用火牛。驾金木，倒颠流。
　　大丹光显不持修。在迷津，作渡舟。
　　洞玄金玉集卷之八竟
　　#1以下二十首词牌均为『捣练子』。
　　#2此首词牌为『临江仙』，藏头词。
　　#3以下八十四首词牌均为『红窗迥』。
　　#5以下二首词牌，又名『怨回纥』。
　　洞玄金玉集卷之九
　　五灵妙仙#1借柳词韵
　　马风宁海遇，重阳十八。憨憨地、就中奸点。六尘绝。
　　纵逍遥自在，开怀豁畅，云游水历，琼瑶路如冰滑。补天缺。
　　下功收五彩，经营活雪。调龙虎、撞关冲节。得真悦。
　　见晴空莹净，圆圆正正，光辉晃朗，元来自家心月。
　　赠蓬瀛散人
　　愿贤增寿算，家豪散八。儿孙孝、尽皆奸点。总超绝。
　　效庞公许氏，全家顿悟，同登彼岸，长生路途清滑。兔角缺。
　　往来游戏看，天花瑞雪。金茎秀、迥无枝节。个中悦。
　　是灵童应净，□□真乐，无愁可解，唯吟绛霄风月。
　　赠赵八先生
　　马风词拜上，真宁赵八。常清净、内容娇黠。马猿绝。
　　处无为无作，通玄达妙，琼浆得饮，馨香味兼甘滑。没盈缺。
　　自然神气壮，眠冰卧雪。欺寒暑、不拘时节。这般悦。
　　自心知意解，难言难说，逍遥坦荡，清了洞天真月。
　　赠扶风县淡公
　　悟来降我相，街前乞八。飍飍地、似痴如点。万缘绝。
　　净清中恣饮，刀圭烂醉，灵台皎洁，惺洒自然光滑。本无缺。
　　玉炉金鼎内，黄芽白雪。真龙虎、绕蟠关节。姹婴悦。
　　把昆仑顶戴，冲开云雾，天无昼夜，长显一轮明月。
　　赠众道友
　　马风重恳告，诸公道友。休迷假、内容堪守。要长久。
　　用真功全在，清心净意，擒猿捉马，休令暂时游走。得无漏。
　　气精神会合，丹砂结就。无中相、自然开口。论无有。
　　这玄玄妙妙，怡然悟解，元来却是，真师暗中传授。
　　玩丹砂本名浣溪沙
　　赞师叔玉蟾普明澄寂和公真人辞世
　　朴住虚无撮住空，岂分南北与西东，丹砂只在笑谈中。
　　性命不由天地管，一声珍重别山侗，羽轮飙驾赴蓬宫。
　　起慈悲#2
　　马钰常凭佛作为，无为心内起慈悲，寻声救苦做行持。
　　一切女男如父母，见他生死十分危，须当立个上天梯。
　　立法梯
　　立个上天真法梯，无形无影亦无基，一条捷径入无为。
　　自在逍遥真活计，常清常净乐希夷，自然天地悉皆归。
　　赠于先生
　　性烛光辉晃玉壶，心香馥郁袅金炉，刀圭烂饮醉真如。
　　花萼楼前横走马，华阴县裹倒骑驴，五灵年少捧神珠。
　　赠郝先生
　　大悟浮生不恋家，大乘体调不奢华，大通玄妙不矜夸。
　　大德建修真活计，大丹烹炼好生涯，大功成就步烟霞。
　　赠堂下道人
　　闲是闲非不可听，那堪日日自谈论，暗伤功行损氤氲。
　　舌是祸根牢锁闭，寻常省启祸之门，自然性命得长存。
　　自咏
　　破戒山侗说一场，吃人耻辱不惭惶，迩来酷好饮琼浆。
　　玄玉玄金盈宝鼎，真男真女满丹房，贪心更待住蓬庄。
　　述怀
　　外乐何曾内动心，个中无口会哦吟，声声清雅透琼林。
　　善听要听听不得，如聋似瞽可追寻，恁时仙佛作知音。
　　赠甘张二先生
　　清净无为锁密机，金波玉滟结刀圭，奇哉妙矣至幽微。
　　捉住杳冥昏默处，能餐能饮更能携，无中养就化生儿。
　　赠朱先生
　　一饱馨香野菜羹，临溪对竹自吟赓，不妨斡运甲和庚。
　　何是道人真活计，日当卓午打三更，连云和月一齐耕。
　　赠宁海于瓦
　　水狗喷烟罩玉轩，火牛入海种芝田，白莲花朵间青莲。
　　碧眼胡僧眉拂地，霜毛兔子角冲天，如来圆相本来圆。
　　赠堂下道人
　　舍了家缘更舍身，即非喂虎济饥鹰，幻躯识破自忘形。
　　无耻无羞无染着，逍遥坦荡气神清，心中真佛现光明。
　　赠华亭李济川
　　十一吾侪一个来，十人缘绊未心灰，莫教失脚落轮回。
　　早早投玄离苦海，闲闲炼气养灵胎，功成同去赴蓬莱。
　　赠张仙
　　决烈修持大丈夫，专心致志免三涂，冰清玉洁个尘无。
　　空裹人头欢笑落，壶中斗柄斡旋舒，丹成九转驾云舆。
　　赠王刘二先生
　　莫把修行作等闲，身闲不似放心闲，运行日月莫教闲。
　　保养下丹无漏泄，方迁绛阙炼中丹，上灵宫满得三丹。
　　复用前韵
　　养就三丹未得闲，化人入道认清闲，真欢真乐应真闲。
　　更把三丹通一炼，行功圆满显神丹，胎仙捧出紫金丹。
　　赠堂下道人
　　意恶心顽烟火生，口张舌举是非生，伤人害己过潜生。
　　辩者自然为不善，善人不辩善芽生，无争上士得长生。
　　赠阎先生
　　舍了荣华物外居，的端妙处用功夫，坎离宫内弄清虚。
　　猛虎口中敲玉齿，骊龙领下夺神珠，这般手段称吾徒。
　　平等会本名相思会
　　继古韵
　　信口便胡轰，不管无腔调。畅我情怀歌舞，一任人笑。
　　还童返老，志在无忧恼。向妙处，下功搜，细勘校。
　　琼浆恣饮，元气充来饱。锻炼神丹，无大无小。
　　胎仙养就，捧出灵芝草。便自衒，这番儿，道决了。
　　洞中天本名鹧鸪天
　　寄呈马运甫
　　休赌休饮休保人，减些烟焰少婪尘。能搜己过为长便，不见他非获好因。
　　惊宠辱，乐清贫，修心养性惜精神。常凭如此成功行，明月清风作友真。
　　赠员先生#3
　　蓦想浮华痛我心，暂时荣显落沉沦。争如物外逍遥客，岂似寰中自在人。
　　忘俗虑，乐清贫，住行坐卧啰哩□。炼烹玉鼎长生药，保养金炉不死真。
　　赠昭然子
　　劝公休要恋迷津，华阳巾换皂罗巾。不为汨没尘中客，得做逍遥物外人。
　　修道德，固精神，虎龙蟠绕啸吟频。汞铅自是成丹药，跨鹤腾云礼至真。
　　全真庵丹井
　　穿凿须当二九深，甘泉自有应清吟。更祈治病名丹井，相称山侗普济心。
　　人听劝，作知音，重阳妙趣好追寻。紫芝气焰生形象，碧眼真如上宝岑。
　　玉楼春借柳词韵
　　赠云中子
