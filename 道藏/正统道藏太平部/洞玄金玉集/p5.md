<!-- { "loadSidebar": true } -->
　　常饮醍醐惺复醉，永观菡萏景非春。
　　寄乡人
　　我匪乡中下贱人，何曾当苦与当辛。
　　遇师传授无为理，使我休迷有限春。
　　又
　　丁属天涯海角人，自须离苦更离辛。
　　闲观八水丝毫势，赏玩三州锦绣春。
　　又
　　学道修仙作异人，一心趖苦更赵辛。
　　虎龙易位成玄趣，日月交光发好春。
　　又
　　决烈男儿慷慨人，怕投劳苦怕投辛。
　　斡旋造化通神用，反覆阴阳尽变春。
　　赠京兆府徐孔目
　　火院空耽空累人，算来空苦亦空辛。
　　争如寻觅长生路，岂似修持不尽春。
　　寄京兆刘法司
　　名利如同酒醉人，迷迷耽苦更耽辛。
　　只知名利时间好，怎悟蓬瀛久视春。
　　又
　　大限无过百岁人，何须苦上更添辛。
　　抽身急避金枷累，发志懃修玉洞春。
　　赠鄠县老张姑洎众女姑
　　异人为作异於人，斡运三奇与六辛。
　　玉树常荣常是溉，琼华不谢不关春。
　　赠鄠县王姑暨众女姑
　　优游恬淡养真人，不须酒肉与荤辛。
　　醍醐三盏千秋岁，蟠桃一颗万年春。
　　赠鄠县赵姑暨众女姑
　　无为清净炼丹人，免受红尘万万辛。
　　玄圃种成无漏果，水乡枯尽没残春。
　　赠柳蒋辛老宿
　　谁为吉善好心人，柳蒋村中老宿辛。
　　悟道难迷尘世景，修真易见洞壶春。
　　秦镇酒都监王武德小娘子告出家以诗赠之
　　投玄入妙乐天人，炼气何曾苦上辛。
　　我悟收来不到处，自然不是岭头春。
　　又
　　物外逍遥坦荡人，也无心苦与心辛。
　　炉中养就清凉火，鼎内烧成大药春。
　　寄咸阳小张录事暨众道友
　　咸阳陌上古今人，利引名牵苦苦辛。
　　何似斡旋三涧雪，宁如修炼四时春。
　　赠乾州高常善
　　要做蓬莱三岛人，不须说苦更辞辛。
　　寻思天上二三载，已换人间百万春。
　　赠武功时先生
　　我奉风仙化导人，免忧生死苦和辛。
　　清心寂寂灵灵性，调息绵绵永永春。
　　赠凤艰小李仙
　　不贪不爱不凡人，恬惔优游岂受辛。
　　玉树枝分千种秀，金莲花放万年春。
　　赠陇州贺孔目
　　万万千千名利人，有谁知苦更知辛。
　　若通吾道玄中妙，暗惠贤家脸上春。
　　赠陇州尚书表
　　撇下金柳玉杻人，悟闲肯受苦勤辛。
　　修完不有修完处，捉住虚无捉住春。
　　〔绝句〕
　　余复别陇汗，重访龙门山，有李子和解元相饯，至勾兜堡旅馆同宿。是夜闻邻舍人亡，悲哀不已，作此赠之。
　　耳内常闻哭死人，鼻中不觉沥酸辛。
　　哀人岂似常哀己，见道胜如永见春。
　　〔绝句〕
　　陇州李子和解元入道，训法名大茎，号灵根子。
　　休要哀他亡过人，切须哀己叹虚辛。
　　急修久视长生景，得赏瑶台阆苑春。
　　儒医高孝叔索
　　高公秀士智医人，拈弄苦参与细辛。
　　争似修完蓬岛路，宁如赏玩洞天春。
　　赠陇州续玄机
　　清净无为真道人，并无苦苦与辛辛。
　　三千功满三千日，十二周天十二春。
　　赠陇州淡善柔
　　断除酒色气财人，免向家中受苦辛。
　　决烈回头三岛客，修持定饮十洲春。
　　赠郭善能
　　坦荡逍遥物外人，没忧没苦没艰辛。
　　牢收亘古三田宝，赏玩元初四季春。
　　赠魏道清
　　鼓腹高歌乐道人，自然无苦亦无辛。
　　壶中有景非常景，洞裹藏春别是春。
　　赠张玄成
　　无拘无管散闲人，摆脱劳生苦裹辛。
　　抚动心琴金凤舞，探藏琼树玉堂春。
　　赠陇州赵八郎
　　惺惺伶利最憨人，贪为养家苦力辛。
　　不念百年随手过，空图荣旺暂时春。
　　赠陇州辛司候七首
　　陇州辛司候到官三月，见余劝学道，渠云：念某才请得三个月俸。因而有作。
　　岩前鹤唳草堂人，喜见登科甲第辛。
　　学士要迁官一品，散臣不博寿千春。
　　又
　　马风诗上读书人，各自家风各诉辛。
　　入仕新官三月俸，出尘故友屡经春。
　　又
　　我会摇头不管人，因何诗曲捧呈辛。
　　宿缘宿契云霞友，修补修完洞府春。
　　又
　　马风眷恋宿缘人，时复狂吟冒读辛。
　　奉劝早寻蓬岛路，自然得赏洞庭春。
　　又
　　些儿微妙付何人，说与前生的友辛。
　　莲步步开红雪径，云踪踪到碧桃春
　　陇州萧公索诗兼呈辛公司候
　　的端炼锻了心人，说与州官司候辛。
　　异日果登三岛路，今朝喜遇一阳春。
　　赠陇州郑承德辛司候攒三字起
　　□□道上许何人，□□三公卫郑辛。
　　□□诺时文序子，□□唱和武陵春。
　　赠华亭马玄中
　　摆脱家缘离俗人，自然兔受苦中辛。
　　道修消尽千重业，丹炼完全万劫春。
　　赠华亭董遇师十三岁入道
　　少年休说异如人，真实修持勿惮辛。
　　莫向人前夸黑首，争知镜内暂青春。
　　赠白岩镇鲁周瑞
　　乐道逍遥豁畅人，自无劳苦与劳辛。
　　洞内炼烹金鼎药，壶中赏玩玉楼春。
　　赠化平县朱玄觉
　　分明说与出家人，戒断腥膻厌五辛。
　　休向我边参久视，便归物外问长春。
　　赠郑善信
　　物外逍遥自在人，调和甲乙与庚辛。
　　洞中常伴长生客，壶内闲观不老春。
　　赠化平县赵至柔
　　猛烈回头出世人，免耽万苦与千辛。
　　炉中九夏凉如水，鼎内三冬暖似春。
　　赠坊州曹解元
　　劝认清闲不采人，奈何冤业苦耽辛。
　　争知岁月催人老，过了一春无一春。
　　又
　　养家家累累迷人，忒煞奔波忒煞辛。
　　苦死不知苦是苦，春去那能春复春。
　　又
　　独自担家赡众人，无人分苦更分辛。
　　劳心着假蹉跎老，因悟投真掌握春。
　　又
　　悟来脱俗不愚人，免受劳生苦与辛。
　　命变五行超造化，性通九转自然春。
　　又
　　端的修行一志人，何曾忧苦更忧辛。
　　太初丹结玄中宝，黍米珠藏物外春。
　　赠宁海沙三翁
　　忻住环墙得趣人，何曾愁苦更愁辛。
　　能收白虎丹无漏，会引青龙洞有春。
　　赠文山周先生
　　披蓑携杖放慵人，豁畅心开怕说辛。
　　谁信洞天玄圃景，无花无柳也成春。
　　又
　　气财酒色最伤人，火院熬煎苦痛辛。
　　往往不愁秋后景，迷迷空恋眼前春。
　　赠长安李茂春
　　□日相催老了人，□然觉苦又惊辛。
　　□分开悟来投道，□许长安李茂春。拆日字起。
　　又攒三字起
　　□□每言子好人，□□怕苦恐牯辛。
　　□□倌得都因孝，□□皆传李茂春。
　　七言律诗
　　〔谢师〕
　　重阳悯化妙行真人钓予出家，故作是诗，以谢师之慈悲耳。
　　山侗闲想旧纵由，火院中间忧裹愁。
　　万苦千辛求富贵，千头万绪惹冤雠。
　　寻思生死如何免，服事妻男怎到头。
　　方欲寻归何事幸，风仙钓出恣云游。
　　又
　　山侗脱了火坑忧，入道来来不害愁。
　　日日逍遥乐吟咏，时时坦荡喜歌讴。
　　翠霞紫雾常为伴，明月清风永作俦。
　　诱化仁人归大道，行功圆备赴瀛洲。
　　建德
　　道家无亲无不亲，哀物哀人哀己身。
　　心起慈悲行大德，意无情念显精神。
　　有为境界时时拨，无漏园亭日日新。
　　暗积行功功行满，携云归去礼师真。
　　自述
　　头梳三髻即非虔，人问因由事怎传。
　　扬显师名宜顶戴，包藏士□处心坚。
　　争知在世山侗子，不让朝元独角仙。
　　今日对君亲说破，他年功满步云烟。
　　又
　　万缘勘破总归空，从此修行早见功。
　　意马难为迷爱欲，心猿易得做愚蒙。
　　气神安净金丹结，龙虎澄清玉性红。
　　奉报同流凭妙用，大家修炼赴蓬宫。
　　又
　　宠妻不是聪明汉，好色诚为懵懂哥。
　　稍稍留心遭毒手，微微挂意着他魔。
　　精枯髓竭形容瘦，气散神衰鬼使拖。
　　我悟我惊当早避，何须直待鼓盆歌。
　　连珠颂
　　我心有病我心医，人是人非人岂知。
　　搜妙搜玄搜获正，不争不竞不修持。
　　常清常净常生善，要道要行要拯危。
　　怀玉怀仁怀救度，起心起念起慈悲。
　　〔律诗〕
　　完颜侍郎因谓予曰：不意先生肯住茅庵环堵，受如此潇酒。因而有作。
　　马家巷内马风家，北宅南园不足夸。
　　那个荣华非活计，这般潇洒好生涯。
　　身心离俗修金窟，云水投玄种玉芽。
　　顿觉眼前天地窄，壶中日月结灵砂。
　　咏秋景
　　一年嘉景在三秋，斗指西方运火流。
　　成气收精通妙用，飞霜迎节应真修。
　　菊开常有陶潜兴，叶落全无宋玉愁。
　　向晓风清溪月白，有人悟得赴瀛洲。
　　寄呈高陵刘伯虎殿试
　　彭城物外细搜求，悟一之时万事休。
　　坐卧不妨牵白鹿，住行无碍引青牛。
　　常清常净须当认，真行真功决要周。
　　九转丹成蓬岛去，专参的祖海蟾刘。
　　勉门人
　　修行须弃色和财，慎勿贪杯惹祸灾。
　　速把我人山放倒，急将龙虎穴冲开。
　　丹成雪弹明金鼎，性结霜球晃玉台。
　　常有白云飞洞口，行功圆备赴蓬莱。
　　又
　　争名竞利苦忙忙，不觉容衰两鬓苍。
　　贪为妻男身受苦，怎知道德事偏长。
　　愿公速固精神气，学我勤修铅汞霜。
　　功行积成真性显，大家同共赴蓬庄。
　　挈李大乘入环堵作
　　西北亭川环堵居，此中堪可隐吾躯。
　　眼前碧竹数君子，面对青松二大夫。
　　流水假山儿戏尔，清风明月汝知乎。
　　若能悟解予栽九，予於环堵栽韮薤，故寓焉。有分灵光赴玉都。
　　呈岐阳丹霞观张正夫
　　披云引鹤访双林，抱个无为霹雳琴。
　　花萼楼前逢益友，昆明池畔遇知音。
　　三田珍宝明神室，入脉婴儿出锦衾。
　　手掌夜光珠一颗，不劳足力步瑶岑。
　　赠李大乘兼呈净公长老
　　环墙裹面最翛然，道舍清虚占两椽。
　　深爱筠生君子志，可怜松老大夫贤。
　　八渠渌水成清醁，五岳连峰耸碧莲。
　　虽有儒生为益友，不成三教不团圆。
　　赠泾阳张先生
　　六旬有四卦将休，猛悟灰心离俗游。
　　访我投真归正觉，搜玄索隐做持修。
　　头分丫髻云霞友，手显擎拳风月俦。
　　稽首更明珍重理，自然得去赴瀛洲。
　　和月寄老人
　　既知不二道先天，符契山侗至妙言。
　　鸾凤翱翔投玉窟，虎龙吟啸入金门。
　　壶中烹炼乾坤髓，洞裹撼摇天地根。
　　一粒黍珠藏日月，昏昏默默不昏昏。
　　和高内奉
