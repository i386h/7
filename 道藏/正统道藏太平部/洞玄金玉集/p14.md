<!-- { "loadSidebar": true } -->
　　洞天无夜还无曙，常有红光并紫雾。灵波裹面见金鳌，背上银丝千万缕。
　　二神赑赑骖风驭，离坎相交传密语。凿开造化至幽微，会得真功颠倒数。
　　寄长春子#4
　　何须求富并求贵，不必文章如白侍。研穷性命好生涯，保惜根源真活计。
　　藏机隐密玄中最，肯向人前夸提对。琼浆玉液饮千钟，霞友云朋酬一醉。
　　寄长安子
　　洞中日月无朝夕，晃朗云衢通宝陌。上明紫脑承三清，下照黄河常五色。
　　自然霞结玲珑宅，内有长生三岛客。未彰云外去时踪，已到眼前来显迹。
　　寄长真子
　　清中悟彻祥中瑞，堪做风仙端的裔。广收白雪与黄芽，鍜炼神丹烹鼎沸。
　　灵童营养如琼腻，通晓玄玄真仔细。明知天上二三年，暗换人间千万岁。
　　赠磻溪张先生
　　元阳烹炼金光阙，不使暗魔来盗窃。常持清净有功能，永结神丹无漏泄。
　　闲心一片如冰雪，自有长生无夜月。盖因离坎虎龙调，消尽我人猿马歇。
　　蓬莱阁本名秦楼月
　　赠山前谭二翁#5
　　谭公急，急迎物外逍遥客。逍遥客，专来缘化，幸无阻隔。
　　焚烧船网无心测，四方称誉难名溺。难名溺，诸余守旧，转增利息。
　　又
　　投玄急，投玄做个聪明客。聪明客，静清心月，不教云隔。
　　死生生死无人测，效予入道能超溺。能超溺，虎蟠龙远，性停命息。
　　赠谭公
　　于郎急，留心长在船头客。船头客，杀鱼鰕命，罪根非隔。
　　把予言语休胡测，速烧船网冤魂溺。冤魂溺，要全灵物，踵间通息。
　　又
　　熬煎急，熬煎煎逼熬煎客。熬煎客，妻男魔障，妙玄墙隔。
　　遇予便把清凉测，清凉路上难缘溺。难缘溺，气通和气，息调传息。
　　赠谭公子
　　人人急，人人海上为船客。为船客，业缘长做，福缘长隔。
　　遇予劝化深宜测，焚烧船网难功溺。难功溺，福缘善庆，业缘除息。
　　又
　　□ 猿急，□猿不动真吾客。真吾客，口传灵榭，□金间隔。
　　□真修炼非凡测，□珠光莹难尘溺。难尘溺，□生灵焰，□ 消烟息。拆心字起。
　　赞重阳真人
　　离西漠，重阳来访蓬莱阁。蓬莱阁，祥光浮动，果然侵廓。
　　阐扬教典胜施药，道尊自是师严恶。师严恶，僻人归正，要超碧落。
　　述怀
　　离沙漠，顿忘宁海军中阁。军中阁，我无回顾，志清天廓。
　　虚无撮住堪丸药，虎龙哮吼从教恶。从教恶，劝人修道，救人崖落。
　　赞尹真人
　　无烟漠，集仙观裹飞仙阁。飞仙阁，巍巍高耸，半侵云廓。
　　尹真法体方圆药，人还心敬消诸恶。消诸恶，本来灵物，免教流落。
　　咏海市
　　云烟漠，红光紫雾成楼阁。成楼阁，鸾飞凤舞，往来琼廓。
　　神仙队仗迎丹药，虚无造化龙生恶。龙生恶，蓬莱三岛，横铺碧落。
　　借张修祖殿试韵
　　还乡急，关西牒发山东客。山东客，三千余里，关山遥隔。
　　当时枉把予闲测，而今且恁身如溺。身如溺，他年重话，修仙真息。
　　赠马彦高
　　都同急，务场无本为愁客。为愁客，祷他官长，免教亏隔。
　　遇予咒酒忘忧测，能医百病如扶溺。如扶溺，更宜规措，自然增息。
　　赠吴庵师
　　庵师急，庵师和尚迎仙客。迎仙客，香烟缭绕，把予眸隔。
　　如麻观者难筹测，良缘共结功无溺。功无溺，龙华三会，熙熙消息。
　　赠门人
　　修仙急，超然一志非常客。非常客，值魔遭难，荡关冲隔。
　　精微妙处心头测，转增开悟难迷溺。难迷溺，鹑居鷇食，念忘情息。
　　赠赵公
　　当周急，惯曾为侣偏怜客。偏怜客，成人之美，自无障隔。
　　遇予好把精微测，拯危救苦扶持溺。扶持溺，自然通道，气神和息。
　　劝宋公辅
　　儒家急，儒家不悟行尸客。行尸客，钻研活路，无遮无隔。
　　令人泛海夸强测，岂思风浪扁舟溺。扁舟溺，此般宁忍，劝君休息。
　　劝回
　　休急急，儒家本是蓬瀛客。蓬瀛客，谪居尘世，暂时仙隔。
　　亘初一点殷懃测，搜来端正难焚溺。难焚溺，回光返照，修真调息。
　　赠宋六郎
　　波波急，波波急急忧愁客。忧愁客，恩山爱海，万遮千隔。
　　遇予出路须当测，利名场上休投溺。休投溺，进修仙道，尘情俱息。
　　又
　　宋六急，急谋生计为船客。为船客，洪波大浪，并无遮隔。
　　风涛恶处如何测，好烧船网堤防溺。堤防溺，不如闲坐，谩调龟息。
　　赠姑水迟二翁
　　迟二急，代予开导为知客。为知客，劝人归善，不辞山隔。
　　人焚船网何曾测，这般功行诚难溺。诚难溺，名传世上，自然无息。
　　又
　　修持急，修持裹面真宾客。真宾客，内怀心镜，暂时形隔。
　　要通灵显须凭测，亘初悟彻能离溺。能离溺，自然昭着，万缘齐息。
　　赠邴三翁联珠
　　邴三急，〔急〕随物外修真客。修真客，〔客〕听予劝，〔劝〕公尘隔。
　　〔隔〕尘自是能真测，〔测〕真修炼难归溺。难归溺，〔溺〕沉无虑，〔虑〕忘猿息。
　　又
　　迷迷急，气财酒色愚痴客。愚痴客，遇予回首，一齐拨隔。
　　搜玄搜妙深深测，玄机既悟何愁溺。何愁溺，鼻调真气，往来匀息。
　　赠看焚船网人
　　行化急，堪嗟背道愚迷客。愚迷客，是非海裹，利名关隔。
　　遇予速把玄玄测，澄心绝虑难情溺。难情溺，精光神气，终身将息。
　　又
　　人来急，相随相从林泉客。林泉客，化人行善，业缘拦隔。
　　网船焚毁无疑测，慈悲功行难为溺。难为溺，看人获福，杀心皆息。
　　赠门人
　　知心急，佩韦做个超凡客。超凡客，万缘堆裹，超然离隔。
　　逍遥物外玄机测，炼成丹宝无忧溺。无忧溺，猿心马意，自然停息。
　　赤岸桥头劝烧船网
　　缘行急，前迎后送仙家客。仙家客，幢旛宝盖，香花相隔。
　　数船网罟焚无测，度仙桥上难沉溺。难沉溺，济人道路，往来宁息。
　　赠于疃化网杨法师
　　行法急，留心行法奔波客。奔波客，外行救治，内忘通隔。
　　木金三间当搜测，居於物外能趖溺。能趖溺，气和神畅，子安母息。
　　又
　　行法急，斩妖断祟书符客。书符客，振威叱喝，有伤和隔。
　　遇予好把修行测，修仙自是无仙溺。无仙溺，盖因修炼，念忘心息。
　　劝道
　　□魔急，□魔怎乱修仙客。修仙客，□谈玄妙，□男远隔。
　　□求寸禄人休测，□乡无漏难漂溺。难漂溺，□仪运转，□行真息。拆心字起。
　　洞玄金玉集卷之九竟
　　#1以下五首词牌应为『镇西』。
　　#2以下十七首词牌均为『浣溪沙』。
　　#3以下三首词牌为『鹧鸪天』。
　　#4以下四首词牌为『玉楼春』。
　　#5以下三十首词牌均为『秦楼月』，又名『忆秦娥』。
　　洞玄金玉集卷之十
　　金莲出玉花本名减字木兰花
　　赠大毕先生
　　毕公好志，官障私魔心不二。决烈修持，能可移山志不移。
　　尘缘一削，世上荣华无染着。可称仙徒，堪许完全大药炉。
　　劝刘法司放鹦鹉#1
　　绿毛红觜，因为能言还自累。奉劝休何，语得分明愈着魔。
　　不如省觉，缄口藏机怀卓荦。人总嫌伊，得出凡笼自在飞。
　　寄张知观
　　张公知观，性命堪搜常作观。勘破嚣尘，灰了凡心出世尘。
　　内修内炼，真汞真铅常锻炼。要见金莲，须是深深种玉莲。
　　寄任节级
　　任公节级，肯救危难常济急。此去淳于，报得专专献钵盂。
　　山东马钰，词寄贤家收养玉。玉裹生金、无口能言话古今。
　　赠刘公见惠鞋以词赠之
　　赠予鞋履，我赐贤家玄妙理。休别猜疑，早离尘缘得所宜。
　　论其元首，清净精光牢固守。性不沉流，决继海蟾的祖刘。
　　姜公惠蒲扇
　　蒲编线定，救苦成功生异景。热恼无忧，招引风来夏变秋。
　　休言是草，虽则物轻人意好。感谢姜侯，惠我清凉免上楼。
　　又
　　□金汞定，□富人荣非我景。□子何忧，□叹浮生鬓染秋。
　　□生慧草，□早修心端的好。□道胜侯，□袖携云访玉楼。拆木字起。
　　莱州仓使卢武义
　　卢公仓使，意在留心风马二。未解修丹，送我劳劳到武官。
　　速回车马，欲要全真先弃假。功行须周，定是将来看十洲。
　　又
　　直饶呼使，怎比清清修不二。会炼三丹，远胜为人得好官。
　　牢擒意马，紧锁心猿宁着假。灵物圆周，得看壶中万万洲。
　　赠清净庵主刘公
　　彭城庵主，喜舍花园庵舍做。设此良缘，种下将来福禄田。
　　全家修善，正是修行真地面。更好清心，神气冲和上宝岑。
　　赠刘同监
　　□圭烂饮，□后玄机宜再审。□上田田，□了真功得自然。
　　□中莲绽，□是为仙无失陷。□了心休，□继海蟾的祖刘。拆刀字起。
　　继张修祖殿试韵
　　□传天际，□小金婴能补缀。□白绒清，□物随针绣我心。
　　□灵无影，□八刀圭谁可饮。□友张翁，□客邀观七宝宫。拆□字起。
　　继酒同监韵联珠
　　〔休〕心数岁，〔岁〕久休心成妙最。〔最〕好心磨，〔磨〕琢心开疾似梭。
　　〔梭〕飞玉性，〔性〕上无瑕真自净。〔净〕有何愁，〔愁〕恼吾官心不休。
　　清真子姚公索
　　命中养性，水裹生金真本柄。虎绕龙蟠，走玉飞金结作团。
　　刀圭恣饮，产个胎仙端更正。别是生涯，出入腾空步翠霞。
　　赠范明叔□扇
　　□丝为扇，堪与闲人常作善。惊说蚊蝇，款款轻摇免杀生。
　　添成幽雅，相助逍遥尘不惹。拂尽攀缘，意净心清性月圆。
　　于疃于吉先索
　　于公听劝，世事无涯难历徧。好认玄微，稍稍知空达妙机。
　　家缘撇掉，云水遨游修大道。异日功成，跨鹤携云赴玉京。
　　〔劝刘稳〕
　　牟平县刘稳欲自焚身，遂作此词，急救其性命。
　　刘公听劝，学佛修仙凭识见。割弃心尘，不在焚烧舍身。
　　些儿修炼，锻炼神丹须九转。功行圆周，相继海蟾的祖刘。
　　姜公惠故纸
　　□然传旨，□下清吟专谢纸。□帛迁延，□笔书笺镢见前。
　　□开微寡，□擘悭心当舍下。□惠群仙，□却酬君诗百篇。拆丿字起。
　　桃源忆故人
　　重阳师父相引登蓬莱阁
　　风仙同我蓬莱宴，〔赏〕玩蓬莱清浅。海市蓬莱出现，虎啸蓬莱苑。
　　龙吟蟠绕蓬莱殿，鹤驭蓬莱凤辇。丹显蓬莱九转，堪应蓬莱选。
　　又
　　昆箭山近蓬莱廓，连接蓬莱云脚。异景蓬莱辉霍，霞变蓬莱鹤。
