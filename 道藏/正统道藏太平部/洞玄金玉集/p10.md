<!-- { "loadSidebar": true } -->
　　念出家儿，无家地，道家穷。麻麦充餐，消灭尸虫。
　　觉虚心、实腹和冲。婴儿跨虎，姹女骑龙。在虚无中，来无迹，去无踪。
　　又
　　悟道翛然，出世因缘。但闻人、修建斋筵。长舒臂膊，立在傍边。
　　便乞残羹，觅残饭，度残年。无耻无羞，灭火消烟。
　　便留心、搜妙搜玄。阐开玉蕊，攒结金莲。觉气神清，精神秀，做神仙。
　　赠王五先生送环墙内饮膳
　　教去当除，争办斋厨。弟兄懑、错用功夫。
　　不如休歇，早认元初中便觅云根，寻云脚，履云衢。
　　喘息如龟，似有如无。觉仲和、来往宽舒。
　　斡旋山岳，呼吸江湖。得产仙胎，成仙质，赴仙都。
　　咏香
　　不爇沉香，闲爇心香。布仁风、处处闻香。
　　人人向善，个个崇香。愿处无为，常清净，自然香。
　　妙洞云香，虎啸喷香。更龙吟、吐出馨香。
　　玉为宝篆，金结丹香。得赴蓬瀛，超三界，献真香。
　　咏鹤
　　虽处鸡群，如凤积毸。自丁令、化现如斯。
　　霜毛朱顶，玉羽琼肌。唼太湖萍，潭鼻栗，唳云霓。
　　朝戏芝田，夕饮瑶池。待王乔、来控当归。
　　舞昊市显，乘卫轩奇。便指蓬壶，朝金阙，赴丹墀。
　　劝世
　　颜貌苍苍，髭鬓斑斑。愈愚迷、嫉妬贪悭。
　　不忧自己，抚谓妻男。便巧心生，无心肯，放心闲。
　　苦海波中，火院常耽。运机谋、积业如山。
　　不求大道，一向痴顽。算有谁知，修仙易，养家难。
　　善恶报
　　造恶之人，凶横无过。细寻思、最易柰何。
　　生遭官法，死见阎罗。向狱儿囚，确儿捣，硙儿磨。
　　积善之人，恭顺谦和。细寻思、却总输他。
　　难收黑簿，怎入刑科。更神明佑，家门庆，子孙多。
　　题仵先生东廊
　　六月严凝，腊月炎蒸。这真功、颠倒分明。
　　阳中阴极，阴裹阳生。出五行中，谁行到，我行程。
　　万朵金莲，火裹常荣。水中看、红焰升腾。
　　两般攒聚，一性圆成。便戴三花，梳三髻，礼三清。
　　赠张刘二都料
　　奉劝清河，酷告彭城。暨诸公、休苦劳神。
　　速离火院，早出迷津。纵水云游，归物外，作闲人。
　　端的修行，洗涤心尘。以云朋、霞友为亲。
　　研穷久视，讲论长生。便悟玄玄，通妙妙，得真真。
　　谢兴平县李公翁母布施一子学道
　　布施非凡，出俗因缘。舍娇儿、入道搜玄。
　　人人称善，个个称贤。便远扬名，名扬远，出秦川。
　　父母深恩，要报听言。我人除、擒捉心猿。
　　气通八脉，功满三田。救九玄尊，七祖父，共成仙。
　　客人樊公索
　　三髻山侗，叹个樊公。贩淄矾、苦海波中。
　　要除烦恼，助一帆风。便弃繁华，离燔火，出凡笼。
　　真个逍遥，真不迷蒙。守真清、真争真功。
　　真真相济，真性玲珑。便得真风，成真趣，显真容。
　　赠彭官人
　　昨日官人，今日仙俦。悟浮生、水上浮沤。
　　忽生忽灭，难保难留。便做风狂，成风雅，骋风流。
　　心意清闲，云水遨游。以气财、酒色为雠。
　　法名得得，道号休休。认本来如，无来去，好来由。
　　赠扶风县杨公马公
　　但愿人人，识破浮生。速抽身、猛弃尘情。
　　休妻别子，绝利忘名。便洒然惺，豁然悟，顿然明。
　　虎啸龙吟，气爽神清。做真修、汞炼铅烹。
　　心平行满，丹结功成。得跨云霓，朝玉帝，住蓬瀛。
　　岐阳镇张同监问修行
　　休问因缘，各做修行。古人言、两句堪听。
　　人人有分，个个圆明。但事情疏，心清净，达长生。
　　元气盈盈，大法成成。创初观、日月停停。
　　光辉莹莹，龙虎平平。觉本真真，常寂寂，永宁宁。
　　赠阎知宫
　　此个知宫，本是神仙。外修持、错了因缘。
　　听予劝化，索隐搜玄。便弃繁华，离尘境，访林泉。
　　净意清心，耕种丹田。更常常、炼息绵绵。
　　命灯灿烂，性月团圆。待行功成，超达去，得升天。
　　寄白水冯公淄阳长老
　　白水冯公，宁海扶风。更淄阳、长老仙访。
　　三人一意，一志三通。便剿妖魔，擒猛虎，捉蛟龙。
　　俗虑俱忘，真气和冲。得自然、晓达灵踪。
　　金丹灿烂，玉性玲珑。待行功成，超上界，住蓬宫。
　　寄柳巨济学录
　　奉劝书生，早悟浮生。舍荣华、物外游行。
　　无思无虑，无爱无憎。便纵闲心，寻霞友，访云朋。
　　常处常真，常争常清。做修持、自是灵明。
　　铅为汞药，汞乃铅精。炼大丹成，乘鸾去，赴蓬瀛。
　　赠三水三老先生
　　猛悟无常，频绝悭贪。脱轮回、恋甚妻男。
　　出离火院，放肆婪耽。更头如蓬，面如垢，语如慈。
　　万事俱忘，志炼行庵。灭尸虫、敷布云昙。
　　幽微穷究，道德相参。便讲玄玄，搜六六，论三三。
　　赠灵阳子李大乘
　　悟彻阳元，便把阳牵。要阳阳、彻地通天。
　　阳穿八脉，阳透三田。觉一阳周，一阳就，一阳全。
　　水养灵烟，火养灵泉。更灵灵、真秀相传。
　　灵砂无漏，灵物牢坚。便结灵光，成灵宝，做灵仙。
　　赠华亭张大悟
　　大悟之人，能放心闲。弃利名、爱海恩山。
　　食无求饱，居不求安。更不狂思，不下忽，不高攀。
　　协气横横，甘露珊珊。用牛羊、车载循还。
　　坎离交结，龙虎盘桓。得至精微，水精热，火精寒。
　　华亭县西庵主王公请住方丈
　　誓戒肥甘，欣乞余残。以惺惺、变作痴憨。
　　不居方丈，不住华轩。把浴堂来，为睡室，且弯跧。
　　外乐无心，内养真颜。叹尘中、独占清闲。
　　将来功满，离了凡间。向大罗天，云霞洞，列仙班。
　　悟黄粮本名燕归梁
　　词名本是燕归梁，无理趣、忒寻常。
　　马风思忆祖纯阳，故更易，悟黄粮。
　　百年一梦暂时光，如省悟，弃家乡。
　　常清常争处真常，累功行，赴蓬庄。
　　终南居环堵#3
　　董宣强项岂寻常，如燕颔，即非殃。
　　掀髯虚长不名疮，无破处，又何妨。
　　道家贫后计多方，无腋袋，用皮囊。
　　支颐悬挂度炎凉，裹面有，万般香。
　　赠兴平杨先生
　　密密相传理最深，向水裹，自生金。
　　个人无口解哦吟，能云步，曳云襟。
　　寻思今古修仙道，今如古，古如今。
　　古今难得遇知音，知音者，似予合。
　　战掉丑奴儿本名添字丑奴儿
　　紫极宫加持，忽闻左右宰褚之声，因作是词。
　　莱州道众修黄箓，各各虔诚。无不专精，邀我加持默念经。
　　救亡灵。柰何邻舍屠魁刽，不顾前程。
　　宰杀为生，猪痛哀鸣不忍听。最伤情。
　　赠醮首刘大官#4
　　彭城兄弟皆官样，富贵之家。酷好荣华，未解回心悟落花。
　　路途差。吾亲若肯搜玄理，别有生涯。
　　炉炼丹砂，大药烧成进彩霞。泛仙槎。
　　赠刘叔建马长吉
　　吾亲叔建并长吉，两个同监。未解婪耽，来往奔波名利贪。
　　似痴敢。劝他早把元阳整，恋甚妻男。
　　卓个云庵，一句玄言匪俗谈。离尘参。
　　赠莱州平等会首
　　世传斑竹佳人泪，语话皆非。因击三尸，血染斑斑事最奇。
　　马风知。专投正直无私杖，休笑轻微。
　　最好闲携，屏尽妖魔玉性辉。赴瑶池。
　　咏筇杖
　　愿君妆点逍遥客，鹤膝同随。闲步云霓，笑傲清风明月溪。
　　乐希夷。海芦尚有吕二节，阳数明知。
　　与道相宜，好伴云游风马儿。莫推辞。
　　自叹
　　念身破旧如茅舍，雨渍风掀。惹火招烟，鼠窦蛇钻柱脚偏。
　　悉牢坚。遇师变作银霞洞，修整云轩。
　　悬挂珠帘，赏玩光明不夜天。决成仙。
　　又
　　悟来修炼身中宝，不骋髯掀。唯喜沉烟，施布仁风无党偏。
　　愿心坚。劝人识破浮生梦，恋甚华轩。
　　更不观帘，随我扶摇入洞天。做神仙。
　　自戒
　　我因醉裹曾疏脱，誓不衔杯。识破浮财，气不闲争色怎埋。
　　免非灾。重重得遇修行做，洗涤灵台。
　　保护灵胎，直待灵珠变个孩。赴蓬莱。
　　又
　　前生不种今生福，求乞街前。冻馁述邅，心似汤锅沸镬煎。
　　愿哀怜。明明舍一文钱与，暗暗还贤。
　　最大因缘，自古慈悲总做仙。不虚言。
　　又
　　茶来酒去人情事，匪道根由。惟献惟酬，酒去无茶回奉休。
　　便为雠。怜贫设粥非求报，建德如偷。
　　更好真修，定是将来看十洲。步云游。
　　又
　　恤饥共设三冬粥，稽首诸公。但愿家丰，些小慈悲米济穷。
　　好那容。道心长在常行善，性命圆融。
　　自是心通，缚马擒猿引虎龙。赴蓬宫。
　　又
　　世人个个便宜爱，争要便宜。斗使心机，赢得便宜却是亏。
　　少人知。劝他好把便宜舍，建德施为。
　　非是愚痴，暗积洪禧达紫微。做仙归。
　　又
　　浮云聚散如财物，不义之财，休要贪来，那底招殃惹祸灾。
　　好生乖。不如心地行平等，各不伤怀。
　　远胜持斋，定是将来免落崖。赴蓬莱。
　　又
　　三冬设粥宜长久，岁岁如然。恻隐心坚，种下今生真福田。
　　不亏贤。虽然出了些儿米，获福无边。
　　积行功圆，定是将来证果仙。上青天。
　　又
　　斋前收拾行香火，供养饥贫当办辛勤，决定於中隐好人，莫相轻。
　　我今已得真消息，说与人听须要虔诚，恭谨如同祭祀神，遇真真。
　　又
　　街头冻馁求乞者，欢喜哀怜。供养如仙，惟恐中间隐圣贤。要精专。
　　胜如修建十坛醮，别种因缘。福行周圆，定是将来步碧莲。去朝元。　　　
　　又
　　三冬设粥当周急，饥者堪怜。美事堪传，他处人闻此善缘。亦如然。
　　济贫拔苦慈悲福，功德无边。胜爇沉檀，定是将来得上天。做神仙。
　　又
　　当厨听取扶风劝，煮粥休稀。稠厚些儿，慎勿谩他人肚皮。起慈悲。
　　朝朝日日心休倦，好趁辰时。兼解寒威，积此真功莫要亏。得洪禧。
　　又
　　慈悲道友怜贫乏，设粥三冬。总获真功，更启虔诚有始终。逐年供。
　　惠而不费人闻得，但愿家丰。肯济贫穷，管取将来不落空。赴仙宫。
　　又
　　千门万户人听劝，好结良因。恤念饥人，共设三冬粥济贫。福弥臻。
　　一抄半撮慈悲米，功行非轻。远胜看经，恻隐之心达玉京。注仙名。
　　又
　　风刀雪箭三冬苦，当恤贫儿。身上无衣，口裹无餐常抱饥。忒孤恓。
　　甲人人正好修功德，当起慈悲。拯溺扶危，设粥都来百日期。立仙梯。
　　〔致孙公〕 
