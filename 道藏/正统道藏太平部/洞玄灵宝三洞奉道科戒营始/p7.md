<!-- { "loadSidebar": true } -->
　　科曰：道士、女冠受经戒已，皆当诵其戒文，使精熟。每至月一日、十五日、三十日，总集法堂，递相简阅。三犯不通，罚香五斤；违，夺算一千二百。
　　科曰：道士、女冠所受经戒法箓，皆依目抄写，装褙入藏，置经堂、静室或阁，如法具龙璧幡花真文，朝夕供养礼忏。不得轻慢泄秽，传付他人，常当诵念转读。若身之后，门人、同学校录供养，不得泄慢。其正一符箓、及诸券契函盛，随亡师所在山谷，或墓内，别作坎安置，余皆不得辄随身去。所以者，真经宝重，灵官侍奉，尸朽之秽，宁可近之，此最至慎。违，魂谪三官，殃及七世子孙，各明慎之。
　　科曰：道士、女冠，总兼前法、备修行者，启奏之曰：称上清玄都大洞三景弟子，奉行灵宝自然升玄法师、某狱某帝真人、三皇洞神洞渊神咒大古否二昧小兆真人，臣某上启，或再拜。若正一法备，称太玄都正一平气，系天师阳平治太上中气，领二十四生气，督察二十四治三五大都功，正一盟威元命真人，臣甲再拜上言。若叨僭此位，魂考三官，夺算总尽，慎之慎之。
　　法服图仪
　　科曰：服．以象德仪形。道士、女冠，威仪之先，参佩经法，各须具备，一如本法，不得叨谬。违，夺算三千六百。
　　正一法师：玄冠、黄裙、绛褐、绛帔，二十四条，列图如下。
　　高玄法师：玄冠、黄裙、黄褐、黄帔，二十八条，列图如下。
　　洞神法师：玄冠、黄裙、青褐、黄帔，三十二条，列图如下。
　　洞玄法师：芙蓉冠、黄褐、黄裙、紫帔，三十二条，列图如下。
　　洞真法师：元始冠、青裙、紫褐、紫被青裹，表二十四条，裹十五条，列图如下。
　　大洞法师：元始冠、黄裙、紫褐，如上清法，五色云霞帔，列图如下。
　　三洞讲法师：元始冠、黄褐、绛裙、九色离罗帔，列图如下。
　　科曰：道士、女冠，若不备此法衣，皆不得轻动宝经。具其法服，皆有神童侍卫。正一法衣，将军五人、力士八人侍卫。高玄法服，神童、神女各二人侍卫。洞神法衣，天男、天女各三人侍卫。洞玄法衣，玉童、玉女各八人侍卫。洞真大洞三洞法衣，玉童、玉女各十二人侍卫。总谓之法服。违，侍童远身，四司考魂，减算二千四百。
　　科曰：凡道士、女冠，欲参经法，皆预备法衣。既告斋传法位讫一即须冠带法服，执简称名位，拜其本师，朝谒太上。违，灵官不附身，魂考五帝，夺算一千二百。
　　科曰：女冠法服，衣褐，并同道士，唯冠异制。法用玄纱，前后左右皆三叶，不安远游。若上清大洞女冠，冠飞云凤气之冠，今列图如下。
　　山居法师法服：二仪冠、上下黄裙，帔三十六条，列图如下。
　　凡常道士法服：平冠、上下黄裙，帔二十四条，列图如下。
　　凡常女冠法服：玄冠、上下黄裙，帔十八条，列图如下。
　　科曰：凡道士、女冠履屦，或用草，或以木，或纯漆。布帛拖绢，漫饰衣帔，皆二仪，或山像，内外朴素，不得彩饰华绮。违，夺算一千四百。
　　科曰：凡履，下皆有龙虎神伏，夜安版箦床几上，不得正尔顿地，及履厕涵。违，夺算八百二十。
　　科曰：簪用牙角、竹玉，任依时制，皆不得雕镂为异形像。违，夺算八百二十。
　　科曰：道士、女冠法衣，皆不得冒犯秽恶，假借他人，须箱箧藏揲，冠履亦然。违，夺算一千二百。
　　洞玄灵宝三洞奉道科戒营始卷之五竟
　　洞玄灵宝三洞奉道科戒营始卷之六
　　常朝仪
　　四众三洞，可旦夕常行，所以谓之常朝。若别入室朝真，自依五等朝法也。
　　洗漱如法。
　　初入堂，上香旋行，颂曰：
　　学道当勤苦，敛信运丹诚。烧香归太上，真炁杂烟馨。唯希开大宥，七祖离幽冥。
　　三上香，各依位，端身执简，礼十方，从东始。上香讫，唱人各恭敬。
　　至心归命东方玉宝皇上天尊，至心归命南方玄真万福天尊，至心归命西方太妙至极天尊，至心归命北方玄上玉晨天尊，至心归命东北度仙上圣天尊，至心归命东南好生度命天尊，至心归命西南太灵虚皇天尊，至心归命西北无量太华天尊，至心归命上方玉虚明皇天尊，至心归命下方真皇洞神天尊。各长跪执简，当心忏悔曰：
　　众等至心归身无极大道天尊，忏悔皇家、及臣众等一切众生，前代今身，或身形所犯，四肢举措，动违戒律，不依经典。身业大罪，无量无边，因今礼忏，并乞荡除，皆愿众等，身入至仙，会道合真，稽首十方正真三宝。
　　众等至心归神无极大道天尊，忏悔皇家、及臣众等一切众生，前代今身，或神识所犯，志念不专，情浮意动，驰骋不息。心业大罪，无量无边，因今礼忏，并乞荡除，皆愿众等，神合真寂，洞入自然，稽首十方正真三宝。
　　众等至心归命无极大道天尊，忏悔皇家、及臣众等一切众生，或口业所犯，善恶反论，绮言饰非，华词惑众。口业大罪，无量无边，因今礼忏，并乞荡除，皆愿众等，性命合道，玄会无为，稽首十方正真三宝。
　　人各平立唱，一礼北向，平立诵经，颂曰：
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。至心稽首太上无极大道，
　　至心稽首三十六部尊经，至心稽首玄中大法师。
　　一愿二仪长久，覆载无穷，至心稽首正真三宝；二愿日月运行，光明普照，至心稽首正真三宝；三愿皇家宗庙先灵，神升九天，志心稽首正真三宝；四愿皇帝圣化无穷，德合二仪，至心稽首正真三宝；五愿皇储仁孝贞明，绍隆圣绪，至心稽首正真三宝；六愿诸王兄弟、文武职僚，奉上尽诚，安人用道，至心稽首正真三宝；七愿天下太平，兵戈止息，至心稽首正真三宝；八愿师尊父母，亡者生天，见存安乐，至心稽首正真三宝；九愿众等慧业日新，智灯无尽，至心稽首正真三宝；十愿十方施主，凡厥有缘，俱舍苦
　　因，咸登道岸，至心稽首正真三宝；十一愿法界威灵、金刚力士，用道神通，摄邪归正，至心稽首正真三宝；十二愿三涂五苦、法界众生，并出欲缠，同升福岸，至心稽首正真三宝。
　　咏学仙颂
　　学仙行为急，奉戒制情心。虚夷正气居，仙圣自相寻。若不信法言，胡为栖山林。
　　科曰：凡朝，依此仪。违，夺算一千二百。
　　中斋仪
　　时至澡漱，供养悉如法，唱人各恭敬。
　　至心稽首太上无极大道，至心稽首三十六部尊经，至心稽首玄中大法师。
　　行道行香，一切众官诵无上尊，行香。颂曰：
　　道以斋为先，勤行登金阙。故设大法桥，普度诸人物。宿世恩德报，道心超然发。身飞升玄都，七祖咸解脱。
　　至心稽首太上三尊、十方众圣。
　　斋官长跪，叹道功德。
　　原夫无色之己，示妙色於人间；无身之身，见真身於象外。故能形分百万，变化无穷，影散亿千，随迎莫测。由是慈周法界，则劫劫度人；德被尘沙，乃方方教化。或游行八十一国，化被西戎；或在世九百余年，导兹中夏。普使人天悟道二长登解脱之门，生死归真，并出轮回之浪。然后神凝金阙，独为万圣之宗；体妙琼都，高步九清之上。是知天上天下，三界十方，巍巍最尊，惟吾大道。今日斋官某甲为某事，修营妙供，以荐微诚，归命十方，虔心三宝。当愿神通自在，俯念众生；妙应无边，仰垂慈泽。即使飞天下降，示罪福之科；妙行齐临，按因缘之格。尘沙咎累，并乞消除；浩劫愆尤，皆蒙荡涤。见在善根增长，共骞树以同年；过去恶业消亡，等香林之受乐。凭兹胜福，普暨无穷，九幽绝悲痛｀之魂，六趣罢轮回之识，逮乎凡诸品汇，普是含灵，俱超爱欲之河，并陆逍遥之岸。
　　愿斋官七世父母，神生净土，胜报无穷，至心稽首正真三宝；愿斋官宅舍安宁，阖门和睦，至心稽首正真三宝；愿斋官子孙昌炽，世出贤明，至心稽首正真三宝；愿斋官罪累荡除，福慧圆满，至心稽首正真三宝；愿天下太平，万姓安乐，至心稽首正真三宝；愿一切众生，兔离诸苦，同入正真，至心稽首得道众圣。
　　平坐如法，施食咒愿曰：此受食咒。
　　一切作福田，施食最为先。见世受快乐，过去得生天。当来居净土，衣食常自然。是故今供养，普献於诸天。食遍，齐拱手咒曰：
　　香厨妙供，上献天尊，中献真圣，下及众生，普同饱满，福流斋官，如水归海。
　　食讫，施食忏食曰：上启十方天尊，敬白见前。大众弟子今日所营斋供，或恐手触不净，衣服不净，器物不净，米麦不净，事事种种，多不如法。愿三宝弘慈，布施欢喜，残有供具，回施一切。当愿施者得福，食者无罪。
　　斋官捻香，供养如法，唱赞咏如法。
　　为诸来生，作善因缘。如蒙开悟，仰受圣恩。
　　次斋官持净施，云布施咒，愿上启十方三宝，一切真圣，斋官某甲为某事，设斋已讫，犹恐功德未圆，更舍净财，回施三宝。当愿布施已后，七祖生天，见存快乐，世世生生，得福无量。
　　次唱持念，人各恭敬，至心稽首太上三尊、十方众圣。愿斋官百福装严，万善归集，至心稽首正真三宝。
　　以此设斋功德，资被群生，离苦解脱，至心稽首礼得道众圣。
　　科曰：凡一中斋，依此仪。违，夺算一千六百。
　　中会仪
　　入道户，咒漱、捻香、叩齿，并如行道法。发炉咒曰：
　　无上三天玄元始气，太上老君，召出臣身中三五功曹、左右官使者、侍香玉童、传言玉女、五帝直符，各三十六人，出关启此间土地里域真官正神。今故烧香，愿得太上十方正真妙气，降注臣身中，令所启速达径诣至真无极道前。
　　称名位
　　太上灵宝洞玄法师某岳真人某，上启，太上无极大道、至真无上三十六部尊经、玄中大法师、二界官属、一切威灵，今故烧香，愿以是功德，归流某家，九玄七祖，见前人口，乞丐原赦，前生今身，一切所犯，元逆丑恶，兆罪亿过，悉乞除荡。即愿亡者，上生天堂，衣饭自然，见存灾消祸灭，长居福庆善缘之中，门户清贵，子孙昌炽，世世享祚，万愿从心。今故烧香，克获感通，径至无极道前。
　　至心稽首东方无极太上灵宝天尊，十方同。次南，次西，次北，次东北，次东南，次西南，次西北，次上方，次下方。
　　诵三契颂。
