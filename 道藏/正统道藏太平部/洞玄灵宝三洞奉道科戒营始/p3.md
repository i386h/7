<!-- { "loadSidebar": true } -->
　　科曰：凡天尊、道君、老君左右，皆有真人、玉童、玉女、侍香、侍经、香官使者，左右龙虎君、左右官使者、天丁力士、金刚神王、狮子辟邪、龙麟猛兽、螣蛇神虎、凤凰孔雀、金翅朱雀、四灵八威、护法善神，备卫左右，各随力所建。
　　科曰：真人名号极多，不可称数，皆是昔劫种因道成果极所致，得在天尊、道君、老君左右，侍卫启请，变化自在，天尊所处，皆随侍卫。
　　科曰：玉童、玉女，皆是道气化生，非因胎育，各有司存，或侍经侍香，或散华奉言，或给仙人，或侍得道，阶
　　品亦有差降。
　　科曰：侍经、侍香，皆是结气而生，常在天尊及真经所处，传奏流通，记列善恶。
　　科曰：金刚天之四极神，立天之四隅，或天门地户，长一千二百丈，按剑持杖，身挂天衣飞云宝冠，足蹑巨山神兽、大石诸鬼之上，立作杀鬼之势，主天下地上一切非法鬼神，怒目啖声，邪精畏伏。若天尊都治门户，殿堂左右，皆立其像，防护守卫，变化无方，不常厥体，是道之烈气所生，非胎诞而得也。今之观内，门户、殿堂、经藏，并制其像也。
　　科曰：神王者，众神之主，凡有三种。一者结气，二者报生，三者业因。结气者，不由胎诞，因自然之气。报生者，从诸鬼神，有功於道，生得此身。
　　业报者，承其积劫因缘，主令身执。凡人成真得道，皆来监度。神王之名，抑亦无数，皆衣甲冠矛，持刀按剑，或立或坐，不常其体，役御群鬼，驱除凶恶，具诸经诰，不复详备。
　　科曰：魔王，亦神王之流，凡有三种。一者三天魔王，二者五帝魔王，三者飞天魔王。皆戒炼保举学道行人，故大勋魔王保举尔身也。
　　科曰：天丁力士、龙虎左右、香官使者，并因气化生，应缘而出，降魔召鬼，传言驿行，护法之灵官也。
　　科曰：八威，谓毒龙、猛虎、螣蛇、电兽、长牙、奔牛、玃天、雷晶，并是积业恶物，天尊威伏，使备门守关，洞穴墙圻，防非也。
　　科曰：四灵，谓龟、龙、麟、凤，皆应星辰异气，合五行之秀，或口诵灵文，身生图箓，知代休否，因时下世，并天尊苑囿，祥禽瑞兽也。
　　科曰：凡天尊法座，凡有八种。一者千叶莲华，二者五色狮子，三者七宝金床，四者九层玉座，五者伏九龙，六者摧八毒，七者坐云霄，八者御烟霞。皆随变现形，因机居住。今之帐座，但以七宝八珍，珠玉金碧，装饰拟像而已，非所备也。
　　。
　　科曰：凡诸天尊、道君、老君，及诸圣真仙相，年久时深，或风雨飘零浸损，皆以时修，复勿使真容雕坠，当得福无量。
　　科曰：凡天尊形像、金铜宝玉者，每至月十五日，设斋香汤洗饰。若夹纻雕木，即揩拭使光净，最得功德。
　　写经品六
　　科曰：经者，圣人垂教，叙录流通，劝化诸天，出生众圣，因经悟道，因悟成真，开度五亿天人，教化三千国土，作登真之径路，为出世之因缘，万古常行，三清永式，结飞玄之气，散太紫之章，或凤篆龙书，琼文宝箓，字方一丈，八角垂芒，文成十部。三乘奥旨，藏诸云帙，闭以霞肩，使三洞分门，四辅殊统，寔天人之良药，为生死之法桥，使众生普超五浊之津，俱登六度之岸者也。凡有十二相，以造真经：一者金简刻文，二者银版篆字，三者平石镌书，四者木上作字，五者素书，六者漆书，七者金字，八者银字，九者竹简，十者壁书，十一者纸书，十二者叶书。或古或今，或篆或隶，或取天书玉字，或象云气金章，八体六书，从心所欲。复以总、别二门，遍生归向。总者，尽三洞宝藏，穷四辅玄文，具上十二相，总写流通。别者，或一字一句，或卷或裘，随我本心，广写供养，书写精妙，纸墨鲜明，装潢条轴，函笥藏举，烧香礼拜，永劫供养，得福无量，不可思议。
　　科曰：夫经，皆须作藏。凡藏，有二种。一者总藏，二者别藏。总藏者，三洞、四辅，同作一藏，上下或左右前后作重级，各安题目三洞宝经藏。别藏者，三洞、四辅，各作一藏。凡有七种：一者大洞真经藏，二者洞玄宝经藏，三者洞神仙经藏，四者太玄经藏，五者太平经藏，六者太清经藏，七者正一经藏。皆明题目，以相甄别，若次安之。若各藏，如并藏法，皆安经台，或天尊殿，当阳左右间，左三洞、右四辅，每藏皆作台举之，不得正尔顿地，巾帕裘蕴如法。置几案、香炉，龙璧烧香，明灯存念，并须得所。藏之大小，皆在时之所制，不复为常。
　　度人品七
　　科曰：夫道以人弘，教因师得，若不度人，则法、桥路断，所以弘教先在度人。度人之相，凡有十二种：一者帝子天孙，二者大臣宰辅，三者皇后妃主，四者聪明智慧，五者识量明敏，六者富贵男女，七者形相端严，八者仁信淳厚，九者行业精苦，十者讲诵精熟，十一者勇猛精进，十二者凡厥有心。择此十二，度使出家，下自一人，上至亿载，绍隆法教，宣扬经传。又有二十五种相，可使出家：一者家世奉道、信乐经法，二者见世奉道、信乐经法，三者己身奉道、信乐经法，四者家世淳善、信奉正真，五者见世淳善、信奉正真，六者己身淳善、信奉正真，七者经业优长，八者行业精苦，九者炼气断谷，十者专诫於道，十一者誓弘大道，十二者志宣经教，十三者习道来久，十四者清净身心，十五者无健羡心，十六者无世间爱着心，十七者无世间胜负心，十八者无世间憎慢心，十九者无世间矫妄心，二十者无世间毁誉心，二十一者运心举意、唯欲出家，二十二者愿得出家、绍隆正法，二十三者愿得出家、舍身命财、唯在於道，二十四者愿得出家、为帝王国主、天下地上君臣吏人建大福利，二十五者愿得出家、为一切众生作生死福田、讲说大乘、广开愚暗、悉使悟道。复有十种，不得使出家：一者背臣逆子，二者刑戮子孙，三者杀师叛道，四者不信大法，五者屠沽淫欲，六者偷盗奸矫，七者饮酒食肉，八者不识罪福宿命因缘，九者形容不具足，十者凡厥凶顽。有此十种，勿使出家，损道威仪，破坏法教。又有二十五相，不合入道：一者家世诽谤、不信经法，二者见世诽谤、不信经法，三者己身诽谤、不信经法，四者家世浮伪、不奉正真，五者见世浮伪、不奉正真，六者己身浮伪、不奉正真，七者贪酒嗜肉，八者心不奉道，九者破坏大道，十者不念经法，十一者耽习色欲，十二者专求俗事，十三者身心秽恶，十四者心怀健羡，十五者心有是非，十六者爱着声色，十七者有世间胜负，十八者有世间憎慢，十九者常怀矫妄，二十者常思放荡，二十一者无心奉法，二十二者唯贪世利，二十三者捉心不专，二十四者惰慢不谨，二十五者但利於己、不利一切。度人之时，依科拣择，必须合法，方可出家，或为国主、帝王，或为天地日月，或为宗庙社稷，或为父母己身，或为妻子眷属，或为亡人，或为见存，或初登位，或新诞育，或为八表不安，或为四生有识，或风雨不顺，或星宿乖违，或兆人疫毒，或谷稼水旱。种种福田，度人为上，度人功德，不可思议。
　　科曰：凡出家，有三十相：一者常行精进、於世无染，二者常行勇猛、於道不退，三者常行慈悲、不杀众生，四者常行愍念、济度群品，五者常行忍辱、不怀瞋怒，六者常行欢喜、导引一切，七者常发善心、绍隆三宝，八者常发大心、修营灵观，九者常发大心、宣扬经教，十者常愿发心、开导一切、使归正道，十一者常愿发心、讲说大乘、开悟愚暗，十二者常愿发心、为帝王国主建大福利，十三者常愿发心、为宰辅大臣作诸福田，十四者常愿发心、为一切众生并皆离苦，十五者常愿国王万寿、国土安宁，十六者常愿天下太平、五谷丰熟，十七者常愿经教大弘、普得悟解，十八者常愿天下众生遍皆回向大道，十九者常持斋戒、心心不退，二十者常奉经法、念念修行，二十一者常对天尊、烧香行道，二十二者广写经教、散布人间，二十三者广修灵观、使一切回向，二十四者愿我法身坚固不退，二十五者大作福田、遍及一切，二十六者广行乞取、造诸功德，二十七者广运慈心、济度群品，二十八者广行慈悲、施惠一切，二十九者常持法相、不舍威仪，三十者普为三涂地狱、以无上妙法使悉升度、永免幽苦。以此三十事，为出家法相，常愿过去、未来、见在三世，念念不退，常在法身，永不休懈，绍隆大道，作一切众生，无量福利，使一切世间，若有识、若无识，一切众生，成无上道。
　　科曰：凡道士、女冠，出家之后，先须纲纪，整齐法教。凡有五种：一择其道行淳厚、心常营法、不私其己、愿成就者，二择其清廉正直、不犯於物、志建福田者，三择其德行高远、明闲法教、道俗归依、善方便者，四择其妙识时务、令於世宜而不违经教者，五择其勤苦、善能营始、利益法门者。择此五者，立为纲纪，整齐法教，以为弘轨。若於中，有一行损於法门，则不可立。复有虚妄之人，矫立名行，情求润己者，最不可立。又有真淳谨心不愿乐，如此之人，详其可否。复有十种，不可强立：一不信宿命、罪福因缘者，二不知羞耻、唯欲利身者，三恃势贵豪、情不润众者，四运心举意、唯损常住者，五每有施为、常作机心者，六不解经戒、复不敬者，七不识时事、狠戾自用者，八外清内浊、外愚内智、外真内伪、外廉内贪、外口是内心非者，九虽不损众、亦不利众、虚沾法位者，十因沾法位、自欲宜便、恃此纪纲、专求私利者。有此十事，不得居於此职。若不依此科简，阿曲补举同情之人，减算三千六百。
