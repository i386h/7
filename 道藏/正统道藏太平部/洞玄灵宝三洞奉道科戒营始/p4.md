<!-- { "loadSidebar": true } -->
　　科曰：又有二十五事纲纪，法徒可常遵奉。一者不得指三宝财物生欺负心，二者不得於常住众物生欺负心，三者不得於四辈施物生欺负心，四者不得於诸大德尊者生凌忽心，五者不得於中年时辈生凌忽心，六者不得於诸下座晚生生凌忽心，七者不得於诸下贱生凌忽心，八者身奉科戒、施为不犯，九者善能和悦、抚接上下，十者巧以方便、导引法徒，十一者於诸利益、深识机宜，十二者於诸三宝、心常住持，十三者於常住处、恒不破坏，十四者舍受非识、不生憎爱，十五者於诸法众、无偏颇心，十六者於诸事宜、不自专擅，十七者内心正直、不犯於物，十八者每事发心、皆愿成就，十九者凡诸财物、毫分不犯，二十者凡於三宝常住、皆欲利益装严，二十一者善达机宜、和悦世事、令不毁坏三宝，二十二者能营护法众、不使外犯，二十三者常教法众、使依科戒，二十四者能得贵贱内外归依、前心后心、坚固如一，二十五者广运诚心、成就法门、令不破不坏、为永劫福田、作当来众生种善窟宅。以此二十五事，纲纪法门，成就功德，当令过去、见在、未来，获福无量。
　　科曰：又有三十事不可，纲纪法门，检校常住。一者常於三宝财物、生欺负心，二者常於常住众物、生欺负心，三者常於四辈施物、生欺负心，四者於诸大德尊者、常生凌忽，五者於诸中年时辈、常生凌忽，六者於诸下座晚生、常生凌忽，七者身违科戒、施为皆犯，八者於诸上下、不能和悦，九者於诸法徒，不能导引，十者於诸利益，不能方便，十一者於三宝处、心不住持，十二者於常住处、常欲破坏，十三者不容非议、生憎爱心，十四者於诸法众、心不均普，十五者於诸事宜、常能自用，十六者奸诈、所为矫妄，十七者每事发心、皆不成就，十八者凡诸财物、毫分必取，十九者凡於三宝常住、皆不利益、唯润於己，二十者不识机宜、违戾世事、令外众侵犯、损坏三宝，二十一者不能营护法众、益加非法，二十二者不教法徒、多违科戒，二十三者破内外贵贱归依心，二十四者前心后心、竟无定法，二十五者运心偏曲、永无成就、令法门破坏、损失福田，二十六者依附势豪、经纪卖易三宝，二十七者依托法门、自取声利、秽污经教，二十八者卖三宝力、纵恣是非，二十九者闻人弹议、弥行非法，三十者侵损三宝常住、自恣身心。凡三十事，有一不可。若犯，当来生中在畜鸟兽，任人杀活，永失人道，见世盲聋喑痖，手挛足跛，形容不具足。若道士、女冠，当明识此科戒，依行勿犯。
　　科曰：凡道士、女冠为纲纪者，须依法奉行，勤宣科戒，教示徒众。若犯科者，各依法罚香油，鸣钟礼拜。如再犯不悛，当致重役。若使营修观内，又强梁不顺者，决以法科，摈还本主，必使愚人向道，不犯科戒，皆当执正，不得偏曲，败乱科典。违者，减算二千四百。
　　洞玄灵宝三洞奉道科戒营始卷之二竟
　　洞玄灵宝三洞奉道科戒营始卷之三
　　法具品八
　　科曰：凡法具，供养之先，道士、女冠威仪之本，不可阙也。并备诸经，但在观中，及私房内供养之者，总名法具。
　　科曰：凡钟者，四众所会，六时急务，此器若阙，则法集乖轨。经曰：长斋会玄都，鸣玉扣琼钟。又法鼓会群仙，灵唱靡不同是也。凡有五种造：一者金钟，二者银钟，三者五金合铸成钟，四者铜钟，五者铁钟。或九角、八角，或四角、两角，复有无角。或大则万石，小则一斗，各在时耳。既造成已，皆须镌勒铭记国号、年岁、郡县、观名、所为之意，使万代有归，六时不替矣。
　　科曰：凡磬，以节度威仪，容止所要。有六种相：一者玉，二者金，三者银，四者铜，五者铁，六者石。或两角、四角，或九角、无角，或状若钩，并题所识，永为供养。凡钟磬，皆须作虡悬之。
　　科曰：凡天尊殿堂，及诸安置经像处所，皆须造帐座，幡盖旌饰，节舆香炉，华佩几案，帕缛幡竿，灯台灯檠，烛檠灯笼，坛纂门榜，香合法具，事事种种。或罗绮锦缦，饰金琢玉，翠羽翡毛，丹青珠璧，琉璃玳瑁，连贯填错，七宝九光，三明六出，华丽解净，种种如法，供养天尊，永世福田，一不可阙，当须修造，最为功德。
　　科曰：凡幡，有二十一种。一者连金，二者贯玉，三者缀珠，四者线银，五者绣绮，六者织成，七者杂锦，八者诸罗，九者错彩，十者雕镂，十一者结丝，十二者丛缕，十三者云霞，十四者变书，十五者线作，十六者纯色，十七者间色，十八者缬画，十九者画字，二十者五色，二十一者九色。或长或短，或阔或狭，或三尺、五尺、七尺、九尺，一丈、二丈、四十九尺、百尺、千尺，或一首、两首、十首、百首、千首、万首，皆随时所办。复为亡人，有迁神转魂、度生九天三涂等幡。为病人，又造度厄消灾解厄、延年长命保护等幡。居家平常，复有致福延祥、期年保寿、修龄益算等幡。盖任力所造，皆长竿悬之於庭，或经像左右，并房廊院宇之侧，所在供养。
　　科曰：凡造香炉，有一十五种相。一者雕玉，二者铸金，三者纯银，四者鍮石，五者铸铜，六者柔铁，七者七宝，八者雕木，九者彩画，十者纯漆，十一者瓷作，十二者瓦作，十三者石作，十四者竹作，十五者时作。皆大小随时，舞凤盘龙，飞云卷雾，或莲华千叶香山，或复雕镂隐起，或朴素平缦，三足、六足、九足、独足，各随所宜也。
　　科曰：凡造巾帕，有八种。一者杂锦，二者杂罗，三者杂绫，四者织成，五者绣作，六者错彩，七者纯色，八者画作。皆大小在时，修短任制，或镂金垂玉，连珠缀蕊，种种装饰，皆幞暑藏诸匣匮矣。
　　科曰：凡经，每一部，或五卷、十业报者，承其积劫因缘，主令身执。凡人成真得道，皆来监度。神王之名，抑亦无数，皆衣甲冠矛，持刀按剑，或立或坐，不常其体，役御群鬼，驱除凶恶，具诸经诰，不复详备。
　　科曰：魔王，亦神王之流，凡有三种。一者三天魔王，二者五帝魔王，三者飞天魔王。皆戒炼保举学道行人，故大勋魔王保举尔身也。
　　科曰：天丁力士、龙虎左右、香官使者，并因气化生，应缘而出，降魔召鬼，传言驿行，护法之灵官也。
　　科曰：八威，谓毒龙、猛虎、螣蛇、电兽、长牙、奔牛、玃天、雷晶，并是积业恶物，天尊威伏，使备门守关，洞穴墙圻，防非也。
　　科曰：四灵，谓龟、龙、麟、凤，皆应星辰异气，合五行之秀，或口诵灵文，身生图箓，知代休否，因时下世，并天尊苑囿，祥禽瑞兽也。
　　科曰：凡天尊法座，凡有八种。一者千叶莲华，二者五色狮子，三者七宝金床，四者九层玉座，五者伏九龙，六者摧八毒，七者坐云霄，八者御烟霞。皆随变现形，因机居住。今之帐座，但以七宝八珍，珠玉金碧，装饰拟像而已，非所备也。
　　。
　　科曰：凡诸天尊、道君、老君，及诸圣真仙相，年久时深，或风雨飘零浸损，皆以时修，复勿使真容雕坠，当得福无量。
　　科曰：凡天尊形像、金铜宝玉者，每至月十五日，设斋香汤洗饰。若夹纻雕木，即揩拭使光净，最得功德。
　　写经品九
　　科曰：经者，圣人垂教，叙录流通，劝化诸天，出生众圣，因经悟道，因悟成真，开度五亿天人，教化三千国土，作登真之径路，为出世之因缘，万古常行，三清永式，结飞玄之气，散太紫之章，或凤篆龙书，琼文宝箓，字方一丈，八角垂芒，文成十部。三乘奥旨，藏诸云帙，闭以霞肩，使三洞分门，四辅殊统，寔天人之良药，为生死之法桥，使众生普超五浊之津，俱登六度之岸者也。凡有十二相，以造真经：一者金简刻文，二者银版篆字，三者平石镌书，四者木上作字，五者素书，六者漆书，七者金字，八者银字，九者竹简，十者壁书，十一者纸书，十二者叶书。或古或今，或篆或隶，或取天书玉字，或象云气金章，八体六书，从心所欲。复以总、别二门，遍生归向。总者，尽三洞宝藏，穷四辅玄文，具上十二相，总写流通。别者，或一字一句，或卷或裘，随我本心，广写供养，书写精妙，纸墨鲜明，装潢条轴，函笥藏举，烧香礼拜，永劫供养，得福无量，不可思议。
　　科曰：夫经，皆须作藏。凡藏，有二种。一者总藏，二者别藏。总藏者，三洞、四辅，同作一藏，上下或左右前后作重级，各安题目三洞宝经藏。别藏者，三洞、四辅，各作一藏。凡有七种：一者大洞真经藏，二者洞玄宝经藏，三者洞神仙经藏，四者太玄经藏，五者太平经藏，六者太清经藏，七者正一经藏。皆明题目，以相甄别，若次安之。若各藏，如并藏法，皆安经台，或天尊殿，当阳左右间，左三洞、右四辅，每藏皆作台举之，不得正尔顿地，巾帕裘蕴如法。置几案、香炉，龙璧烧香，明灯存念，并须得所。藏之大小，皆在时之所制，不复为常。
　　度人品十
