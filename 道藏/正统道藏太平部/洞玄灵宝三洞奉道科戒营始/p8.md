<!-- { "loadSidebar": true } -->
　　至心稽首太上无极大道，至心稽首三十六部尊经，至心稽首玄中大法师。
　　重称名位。
　　太上洞玄灵宝法师某岳真人某，上启太上无极大道、三十六部尊经、玄中大法师、上相上宰、四司五帝、三界官属、一切真灵，某等今故捻香，愿为某忏谢无量劫来至于今日，生死宿罪重过，或违天犯地，轻慢三宝，杀害众生，骂詈咒诅，嫉妬怪贪，邪淫放荡，愚痴窃盗，口是心非，三业六根，罪愆无量。因今首谢，并乞消除，愿亡者生天，见存安乐，子孙昌炽，福庆自然。暨乎天下地上，五苦三涂，咸出幽牢，俱蒙惠润，凡诸有识，并入道场。谨启，二上香，复炉咒曰：香官使者、左右龙虎君、侍香诸灵官，当令此问朝会之所，自然生金液丹碧，芝英百灵，众真交会，集在香火案前。十方仙童玉女，侍卫香烟，传奏臣向来一咸启，径至无极道前。
　　旋行，颂出。
　　道以斋为先，勤行登金阙。故设大法桥，普度诸人物。宿世恩德报，道心超然发。身飞升玄都，七祖咸解脱。
　　科曰：凡中会，依此仪。违，夺算一千六百。
　　度人仪
　　斋时未至，应度人列阶下，西面辞父母，谢九玄，合十二拜。次北面拜天子，四拜。所以者，冠带天尊法服，更不复拜父母、国君故也，於此入道之际，须辞谢耳。既讫，拱手端身，北向三归三宝三礼。
　　至心归身太上无极大道，至心归神三十六部尊经，至心归命玄中大法师。回面西礼监度三师，各三拜讫，便长跪。先保举师为着法裙，次监度师为着云袖，次度师为着法帔。然后便为戴法冠毕，退礼三师，三拜，北面执简端立，师面东平立，诵智慧三首。其词曰：
　　智慧起本无，朗朗超十方。结空峙玄霄，诸天挹流芳。其妙难思议，虚感真实通。有有竟不有，无无无不容。
　　智慧恒观身，学道之所先。眇眇入玄津，自然录我神。天尊常拥护，魔王为保言。晃晃金刚躯，迢迢太上清。
　　智慧生戒根，真道戒为主。三宝由是兴，高圣所崇受。泛此不死舟，奖欻济大有。当此说戒时，诸天并稽首。
　　每至首终，齐唱善礼，一拜总讫，回身礼十方，从北始，至心归命北方无极太上灵宝天尊，十方同。次东，次南，次西，次东南，次东北，次西南，次西北，次上方，次下方。次退，居东面西。师西面东向，为说十戒。新度人皆称名受。
　　天尊言：善男子、善女子，能发自然道意，来入法何，受我十戒，则为大道清信弟子，皆与勇猛飞天齐功，於是不退，可得超凌三界，得为上清真人。汝当伏受，谛听在心。
　　一者不杀，当念众生；二者不淫，妄行邪念；三者不盗，取非义财；四者不欺，善恶，反论；五者不醉，常思净行；六者宗亲和睦，无有非亲；七者见人善事，心助欢喜；八者见人有忧，助为作福；九者彼来加我，志在不报；十者付切未得道，我不有望。
　　天尊言：修奉清戒，每合天心，常行大慈，愿为一切，慊慊尊教，不敢中
　　怠，宁守善而死，不为恶而生，於此不退，可得拔度五道，不履三恶，长斋奉戒，自得度世。新度人礼师三拜，北向礼三尊三拜。
　　诵奉戒颂，其词曰：
　　道为无心宗，一切作福田。立功无定主，本愿各由人。虚己应众生，注心莫不均。大圣弘至教，亦由雨降天。高陵靡不周，常卑故成渊。海为百川王，是能合龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　科曰：凡度人，依此仪。违，夺算一千二百。
　　科曰：凡八仪，道士、女冠，行事所要，指擿时须，集成此卷，当依而奉之。违，四司考魂，不复名上道科，夺算二千四百。
　　洞玄灵宝三洞奉道科戒营始卷之六竟
　　
