<!-- { "loadSidebar": true } -->
　　科曰：夫道以人弘，教因师得，若不度人，则法、桥路断，所以弘教先在度人。度人之相，凡有十二种：一者帝子天孙，二者大臣宰辅，三者皇后妃主，四者聪明智慧，五者识量明敏，六者富贵男女，七者形相端严，八者仁信淳厚，九者行业精苦，十者讲诵精熟，十一者勇猛精进，十二者凡厥有心。择此十二，度使出家，下自一人，上至亿载，绍隆法教，宣扬经传。又有二十五种相，可使出家：一者家世奉道、信乐经法，二者见世奉道、信乐经法，三者己身奉道、信乐经法，四者家世淳善、信奉正真，五者见世淳善、信奉正真，六者己身淳善、信奉正真，七者经业优长，八者行业精苦，九者炼气断谷，十者专诫於道，十一者誓弘大道，十二者志宣经教，十三者习道来久，十四者清净身心，十五者无健羡心，十六者无世间爱着心，十七者无世间胜负心，十八者无世间憎慢心，十九者无世间矫妄心，二十者无世间毁誉心，二十一者运心举意、唯欲出家，二十二者愿得出家、绍隆正法，二十三者愿得出家、舍身命财、唯在於道，二十四者愿得出家、为帝王国主、天下地上君臣吏人建大福利，二十五者愿得出家、为一切众生作生死福田、讲说大乘、广开愚暗、悉使悟道。复有十种，不得使出家：一者背臣逆子，二者刑戮子孙，三者杀师叛道，四者不信大法，五者屠沽淫欲，六者偷盗奸矫，七者饮酒食肉，八者不识罪福宿命因缘，九者形容不具足，十者凡厥凶顽。有此十种，勿使出家，损道威仪，破坏法教。又有二十五相，不合入道：一者家世诽谤、不信经法，二者见世诽谤、不信经法，三者己身诽谤、不信经法，四者家世浮伪、不奉正真，五者见世浮伪、不奉正真，六者己身浮伪、不奉正真，七者贪酒嗜肉，八者心不奉道，九者破坏大道，十者不念经法，十一者耽习色欲，十二者专求俗事，十三者身心秽恶，十四者心怀健羡，十五者心有是非，十六者爱着声色，十七者有世间胜负，十八者有世间憎慢，十九者常怀矫妄，二十者常思放荡，二十一者无心奉法，二十二者唯贪世利，二十三者捉心不专，二十四者惰慢不谨，二十五者但利於己、不利一切。度人之时，依科拣择，必须合法，方可出家，或为国主、帝王，或为天地日月，或为宗庙社稷，或为父母己身，或为妻子眷属，或为亡人，或为见存，或初登位，或新诞育，或为八表不安，或为四生有识，或风雨不顺，或星宿乖违，或兆人疫毒，或谷稼水旱。种种福田，度人为上，度人功德，不可思议。
　　科曰：凡出家，有三十相：一者常行精进、於世无染，二者常行勇猛、於道不退，三者常行慈悲、不杀众生，四者常行愍念、济度群品，五者常行忍辱、不怀瞋怒，六者常行欢喜、导引一切，七者常发善心、绍隆三宝，八者常发大心、修营灵观，九者常发大心、宣扬经教，十者常愿发心、开导一切、使归正道，十一者常愿发心、讲说大乘、开悟愚暗，十二者常愿发心、为帝王国主建大福利，十三者常愿发心、为宰辅大臣作诸福田，十四者常愿发心、为一切众生并皆离苦，十五者常愿国王万寿、国土安宁，十六者常愿天下太平、五谷丰熟，十七者常愿经教大弘、普得悟解，十八者常愿天下众生遍皆回向大道，十九者常持斋戒、心心不退，二十者常奉经法、念念修行，二十一者常对天尊、烧香行道，二十二者广写经教、散布人间，二十三者广修灵观、使一切回向，二十四者愿我法身坚固不退，二十五者大作福田、遍及一切，二十六者广行乞取、造诸功德，二十七者广运慈心、济度群品，二十八者广行慈悲、施惠一切，二十九者常持法相、不舍威仪，三十者普为三涂地狱、以无上妙法使悉升度、永免幽苦。以此三十事，为出家法相，常愿过去、未来、见在三世，念念不退，常在法身，永不休懈，绍隆大道，作一切众生，无量福利，使一切世间，若有识、若无识，一切众生，成无上道。
　　科曰：凡道士、女冠，出家之后，先须纲纪，整齐法教。凡有五种：一择其道行淳厚、心常营法、不私其己、愿成就者，二择其清廉正直、不犯於物、志建福田者，三择其德行高远、明闲法教、道俗归依、善方便者，四择其妙识时务、令於世宜而不违经教者，五择其勤苦、善能营始、利益法门者。择此五者，立为纲纪，整齐法教，以为弘轨。若於中，有一行损於法门，则不可立。复有虚妄之人，矫立名行，情求润己者，最不可立。又有真淳谨心不愿乐，如此之人，详其可否。复有十种，不可强立：一不信宿命、罪福因缘者，二不知羞耻、唯欲利身者，三恃势贵豪、情不润众者，四运心举意、唯损常住者，五每有施为、常作机心者，六不解经戒、复不敬者，七不识时事、狠戾自用者，八外清内浊、外愚内智、外真内伪、外廉内贪、外口是内心非者，九虽不损众、亦不利众、虚沾法位者，十因沾法位、自欲宜便、恃此纪纲、专求私利者。有此十事，不得居於此职。若不依此科简，阿曲补举同情之人，减算三千六百。
　　科曰：又有二十五事纲纪，法徒可常遵奉。一者不得指三宝财物生欺负心，二者不得於常住众物生欺负心，三者不得於四辈施物生欺负心，四者不得於诸大德尊者生凌忽心，五者不得於中年时辈生凌忽心，六者不得於诸下座晚生生凌忽心，七者不得於诸下贱生凌忽心，八者身奉科戒、施为不犯，九者善能和悦、抚接上下，十者巧以方便、导引法徒，十一者於诸利益、深识机宜，十二者於诸三宝、心常住持，十三者於常住处、恒不破坏，十四者舍受非识、不生憎爱，十五者於诸法众、无偏颇心，十六者於诸事宜、不自专擅，十七者内心正直、不犯於物，十八者每事发心、皆愿成就，十九者凡诸财物、毫分不犯，二十者凡於三宝常住、皆欲利益装严，二十一者善达机宜、和悦世事、令不毁坏三宝，二十二者能营护法众、不使外犯，二十三者常教法众、使依科戒，二十四者能得贵贱内外归依、前心后心、坚固如一，二十五者广运诚心、成就法门、令不破不坏、为永劫福田、作当来众生种善窟宅。以此二十五事，纲纪法门，成就功德，当令过去、见在、未来，获福无量。
　　科曰：又有三十事不可，纲纪法门，检校常住。一者常於三宝财物、生欺负心，二者常於常住众物、生欺负心，三者常於四辈施物、生欺负心，四者於诸大德尊者、常生凌忽，五者於诸中年时辈、常生凌忽，六者於诸下座晚生、常生凌忽，七者身违科戒、施为皆犯，八者於诸上下、不能和悦，九者於诸法徒，不能导引，十者於诸利益，不能方便，十一者於三宝处、心不住持，十二者於常住处、常欲破坏，十三者不容非议、生憎爱心，十四者於诸法众、心不均普，十五者於诸事宜、常能自用，十六者奸诈、所为矫妄，十七者每事发心、皆不成就，十八者凡诸财物、毫分必取，十九者凡於三宝常住、皆不利益、唯润於己，二十者不识机宜、违戾世事、令外众侵犯、损坏三宝，二十一者不能营护法众、益加非法，二十二者不教法徒、多违科戒，二十三者破内外贵贱归依心，二十四者前心后心、竟无定法，二十五者运心偏曲、永无成就、令法门破坏、损失福田，二十六者依附势豪、经纪卖易三宝，二十七者依托法门、自取声利、秽污经教，二十八者卖三宝力、纵恣是非，二十九者闻人弹议、弥行非法，三十者侵损三宝常住、自恣身心。凡三十事，有一不可。若犯，当来生中在畜鸟兽，任人杀活，永失人道，见世盲聋喑痖，手挛足跛，形容不具足。若道士、女冠，当明识此科戒，依行勿犯。
　　科曰：凡道士、女冠为纲纪者，须依法奉行，勤宣科戒，教示徒众。若犯科者，各依法罚香油，鸣钟礼拜。如再犯不悛，当致重役。若使营修观内，又强梁不顺者，决以法科，摈还本主，必使愚人向道，不犯科戒，皆当执正，不得偏曲，败乱科典。违者，减算二千四百。
　　洞玄灵宝三洞奉道科戒营始卷之三竟
　　洞玄灵宝三洞奉道科戒营始卷之四
　　诵经仪
　　初入堂，祝漱如法，三上香，绕经一周，复三上香，各依位，拱手或执简端身，唱人各恭敬。
　　至心稽首太上无极大道。
　　至心稽首三十六部尊经。
　　至心稽首玄中大法师。
　　唱，平坐如法。行净水讫，一人持香旋行。熏诤讫，行经，复持香熏经，乃唱赞咏如法，咒曰：宿命有信然，弱悬谓之无。皆欲眼前见，过目则言悠。大贤明道教，惨戚悯顽夫。哀哀念子苦，懃懃令我忧。次唱，静念如法。各放手简，着几案上，平坐接手，叩齿三十六通，冥目存思五色云气覆满一室，青龙、白虎、狮子、玄龟、朱雀、凤凰备守前后，仙童玉女、五帝灵官、神仙兵马、九亿万众营卫左右，便摇身三过，祝曰：寂寂至无宗，虚峙劫刃阿。豁落洞玄文，谁测此幽遐。一入大乘路，孰计年劫多。不生亦不死，欲生因莲华。超凌三界涂，慈心解世罗。真人无上德，世世为仙家。次唱一切诵，各念无上尊七遍讫，唱请转法轮，乃一时开经。若别推一人，上座诵经，便唱请法师升高座。法师起，执简当经像三礼，从南西北向上座，左转东向叩齿，有思如法。下座，还从南面下，三拜。此洞玄法。余洞真、洞神，各依本法。若修行经法者，复各案本科，今不复具。读经竟，收经一人，行水洒净，复持香旋行。敛净总讫，赞咏如法，唱人各恭敬，三上香，执简平立，至心归命太上三尊、十方众圣。高德一人叹经启愿，详夫三洞宝经，万天胜范，结飞玄之气，成云篆之章，义冠元生，文垂永劫。故天地持之以分判，日月因之以运行，鬼神敬之以变通，人民奉之以开度。是以咏之者，则形陟绛霄；闻之者，乃神生碧落。莫不人天仰赖，生死依凭，为群品之津梁，皇众真之户牖。不可得而言者，其大乘之蕴乎。
　　甲等今为某事，转某经若干卷若干遍尔。其开函演奥，则响彻三千；执卷吟玄，乃声闻五亿。当愿侍香金媛，结香字於天中；典经玉郎；进经文於简上。即使愆消昔劫，福降今辰，存亡喜开泰之恩，动植悦生成之德。以兹胜善，遍采装严，三涂罢楚毒之劳，九夜绝辛酸之苦，暨乎悠悠庶品，蠢蠢群生，俱乘六度之舟，并上三清之岸。愿转经已后，万善扶持，千灾荡减，至心稽首正真三宝。愿转经已后，福被幽明，功沾远近，至心稽首正真三宝。愿以此转经功德，资被群生，离苦解脱，至心稽首一切众圣。若常修经法，当旋行诵太极经赞七首、灵书四天王颂四首，及真文八景赞、上经歌颂，今不复具。
　　科曰：凡读诵经，依此仪。违，夺算二千四百。
