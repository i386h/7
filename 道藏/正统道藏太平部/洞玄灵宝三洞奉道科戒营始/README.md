<!-- { "loadSidebar": true } -->
洞玄灵宝三洞奉道科戒营始
　　经名：洞玄灵宝三洞奉道科戒营始。原题金明七真撰。六卷。底本出处：《正统道藏》太平部。
　　洞玄灵宝三洞奉道科戒营始卷之一
　　金明七真撰
　　七真曰：寻三洞大经，率备威仪科戒。若道士，若女冠，举动施为，坐起卧息，衣服饮食，住止居处，莫不具於经旨。其立观度人，造像写经，供养礼拜，烧香明灯，读诵讲说，传授启请，斋戒轨仪，修行法相，事事有则，皆着科条，其来已久。但文字浩漫，披按顿周，或一时虽见，过后便忘，或见而不行，或行而不遍，或各率乃心，任情所施，登坛入静，各异威仪。礼忏读经，人为轨则递相指斥，罕共遵行，遂使晚学初门，莫详孰是，既多方丧道，则寡识迷途，惰慢日生，威仪时替。加复竞为辞饰，争逞伎能，启告之辰，皆兴新制，陈谢之日，全弃旧仪，岁月久盈，科戒遗泯，积习生常，十不存一。若依经戒者，具科行事，反见嗤鄙，违损正典，既而昧多悟少，达竟更迷，守法不精，翻致讹废，眇详先世，已其陵迟，俯思今后，浸成深谷，故指修时要，凡五百十二条，仪范八章，分为三卷，题曰《三洞奉道科戒》，皆依经录出，非构虚词，庶万古同轨，十方共则，与我齐者，宜弘之焉。各疏品目，列於篇首云尔。
　　罪缘品一
　　经曰：毁坏天尊大道形像者，死入九幽十八地狱，万劫方生病癞身。
　　经曰：訾毁三洞大法经典者，死历九幽十八地狱，百劫方生野兽身，若还人中，当舌根烂坏。
　　经曰：诽谤出家法身者，见世得虫癞病，过去生六畜中。
　　经曰：破坏灵观玄坛者，见世眉须堕落，身体烂坏，过去生毒蛇身。
　　经曰：不敬天尊大道者，见世愚痴，过去生六畜中。
　　经曰：不信经法宿命报对者，见世盲聋，过去生鸟兽中。
　　经曰：不信罪福因缘者，见世为奴婢，过去生六夷中。
　　经曰：轻慢出家法身者，见世跛躄，过去生猪狗中。
　　经曰：秽污三宝福地者，见世形容臭腥，过去生粪秽中。
　　经曰：淫犯出家法身者，见世孤寡，为人憎嫌，过去生厕溷中。
　　经曰：邪淫好色者，见世患风邪，过去生煅猪中。
　　经曰：偷盗三宝财物者，见世受贫穷，过去生奴婢六畜中。
　　经曰：偷盗常住众物者，见世得风病，过去生猪羊六畜中。
　　经曰：偷盗四辈信施财物者，见世得颠狂，过去生愚痴中。
　　经曰：啖食三宝果实蔬菜者，见世得消渴饥病，过去生饿虎毒蛇中。
　　经曰：盗斋食及供斋法食者，见世逢霹雳恶鬼杀，过去生蟒蛇身，死在饿鬼中。
　　经曰：盗供斋物者，见世生奴婢中，饥寒永不得衣食，过去生饿狗毒馆中。
　　经曰：盗经像财物者，见世得癞病，死入诸地狱，万劫不得原。
　　经曰：骂詈出家法身者，见世得风痫，过去生狂狗中。
　　经曰：凌辱出家法身者，见世遭枷落狱，过去生蝇蛆中。
　　经曰：破戒者，见世遇三灾，过去生毒蜂及聋盲中。
　　经曰：破斋者，见世得噎病，过去生饿虎中。
　　经曰：杀害众生者，见世得短命，长宿牢狱厄身，过去生六畜中。
　　经曰：食肉者，见世生百病，过去生麋鹿中。
　　经曰：嗜酒者，见世生风狂，逢猛火，过去生泥秽土中。
　　经曰二好食荤辛秽者，见世得腥臭身，过去生粪秽中。
　　经曰：持心不坚固、好弄出家人者，见世为猴猨，死入镬汤中。
　　经曰：手脚挛跛者，从不礼敬三宝中来。
　　经曰：手脚断坏拳缩者，从不恭敬三宝中来。
　　经曰：两眼盲者，从不信经法、轻忽三宝中来。
　　经曰：中道恶疾者，从供养三宝中怠中来。
　　经曰：舌烂坏者，从毁訾三洞大乘经教中来。
　　经曰：喑痖不能言语者，从道说出家三宝法身中来。
　　经曰：鼻塞不闻香臭者，从好啖酒肉五辛中来。
　　经曰：身体烂坏者，从毁坏三宝中来。
　　经曰：眉毛堕落者，从诽谤三宝中来。
　　经曰：唇褰齿露，鼻梁崩倒者，从破坏道场中来。
　　经曰：曲腰歧胸、楼背短脚者，从唝嗃欺忽三宝中来。
　　经曰：颠狂风邪迷惑者，从不信因缘罪福中来。
　　经曰：形容疮肿丑陋者，从骂詈三宝中来。
　　经曰：眼赤口斜、鼻倾不正者，从诽笑出家法身中来。
　　经曰：愚痴长病、意智不具足者，从诳惑三宝欺忽中来。
　　经曰：劫贼相逢、杀伤财物者，从劫夺三宝财物中来。
　　经曰：水溺漂沉者，从饮酒秽慢中来。
　　经曰：火烧灼烂者，从损费三宝中来。
　　经曰：毒蛇吞噬者，从杀伤出家中来。
　　经曰：毒蛇入口鼻中者，从毒恶咒诅中来。
　　经曰：遇虎狼猛兽啖食者，从阴谋毒恶中来。
　　经曰：饥寒冻饿、衣食常不充足者，从盗斋食、及偷三宝常住财物中来。
　　经曰：父母妻子离隔、常不同居者，从嫉妬奸淫、破人和合、离人种亲中来。
　　经曰：贫穷困苦者，从破斋戒中来。
　　经曰：奴婢下贱身者，从偷盗悭贪中来。
　　经曰：生世得人憎嫌者，从桥慢唝嗃中来。
　　经曰：生世耽淫、不避亲疏好丑者，从猜狗六畜中来。
　　经曰：生世嗜酒猖狂者，从鱼鳖锻蟆中来。
　　经曰：生世嗜肉好杀者，从毒虫猛兽中来。
　　经曰：生世不净臭秽者，从蝌蚪虫中来。
　　经曰：身体臭秽不净邪淫者，从好食五辛猪狗中来。
　　经曰：六畜生身者，从杀生抵债中来。
　　经曰：野兽獐鹿身者，从食肉偷盗中来。
　　经曰：毒蟒蛇身者，从嫉妬毒害中来。
　　经曰：饿虎生身者，从欺凌劫夺中来。
　　经曰：生厕溷中虫者，从淫欲不净中来。
　　经曰：生虾蟆蝌蚪者，从不供养三宝中来。
　　经曰：生鱼鳖身者，从轻泄宝经中来。
　　经曰：生小虫蚁身者，从违犯经教中来。
　　经曰：生燕犬野猜身者，从背师弃本中来。
　　经曰：生骛雀身者，从评论经教多口中来。
　　经曰：生鸠鸽身者，从好自是、作法异常中来。
　　经曰：生鹰鸷身者，从破戒、违经、慢法中来。
　　经曰：生孤独贫寒者，从犯出家法身、及堕胎害子中来。
　　经曰：形容丑陋者，从诽笑三宝、傲诞出家中来。
　　经曰：风邪痫病狂言者，从布施不还、及堕子落胎中来。
　　经曰：腹大项细者，从犯灵观玄坛、淫欲中来。
　　经曰：牢狱枷锁切身者，从謟毒阿党中来。
　　经曰：鞭棒楚挞者，从毒害众生、不慈中来。
　　经曰：猫子生身者，从食肉入灵观玄坛中来。
　　经曰：蝜蟠生身者，从食荤辛近三宝中来。
　　经曰：豺狼生身者，从悭吝不布施中来。
　　经曰：狐貉生身者，从虚诳矫诈中来。
　　经曰：鼠鼬生身者，从食斋残竟、饮酒食肉中来。
　　科曰：凡八十一条罪业因缘科戒，出《太上业报因缘经》，皆生犯罪目，死经地狱，依科受罪，报讫受生，方得此身。亦有见世即报而生身者，悉由先身所犯，报得此身也。具诸经典，若道士，若女冠，皆当精心信奉，明示将来，令内外众不犯科戒，克得道真。
　　善缘品二
　　经曰：广造经像，置观度人，布施斋戒，济死度生者，普救一切，大弘福善，利益众生者，生天王国主身。
　　经曰：持经奉戒，诵念礼拜，广建福田者，生皇后国母身。
　　经曰：供养三宝，烧香明灯，晨夕不倦，造经铸像者，得生天王门。
　　经曰：信乐经法，依科奉行，持斋念道，布施立功者，生富贵身。
　　经曰：持奉经戒，诵念住持者，生聪明身。
　　经曰：七世乐道，奉戒诵经，布施救贫，济生度死，常行慈悲，供养三宝不怠倦者，得生出家身。
　　经曰：世世积善，广建福田，持斋奉戒，礼敬三宝，诵念大乘，修行不犯者二得生大德法师、众人尊仰身。
　　经曰：奉信三洞大法，修行供养者，生天人中，见世清净长命身。
　　经曰：供养出家法身者，得长命端正身。
　　经曰：成就观宇玄坛者，生大富贵身。
　　经曰：信敬天尊大道，注心归仰者，生具足身。
　　经曰：信奉经戒，因缘宿命者，生贵敬身。
　　经曰：布施救贫，成就功德，无所吝者，生中国长寿富贵身。
　　经曰：不杀生、偷盗、饮酒、食肉者，生长命具足身。
　　经曰：好诵经戒，长斋奉道者，生出家恭敬身。
　　经曰：供养出家，爱念三宾法身者，生清净端正身。
　　经曰：常怜念一切，慈悲於物者，生高上贵豪身。
　　经曰：若帝王国主，从累劫修斋、广建福田中来。
　　经曰：若皇后国母者，从无量世中、广造福田、供养天尊大道中来。
　　经曰：帝子天孙帝姬妃主者，从历劫修善积因中来。
　　经曰：长命老寿者，从持斋奉戒、慈救众生中来。
　　经曰：子孙昌炽、长命富贵者，从供养天尊大道中来。
　　经曰：父子、夫妻、男女，恒同居处者，从柔顺和睦、不隔恩爱中来。
　　经曰：在处得人敬仰，甘膳美衣，衣充身食足口者，从陪常住福田中来。
　　经曰：豪贵尊胜、人见畏敬者，从敬信三宝中来。
　　经曰：富有丰足者，从布施持斋、成就福田、救济贫穷中来。
　　经曰：聪明智慧者，从乐诵经法、能住持中来。
　　经曰：形容端正者，从供养三宝出家法身中来。
　　经曰：出家法身为人敬奉者，从说法教化、持奉斋戒福田中来。
　　经曰：富贵巍巍、永劫不衰者，从布施成就、常住福田中来。
　　经曰：在所得人尊敬爱仰者，从布施、持经、奉戒中来。
　　经曰：身心清净、智慧明了者，从护持三洞大乘中来。
　　经曰：所在快乐、无诸灾厄者，从放生济物、不犯众生中来。
　　经曰：身体香洁、人见爱念者，从不饮酒、食肉荤辛，常清净中来。
　　经曰：子孙丰多、富贵圆满者，从广行布施求福中来。
　　经曰：妇人建生子胤、夫妻敬爱者，从道场教化信心中来。
　　经曰：生世音声清雅者，从道场歌赞中来。
　　经曰：生世欢乐、福庆自然者，道场专诚、闻法听经、布施中来。
　　科曰：凡三十八条福善缘对，出《太上业报因缘经》，皆生世或祖曾所行所种，致得今身之报，或一身积善，见世受报。若道士，若女冠，当须依科，明示男女，使遵科戒，得福无量。
　　总例品三
