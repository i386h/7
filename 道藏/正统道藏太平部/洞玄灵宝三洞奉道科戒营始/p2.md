<!-- { "loadSidebar": true } -->
　　科曰：按《玄都律》及《正一法文》，凡道士、女冠，或凡人，违犯经戒，皆夺算，或言减促。算者，谓夺减人之命算，令寿不延也。或以六十日为一算，二说有异，故具言之。又减夺算后，身死或见存，皆更依科目，受罪夺减命算而已。益算者，加其算，使更延也。若道士、女冠，须识科戒，按法奉行。
　　科曰：或言犯违科、罪得违罪者，皆依本科目得罪也。
　　置观品四
　　科曰：夫三清上境，及十洲五岳，诸名山或洞天，并太空中，皆有圣人治处，或结气为楼阁堂殿，或聚云成台榭宫房，或处星辰日月之门，或居烟云霞霄之内，或自然化出，或神力造成，或累劫营修，或一时建立，其或蓬莱、方丈、圆峤、瀛洲、平圃、阆风、昆仑、玄圃，或玉楼十二，金阙三千，万号千名，不可得数，皆天尊太上化迹，圣真仙品都治，备列诸经，不复详载。必使人天归望，贤愚异域，所以法彼上天，置兹灵观，既为福地，即是仙居，布设方所，各有轨制，凡有六种：一者山门，二者城郭，三者宫掖，四者村落，五者孤迥，六者依人。皆须帝王营护，宰臣修创，度道士、女冠住持供养，最进善之先首，不可思议者也。造天尊殿、天尊讲经堂、说法院、经楼、钟阁、师房、步廊、轩廊、门楼、门屋、玄坛、斋堂、斋厨、写经坊、校经堂、演经堂、熏经堂、浴堂、烧香院、升遐院、受道院、精思院、净人坊、骡马坊、车牛坊、俗客坊、十方客坊、碾硙坊、寻真台、炼气台、祈真台、吸景台、散华台、望仙台、承露台、九清台、游仙阁、凝灵阁、乘云阁、飞鸾阁、延灵阁、迎风阁、九仙楼、延真楼、舞凤楼、逍遥楼、静念楼、迎风楼、九真楼、焚香楼、合药堂等，皆在时修建，大小宽窄，壮丽质朴，各任力所营。药圃果园，名木奇草，清池芳花，种种营葺，以用供养，称为福地，亦曰净居，永劫住持，勿使废替，得福无量，功德第一。
　　科曰：凡天尊殿，或三间、五间、七间、九间、十一间，或十三间，皆大小在时，装严任力，徘徊四注。圣人所居称殿，凡世所处，通名为堂。凡造诸屋宇，总有六种相：一者名木灵材，二者因时所出，三者金玉雕饰，四者飘石葺构，五者丹青图画，六者茅茨土阶。或刻凤雕龙，或图云写月，或倒芰植荷、莲池华海，或明珰皎璧、镂槛文轩，或丹墀碧砌、青锁绿纹，或金铺银扃、霞梁云楝，或日窗月牖、阴户阳扉。上限义舒，下萦霄雾，其广狭修阔，任时所为，不定常式也。
　　科曰：凡天尊堂，或一间、两间、三间、五间，大小宽窄，亦因时所矣。
　　科曰：凡法堂，说法教化之所，宜在天尊殿后安置，务在容众多为美，或於他处建立，皆任其所宜也。
　　科曰：凡说法院，皆在天尊左右，别宽广造，令容纳听众，得多为上，其中屋宇，皆依时取便。
　　科曰：凡造经楼，高下、大小、华素，亦任人力。然要容纳见在三洞宝经、四辅玄文，使风日流通，雨露隔绝，即为第一上安置，并须宜便，此非永制。
　　科曰：凡造钟阁轨制，与经楼同。务令牢固，四面疏薄，使钟声不碍，六时嘹喨。宜在天尊殿前，即与经楼对，左钟右经，精思院别置亦然。
　　科曰：凡造斋堂，多在东边别院，大小宽窄，量时所宜。开门启窗，皆令得所，当门安帐座，着天尊左右，铺床席毡褥并如法。天尊前，置香炉幡华净巾，安食肺几褥，并须具足如法。
　　科曰：凡造斋厨，宜与食堂相附近，釜灶仓库，应供斋所，须皆安置，令不疏越。
　　科曰：凡在观中，皆须先造写经坊，当别立一院，勿通常人造堂，或小屋。若廊舍，并立校经堂，浴室演灶，治纸处所，砧杵裁刀、解将切蘗刀砧，乃至浴中净巾净衣，熏经敷经，架修舍香臼杵器物，缘所须，并在经坊中安置。每事清净，不得交凡俗，秽污混杂，临事阙少，此最大忌。
　　科曰：凡是观中，须造浴堂，乃至别院私房，此最为急。每行道读经，登坛入静，奏告启愿，谢过首愆，外犯俗尘，内违真戒，或污垢流漓，灰尘染污，少不清净，则犯灵司，既触仙官，便乖正气，皆须沐浴，澡炼身心，使香气芬芳，方可行事。故行道之日，皆当香汤沐浴也。其绿浴所须，釜镬井灶、床席香粉，并皆具备。
　　科曰：凡精思院，本欲隔碍嚣氛，清净滓秽，须为别院，置之幽静，东西南北、远近阔狭，适时宜便。置天尊殿，入静室炼气处，浴室、药堂，缘师所须，皆为备设，勿使阙少。
　　科曰：凡寻真炼气，祈真吸景，散华望仙，承露九清，游仙凝灵，乘云飞鸾，延灵迎风，九仙延真，舞凤逍遥，九真焚香静念，台阁楼等，并是道士、女冠，翘想云衢，腾诚星路，游心方外，送目寰中，冀八景俯临，十仙遥集，既非常事，理须遐绝。宜近精思院，或两殿别院，出回建立，遣风露不侵，使云霞无碍，眇通天汉，远瞩星躔，外启四景之门，旁开八风之牖，令仙軿出入，真骑往来，可仰可希，弥高弥广，则晋携手常生抚袂，旦夕可得矣。
　　科曰：众妙之门，往来之径，群真之户，出入所由，譬之於身，若目之居面，不可阙也。凡诸观门，皆须造阁或立楼，上安观额，以标杰出。重级大小，事属一时，两下三门，在时奢俭。凡是别院，皆须造立，装严雕饰，各尽所宜，不可守常，周为定式。
　　科曰：凡观门左右，皆别开车马牛驴出入门，不得於正门中来往。
　　科曰：师房在天尊殿堂周回四方安置，间架多少，各依当时所造。
　　科曰：凡道士、女冠入道，即须受持经戒、符箓，须别作受道院造坛，及对斋堂静室，缘法所须，皆备此院。
　　科曰：凡道士、女冠身亡，皆别置升遐院，须别立一院造堂一室，供器所须，皆备此院。
　　科曰：凡道士、女冠死，法众同义，须相开度，宜近升遐院，造烧香院，安几席床座，一事已上，备此院内。
　　科曰：凡观天尊殿前，皆须筑土，或垒砖砌石。若构木作坛，三级、五级，至十二级，皆按本经，栏纂门榜，并须如法。
　　科曰：凡是殿堂、楼阁、台榭、引院，并须作行廊、步廊、轩廊、房宇，使四面周匝。
　　科曰：凡净人坊，皆别院安置，门户井灶，一事已上，并不得连接师房。其有作客，亦在别坊安置。
　　科曰；凡车牛骡马，并近净人坊，别作坊安置。不得通同师房，及斋厨院内出入，并近井灶。
　　科曰：凡十方道义，或为法，或缘身，来诣观中，所将人畜，皆别安置。不得师例，须别立客院。若未有别院，即安净人坊，驴骡置驴骡坊，所损常住，皆须陪填，不得直尔，师同法众例。
　　科曰：凡有俗客，或门徒，若本部官人，皆别安俗坊，所将人畜，并不得侵损常住，若赎者住。
　　科曰：凡药者，救病所须，当别立药圃栽莳，当处所有。
　　科曰：华果供养之先，绕观院内，及廊舍内外，皆栽花果珍草，以时收采，供养三宝。
　　科曰：凡菜，斋食所资，当除五辛之外，时有名菜瓜瓠之属，皆须种植。
　　科曰：庄田碾硙，常住所资，随处访求，依法置立。其中区别净秽，检校营为，皆适当时，务令得所。
　　科曰：凡出家之人，务存清素，远弃骄奢，须从俭省。所居之处，皆不得华丽靡曼，床席器玩，并须敦朴，不得同俗，使内外开通，表裹无拥，不得以帘幔帷幌而自隐藏其绳床。凡拂、如意、香炉、法具，常安左右。凡诸非法器服玩弄，皆不得畜。此道士之重戒。
　　科曰：凡观，皆须别造一院，屋宇如法，拟供修造天尊等，功德所须，浴室釜灶之属，并备其内。
　　科曰：凡天尊殿堂，及诸别院，私房内外，皆种果林华树，绿竹清池，珍草名香，分阶列砌，映带殿堂，蒙笼房宇，使香起灵风，华明慧日，时歌好鸟，乍引高真，上拟瑶台，下图金关，契心之所，是焉栖记。
　　洞玄灵宝三洞奉道科戒营始卷之一竟
　　洞玄灵宝三洞奉道科戒营始卷之二
　　造像品五
　　科曰：夫大像无形，至真无色，湛然空寂，视听莫偕，而应变见身，暂显还隐，所以存真者系想圣容，故以丹青金碧，摹图形相，像彼真容，饰兹铅粉。凡厥系心，皆先造像。有六种相，宜按奉行：一者，先造无上法王元始天尊、太上虚皇玉晨大道、高上老子太一天尊；二者，造大罗已下，太清已上，三清无量，圣真仙相；三者，造过见未来，无边圣相；四者，造绘诸天星斗真仙；五者，造圣真仙品，无数圣相；六者，造随感应缘，无穷圣真形相。如此发心，有一十八种，以状真容：一者雕诸宝玉琼瑶、琅玕七珍之类，二者铸以黄金，三者铸以白银，四者铸以赤铜，五者铸以青铁，六者铸以锡镴，七者雕诸香物梅檀沉水之属，八者织成，九者绣成，十者泥塑，十一者夹纻，十二者素画，十三者壁画，十四者凿龛，十五者镌诸文石，十六者建碑，十七者香泥印成，十八者印纸范泥、刻飘团土、镂瓦磨骨、雕牙剸木、聚雪画灰。一念发心，得福无量。或长一寸、二寸、三寸、四寸、五寸，乃至於尺，大小无碍，多少不限。暨乎一尺、二尺、三尺、四尺、五尺，以及于丈，一丈、二丈、三丈、四丈、五丈、六丈，百尺、千尺，万尺，一区、十区、百区、千区、万区，一铺、十铺、百铺、－千铺、万铺，一龛、十龛、百龛、千龛、万龛，一帧、十帧、百帧、千帧、万帧，一座、十座、百座、千座、万座，一室、十室、百室、千室、万室，一堂、十堂、百堂、千堂、万堂，乃至巨亿兆京载。或一天尊、二天尊，乃至十百千万亿兆京载，并真人、仙人、圣人、玉童、玉女、诸天帝王、金刚神王，香官使者、侍香、龙虎、狮子、辟邪，殿堂帐座、幡华幡盖、飞天音乐、种种侍卫，各随心力，以用供养，礼拜烧香，昼夜存念，如对真形，过去未来，获福无量，克成真道。
　　科曰：凡造像，皆依经。具其仪相，天尊有五百亿相，道君有七十二相，老君有三十二相，真人有二十四相，衣冠华座，并须如法。天尊上帔，以九色离罗，或五色云霞山水，杂锦黄裳，金冠玉冠。左右皆缨络环佩，亦金玉冠，彩色间错，上帔皆不得用纯紫丹青碧绿等。真人又不得散发、长耳、独角，并须戴芙蓉飞云元始等冠，复不得戴二仪平冠、鹿胎之属。左右二真，皆供献，或持经执简，把诸香华，悉须恭肃，不得放诞手足，衣服偏斜。天尊平坐，指捻太无，手中皆不执如意尘拂，但空而已。
