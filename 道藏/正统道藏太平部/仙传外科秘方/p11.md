<!-- { "loadSidebar": true } -->
　　先以刀斡开溺者口，横放箸一只，令其牙衔之，使可出水。或覆瓮或立甑，以溺者腹肚覆其上，令头垂出水。如无瓮饭，横腹圆木上亦可。水出后，令健夫屈死人两足着肩上，以背相贴倒驼之而行，令出其水尽，仍先打取壁土一堵置地上，以死者仰卧其上，更以壁土覆之，止露口眼，自然水气翕入土中，其人或苏，仍急用竹管各於口、耳、鼻、脐、粪门内更迭吹之，令上下气相通。又用半夏末少许搐其鼻，如略活，用清粥饮灌之。
　　又孙真人救溺死法，急解去死人衣带，艾灸脐中即活。
　　救冬月堕水冻死
　　凡四肢冷，口不能言，只有微气者，不可便以火炙，用布袋盛热灰，放在心头，冷即换热者，待眼开，却用温酒或米饮灌之。
　　救伏暑死
　　不可使冷，冷之即死。宜用温汤，常摩洗其心腹间。如路途急切，用路上热土置腹脐间，令人更尿其脐中，即活。
　　救暑渴死
　　用路上热土、大蒜等分，烂研，水调去滓，饮之即活。
　　救卒中风不省人事，多因痰壅
　　用白矾二钱重，生研末，生姜自然汁调，斡开口灌下，其涎或吐或化下便醒。 
　　救卒中恶不省者
　　用韭菜研汁，灌入鼻中。
　　救睡卧中不省死
　　用韭菜汁滴鼻中，冬月用韭和根. 捣汁灌之。
　　治从高堕下，瘀血冲心欲死
　　右豆豉一大盏，水两碗，煎三沸，去滓服。若便觉气绝不能言，取药不及，擘开口，以热小便灌之。
　　凡压死、缢死、溺死、魇死、产后晕绝此名五绝
　　右可用半夏一味为末，如豆大，吹纳鼻中，须臾即活。
　　神医华陀云
　　十般危证，急如风雨，故选名方救之。
　　一危证，霍乱吐泻，或因饮冷，或冒寒，或失饥，或大怒，或乘车船，伤动胃气，令人上吐下泻不止，头旋眼花，手足转筋，四肢逆冷，方用：
　　吴茱萸半两　木瓜半两　食盥半两
　　右同炒焦，先用瓦瓶水三升，煮令百沸，却入煎三味，同煎二升，以下服之。
　　一方，用枯白矾为末，每服一大钱，百沸汤点服。
　　又方，用盐一撮，醋一盏，煎七分，温服。或盐梅咸酸等物，亦可煎服。
　　二危证，缠喉风闭肿痛，手足厥冷，即时气闭不通。用皂角三皮，挪水一盏，灌下立愈。
　　一方，皂角一皮，百草霜一钱，同研为末，冷水调，加清油数点灌之。
　　又方，升麻四两，判碎，水四碗，煎一碗，灌之即愈。
　　三危证，吐血内损，或因酒色损伤心肺，血气妄行，口鼻俱出。
　　右用荆芥一握，烧灰，置地上出火毒，细研，每服三钱，陈米饮调下。
　　一方，百草霜研细，每服三钱，浓米饮调三服妙。
　　四危证，中砂毒，烦燥，心腹绞痛，头旋，欲吐不吐，面青黑，四肢冷。
　　右用青蓝一握细研，以井花水调下一碗灌之。
　　一方，麻油二升灌下。
　　一方，地浆水浓服三碗。即掘开黄土地，以水倾入，搅浊服之。
　　五危证，尸厥奄然死去，不省人事，腹中气走。如雷鸣。
　　右用生姜自然汁半盏，和酒一盏，煎令百沸，并灌服之。仍灸丹田、百会、气海穴。
　　六危证，中鬼气，忽倒地，四肢冷，手握拳，鼻口出血。
　　右用雄黄为末一钱许，煎桃叶汤调下。
　　一方，故汗衫衣，或触衣久染污者，男用女衣，女用男衣，烧灰，每服二钱，七沸汤调服。触衣，即内衬衣也。
　　七危证，脱阳，小腹急痛，肾缩，面黑气喘，冷汗自出。
　　右用连须葱白三茎，砂盆中研烂，以酒五升，煮取二升，作二服，仍用炒盐先熨脐下气海穴处，勿令气冷为佳。
　　八危证，鬼魇鬼击，房中被鬼打作声，叫唤不省。
　　右用灶心土槌碎为末，每服二钱，新汲水调下，更挑半指甲吹入鼻中，又灸两足大拇指聚毛中三七壮。
　　又方，用桃柳东生枝各三七寸，煎汤三盏，候温灌服。
　　九危证，孕妇逆生。
　　右用槐子七粒，研细，新汲顺流水下。
　　又方，用乌蛇蜕一条，蝉蜕二七个，头发一束，共烧灰，温酒调下三服，仰卧片时即生。
　　又方，用小绢针，就儿足心各刺三五针，急用盐涂刺处，即顺行矣。
　　十危证，胎衣不下，恶血赓心，迷闷，胎衣逆上。
　　右用赤小豆一升炒过，水三升，煮取二升，去豆取汁，温服立下。
　　又法，以妇人自身手足指甲烧灰，酒调下一服，却令有力妇人抱起，将竹筒於心上赶下为妙。
　　又妇人产方
　　凡妇人临月腰腹痛时，未可便服催生符药，亦不可便坐草，常宜行立，不可荒忙。如果在壳中，气足自脱。苟日月未足，用药一催，即有横生逆产之患。如此死者，乃自杀之耳。今列验方於后。
　　紫苏饮，治妇人胎前诸证，此药能安能催，安胎顺气，功效神异难述。
　　紫苏叶一两，火焙　大腹皮水洗焙乾，生姜汁炒　人参半两　陈皮半两重，去白炒　川芎八钱　甘草半两，炙　北白芍药四钱，微炒　川当归一两，微炒
　　右□咀，每服三钱，生姜三片，葱白三寸，水煎空心服。胎前七八月宜加枳壳半两，米汁浸，去秾炒、砂仁三钱重，炒，每日一服，临产用顺流水煎服。临产腰腹阵作痛时，取好滴乳香一块，如小指头大，浓磨水一合，烫温服，俟破水后，却进催生药。
　　催生方
　　右用柞生枝一握，长一尺，净洗甘草五寸，并锉碎，水七盏，沙瓶内纸密封之，熳火煮至一半，候产母腹痛甚时，温饮一杯。不过二两服，觉下重即生。此方亦治横生逆产，死胎烂胀，经日不下者，屡验。
　　一方，百草霜、白芷等分为末，童子小便和少醋打成膏，热汤调下。
　　又方，木凿头盛斧处木须，烧灰存性，为末，急流水调下。
　　产难凑心不下者。
　　右用蛇皮烧灰，同麝香少许研细，温酒调下立产。
　　胎衣不下。
　　右用鸡子清三个，去其黄，以酸醋一合和之，啜入口中即下。
　　一法，令产妇衔自己发尾於口中，令呕哕，衣即下。
　　又方，萆麻子十四粒，去壳，研涂两脚心，衣即下，可洗去。如不去，则肠头出，如此时就以此药贴顶心，缩回其肠。多用此药不妨，如肠入则洗去，神效。
　　产后败血上冲，发为血晕，须刻死人，用陈艾煎汤，入醋服之。
　　妇人血崩。
　　右用黄苓为末，每服二钱，先用红铁秤锤置酒，候沸定，用酒调服。
　　一方，乾莲房烧灰存性，酒调，每服二钱妙。
　　又方，好绵、棕榈、头发，共烧灰存性，用百草霜同研为末，无灰酒调服。
　　济阴丹，治妇人万病。
　　香附子　乌豆　乾姜　苍木
　　右各四两重，用黄子醋浸二七，苍木止浸一七，后切作片子，再浸一七，取出乌豆再炒过；香附子捣碎，加当归一两重，茱萸半两重，醋煮过，同焙乾为末，糯米糊为丸，如梧桐子大。空心温酒或醋汤吞下，每服二三十丸，治证同《局方》。
　　救解诸毒伤寒杂病一切等证
　　解百毒及诸食应干#1毒。
　　右用甘草二两，生锉，水三盏，煎减半，去滓停冷，每服半盏，细细饮之，未效更服，或吐无害。
　　一方，加大豆同煎，尤验。
　　解百毒及闽广桃生金蚕蛊毒。
　　右用甘草长七寸，四十九茎，浸厕坑中四十九日，净洗，为末，蜜圆瓶收，遇中毒时，口中嚼化即解。
　　解毗毒。
　　右用早禾秆烧灰，新汲水淋汁，绢泸过，冷服一碗，毒下利即安。
　　一方，白扁豆末，新汲水调下。
　　又方，青黛、甘草、乌豆，煮水三碗服。又浓煎豆豉汤灌下。又用锡器粗石上磨水服，锡器磨水尤妙。单用杨梅皮煎汤二#2三碗服可。
　　解诸药毒死，此证只有心间暖不妨，乃是热物犯之。
　　右用防风一味，擂冷水与服。
　　一方，白扁豆花擂水。
　　又方，豆粉调水，米糖调水，生姜擂水服，皆可。
　　解鼠莽毒。
　　右用木蓝根擂水数碗服。即染#3青根二。
　　又方，乌桕根擂水服之安，镜面草一味擂自然汁，小酒一盏许，清油对停，搅匀服之，即下毒物三五次，以肉粥补不可迟。
　　解巴豆毒，煮黄连汁饮之。
　　解蒙汗毒，饮冷水即安。
　　解蛊毒，石菖蒲一味，焙乾为末，甘草煎汤下，病退为度。
　　仙传解蛊毒咒。
　　凡入蛊毒人家，方入先暗念咒三遍或七遍，云：父为蚯□虫，母为罗蛇女，眷属七千人，吾尽识得汝。
　　右入门先暗，通蛊毒万福，举眼从左手直上，数屋椽一遍，却低头，如有茶酒食物来，即左手潜入衣服内，拽取阴毛一茎，於盘内称归就主，如前暗念咒三遍，如有药盘，上自有虫物出来，却将毛系之，方知本主自中。
　　又方，垢腻散。
　　右用白矾一块，令病人咀之，如觉矾甜，即是蛊毒，乃用梳齿内垢腻不拘多少，食之即吐出恶物。
　　解附子、川乌、天雄毒，煮大小黑豆汁饮之。
　　解班猫毒，大小黑豆汁饮之，玉簪花根擂水，亦能解诸毒。
　　解食野菌毒，掘开黄土地窟，以冷水倾，搅令浊，少顷饮之，名曰地浆，可解上毒。
　　又方，用甘草节不拘多少，用麻油一盏，煎一次，勿令黑冷，服油即解。
　　解食河豚鱼毒，仓卒无药，急以清油多灌之，吐出毒物即愈。
　　解毒散，不以是何毒药服之，虫皆吐出，神效。
　　右以白矾、石菖蒲，等分为末，新汲水调下二钱，两服见效。
　　神仙解毒丸方。
　　青黛　自然铜　野茨爷田内生者　贯众　川芎　尘粉壁土　黄连　桃根去皮用骨，焙乾另研　槟榔　赤小豆　绿豆　新砖　新瓦砖瓦须用新出未经水者，先置厕中浸二七，又於流水中浸二七，晒乾别研。以上十三味各二两重甘草节一两
　　右研为末讫，用锡器磨水和药，却用糯米粉煮落汤检，捣和为丸，煮铁时以在水中浮为度，捣三千杵，每丸如弹子大，磨水服。
　　神授太乙散，治伤寒阴阳二证，不问阴阳两感，表裹未分皆效。
　　川升麻　白芍药　紫苏叶　乾葛　陈皮　川芎　青皮　甘草　香附子　白芷
　　右等分为散，每服三钱，水一盏半，生姜三片，煎八分，连进二服。如头痛，加连须须葱白三茎；气痞中满，加枳壳。产妇婴儿老人皆可服，神效。
　　治伤寒结胸。
　　大黄连七寸　巴豆十四粒，去壳
　　右研为末，津唾调饼子，置脐中，以艾炷灸其上，候热透腹中方止，不拘壮数，灸了即以温汤浸手帕，拭之去毒，此法屡常救人。
　　治疟。
　　好常山七钱　槟榔三钱
　　右为细末，用鸡子清圆如梧桐子大，每服三十丸，温酒或醋汤吞下，未发先夜一服，发日五更初又一服，必效。若久病，则多服取效。
