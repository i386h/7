<!-- { "loadSidebar": true } -->
仙传外科集验方
　　经名：仙传外科集验方。又名：仙传外料秘方。元· 杨清叟撰，明· 赵宜真集。十一卷。底本出处：《正统道藏》太平部。参校本：明刻本、北京图书馆藏清抄本（简称抄本）、弭刻本《秘传外秤方》。
　　目录
　　仙传外科集验方序
　　卷一
　　叙论痈疽发背品第一
　　服药通变品第二
　　卷二
　　用敷贴温药品第三
　　卷三
　　敷贴热药品第四
　　卷四
　　敷贴凉药品第五
　　合用诸方第六
　　卷五
　　治痈疽经验品
　　卷六
　　治诸疔疮经验品
　　卷七
　　神效治瘰痉品
　　经验治咽喉品
　　经验疯狗咬人方
　　卷八
　　诸痈疮方论
　　卷九
　　发背形证品
　　卷十
　　治诸杂证品
　　神医华陀云
　　救解诸毒伤寒杂病一切等证
　　卷十一
　　治诸杂证品　附录
　　仙传外科集验方
　　经名：仙传外科集验方。又名；．仙传外料秘方。元· 杨清叟撰，明· 赵宜真集。十一卷。底本出处：《正统道藏》太平部。参校本：明刻本、北京图书馆藏清抄本（简称抄本）、弭刻本《秘传外秤方》。
　　仙传外科集验方序
　　余少读书，尝闻先哲云：为人子者，不可不知医。於是遇好方书，辄喜传录，累至数十帙。见有疾者，如切己身，常制药施与。一日先君子训曰：施人以药，不若施人以方，则所济者广。从而有已验之方，必与乐善之士共。及冥栖方外，悉弃旧学，况#1经尘劫，煨烬无遗。仅《外科集验方》一帙，乃禾川杨清叟所编述，以授吴宁极；宁极之子有章，以授西平善观李先生；先生以授於宜真者。其方简要，惜未版行，故独存之。昨来游金精福地，道经雩都，吾徒萧天倪凤冈，本西昌望族，自幼学道於紫阳观二十载，前尝从予游，亦能召风雨、济旱涝，盖道缘深重，履践端恪之所致也。其师弟刘致柔顺川，数年间遍身苦疮疖，服荆黄汤、败毒散诸药，俱不效。予因以外科方授之，用返魂汤未终剂而愈。天倪乃欣然捐己赀绣梓，散施流通，其惠济之意如此，则雨旸之应，祷也宜哉。虽然予有故人曾害鼓椎风，往来寒热，数月伏枕，诸医不能疗，最后一医士诊之曰：虽成痼疾，而有客邪在少阳经未解，若曾服五积散则误矣。询之果然。因投小柴胡汤数服，寒热顿除，却用本科追风丸等药，理其风证，而全廖矣。夫杂病有方，伤寒有法，二者兼尽其道，乃为良医。若以大方、外科各专其一，正恐或有所误而不自知，则又岂能全美乎。此外科论证处方，虽极其造理，校於诸方为独优，在圆机之士，临证之时，尤当加审焉。时洪武戊午九月朔日，浚仪赵宜真原阳子序。
　　医之为艺尚矣。自神农氏始尝百草，辨温凉寒热之性，以济民於夭枉，其功莫大焉。厥后扁鹊、华陀最精於技，治疗之法，效验如神，惜其术不尽传。今之外科，乃其绪余也。外科之证，痈疽为甚。盖疽有阴阳虚实之不同，用药稍差，则立至危殆。其次如疔咽喉之属，尤易以杀人，世之工外科者，因为不少，求其能精，类不多见。浚仪原阳赵炼师，以通儒名，家学於老氏，道行高洁，超迈辈流，处心切於济人。以平昔所获奇异方书，汇聚成帙，中经兵火散失，唯外科方仅存。戊午秋，挟其书游金精，寓雩都之紫阳观，盖二十年前尝以道法授其观之高士箫凤冈。今而重过，又能愈其徒刘顺川积年不治之疮疾，凤冈即欲版行，以广其扶危救急之意。而雩都谷邑艰於得匠，因循至壬戌夏五月，而原阳仙化，遗命嘱其徒终其志，将所受秘方总编为一卷。观原阳之自叙，与凤冈之捐赀版行，其用心皆极其忠厚。是书之行，可以拯危急，利仓卒，使凡为人子者皆得此书，可不陷於不孝。使凡为医者皆得此书，可不堕於不仁，则仁人孝子之心具在此。予故为之序，庶几不负其编缉之勤也。时洪武阳复月，庐陵友兰父昊有壬序。
　　#1况：抄本作『沉』。
　　仙传外科秘方卷之一
　　浚仪原阳子赵宜真集
　　叙论痈疽发背品#1第一
　　外科冠痈疽於杂病之先者，变故生於顷刻，性命悬於毫发故也。夫痈疽之名，虽有二十余证，而其要有二，何则？阴阳二证而已。发於阳者，为痈，为热，为实；发於阴者，为疽，为冷，为虚。故阳发则皮薄、色赤、肿高，多有椒眼数十而痛。阴发则皮厚、色淡、肿硬，状如牛颈之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而复消，外盛而肉腐。阴中之阳，似冷而非冷，不肿而实，赤微而燥，有脓而痛，外虽不盛而内实烦闷。阳中之阴，其人多肥，肉紧而内虚。阴中之阳，其人多瘦，肉缓而内实。而又有阳变而为阴者，草医凉剂之过也。阴变而为阳者，大方热药之骤也。然阳变阴者，其证多，犹可返於阳，故多生。阴变而阳者，其证少，不复能为阳矣，故多死。然间有生者，此医偶合於法，百中得一耳。所谓发者，积於中而发於外也。大抵人之一身，皆本於五脏。五脏之气，皆禀於胃气。胃为五脏之根本，故胃受谷，脾化之以生气。脾主肌肉，胃气传五脏而行血脉，以经络一身，而昼夜一周。虽痈疽有虚实寒热，皆由气郁而成。其因有三，内因、外因、不内外因。内因候於人迎，人迎者，左手关前一分也。外因候於气口，气口者，右手关前一分也。人迎气口之脉和平，则为不内外因也。其源有五，一天行时气，二七情内郁，三体虚外感，四身热搏於风冷，五食炙、饮法酒、服丹石等热毒。以此五者，为邪气郁於胃中，胃气盛而体实，则邪气相搏而流注於经络，涩於所滞血脉，会聚壅结而成痈。胃气弱而体虚，则邪气盛而宿於经络，凝涩流积，血脉不潮，内腐而成疽。故曰外形如粟，中可容谷；外貌如钱，裹可着拳；恶毒脓管，寸长深满；脓血交枯，用药可痊；臭秽无丝，血败气衰；肠绝阴盛，神仙难医。医之用药，当量人虚实，察病冷热，推其所因，究其所原，而后治之。使内外相应，不可一概而论。如病发於阳而极热，则当有顺其气，匀其血。气顺财毒气宣通而不滞，血匀则血脉流动而自散。盖气为阳，血为阴，阴阳调和，病者自安。外则用凉药而触之，热盛则血得凉而易散，不散则热已痿而血凝於凉，此阳变为阴之渐，乃坏烂之根本也。急归得凉以治之，解其外攻四围之血路，出其中间已成之脓毒，然后依法以收其功也。如病发於阴而极冷，则内用平补之药，以宣其气、滋其血、助其元阳，从其脾胃，待其饮食进、精神回，然后顺气匀血如常法。外用热药以潮会一身之气血，回死肌，拔毒气，然后用温药以散之。其极冷者，或又为冷药所误者，不得已於三建而回阳，则病必旁出再作，方为佳，此阴变为阳之候，更生之兆也。若内阳不回，外证不见，是为独阳绝阴，不可为矣。盖阳者气也，阴者血也，阳动则阴随，气运则血行。气不运而血死，血死则肌死，肌死则病死矣。冷证则用热药者，不过行其气血也。盖血气遇热则行，遇凉则止也。虽然凉热之药用之固妙，尤当先乳香豆粉救其心，护其膜。盖心为一身之主宰，膜为五脏之囊櫜。病之初发，毒必上攻心胞络，故先呕逆而后痈疽，或先痈疽而后呕逆者，胞络根於心也。苟治之不早，勋心主受毒，神无所舍，元气昏暝矣。病之初发，毒必旁腐肌肉，苟治之不早，则毒气透膜，膜透则元气泄，藏府失养，精神枯槁，脉坏绝矣。故病至盛而生者，内见五脏而膜完全者也。亦有至微而死者，肌肉未溃而膜先透者也。此救心护膜所以为第一义欤。是方乃遇神仙秘授，神圣工巧，不可具述，非寻常草医一草一木、一针一刀之比。得其要者，宝之宝之。
　　服药通变品#2第二
　　荣卫返魂汤又名通顺散，又名何首乌散。
　　何首乌不犯铁　当归　木通去皮节#3赤芍药炒　白芷不见火　茴香炒　土乌药炒　陈枳壳面炒，若恶心加姜汁炒　甘草
　　右方止此九味，各等分，水酒汤使，随证用之，水酒相半亦可。惟流注，加独活。每服四钱，病在上食后服，病在下食前服。
　　此一药，流注痈疽、发背伤折，非此不能效。至於救坏病、活死肌，弭患於未萌之前，拔根於既愈之后，中间君臣佐使，如四时五行更相迭旺，真神仙妙剂，随证加减，其效无穷。何则？此药大能顺气匀血故也。夫气阳也，血阴也，阳动则阴随，气运则血行，阳滞则阴凝，气弱则血死，血死则肌死，肌死则病未有不死者矣。故必调其阳，和其阴，然后气血匀，二者不可偏废。只调阳不和阴，则气耗而血凝，肌必不活，如五香连翘之类是已。只和阴不调阳，则血旺而气弱，疾必再作，如内补十宣之类是已。然二药亦参用之，不可执一为妙。此药扶植胃本，不伤元气，荡涤邪秽，自然顺通，不生变证，真仙剂也。用法开具於后。
　　一发背既久不愈，乃前医用凉药过也。凉药内伤其脾，外冰其血。脾主肌肉，脾其受伤，饮食必减，颜色痿瘁，肌肉不生。血为脉络，血一受冰，则气不旺，肌肉糜烂。故必理脾，脾健肉自生，宜於此方中去木通，少用当归，倍加厚朴、陈皮，盛则用家传对金饮子，又盛则加白豆蔻之类为妙。
　　一凡治流注，可加独活。流注者，气血凝滞，故气流而滞，则血注而凝。加此药者，可以动荡一身血脉，血脉既动，岂复有流注乎。
