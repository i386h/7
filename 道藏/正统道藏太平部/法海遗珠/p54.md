<!-- { "loadSidebar": true } -->
　　夫追痨之法，寔上天至秘之文，下世罕遇之宝也。今之学者不揣其本，而齐其末，徒尔行持云乎哉。予首参有开吴先生，传受於郭君达观，郭师於陈藏修，陈师於郭君潢溪，潢溪即范轩之门人也。元长自得斯传，每虑本末未备，不无疑焉。邻居雪崖先生得籍师范轩传，历越江湖，於斯为先，起死回生，不可缕计。适晚年归家，余遂参焉。先生斯文，岂易得耶。予奉师数载，以效驱役之劳，至若衣衾棺橔，尽属於我。范轩喜予尽弟子职，悉以诸法玄奥见授。客江湖四十余载，师帅之灵应如杆鼓，虽慕道者众而可传者寡。谚曰：弟子寻师易，师寻弟子难。其说不妄。且谓今之行持者，符篆亦且讹缺，咒诀亦皆差谬，及施之祛治，报应杳然。岂法之无灵，是不得传也。吾年七十而遇子来，苦参力学，志甚可尚，当尽师道相授，以扬正教。后之学者，非赍金宝效心，盟天誓地而传，不许轻泄，余之愿也，法之幸也。元长仅守师传，行持报应，辱知於人颇久，因成一帙，以为传家济世之宝。后之学者，倘得斯文，宝而行之，仙阶可证。轻泄漏慢，玄宪非轻。宗师将吏尚鉴兹焉。天蓬四叶孙天宇章元长于谨书。
　　天蓬本末，昔祖师贫乐方先生息瘵，梦神人曰：可投华山真仙，则子疾可瘳矣。先生遂登山居两月余，疾转甚。山中道士恐其死，不容居，扶杖下山，至半岭疲倦坐后，适见道士三人来，谓曰：汝何为在此。先生具言其故。道士曰：汝且回山，吾有药方，在王仙座下，可投卢养浩，奏过汝病可即安。言讫忽不见。先生异之，遂回山，於王仙座下果得是文，适养浩登山，就为誊奏，疾顿瘥。先生遂以此法行于江湖，动有显报，慕道者众。其实芹传，乃拨法中四将、申相山四仙为主，立法以度人，名曰四将。紫庭杂以伊祈凡药，亦有灵验。时抚州严通判孙静庵，开道院以延天下有道之士。一日先生至，款曲甚厚。静庵乃弟范轩，事之尤谨。先生喜其能敬奉，且识其有受道之材。辄以此法授之。范轩行之甚显，未赏度人。晚年世变家贫，迁崇仁礼贤乡火炉岭木樨树下，娶赵氏，性嗜酒。时潢溪郭雪崖，籍师之族兄也。亦参范轩，俱得八将之传。潢溪行之验。乃出门符曰：道法更参天下，紫庭独步江湖。范轩见之曰：和我也无了止之。潢汉由是获罪於师。而雪崖无日不在范轩门下，服劳执役，不啻奴隶，犹未尽其传。及范轩病亟，谓雪崖曰：吾弟子四五人，无若子之事我者。我旦夕而死，但恨衣衾棺椁未有，奈何。雪崖曰：老师不必虑此，弟子逐一当备。范轩喜而誓之曰：你以衣与我，定教你着锦。以版与我，还你两具。又曰：取我床桥上箱子下来。逐一检寻诸法书，授与雪崖，是皆详悉付子矣。但追痨之法，犹有内院之秘玄奥，俱在口传，今付子矣。遂尽其秘。既丧，解衣装之，以乃堂棺木葬之。雪崖以此法名扬江湖，门人虽有得其传者，惟先君与时玉汝耳。两家音问常相寄，而未尝会面，各不知其所得何如也。雪崖授之先人也。有曰：百锭紫庭，五十锭流注水，白教了你。吾子不可教，吾固不传。吾孙有可教者，汝为我教之。一日先君复备质信以进，知其有急用。故乘机欲尽其秘。雪崖笑曰：法则尽矣，不必再问。钞则当受，你应我急，我应你急，削不尽的黄金，教你子子孙孙，受用不尽。余自垂髻，随先君祛治痨瘵二十年，得此法行之二十余年，动获响应，以先君之灵，将佐赞佐之威。每思传瘵之疾，人曰讳疾，信斯言也。往往有染斯疾者，恶人知之，恶人言之，岂不知言也。盖因患家为鬼所迷，惟恶人言。及其觉而求治，病已深矣。且有医者，明知是瘵，明知无能为治，隐而不言，以误患家。及其将死，犹言无害。噫，此药之能治乎。夫瘵其源有五，酒劳、色劳、损劳、气劳、传劳，其证相似。独传痨有虫有祟，祸及，骨肉不能绝也。夫传瘵其因有五，得痨瘵之家，衣物布帛而染疾曰衣传，得瘵家器用而沽疾为器传，居劳瘵之屋而得疾为屋传，或瘵家馈送饮食，或食瘵家酒肉，而染疾为食传，或吊瘵亡而感其尸疰之炁，而得疾曰无传，无故而得疾，谓之飞尸走疰，亦冤耳并口牙咒诅之所致也。夫人初得疾，有寒热往来，骨节疼痛，五心烦热，毛发焦枯，头目眩运，咴嗽吐痰，呕血咳血，恶心，心中惊悸，气促氧闷，气膨气痛，心嘈口苦，舌乾，面色痿黄，举动无力，有贪肉味，有尚氧不食，瘰疬结核，夜梦鬼交，遗精白浊，背连心痛，咽喉生疮，热冲头疼，阴阳间隔，比数年来，其证顿异，有虫物徧身走动者，有知在腹背间咬者，有知在喉中接食者，有出入阴门肛门之外者，若此怪异无限。凡治病之久。有浮肿泄泻，自汗盗汗，脚肚无肉，失色咽痛，氧喘氧闷，自汗盗汗，如朱唇红脸，赤面生血点，男子阳精自出，女人阴水自流，经脉不通，咽喉生疮，此皆危急之证，十无一生。凡有斯疾求治者，切须至诚具词，详写病证，及得因。依凭此给符熏验，奏申牒将，追虫补治，退除病证。患者须要精加保养，不可劳动筋力。若不能守戒，或感冒寒暑，喜怒悲恚，思虑饮食过度，失饥伤饱，不戒酒色，节宣失宜，及不受补治将息，不久病者再作，不复可生。至正甲申元日五叶孙章舜烈敬书。
　　行持次序
　　凡有来坛求治者，先书洗手符三道，次书熏毫符七道，先令病人洗手，将洗手符同肥皂洗手，不使布帛拭乾，恐惹布毛，令自乾。此时人谓符中用药。余自不用符，只用水洗，令手自乾后，两手相磨拍净，子细看过伶俐。却用香炉炷香，以熏毫符一道，折敛置香火中，令患人两手於烟上熏，一道过再烧一道。或一道即见，或三五道方出，於香上及覆熏有毫，则是传瘵，无毫则非，最要看得明白。若手惹布毛，误认为毫，则徒费祛治之力。凡毫出，看是何颜色，出在何处。青黄赤白黑五脏，各有所伤，毫现则是何脏有损，长短粗细多少，伸缩软健闲叉。出於天门、虎口、鬼户、掌心、指下、手背、手指上节，男左女右，红黑长粗缩伸多软开叉，颜色怪异，皆不宜，切须子细，看病之浅深，於此可见矣。其有预请他人，祛治熏验，有毫追伐，无毫复投本坛熏验。或无毫，盖为其人用符之初，无法命将监收虫物，以致痨虫逃走，或入人眷身中，或藏屋壁之内，致熏验无毫。须用法拘收，押入患身旧伤窠穴之内，一二日之后，却再用符熏，毫必见矣。又有治此疾虫伤於肾，熏验多无毫见，追伐却有虫物，亦所经事，宜知之。凡熏验有毫，须具病证，具词奏北帝北斗，申师省四圣华山宗师。牒将祭犒，书符追虫，先用总符一道，崇奉於房前。次用符四十九道，每日吞七服，以待报应。虫下之时，有件证验，一如医家汗吐下治法。服符后三日七日，或半月，身体作热出汗，须静定，俟其瘙痒，身如虫蚁缘行，此为汗出。却以衣拭徧体令净，贴衣亦须剥下煮过，方可穿。簟□亦宜焚之。若心呕逆，必吐虫恶痰块饮食之物，其中必有虫，此为吐出。如腹中响，或痛，又欲出后，却不可登厕。用遗桶盛之，或泄或硬粪，其中皆有虫，此为粪下，吐下粪下虫大，皆可见，惟汗出虫小难见。夫虫其形不一，大者有如婴儿、蛇鼠、鳅鳝、虾蟆、科斗、蚊、蚁虱、百虫之形，或如乱丝败絮、肉球毛发、马尾棕衣、草子麻粟、查核精血、胶漆烂面、咳唾脓痰粉皮，百物之形，千态万状，难可尽述，并宜子细看过，又宜焚之，庶可绝类。若弃於野，得雨露即活。盖虫特雷火所逼，小者或死，大者生，亦累曾为人下出生虫。本法追虫，本只汗吐下三件报应比，数年行持，报应有异。於此者有汗下者，其初两脚出汗，一日两腿出汗，自后两臀、两臂、两胁及头，次第出汗而愈。又曾为人追伐三七日，皆无报应，但时衄血，自后洗开视之，血中有虫，大如鞋绳，长六寸余。又曾追伐蜈蚣自耳出，又曾汗下见虫於须周及面上走，如蚳子大。若此怪异无限，若不得法，虫物定有飞走之患。
　　凡追伐服符宜缓，不可用七鬼，不可限日时取报应，信在将吏主张。若服太紧，则虫在所食之内，搅扰作死，则伤处愈损，难以补治，病者不久乃死。缓则雷火煞炁所逼，不敢再食，自渐困死。本派追符内有补治，比及虫下损处已补，故以下迟为妙。若下早则谓之脏腑空虚，元炁衰败，难於补治。下迟则谓脏腑坚牢，元阳未脱，易补易安。他派务在速取报应，固不起者多。凡此疾其家丧人已多，其虫必大，又有灵性，能出入人身中，伏藏屋壁，行炁布毒，以中人。又或出病人身中，入未病人身，游食复入病身。凡病亟者，五脏有绝，尸虫先出，於一月之前，半月之前，病者方死，故谓之虫出人亡。今人谓虫不可下，若下虫出人亡，谬甚。有见病亟者，先补后下，亦非。若不追伐，虫在身中蛆食浸淫，岂有可生之人。凡追尸虫之后，急须补治，不可少迟一日，须得猪腿骨。咳嗽加猪肺，烂辉却入些米，侯熟，却剪细补符十五道入内，剪时频搅，庶纸不成块。每日五更清早服，吃后不可再睡，最能伤人。不可入盐。服符四五日，肚腹安妥，食之有味，每日加餐，病证日退，虽危亦安。若吃后胃恶，或肚腹膨，或泄证不退，食之欲吐，虽轻亦危。须要忌口，塘鱼、发面、熬饼、麻饼、牛羊、鹅、猪母、清油、煎炙、腊味、酒、生冷毒物，切宜精加保爱。每日饮食不可过度，不可远行，负重劳动筋骨百脉，则伤处有损，病必再作。切宜戒色，保守一年，伤损之肉新旧相济附，则任意动止。病轻亦须将息半年，则永保长生矣。
　　紫宸玄书卷上
　　主法
　　中天星主制伏群魔北极紫微大帝。
　　中天大圣北斗九皇大道神人真皇君。
　　九天上辅灵魁尊神含元太虚玉真寿元真君苍天上帝太阳烈火天尊。
　　真君苍天上帝太阳烈火天尊
　　天罡大圣紫庭真人金光上帝。
　　法系仙源
　　圣师人天教主大罗三灵三佑三应护国真君。
　　祖师飞霞董真人。
　　证派祖师金华养浩卢真人。
　　一代祖师贫乐方真人。
　　祖师静庵严真人道性。
　　二代祖师范轩严真人道隆。
　　三代宗师雪崖郭真人应歧。
　　四代宗师天宇章真人元长。
　　五代经师澄溪章真人舜烈。
　　主将
　　元应太皇府一炁都统捉鬼煞鬼赵元帅光渊。
　　三头，六臂，左统兵印、索弓、箭剑、火铃。
　　管押三界都魔煎鬼考鬼大将毛元帅尾。
　　总领大魔摄鬼禁鬼童元帅立羊。
　　主将吞魔食鬼熊元帅世胜。
　　卷云冠，金甲，风带青袍，皂靴，执大刀。
　　炎帝烈血煎鬼照鬼邓元帅行文。
　　四冥破骸斩鬼灭鬼李元帅史近。
