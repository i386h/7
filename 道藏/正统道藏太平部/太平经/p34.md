<!-- { "loadSidebar": true } -->
　　请问：天下共日月、共斗极，一大部乃万二千国，中部八十一域，分为小部，各一国。德优者张地万二千里，其次张地广从万里，其次九千里，其次八千里，其次七千里，其次六千里，其次五千里，其次四千里，其次三千里，其次二千里，其次千里。其次五百里，其次百里。此乃平平之土德，优劣之所张保也。德劣者，乃或无一平之土，悉有病变，令一国日月战蚀，万二千国中，宁尽蚀不？斗极不明，万二千国，宁尽不明不乎？善哉深邪，远邪眇邪，子所问也。何故正问此变？今怪一国有变，万二千国何誉，当复有变者邪？怪之不及天师问，恐终古无以知之，故问之也。善哉，子之所疑，可谓入道矣。一国有变，独一国日不明，名为蚀。比近之国，亦遥睹之，其四远之国，固不蚀也。斗极凡星不明，独失其天意者不明，其四远固不蚀。今请问：於何障隐，而独不明邪？噫，子固童蒙未开也，类俗人哉。今是天与地相去积远，是其失道无德之国，下邪气共上蔽隐天，三光各以其类上行，使其不明。比若雾中之处，其三光独不明，无雾之处固大明也。子欲重知之，阴处独不见月蚀，阳处独见日蚀，子欲重知其审实，比若今年太岁在子，有德之国独乐岁，无德之国独凶年。今是俱共一国一岁，共一年而其吉凶异。比若人俱共一天一地，其安危处，异俗不同。子知之邪？唯唯。善哉善哉。今是日月运照，万二千国俱共之，而其明与不明者，处异也。有道德之国，其治清白，静而无邪，故其三光独大明也，乃下邪阴气不得上蔽之也。不明者，咎在下共欺上，邪气俱上蔽其上也。无道之国，其治污浊，多奸邪，自蔽隐，故其三光不明矣。子欲重知其审，比若翕目视日，与张目视日，比若善张目视日，与蒙薄帛视日，正此也。宁解不邪？唯唯。可骇哉，可骇哉。子知骇是，则得长生矣。唯唯。其且凶衰之国，三光尽不明。比若盲人，而独不睹三光明，三光自若，以其人盲独不见之矣。比若年盛者，独睹三光明，年老者独不睹三光明，是其盛衰之效也。悉宁解邪？唯唯。行去矣。请问：一绝诀说何等也？今不审知一者，何等也？噫，真人守文极多，何故为疑此邪？今眩冥也。子知守一，万事毕，子何问眇哉？宜思其言。唯唯。一者，心也，意也，志也。念此一身中之神也。凡天下之事，尽是所成也。自古到今，贤圣之化，尽以是成器名，以其早知，学其心意，志念善也，守善业也。愚者尽凶是也，以其守学之以恶业也。天地之性，蚑行万物悉然，故在师学之寿可得也，在学何道，天地可按也。聚众人亿万，不若事一贤也。众愚亿万，但可疾凶败耳。审能守一贤身，何害有身者。不能还自镜照，见念反还镜身。志念远即身疾，衰枯落务，志念近则身有泽。凡志念所成众多，不豫记之，天下之事悉是也。子知之邪？唯唯。请问旱冻尽死，民困饥寒而烈而死，何杀也？此者皇天太阳之杀也，六阳俱恨，因能为害也。何谓邪？愿闻之。然六万洞极，其中大刚，俱恨人久为乱，恶之故杀。其害於人，何哉？无有名字也。但逢其承负之极，天怒发，不道人善与恶也，遭逢者即大凶矣。子欲知其实，比若人矣。人大忿忿怒，乃忿甲善人，不避之，反贼害乙丙丁。今乙丙丁何过邪？而逢人怒发，天之怒发亦如此矣。故承负之责最剧，故使人死，善恶不复分别也。大咎在此。故吾书应天教，今欲一断饱承负责也。天其为过深重，多害无罪人，天甚忧之。故教吾勑真人，以书付上德之君，令恶邪佞伪人断绝，而天道理。子知之邪？唯唯。愿请问天地开辟以来，人或烈病而死尽，或水而死尽，或兵而死尽，愿闻其意，何所犯坐哉？将悉天地之际会邪？承负之厄耶？然古今之文，多说为天地阴阳之会，非也，是皆承负厄也。天气中和气怒，神灵战斗，烈病而死者，天伐除之。水而死者，地伐除之。兵而死者，人伐除也。愿闻烈病而死者，何故为天杀？天者为神，主神灵之长也，故使精神鬼杀人。地者，阴之卑，水者，阴之剧者也。属地阴者，主怀妊凡物，怀妊而伤者，必为血，血者水之类也。怀妊而伤者，必怒不悦，更以其血行污伤人。水者，乃地之血脉也，地之阴也。阴者卑怒，必以其身行战斗杀人。比若臣往捕贼，必以其身行补取之也。不得若君，但居其处而言也。中和者人，主之四时五行共治焉。人当调和而行之，人失道不能顺，忿之，故四时逆气，五行战斗，故使人自相攻击也。此者皆天地中和忿忿不悦，积久有病悒悒，故致此。善哉，向不力问，无从知之也。愿闻此悉承负之厄，乃忿三气，其不承负之时，人死云何哉？然人生有终，上下中各竟其天年，或有得真道，因能得度世去者，是人乃无承负之过，自然之术也。子知之耶？唯唯。行，子晓哉，乃一旦而相随死者，皆非命也。是乃天地中和、四时五行，战怒伏杀效也。善哉善哉。向不及天师问，无缘知是也。故天地开辟以来，常有此厄也，人皆不得知之。今甚病之忧之，人多无罪而死，上感天，天故遣吾下，为其具言，已行吾天文之后，人民万物且各以其寿命死，无复并死之会也。善哉善哉。后生各得其命矣，真人知之邪？唯唯。请问：即非天道时运周而死，何故常以天地际会而乱哉？五行际会而战邪？五帝之神历竟而穷困邪？噫，善哉，真人之难也。今天且使子问邪？其投辞乃入天谶，其何一要诀哉？吾甚嬉之。今是真若子言，今为子具条解之。今诸真人远来，为天地具问事，乃为天地开辟以来帝王问疑，宜安坐，听吾辞。唯唯。然夫天之为法，人民万物之为数也。比若四时之气，但当更相生成，相传而去。比若人生，少者后当老长，更迭相传而去。不当乃道斗战，因绝灭世类也。所以道战，水旱疠病死尽者，人主由先王先人独积，稍失道心意，积久至是际会，即自不而自度，因而灭尽矣，既灭尽，无余种类。夫天地人三统，相须而立，相形而成。比若人有头足腹身，一统凶灭，三统反俱毁败。若人无头足腹，有一亡者，便三凶矣。故人大道大毁败，天地三统灭亡，更冥冥愦愦，万物因而亡矣。夫物尽，又不能卒生也。由是失几何，灭绝几何，更起或即复，或大久大败，久乃能复也，故小毁则疾复也。子欲重知其审实，令后世德君察察，知天地冤不之大效。比若家人治生，有畜积多者，虽邂逅逢承负凶年不收也，固固而自存。大多畜积之家，虽连年遭恶岁，犹常活。小有畜积之家，遭连年不收，饿而死尽。常贫之家，遭一年凶，便尽死，不而自度出也，困而无世。天道有格法，运非际会也。比若夏秋当力收，冬春当坐食成事，夏秋不善力收，冬春当饿死灭尽。古者圣人天书，因此共记为际会也。真人欲知之如此矣。今太平气至，当常平，不当复道际会死亡者也。夫天命帝王治，故觉德君。凡民为其道事，要使一睹觉知如此矣。向使先生凡民人，常守要道与要德，虽遭际会，不死亡也。夫天命帝王治国之法，以有道德为大富，无道德为大贫困。名为无道无德者，恐不能安天地而失之也。先生稍稍共废绝道德，积久复久，乃至於更相承负，后生者被其冤毒灾剧，悉应无道而治。至於运会灭绝，不能自出，大咎在此，子知之邪？唯唯。可骇哉，可骇哉。行，复更晓真人一语。夫道德与人，正天之心也。比若人有心矣，人心善守道，则常与吉，人心恶不守道，则常衰凶矣。心神去则死亡矣。是故要道与德绝，人死亡，天地亦乱毁矣。故道使天地人，本同忧同事，故能迭相生成也。如不得同忧同事，不肯迭相生成也。相忧相利也，故道德连之，使同命。是故天地睹人有道德为善，则大喜，见人为恶，则大怒忿忿。真人岂解邪？唯唯。可骇哉，愚生甚畏之。子知畏之，则可长生无凶矣。不知畏之，则天已易去子矣。宜重慎之。唯唯。行，复重晓真人一解。今是吉凶之行，比若道德礼义与刑罚矣。人而守其道德礼义，则刑罚不起矣，失其道德礼义，则刑罚兴起矣。故守善道者，凶路自绝，不教其去而自去，守凶道者言路自绝。此犹若日出而星逃，星出而日入，不失铢分。善哉善哉。今晓真人一大诀言也。今世人积愚暗甚剧，传相告语，言时运周，有吉凶，如此言，为善复何益邪？为恶何伤乎哉？乃时运自然，力行善复何功邪？而吉者，圣人常承天心，教人为善，正是也。言时运而反，共乱天道者，是辞也，使天地常不悦喜，实人行致之，反言天时运自恶，不肯自言恶，反意天地为恶。比若人家不孝恶子，不肯自言恶，反言父母恶，此之谓也。故天常苦，忿忿悒悒，因是运会者杀之斗之，乐易其世类也。向不但当相随老者去，少者长，各以其年命穷变化，比若天地开辟以来，人形变化不同是也。善哉，愚生以一大解於是，古今人形虽异而气同。子欲重知其审，比若四时气，五行位，虽不同受，内同气转相生成，犹若人头足不相似，内反合成一人也。善哉善哉。今复重晓真人一言。天积疾，人为恶，反常言时运凶。上皇气至，当助德君治，恐时人行不改易，为恶行以乱正气，毁天宝，故遣吾下，为德君出文，以晓众人，使共常按吾文为行，不复共愁天地而不犯天禁。自是之后，行吾天文，使神助德君治。犯者诛之，人不诛之，神且诛之。子知邪？唯唯，不敢犯也。行，辞小小竟。凡书自思其要。唯唯。请问天师，万二千国之策符各异意，皆当於何置之，各随其国俗宜，以何为始？以斗极东南火气起。愿闻其意诀何也？火者阳也，其符今主天心。和者主施，开者主通，明者主理凡事。火者为心，心者主神，和者可为化首，万事将兴，从心起。心者主正事，倚仁而明，复有神光。万二千国殊策一通，以为文书上章，天气且自随而流行，真人自励兴之。子勿逆之，子丧，乃天乐出书，故使吾言。子乃不信吾言也，求信於子之身也。子行之而灾日除，是天乐行之喜也，故灾除也。子不行而多疾灾，是天忿忿悒悒，子留难其道也。火凶，勿问於人，取效於此，明於日月。天意所欲为，子不可不慎也。不行不顺，令使人心乱也。真人慎之。唯唯。行，复诫真人一言。天不欲行，子独行之，且病之。吾文以此为信，自是之后，亦皆然。文已复重，不复多言益文，使道难知。唯唯。行，重复诫子一言。此灾病非一世人过也，其所从来久远，勿反卒害之，但当行天道、以消亡之耳。如是者，所谓得天心意矣。不如吾文言，复枉急其刑罚，灾日多，天不悦喜。真人知之邪？唯唯。
　　火气正神道诀第一百三十五
