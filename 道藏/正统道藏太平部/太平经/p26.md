<!-- { "loadSidebar": true } -->
　　真人谨问：吾复欲都合正所写师前后诸文，使学者不得妄言，岂可闻乎？善哉，子何一日益闲习也。然吾之道法，乃出以规阳，入以规阴，出以规行，入以规神，出以规众书，入以规众图，出以消灾，入以正身，出以规朝廷之学，其内以规入室。凡事皆使有限，努力好学者，各以其材能，反失其常法，外学则遂入浮华，不能自禁，内学则不应正路，返入大邪也。夫诸学者乃常有大病，不能自知也。其好外学，才太过者，多入浮华，令道大邪，而无正文，反名为真道，更以相欺请也。内学才太过者，多入大邪中，自以得之也。不与傍人语，反失法度，而传妄言也。今子乃疑，故复来问之。今为子意善惓惓，倲倲无虑，为其规矩，令各有限度可议，以为分界而守之也。今古文众多，不可胜限也。凡学乐得其真事者，勿违其本也。学於师口诀者，勿违其师言，是其大要一也。夫学之大害也，合於外章句者，日浮浅而致文而妄语也。入内文合於图谶者，实不能深得其结要意，反误言也。学长生而出，合於浮华者，反以相欺也。合於内不得要意，反陷於大邪也。今子来反复问之，故为子陈其文，见其限也，合其法度者是也，不合者非也，明矣。可以是知之也。凡书为天谈，十十相应者是也，十九相应者小邪矣，十八相应者小乱矣。过此而下，非真不可用也。名为乱天文地理，阴阳不喜，万物战斗，人民被其大咎也。思养性法，内见形容昭然者是也。外见万物众精神者非也。学凡事者，常守本文而求众贤，说以安之者是也，守众文章句，而忘本事者非也，失天道意矣。使人身自化为神者是也，身无道而不成神，自言使神者非也。但可因文书相驱使之术耳。说凡事本末中央相似者是也，不相类似者非也。入室始少食，久久食气便解去不见者是也，求道自言得之不还，反有问者非也。凡去者悉还，有教问者是也，而无教问者，而容死也。守清静於幽室，成者是也，自言得道行，以怒语言者非也，失精之人也。入学而日善，过其故者得道之是也，入学而反为日恶，不忠信者非也，陷於大邪中也。读书见其意，而守师求见诀示解者是也，读书不师诀，反自言深独知之者非也，内失大道指意也。学已得道，固事众师众贤不懈者是也，此日进之数也。故古圣已知道，自若事师不敢止也，去师则读文不懈也，学而独自言得其要意，不复力读古文圣辞，自言是不事众圣明者，非也，下愚之人也。凡人学而穷竟，其可求学者是也，万物皆然，万物既生，皆能竟其寿而实者是也，但能生，不而竟其寿，无有信实者非也。为善得其实宜者是也，不得其实宜者，但外是内非也。案读吾书尽，不离绳墨而得其实者是也，读书出其奇，多才而不得其要实者非也。天有风雨，而万物时生者是也，风雨而万物反伤者非也，有毒也。为经道而日兴盛者是也，不日向兴，反日向衰者，行内失其意者非也。是故夫天地之性为善，不即见其身，则流后生，以明其行也。为恶亦不即止其身，必流后生，亦以谬见明其行也。故夫为善恶者，会当见耳。但为善者，比若向日出，犹旦彰明也。为恶者，比若向日入，犹且冥冥，此天地阴阳自然性也。天生万物，乃各随其行，而彰之不隐匿也。故善者上行，命属天，犹生人属天也。恶者下行，命属地，犹死者恶，故下归黄泉，此之谓也。得吾书者，以付上德君也。吾有此书，敢障绝而传读之也。天道治天，不可尽知也，不可听信一人之言。今故为子定古圣文，今复要其合策，明书前后相因，以相证也。天地开辟以来，贤圣虽异世而生，相去积远，所疾恶者同也。共为天谈，救世得失也，其言相似，犹若重规合矩。转以相彰明，不得不也。夫物类相聚兴也，其法皆以比类象相召也，是明效也。为其失之於前，得之於后，考合异同以成文也。拘古以明今，共议其事以内文者，明其外文以外文者，还考系其内文也。使可万世传，无重过於天。一人之言，不可独从也。众人之言，深策取古贤圣之辞，内与天同也，共定而置之。帝王日明解诀，诸愦乱灾恶除，天无重忧，共为者兴，拒逆者灾不除也。
　　右是学者得失诀。
　　太平经卷之七十竟
　　太平经卷之七十一
　　真道九首得失文诀第一百七
　　真人再拜，请问一事。然言之。今天师为太平之气出授道德，以兴无上之皇，上有好道德之君，乃下及愚贱小民，其为恩乃洞於六合，洽於八极，无不包裹。今贤渘得师文学之，及其思虑为道，上以何为竟，下以何为极乎？善哉，真人之问，一何微要也。其欲闻洞极，知神灵进退邪？实愚蔽暗，事者不及，唯天明师录示之。诺。道有九度，分别异字也。今将为真人具陈其意，自随而记之，勿使有所失也。唯唯。然一事名为元气无为，二为凝靖虚无，三为数度分别可见，四为神游出去而还反，五为大道神与四时五行相类，六为刺喜，七为社谋，八为洋神，九为家先。一事者各分为九，九九八十一首，殊端异文密用之。则共为一大根，以神为使，以人为户门。今为子条诀之。亦不可胜豫具记。自思其意，其上三九二十七者，可以度世，其中央三九二十七者，可使真神吏，其下三九二十七者，其道多耶。其神精不可常使也。令人惚惚怳怳，其中时有不精之人，多失妄语，若失气者也。今愚生见师言，眩冥不知东西，愿分别为下愚生说之。然其上第一，元气无为者，念其身也，无一为也。但思其身洞白，若委气而无形，常以是为法，已成则无不为无不知也。故人无道之时，但人耳，得道则变易成神仙，而神上天，随天变化，即是其无不为也。其二为虚无自然者，守形洞虚，自然无有奇也，身中照白，上下若玉，无有瑕也。为之积久久，亦度世之术也。此次元气无为象也。三为数度者，积精还自视也，数头发下至足，五指分别，形容身外内莫不毕数，知其意，当常以是为念。不失铢分，此亦小度世之术也。次虚无也。四为神游出去者，思念五藏之神，尽出入见其行游，可与语言也。念随神往来，亦洞见身耳。此者知其吉凶，次数度也。五为大道神者，人神出，乃与五行四时相类，青赤白黄黑，俱同藏神，出入往来，四时五行神吏为人使，名为具道，可降诸邪也。六为刺喜者，以刺系地道神，各亦自有典，以其家法，祠神来游，半以类真，半似邪，颇使人好巧，不可常使也，久久愁人。七为社谋者，天地四时、社稷山川，祭祀神下人也，使人恍惚，欲妄言其神，暴仇狂邪，不可妄为也。八为洋神者，言其神洋洋，其道无可系属，天下精气下人也，使人妄言，半类真，半类邪。九为家先，家先者纯见鬼，无有真道也，其有召呼者，纯死人之鬼来也。此最道之下极也，名为下士也。得其上道者，能并使下，得其下道者。不能使其上也。今愿闻何故有是上下乎哉？然此者，人行之所致也。守本者得上，好身神出入游者得中也，愚人乃损其本守末，他游神者得下。守本者能尽见之，守中者半见之，守末者不能还自镜见之道也。故凡学者，乃须得明师，不得明师，失路矣。故师师相传，乃坚於金石，不以师传之，名为妄作，则致凶邪矣。真人慎之慎之。唯唯。故古者上学圣贤，得明师名为更生，不得明师者，名为乱经。故贤圣皆事师乃能成，无有师，道不而独自生也。善哉善哉。真人欲知其效，比若夫人居大贤之里，则使人大贤，居中贤之里，则使人中贤，居不肖之里，则使人不肖，常不及此之谓也。学此道者，审之详之，此天之要道也。慎之慎之。唯唯。行去，道归其人，以付贤明。唯唯。是神诀要道也。
　　右真道九首得失文诀。
　　致善除邪令人受道戒文第一百八
