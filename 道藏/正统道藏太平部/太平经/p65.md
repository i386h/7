<!-- { "loadSidebar": true } -->
　　下愚之生愿一请问，今天道当具，无不有无不包容也。天上何睹，何故一时悉欲生，而急刑罚乎？善哉，子之难问，得其意。吾常甚好子之言，子之言常发起吾意，使吾道兴。子向不能难问，谁复而难问者乎？故天道久断，绝闭而不通，天甚疾苦之。吾久悒悒，欲言无可与言者，故天道失其分理久矣。岁岁至岁，至於今。天运生圣人使其语，无而尽解除其病者。故乃使真人自来，与吾相睹，乃一得为天具语。子难常独深得天意。安坐，为子悉陈道之。吾欲不言，畏天威也。故得子问者，辄欲言无可匿也。真人亦知之邪？唯唯。然子解解矣。今天上所以尽悉欲生长，而急害伤者，天道常有格三气。其初一者好生，名为阳；二者好成，名为和；三者好杀，名为阴。故天主名生之也，人者主养成之，成者名为杀，杀而藏之。天地人三共同功，其事更相因缘也。无阳不生，无和不成，无阴不杀。此三者相须为一家，共成万二千物。然天道本末中也。今者天道初起以来，大周复反，来属人属阳。阳好生而恶杀，生者须乐，乃而合心为一相生，而中有杀气辄伤，不能相生成。子欲知其信实，比若胞中之子，不可有小害。辄伤死，死不复生，辄弃一人，为是连伤而不止，便绝灭无后世矣，一家无统绝去矣。故尤大急，刑罚杀伤也。天道同不常如此耳。今者大急，复更为真人察察分别之，使下古人大觉知天道。今不欲杀伤诀意，所以更为真人察察言者，俗人随吾，但无事习文辞，而作巧语也。故更为其陈刑天证。今甲子天正也，日以冬至初还反本。乙丑地正也，物以布根，丙寅人正也，平旦人以初起，开门就职。此三者，俱天地人初生之始，物之根本也。初生属阳，阳者本天地人元气。故乾坎艮震在东北之面，其中和在坎艮之间，阴阳合生於中央。故凡怀妊者，在头下足上，中腹而居，微在中和之下。阳合者生於最先发去，出其形气，投於他方者，此主天地人三气初生之处，物之更始以上下，不可有刑杀，气居其中也。置其德气阳气，乃万物得遂生，如中有凶气辄伤。故出其刑去之也。今者天道大周更始，以上下纯阳治天治，故急断刑罚也。天者称神，阳亦称神，故今天使神治人。真人欲知吾书文，与天相应不？自今以往，犯吾书文，欲好刑杀者，天上亦且考之。人亦且更急之，神亦且考之。天上地上异处同谋，鬼神不与人同家，亦且同谋，是天平气且至也。天初气更始於天上，地初气更始於地下，人初气更始於中央。此三气方俱始生，不欲见刑恶凶气，俱欲得见乐气，故自今以往，天与地乐断刑也。真人知之乎？唯唯。愚生暗昧，以为天上行疾人为恶，而禁刑杀伤也。不意乃天地人在怀妊之气，更始之本元也。见天师说之，甚惶甚。子知惶且，可谓觉悟，知天道意矣。善哉，晓事生戒此文，慎无断绝为身害。唯唯。不敢不敢。行去重之。凡人学问，各为身计，务顺天道。唯唯。出此天上禁忌，勿藏。唯唯。请问天道何故正以今为大周，为元初，乃更大数考正文哉？善乎，子之难问也，大得天心意。然今者，五阳之上长也，五火之始也。火之最上者，上为天，为日月之色者。火赤与天同色，天之色赤，火亦赤，赤者乃称神。天与神者常昌，得凡事之元。是故十一月为天正，天上亦然。故其物气赤，赤者日始还反。其初九气属甲子，为六甲长上首也。甲者为精，为凡事之心，故甲最先出於子，故上出为心星。故火之精神，为人心也。人心之为神圣，神圣人心最尊真善。故神圣人心，乃能造作凡事，为其初元首。故神圣之法，乃一从心起，无不解说。故赤之盛者，为天为日为心，天与日与心常明，无不而照察。故自今以往，行此道者，奸邪之属悉绝去矣。夫阳之生者，於幽冥之中。是故阳气起於北，而出於东，盛於南，而衰消於西，天之为法如此矣。善哉，愿闻今阳之生者，何故正於幽冥中乎？夫生者皆反其本，阴阳相与合，乃能生。故且生者，悉复其初始也。天地未分，初起之时，乃无有上下日月三光，上下洞冥，洞冥无有分理。虽无分理，其中内自有上下左右，表里阴阳，具俱相持，而不分别。若阴阳相持始共生，其施洞洞，亦不分别。已生出，然后头足具。何知阴阳之初，生之始如是矣。故人今将变化而施生者，悉往就幽冥闲处，天使不忘其本也。人初受天地之法，是其先也，故天使其不忘也。善哉善哉。见皇天师言，乃知分理也。子可谓易示晓矣。请问阳与火何独伍乎？行气者各自有伍，非独火也，金火最为伍，赤帝之长。故天策书非云邪？丙午丁巳为祖始。始者，先也，首也。故书言祖始也。万事之始，从赤心起，心者洞照知事，阳始於阴中，亦洞照。故水者，外暗内明而洞照也，中有阳精也。故阳始起於北，而阴始起於南，十一月地下温，五月地下寒。今阴阳始起，何不於天上，而正於地中乎？善哉，子之难问也。然地为母，父施於母，故於阴中也，其施阳精，同始发於天耳。阳者，其化始气也，微难睹，入阴中成形，乃着可见，故记其阴中，不记其阳也。今天雨雪，同是其施化之道，见可睹，而言阳施精微，不可睹乎？善哉，子之言也，难得其意，欲为真人分别说之，恐天道大形见，故不为子说也，然恐真人心恨。夫为人师，为人上者难，请安坐，为子微说之。天雨雪造将为之时，呼吸但气耳，阴阳交相得，乃施可睹，於此之时，天气下，地气上，合其施。故雨雪有形而可见也。请问：今或有山溃云上，皆可睹，而言不可睹，何也？欲不问，苦悒悒，今故具问之，为弟子不谦，不也不问，无以得知之，致当问之，无所疑也。诺。为子微说之，不可穷极。然云雨溃山，此者阴之盛怒，而不自忍伤阳化，凶事也，非善变也。有伤於化之道，阴之失也，阴之伤也。真人勿复穷问，天道亦不可察察尽言也。子自思其意。唯唯。行去。
　　道佑三人诀第二百一十三
　　真人再拜，谨问天师道。太平气至，谁者当宜道哉？谁者不宜道乎？善哉，子问事也。夫道与人，比若风雨，为者则善，不为则已。好为者，则其人也，不好为者，即非其人也。为者不用力，易开通者，即是其人也，不开不通，终日无成功，即非其人也。为之即吉，不为则凶，是其人也。不为之，其人自吉善，无所疾苦，己为之后，反有所疾苦，即非其人也。又凡人自养，不可不详察也。夫道者，乃正人之符也。疾病鬼物者，乃邪恶之阶路也，贼杀良民之盗贼也。或见人且入正道，因反怒人，与人争斗，於人为正道，反凶不为善，反安隐於等之间，不可不谨详自精者，得道则吉，失道则凶也。死生之命，不可自易，而不谨详也。善哉善哉，愚生已解矣。然真人既问疑事，且告真人天要语。吾道之所以而长久养者，人而乐道乐德乐仁，忽於凡事独贪生耳，道正长於养守此二人也。过此而下者，吾道不而长久养也。何哉？夫人道乃无不覆盖，何故独宥此三人，不宥余哉？然善哉，子之难问也，得其意。夫大道之出也，人皆蒙之恩，乃及草木，莫不化为善，皆得其所俱，而各竟其天年。夫无道德不仁，不可久养也。何哉？然但以其不好道德仁也。夫好道德仁，何故独可久养哉？愿闻其意。然子晓事生哉，其问事绝诀也，详听，为子分别言其意。唯唯。然是好道德仁，此三人皆有三统之命。乐好道者，命属天，乐好德畜养者，命属地，乐好仁者，命属人。此三人者，应阴阳中和之统，皆有录籍，故天上诸神言，吾文能养之也。行不若此，亦无录籍，故吾文不能久养之也。今太平气至，无奸私，故不而久养奸恶之人也。不如往者内乱之时，能包养恶人也。愿闻其竟说。然奸邪恶气出，活者反能久养奸恶之人也，而不能久养善人者，是其众害多，善者少也。比犹若大寒至，而热气衰也。今正气至，乃不能久养奸恶之人，比若阳气至，而阴气消亡也。夫太阳上赤气至，乃火之王精也。火之王者，乃光上为日。日者乃照察奸恶人，故言不得为非，故不容恶人也。又道者主生，德者主养，仁者主用心故爱。春即生，夏者即养，人则用心治理，养长万物。故太阳所生养长，用心最劳苦，此之谓也。善哉善哉。愚生重闻命乎。然安坐，为子更有所修解。唯唯。一事学道，而大度者在天，中度者在神灵，小度者在人也。二事学德，而大度者在天，中度者在神灵，小度者在人也。三事学仁，而大度者在天，中度者在神灵，小度者在人也。四事学官，而大度者在天，中度者在神灵，小度者在人也。五者好畜聚财业，大多者在天，中多者在神灵，小多者在人也。然此五事，大度中度小度，一由力之，归命於天，归德於地，归仁於人，守此三事。学身以贤心善意，思之惟之，身乃可成，积之聚之，神且自生，守之养之，道且自成，乐之好之，身且自兴。天道无亲无疏，付归善人。是故天自力行道，日一周，所以一周者，凡物之生，悉法六甲五行四时而生，一气不至，物有不具，则其生不足不调矣。为人君上父母，而不调大过也。故天日一周，自临行之也。所以自临行之者，假令子水也。但有水气未周，五行气不足，四时气不周，故为行而临之。甲加其上，有木行，有春气。丙加其上，有火行，有夏气。戊加其上，有土行，有四季中央之气。庚加其上，有金行，有秋气。壬加其上，有水行，有冬气。五身已周，四气已着，乃凡物得生也。天地施化得均，尊卑大小皆如一，乃无争讼者，故可为人君父母也。夫人为道德仁者，当法此乃得天意，不可自轻易而妄行也。天道为法如此，而况人乎？故上士法天，其道乎；中士法地，其德乎；下士法人，其仁乎。过此而下者，不属於人，故与禽兽草木，同乎无常命。真人得吾文书，自深思其要意，缘而无善，与天相得同事也。与吾文反者，乃天地之怨也，吾亦不耐也。吾文书所恶，正是也。真人慎之，以付上士，归县官，示凡人。自今以往，天与古异。善哉善哉。
　　右分别太平文出所宜所不宜诀。
　　太平经卷之一百一十九竟
　　
