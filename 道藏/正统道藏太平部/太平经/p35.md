<!-- { "loadSidebar": true } -->
　　请问：古者火行同尝太平，而不正神道，今天师独使令火行正神道，何也？善哉，子之问也。是故百人百意，千人千意，万人万意，用策不同、各殊异，故多不得天心意。真人言是也。今乃火气最盛，上皇气至，乃凡陪。古者火行太平之气后，天地开辟以来，未尝有也。夫火气盛者必正神道，何也？愿闻其意。然夫火者，乃是天之心也。心主神，心正则神当明。故天使吾下理神道也。夫神道已自神，何必当理之邪？善哉，子之言。夫神乃天之正吏也，今邪神多，则正神不得其处，天神道内独大乱，俱失其居。今天气不调，帝王为之愁苦，而人又不得知其要意。子欲乐知其口口也，此比若人矣。今邪人多居位，共乱帝王之治。今使正人不得其处，天地为其邪气失正。夫邪多则共害正，正多则共禁止邪，此二者天地自然之术也。子知之邪？故令太阳最盛，未尝有也。阳者称神，故天为神。阴者称邪，故奸气常以阴中往来，不敢正昼行，奸而正昼行，为名阴乘阳路，病而昼作，名为阴盛兴，为阳失其道，君衰间为是久矣。故天道吾正神道也，令使不敢复为也。子知之耶？唯唯。善哉善哉。
　　洞极上平气无虫重复字诀第一百三十六
　　请问：洞极上平气至，无不治，故天师乃考疽疥虫食人也。今独以此验之邪？其余虫云何哉？善哉，真人今旦问事也。天疾是教子问此邪？天甚疾人为恶，猾吏民背天逆地，共欺其上，独阴伏为奸积久，如虫食人也。天毒恶之，故使子反覆问之。然虫食人，所谓虫而治人也，其为灾最甚剧，逆气乱正者也。今皇平气至，不宜有此应。真人付德君，欲知道洞洽，未令民间悉移虫主名，大小为害之属，何也？谓疽疠伤疥，尽从腹中三虫之属，皆移主名。其移大多者，固固下多虫治人。此虫无者，下无虫治人。此少者，少虫治人。善哉，小生愚暗，睹此以为天性也，故反应治邪？子其愚，何一剧痛也。夫天地之性，人为贵，虫为至贱，反乃俱食人，是为反正，象贱人无道，以虫食人。故天深见其象，故使贤圣策之，改其正也。凡灾异各以类见，故古者圣贤得知之。若不以类目，不可思策也。所以逃匿於内者，象下共为奸，而不敢见於外。外者阳也，阳者天也，君也，天正帝王也。故虫逃於内而窃食人，象无功之臣逃於内，而窃蚕食人也。可骇哉，愚生甚畏之。子知畏天，固是也，若不畏天，早已死矣。真人慎之。唯唯。是故古者为治，神者致真神为治，鬼者致鬼为治，物者致物为治，虫者治虫为治，何畏也？愿闻之。然神者动作，与天合心，与神同意，故神者天之使也，天爱之。鬼者动作，避逃人所，鬼倚阴中，窃隐语似鬼，故致鬼物者动作，共欺其上，猾若物，故致物。虫者动作，价利人，共价利其上，其用意杂，若故致虫。天天变相应，悉如此矣。太平德君，得天下上书文，悉源其灾异意以报之，其正如神哉。善哉善哉。灾气已究洽矣。子何以知之？见天师之正，以知无复逃虫食人，故洽矣。子可谓知道意邪。请问：重复之字何所主？主导正。导正开神，为思之也。端及入室，以为保券，其为之云何？岂可闻邪。然易知而微密，此辞轻而重，不可妄传也。精者吞之，谓之神也，不精者吞之，谓之不神也。不精吞之，谓之妄言也。故道者传其人乃行，凡事者得其人乃明，非其人谓之为妄行，过还反入其人身。真人知之邪？唯唯，不敢妄行，诚归付其人。如是者为子言之。以丹为字，以上第一，次下行将告人，必使沐浴端精，北面西面、南面东面告之，使其严以善酒，如清水已饮，随思其字，终古以为事身。且日向正平善气至，病为其除去，面目益润泽，或见其字，随病所居而思之，名为还精养形。或无病人为之，日益安静。或身有强邪鬼物，反且变争，虽忿争自若，力思勿感也，久久且服去矣。自是之后，天乐人为正直，以他文为之，天神亦助下之，随人意往来。上士见人吞字，归思亦然，当一吞字皆能教。故曰天道一旦而行。吾之为道，不效辞语，效立与天道响相应和，以是为神，真人慎之。既开天神道，归于德君，付于贤良，人立自正，有益於上政明矣。德君明师告之，以威为严，所告悉愈为有，所睹见神灵，慎勿道之。上士因是乃至度世，中士至於无为，下士至於平平。人所得各有厚薄，天神随符书而命之，故言勿传，其所思不可得不同也。不同故不可相语也。信哉易哉，其为道也。要哉约哉，其为志寿也。因而学之，其人将自顺也。将自善，有神明，转其心意，使其悦也。或今日吞吾字，后皆能以他文教，教十十百百而相应，其为道须臾之间，乃周流八方六合之间，精神随而行治病。故自是之后，天下人毕早正易其行，皆乐真文，不复为邪伪也。真人欲乐安天地道，使疾正，最以三道行书为前。愿闻为前言。善哉，子之问事。愚者难正，自若乱人治，令德君愁。故投行书於前，令使上下大小，自相拾正，其俗人无孤言辨士之害。善哉善哉，愿闻三道行书文，何但使一通集行书而上，必使有前后文书众多。善哉善哉。子之言，中天心意，所以使有前后难问者，欲使俗人深自知过也。独言之大病也，不见孤辞单文之恶，则无以见集行书之善，不传其误，分别其大失，皆解人心，乃后且可救也。心不解，不如其所行，久大误也。人心觉则易正。凡吾为文，皆如此矣，非独是也。子知之邪？唯唯。行，子已晓矣。真人慎事，书文已足，无轻数句问，欲不为子说之，恐恨子意，欲复为子道之。今道大文，又天道不可句极，得其意，天大喜，不得其意，逆天道，反与天为咎，不敢复数言也。行去。
　　右大集难问天地毁起日月星蚀人烈死万二千国策符字开神诀。
　　太平经卷之九十二竟
　　太平经卷之九十三
　　方药厌固相治诀第一百三十七
　　今愚生得天师文书，拘校诸文及方书，归居闲处，分别惟思其要意，有疑不能解，愿请问一事。言之。今天师拘校诸方言，十十治愈者，方使天神治之也；十九治愈者，方使地神治之；十八治愈者，方使人精神治之。过此以下者，不可用也。愚生以为，但得其厌固可畏者，能相治也，不得其厌固者，不能相治也。善哉，真人言也，得其难意。然夫凡洞无极之表裹，目所见，耳所闻，蠕动之属，悉天所生也。天不生之，无此也。因而各自有神长，命各属焉。比若六畜，命属人也，死生但在人耳，人即是六畜之司命神也。是万二千物，悉皆受天地统而行，一物不具，即天统有不足者，因使其更相治服也。因复各使有尊卑君长，故天道悉能相治制也。得其所畏，而十十者治愈者，即是其命所属天也。真人知之邪？唯唯。行，子已知之矣。请问一疑，甚不谦顺，岂不言哉。平行勿讳。今若盗贼劫人者，同服人耳，岂可以为天命君长邪？善哉，子之难也。夫盗贼劫人者，但以无义，妄於枉服人耳，不得常服久也。一过服人，即有重罪，长吏遂之不止也。子何以言是为天命乎？今若王者治服人，岂当见逐索邪？凡人生以王者为君长，为命也。真人亦宁解不？今已大解。善哉善哉。行，学者精之，亦无妄难问也，天且非人也。唯唯。有过有过不也。敬慎之，勿但若俗夫之人，欲言便语也。唯唯。今愚生每语有剧过，不言又无缘得知之。今欲复有可问，不敢卒言。平行。今独万物各有君长，天地亦有君长邪？噫，子难问何一深妙远剧也。今自知所问不谦，不及天师问之，会遂不得知之也。然天者以中极最高者为君长，地以昆仑墟为君长，日以王日为君长，月以大月为君长，星以中极一星为君长，众山以五岳为君长，五岳以中极下泰山为君长，百川以江海为君长，有甲者以神龟为君长，有鳞之属以龙为君长，飞有翼之属以凤凰为君长，兽有毛者以麒麟为君长，裸虫者以人为君长，人以帝王为君长。天下若此者积众多，不可胜记，才为真人举其纲，见其始，子岂解邪？唯唯。宜自深思其意，亦不可尽记也，难为财用。唯唯。今故言蚑行有知之属，方在其身者，不待而成事者，无妄杀伤，何乎？主恐忿其君长也。今天太平气至，当与有德君并力治，无妄伤害，则乱太平之气，令治愦愦。今小物安能感动天，使其治乱愦愦乎？噫，子自若愚蒙，未大解也。今是各自有君长，若远方四境之下贱小人，极最帝王之下极，蝼蚁恶人也，无可比数。人无故共贼伤此百数十人，其家自冤枉，上书帝王，帝王闻之即大怒，下令以章考问之，纷纷州郡县以为大事，因而坐之危亡者，非一人也。子知之邪？可骇哉，可骇哉。行，子知大骇，乃且长生矣。唯唯。是故古者圣王，知天法象格明，故不敢妄用刑也，乃深思远虑之极也。故其治常平，不用筋力而得天心者，以其重慎之也。今先王小小失之，承负之后，各有得失，故治难平也。子知之邪？唯唯。今太平气至，天爱有德之君，故具为陈戒也，难其犯之也。以吾文归上德之君，自使思其恶意。唯唯。
　　右集难方药命所属物各自有君长。
　　阳尊阴卑诀第一百三十八
