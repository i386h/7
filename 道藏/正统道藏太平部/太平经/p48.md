<!-- { "loadSidebar": true } -->
　　惟上古之人，皆得天报应，有信可成，乃令受命，为神所护视，恐有毁缺，日夜占之。见为善助其欢悦，不欲闻其恶，常置长寿之曹，心使为善，无有恶时，使有进善，有孝忠顺之意。所承所行，不敢以意，承教而行，人谓无知，我亦见知之。人有善大恩，有哀以思，力自喜。加人久见狐疑，尤恶先没，用是自损度自约，恐犯恶人，日夜惶惧，不知如何也。天生人知善恶，行善有信，天不欲令有恶闻也，用是欲贪生恶死，亦不敢犯禁，如所妨害於身也。故因缘天气，得与通人之辞语，言自往来，知人情意，见其不善，而退自责，恐有文书污名存其中也。如人当时意加施於人，诚不敢对首理委曲，得自责所施行。不得人意，过多难除。故人来悔易势，当时锋通，以为命可再得也。不意天遣大神，占之尤恶。先入土，用是自慰，隐忍不敢当恶。格辞有小异意，既得天恩，假其须臾，使得苏息，长有活之望，是天之部分也。以故得有分意，命不久存。用是之故，复益怅然有惭之心。欲见天神，求哀教戒，照未知之事，防备未来，当与天心合，可得小如意。贪上有计虑之人，并思善恶，得不见之勑。乃见大神，苦甘自道生，求俗之人贪及上，以故自修自正。唯大神勑厉其不足，使觉寤望戒左侧，唯大神哀省索生之人。大神言：何惜禁戒乎？想自深知之，辞令各自吐写情实，但恐不如所言，且复谛之，计从心出，宜复熟念。生言：皆感恐既身及之，何敢不从心出乎？大神言：如是为发，且复还静处，惟思之有不足乃求。生言：禀知希疏少，未得大通着之戒也，匍匐须教，乃敢进见。大神言；如欲尽精诚，有功可得及之。努力自念，从生以来，功效所进，解先人承负，承负除解，过尽亦当上，何所疑也。且复慎所言，宜勿外意也。生言：受勑见戒，不敢余力而不进善也。已善复恶，自与命戏耳。大神言：善人也宜复屈意，虽心劳命之日，当时微苦用心不解，复后得福。生受勑，诚归闲静处，思失自责。大神言：思从中出，天神知之，勿倦也。生以年穷尽乃止。大神言：有行乃如是，何忧不前乎？天君闻之，重勑大神，使欲进者，观其所为，积岁月日，各令有部，有功当上，名须缺补。上古之人心言口语，皆知人情无文而治，表裹外内具见其信，各不相负。天有要令，犯者尤丑，辄见治问，责其过咎。用是之故，益复悸动。恻然念天恩所施行，使得全完为人，知好恶之义，人以此等念恩深厚，不知以何报之。但心思欲进，而有忠诚之信，所为所作，承奉不敢失小差，恐为众神所白，见过於上，有不竟年命之寿。以是益复感伤忧心，不敢自解，而望报施之意。实贪生与诸天神共承天心，有善者财小过除，竟其年耳。如有大功，增命益年，承事元气，合精华照见所知，复受大恩，非辞所报，但独心不知如何也。唯诸大神共省哀录，不及教戒，使见知虑，知天上所施，禁忌众多，当辄相承，不得有失也。唯大神惟其不足，见戒不敢忘大分，受施不忘生恩意也。大神言：生自有知之人，何所教勑，但当顺天所为，勿逆其心。见勑戒，应时奉行，勿失脱而已，是为得天心意矣。赏罚有轻重，宜各实之，勿有失误。得为可余少所戒，宜详慎所言，出辞当谛思之，令可行。有小妄者，辄以心自况之从善，是为小戒。余者当平生之言见深戒，不有失神意也。自惜童蒙，未见大分。故固大神重戒，所照众多，知虑广博，无所不包。唯大神重戒，欲蒙其德，不逆所言。唯复顾意，伏须重戒。大神言：是语可知天上之施与，中知地下傍行等耳，法律相应，无有差也。自有相教者，且随其主，勿逆而已。生言：自分当戒也，法律虽同，而用心少得其意也。天心难知其诀。大神言：是皆实无欺而已，乃豫知天君意所施为者，为上第一之人，可在天君左侧。有功劳赐赏，谦逊不敢尽受，益复竭尽筋力，用心乙密为大。故天君重复自面勑教人，是生之福也。所主众多，平心为行，是自可矣。生言：不敢，乃望在天君左侧也，见活而已。但思忠孝，顺理尽节，不敢受重赐，但恐无功耳。如小功效之日，令生身日明，长见生日久矣。但思无极，不敢有不思过须臾也，得见温言，心志饱满，大神与生同居，对治无思也。诚复受恩，出入上下，时小相戒，是大神之恩，不可中谢。但心意恋慕，常在心中，不敢解止。天君闻之，知之士所行，莫不得愿也。常能自责过负，想不中恶，勑大神教戒之，使及上勿倦也。上善之人，皆生於自然，皆有历纪，着善籍之文，名之为善人之籍。常有善人之行，未尝有恶称。行止出入，辄闻善意，未尝有恶，故名善人。动辄进之於人，众奇为不见之物，得上於尊。尊者见之，或善其言，或贪其善行，或贪其诚，或贪其见爱，或贪其孝忠，或贪其久所言，或亦贪其见信，是善之善也。故名之为善。时见宠荣，复贪得长游，复贪得神仙，复贪得不死位，复贪使众神，是善人之贪也。行仰善，与天地四时五行合信，诸神相爱，有知相教，有奇文异策相与见，空缺相荐相保。有小有异言相谏正，正有珍奇相遗。共进於天神，欲见敬求戒思过，恐有不称天之大神也。常日夜进心念笃，见善从心，思闻善言，忠直之志，完躯之人，爱其命年，常恐一朝有异，小不善之意。闻人有过，助其自悔。主其有知，善所谏，用其人言，并见其荣，善教戒人求生索活之道。是善人之极，但当有功，不敢违神之愿，思慕长在，复得行见人之愿所当逮及。唯天大神，通达辞令，检勑所行防禁，得小失相假忍，使思其意。天恩广大，多所爱伤，使得自思，悔过命长，是大分之施也。但恐不而卒竟恩贷，唯诸大神原其不及。愿蒙不见之戒，使得思乐，其志广见，唯思重勑。大神言：上天地各有文理，知用前，不知自却，此自然耳，不惜爱戒而不相教也。见众善之人无有疑，何所复戒，但且详念所言，相副而已。是善人之愿也，宜复明之。生言：自不肖，行不纯质，以故自亲大神所禁戒者。数蒙厚遇，辄见思念，显见以故复诣，不知厌足，天使其然。大神言：是生受自然之姿，天使来问者，知其同不耳，何所嫌疑乎？密欲来承勑者，皆言自情实，少双辞语，出於华耳。会以心自正者少，故使有空缺转补，是生短也，宜复慎之勿解也。生言：禀性迟钝，设意不失，但以文自防也，唯哀之不耳。大神言：是亦出於知，知善行善，知信行信，知忠行忠，知顺行顺，知孝行孝，恶无从得复前也。想生自知，是故重之耳。生诚怅然曰：是生所闻，是大善。是有重戒出其中，大神所道乃如是，何敢有懈慢之意乎？是为活生之意，蒙宠如是，不知何所用报大神恩也。大神言：是曹事视之，而不足为戒，念可行宜复成名，可及上无疑，行自得之，何所报谢乎？辞令自善，不得相闻语耳。生言：是戒使生长，得有活之望，请於无知之处，思惟所言。大神言：当知生辞勿离於内也，前后所戒，来学问之人如此矣。生言：谁当肯相勑如此乎？生禄命，大神喜之，时约勑前后备足，但无以副恩，诚惭无以自置。天君闻之：是善之善，善中尤善，可兼行诸部，勿使有失。大神还语生：天君所勑，恩荣如是，宜勿犯之。唯唯。上德之人乃与天地之间，当化成之事，使各如愿。善者着善之文，不失其常，不失其宜，是为上德。无所不成，无所不就，不失其明，不失其实，不失阴阳所生成，不失四时主生之气所出入，不失五行之成，不失日月星宿，不失其度数，不失吉凶之期，不失有灾异之变，不失水旱之纪，人命短长，不失所禀系星宿厚薄之意，是上德所当行也。故言有德之人，无所不照，无所不见，上下中和，各从其宜。就其德，各不失其名。是为顺常长生之文，莫不被荣。万物岩牙部甲而生，垂枝布叶，以当衣裳，雾露霜雪时雨，以当饮食，生长自成覆叶实，令给人地之长，名为水母，民名为瓜。盛夏热时，以当水浆，天下所仰，人无大小皆食之。是德人承天统，成天形於地，以给民食。行恩布施，无不被德，以自饱满，是天恩。非也。天所施生甚大，不顺命，反言自然，是为逆耳。故使德人上知天意，教民作法，无失天心，有养长大，使得为人。复知文理，行成德就，可上及天士。天上之事，功劳有差，德人主知地之事，令民依仰，重见恩施，不能以时报之。德人为天行气，上下中央，不得其所者，人反轻天所施为，是正令天怒不止，神灵不爱人，侵夺年命，反自怨非天，是愚甚剧。故下神书，使住勑为施禁固既民不犯。有豫知来事，远恶趣善，不犯所禁，复得见天道所师化，无不从之化者。故使人主为作羽翼，开导头尾，成其所为城郭，倬然可知。知上及大化，并理元气，复知人事。是亦有禄有命之人，皆先知之，随人化可得延之期，天亦爱之。善神随护，使不中恶。心使见善，恶者不得以为比等。故天重善，使得从愿，不侵不克如其平，殊能过善，天复增其命年，不危陷是非大恩也。当报何疑，前有大善，所行合天心意，近之左侧，恶气不来。不敢视之，延命无穷，是恩难报，报之不以珍奇。但写心归诚，自实有信，不负所言，是为有报为报，为知不乎？知善为善，见信行信，是人所长也。且宜照之，勿自疑。前有信人，已寿无极，化为神灵，所兼备足，功劳所致，复知之乎？故德人有知之士，所得上进，天甚爱之。不其文章，知命不怨天，行各自慎，勿非有邪，教人为善，复得天心意者，命自长。事皆天君出，不得留止。俗人难化，化之以渐，无有卒暴。详慎所言，勿为神所记，各慎所部，文书簿领，自有期度，勿相踰越。见善进之，见恶当改，勿有所疑。贪生之人，自不忘天所施为。故重之者，诚爱人之命耳。念善得善，寿不疑也。天君爱信知不乎？详慎神文，勿以自试。天下之事，孝忠诚信为大，故勿得自放恣。复夺人算，不得久长。慎之慎之，勿懈也，懈为自疑耳，疑之自令不令，知不乎，知不乎。
　　右天上文解六极大集天上八月校书象天地法以除灾害。
　　太平经卷之一百一十竟
　　太平经卷之一百一十一
　　大圣上章诀第一百八十
