<!-- { "loadSidebar": true } -->
　　六方真人俱谨再拜，前得天师教人，集共上书严勑，归各分处，结胸心思其意，七日七夜，六真人三集议，俱有不解。三集露议者，三睹天流星变光。一者见流星出天门，入地户，再者见流星出太阳，入太阴，三者见列宿流入天狱中。因三并而共策之，恐天师三道行书，为下所断绝，使不得上通，复令天怒重忿忿，上皇气不得来也。令帝王道德之君，固固承负先王余灾不绝，而得愁苦焉。咄咄，六真人为皇灵共来问事，益精进天焉哉。吾见诸弟子言，无可复以加诸真人也。今试自说其流星意。六弟子愚蔽，敢不言。初始一流星出天门，入地户。天门者，阳也，君也。地户者，阴也，民臣也。今民臣，其行不流而上附，返上施恩於下。夫门户乃主通事，今下户不上行，返上门通门而下，知为下辞，会见断绝，不得上行也。善哉，真人言，吾无以加之也。行虽苦，复说二事。唯唯。二事见太阳星，乃流入太阴中。太阳，君也，太阴，民臣也。太阳明也，太阴暗昧也。今暗昧，当上流入太明中，此比若民臣暗昧，无知困穷，当上自附归明王圣主，求见理冤结。今反太明下入暗昧中，是象诏书施恩，下行者见断绝，暗昧而不明，下治内独乱，而暗蔽其上也。又象比近下民，所属长吏，共蔽匿天地灾变，使不得上通，冥冥与民臣共欺其上，共为奸之证也。善哉善哉，吾无以加六子言也。行虽苦，复说其三事。唯唯。三事见列宿星流入天狱中。夫列宿者，善正星也，乃流入天之狱。狱者，天之治罪名处也。恐列士善人，欲为帝王尽力，上书以通天地之谈，返为闲野远京师之长吏所共疾恶，后返以他事害之，故列宿乃流入狱中也。善哉精哉，吾无以加六子言。今六子问事，乃何一怒也，独不懈惓耶？不敢也。常见天师言，真人为天来问事，今欲止，恐天辞不通。今凡人命属天地，天地不喜，返且害病人，则不得竟吾天年寿矣。善哉，真人之言是也，不失之也。今吾为诸真人说，亦不敢遗懈止也。吾与诸真人等耳，俱命属天地，若闭不说，说而中止也。天地同且害我，故我说亦不敢妄道止也。行，且为六真人具说之。今六真人新出，为天思，可以除天病者，为有德君思，可以除解灾安身者。六真人极共说其意，尽心所欲言者，令使不得闭绝。唯唯。天师所勑，不敢不尽雀鼠之智，悉言之不也。大慊。唯唯。今天下所畏口闭，为其不敢妄诞。今日月星应亲，天之列宿神也，尚相畏。是故日出星辄逃匿，不敢见，畏其威。夫四境之内，有严帝王，天下惊骇，虽去京师大远者，里诏书不敢语也。一州界有强长吏，一州不敢语也。一郡有强长吏，一郡不敢语也。一县有刚强长吏，一县不敢语也。一闲亭有刚强亭长，尚乃一亭部为不敢语。此亭长，尚但吏之最小者也，何况其臣者哉？皆恐见害焉，各取其解免而已，虽有善心意，不敢自达於上也，使道断绝於此。今但一里有刚强之人，常持一里之正者，一里尚为其不敢语，后恐恨之得害焉。但一家有刚强武气之人常持政，尚一家为其不敢语也。一家尚亲自共血脉，同种类而生，尚乃相厌畏如此，何况异世乎？今太上中古以来，多失道德，反多以威武相治，威相迫协，有不听者，后会大得其害，为伤甚深，流子孙。故人民虽见天灾怪咎，骇畏其比近所属，而不敢妄言，为是独积久，更相承负。到下古尤益剧，小有欲上书言事，自达於帝王者，比近持其命者辄杀之，不即时害伤，后会更相属托而伤害之。故民臣悉结舌杜口为暗，虽见愁冤睹恶，不敢上通。故今帝王聪明绝也，而天变日多，是明证效也。今民亲得生，受命於天地，以天地为父母，见其有灾变善恶，是天地之谈语，欲有此言也。人尚皆骇畏，且见害於比近所系属者，不敢语言泄事，乃相勑教，共背天地，与共断绝，不通皇天后土所欲言也。共蔽冤天地，乃使其辞语不通，天地长怀恨悒而不达。今帝王虽神圣，一人之源，乃处百重人之内，万里之外，百重之内虽欲往通言，迫胁於比近，不得往达也。夫帝王虽有万万人之仁圣，人各迫劫畏事，天地极最神圣，人乃仰视俯睹，尚倚之当前自解而已，帝王安能神圣於天与地乎？愚生六人，常逢猛虎於远方闲野，六人俱止足不敢移，口不敢语，头不敢动，目不敢瞑，夫人之所迫胁，所畏如此矣。善哉善哉。今见六真人言，承知天独久病苦冤，辞语不得通，虽为帝王作万万怪变以为谈，下会闭绝不得上达，独悒悒积久。今故风诸真人，教其丁宁，勑此行书之事。故诸真人悚悚倦倦，是天使也。诺诺。吾其畏天威，方为子思惟其要意而具说。今之六真人问此事，常何一最剧也？愚生六人七日七夜，共念此行书事，三集议三睹流星，以为天告人教勑，使人问也。又六人俱食气，俱咽不下通，气逆而更上，当此之时，耳目为之眩瞑无睹，俱怪而相从议之，不知其为何等，大骇惊怖。唯天师为愚生说之。善哉，诸真人古变得具意，见诸真人言，乃知三道书。真人会且复见闭绝，何乎？愿闻其意决。然夫九窍，乃象九州之分也。今诸真人自言，俱食气乃□不通，眩瞑无光明，是九州大小相迫胁，下不得上通其言急事也。夫气者，所以通天地万物之命也。天地者，乃以气风化万物之命也，而气□不通者，是天道闭，不得通达之明效也。天欲使真人丁宁此事，故以此气动感真人也。子知之耶？唯唯。行，子已知之矣。诺。天告六真人，教吾极言耶？六子安坐，为诸弟子悉说之道之。为畏其州郡长吏不敢言者，一州中诸善士贤明相索，共集议於他州上之。畏其郡，集议於他郡上之。畏其县，集议於他县上之。畏其乡亭，集议於他乡亭上之。畏其里，集议於他里上之。皆悉在方其禁畏人者，以其所上罪变怪轻重罪之，复加故罪一等。何其重也？不应重也，尚恐其轻。今天地爱有德帝王，欲为其具谈。人生於天地，乃背天地，断绝天谈，使天有病，乃畜积不除，悃悒不得通，言报其子，是一大逆重罪也。夫民臣乃是帝王之使也，手足也，当主为君王达聪明，使上得安而无忧，共称天心，天喜说则使君延年。今返居下不忠，背反天地，闭绝帝王聪明，使其愁苦，常自责治失正，灾变纷纷，危而不安，皆应不孝不忠不信，大逆法，不当得与於赦，今何重之有乎？天谈不得通，天地大怒，贼杀凡物，乃为毁天地，乃为太凶之岁，国断无聪明，乃为大危之国，此罪不可复名，故为当死过也。真人知之耶？唯唯。行，子已知之矣。吾所以敢不口口者，见六子来问事，致承知为天使，诸真人故敢不口口也。子知之耶？唯唯。今不口口之，名为误上也。德君见文，皆令勑上书者，使其大口口有功者，德赐之也。如此则天下莫不欢喜，乐尽其力，共上书言事也，勿得独有孤一人言也，皆令集议。一人言或妄伪佞欺，名为使上失实，不可听大过也。比连年上书，比比有信，有大功者。上士之人众集者，常病不多，两三人集，固固有有奸伪多者，无奸伪何也？愿闻之。然多者，则其上书者便自传相畏，恐事漏泄，见得长短，反为欺上，为傍人所上，故尽实核口口，乃敢言之也。不口口不敢言，又不敢有可隐，皆畏恐有后事，是故悉信也。比若一里百户共欺也，男女小儿巨人，会有泄之者，旁里会有知之者。其里贤明畏事者，会不敢匿，恐坐其事。何况乃一州一郡、一县一乡一亭，郡有非常事，阳阳何可隐？犹为旁人所得长短，故善恶都毕出，天乃大喜，灾除去，与流水无异也。子知之耶？唯唯。又大集议，无敢欺者，一两人欲欺，余人会不从之也。有欲欺不信者，即时众共记之上之。其法应为背天地，欺帝王，诈伪大逆不道之人也。天怨之，人恶之，其罪不得与赦也。真人知之耶？唯唯。行，子已觉矣。已行上书，还反其家，有怨其行。上书欲害者，即左方之名为怨章，罪过不除。如是则三道行书已通，无敢闭绝者也。如是则天地已悦矣，帝王承负之灾厄，已大除去，天下太平矣，上皇气悉来到，助德君治矣，口口不负六真人也。唯唯。行，六真人精已大进，为天除病矣，为帝王除厄会矣，功已着於天矣，王者已日强明矣。六真人为善，已得其数矣，宜勉力，慎之慎之。唯唯。愿问一大诀，惟天师示之。欲知行书乃出入究洽於神灵未，岂可闻乎？然，自有大验，天道不欺人也。各以其类相求索，令德君数遣信吏，问民间有疽疠疥者，无有者，多少有疽疠疥者，行书未究洽於神灵，自苦有余虫食人，虫乃食人，即虫治人也。固固下有余无道德臣民，比若虫矣反食於人，是使虫治人之效也。无有疽疠疥者，即皆应善人在位，无复虫也。此者万不失一。善哉善哉。独以此明之耶，复有余耶？凡天下灾异，皆随治而起，各有可为，但精思其事，且自知之也，何独以疽疠疥言之乎？其余灾尚但见於万物，虫反食人最剧，故以效之也。善哉善哉。向不力问於天师，无从得知之也。观诸真人今且说，已自知之矣，但引谦耳。不敢不敢，愚生六人重得天师严教，各归居便间处，惟思其要意，今天师书文，悉使小大，下及奴婢，皆集议共上书，道灾异善恶，曾不太繁耶哉？异生愿闻其意。善哉，子六人为天问事，详慎乎，天使诸真人言也。然所以使下及庶人奴婢者，今天之法界，万里异天地，五千里复小异，千里异风气，五百里复小异，百里异阴雨，五十里复小异，一县异变灾怪善恶也。夫皇天有灾怪变，非必常当处帝王之宅，县官之庭，长吏之前也。灾变异之见，常於旷野民间，庶贱反先知之也。各为其部吏讳，不敢言。吏复各为其君讳，而不敢言，反共断绝天地谈。人人欲誉其长吏，使其名善而高功疾迁，共作无道，互天地之灾异变怪，令闭塞不得通达帝王之前，使帝王无故断绝，无聪明，不得天地心意，其治危乱难安，得愁苦焉。夫帝王天所父命生，以天为〔父〕，以地为母，帝王为天子。民臣共为无道，乃断人父母谈语，不得通於其子，其罪莫大焉。为共断绝天地之谈，共欺其上，为人民臣不忠信，遇乃如斯，罪当轻重，宁可名字耶？子觉未？唯唯。又凡民臣奴婢，皆得生於天，长於地，得见养理於帝王。以此三事为命，无此三事，则无缘得生长自养理也。而反下皆共欺其上，共无知天与地，使帝王无聪明，闭塞，罪皆应万死，尚复有余罪，何其重也。真人其愚暗不解，何哉？人得生於天，长於地，天地愁苦有病，故作怪变以报其子，欲乐见理。愚民反共断绝天辞，天地大怒之。帝王，民臣之父母也，民臣反共欺其父母，使其常用心意愁困，而不能平其治，咎莫大焉。天地开辟已来，承负之厄会大积，悉起於是。故使民间上书也。今阳明德君治，天难愁苦之，故使吾言也。善哉善哉。行，今为真人道之。今天下日蚀，极天下之大怪也，尚或有睹或有不睹，天下之灾异怪变万类，皆天地阴阳之变革谈语也。或国不睹而州睹，或州不睹而郡睹，或郡不睹而县睹，或县不睹而乡亭睹，或乡亭不睹而民间人睹，或甲里不睹而乙里睹。故古者贤圣之治，下及庶贱者，乐得异闻以称天心地意，以安其身也。故其治独常安平，与天合同也。今太平盛气至，有一事不得，辄有不和，即天正气为不至。比若愚民竭水而渔，蛟龙为不见，此之谓也。今故悉使民间言事，乃不失天心丝发之间，乃治可安也。民间自力集上书，部诸长吏亦且恐后民言事，且力遣吏问民间所睹，疾复上之，则变灾无有失也。如是皇天后土为其大喜，爱其帝王。以何明之乎？然有证，乃日月为其大明，列星守度，不乱错行，是天喜之证也。地喜则百川顺流，不妄动出，万物见养长好善也，即是地之悦喜之证也。真人知之耶？唯唯。天师幸哀愚生，得其事者进问，缘见待厚，乃得悉问所疑。今使民间记灾变怪，云何哉？然善乎，子问事也。然当见之时，支日晏蚤户记之，月尽者共集议之，可上而上之，未足上者，复待后月灾异，如此县邑长吏，且取晏蚤之时於民间也，则可谓为不失天之灾丝发之间也。吏亦畏民，民亦畏吏，两相畏恐，所上皆得实，不失铢分之间，则令帝王安坐幽室无忧矣。民臣百姓，大小尽忠信，得达其情实矣，天下莫不欢喜。如有止者，即共记之，皆应奸臣不忠孝之民，无知天地，共欺其上，使上聪明断绝，是大过也，故当共急记之。真人知之耶？唯唯。行去，有疑来问之。今六真人俱归慕思，惟天师使长吏，民间共记灾异变怪，皆当共记，何等者哉？善乎，六子问事详善，不失天心，不负德君，是为有功於天地，万物莫不被蒙之也。所以然者，乃其为天问事口口，悉究竟详善，故不失铢分。天地阴阳三光、五行四时神祇、万物所欲言，悉得见，故为大有功也。子知之耶？唯唯。行，今为六真人陈之，详自随而记之。唯唯。然夫大灾异变怪者，是天地之大谈也，中灾异变怪者，是天地之中谈也，小灾异变怪者，是天地之小谈也。子欲乐知其大意要，比若人大事大谈，中事中谈，小事小谈。此大小皆有可言也，不空见也，天地不妄欺人也。见大善瑞应，是其大悦喜也，见中善瑞应，是其中悦喜也，见小善瑞应，是其小悦喜也。见大恶凶不祥，是天地之大怒也，见中恶凶不祥，是天地之中怒也，见小恶凶不祥，是天地之小怒也。平平无善变，亦无恶变，是其平平亦不喜，亦不怒。子知之耶？唯唯。灾异变怪，大小记之，勿失铢分也。何其悉详乎？真人何其愚也，过大小尽当见，知善恶大小，亦悉当见知也。善者当谢其功，以善踰异之，过者数让之，以称天地之心意。子欲知其效者，天比若人君长也。一小言不见从，则小恨，更中言，中言不见从，则更大恨，更大言，则为害矣。故当大小记之，不当使天地恨怒也。善哉善哉。愿闻所记意。记变怪灾异疾病，大小多少，风雨非常，人民万物所病苦，大小皆集议而记之。所以使其共记之者，吏自相知长短，民民自相知长短，迫近山阜而居者，知山阜变，近市城郭而居者，知市城郭变，近平土而居者，知平土变，近水下田而居者，知水下田变。高下外内悉得知之，故无失也，是立致太平之术也。而帝王所宜用，不失大心之法也。真人知之耶？唯唯。行，子已知之矣。天地开辟以来，所以多承负之灾者，由其记事不及民间，大小共集记之故也。有变怪，反乃他所长吏来行之。比近各为其部界，长吏讳不言，共匿之，因使天地辞语断绝，不得上通达其帝王，为害甚深，令天悒悒，灾为之复增益，咎在此也。他所长吏来考事，安知民间素所苦者乎？或相与厚善，反复相与共隐匿之，或得素有所不比之家，反复增加灾妄，增益其事故之也，共匿之，则使天地谈断绝，加故共冤无罪之人，复今下比货财相随。此三事皆为大害，冤结气，复更增其灾害也。故其治殊不可平也。令夫太阳兴平气盛出，德君当治，天下太平，莫不各得其所者。是故六真人来，为其具问事，吾为其悉语也。子知之耶？唯唯。是故天将兴佑帝王，皆令自有意，从古到今将兴佑之，辄为奇文异策，令可案以治，故所为者悉大吉也。将不佑利之，悉断之奇文异策，使不得之也。如得之，又使其心愚，不知策而用之也。将兴利之，使其心旷然开通，而好嬉用之也。此者天之格法也，不欺人也。故凡人将兴者多好善，将衰者多好恶也。将吉者易开导也，将凶者好抵冒人也，不可开导也。真人知之耶？唯唯。是故天者常佑善人，道者思归有德。故天者不肯佑恶人，道者不肯附於愚蔽人也。故常勑真人，以付归有德之君也。所以悉记其灾异变怪，大小善恶，外内远近者，欲令上有德之君，与众贤原其灾异所起。夫天下变怪灾异，皆象其事，法其行，缘类而生，众贤共集议，思之旷然如其意，以其事类考问之，则得之矣。则天地日为其大喜，帝王日为其大安。如此则德究洽，於神祇莫不响应。欲知其大效，天下所疾苦灾异悉尽，民臣悉善，应诏书而行，不失铢分，下不欺其上之明效也。有余多害，自若多欺者，少害少欺者，无一余害，无一欺者。常安观下所上，以占民臣大小忠信与不，以其事对之，比若窥明镜，相对而面语。神哉，为道如斯，此乃天佑上德之君子，其治天下之明镜也。真人知之耶？唯唯。行去，付上德之君，急急。一人独上书，名为投书，治事付一信，名为大欺，与皇天为重怨，天道为其常乱也。二人共上书，名为太阴，合奸共欺，二猾人固固相勑戒，或共有可怨恶共上之，共为虚伪也，与地为咎，地道为其大乱也。三人共上书，固固尚不实，三人固固可相勑教，共有所疾，共上事，以公报私，固固为共欺其上也，与中和为仇，令和气大乱也。四人共上书，中辄有畏事不真者，为傍人所得长短，为罪名固固耶，将似类真也，其不信者，乱四时也。五人共上书，似真未信口口也，其不信者，辄乱五行也。六人共上书，将真未信也，其不信者，辄乱六合也。七人共上书，似信。八人近真，九人近实，十人而小口口。今天师何其疑之多也？愿闻其要意。然所以疑之多者，或五方好猾人，俱自有私怨咎，以公报私，固固可共相与，为大欺猾奸人，乱天地道而误上，故未疾纯敢信之也。但为小口口，是故使众人老小，贤不肖男女，下及奴婢者，大小集议，不可得以伪，其以公报私也。中会有不安而言之者，或有不肖，或有轻口，不能匿，或有老人寿在旦暮，不复忌讳，或有妇女小儿行言，不能隐匿，共为奸也。故其事会泄，故无奸，悉得真也，得真则天地心调。真人知之耶？唯唯。本帝王所以连连相承负之过责，治常失天心，流灾不绝，绝者复起，皇天不安，多害气疾病，不得久大乐，须臾乐者复恶，其大咎正在此。猾奸人共背天地而欺帝王，人乃以天地为命，以帝王为父母，愚人及背其命，而共欺其父母，故天地共憎之，帝王恶之，其法恶死有余罪，当流后生也。是故灾不绝，害日多，人寿日少，万物常乱也，正咎在是也。岂真人已大觉，重知之耶？唯唯。子可谓已知之矣。是故吾知皇天深疾恶，是故吾使是文复重口口为其平。遗失其一事，一事可起，失之于前，得之于后，此事尤重，天大恶之也。吾知其口口，以示勑真人，以付归上道德之君，得而行之，与神无异也，乃且太平上皇正气，立自来也。吾之文不敢负天地，不负上德君，不负后生下古之人，不负万物，行之立效。善哉善哉。愿闻一人上书，何故乱天，二人何故乱地，然此者各从其家，并策相应者相感动，此自然法，子知之耶？唯唯。行，子已知之矣。天下之事，各从其类也。愿问天师，今应此文言，为之宁能尽实核，天下悉信耶？然，天下悉信矣。愿闻其意。然，且语真人大要说。今是主者长吏，亦畏民泄其事，而生之六考问，长得其信也。民亦畏县官，得其短亦复信也。县官长吏居民，亦畏行於他方上书者，得其短亦信也。行上书者，亦畏县长吏居民，得其短也，亦信也。更相畏，非敢有妄语者也，亦非有可隐也。是故使三处上书，县官与居民与行者，悉旦三相应，不失铢分也。神哉，为道如此，愿闻到也。所集议人，当於何期乎？善哉，子之言，悉记於太平来善之宅下。何必於此？然其有奇方殊文，可使投於太平来善宅中，因集议善恶於其下，而四方共上事也。为一人议，中悔而止，或为旁人所止。上书便在方道中止意，以其所匿事罪之。如此书者，天下已得矣，帝王已长游矣。善哉善哉。今天师文积备多，当尽何投之？其文独为上出者止於上，悉为天下事出者悉出之。子知之耶？唯唯。行去，夫上德之君，天自使有圣心，且缘是自有善意，自有善令仪，此为天法，不失丝发也。事亦不可胜记，常苦文，行去。唯唯。
