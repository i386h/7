<!-- { "loadSidebar": true } -->
　　六方真人纯等，谨再拜白：欲有所问天法，不敢卒道，唯皇天师假其门户，使得容言乎？道之，勿有所疑也。唯唯。今惟天师乃为帝王解先人流灾承负，下制作可以兴人君，而悉除天下之灾怪变不祥之属。今愚生欲助天，太阳之气使遂明，帝王日盛，奸猾灭绝，恶人不得行，盗贼断亡，祆孽自藏，不复发扬，岂可闻乎？善哉，六子之问也，天使诸真人言。诺。君子已遂无忧，小人祆臣不敢作矣，其胜已出，灾自灭息矣。今为诸弟子具陈天格法，使不失铢分，自随而记之。唯唯。然天法垂象，上古圣人常象之，不敢违离也。故常厌不祥，断狡猾，使祆臣不得作者，皆由案天法而为之，欲使阳气日兴，火大明，不知衰时者，便急绝由金气，勿使其王也。金气断则木气得王，火气大明，无衰时也。何谓也？然人君当急绝兵，兵者金类也，故当急绝之故也。今反时时王者赐人臣以刀兵，兵金类也，乃帝王赐之王者。王之名为金王，金王则厌木而衰火，金王则令甲乙木行无气，木断乙气则火不明。木王则土不得生，火不明，则土气日兴，地气数动，有祆祥，故当急绝灭。云兵类，勿赐金物兵类，以厌绝不祥此也。天厌固与神无异，愿闻金兴厌木，何故反使火衰也？善哉，子之难问，可谓入道矣。真人欲乐知其大效，是故春从兴金兵，则贼伤甲乙木行，令天青帝不悦，天赤帝大怒，丙丁巳午不顺。欲报父母之怨，令使火行，多灾怪变，生不祥祆害奸猾。其法反使火治愦愦云乱，不可乎，大咎在此也。善哉善哉。愿闻何故必多祆民臣、狡猾盗贼乎？为真人重说，使子察察知之。天之格法，父母见贼者，子当报怨。夫报怨之家，必聚不祥，伪佞狡猾少年，能为无道者，乃能报怨为反逆也。是故从赐金兵，厌伤木也，火治不可平也。此者天常格法也，不可以故人也。六真人以吾言不信，但急断金兵，敢有持者，悉有重罪，即时火灾灭除，其治立平，天下莫不言善哉。所以然者，火乃称人君，故其变怪最剧也。其四行不能也。子欲重知其明效，五星荧惑为变最剧也，此明效也。其四星不能。子慎吾书吾文，天法不失铢分。唯唯。行，为六子重明陈天之法，故金气都灭绝断，乃木气得大王，下厌土位，黄气不得起，故春木王土死也。故惟春则天激绝金气於戊，故木得遂兴，火气则明日盛，则金气囚，猾人断绝。金囚则水气休，阴不敢害阳，则生下，慎无灾变。木气王无金，则得兴用事，则土气死。生民臣忠谨且信，不敢为非也，是天之格法券书也。天地之常性常行，子知之耶？唯唯。行，子已知矣。今复为六子重明天法，使口口。今天下从兵，金气也。又王者或以岁始赐刀兵，或四面巡狩止居，反赐金兵。王者，王也，以金兵赐人，名为王金。金王则水相，金王则害木，水相则害火。西北阴也，东南阳也。少阴得王，太阴得相也。名为二气，俱得胜其阳。其灾生下，狡猾为非，阴气动则多妄言而生盗贼，是天格法也，六子知之耶？唯唯。然六真人已知之矣，慎天法。唯唯。今愿请问，东南阳也，何故为地户？今西北阴也，反为天门？然门户者，乃天地气所以初生，凡物所出入也。是故东南极阳也，极阳而生阴，故东南为地户也。西北者为极阴，阴极生阳，故为天门。真人欲知其效，若初九起甲子，初六起於甲午，此之谓也。故天道比若循环。周者复反始，何有解已？其王者得用事，其微气复随而起矣。善哉善哉。复为六真人具陈一事。王者大兴兵，则使木行大惊骇无气，则土得王起。土得王则金大相，金大相则使兵革数动，乾兑之气作，西北夷狄猾盗贼数起，是者自然法也。天地神灵，不能禁止也，故当务由厌断金物，无令得兴行也。善哉善哉。见师说天法，知其可畏矣。子知畏之则吉矣。今皇天明师，幸哀其愚蔽，不达於道，乃具为明陈天法。今是独为一君生耶？天下之为法，悉如此耶哉？然天以是为常格法，虽然木行火行，无妄从兴，金岳使钱，得数王盗行，以为大害，使治难平也。反使金气得大王，为害甚甚，能应吾天法，断之者立吉矣。治兴，祆臣绝，天法不欺人也。愿闻天以此为格法意诀。然详哉，六子问事也。然天地以东方为少阳，君之始生也，故日出东方，以南方为太阳。太阳君也，故离为日，日为君。南方，火也。火为君，南方为夏，夏最四时养长，怀妊盛兴处也，其为德最大，故为君也，以此为格法。虽然音为角者，并於东方，位为火者，并於南方。今太平气盛至，天当兴阳气，故吾见六真人问事，知为天使之，故吾为六真人具说，所以兴太阳君之行法，真人慎之。唯唯。
　　王者赐下法第一百
　　今天师幸哀，为愚生陈天法悉具，愿复问一事。今帝王见群臣，下及民人。天法为人父母，见其臣，是王者贤子也，故助王者治理天地也。民者，是王者居家不肖子也，为王者主修田野治生，见之会当有可以赐之者，不赐则恩爱不下加民臣，令赤子无所诵道，当奈何哉？善哉，真人之言也。然见贤者赐以文，见饥者赐以食，见寒者赐以衣，见贤者何故赐之以文乎？所以赐以文者，文者生於东，明於南，故天文生东北，故书出东北，而天见其象。虎有文，家在寅。龙有文，家在辰，负而上天，离为文章，在南行，故三光为文，日最大明。故文者生於东，盛於南，故日出於东，盛於南方。天命帝王，当象天为法。故当赐文以兴。太阳，火之行也，日兴火，能分别睹文，是与非文，亦所以记天下是非也。善哉善哉。行，六真人已知天道大觉矣。今皇天明师为天具道法，既无可愔，愿闻赐之当以何文哉？详乎，六子为天问事也，然当如此。凡事常苦不口口，然乐象天法，而疾得太平者，但拘上古中古下古之真道文文书，取其中大善者，集之以为天经，以赐与众贤，使分别各去诵读之。今思其古今要意，为化民臣之大义，当奈何？因以各养其性，安其身，如此者，大贤儒莫不悦喜也。而无恶意，各得惟念天地之法，知之则令使人上尊爱其君，还惜其躯，深知明君重难得，其中大贤仁者，常恐其君老，分别为索殊方异方。还付其帝王，故当赐以道书文。善哉善哉。子已知之矣。今或自易赐之以兵革金物，归反各思利事，而上导武气，化流小愚民，则使利事生，而兵兴金王，狡猾作，盗贼起，金用事，贼伤木行，而乱火气，是天自然格法。子知之耶？唯唯。愿问何不赐之以他文经书？然他书非正道文，使贤儒迷迷，无益政事，非养其性。经书则浮浅，贤儒日诵之，故不可与之也。然同可拘上古圣经善者，中古圣经善者，下古圣经善者，以为文以赐之。但恐非养性之道，使人不自重而反为文也。然凡文善者，皆可以赐之，使其诵习象之，化为善也。善哉善哉。六子已觉之矣。
　　兴衰由人诀第一百一
　　今天师幸都为愚生言，愿问赐饥者以食，寒者以衣意。然夫饥者思食，寒者思衣，得此心结，念其帝王矣，至老不忘也。思自效尽力，不敢有二心也。恩爱洽着民间，如有所得奇异殊方善道文，不敢匿也。悉思付归其君，使其老寿，是故当以此赐之也，此名为周穷救急。夫贤者好文，饥者好食，寒者好衣，为人君赐其臣子，务当各得其所欲，则天下厌服矣。善哉善哉。是以天性上道德而下刑罚，故东方为道，南方为德。道者主生，故物悉生於东方。德者主养，故物悉养於南方。天之格法，凡物悉归道德，故万物都出生东南而上行也。天地四方六阳气，俱与生物於辰巳也。子知之耶？唯唯。天之法下刑，故西北少阴，太阴为刑祸。刑祸者，主伤主杀，故物伤老衰於西，而死於北。天气战斗，六阴无阳，物皆伏藏於内中，畏刑兴祸，不敢出见。天道恶之下之，故其畜生，悉食恶弃也。是故古者圣人睹天法明，故尚真道善德奇文，而下武也，是明效也。今刑祸武生於西北而尚之，名为以阴乘阳，以贱乘贵，多出战斗。令民臣不忠，无益王治，其政难乎？真人宁知之耶？唯唯。子可谓以觉矣。是故古者圣贤，常尚道德文，常投於上善处，而兵革战备投於下处，一人独居，则投文於床上，而兵居床下，如是则夷狄自降，盗贼日消灭矣。善哉善哉。行，子可谓已知之矣。六子详思吾书意。以付上道德之君，以示众贤，吾之言不负天地贤明也。行去，辞小竟也，事他所疑，乃复来问之。唯唯。今六真人受天师严教，谨归各居闲处，思念天师言，俱有不解，唯天师示诀之。行言何等也？今天乃自有四时之气，地自有五行之位，其王相休囚废自有时，今但人兴用之也，安能乃使其生气，而王相更相克贼乎？咄咄。噫，六子虽日学，无益也，反更大愚，略类无知之人，何哉，夫天地之为法，万物兴衰反随人故。凡人所共与事，所贵用其物，悉王生气，人所休废，悉衰而囚。故人所兴事者，即成人君长师也，人所争用物，悉贵而无平也，人所休废物，悉贱而无贾直也。是故天下人所兴用者，王自生气，不必当须四时五行气也。故天法，凡人兴衰，乃万物兴衰，贵贱一由人。是故古者圣人知天格法，不可妄犯也。故上古时人，深知天尊道用道，兴行道，时道王。中古废不行，即道休囚，不见贵也。中古兴用德，则德王。下古废至德，即德复休囚也。故人兴用文则文王，兴用武则武王，兴用金钱则金钱王，兴用财货财货王。天下人所兴用悉王，自生气，其所共废而不用者，悉由凡物，何必乃当须天四时五行王，乃王哉？子学何不日昭昭，而反日益冥冥无知乎？真人用意尚如此，夫俗人共犯天禁，言其不然，故是也。今以子况之，人愚独久矣。若真人言中，类吾为天陈法，为德君解承负先王流灾，将有误人不可用者耶？如误，何可案用乎？六子若有疑，欲知吾道大效，知其真真与不，令疾上付贤明道德之君，使其按用之，立与天地乃响相应，是其人明效证验也。今真人尚乃不能深知，是人能使物兴衰进退，俗人比於子，冥冥与盲何异哉？今见天师分别为愚生说之，已解矣，有过不也。夫人既学也，当务思惟其要意，勿但习言也。而知其意诀，是天地与道所怨也。又学者精之慎之。唯唯。行去记此天政事，可以厌猾祆，勿使德君失政事文也。唯唯。
　　太平经卷之六十五竟
　　太平经卷之六十六
　　三五优劣诀第一百二#1
