<!-- { "loadSidebar": true } -->
　　右集难问授书诀诸国部界。
　　敬事神十五年太平诀第一百四十
　　愿请问一事。平言之。今天将太平，宁亦可预知邪哉？然，可知。占天五帝神气太平，而其岁将乐平矣。何谓也？愿闻之。然春也，青帝神气太平；夏也，赤帝神气太平；六月也，黄帝神气太平；秋也，白帝神气太平；冬也，黑帝神气太平。今以何明之？然太平者，乃无一伤物，为太平气之为言也。凡事无一伤病者，悉得其处，故为平也。若有一物伤，辄为不平也。二物伤，辄为被刑也。三物伤，辄为群物伤也。四物伤，辄为四方伤也。五物伤，辄为五方伤，天下有大害也。六物伤，辄为恶究於六方也。七物伤，辄为其害气乃横行也。八物伤，辄使人贤不肖异计，不并力也。九物伤，辄为恶究竟阴阳，令物云乱席转也。十物伤，乃为大纲伤，天数终尽更数也。是故古者上圣人，但明观天五帝神气平未，辄自知治得失且平与未哉。愿闻其平诀意。然春物悉生，无一伤者，为青帝太平也。夏物悉长，无一伤者，为赤帝太平也。六月物悉见养，无一伤者，为黄帝太平也。秋物悉成实收，无一伤者，为白帝太平也。冬物悉藏，无一伤者，为黑帝太平也。五帝太平一岁，人为其喜乐顺善；二岁，地上为其太乐；三岁，恩泽究竟於天；四岁，风气顺行；五岁，九神不战，祆恶伏灭；六岁，而究着六纲；七岁，乃三光更明；八岁，而恩究达八方；九岁，阴阳俱悦；十岁，万物悉各得其所。为数小终，物因而三合之，乃天地人备，故三十岁而太平也。今上皇气出，真道至以治，故十五年而太平也。如不力行真道，安得空致太平乎？此十五岁而太平者，乃谓帝王以下，及臣大小，案行真道，共却邪伪，故十五年而平也。真人知之邪？是故欲知将平与未平，但观五帝神平与未，足以自明，足以自知也。是故凡象乃先见於天神也，天神不平，人安得独称平乎哉？是故五帝更迭治，可皆致太平，其失天神意者，皆不能平其治也。是故谨顺四时，慎五行，无使九神战也。故当敬其行而事其神。今天第一上平气且至，故教真人敬四时五行，而令人大小共兴，用事其神事。古者但敬事四时五行，故致太平迟，三十年致平。今乃并敬事其神，故疾，十五年而平也。真人知之耶？唯唯。可骇哉，可骇哉。然子已觉矣。愿请问：人行忠直有实，宁可知邪？善哉，子之所问也。与其交也，言行日若恶忿，人长念之，反月善，月若恶忿，人反岁善，少时观其所为，作若最恶，老反最善也。人皆归其言，而乐其行，而好爱其道，是即忠信上善，有实核之人。善哉善哉。愿复请问：不忠信佞行，亦可知邪？然，可知也。与之交也，观其所言行也，日月合於人心，若顺善，长念用之，反月使人益恶邪，月若善，反岁恶，少时观其人，可为若善也，言若忠信，至老念用其所为，反最恶邪，是纯为伪佞，不忠信之人行也，至老长，则穷其言与行，最贱矣。灾及妻子，祸流后生。善哉善哉。
　　效言不效行致灾诀第一百四十一
　　太上中古以来，人多效言乃不效行，故致灾害疾病畜积，而不可除去，以是自穷也。是故吾敬受此道於天，乃效信实，不效虚言也。执一行吾书道者，下古人且日言，吾道恶无益也，反月善。月言无益，反且岁善，岁言无益，反至老常善，久久不而去也，后生者以为世学矣。不知疾行者，但空独一世之间久苦耳。故吾教勑真人，常眷眷勉勉也。道为有德人出，先生与后，俱与吾无有独奇亲也，吾受之等耳。故但得而力行之者，即其人也，无有甲与乙也。子知之邪？唯唯。行，天道无亲，归于人，地德无私，付于谨，民人交无有先后，但爱于有实信。是故古者帝王有宫宅，以仕有德，不仕无功之臣。有德之人，天地所爱，可助帝王安万物。无德之人，天地所怨，阴阳之贼。何其重也？子自若愚哉。然无德之人，其行无数，乃逆天地，故与天地为怨也；乃乱阴阳，故与阴阳为贼也。子知之邪？唯唯。行去，勿复问，善恶可睹矣。唯唯。行，为子悒悒，且为子分别，解下古人之行。人人日自言惠，且善晓事，而反其行征也，反月德恶。月月各自言有善行，不负於天，而反岁得灾多，且凶恶夭死。少时人人自言善，且大贤，贤过其父与母，而行到老长，反无一善，贤者皆为不肖之人，贫贱且共寿则日少，无一知真道。夫下古之人，善恶贤与不肖，见於是矣，何须自言贤且晓事乎？但观其征，可自知矣，可长明可行真与伪矣，何须复辨陈之，成事已口口。真人以吾书文示之，令使一觉悟，可天久迷，与无地为重怨。行，吾辞小竟，后复有疑，乃来共议之。唯唯。
　　右集难问太平诀人行有实与邪文。
　　太平经卷之九十三竟
　　太平经卷之九十六
　　六极六竟孝顺忠诀第一百五十一
　　真人前，子共记吾辞，受天道文比久，岂得其大部界分尽邪？吾道有几部，以何为极，以何为大究竟哉？文中有道，六极六竟。愚生今说，不知以何为六极六竟。咄，子其愚不开，又学实自若未大精也，故不知道之所到至也。有过负於天师，其责必不可复除。不嫌也。真人自责，何一重也。愚生闻，子不孝，则不能尽力养其亲；弟子不顺，则不能尽力修明其师道；臣不忠，则不能尽力共敬事其君。为此三行而不善，罪名不可除也。天地憎之，鬼神害之，人共恶之，死尚有余责於地下，名为三行不顺善之子也。常以月尽朔旦，见对於天，主正理阴阳，是尊卑之神吏，魂魄为之愁，至灭乃已。故自知不精，有过於师不除也。善哉善哉。子於何受此辞语乎？受之於先师也。又愚生瞥睹天师说，受天师之法，见天象，天地乃是四时五行之父母也，四时五行不尽力供养天地所欲生，为不孝之子，其岁少善物，为凶年。人亦天地之子也，子不慎力养天地所为，名为不孝之子也。故好用刑罚者，其国常乱危而毁也。万物者，随四时五行而衰兴，而生长自养，是其弟子也。不能尽力随其时气，而生长实老终，为不顺之弟子，其年物伤，人反共罪过其时气不和，为时气得重过。民者，圣人贤者之弟子也。今下愚弟子，妄盗强说，反使圣人贤者有过，名为共乱逆天道，其罪至重，不可赦除。故愚生过不除也。风雨者，乃是天地之忠臣也。受天命而共行气，与泽不调均，使天下不平，比若人之受命为帝王之臣，背上向下，用心意不调均，众臣共为不忠信，而共欺其上，使天下汹汹多变诤，国治为之危乱。此三事者，子不孝，弟子不顺，臣不忠，罪皆不与於赦，令天甚疾之，地甚恶之，以为大事，以为大咎也。鬼神甚非之，故为最恶下行也。噫，真人久怀智而反诈愚，使吾妄说，说得过於天地也。吾之所说，不若子今且所言深远也。愚生意适达於是，今不能复有所言也。大谦，然亦不失之也。下而不谦，其过亦重。唯唯，不敢不敢也。是故愚生为弟子，不能明理师道之部界，自知过重，故说天象以是自责也。善哉，子之言也，吾亦无以复加之也。今以子说况之，子已自知也，书之部界矣，实不及之也。然子真不及之，为子具分别解之，使相次各有部界，万世不可复忘也。今真人言，人三行不顺修善，言魂魄见对，极巧也，於何受是口口说哉？比若天师会事先师，自言为上古真人戒。愚生以此言，又见天师书文中言，故口口重知之也。愚生问上古真人时，不知屈折有所疑。然上古真人言是也，吾无以加之也。今愿及天师问其是意。行，明听。然所以月尽岁尽见对，非独生时不孝不顺不忠，大逆恶人魂神也，天地神皆然。天以十五日为一小界，故月到十五日而折小还也。以一月为中部，以一岁为大部。天地之间诸神精，当共助天，共生养长是万二千物，故诸神精悉皆得禄食也。比若群臣贤者，共助帝王养长凡民万物，皆得禄食也。故随天为法，常以月十五日而小上到，一月而中上对，一岁而大对。故有大功者，赐迁举之，其无功者退去之，成击治。此乱治者，专邪恶之神也。邪恶之神行与，是故生时不善之人，魂魄俱行对，善人魂魄不肯为其使也。是故逆不孝不顺不忠之人为其使，共乱天仪，污天治，故其恶神见收治，故并收治其客。比若反逆恶臣为无状，乃罪及其客也，此之谓之也。善哉善哉。愚生已解矣。故人生之时，为子当孝，为臣当忠，为弟子当顺，孝忠顺不离其身，然后死魂魄神精不见对也。子知之耶？唯唯。可骇哉，可骇哉。今唯天师幸哀，开示其天法象多少，愿无中弃，唯见示勑书文，部界所到至也。然子问之大致数，吾犹当言也。如吾不言，名为妒道业学而止，而反得天适。诺。六真人安坐，为子分别。其部署凡有六，属一大集。夫守一者，以类相从，古今守一，其文大同。大贤见吾文，守行之不解，策之得其要意，如学可为孝子，中学可为忠臣，终老学之，一不中止不懈，皆可得度世。尚有余策也，行之不止，尚或乃洞於六方八极也，万事已毕，何不有也。上乃可助有德帝君，共安天地，其恩乃下，可及草木也。万物扰扰之属，莫不尽理也。天地为之欢喜，帝王为之长游，但响琴瑟唱乐，而无复忧。子知之耶？唯唯。中贤守，行之力之，旦夕惟思其意，亦可少为孝子，长为良臣，助国致太平，天下悉伏，莫不言善哉。外谨内信，还各自责自正，不敢负於天地，不敢欺其上也。众贤共案力行之，令使君治，乃与天相似，象天为行，恩爱下及草木蚊蚋之属，皆得其所。子知之耶？唯唯。凡民守读之，共强行之，且相易共好嬉一之，不能自禁。令人父慈母爱，子孝妻顺，兄良弟恭，邻里悉思乐为善，无复阴贼好窃相灾害。有人尽思乐忠顺孝，欲思上及中贤大贤，故民不知复为凶恶，家家人人自勑自治，故可无刑罚而治也。上人中人下人共行之，天下立平不移时。子知之耶？唯唯。
　　守一人室知神戒第一百五十二
