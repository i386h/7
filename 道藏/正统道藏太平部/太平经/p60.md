<!-- { "loadSidebar": true } -->
　　惟念俗间之人，甚独愚处，不念作孝顺事，而为反逆。不承大书言，而苟自薄。与人既无善，而恶数闻，处者致灾，中者衰落，下者见病，无有休息。是为恶施於人，令咎不容，无有施恩之意。日夜行侵克善人，令使自怨，无有善意相待，而反自策，陷人入罪名，使得有刑罚，高至死亡，而诀其主。有财之家，能自解酒，无钱触法，教吏呼召，亡费解之。赍家所有，皆有价数，乃为解之。分半自得，以给家口，美酒善腅，恣其所得，於意乃可，不知人当从傍平之，所为恶也，自以可久，而与人等。县君严者，使人司候效功之吏，当有报应。晨夜司之，欲得其为恶，主默疏等辈为谁，径至门合，内刺合笺，道其姓名。为吏受邪，簿主为间人，道其短长。酒肉甘肥，常不离目下。君得笺书，默召其主，为置证左，使不得诋。罪定送狱，掠治首藏。人复言之，并加其罪。闻亦然，钱财小故，不自努力周进，治生有利，而反卖舌於人，相陷罪名，是正恶，何复久生。长吏所疾，令不得生，是谁之过乎？皆从恶弊人出，父母愁毒，宗家患毒，为行如此，亦何所望，而欲得久视息哉？主作祸罚，而望求生，此为何人。天从上视之，言不可久忍。下文於主凶恶之曹，遣吏从恶鬼，佐助县官，治无状之人，使入死法，不得有生之望。是皆贪非一家之财，以自增益而坐之，得罪定死乃休，无续世之人，乃使先去者不见享食，是汝过非。从今以往，后生之人，见诫当止，乃小活耳。不者定在死伍之中，不疑也。慎之小差，可无相怨。人命不可再得，人皆如是，何为不从禁乎？无状之人，结客合伍，劫取人财，其主不全，县官未得杀汝，天代诛罚，上自灭户，下流子孙。用是财故，而反不生，是计何一不纯。故数出此书文者，贵此不犯耳。今续犯之尤处，故令死亡者多，天甚患之。故见其人有心知者，自不犯之。今世俗人了不可晓，视其寿书，而不用其言，以为书不可信用也。不当见神仙之人，皆以孝善，乃得仙耳，其寿何极。且详所言，同出辞言，可令好所为出，恶自令得。各书前后之戒者，但欲使人为善，不犯法耳，何时相枉乎？宜往念思，着於五内，令可奉行，勿非尤於天也。非之无益，更相令过重。慎勿有所恨，行自得之，何怨咎。努力从善，乃可为人耳。行当自惜，无为鬼所咎，为知不乎？宜各自明其计，勿自逐非，没命不足塞责。殃祸所归者多。怨憎何有止时。持心不密，但空言无益。世间之用，愁毒於人，复何用相明，使有和顺乎？自以为贤，以化他人，为不肖，不当自况。俱生为人，无所照见，问之无有相明之意。是曹之人，皆如六畜，但口知臭香衣，好礼跪起，不可法则，常有不录之心。见比邻老人，犯倨不起，闭人妇女，议相刑，别其丑好。此为恶人无所事作，端仰成事，口骂咒诅，以地无神，更相案举，自可而行。不念后患将至，不及相救，救之已晚，何益於事。但为烦苛，终可见理，何以自明，解其所负，众多人所非，作祸不止，久至亡家，后无子孙，不见其寿，冤哉此行，亦何可久。太平之书，令下可顺其上，可得长久。不者失命，复见难治，令世俗人亦自薄恩，复少义理。当前可意，各不惜其寿。纵横自在，以为无神，随疏之者众多，事事相关及更明堂，拘校前后，上其姓名，主者任录。如过负辄白司官，司官白於太阴，太阴之吏取召家先，去人考掠治之。令归家言，咒诅通负，被过行作，无有休止，故遣病人。病人之家，当为解阴解谪，使得不作，谪解得除之，不解其谪，病者不止，复责作之。既不解已，以为不然，观其所行，皆有其人，多与少耳。是为可知，复慎其后，勿益其咎，乃为有知，可使无咎。无知自已，患福之间，未曾休止。各慎书言，不须相负，难为记疏，神不休止，想人知人，而故为耳，是不善故之也。固善得善，恶自不寿，何为有恨，自得之耳。下顺其上，可无恶子，为知不乎？戒之戒之，可令小息。书难为文辞，法令开张，宜不犯耳。书复小解，复有小不定文者。详念其后，但令可知慎之慎之，小事致大，文复重，故小息耳。息后有言，复陈说之。
　　为父母不易诀第二百三
　　惟有善行之人，自不犯天地四时五行、日月星辰诸神之禁，畏其所施，恐犯之辄有上姓名，以故自欲为善行孝顺之义。天地禁书，故不欲令民犯之者，欲令民充盛，何时欲令藏乎？设施当生之物，使得食之，何时欲使相危乎？人自犯耳。故善人无恶言者，各有其文，所诫所成，分明可知，善自得生，恶自早死，与民何争。故置善人文，以示生民，各知寿命吉凶所起，为道其诫，使不犯耳。行善之人，无恶文辞，天见善，使神随之，移其命籍，着长寿之曹神，遂成其功，使后生之人，常以善日直天王相，下无忌讳，先人余算并之，大寿百二十，其子孙而承，后得善意，无有小恶，亦复得寿，白发相次，子子孙孙，家足人备，亦无侵者，佃作商贾，皆有利入，为吏数迁，无刑罚之意，善所叔也。人不能仿效，反倨笑之，是善人之心行自善，有益於人，见人穷厄，假贷与之，不责费息，人得其恩，必不负之。小有先偿，酒肉相谢， 两相得恩。天见其行，复善之，使其出入无干犯之者。行善之人，天自佐之，不令逢恶，是行所致。其余为不善之人，欲望坐得寿，复有子孙，是为不分别。故天别其寿，殊能行天上之事，与天同心志合，可得仙度，录上贤圣，精神增加，其寿何极？故言善不可不为，亦人所不及。故天重有善人爱之，不欲使有恶也。善恶之人，各有分部，何得二千乎？故天书辞具，自可知也，善者善之，恶者戒之，欲使不陷於危亡之，失其年耳。是天报善增其命，恶者使下不成人，是亦可知也，何为有疑乎？人从生至老，自致有子孙，各令长大成就，在所喜随使安之，无逆其意，各得其宜，乃为各从其愿。为人父母，亦不容易，子亦当孝，承父母之教，乃善人骨肉肢节，各保令完全，父母所生当令完，勿有刑伤。父母所生，非敢还言，有美辄进。家少财物，赇恭温柔而已，数问消息，知其安危，是善之善也。邻里近亲，尽爱象之，成善之行。见有凶恶之人，不敢与语言，恐相反也。相反之后，更失善人恶，天复憎之。故皆自重惜，损其子孙，慎无犯禁，使家不安。不但不安也，并及家亲，内外肃动，更逢县官，亡减财产。故令自慎，不违书言。能亲安和邕邕，无有二言。各自有业，各成其功，是大善之人行，天必令寿，神鬼佑之不敢失，四时所奉进，各有差序，市价取好，不争价直。所以然者，夫有所奉进，皆有精神，随上下进退，小异不洁，辄有文墨，不有失。故顺所贾所道，乃为恭敬，神灵必喜。上白司命，祠官各部吏安行，或自行见其洁香，乃享食，食后大曾五祖，乃於处食，食必欢喜。家遂富有，子孙皆善，无有恶子。郡县闻之，取召使为有职之吏，辄转入府，府有署显职。州复闻知，辟召亲近，举廉茂才，是善所致也。行自得之，其位必至。是亦相禄，禀命所得，明其为善之征，恶不过其门。天上诸神皆言，是行尤善，但未知天意耳。故使善文善人记其竹帛，使后生令得贪进，遂善家世世有荣，子孙不离朝堂，帝王爱之，常在善职，是功自然，皆其福所致也。故有善者，当法此书，言取信验，不空言也。
　　右天上说孝以止逆乱却夷狄令下顺从易治。
　　太平经卷之一百一十四竟
　　#1 按据敦煌本《太平经目录》，本篇名应为『孝行神所敬诀』。
　　太平经卷之一百一十六
　　某诀第二百四#1
　　（前文原缺）
