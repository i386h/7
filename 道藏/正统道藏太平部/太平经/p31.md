<!-- { "loadSidebar": true } -->
　　真人前，子学是，凡事积之，当知天下大诀分理，后乃言事口口，无复有疑也。今见凡人死，当大冤之，叩胸心而呼天，自投僻而告地，邪不当邪？宜自精道之。令使可万世诵读，以为常法，而不可复忘也。今天师有严教，愚生敢不强一言也。平行，勿疑也。然人死者大剧事，当大冤之，叩胸心自投擗也，力尽长悲哀而已，此亦无伤生也。当冤何等人哉？皆当冤之何也？夫人死者乃尽灭，尽成灰土，将不复见。今人居天地之间，从天地开辟以来，人人各一生，不得再生也。自有名字为人，人者乃中和凡物之长也，而尊且贵，与天地相似，今一死乃终古，穷天毕地，不得复见自名为人也，不复起行也。故悲之，大冤之也。噫，子说与俗人同，又实非也。愚生甚不睹其意，人死当奈何哉？愿闻之，唯天师。然夫物生者，皆有终尽，人生亦有死，天地之格法也。天为其中，时时且有自冤死者，或自少年不寿者。天地乃为万物父母，恐其中有自冤，哭泪仰呼天，俯叩地，而自悲冤得年少。故天为其生真道奇方，可以自防而得小寿者。物生皆自有老终，而愚人不肯力学真道善方，何以小增其年，不死迟老者，反各自轻忽，不求奇方，而共笑贱真道。反曰共作邪伪，以乱天道，共欺其上，争置死地名为冢，修之治之以待死，预作死约及凶，复求死得死，有何可冤哉？年竟算尽，此比若日出自有入也。真人何故反冤之乎？真人投辞，多与俗人同，正似无一知人，何也？当冤其何等者，愿闻之。当冤其年少，未有所知而死者也。未知学问，求可自防御者，故当冤之也。又复当冤其常谨良，畏不寿年少，常自苦行，求真道善德奇方，为行常善，不为阴贼，或逢流灾而中死，或到老力尽而讫，不得遭逢明师，可得须臾，竟其天年者，是者大冤，可悲伤也。若无故冤悲，不求奇方真道而死者，反搥胸哭泣，呼天叩地，汝身自得之，反过天地，是为反民，天甚怨恶之。真人怨是，不若早自悲伤，学不得真道，不知天地阴阳，大分部诀也。久苦无明师，而长怀悒悒，而天年将竟也。是诚可悲伤，子知之乎？唯唯，愚生甚恐骇，命在天师。吾同乞真道与子，欲使子努力不懈，天下何不有。但求之不力，至诚泪出感动天，故天不与之耳。若不道懈止，亦将得之不久也。子知之耶？唯唯。夫愚人不自重爱，力求奇殊方，可得须臾，反预置死器死处，求得死。天之为法，若慈父母贤明君，不夺人可求也。是自然常求之名，为得其所求之名，为得其所求，亦可毋大冤之也。是以古者圣人帝王，时时有大自重爱而畏死者，旦夕思行求异闻殊奇，敬事道人，力尽财空而已。至诚涕出，感动皇天，天乃为出瑞应，道术之士悉往佑之，故多得老寿，或得度世。其中时时有求而不得者，但未至诚，固固好俗事，轻忽其身，言可再得也。今天地乃以人为子，帝王乃最天之所贵子也，不惜真道奇方焉。子知之耶？唯唯。是故古者圣人深计远虑，知天下之财物，会非久是其有也。身在，财物固固属人身，身亡，财物他人有也。故无可爱惜，极以财物自辅，求索真道异闻也。故其身反得长存，财则在，常属於人也。是故当极力，财空尽而已。财者但过求，须臾得之耳。失财，乃天下人之有也，会不久吾有也。此名为贤圣明智，养身以道，知用财法，故多得老寿也。子知之乎？唯唯。行，为人师者多难訾，真人悒悒，为子更复分别，悉道其意。夫天道乃有格法，不以故人也。子欲乐知其审，此若冬至之后，天当大寒杀人，乃以五月初，始见阴气於井中为其清日日益剧，到冬至后，乃大寒伤杀人，不可无衣也。贤者预防也，则独得大乐，不伤於寒而无忧，其懈惰不力，不预备之，则独饥寒而穷矣，此之谓也。天无过也，人自得之，子宁重晓不哉？唯唯。行，子已觉矣。夫天之为法，不以卒故人也，愚人自故触冒之耳。愿请问不及，复当冤何等者哉？复当冤大贤。少而学善，顺良有真道德，当为帝王辅助其理阴阳。帝王得之，抱腹因心，垂拱而无忧。或反蔽塞不通，怀真道德到老死亡，是可冤悲伤。而帝王治不得大贤明，反与愚者共治，阴阳乱，万变起，常旦夕自苦，得大愁焉。是复大冤，可悲伤之甚。是故古者圣人聪明大达，众贤悉出，上集为辅，故两无冤者也。天地亦为其理，无病而不冤，何况於人乎哉？真人知之耶？唯唯。善哉，天师之言也。以何为善乎？然此乃天得之，以解病苦，帝王得之，以垂拱无忧，贤者亦得，尽其忠信之心，上辅其君为治，亦得尽其能力勉勉，使共解天地大忧，百姓万物亦复得之而兴也。故言善哉也。善乎，真人之言，吾无以加之也。是故凡人可求作者，皆不为冤结也，自行得之也。所求不得，反为大冤。今人求死得死，求恶得恶，求善得善，天顺其心，是为大吉，可求者得。若人预争置死地，作死约，得死是也。日求凶，得凶恶而死，复是也。名伪凡事，所求者得天与地，无可大负於此人也。真人宁亦大觉未？唯唯。行，子已觉矣。行，今欲为子悉说之益文。今已为子举其大纲，自思其意，以付上道德之君，以示众贤，各加努力在所求，求而不得，未一至诚也。夫天地比若影响，不欺人，乃愁愚人各自欺，自轻自忽，大咎在此。夫群愚乃共乱天与地，不独自愁也，其过乃如此也，天乃得大愁於是也。愚人自身求而得之，穷则反啼呼天与地，为是积久，天地大疾之悒悒。故遣吾下具语，分解天下人意，使众贤明共策吾辞，吾辞则天谈地语也。吾不空乙二与真人道事也，乃天示教勑，吾下言之也。使一各自知过所由来，勿复更相罪责也。故吾悉言之，吾不敢妄语。吾所以究竟尽言者，独知天地心意。故见遣，下与真人共议天下，分别其曲直，使德君与贤者俱思惟之，使可万万世传。后生者歌诵以为常法，而不复忘也。故吾每见真人问事，常喜为天诀，诀得一解其忧。故睹天言者，辄承天心地意，分别道说之也，不敢有懈也。子有疑者，为复来共议之，既见信而见遣下语，实畏天威，无可惜也。子重明知之邪？唯唯。行，子已得天地之意，应晓事生哉。夫人积愚，不知早学真道善德殊方，以为小事，不知其过积大，乃乱天地，而共愁其帝王，身尚得天死，不得竟其天年而亡也。真人熟思吾书言，天下过，宁复有大於是死者邪？善哉善哉。愚生已大觉矣。子知早觉，可谓为晓事之生，远凶而近吉乎？觉而不止也，真道毕乎？一旦得王侯，不若得仙人乎？今行逢千斤之金，万双之璧。不若得明师乎？帝王有愚臣亿万，不若得一大贤明乎？父母生百子而不肖，不若生一子而贤乎？一里百户不好学，不若近一大德乎？万目慺慺，不若一大纲乎？天下扰扰无不有，不若天独神且圣，乘气而飞行乎？凡物虽众多，不若一气独活人乎？故今勑真人学者，疾弃浮华，能务核事，求真道乎？欲太吉者，真若称天乎？天地无病而长悦喜，真道奇殊方出佑人乎？是以古者圣人，常称天不敢懈也，故常独吉也。贤儒集策，天道毕也。各言一善而阴阳理，神灵悦也。灾害悉伏，不复发也。所谓治得天心，而祆臣绝也。神哉为道，自然术也。善哉善哉，愚生向不力问，复无缘得知是也。然子言是也。学而不力问，何从得日进乎？行而不数移其足，道何从得达乎？学而不得明师，知何从得发乎？治国欲乐安之，不得大贤事之，何从得一旦而理乎？善哉，天师之言也。然子已睹其微意矣。故金城九重，不如事一大贤也。是故古者圣贤，皆事明师以解忧患也。故圣贤悉有师法也。真人宜戒，凡事自爱，吉凶门户可睹乎。唯唯。戒真人一言。唯唯。人所求而得者，天以顺其所求，不负焉也，勿复临死而哭天泣地也。是名为自求而得之，反以罪天地，是名为大逆之人也，天不好也，地不嬉也，鬼神会不佑也。所冤者独当冤，求而不得者耳。夫万物各得其所求，何故自冤哉？真人熟思吾言，是实非也。吾之文不误也，大口口万不失一也。今天乃恶之疾之，故吾反覆道之，虽上已言，复戒真人於下也。吾乃故使其复重乐，下古之人深思之，美之念之，传之写之，以相示勿匿之也。天之戒书，乐见发扬，不欲见藏也。唯唯。行去。
　　右集难人死当见冤与不所求得与不合国安危学逢明师与不肖师。
　　太平经卷之九十竟
　　太平经卷之九十一
　　拘校三古文法第百三十二
　　请问天师之书，乃拘校天地开辟以来，前后贤圣之文，河雒图书神文之属，下及凡民之辞语，下及奴婢，远及夷狄，皆受其奇辞殊策，合以为一语，以明天道。曾不烦乎哉？不也。为其远烦而不通，故各就其为作求善太平之宅，於其所属邑乡，主备其远不能自致。故为其立宅道上，使其投异辞、善奇策殊方於其中也。因取中事傅持，往付於上有德之君，令其群臣臣共定案之，以类相求。上第一善者，去其邪辞，以为洞极之经，名为天洞极政事，乃后天地之病，且悉除去也，帝王之治，且壹大安也，承负万万世之灾厄会，且壹都去也。然后万物群神，且无一可言。，而不复上白人恶於上天也。故勑使其拘校之者，乃天使吾下言也。虽烦，安得不力为之乎？天下久书及人各言一，或言十数，而天下之疑事悉自解，亦无大烦也。但各居其处而言之，傅持付上耳。是名为天下集久集言而语，以通达天地之意，以通达天地之炁，以除帝王灾害，以利凡民及万物，莫不各得处其所者，乃后天地壹且大悦喜，病壹除，喜则佑帝王也，今使无事而长游也。愿问天地何故一时使天下人，共集辞策及古今神圣之文，以为洞极经乎？善哉，子之问。然天地有剧病乱，未尝得善理也。故教示人使集议，而共集出正语奇策，以除其病也。故使其大共集言事也。愿请问天地乱而有剧病，何不更生善圣人乎？
