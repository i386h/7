<!-- { "loadSidebar": true } -->
　　惟上古之道，修身正己，不敢犯神灵之所记，乃敢求生索活於天君，不敢自恣，恐不全。日念生意，与神为臣，表其类也。欲得尽忠直之言，与诸所部主者之神，各各分明是非，乃敢信理曲直耳，何日有忘须臾之间。上有占人，具知是非，何所隐匿，何所有不信者也。故得自理，求念本根，未曾有小不善之界也。但自惜得为人，依仰元气，使得蠕动之物，所不睹见灾异之属。但人负信於誓言，两不相信，故有所不安。天地中和上下，各自有信，人不得知其要，而言何独有善有恶耶？灾异悉所从生。人食五常之气，无所不禀，无所不依，无所不行，独何不奉知，古有知人相及逮乎？此为失善从恶，令命不全，何独而是耶？故天君言，有善有恶，善可令同。所以然者，当令有分别，不可自从，善当上行，恶当见刑，何得与善相及耶？以人意言之，亦为可知，自有当直之者。故设恶以分明天地四时五行之意，使知成生为重，增其命年。人得生成之道，承用其禁，不敢触忌。以是言之，天知愚人甚薄，而无报复之意，逆天所施为，证天所施为，加人所施行邪，中类反当活恶疾善也。故圣人知阴阳之会，贤人理其曲直，解其未知，使各自知分画不相怨。善自命长，恶自命短，何可所疑所怨乎？人人为不如六畜、飞鸟走兽、水中物耶？以为人无状邪，天使然也。天同欲使为善耳，不欲令为恶也。如善恶同其苦乐耳。富贵寿老，天在上为，不能分别好丑，使无知人得气扬声，言我与汝曹等耳。行善何至用是，故进益善，令久生，其人薄者念之等耳。比恶亡命，乃欲正悔过，见善与从事，见恶退止。日夜克躬思省，所负既复。小生得与人等，虽不仙度，可竟所受，不中亡年，是为可矣。俗人之所长须臾耳。不念久生，可上及知士，有心念索生，故不作恶耳。天见其善，使可安为，更求富有子孙，虽不尽得，尚有所望，何为作恶久灭亡，自以当可竟年。不知天遣神往记之，过无大小，天皆知之。簿疏善恶之籍，岁日月拘校，前后除算减年，其恶不止，便见鬼门。地神召问，其所为辞语同不同，复苦鬼治之，治后乃服。上名命曹上对，算尽当入土，愆流后生，是非恶所致邪？人何为不欲生乎？人无所照见乃如是，何所怨咎乎？同十月之子，独何为不善，施恶不息，安得久乎？愚士之计，壹何不与小善合乎？行复道小不急之事，凡人所为，各不同计，自以为可，所触所犯，皆欲得人利，人亦不欲利之。善利得生须臾，恶利不久，以善不久，居地上也。故使有天地知不乎？天使人为善，故生之，而反为恶。故使主恶之鬼，久随之不解，有解不止，余鬼上之，辄生其事，故使随人不置也。知不乎？此书先进善退恶，古今文也。自不从其长命就恶，无可奈何，鬼使得不白也。故有过者，没形於土耳。精神不安，未知所止，是谁过乎？人行且自详思念，取便安勿非，所言辞语，前后复重，其所道非一事，故重耳。人命近在汝身，何为叩心仰呼天乎？有身不自清，当清谁乎？有身不自爱，当爱谁乎？有身不自成，当成谁乎？有身不自念，当念谁乎？有身不自责，当责谁乎？复思此言，无怨鬼神。见善白善，见恶白恶，皆不同也。复知之乎？辞小止，有恶不息，文书不绝，人没乃止，此戒可知为恶，自负其身耳，不负他人也，复知之乎？行顺所言，可思无离於心，离之为败；不可复理，与鬼同伍，何得活乎？念生得生，是为知，恶会当尽，不得久在，知之不乎？行复小说，人居天地之间，皆得为人，奈何忘天地恩乎？此为何等哉？其愚乃如是，不能改，何所复望乎？欲望天报，当自责，恳恻垂泪而行。言我蒙恩得为人，与万物绝殊，天使有异，能言能语，见好丑，知善恶可不之事，当自详慎，所言反天辞，令不奉顺，是为大逆不道之人，天安从得久与从事乎？故置凶神，古观之还辞如所言，其人自不好善，天君言：前已有文书不绝，部主者下收其魂，骨肉付地主，不须时，恶人不可数闻，故自损威怒，还就儒雅，改易其恶，采取众善，着之於内，以心置心。神言：我受天心教勑，使主随人心，其不得有小脱，善恶辄有傍神复得心。神言益复悲楚，未知吉凶，故自恐在恶伍之部。日夜自惟，不知当所自置，故不敢有不善之意。唯诸神相假借，使得自责，不用神诫，被诛不恨。天君遣大神下言：此人有自责悔过，不犯所禁，假之假之，后有不善，取之未晚。见神言日夜长息，恐身过未悉除，久不与太阳气通，而在死伍之部，益复笃，不知而何也。受勑劝未能通达，静於闲处自省，责过所负，以谢天地四时五行诸所部神。天君聆听，令自思惟。上古之人皆有知虑，不敢犯禁，自修自正，恐见有失，动辄为不承命，失其年。用是之故，不敢小解，过辄有罚首，以是自省自爱，敬重禁忌，不敢有违失意。复见责问，心常恐悸，怅然失气，负天心，言有小不称，是为文烦，辄考问实核。所言所信，可可以得名誉，及其身无信，久亡人年。故复思念，不失我心，切怛恐怖，不敢自安。舍气而行，常自恋慕，贪与天地四时五行，共承统而行，不敢有小过差，心自忿，当前后深知至意，不失其常，念恩不违精实，贪生望活，何有小恶闻上乎？结躯行相承事，何敢有解意，恐不能得上至意，不知如何也。心益复悸切，自安无益。天寿难得，一失不可复还。远俗日久，而反中折，当顾望下，是令怅然，故自敕惶栗而已。常恐一旦大小不称见退，愁懑在心，自责自过。既蒙天恩，得展舒前命，饥渴之情不敢忘，得活而已。诸大神哀省，录示元元，禀气於天厨，驾乘天气。而行薄所主，防禁众多，不可有失亡。身虽鄙贱，不足荣宠，亦不以不肖故，能见嫌疑也。真以心求进索生，唯大神原省语言，使见四时五行生成，复见日月难报，想不见中弃。正营之人，不敢自远，倾倒枕席。大神言：此人自师化乃如是，何忧无蒙保者邪？往昔有是人，天右哀之，近在左右。今见在视事久远，多知虑，所古。所语，无不得天君腹心者。且为之为，生伏地泣出而言，被勑觉寤，乃以先古有心忠诚，进在所知，无不包怀闻之，何敢比望先之人乎？大神言：持是有信之人相语者，欲令相生为行比望耳，人有不及时。生言：大神乃开导大分明，生等比众多，独见异，使有开思，是恩极重，何时教大神乎？大神言：思从中出，发愤念之为报。生言：自分不知所奉上，虽自天有珍奇可好者，思复上之，见勑发愤想念，是为可诚受，是言非口辞相报有文也，诚日夜惟思，不敢有解。大神言：所诫众多，所谏亦非一人所问，持是久远相语者，诚重生耳，言特见厚哀尤深。天君闻之，呼大神曰：比生何从发起，自致大神异语乎？大神言：见此学人尤信，故为道难易。天君言：见善进之，使及是，是其宜也。大神言：天君召问，是信生。生言：不敢希望及天左侧也，愿在无职之处，自力尽忠而已。大神言：皆当有所部主，乃见信理。如是诚侥幸，甚得大分，不敢有小不称者也。大神言：是生见化乃如是，宜且复进，可及先古。生言：不敢进长寿也，其人所贪也。大神言：是天愿。生言：是本因大神所保，不敢失大神之戒也。天君知此二人相谏勑，尤深善之，使自相教也。
　　惟上古圣人之为道也，乃出自然。心知天上之治，所施行皆豫知者。音声彻通，还知形容，自视心昭然意解。知当救之事，吉凶之会，了然可知。心内欣然，乃知得天之福也。使见前行之事，皆戒笃达。自惟蒙恩见宠遇，得与诸六神相持日久，辄见教戒，使不危。窥望四表，上下通洞，益复哀哀。心中欢然，复得近期，并及所不闻，是皆天大神恩力所施化。大神言：是诸神共知，进者有命，录籍有真，未生豫着其人岁月日时，在长寿之曹，年数且升，乃施名各通，在北极真人主之。变易骨体，身轻润泽生光，时暮得药，以成精华。所在化为无不成，出窈入冥，丝发之间，何所不通。圣人言：实有是从俗，成食从地，阴神出，安得不重乎？易之为轻，乃上是易。大神恩不能报，功大施，想大恩，忍不及。使得苏息之间深厚，非辞所报。大神言：是天禀人命禄相当，直非大神意所施为，见善荐之，是神福也，何所报谢乎？恐其后有疑，为施禁固者，使圣知教戒，后人照知之耳，圣人自有知，无所勑也。圣人言：已得被报，虽生录籍，会当有教导不及。大神言：是生之语傥然谦者，是其宜也。生重见辞，前后悉备，唯大神以成就恩意，生见人分人也，而不敢自解，而有骄慢也。请复於闲静之处伸力，大神所教施，愿念不逮之生。大神言：尽辞前后可知，余无所戒也。辞别各宜照所言。生言：受戒之日，不敢解止须臾也，但恐未能卒竟之耳。唯蒙扶将，使得视息复生望，倾侧在心，唯大神时时相存教勑，是恩不小。大神言：是生之所言宜称之。生言：唯唯。不敢以身自防。大神言：成名之人，精进有益，兼并部主非一。天君闻之，大神戒圣人相对辞语，为有知之人，宜勿忽解。命可至无訾之寿，各还就所部，见善当进之大神。圣人言：俱受天君教，尽力有效，有效不敢倦时也。天君言：成人者为自成。唯唯。
