<!-- { "loadSidebar": true } -->
　　纯稽首战栗再拜。子复欲问何等哉？纯今见明师正众文诸书，乃为天谈也，吾恐惊，不知可先后，当以何能正得此书实哉？子欲乐得其实者，但观视上古之圣辞，中古之圣辞，下古之圣辞，合其语言，视其所为，可知矣。复视上古道书，中古道书，下古道书，三合以同类相召呼，复令可知矣。今凡书文尽为天谈，何故其治时乱时不平？愿闻之。然能正其言，明其书者，理矣，不正不明，乱矣。正言详辞必致善，邪言凶辞必致恶。今子难问不止，会乐欲知之，欲致善者但正其本，本正则应天文，与圣辞相得，再转应地理，三转为人文，四转为万物，万物则生浮华，浮华则乱败矣。天文圣书时出，以考元正始，除其过者置其实，明理凡书，即天之道也。得其正言者，与天心意相应，邪也致邪恶气，使天地不调，万物多失其所，帝王用心愁苦，得复乱焉，故当急为其考正之。今念从古到今，文书悉已备具矣，俱愁其集居而不纯，集厕相乱，故使贤明共疑迷惑，不知何从何信，遂失天至心，因而各从其忤是也。使与天道指意微言大相远，皆为邪言邪文，书此邪，致不能正阴阳，灾气比连起，内咎在此也。吾见子问之，积眷眷不忍，故反覆为子具道其意，疾疏吾辞，自深思念之。夫凡事者，得而不能专行，亦无益也。若能行之，除大谪也。夫天文乱，欲乐见理，若人有剧病，欲乐见治也，何以乎哉？然子自若愚耳，诚无知乎？剧病不以时治也，到于死亡，天文不治正，至於大乱，四时为其失气，五行逆战，三光无正明，皆失其正路，因而毁败，人民云乱，皆失其居处，老弱负荷，夭死者半，国家昏乱迷惑，至道善德隔绝，贤者蔽藏，不能相救，是不大剧病邪？故当力正之。今愚人日学游浮文，更迭为忤，以相高上，不深知其为大害，以为小事也，安知内独为阴阳天地之大病乎哉？天下不能相治正者，正此也。夫神祇有所疾苦，故使子来反复问之也，见昼宜旦夕宿夜，深惟思其要意，不可但自易，不为皇天重计也。今帝王无所归心，其咎甚大。吾今虽与子相对二人而谈，以为小事，内乃为皇天是正语议，不敢苟空妄言，其咎在吾身，罪重不可除也。神祇之谪人，不可若人得远避而逃也。子敢随吾轻辞便言，若俗人陈忤相高上也。唯唯，不敢也。见天师言，且且喜，诚得尽力，冀得神祇之心，以解天下忧，以安帝王，令使万物各得其所，是吾愿也。子愿何一独善，不可复及也。然吾所以常独有善意者，吾学本以思善得之，故人悉老终，吾独得在，而吾先人子孙尽已亡，而吾独得不死，诚受厚命，惭於仓皇，无以自效，报之复之也。常思自竭尽力，不知以何效哉。见天地不调，风雨不节，知为天下大病，常怜之。今得神人言，大觉悟，思尽死以自效於明天，以解大病而安地理，固以兴帝王，令使万物各得其所想，以是报塞天重功，今不知其能与不哉？愿复乞问，不及於明师。善哉，子之言也。今见子言，吾尚喜，何言天哉？吾书口口，万不失一也。子但努力勿懈而理之，是可以复天功，不复疑也。帝王行之，尚且立得其力，何况於子哉？吾连见子之言，吾不敢余力也。吾虽先生，志不及子也。今俱与子共是天地，愿与子共安之。吾欲不言，恐得重过於子，反得重谪於天。子更详聆之，复为子反复悉分别道之。正文者，乃本天地心，守理元气。古者圣书时出，考元正字，道转相因，微言解，皆元气要也。再转者密辞也，三转成章句也，四转成浮华，五转者分别异意，各司其忤，六转者成相欺文，章句者，尚小仪其本也。过此下者，大病也。乃使天道失路，帝王久愁苦，不能深得其理，正此也。子幸欲报天恩，复天重功。天者不乐人与其钱财奇伪之物也，但乐人共理其文，不乱之耳。今吾见睹子初来学之时，以为子但且问一两事而去，何意乃欲毕天道乎？吾言而不正，天道略可见睹矣。子乐欲正天地，但取微言，还以逆考，合於其元，即得天心意，可以安天下矣。拘校上古中古下古之文，以类召之，合相从，执本者一人，自各有本事，凡书文各自有家属，令使凡人各出其材，围而共二说之，其本事字情实，且悉自出，收聚其中要言，以为其解，谓之为章句，得真道心矣。可谓为解天之忧，大病去矣，可谓除地之所苦矣，可谓使帝王游而得天心矣，可谓使万物各得其所矣。是者万不失一也。吾见子之言口口，知为天使，吾不敢欺子也。今欺子，正名为欺天。令使天不悦喜，反且减吾年，名为负於吾身，又上惭於皇天，复无益於万民，其咎甚大，子努力记之，但记吾不敢有遗力也。唯唯。见师言也，心中恐骇。既为天问事，不敢道留止也，犹当竟之耳。师幸原其不及，示告其难易，故敢具问其所以。今文书积多，愿知其真伪，然故固若子前日所问耳。十百相应者是也，不者皆非也，治而得应者是也，不者皆伪行也。欲得应者，须其民臣皆善忠信也。何以言之？然子贤善，则使父母常安，而得其所置。妻善则使夫无过，得其力。臣善则使国家长安，帝王民臣俱善，则使天无灾变，正此也。子宁解耶？不解耶？行，吾今欲与子共议一事，今若子可刺取吾书，宁究洽达未哉？小子童蒙，未得其意。子试言之，吾且观子具解不？今若愚生意，欲悉都合用之，上下以相足，仪其事，百以校千，千以校万，更相考以为且可足也，不者恐不能尽周古文也。然子今言真是也。子前所记，吾书不云乎，以一况十，十况百，百况千，千况万，万况亿，正此也。唯唯。愿闻其校此者，皆当使谁乎？各就其人而作，事之明於本者，恃其本也。长於知能用者，共围而说之，流其语，从帝王到于庶人，俱易其故行，而相从合议。小知自相与小聚之，归於中知，中知聚之，归於上知，上知聚之，归於帝王。然后众贤共围而平其说，更安之，是为谋及下者，无遗算，无休言，无废文也。小贤共校聚之，付於中贤，中贤校聚之於大贤，大贤校聚之，付於帝王。於其口口成理文，是之无误，真得天心，得阴阳分理，帝王众臣，共知其真，是乃后下於民间。令天下俱得诵读正文，如此天气得矣，太平到矣，上平气来矣，颂声作矣，万物长安矣，百姓无言矣，邪文悉自去矣，天病除矣，地病亡矣，帝王游矣，阴阳悦矣，邪气藏矣，盗贼断绝矣，中国盛兴矣，称上三皇矣，夷狄却矣，万物茂盛矣，天下幸甚矣，皆称万岁矣。子无闭塞吾文。唯唯，不敢蔽匿也。既受师辞，诚报归之，匿之恐为重罪成事也。善哉，子之言也。已得天心，子名为已报天重功。唯唯。诚得退归闲处，思其至意，不解懈也。行去矣，勿复疑也。
　　右考文诀。
　　太平经卷之五十一竟
　　太平经卷之五十三
　　分别四治法第七十九#1
