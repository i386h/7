<!-- { "loadSidebar": true } -->
　　古者无形之神人也，学求生道也，乃上与委气同愿念思，常慕得长活之寿，思念不敢失委气之意。昏定晨省，恋恋牢贪生，常在不忘。时自视顾望，尽忠贞之至，奉承随委气之愿。使得上行明彻，昭然闻四方不见之物，希声之音出入上下，皆有法度。群神精气，莫不自来，侍奉承颜色，恐失其意系所属。皆有惧心，衣履转成，合怀施惠，布恩上下，流闻四方六极八表之外，延及先生，各加善恶厚薄之失。大恩所覆，敬承奉命，乃感动星曜。无极之赀，无极之德，选取贞良，以自障隐。其愿得达，心自佑畅，蒙得生无赀之寿。恬惔少文，躯自念全，何有懈息。人不得知我，我亦不闻，无禄无功，何因得上与委气同陈。用是自惜自爱自养，及尤稚布施周徧，何有不蒙者乎？但自惟出入无地中和之间，照达日月星辰，取明於前二十八宿，更直察民用有支干，吉凶有文。但人少知，自以为贤，动作行止，既无益於天，祸罚触禁，上至灭门，绝世无续，先祖无祠，岂柢命不久全，奈此人何。奉行不承古文，自以不犯鬼神。是乃三气不和，亦有命厚薄，不能悉深念祸殃，故遣三气神往勑诫之。用谏者善，不善者自期，至地之下，殃流子孙，天命之为不顺，施恶废善，何可久存。皇上所不欲见，急断其年，人不自知，反怨苍天，天何时相冤，人自求之。殊无知虑，犬羊之命，何可久遇，与禽同罗，触犯其纲，贪食害躯。群辈相随，不惜其年，其中有知，乃出於四境不害之乡，是独何得，亦中命自然。虽处无人之间，是命所全，世少报者，时世命然。痛哉奈何，自言何负於天。先古之人，万无一人相得，其贪财色，不顾有患，灾及胞中，不见日月星，何惜痛乎。自遗不完，命与土连，穷哉此人，亦有比等，草木禽兽亦然。不思自正端正意，无妄有恶言。上有神记下无灵，上无隐匿，其主坐焉。各当努力，求得戒勑神灵之旨，吉凶之会，何有不报者乎？故勑神人为民施防禁，使得见生死之忌。生者阳气所加，录籍有真神仙录，有过退焉。阴气所加，辄在死部。熟念惟思，无失天纲，下及地理。当知人情，出入表里，可进可退，无遣人咎，各得增年，延及子孙。得戒之后，重慎其言，为恶在下，上所不顾。俗世之人，少孝少忠，贪慕所好，劫夺取非，其有杀心，不离口吻，何望活哉。会有殃咎，早与晚耳。奉承天文，神灵所记，致当远之，不可自试，试生得生，试死得死，会死不疑，故复丁宁，反覆语之，勿与无知，有小异言。长生之道，近在三神，三气合成乃为人，不成离散为土，在瓦石同底，破碎在不见之处，不得与全完为比。三命之神，近在心间，何惜何爱，反贪形残，都市示众，何时生还。父母怜念，妻子被患，疏亲快之，比邻恨其晚，死流后生。能自正为善，历得复长，至诚所加，物有自然。致慎内外，阴阳之间，四时生成，无得毁焉。天上地下，中和之间，皆自有主，为有知之人，作相之法所抵，思生者与天道同愿，恶者自亡年，可不慎哉？神人之言，皆受天应，不得自怨。延命之期，上及为善，竟其天年，恶下入黄泉，思之思之，勿妄传。恶者之人传得恶，被其患，死生异处，无敢有言。行不善，自勿怨，他人辄有注录之者，无所复怨。读书知意，戒慎神书，精物鬼使，皆有所因。有命家得见此文，慎无自伤，抵欺善人。天减人命，得疾有病，不须求助，烦医苦巫，录籍当断，何所复疑。谛之念之，思之惟之，可无被患，患祸一及，不复救焉。真人持此书以示愚蒙，自改为善，勿恶书言。前后所说，皆复重焉。所以然者，死生易命，不语其禁令，无从得存。口口自然，唯当知真。心意好文，当知所言。故使守一，身躯竟其天年。守一思过，复得延期。天道亿万，少得其真，河图洛书，废者众多。所以然者，不信其文，少得仙度，便为俗人。今故因三神人之师，复感动其心者，神灵附人，不欲令地气召之。致详念思惟其意，勿疑此文。重复神人之师，被受天教，故因有录籍之人，通达书意。
　　七十二色死尸诫第一百八十六
　　天有四维，地有四维，故有日月相传推。星有度数，照察是非，人有贵贱，寿命有长短，各禀命六甲。生有早晚，禄相当直，善恶异处，不失铢分。俗人不知，反谓无真，和合神灵，乃得称人。得神灵腹心，乃可为人君。日时有应，分在所部。得天应者，天神举之。得地应者，地神养之。得中和应者，人鬼佑之。得善应善，善自相称举。得恶应恶，恶自从。皆有根本，上下周徧，山海诸通之水，各有部界，各各欲得性善不逆之人，以为户民。陆地之神，亦欲得善人，各施禁忌，上通於天，为恶犯之，自致不存。大恶之家，无大小，鬼神所憎，但可自正，勿非谤神。天道地道人道，禁不空善，神精气尚能假人，恶者不失其文，辄举上白。积过众多，太阴主状，当直法轻重，皆簿领过，人不自知，以为无他。太阳明堂，录籍数通，复得部主，神亦数通。天神部上死亡，减年灭人世，不可详念，重其善致善，恶自归其身。及治生，天知少智，故为施善恶救命之文，以戒前后，勿轻恶言，以为谈首，动作进退，辄有殃咎。故下此文以示子，使思其意，使无自怨。朝廷尉设法，人自犯之，勿恨主者，恨之命簿，不得久生。会欲杀人，簿领为证验。乃令入土，辄见考治，文书相关，何有脱者。努力远恶，无以为伍，可小活竟年之寿。不忠疾苦，虽为狂邪所击，会有活者。天上禁神法令，亦如中和地下，四流傍行，皆同法象，何有疑者。生人有功於天，子孙为凶，辄除算，当时不死，算尽之后，亦无望其生。君国子民，当为教道，导其善恶，务得情实。无夭人命，绝人世类，刑从其刑，数见贤智，以为首尾，威神着君，神勿加暴，前书已有言，复宜重之。君父得以迁延，及后永生滋震，慎无贪杀。当时自可，后被其患，吏无大小，正卒因缘，宜明其事，勿为民之所患。殊能敬好道德仁恩，与天合德，与地同意，与中和有益，思与善神灵相睹，各有其信，勿欺愚者。长生求活，可无自苦愁毒。思行天上之事，神灵所举，可得仙度久生，长与日月星辰相睹。是天之大恩，宜勿有小不善，亦复遣下，作恶不止，久灭人户，故复申勑。既无犯者，犯者各为薄命少年，人欲为非，当为说解其愚迷，使不逢凶。常时不用人言，后复自悔，谈者之福也。星宿视人，不可为非，当各有所白，善者命长不复疑，教戒后生，可给先祖享，不者自亡其名。无犯天禁，无犯地刑，四时奉顺，无有杀名，五行所成，宜各自守。无有恶名，勿轻上下，皆更相主，令无卒无暴，乃有显名。思念在心，慎离其形，精神离散，邪鬼惊人，念以自全，无忘其名。各自有喜，务道求善，增年益寿，亦可长生。慎之慎之，勿枉行刑，初虽劳意，后被其荣。师有善恶，念本成末，弟子不顺，亦亡其名，不得仙度。犯土刑神，所以增恶，不得受生。慎之复慎。一身之内，神光自生，内外为一，动作言顺，无失诚信。五神在内，知之短长，不可轻犯，辄有文章。小有过失，上白明堂，形神拘系，考问所为，重者不失，轻者减年，神不白举，后坐其人，亦有法刑。非但生人所为，精神鬼物亦如是。古者知不敢犯之，人神数下，历之於天地，人无功，亦无望其报。贤圣之心，当照其书卷，卷有戒谶，恶人为逆。贪生者，天之所佑。贪养者，地之所助。贪仁者，人共爱之。过此而为恶，必得贼。天知其恶，故使凶神精鬼物待之，入人身中，外流四肢头面、腹背胸胁七政，上白明堂，七十二色为见，是死之尸也。五藏有病，其去有期，慎饮食，无为风寒所犯，随德出入，是竟年之寿。天贪人生，地贪人寿，人贪人施为恶，其祸不救。故以天书告令，勑民无犯所禁。天气因人出辞，宜各洗去不纯之行。慎之勿忘，后将有喜。不者不须复存，口口如言。
　　写书不用徒自苦诫第一百八十七
