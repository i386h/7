<!-- { "loadSidebar": true } -->
　　惟思古今有大诚信之人，各有效用，积功於天，乃敢自前。动作止进，未曾有小差之恶。常怀慈仁之施，布恩有惠，利於人众。不有失小信，而不奉承天地，随四时五行之指历，助其生成，不敢有不成之意，而自危身，令不安。故自克念过负，恐不解除，复为众神所疏记，而有簿文闻太上也。以是故敢有安时也。今古相承，善恶相流，何有绝时乎？故自沈静，未尝有懈，而忘天之所施为也。但自念求德之人，以心自况。见人有善心，为之欣然，见人有恶心，为之惶惧。想天神知之，各有所进，复自惟念，本素生於俗间，心常思乐大化，贪慕生道，去离死部，恋牢精光，贪使在身，使自相爱，心乃可安。不者恐见，不在常见之中。唯诸天神，时原不及，教其进退，当承天意，不可有失而小不善，闻於太上之君耳。故因诸神求知旷问，唯蒙不逆，使不见疑。为受一子之分，势不敢有忘丝发之间。唯原省念所言，思见天诫，以成其身，不使陷危。是诸神宠恩之日，不敢有休息，而不自念报重之大恩也。诸神未白天君，闻知被遣，当直之神，承教见之。其人言所动摇，云何具问其意，使诸神问之，还白日言中和之民，自道善行，积功日久，贪慕久生。自薄说常自垂念，恐有愆负，未尝有懈息之意，为诸神道其功效。诸神使白，各且相谓曰：此有功效德人，自於中和中念，当报天大恩，积行为善日久，欲因诸神自道功德，各怀狐疑，不敢进白天君，常属诸神见信，有功於天，有者进之。而诸神占观其行日久，何故不白。诸神皆怀惧而言，本素不知此人来，恐不大精实。且各消息其意，不知天君闻之，是诸神各无所主，正见善有功之人，而不时白道之使者，遣使神考积其行，大有功。是诸神各为无状，各无有功善，而齐外心，以为天君不知。诸神各解辞令，自何用者，有益而已，各自安乎？谢诸神，各以识事，免冠谢言，小神奉职，各平尽忠诚之心，而得问是罪无状，待死於门。天君出教日，且待於外，须勑诸神伏地，自以当直危立也。教日勑诸神，言天君欲不惜诸神，且未忍相中伤，教谪於中和地上，在京洛十年，卖药治病，不得多受病者钱。谪竟，上者着闻曹一岁，有功乃复。故诸神见天君，贳不死之罪，才得薄谪，诚自知过失，自以摧折，不望其生，不忍有中伤之意，复以事谢天君言：告谢曹吏，便下勿稽留，时使神行卓视之。曹白使遣下，如天君教。天君勑曹，复告大神，视其文辞，令诸一神见之。曹以文传视大神下所部，各顺其职，见有功善贪进之人，当进之前，有事具白可知。天君勑大神曰：辄早观此人，与使神语言，相应与不也？大神曰：被使往视其人，积其日数，视功效还白，日被勑教，视中和有功人，还白如使神言。天君亦如是有功之人，而诸神所部，不时白天君觉知，乃道其意，是不勉邪哉？得薄谪於中和，自今以后可以为诫。有功不白，天君闻之受罚，自身之谪。各慎职，遣神导化其人，使成神，增其精光。为视簿籍，使上无者，着其姓名上之。大神受教还於曹，视簿案其姓名，有此白言曹：文书有此人，请案天君内簿，知相应与不？天君出文视之，与外书同勑，便上大神言：不审年满未，请还谛案之。天君谓大神：安置耳目，而不尽视之，而言还案乎？大神以职事谢，天君言：趣案疾还。大神则案，其人年已满，失脱不白无状，当坐，伏须辜诛。天君言：且冠视职，复勿懈。因召其人上之，勿失其效小职，知所致奉功。唯唯。请如天君出教。诺之。大神且上其人署小职，观望其行，日月尚浅，请复情实，有大效信真，有缺者署之，补缺处。天君言：当知大神所白，勿有懈意。大神言：唯唯。请使使神，往卓视之。天君言善。
　　不用书言命不全诀第一百九十九
　　惟天上有圣明之人，皆有部职，各尽忠行，不负於上，各尽筋力，所为作亦不失意，皆豫知天君所施为，常倾耳听，欲知其意，常视储曹文部，别令可知。顾君呼召无时，不敢私出，公事乃行，辄关意相，白乃敢出。所周所徧，被敕当所案行，不敢留止须臾之间。奉功私，乃敢有所言，诚相归，自不敢施私所不当。全其命，不惜晨夜而自责，常恐有无牢之用。各自该理其身，欲副太上之意，何时敢懈，恐失其宜。效日自进，不须神言，乃而欲自成，欲得久视。与天上诸神从事，无有大小，皆相关知。可承行不义不自专，恐有嫌疑，动辄相闻，何有息时。所以然者，人各有志。各自有所念，各有所成，其计不同，各有所见，各有所出，生各自欲有所得，各知其所，心乃了然。是曹之事，要当重生，生为第一，余者自计所为。生气着人身，皆不相去，相守相成。神亦贵得其名，变化出入，无孔之中，小大自在。俗夫之人，不见神形容，神神自相知，形容皆气所成，何有不就者乎？大神小神，精光增减，辄自有差。其寿增九，辄有其年，大化行善，寿亦无极，上则无上，下则无下，出入无间，无表无裹，象如循环。欲止自止，欲行则行，呼吸成神，光景荣华。上下有期，得当行，便以时还，亦不可自在，迫有尊卑。各相为使，各有薄领，各有其职，宜有其心，持志不违，明其所为。各见其功，各进所知，无有所私，动辄承教，不失教言。而精进趣志，常有不息，得勑乃止。是生神之愿，辄有符传，以为信行。诸所案行，当所禀食，勿过文书，随其多少。天上传舍，自有簿领，不当得止者勿止。是天君常教勿妄，恐守传之吏，以威势也。官有尊卑，不可强诈称大位，而称久止传舍。吏辄受天君勑，有过传舍，上其姓名官位所属，不得有隐欺，天君亦自知之，何得为相私，明各如其平。乃得上不用令勑，簿书数上，是复亡失精光，其寿损减，是为可知，宜当慎时，无敢自从，而不承上之教也。天上之神，更相案举，亦无息时。后进上下人，当知是禁，圣明之人，自不犯之，恐后进上之人不见其戒，故天下文使知防禁。是天君大恩，恐有犯者。是天君欲成就善心之故，视其文，并语俗人。俗人虽少，知中和之间，各有禁忌。文书天下，中和民间，道上佃夫，阡陌聚社，庐宅官舍，门户井灶，刑德各主其事，不可有恶。复见疏记，簿其姓名，积众多圣明理之事，更明堂天君得知，复减人年，上至死亡，可不慎乎？数下此文者，后生之人，不信前言。故复因有知虑之人，不犯禁者出之，令俗间知之，而不用书言，命不可得全也。恶籍累积日多，少有减时。故先命勑书诫，勿使相犯，犯之命薄不疑也。当顺书言，小过尚可救解，大过安从得贳乎？诫文非一卷，宜当重慎重慎，天文不可自在也。有知之人，少有犯者，时有失脱，天亦原之，不着恶伍。为恶不止，与死籍相连，传付土府，藏其形骸，何时复出乎？精魂拘闭，问生时所为，辞语不同，复见掠治，魂神苦极，是谁之过乎？同从人生，何为作恶行，各宜善自守。天禀人寿，不可再得，作恶年减，何有相益时乎？此时当所主，天君取信，不敢脱人恶行，令得久生也，为不知乎？书前后相戒者，既民不改，令人欲尽年耳。不欲为善，自令不全，亦奈此人为恶不止。可书辞小解，且念其后，如有不备，乃复念之。
　　大寿诫第二百
