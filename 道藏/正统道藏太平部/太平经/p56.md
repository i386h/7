<!-- { "loadSidebar": true } -->
　　惟古今世间，皆多不副人意。苟欲自可，不忠任事。所言所道，乐无奇异，见人为善，含笑而言，何益於事？轻言易口，父子相欺。当目无声背去，随后而言，或善或恶，不可法则，无益世间。世间但为尘垢，言谈自动，无应善书者。心言我善，行不相副，无有循谷，语言浮沈，不可信验。名为不慎之人，何可久前，不可与善心有志之人等乎。求生难死之人，不欲见是恶人，而不自知，以为我健，少能相胜者。反晨夜候取无义之财，而不攻苦得之，以为可久在中和之中，与人语言也，傍人见之， 非尤其言。神灵闻知，亦占其所为动作，其心知其恶，不能久善，还语天神。言中和有轻口易语之人，不能久善，须臾之间，恶言复见，无有信效。但佞伪相责，何益於人。令食诸谷，衣缯布，随冬夏易衣服，食欲快口，衣欲快身。市有利入，不肯求之，而可养老亲，明旦下床，未知所之。衒卖所有，更为主宾，酒家箕踞，调戏谈笑，歌舞作声，自以为健，交头耳语，讲说是非，财物各尽，更无以自给，相结为非，遂为恶人，不可拘绊，自弃恶中，何有善半日之间邪？无益家用，愁毒父母，兄弟妇儿，辄当忧之，无有解已。攻取劫盗，既无休止，自以长年，复见白首。不知天遣候神，居其左右，入其身内，促其所为。令使凶，当断其年，不可令久，其扬声为恶，不欲止。上至县官，捕得正法，不得久生。与死为比，安得复生？或为鬼神所害。父母念之，常见其独泪孤相守，无有辅佐之者。老更弃捐，饮食大恶，希得肥美，衣履空穿，无有补者。是恶之极，岁月年长，空虚日久，面目丑恶，不象人色。如是为子，乃使父母老无所依，亲属不肯有之。此恶人之行，灭乃上，亲属患之，名为蔽。子死不见葬，无有衣木，便见埋矣。狐狸所食，骨弃旷野，何时当复见汝衣食时乎？是为可知善恶之行，人自致之，何所怨咎乎？天下之人何其甚愚，不计其死生之间殊绝矣。生为有生气，见天地日月星宿之明，亡死者当复知有天明时乎？窈冥之中，何有明时。愚人不深计，使子孙得咎，祸不可救，殃流后生，是谁之过乎？人不化，自致亡失年，不当善仙士之行邪？动作言谈，辄有纲纪，有益父母，使得十肥，衣或复好，面目生光。是子孝行，力非恶人，亦独不当报父母哺乳之恩邪？为子不孝，汝生子当孝邪？汝善得善，恶得恶，如镜之照人，为不知汝之情邪？故有善恶之文，同其文墨，寿与不寿，相去何若？生人久视有岁数，命尽乃终，后为鬼，尚不见治问。恶人早死，地下掠治，责其所不当为。苦其苦处，不见乐时。是为鬼，何以独不有赦时。是恶之极，为鬼复恶，何所依止。家无食者，乞丐为事，逐逋亡之气，自不可久，地下亦欲得善鬼，不用恶也。如是宜各念善，不失其度，才可矣。不者，亦欲何望乎？人当同其计策，与生同愿，天不善之邪？而反为恶乎，恶行之人，不可久视天地日月星辰，故藏之地下，不得善鬼同其乐，得分别也。文书前后复重者，诚憎是恶人，不可久生耳。性善之人，天所佑也。子孙生辄以善，日下无禁忌，复直月建，日月星光明之时，用是生者，何忧不寿乎？是为善行所致也。善恶分别念中，可行者自从便安，天不逆人所为也。念之复念之，思之复思之，可前可却，自不贪生者，无可奈何也。书辞可知，分明疑之。自令苦极，念生勿懈，致慎所言。辞复小止，使念其后，有不满意，乃复议之。
　　见诫不触恶诀第一百九十五
　　惟夫圣德之人，各有所言，各有所语。各分别其能，各自第其功，各成其宜，使有可信，而重天言。使天爱人，而有盛功，得天之腹心，是圣德之愿也。夫人皆欲承天，欲得其意，无有怨言。故令各从其志，勿有非言而自可，是为富得人情，使报信同其知虑，而从所宜。人居世间，大不容易，动辄当承所言，皆不失其规中，而不自责，反怨言人言，是为不平行之。各有怨辞，使天忿怒而不爱人，言寿命无常。故天下有圣心大和之人，使语其意，令知过之所由从来，各令自改。乃为人寿从中出，不在他人。故言司命，近在胸心，不离人远，司人是非，有过辄退，何有失时，辄减人年命。为知不相善之人，欲闻其戒，使得安静，过失之间，使思其意，令其受罚亡年，不令有恨。天大宽柔忍人，不一朝而得刑罚也。积过累之甚多，乃下主者之曹，收取其人魂神，考问所为，不与天文相应，复为欺，欺后首过，罪不可贷。是故复勑下晓喻，为说行恶，灾变所致，使自改耳，不用其言，亦安可久久在民间为人乎？故分别善恶，各使不怨耳。天为设禁，使不犯耳。而故犯之，戒命於天神，可以久与人等也。作行如此，为使人不死之道乎？中为天无所知邪？俗人之行，不可采取乃如是，安可久置中和之中，使食可食之乎？而反善神所护，年尽乃止。无中天人时，是善之证也。为善日久，何忧不尽年寿乎？是为可知人自不能力为善，而自害之。是恶之人何独剧，自以为可久与同命。不意天神促之，使下入土，入土之后，何时复生出乎？地下复相引浸，益亡尸，是复不得天福之人，可复计邪？行且各为身计，勿益后生之患，是为中善之人。不者欲为恶人也，天所不佑，地不欲载，致当慎之，勿有愆负，财得称人耳。可为父母子孙，得续行恩有施，可复得增年，精华润泽，气力康强，是行善所致，恶自衰落，亦何所疑。从今以来，当详消息，善恶分别，念中何行者，自从便安，天不逆人所为也。念之复念，不顺作逆，而求久生。是行当可久见於天神，日月星辰，安肯久照？为天神所佑，而争欲危之，是谁过乎？不当是善行孝顺之人邪？辄有禄位，食於司农，久复子民，使上下相事，是民之尊者也。是善所致，恶自不全身，相去几何乎？视其试书，不用其言，自快可意而行，是为人非乎？有恶不能自化，有孝善，有忠诚信之心，而望天报，有病求愈，作恶过多，无解时，为可久贷与不。故作此文，欲使俗夫之人，各不怨其得罚耳。念生求活之人，自不为恶行，而亡其年也。得书见诫，使知避禁，不触恶耳。如是能自改为善，可得久见天地日月星辰，与人比等，是不善邪？而反不惜其命，以为死可得复生。如人知不自知为恶，自以为可也。谈语欲与人比等，衣食与部人同，是为可久不乎？畏死之人，不敢犯此诫文，是亦禄策所致。其人相薄少可，宜直命当直之，何所顾乎？行，各自慎努力，念所行安危之事，书诫亦自可知也。天书文欲使人为善，不欲闻其恶也。故自命簿不全耳，无可大怪也。详复思之，勿懈也。天有生籍，亦可贪也。地有死籍，亦甚可恶也。生死之间，不可比也，为知不乎？知恶当慎自责，不可须臾有亡其年寿，甚可惜也。与人语言发声，为善行得人心意。是天善之，无出恶言，而自遗咎。同出口气，正等择言出之。无一小不善之辞，可得延命。殊能思行天上之事，得天神要言，用其诫，动作使可思，可易命籍，转在长寿之曹。宜复各修身正行，无忘天之所施。宜置心念，报施大恩，乃为易行改志。天复追念，使不逢恶，可信天书言，可得生治不用。书言自不全，择其可行乃行之，不强所为。各且念身善恶，天禀其性，勿有所嫌疑也。宜不欺善，而恶人得福也。是言者明白，何有所疑乎？神仙之人，皆不为恶者，各惜其命，是善之证也。书所言约，勑前后道人之所愿，为道善恶，使思之耳。不用而自已，勿自怨。自怨者，但当知怨身少知，而穷老乃极，自咎之耳。余者自从其意，如欲贪生，不当有恶。故使自思，知其苦乐，乐独何人，苦亦何人，亦宜自念，勿有怨辞，勿妄轻言出气。令可思，思生为善，故丁宁相语者。令语言可知，不失天规矩。行成自然之道，何所不成，何所不化，人皆迎之，是天自然之恩非邪？念下愚之人，不念受天大分，得为人，自以当常得久也。亦不意有巫灵之神者，当止勿犯非也。书辞非一，念之复出。文辞有副，故置重诫。顾其不及用书，念生为善，为有活望。复有恶言不顺者，被疏记不息也。慎之且止，止复有所思，思后不足，不满意者复申理。
　　不可不祠诀第一百九十六
　　惟世俗之人，各不顺孝，反叛为逆，竞行为不忠无信之行，而反无报施之义，自以成人，久在地上也。所说所道，未曾有小善，有恶之辞，而反常怀无恩贷之施，自盗可意而行，不念语后有患苦哉？此子不是在世间，无宜少信，强愚自以得人心意。其念出言，不可采取，难以为师法，无所畏忌，而功犯非历邪，自以可意，不计其命，不见久全。动作出入，不报其亲，不复朝夕，夷狄相遇。此独何人，从所出生，略少其辈，饮食不用，道理未曾了雪。当亦无知之人比六畜，生死无期。口亦欲得美，衣欲得好，天当久活汝不，汝行不可承用，亡亦其行当可用不，使天忿怒，无有喜时，当爱汝命，令汝不死乎？所为皆触犯不当，如故为之，是为自索，不欲见天地日月星宿，人民生口之属耳。
