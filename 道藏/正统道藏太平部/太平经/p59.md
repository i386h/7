<!-- { "loadSidebar": true } -->
　　惟有志之人，心不迷乱。奉天之化，当所师导。各使从其愿，乃为随心。众万二千物，皆生中和地中，滋生长大，皆还自覆盖，荫其下本根。其花实以给身口，助其谷粮，使有酸咸醋淡，自在化水为盐，使调诸味。以豆为豉，助盐为味，薄厚自恣，菜茹众物，当入口者，皆令民食之，用其温饱，长大形容，子孙相承。复以六畜不任用者，使得食之，肥美甘脆之属皆使食。是天使奉职之神，调和平均，使各从其愿，不夺其所安。是布恩施惠民，非乎？奈何天所施而不求报乎？天何时当求报施乎？但平民受大恩，而不归相谢，故求之耳。天食精华气，自然不必须民报谢办也，贵其意耳。而反不念天气所生成，令得食之。是民中有知，不报乃如是，自以职当天使。奉职之人，案行民间，使飞虫施令，促佃者趣稼，布谷日日鸣之。使民用其言，家无大小，能食谷者，晨夜尽日相劝，及泽布种，天为长大，时雨风揺，枝叶使动，成其身日满，当熟以给人食，恩不重邪？从岁至岁，何有极时？而反齐不作孝顺，有逆之心，何益於天，久养恶人，使见可食之物乎？中为天无所知邪？何为当久养不孝恶逆之人乎？故置凶神随之，不孝恶逆之人移，令人重禁，罪至祸重，不见贳时。想民当如是，何为犯之，自致不寿，亡其年命乎？不当视孝善之人，独得寿有子孙乎？善恶当相比，不寿与不寿为有比，不生之与死，当相悬不行。作善有孝慈，使各竟其年，或得增命，子孙相次，无中夭时。天用是为善孝之行，所致不当比之邪，何为作非邪，施於人乎？天甚憎恶之，辄使绝命，子孙得咎，是恶所致，欲何所望。天喜善人，不用恶子。宜思书言，其文具足，可以自护，必得天福。可无久苦自愁，令忧满腹。复有忧气结不解，日夜愁毒大息，念在钱财散亡，恐不得久保。疾病连年，不离枕席，医所不愈，结气不解。计念之日夜羸劣，饭食复少，不能消尽谷，五藏不安，脾为不磨。是正在不全之部，短气饭食不下。家室视之，名为难活。有钱财家，颇有储侍，无钱财产殚尽，内外尽贫，不能相发。死命以至，不见棺木，毕埋土中。须治生有钱财，乃当出之。相贫之家，财去人走，何时可合，家室分离，不能复相救。遂不见棺木，为无棺椁之鬼，浮游无家，亦无复食之者，死为鬼，饿乞求食，无有止时。是恶行所致，而不自知亡失宗族。呜呼痛哉，死无所依。是过积祸之人，自致无门户后世，天甚复伤之。故使复有遗腹子，未知男女。儿生未大，母去行嫁。至年长大，问其疏亲，我父母何在。亲言汝父少小，父母不能拘止，轻薄相随，不顾於家，劫人强盗，殊不而自休止，县官诛杀，游於他所，财产殚尽，不而来还故乡，久在异郡，不审所至，死生不可得知也。诸家患毒，亲属中外皆远去矣。汝母怀妊时，见汝生有续，心中复喜。家长大人，无所依止，贫无自给，使行事人。随夫行客，未有还期。遗腹子言，人皆父母依仰之生，我独生不见父母。至年颇大，问父所在。人言汝父行恶，远弃父母，游荡他方，死生不知所在，无有往来者，闻言已死，不知所在。父母忧之，发病不起，遂不成为人，财产殚尽，外内尽衰，咎在余亲希疏，素无恩分。不直仰天悲哭，泪下沾衣，父有恶行，自致不还於处。身自过责，无有解已。时以行客，赁作富家，为其奴使，一岁数千，衣出其中，余少可视，积十余岁，可得自用还故乡。招藏我父，晨夜啼吟，更无依止，甚哉痛乎。父时为恶，使子无所依止，泪下如行，自无乾时。天大哀伤，常使强健，治生有利，使取妻妇，复有子孙，心乃小安耳。复为其子说之，我父行恶，远在他乡不还，时往人去者，卜工问之，殊死生不知，所安所在招藏之，有岁数去行治生，天哀穷人，使有利入，颇有少钱，因求妇相助治生，因有汝耳。我疾我父，少小时为恶，故诫汝耳。从今以后，但当善耳，勿效我父，远之他所。故复思我过，天哀我耳。汝努力心为善，勿行游荡，治生有次，勿取人财，才可足活耳。各且相事，无妄饮酒，讲议是非，复见失。详思父母言，可无所咎。天上闻知，更为善子，可得久生竟年之寿。为汝作大，以是为诫。诸神闻知，上白於天。天令善神随之，治生有进，财复将增，生子遂健，更为有足，是天恩也。春秋节腊，辄奉天报恩，既不解努力为善，自得其福。行慎所言，复自消息。天神常在人边，不可狂言。慎之小差，不慎亡身。见诫当责身，勿尤他人也，此戒可知也。欲得大寿者，勿失此戒言。
　　病归天有费诀第二百一
　　惟人居世之间，各有所宜，各有所成。各不夺其愿，随其所便安，自在所喜，商贾佃作。或欲为吏及所医巫工师，各令得成。道皆有成，以给民可用，是天师化，何有不就，使自给口。当念奉天所行，恩分之施，四时之报，皆使不绝香洁而已。是为报天之恩，行善日久，神灵所爱，是善行所致，何有不从者乎？故天常为其上，司人是非，使神往来，知人所为，善恶辄白，何有失者。知知少以为不然，故天为视其影响，使闻音以是为效。风雨迟疾，皆使可知，何有疑者。动作辄异，文墨相承，亦不失其法。人亦当知可不，安得自恣而不顺天乎？天亲受元气自然，从其教令，不敢小有违之意。恐其有失，而民所为功。犯天去，不避罗网。是为故天命以自诫，为当久生，可与善人等也。中为人得自在邪？故使神随恶行人之后，司其不当所为，辄以事白，过无大小，上闻於天。是自人过，何所怨天书，书有戒而不用其行，得病乃惶，岂可免焉？诚民之愚，何益於天。使神劳心烦苦，医巫解除。欲得求生，不忘为过时，当为恶时，乃如是，何不即自悔责。已病乃求生，已后之多亡。所有祷祭神灵，轻者得解，重者不贳。而反多征召，呼作诈病之神，为叩头自抟，欲求其生，文辞数通，定其死名，安得复脱。医巫神家，但欲得人钱，为言可愈，多征肥美及以酒脯，呼召大神，从其寄精神，致当脱汝死。名籍不自致，钱财殚尽，乃亡其命。神家求请，满三不下，病不得愈，何为复请。事祸必更有祸，责在其后。邪神称正神，狂行斩杀，不得其人而杀之。咎怨讼上至天，天君为理之。杀事神之家，子孙坐为病者求福。欲令为求生，呼召不顺，反受其映。事邪神之家，自言我神正神者，教其语邪神精物，何时敢至天君之前，而求请人乎？但费人酒脯枣馓之属，得病反妄邪神之家。得愈者，谓在不死之伍中。事未上过，可得蒙愈，此天自愈之，邪神之家何得名之，而言多愈人病乎？而责人肥美。见邪神所为，则召令上之，考问藏罪。藏多罪大，便见不活。事神者神不往来，人复不中，精神日竭，是邪神自其殃。神家得邪神余物，以给家口肥美好衣，自以可久。神尝坐之，何望得活而寿乎？受神藏多，不可复贳，并亡其子孙。反言其过，杀我子孙，或身亦望久久亡户。人日当自正，可勿咎天。今世之人，行甚愚浅，得病且死，不自归於天，首过自抟叩头，家无大小，相助求哀。积有日数，天复原之，假其日月，使得苏息。后复犯之，叩头无益，是为可知，努力为善，无入禁中，可得生活，竟年之寿。不欲为善，自索不寿，自欲为鬼，不贪其生，无可奈何也。行慎所言辞，乐知余者，自计勿枉所为，有病自归於天。可省资费，无为大烦，反举家怔忪，避舍远处。当死之人远何益，凶神随之，当可得脱不乎？愚人为行乃如是，宁能使命在不死之中，可勿避也。舍不杀人，家自衰耳。天神在上，占之欲何所至乎？中为不知汝处邪？且慎所言，天致爱人，欲使人生，何时欲害杀人。故施禁法，使人不犯之耳。而自犯之，寿命从何得前。当思之思之，复念书言，可无自疑。书复小止，止后念之，当所道说者复道之。
　　不承天书言病当解谪诫第二百二
