<!-- { "loadSidebar": true } -->
　　天地有常法，不失铢分也。远近悉以同象，气类相应，万不失一。名为天文记，名曰天书。亿亿万万、千千百百十十，若十二日一周子亦是也，十二岁一周子亦是也，六十岁一周子亦是也，百二十岁一周子亦是也。或亿子而同，或万子而同，或千子而同，或百子而同，或十子而同，俱如甲子也。其气异，其事异，其辞异，其歌诗异，虽俱甲子，气实未周，故异也。以类象而呼之，善恶同气同辞同事，为一周也。精考合此，所以明古复知今也，所以知今反复更明古也。是所以知天常行也，分明洞达阴阳之理也。书辞误与不前后宜，当以相足，歌音声事事同，所谓大周中周小周法也。得其意，理其事，以调和阴阳，以安王者，是可以效天常法书也。比犹若春秋冬夏，不复误也。今后生皆用命少，未睹一周，何知大小中有三周哉？古常神道乎？故遂失正路，睹须臾之间，又未通洞古今神文，遂从偏辞，自言是也。正犹春儿生而死，不睹秋事，夏生而终，不睹冬事。说者常时各见其目前可睹者口口，故虽十辩之，犹不知也，内不然此也。使天文不效者，正是也。故事不空见，时有理乱之文，道不空出，时运然也。故古诗人之作，皆天流气，使其言不空也。是故古者圣贤帝王，见微知着，因任行其事，顺其气，遂得天心意，故长吉也。逆之则水旱气乖迕，流灾积成，变怪不可止，名为灾异。众贤迷惑，不知但逆气，不顺时务所为也，不可不重慎哉。天所以使后世有书记者，先生之人知且寿，知自然，入虚静之道，故知天道周终，意若春秋冬夏有常也。后生气流久，其学浅，与要道文相远，忘前令之道，非神圣之人，不能豫知周竟，故天更生文书，使记之相传，前后可相因，乐欲使其知之以自安也。逢其太平，则可安枕而治，逢其中平，则可力而行之，逢其不平，则可以道自辅而备之。犹若夏至则为其备暑，冬至则为其备寒，此之谓也。天道有常运，不以故人也。故顺之则吉昌，逆之则危亡。天道战斗，其命伤，日月失度，则列星乱行，知顺时气，日月得度，列星顺行，是天之明证也。能用者自力，无敢闭藏，慎无贼伤。天之秘书，以归仁贤，原明上下，令以自安。
　　灸刺诀第七十四
　　灸刺者，所以调安三百六十脉，阴阳之气，而除害者也。三百六十脉者，应一岁三百六十日，日一脉持事，应四时五行而动，出外周旋身上，总於头顶，内系於藏。衰盛应四时而动移，有疾则不应，度数往来失常，或结或伤，或顺或逆，故当治之。灸者，太阳之精，公正之明也，所以察奸除害恶也。针者，少阴之精也，太白之光，所以用义斩伐也。治百中百，治十中十，此得天经脉谶书也，实与脉相应，则神为其驱使。治十中九失一，与阴脉相应，精为其驱使。治十中八，人道书也，人意为其使。过此而下，不可以治疾也，反或伤神。甲脉有病反治乙，名为恍惚，不知脉独伤绝。故欲乐知天道神不神，相应与不也，直置一病人前，名为脉本文，比若书经道本文也。令众贤围而议其病，或有长於上，或有长於下，三百六十脉，各有可睹，取其行事常所长而治诀者以记之，十十中者是也，不中者皆非也。集众行事愈者，以为经书，则所治无不解诀者矣。天道制脉，或外或内，不可尽得而知之也。所治处十十治诀，即是其脉会处也。人有小有大，尺寸不同，度数同等，常以窞分理乃应也。道书古今积众所言各异，名为乱脉也。阳脉不调反治阴卖，使人被咎，贼伤良民，使人不寿。卖乃与天地万物相应，随气而起，周者反始。故得其数者，因以养性，以知时气至与不也。本有不调者安之。古者圣贤坐居清静处，自相持脉，视其往来度数至不，便以知四时五行得失，因反知其身衰盛，此所以安国养身全形者也，可不慎乎哉？人惑随其无数灸刺，伤正脉，皆伤正气，逆四时五行，使有灾异，大人伤大，小人伤小，尽有可动遥不居其处者，此自然之事也。是故古圣贤重之，圣帝王居其处，候脉行度，以占知六方吉凶，此所谓以近知远，以内知外也，故为神要道也。
　　神祝文诀第七十五
　　天上有常神圣要语，时下授人以言用，使神吏应气而往来也。人民得之，谓为神祝也。祝也祝百中百，祝十中十，祝是天上神本文传经辞也。其祝有可使神信，为除疾，皆聚十十中者用之，所向无不愈者也。但以言愈病，此天上神谶语也。良师帝王所宜用也，集以为卷，因名为祝谶书也。是乃所以召群神使之，故十愈也。十九中者，真神不到，中神到，大臣有也。十八中者，人神至，治民有也。此者天上神语也，本以召呼神也，相名字时时下漏地，道人得知之，传以相语，故能以治病，如使行人之言，不能治愈病也。夫变事者，不假人须臾，天重人命，恐奇方难卒成，大医失经脉，不通死生重事，故使要道在人口中，此救急之术也。欲得此要言，直置一病人於前，以为祝本文，又各以其口中密秘辞，前言能即愈者，是真事也，不者尽非也，应邪妄言也，不可以为法也。或有用祝独愈，而他傍人用之不决效者，是言不可记也。是者鬼神之长，人自然使也，名为孤言，非召神真道也。人虽天遥远，欲知其道真不？是与非相应和，若合符者是也，不者非也。
　　葬宅诀第七十六
　　葬者，本先人之丘陵居处也，名为初置根种。宅，地也，魂神复当得还。养其子孙，善地则魂神还养也，恶地则魂神还为害也。五祖气终，复反为人。天道法，气周复反其始也。欲知地效，投小微贱种於地，而后生日兴大善者，大生地也。置大善种於地，而后生日恶者，是逆地也。日衰少者，是消地也。以五五二十五家冢丘陵效之，十十百百相应者，地阴宝书文也。十九相应者，地阴宝记也。十八相应者，地乱书也，不可常用也。过此而下者，邪文也，百姓害书也。欲知其审，记过定事，以效来事，乃后真伪分别。可知吾书犹天之有甲，地之有乙，万世不可易也。本根重事，效生人处也，不可苟易，而已成事口口，邪文为害也。令使灾变数起，众贤人民苦之甚甚。故大人小人，欲知子子孙孙相传者，审知其丘陵，当正明其故，以占来事。置五五二十五丘陵以为本文，案成事而考之，录过以效今去事之证，以为来事。真师宜详惟念书上下，以解醉迷，名为占阴覆文，以知祖先利后子孙，万世相传，慎无闭焉。
　　诸乐古文是非诀第七十七
　　诸乐者，所以通声音，化动六方八极之气，其面和则来应顺善，不和则其来应战逆。夫音声各有所属，东西南北，甲乙丙丁，二十五气各有家。或时有集声，相得成文辞，故知声聆声音，以知微言，占吉凶，举音与吹毛律相应，乃知音弦声。宫商角征羽，分别六方远近，以名字善恶，云何哉？精者，乃能见其精神来对事也。故古者圣贤调乐，所以感物类，和阴阳，定四时五行。阴阳调则其声易听，阴阳不和，乖逆错乱，则音声难听，弦又当调。宜以九九次其丝弦，大小声相得，思之不伤人藏精神也。不调则舞乱，无正声音，不可听，伤人藏精神也，故神祇瑞应奇物不来也。故得其人能任，长於声音者，然后能和合阴阳化也。以何知之也？为之神明来应，瑞应物来会，此其人也。不者皆乱音，不能感动，故不来也。故凡事者当得其人，若神，不得其人，若妄言。得其人，事无难易，皆可行矣。不得其人，事无大小，皆不可为也。是故古圣贤重举措，求贤无幽隐，得为古。得其人则理，不得其人则乱矣。古文众多，不可胜书，以一事况十，十况百，百况千，千况万，万况亿，亿况无极。事各自有家类属，皆置其事本文於前，使晓知者执其本，使长能用者就说之，视其相应和，中者皆是也，不应又不中者，悉非也。欲知古圣人文书道审不也。此比若呼人得其姓字者，皆应，鬼神亦然。不得姓字不应，虽欲相应和，无缘得达，故不应也。故古者名学为往精，精者，乃精念其事象可宜，复思其言也。极思惟此书策，凡事毕矣。书卷上下众多，各有事宜，详读之，更以相足，都得其意，已毕备，不深得其要意，言道无效事，故见变不能解阴阳战斗。吾书乃为仁贤生，往付有德，有德得之以为重宝，得而不能善读，言其非道，故不能乐其身，除患咎也。夫大道将见，其如无味乎？用之不可既乎？众贤原之，可以和刚柔，穷阴阳位乎？诸文书毕定，各得其所。不复愦愦乎？恶悉去矣，上帝大乐，民无祟乎？泽及小微，万物扰扰，不失气乎？复反於太初，天地位乎？邪文已消，守元炁乎？一者道之纲，二者道之横行，三者已乱，不可明也。吾道即甲子乙丑，六甲相承受，五行转相从，四时周反始，书卷虽众多，各各有可纪。比若人，一身头足转相使，一字适遗一字起，贤者次之以相补，合其阴阳以言语，表裹相应如规矩，始诵无味有久久。念之不解验至矣，灾害去身神还聚，人自谨良无恶子，名之为无刑罚，道化美极也。明案吾文以却咎，奸祸自止民自寿，原未得本无终始，十十相应太阳文也。十九相应，太阴文也。十八相应，中和文也。十七相应，破乱文也。十六相应者，遇中书也。十五相应无知书也，可言半吉半凶文也。十四中者，邪文也。十三中者，大乱文也。十二中者，弃文也。十一中者，迭中文也。十十中者以下，不可用，误人文也。随伤多少，还为人伤，久久用之不止法。绝后灭门，此十十文也。
　　右却邪而致正文法。
　　太平经卷之五十竟
　　太平经卷之五十一
　　原缺五十二卷
　　校文邪正法第七十八
