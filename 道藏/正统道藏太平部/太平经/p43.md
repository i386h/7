<!-- { "loadSidebar": true } -->
　　愿请问一疑事。言之。今愿及天师问文之诀，人之实长可与共事，而终古无复厌之时，岂可得闻乎？然子欲核众文，知贤者处耶？诺。安坐，为真人道之。积文亿卷，不能得寿，何益於命乎？文书满室，而不能理平其治，又何益於政乎？臣子满朝，而不能为君致太平，乐其上，又何益於帝王乎？一人生百子，使父母饥寒，又何益於亲乎？积方重车，不能益寿，又何益於人命乎？说事无穷，於不能为君除灾患，又何益於朝廷乎？凡事类若此者众多，不可胜记也。但为真人举纲见始，令诸贤柔自深察之耳。愿得其效。子欲知之耶？唯天师。诺，安坐自精，方为子言之。文书亿卷，中有能增人寿，益人命，安人身者，真文也，其余非也。文书满室中，有能得天心，平理治者，真文也，其余非也。臣子满朝廷，中有能乐其君，助其君致太平者，是帝王之真臣良吏也，其余者佐职之臣子也。人生一子，而父母常得其乐，而不饥寒者，是贤孝之子，其余悉备数也。积方重车，中有能益年者，是真方也，其余悉非也。天下若此比类众多，不可胜记豫说也。真人自深思其意，吾文以一推万，足以明天下之道矣。故令使真人付道於土德之君，拘校凡文人辞圣书者，明以示众贤，使一俱觉解迷与惑也。已拘校凡文之后，灾日去矣。夫邪文邪言，乃是奸灾之主人也。夫正文正言，乃逐除邪奸恶之吏也。文已正，言已正，奸伪无主人，则无於止宿也。夫邪文邪言为奸主人，比若盗贼有主舍止宿者，主人已死亡，盗贼无缘复得来止息也。真人亦晓知之耶？唯唯。行，天道之为法，以一况万，亦不可尽书也。真人得之，自深惟思其要意，贤明心有九孔易达，见文自大觉矣，勿复问也。曾文。唯唯。文多使人眩冥，不若举其一纲，使万目自列而张也。故万民扰扰，不若一帝王也。众星亿亿，不若一日之明也。柱天群蚑行之言，不若国一贤良也。天道广从，无复穷极，不若一元气与天持其命纲也。贤者上德之君，深思吾言，寿自长也。后世共思吾言，自父慈子孝，日广且明也。母爱妇顺，俱一国旦而贤良也。大小争为善，后者无强也。不知复有邪文，佞人因以藏也。灾变尽除，二光明也。自然之术，天神所共纯行也。为道如此乎，大乐何有伤，遂以为法，乃天行也。谁书记之，是乃天地神明也。以征之文，与天地响相应也，是天合信符也。上君贤者宜共察此辞，行之者日兴，与时宜为期，得天地之欲，故吉哉。阴阳顺行，风雨时，万变除去，以征书，吾不自誉也。诚知之，不但饰言也，宜疾效之。真人知之耶？唯唯。行去矣，行去矣。精之详之，道自来。唯唯。
　　男女反形诀第一百五十九
　　愿复请问一疑事。言之。天师前所赐子愚生书本文，有男女反形，愿闻其意。噫，子书略已说可睹，何故复问之乎？心愚闭难闿示，唯及天师诀问之。诺。安坐，方为子言之。天地之性，阳好阴，阴好阳，故阳当变於阴，阴当变於阳。凡阴阳之道，皆如此矣。更相好，故其开练日疾，但宜□□以品诀之耳，不可径以示教人也。且入邪中。然子明听，阳者以其形反为阴形，阴者以其形反为阳形，正自以其身，为其人形容也，不可径及也，且中於耶。唯唯。若且晓而疑也。噫，子何一难示也。但便以自身为其形。阳者若阴人身也，阴者若阳人身也。唯唯。子已知矣。行去，事可知。唯唯。
　　右集难解凡文方诀简贤得失实阴阳反形以政道。
　　包天裹地守气不绝诀第一百六十
　　愿及天师请问一事乃止。行言，何疑哉。凡道包天裹地，谁持其气候者？深哉远哉妙哉，子之所问也。何睹而问此？有睹有见，见天地之道，独不知穷极，故怪而问之也。善哉，子之言入微意。然天地之道，所以能长且久者，以其守气而不绝也。故天专以气为吉凶也，万物象之无气，则终死也。子欲不终穷，宜与气为玄牝，象天为之，安得死也。亦不可卒得，乃成幽室也。入室思道，自不食与气结也。因为天地神明毕也，不复与於俗治也。乃上从天太一也，朝於中极，受符而行，周流洞达六方八远，无穷时也。子思书言，自得之也，为神之阶可见矣。去世上天而治，不复见矣。子欲重知其明效也，世不可得久有而独治也。故得道者，则当飞上天，亦是其去世也。不肯力为道者，死当下入地，会不得久居是中部也。故天地开辟以来，更去避世，圣文常格在，而不见其人，是明效也。不死得道，则当上天，死则当下入地，不得久当害中和之路也。子得吾文，自深思其意，欲乐上行常生在，与天并力，随四时天下祭祀而饮食者，努力为真道，是其污法也。若不乐常在而乐死者，弃道随俗，亦将归地下，不得久睹天日月星历也。吾文□□，万万不失一也。故古者圣贤人尽去，今无见者，是其大效也。子自思之，乐上则上，乐下则下，无夺子志者也。故吾为太平德君制作法，不恨一人也。夫太平气来，有一人自冤不得其欲者，则上皇平气不得俱来至也。故天教吾广开辟其路，使得自恣自择可为也。贤明欲乐活者，可学吾文，思其意，入室成道，可得活。贤柔欲乐辅帝王治，象吾文为之，可以致太平。欲乐居家治生畜财者，思吾文，可亿其天年而终死。故各为得其所愿，无大自冤者也。故太平之气得来前也，平之为言者，乃平平无冤者，故为平也。是故德君以治，太平之气立来也。以然者，乃天下无自冤者，各自得其所乐，所以勑真人以付上德之君者。上德之君，其用心必仁贤而明，明者不夺人所欲，必得天下之心，欲承天意，以道归之也。真人知之耶？唯唯。
　　署置官得失诀第一百六十一
　　行且重戒真人一言，使其有似天行也。天之为行，不夺人所欲为也。地之为行，亦不夺人所欲为也。明君之为行，亦乐象天地不夺人所为也。与天地相似，故能独长称天地，得其心也。子知之耶？唯唯。夫天且为恶，其岁且大凶者，常害人所为，故民无可收也，其岁凶饥寒也。是故地将为恶也，伤人所养，其根不固而有病也，其岁不成，多伤民困穷也。衰恶之君将凶，署置不以其人所任职，名为故乱天官，犯天禁，失天仪，反复就责而罪之，不原其力所不及，人之所不及。比若一旦使君王步行百里，恐其不能到而道止也。人所不及，正是此也。故不择选人而妄事署其职，则名为愁人而危其国也，则名为乱治政败也。夫天地极神且明，尚不敢夺人所欲为，夺之则为大凶岁也，何死人哉？真人宁解迷晓耶？唯唯。诚得随其国以师书授之，因就其俗示之，晓之解之。行，子可谓晓事之生，天不夺人愿也。子行正自得天命，年日益增，何有穷已。子学不求居世尊荣，何复求索得天意而增年？今已告子，子今宁能说不耶？然其受恩大喜，无复有所恨。但恐力极行，以师文授教，恐不能一旦而遍也。何必一旦而遍，但为之不止，自舟流不久。唯唯。受严勑，不敢虽绳墨。子已知其意，吾无复以戒子也。行，辞小竟，事毕。异日有疑，乃复来。唯唯。
　　右大集难问天地气候为道与不吉凶君署置官得失文。
　　太平经卷之九十八竟
　　太平经卷之九十九
　　乘云驾龙图第一百六十二
　　太平经卷之九十九竟
　　卷一百
　　太平经卷之一百
　　东壁图第一百六十三
　　着东壁
　　上古神人戒弟子后学者为善图象。阴佑利人常吉，其功增倍。阳善者，人即相冗答而解。阴善者，乃天地诸神知之，故增倍也。积德者，富人爱好之，其善自日来也。人之所誉，鬼神亦然，因而佑助之。好道者长寿，乃与阴阳同其忧，顺皇灵之行，天地之性，得其道理，故天佑之也，失者乱，故天不佑之也。夫求善以善，无可怪者。学以仁得之，道之始也。以德得之，道之中和也。以道得之，道之上也。咄咄，慎之慎之，行无妄也。极思此书，传之后世，可无伤也。随四时转，道之上也。善者自兴，恶者自病，吉凶之事，皆出於身，以类相呼，不失其身。天道无私，但行之所致。故前有弟子，后有善气，趣学不止，令命，得阳遂也。或得长寿身不败，故为善。乃於内外神反为其除害，弟子居前，主为其对。物有自然，天下之事，各从其类也。
　　太平经卷之一百竟
　　卷一百一
　　太平经卷之一百一
　　西壁图第一百六十四
　　上古神人真人，诫后学者为恶图象。无为阴贼，不好顺事，反好为害嫉妬，令人死凶。天道不可强劫，劫必致兵丧威之死，灭世亡道，神书必败，欲以为利，反以为害，此即响应天地之性也。乃致自然之际会，审乐以长存，慎之慎之。无好无害，善者自兴，恶者自败。观此二象，思其利害。凡天下之事，各从其类，毛发之间，无有过差。但人不自精，自以不知，罪名一着，不可奈何。不守其本，身死有余过，乃为恶於内，邪炁相召於外。故前有害狱，后有恶鬼，皆来趋斗，欲止不得也，因以亡身。故画象以示后来贤明，得之以为大诫。愚者不信道，自若忽事，书审如言，不失铢分。故守柔者长寿，好斗者令人不存。物事各从其类，不复得还，虽悔之无益，鬼已着焉。见诫当觉，以时自还。今尚未伤，固可得为善人。善者乃上行，恶者下降。天道无私，乃有自然，故不失法也，其事若神。
　　右着西壁。
　　太平经卷之一百一竟
　　太平经卷之一百二
　　神人自序出书图服色诀第一百六十五
