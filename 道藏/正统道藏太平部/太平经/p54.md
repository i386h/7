<!-- { "loadSidebar": true } -->
　　惟天地亦因始初，乃成精神，奉承自然，生成所化，莫不得荣。因有部署，日月星辰，机衡司候，并使五星，各执其方，各行其事。云雨布施，民忧司农事，元气归留，诸谷草木，蚑行喘息蠕动，皆含元气，飞鸟步兽，水中生亦然，使民得用奉祠及自食。但取作害者以自给，牛马骡驴不任用者，以给天下。至地祇有余，集共享食。勿杀任用者，少齿者，是天所行，神灵所仰也。万民愚戆，恣意杀伤，或怀妊胞中，当生反死，此为绝命，以给人口。当死之时，皆恐惧，近知不见活。故天诚矜之怜愍，为施防禁，犯者坐之。六畜尚去明爱，不忍中伤，人反不自惜，更为贼虏，所取非一，妄行金刃，杀人不坐也。虽不即诛者，天积其过，杀败不止，灭尸下流未生，是者亦不得逢吉，鬼神憎之，司候在前，何有脱时。故记善恶重之，即不犯耳。神人真人，以此文示众民，义不隐藏，使知不自怨，故随俗作字分明。可知圣贤不犯，恐愚不息。师有前后，无忘其本，念本就新，恋慕如初，是生之道也。功有小大，所受不同。当为发觉未知之诀，未知之意，不知其念，未知之言，未知之志，两分明，是天意也。生成之道，从此出矣。取信於天，取信於地，取信於中，取信於四时，取信於五行，是皆天所得报信也。不失铢分，知之不乎？是委气无形，自然之所服化也。故三台七星，辅正天威，日月照察是非，使有自然，然后无有中悔之者。故复申敕诸所部主，名令分明，受罚不怨，此之谓也。无得是非，他人还自直也。戒无小大，可法则也。不忘此言长得福，宜慎用行之，不失节也。以故言自杀试也。书当未用，帝王未信也。佞者在侧，书不见理也。灾害并生，民何所止？太平之书，三甲子乃复见理，不如十谏令知耳。且念活求知，贤圣有知可及矣。圣人当升贤，随后求生，不恶复次之。神仙之录在北极，相连昆仑，昆仑之墟有真人，上下有常。真人主有录籍之人，姓名相次。高明得高，中得中，下得下，殊无搏颊乞丐者。先生为师，尊之为君，称之为父。故师君父不可不明，臣不可不忠，弟子不可不顺。敬从其上，转上及。故天不忘先生之恩，地不忘先生之养，人不忘先生之施。故有忠孝信，思生不恶，以自近，以自明。天明下照黄泉之下，土明照上天间，中和之明上下合同。故三明相得，乃合和。天以三明名日月星，下照中和及地下，无有懈息。无德之国，阴气蔽日，令使无光。人民恐惧，谷少滋息，水旱无常，民复流客有谷之乡。天实怜之，令至活乡处，有明君国，得昌流客，还耕农休废之地，诸谷得下生之成熟，民复得粮，更奉先祖，鬼神得安。中有圣智，求索神仙。簿书录籍，姓名有焉。当复上为天之吏，案行民间，调和风雨，使得安政，以此书示后生焉。故当作善，有益於天，自是之后，可戒子孙，延年之期，可不及焉。书虽复重，天大爱人，欲使得竟其年，丁宁反覆，属於神。善辄疏上，恶亡其名，无违此书，思善心鬲念，常不废意，当索生，志常念成。所以然者，以人志所当及也。努力精之，各随其愿，天亦不强不欲也。地下傍行四方亦然。无极之天，无极之地，无极之境亦然。无极之明，无极之光亦然。然小竟是天之大分也，欲理念天上之事，天上理念中和，中和安之。欲念求贵，贵神荣之，欲念求富，富神富之。苦乐之间常思之，详慎所言。天道亿万，在人所为，不夺人愿也。生养之道审可观，死亡之道，鬼所患也。凶神不安，辄受之难为文也。天上有文，求生根也。人所愿，故挺此文，使可思也。有过自悔，案此文也。不者亦已，无妄言也。神灵在汝前后，无解时也。
　　右天上昌兴国降逆明先师贤圣道天地喜神出助人治令人寿四夷却。
　　太平经卷之一百一十二竟
　　太平经卷之一百一十三
　　乐怒吉凶诀第一百九十一
　　请问太平气俱至，人民但当日相向而游，具乐器以为常，因以和调相化，上有益国家，使天气和调，常喜国家寿，天下亦被其德教而无咎。其乐得与不得，以何为明哉？和与不和，以何为效乎？欲不及天师具问其事，恐固固有不口口者，故前后重问，不敢懈怠，恐天怒也。善哉，子为天问事，日益闲习，得天意。真人必益年寿无穷，天所佑也。诺。安坐，复为诸弟子具更道其意，使其察察，令可知也。乐小具小得其意者，以乐人；中具中得其意者，以乐治；上具上得其意者，以乐天地。得乐人法者，人为其悦喜；得乐治法者，治为其平安；得乐天地法者，天地为其和。天地和，则凡物为之无病，群神为之常喜，无有怒时也。是正太平气至，具乐之悦喜也。是故乐而得大角、上角之音者，青帝大喜，则仁道德出，凡物乐生，青帝出游，肝气为其无病，肝神精出，见东方之类。其恶者悉除去，善者悉前助化，青衣玉女持奇方来赐人，是其明效也。真人详思此意。唯唯。故上角音得，则以化上也，中角音得，则以化中也，下角音得，则以化下也，而得之以化。南方征之音，大小中悉和，则物悉乐长也。南方道德莫不悦喜，恶者除去，善者悉前，赤气悉喜。赤神来游，心为其无病，心神出见，候迎赤衣玉女来赐人奇方，是其大效也。故得黄气宫音之和，亦宫音之善者亦悉来也，恶者悉消去。得商音之和，亦商音善者悉来也，恶者悉消去。得羽音之和，羽音善者悉来也，恶者悉去。真人自详思其要意，所致述效本行也。所以不悉究竟说五方者，谓其大深，上士见之自得其意，以一承万，中士得之，恐其大喜也，小人得之，或妄语也。故不悉露见，使凡人各自思惟其意。上士且自以一承万，通知其意，亦不须为其悉说也。中士亦且自綝綝几知之，亦不须为其悉说也。下士或得而反妄语，亦不须为其悉说也。是故财成虑，小举其纲，见其事以示凡人，使各自思其意，则可上下通达而无过。真人知之邪？唯唯。故上士治乐，以作无为，以度世；中士治乐，乃以和乐俗人，以调治；下士治乐，裁以乐人，以召食。此三人者，各谕意，太平气至，听其所为，从其具乐琴瑟，慎无禁之。则乐气不出，治难平。难平则气斗讼，而多刑。夫乐者致乐，刑者致刑，犹影响之验，不失铢分也。凡乐者所以止怒也，凡怒者所以止乐者也，此两者相伐，是故乐则怒止，怒则乐止。是故怒者乃生刑罚，斗之根也，喜乐者乃道德之门也。故当从之，使生道德之根，勿止之也，止之反且生刑祸之门也。此者吉凶之所出，安危之所发也。故乐者阳也，刑罚者阴也，阴之与阳，乃更相反，阳兴则阴衰，阴兴则阳衰。阳者君也，阴者臣也，君盛则臣服，民易治，臣盛则君治侮乱，此天自然之法也。故当从其君乐也，以厌其民臣，止其数怒也。下古之人愚，不深知其意，反多断绝之，故使阴气盛，阳气衰也。阴气盛则多盗贼，罪人不绝。凡万物不生也，多被阴害，大咎在此。乐气兴则阳气盛，以断此害。君气盛则致延年益寿，则上老寿。夫缓与乐者，上属天也；急与怒刑者，下属地。兴行其上者，万事理，兴行其下者，万事乱。真人戒之，此言可不深思乎？唯唯。子可谓深知之矣。传之以示下古之人，使各思其意，慎无闭绝也。乐则五方道德悉出，怒则五方恶悉出也。乐则天地道德悉出也，怒则天地恶悉出也。故天地乐者，善应出也，天地不乐者，恶应出也。故五方乐而和者，五方善应出也，故五方不乐而怒者，五方恶应出也，是非小事也，故言毋断绝也。令凡人共惟思其意，俱一觉悉出之，然后悦乐气至，急怒气去也。善哉善哉。行，子已知之矣。
　　右天上分别乐与怒所生吉凶诀。
　　太平经卷之一百一十三竟
　　太平经卷之一百一十四
　　某诀第一百九十二#1
　　（前文原缺）
