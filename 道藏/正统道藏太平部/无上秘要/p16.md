<!-- { "loadSidebar": true } -->
　　水官宫
　　旸谷宫，一号青华方诸宫
　　清灵宫，一号南水会宫
　　北酆都宫，一号罗酆宫
　　右水官三宫，宫有三府，府有一十四曹，并在九江洞室，皆自然之号，考官所治，普统水府，一切神灵。
　　右出《洞玄经及真迹经》
　　无上秘要卷之二十二竟
　　无上秘要卷之二十三
　　真灵治所品
　　五老上真人，治於玉清天中玉根山。
　　三天神王，治於太清天中浮绝空山之上。
　　真晨仙君，治於元虚皇房。
　　四斗七晨道君，治於玉清天中散华台。
　　九老仙皇，处於扶桑之际，治在九老京。
　　太帝君，治於扶桑之杪会方之台。
　　小有先生主图玉君，治於玉真天万华宫。
　　右出《洞真大洞玉经》
　　北方有旬他罗之国，外有玄洲，四面是海，上有太玄都山，仙伯真公治所。
　　昆仑墉城，是西王母治所。
　　右出《洞真外国放品经》
　　上相青童君，治在方诸清宫之内，金殿琼房之裹。
　　玉保王上相大司马高晨师，治在玉保清宫。
　　东海青华小童，治在玉华清宫。
　　右出《上清青要紫书经》
　　太上无极虚皇大道君，治在玉京山七宝树。
　　右出《太上玉京山经》
　　玄中有三太空，即三官所治。上三官，太玄之上，玉虚太空之中；中三官，治上清太空；下三官，治於太极太空。九府在五岳玄虚洞室之中。善恶罪罚，莫不由於三官九府之司。
　　右出《洞真四极明科》
　　高上玉晨大道君，治於玄都九曲崚嶒凤台，结自然凤炁，以成琼房，处於九天之上，玉京之阳。
　　右出《洞真曲素诀辞经》
　　太微中有三皇一帝，一曰皇君，二曰皇天，三曰皇老，此即三元之炁，混沌之真，出入上清太素太和之宫。
　　右出《洞真太微黄书经》
　　绿那罗卫之国，须弥灵飞人鸟之山，元始天王所别治，七宝室高台陵天。
　　右出《洞玄隐注经》
　　郁单无量天王，治化之天，有无鞅玄台紫房之内。
　　上上禅善无量寿天王，所治之天有玉圃朱林七宝琼台。
　　须延天王，所治之天有玉京灵都宫。
　　寂然天王所治之天有朱宫琼台。
　　不骄乐天王所治之天，有无映丹房、九层玉台。
　　化应声天王所治之天，有琼林上宫、朱映之房。
　　梵宝天王所治之天，有南上七映之宫。
　　梵摩迦夷天王所治之天，有九玄凤城紫琼王台。
　　波黎答和天王所治之天，有崚嶒玉京大有妙宫九曲之房。
　　九天丈人治於郁单无量天。
　　九天真王治於无量天。
　　元始天王治於上监天。
　　元始先生治於兜术天。
　　高上元皇治於不骄乐天。
　　虚皇玉帝治於化应声天。
　　万始先生治在梵宝天。
　　紫虚帝君治於梵摩迦夷天。
　　太真王治在波黎答和天。
　　右出《洞真太霄琅书经》
　　正一炁治品
　　太上汉安二年正月七日日中时，下二十四治，上八、中八、下八，应天二十四炁，合二十八宿，付天师张道陵奉行布化。
　　上皇元年七月七日，无上大道老君所立上品治八品：
　　阳平治，上应角宿，治在蜀郡界。
　　鹿堂治，上应亢宿，治在上有仙台，古人度世之处。
　　昔永寿元年，太上老君将张天师於此，治与四镇，太岁大将军、川庙百鬼，共折石为约，皆从正一盟威之道，亦在蜀郡界。
　　鹤呜山治，上应氏宿，其山与青城天固山相连，亦言尹先生主之，亦在蜀郡界。
　　漓沅山治，上应房宿，与鹿堂山相连，上有蜀郡界。
　　葛瑰山治，上应心宿，与漓沅山相连，上有相栗山，亦在蜀郡界。
　　更除治，上应尾宿，治山去平地三百九十尺，时有仙人往来，可以度厄养性，昔张力士得道之处。山有二石室，三龙头，在广汉界。
　　秦中治，上应箕宿，其山昔韩众於其上得仙，在广汉郡界。
　　真多治，上应斗宿，其山高二百八十丈，上有芝草神药，亦在广汉郡界。
　　无极元年十月五日，正真无极太上立中治八品：
　　昌利治，上应牛宿，昔李八百初学道处，游行蜀中诸名山，常日日出戏於成都市，暮宿於青城山。其山南有一石室，前有三龙门，亦在於广汉郡界。
　　隶上治，上应女宿、昔李子先生学道飞仙在此，山有二石室，有一神泉，白鹿、白鸠、白鹄，时来饮之，亦在广汉郡界。
　　涌泉治，上应虚宿，昔马明生学道得仙，太上老君至此，化形往此治，上有泉水，治万民疾病，无不际愈，时世之人遂传为咒水，治在遂宁郡界。
　　稠粳治，上应危宿，治去汶山江水九里，山高去平地一千七百丈，昔轩辕．黄帝学道之处也。其治左右皆连，山冈相续。其山西北有沬江水，山亦有芝草神药，在犍为郡界。
　　北平治，上应室宿，山上有池。山纵广二百步，中有芝草神药，昔王子乔得仙之处，亦在犍为郡界。
　　本竹治，上应璧宿，山高一千三百丈，上有一水，有香林在治北，有龙穴地道通峨媚山，昔郭子得道之处，亦在犍为郡界。
　　蒙秦治，上应奎宿，山高一千丈，昔伊尹於此山学道，上有芝英金液草，服之得度世，在越巂郡界。
　　平盖治，上应娄宿，前山下有玉人，长一丈三尺，昔吴郡崔孝通於此山学道，遂得飞仙，亦在犍为郡界。
　　无极上皇二年正月七日，元为道君玄老立下治八品：
　　云台治，上应胃宿，昔张天师将诸弟子三百七十人住山治上，教化二年，白日升天，其后一年，天师夫人复升天，此即赵升取桃之处是也，在巴西郡界。
　　浕口治，上应昴宿。昔陈安世於此山学道得仙，山一名平元山，在
　　汉中郡界。
　　后城治，上应毕宿，昔夏子然於此山上学道得仙，一名黄陵山，在汉中郡界。
　　公慕治，上应觜宿，苏子玉於此山学道得仙，一名北逢仙山，在汉中郡界。
　　平刚治，上应参宿，昔李阿於此山学道得仙，在犍为郡界。
　　主簿治，上应井宿，昔王兴於此山学道得仙，一名秋长山，在犍为郡界。
　　玉局治，上应鬼宿，昔永寿元年正月七日太上老君乘白鹿张天师乘白鹄来此坐，局脚玉床，即名玉局治，在成都南门左。
　　北邙治，上应柳宿，昔务成子於此山学仙得道，在京兆郡界。
　　天师以汉安元年七月七日立二十四治，付嗣师以备二十八宿。
　　刚互治，在兰武山，以应星宿。
　　白石治，在玄极山，以应张宿。
　　具山治，在饭阳山，以应翼宿。
　　锺茂治，在元东山，以应斡宿。
　　右已上四治，并在洪阳郡界。
　　嗣师以建安二年十月五日天师所布立八品配：
　　漓沅治，在玄昌山；
　　利里治，在高掌山；
　　平公治，在中头山；
　　公慕治，在身雄山；
　　天台治，在黄牛山；
　　濑乡治，在小世山；
　　代元治，在上党山。
　　系天师以太元二年正月七日所立八口叩游治：
　　峨媚治，在蜀郡界；
　　青城治，在蜀郡界；
　　太华治，在京兆郡界；
　　黄金治，在蜀郡界；
　　慈母治，在城山郡界；
　　河逢治，在上党郡界；
　　平都治，在巴郡界；
　　吉阳治，在魏郡界；
　　右出《 正一炁治图》
　　无上秘要卷之二十三竟
　　无上秘要卷之二十四
　　三宝品
　　天宝君者，则大洞之尊神。天宝丈人，则天宝君之祖炁。丈人是混洞太无元上玉皇之炁，九万九千九百九十亿万炁，后至龙汉元年化生天宝君，' 出书时号高上大有玉清宫。
　　灵宝君者，则洞玄之尊神。灵宝丈人，则灵宝君之祖炁。丈人是赤混太无元上玉虚之炁，九万九千九百九十九万炁，后至龙汉开图化生灵宝君，经一劫，至赤明元年出书度人时，号上清玄都玉京七宝紫微宫。
　　神宝君者，则洞神之尊神。神宝丈人，则神宝君之祖炁。丈人是冥寂玄通元上玉虚之炁，九万九千九百九十万炁，后至赤明元年化生神宝君，经二劫，至上皇元年出书时，号三皇洞神太清太极宫。此之三号，虽年殊号异，本同一也。分为玄元始三炁而治三宝，皆三炁之尊神。
　　右出《洞玄九天经》
　　夫三宝者，一曰道宝，二曰太上经宝，三曰法师宝。
　　又云三尊者，一曰道尊，二白太上经尊，三曰法师尊。
　　右出《洞玄请问经》
　　夫我有三宝，保而持之。一曰慈，二曰俭，三曰不敢为天下先。夫慈故能勇，俭故能广，不敢为天下先故能成器长。今舍慈且勇，舍俭且广，舍后．且先，死矣。夫慈，以战则胜，以守则固。天将救之，以慈卫之。
　　右出《老子德经》
　　真文品
　　元始天尊时与五老上帝、十方大圣、众无极至真、诸君丈人於赤明世界栢陵舍，坐香园之中，长桑之下。天尊回驾，诸天降席，是时云雾郁勃，四景冥合，三日三夜玄阴不解，天地无光，有如龙汉之前，幽幽冥冥。五老上帝前进作礼，上白天尊：今日侍坐，所未尝经天尊出游，则诸天倾驾，上帝高真、神仙玉女、日月星宿、璇机玉衡、三界官属、五岳神仙、河海水帝，一切神灵，莫不振肃，侍卫天真，天朗炁清，风不摇条，地无飞尘，河海静默，山岳藏烟，时和气定，生死同欢，闭天光明，白日昼阴，天人惶怖，不审何故？所缘如是，愿垂告诲，今众见明饶益，一切普得安全。
　　天尊告曰：今日同座，欢乐难遇，诸天发瑞，灵应自然，玉字焕烂，障蔽天光，未通之始，致始昼冥，日庆时合，希所尝有。今当普为四众开天妙瑞，度一切人，咸令四座闭眼伏地。於是大圣众同时闭眼，伏地听命。俄顷之间，天炁朗除，冥暗豁消，五色光明，洞彻五方。忽有天书字方一丈，自然而见空玄之上，五色光中，文彩焕烂，八角垂芒，精光乱眼，不可得看。
　　天尊普问四座大众，灵书八会，字无正形，其趣宛奥，难可寻详。天既降应，妙道宜明，便可注笔，解其正音，使皇道既畅，泽被十方。
　　天真皇人稽首作礼上白天尊曰：随运生死，展转亿劫，屡经侍座，未有今日，遭值圣道，开诸法册，见天书自然至真，斯八会之炁，合五和之音，非愚情短思所能洞明，今既厕座次，仰睹玄妙，被命狼狈，不敢藏情，逆用振惶。若无神守，辄竭所见解，注其音，冀万有一合，开示来生不及之体，惟蒙曲愍，於是按笔。太真拂筵，玉女执巾，金童扬香，月宫散花，日精灌津，五老监试，三界卫真。
