<!-- { "loadSidebar": true } -->
　　天尊言：道尊法妙，人身亦贵，故道开法遗戒经文以度人身。人身既度，上与道同，宜为精行，持斋奉戒，夷心静默，志念分明，一意归向，专想不二，涤荡六腑，过中不味，内外清虚，每　　合自然，是其斋日捻香启愿，应声上彻，四天司逻十部威神即下履行道，观听法音，鉴映尔心。如戒行道，皆列功诸天，祸福立彰，道不负人，勤行谛受，勿使魔言。
　　天尊言：建斋行道，四天帝王皆驾飞云缘軿八景玉舆，侍从真人玉女手把华幡，前导凤歌，后从天钧，白鹤狮子啸歌邕邕，烧香散华，浮空而来，瞻礼行道，观听法音，天王下降，万灵朝焉。如是，岂可不尽其法也。当先受十戒，然后行道，庠序雅步，静心闲意，坐起卧息不离仪格，天王欢悦，列名上清，可谓得道方寸之间。
　　右出《大诫经》
　　次复炉法
　　香官使者、左右龙虎君、侍香诸灵官，当令静室之中自然生金液丹碧芝英，众真百灵交会在此香火之前，愿某等受福天下，蒙恩十方，金童玉女侍卫香烟，传奏所言，径御太上无极道前。
　　右出《明真经》
　　次奉戒颂
　　道为无心宗，一切作福田。立功无定主，本愿各由人。虚己应众生，注心莫不均。大圣弘至教，亦犹雨降天。高陵靡不周，常卑故成渊。海为百川王，是能含龙鳞。万劫保智用，岂但在厥年。奉戒不暂亏，世世善结缘。精思念大乘，　　会当体道真。
　　右出《仙公请问经》
　　明旦相率入坛，依旧礼师思神如法。
　　次卫灵神咒
　　东方九炁，青天明星大神，焕照，东乡、洞映九门，转烛阳光，扫秽除氛。开明童子，备卫我轩。收魔束妖，上对帝君。奉承正道，赤书玉文。九天符命，摄龙驿传。普天安镇，我得飞仙。
　　南方丹天，三炁流光，荧星转烛，洞照太阳。上有赤精，开明灵童，总御火兵，备守三宫。斩邪束妖，剪截魔王。北帝所承，风火八冲。流铃交焕，敢有不从。正道流行，我享上功。保天长存，亿劫无终。
　　西方七炁之天，太白流精，光耀金门，洞朗太冥。中有素皇，号曰帝灵。保神安镇，卫我身形。断截邪源，王道
　　正明。宫宅整肃，三景齐并。道合自然，飞升紫庭。灵宝符命，普惠万生。功加一切，天地咸宁。
　　北方玄天，五炁徘徊，辰星焕烂，光耀太微。黑灵尊神，飞玄羽衣，备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞。
　　中央黄中理炁总统玄真，镇星吐辉，流焕九天。开光童子一十二人，元气阳精，爓上朱烟，洞照一宅，及得我身，百邪摧落，杀鬼万千。中山神咒，普天使然，五灵安镇，身飞上仙。
　　次鸣天鼓二十四通。
　　次发炉
　　无上三天真元始三炁太上老君，召出臣等身中三五功曹、左右官使者、左右捧香驿龙骑吏、侍香金童，传言散花玉女、五帝直符、直日香官各三十六人出。出者严装关启，此间土地里域真官正神，臣今正尔烧香行道，愿得太上十方正真之气，下降流入某等身中，令臣所启速达径御太上无极大道至真玉皇上帝几前。
　　祝炉毕，众官长跪，鸣天鼓二十四通，便出官启事。
　　谨出臣等身中五体真官功曹吏，出臣等身中上三天执法开化阴阳功曹，度道消灾、散祸解厄君吏，各十二人，出臣等身中治职君吏，某治中建节监功大将军前部效功，后部效杀，驿亭令、驿亭丞、四部监功谒者，臣等身中仙灵直使、正一功曹、治病功曹、左右官使者、阴阳神决吏、科车赤符吏、刚风骑置吏、驿马上章吏、飞龙骑吏等各二人出。出者严装显服，冠带垂缨，整其威仪。直使功曹戴通天之冠，衣皂执单衣。正一功曹冠朱阳之绩绛。章单衣使者冠九德之冠，五色寿命单衣，腰带虎符，齐执玉板，直使功曹住立四方，正一功曹住立中央，治病功曹营卫臣等身。左官使者建节在前，右官使者持幢在后，阳神决吏立左，阴神决吏立右，上部功曹住立上方，中部功曹住立臣等身中，促炁功曹催促十方，上部使者远望上天，中部使者远瞻八方，都官使者雨绕臣等身。郎吏虎贲察奸，钩骑都官仆射，天丁力士收气，食气吏收神，食神吏收鬼，食鬼吏收邪，食邪吏收精，食精吏收毒，食毒吏诛符，破庙吏科车，赤符吏刚风，骑置驿马上章吏、飞龙骑吏等屯住臣等前后左右，功曹使者严装，事竟罗列，卤簿关启，灵宝官属、领仙监斋君吏、天师所布下二十四治、三十六靖庐、七十二福地、三百六十名山、昆仑等上宫三万六千神、日月星宿、璇玑玉衡、天地五帝、三界官属诸君将吏，及道上二玄、三元、四始、四面方位、风气注气、甲子诸官将吏、考召君、东九夷胡老君、南八蛮越老君、西六戎氏老君、北五狄羌老君、中央三秦伧老君、五岳四渎丘沼君、诸庙神祇所在高山山川溪谷山林孟长士、二溪女根源本始土地之主、社稷将吏一时严装，与臣等身中功曹使者、飞龙骑吏上启太上无极大道太上大道君、太上丈人、无上玄老、十方无极大道道德众真天尊、至真大帝、天帝天师君、灵宝监斋大法师诸官君臣等，生长魔俗，沈沦季叶，玩乐荣华，千载庆会，谬见标拔，得顶大化，三师盟授三宝神经，供养尊礼，以求所愿，荷恩降重，喜惧交衿。臣等受法之日，要当罄竭愚短，自效毛发，奉修经旨，宣畅灵音州慈心爱物，开度天人。谨有某郡县乡里男女官生民某甲投词列诉，诣於臣等丹心悾悾，求乞平省，辄为申奏，谨伏读辞文。读辞。臣等按如词言，言款事切，实可哀愍，不胜所见，谨相携率，承天师旨教，建议涂炭，露身中坛，束骸自缚，散发泥额，悬头衔发於栏格之下，依灵宝下元大谢修斋立直，烧香然灯，昭耀诸天，三日三夜各六时行道，忏谢某家亿曾万祖父母伯叔兄弟先亡后死无鞅数劫亿宗以来逮及某身所行罪负，存亡咎衅，披露丹赤，至心稽颡，愿上请天仙兵马九亿万骑、地仙兵马九亿万骑、飞仙兵马九亿万骑、神仙兵马九亿万骑、星宿兵马九亿万骑、九宫兵马九亿万骑、五岳兵马各九亿万骑、三河四海兵马各九亿万骑、三十二天监斋直事三十二人、侍香金童三十二人、散华玉女三十二人、五帝直符各三十二人、传言奏事飞龙骑吏等，一合来下监临斋堂，捻香愿念应口上彻，须行道事竟，有勤谒功仙官，愿功曹官属、功曹使者、飞龙骑吏，分别关奏，以时上达，列启事竟，各还臣等身中，复於宫室，须召又到，一如故事。鸣鼓三通。
　　次第一上香
　　系天师某治祭酒太上灵宝无上三洞法师某岳先生臣某等，上启虚无自然无始天尊、无极大道太上老君、高上玉皇、十方已得道大圣众至真、诸君丈人、三十二天帝、玉虚上帝、玉帝大帝、东华、南极西灵、北真、玄都玉京、金阙、七宝玄台、紫微上宫、灵宝至真、明皇道君、玄中大法师、天师君，臣等宿世缘会，生遭道教，谬蒙师真所见启拔，开道腐骸，参以经法，过太之恩实在罔极，受法之日与三官有誓，要当竭尽躯命，输效筋骨，奉宣大化，质对幽冥，辅助师老，救济一切。谨有於此读辞。臣等谨相携率，为某承天师旨教，建议涂炭，束缚骸骨，衔发泥额，五心涂地於栏格之下，依灵宝下元大谢清斋烧香，昼夜六时行道，为某首谢亿曾万祖父母伯叔兄弟无鞅数劫亿宗以来逮及某身家门大小前身今生积行所犯，天所不原、地所不赦、人所不哀、鬼所不放亿罪兆过，触犯三元百八十条律、三官九府百二十曹、阴阳水火左右中宫考吏之罪，今故烧香，愿以是功德为某家亿曾万祖父母先亡后死亡父母等免脱忧苦，上升天堂，分福南宫，归身归神归命大道。臣等首体投地，归命太上三尊，愿以是功德归流某亿曾万祖父母先亡后死，乞免离十苦八难，上登天堂，衣食自然，常居无为。今故烧香，自归师尊大圣众至真之德，得道之后升入无为，与道合真。
　　次第二上香祝曰：
　　臣等谨重烧香，愿以是功德为帝王国主、君臣吏民，臣等受道法师、父母尊亲、同学门人、诸隐居山林学真道士及诸贤者，愿各得其道，归身归神归命大道。臣等首体投地，归命太上三尊，愿以是功德归流帝王国主、君臣吏民、臣等受道法师、父母尊亲、同学诸道士贤者，愿免离十苦八难，各保福祚，终入无为。今故烧香，自归师尊大圣众至真之德，得道之后升入无形，与道合真。
　　次第三上香
　　祝曰：臣等谨重烧香，愿以是功德归流某身及家门宗室、九亲姻族、国中吏民、诸官祭酒、天下人民及蝖飞蠕动蚑行喘息一切众生，归身归神归命大道。臣等首体投地，归命太上三尊，愿以是功德归流某家，使灾消祸散，福庆来生，宅舍宁吉，门户兴隆。令某身得仙度升，入无为与四大合德，家门大小、天下民人、蝖飞蠕动一切众生，并得兔离十苦八难、五毒水火、贼疫鬼害众吃，各保福禄，安居无为。今故烧香，自归师尊大圣众至真之德，得道之后升入无形，与道合真。
　　次礼十方忏文
　　东方　南方　西方　北方　东北方　东南方　西南方　西北方　上方下方。
　　谨有男官祭酒某甲家操墨辞，称比年以来为居不利，所向乖意，疾病相逮，惧恐存亡，殃咎事结，玄司厄运，交会不蒙，免度臣等谨依灵宝下元涂炭谢法，露身中坛，稽颡乞哀，特乞大慈开宥之恩，原赦某身及亿曾万祖父母伯叔兄弟家门大小前生以来逮至今日所行所犯、不敬大圣尊神、日月星宿、四时五行、师父尊长、五岳四渎、三河四海诸真、神仙玉女、三界地祇、三官九署一切神明，无亿丑恶、无量大罪、欺师罔道、秽藉天经、贪利入身、私相教授、五帝无盟、谋图反逆、执行不忠、不慈不孝一不爱不仁、上逆君父、下杀众生、掠夺人物、淫犯他妻、嫉妬胜己、争竞功名、口是心非、攻击贤人、饮酒食肉、浊注五神、骂詈咒诅、自作无端，八斋吉日喜怒无常、轻孤暴寡、弃薄老人、凌践贫穷、逐宠豪强，诸如此罪，不可称计。乞令烧香悔谢，并蒙释散，赐与更始。某身及亿曾万祖幽涂死魂开诸光明，咸蒙解脱，转入信根，去离五道，开度因缘，死者长乐，生世蒙恩，其业考释散，谪罚除灭，乞削罪录右宫黑籍，度名左府青录之中，道气覆盖，神明佑护，转祸为福，反凶成吉，禳灾却害，诛灭鬼贼，真气降流，温润骨节，调和五藏，宣理百脉，使所苦除差，众治获力，增光附润，安定精神，生活保全，永荷道恩。
　　次礼四方忏文
　　西方 北方 东方 南方
