<!-- { "loadSidebar": true } -->
　　受此文，斋九日。青笔书九尺黄缯上，祭之於本命之岳，然后佩身。九年未升，当又祭，投书於青烟之霄，则得上清玉景宫，给以五色云车，奉迎受者身。清虚元年，岁在庚寅九月九日，上甲直晨元始天王，清斋上清宫，告盟无上无巅无色无影无形无名无祖无宗无极洞清九玄自然无数劫，道授三元玉检文，检三天玉童，使付后学有玄名应为上清真人者，定名於丹台金藏玉策紫文琼札，奉迎圣君，飞行上清宫。
　　太素三元君，处於高上上清之宫、广灵之堂，晨灯映乎玉真，明光焕乎丹房，三华吐曜於自然，神晖洞朗於九玄，庆云翳乎玉台，飞烟郁於紫轩，明玄图於上馆，理五符於胎尊，布三元於太素，主生籍於玉门，萧条高轩，独玩妙渊，出游霄观，则日月倾曜，列烛拔根，八风回波，飙荡幽源，琼晖映朗，高霄舞晨，绛霞郁敷，黄云七缠，五老启途，太帝扶轮，西皇秉节，东华扬旛，九天为之巅。徊大无为之起烟，幽气隐蔼，八景拂尘，顾盻罗於无上，俯仰周乎百圆，可谓至真之高邈，妙化之难量也。
　　右出《 洞真玉检经》
　　此流霞开明内观玉符，东向朱书白纸上，叩齿十二通，咒曰：
　　太阳九道，八真齐明。三五回化，混合丹灵。石景玉胞，朱丹之精。采纳飞玄，来降我形。长与三晨，同死俱生。毕，以符投於石景水母之中。右上清玉霞紫映内观上法，一名金精石景水母玉胞经，一名采服日根招霞之道。
　　常以月生一日，取东井黄华之精三升，井华，水也。盛以金器亦佳，着於中庭。至月十六日夜半，令月精光玄映於黄华之中，兆东向书黄气阳精洞明灵符，投着黄华器中，转西向，叩齿二十四通，仰呼月魄云云，凡二十四字。毕，闭目存月中五色流精紫光，下灌兆身，洞匝一形。存月中有一真人，形长九寸，头戴紫冠，通身衣黄锦飞裙，下在兆头上，口引月中黄华，以灌溉兆形，便临黄华器中，映月光而微咒曰：
　　灵舒耀华，三五洞清。紫黄交降，二气混并。天元离合，运度亏盈。皇芝流溢，黄胎结精。景中真人，淘灌我形。月君夫人，固我黄宁。金铛玉佩，使我彻明。与月俱亏，与月俱生。长餐黄华，升入帝庭。浮游太空，匡御飞轮。上享无极，亿兆劫龄。毕，仰向月二十四咽止。取黄华向月洗目，及通身自盥洗。毕，余残悉放东流之川。行此九年，目睹空洞，彻见万里，逆究吉凶，炼容易体，面有玉精，体生紫光，乘空驾虚，飞行上清，三关启机，九户受灵，面发金容，五藏华荣，金真启畅，豁落洞明，神烛潜照，宝光夜生，流金交掷，焕落火铃，啸命立到，驱策神兵，三元诣房，降致绿轮，乘空驾虚，飞腾上清。
　　右出《上清主霞紫映内观上法》
　　无上秘要卷之九十三竟
　　无上秘要卷之九十四
　　升太空品
　　上清金阙灵书紫文，采服日华飞根，以散解死结，保凝泥丸，混生雌雄，固魂养神，身得玉皇，气同三光。案此吞气之法，昔受之於太微天帝君，一名赤丹金精石景水母玉胞之经也。当常伺见日初出之时，乃对日东向，叩齿九通。毕，心中阴祝呼日魂之名、日中五帝之字：日魂珠景，照韬绿映，回霞赤童，玄炎飙像。凡心祝呼此十六字毕，仍暝目握固，存见日中五色流霞皆来接一身，下至两足。又存令五气上至头顶，於是日光流霞五色俱来入口中，又日光霞之中自复有紫气大如目瞳者，累重数十，焆焕在五光之中，名之日华飞根、玉胞水母也，并俱与五气来入口中，向日吞霞，作四十五咽气。咽气毕，又咽唾九过。毕，又叩齿九通，微祝曰：
　　赤炉丹气，员天育精。刚以受柔，炎水阴英。日元晨景，号曰大明。九阳齐化，二烟俱生。凝魂和瑰，五气之精。中生五帝，垂光御形。采飞以虚，掇根得盈。首巾龙华，披朱带青。辔乌流玄，霞映上清。赐书玉简，金阁刻名。服食朝华，与真合灵，飞仙太微，上升紫庭。祝毕，向日再拜。真仙之中百万人以上，无有一人知日魂之名。此道玄妙，非腐食臭骸可得听闻。天阴无日，可於密室中所外洁净处，存而为之。清修道士精通上感者，可不待见日而修之也。若学者休粮山林，长斋五岳，绝尘人间，远思清真者，得日日服日根之霞，吞太阳之精，则身生玉泽，面有流光。如其外累人事，未获静形，浮游世路，心拘萦网者，要以月朔日、月三日、月五日、月七日、月九日、月十三日、月十五日、月十七日、月十九日、月二十五日案而为之，如上法，一月之中十过也。此日，是日魂下接飞根盈满水母玉胞。行之一十八年，玉清太素三元君当炼以金真，映以玉光，位为玉皇，飞行太空。
　　右出《洞真灵书紫文》
　　《紫书诀》：凡修上真之道，当行上清玉霞紫映内观上法。常以本生上旬之日，沐浴清斋，虚洁法服，平旦入室，以内观开明玉符清华之水东向洗眼，并漱荡口肠，令内外清虚，口无余味，腹无余熏，眼无余视，体无余尘，恬洁净默，唯道是身，然后还南向平坐，瞑目内思紫气出兆头顶之上，勃勃充天，气灌己形，内外郁冥，便引紫气仰咽三十九通，气随咽入兆口腹之中。咽讫，开眼朗然豁除，便叩齿三通，仰咒曰：
　　上清流霞，晖真告旦。紫云映灵，扬精交焕。内注金门，玉户受灌。宝神藏景，魂魄无散。明皇九真，八道漾。攀云招虚，灵降河汉。洞彻幽元，三晨齐宴。游腾玉室，上拜帝馆。毕，仰咽三过止。
　　此内观开明玉符，当以朱书白纸投水中，东向叩齿三通，咒曰：
　　天无飞翳，地无游尘。玉符荡秽，洗除非真。洞明玄虚，招致灵仙。毕，以水洗目，漱盥内外，余符水悉放之东流。此一诀，出《上清玉霞紫映内观经》中篇。修之八年，紫云覆兆身，目朗彻视，洞观九天，体生奇光，纵景万变，飞行太空。
　　右出《洞真青要紫书上经》
　　十二月则受梵宝天之气，当以月三日平旦、十三日正中、二十三日夜半，一月三日三时香汤沐浴，烧香入室，西北九拜朝元父，东南三拜朝玄母，还向月建平坐，叩齿三十六通，闭眼存呼梵宝天王姓讳。行此三年，骨化成玉，神欢气盈，逆知方来未然之事，九年形变，飞行太空。
　　右出《洞真九丹上化胎精中记》
　　右八素飞精二景玉文，生於空洞之中，明於龟山之巅、玄圃之上、积石之阴，万气所内，总御诸天，日月隐文，秘於九天之上，万劫一传。有得灵文，日月同年，变化纵景，出有入无，项生紫光，面发金容，万灵稽首，十天同迎，九年修行，飞升太空。
　　右出《洞真八素真经》
　　金精石髓炼变九元真符，兆欲去离刀山之难，当以本命之日白书青纸服之。三年，宿罪消灭，真灵下降。九年，克得乘龙策虚，飞行太空。
　　右出《洞真四极明科》
　　升紫微宫品
　　黄水月华丹，掇而取之，食其华，饮黄水一升，则分形万化，眼光变为明月，浮游太空，飞行紫微上宫。
　　右出《洞真灵书紫文上经》
　　始生中真上元阴阳变化二符，朱书上符，墨书下符，以立夏先服下符，后服上符，冬至先服上符，后服下符，临服符时叩齿三通，微祝曰：
　　阴阳顺化，二气流通。元父保真，玄母卫宫。二灵交变，道明光充。八元玄洒，我道开张。三部合景，变化无方。灵符停年，玉气还童。寿齐劫龄，长天无穷。毕，仰咽八气止。行之八年，将八景神官为兆策辔，上升紫微之官也。
　　中真上元阳生丙子变化符，此上元玉门阳灵之精化生玉文，以辅中真高清，变化八方之气，通神招．真，保命长存。服之八年，则紫微上宫玉童八人给兆通灵，召八景云舆，迎兆飞升，上造紫微宫。
　　右出《洞真变化七十四方经》
　　紫微灵都真符旧文，出太上变化空洞第三玉景篇中，藏之紫微宫中。
　　诸行道求仙，思神存真，谢罪解过，上希五帝众仙原佑之恩，当以立夏之日朱笔书文，南向服之三枚，万罪并消，五帝保举，记名丹房。修之三年，勿失一节，则紫微给玉童八人。存思感会，五帝降形，致三景玉舆给兆飞行，上升紫微宫。
　　右出《洞真灵真八道玉景隐符》
　　升紫庭品
　　高圣帝君曰：欲记名西龟之山，腾形七映之房，当以七月七日上合之时，沐浴清斋，晡时入室，烧香，北向九拜，朝礼玉帝。毕，北向叩齿十二通，思斋室之中有白素之云，虚生蓊蔼，满币一室。存五老仙伯在素云之中，披飞青之帔，冠通天玉冠，手执青文之录，思领仙玉郎，着云锦之袍，冠七宝玉冠，手执白银之简。思见二真为我记名於白简之上，结录於青文之篇，以
　　我简录付监真使者，定录左仙，上疏九天帝王七圣机下，简录定名。五老仙伯领仙玉郎化入我身太素宫中。微咒曰：
　　天庆普降，上合万神。大空记名，东华刻篇。结以青录，简以白银。四韵合一，齐音成真。高圣玄授，以度我身。二气下填，回天九烟。化为仙伯，玉郎并真。八景携舆，上造帝晨。朝礼上圣，福庆九缠。长保三光，天地同年。毕，又七拜礼七圣，咽七气止。行此之道，则龟母注录，东华记名，三元下降，升到紫庭。
　　右出《洞真七圣元纪经》
　　阴阳玉景开云符，朱书青纸服之，朱书青缯佩之。此日月二景之精，能知二景之精，隐景藏形。行之十八年，上升紫庭。
　　右出《洞真神州七转七变舞天经》
　　升紫虚品
　　太上真人招五辰於洞房飞仙秘道，南极元君受传，夜半清静，坐卧任意，安体靖心，宽气调神，临目内视，存西方太白星在面两目上，名为玉珰紫阙。次又存北方辰星在天中帝乡玄乡玄宫，从鼻上来至发际五分，直入一寸。
　　次又存东方木星在洞关朱台在目后一寸，直入一寸。
　　次又存南方荧惑星在玉目内眦际五分，直入五分。
　　次又存中央镇星在金匮黄室长谷，金匮黄室在人中中央直入二分，星如缀悬於上。
　　存思都讫，仿髴令星处其位当悟，使五星出光芒，放五色烟，贯我一身．洞彻内外。体中如有熏熏，星精来入也。乃叩齿五通，咽液二十五过讫。乃微咒曰：
　　高元紫阙，中有五神。宝曜敷晖，放光冲门。精化积生，变为老人。首巾素容，绿帔绛裙。右带流铃，左佩虎真。手执天刚，散绛飞辰。足蹑华盖，吐芒炼身。三景保守，令我得真。养魄制魂，乘飙飞仙。毕，常能行此十五年者，於是南极老人丹陵上真迎以绿云之舆，西极老人素灵子期迎以黄飙之车，北极老人玄上仙皇迎以玄景之龙，东极老人扶阳公子迎以青骈之辇，中元老人中央上玄子迎以曲晨之盖。五老一合，俱升紫虚。
　　右出《洞真金真玉光太上隐书经》
　　无上秘要卷之九十四竟
