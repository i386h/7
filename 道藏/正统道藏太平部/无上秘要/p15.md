<!-- { "loadSidebar": true } -->
　　金阙以黄金为柱，刻金题众真飞仙之号；玉阙以青玉为柱，刻玉题上皇真人之号。他阙悉如此阙，上有九层金台，虚上玉晨领仙君所居。
　　金辉紫殿，琼房玉室。
　　右后圣金阙帝君所居。
　　青精宫，上华室。
　　右室中有青气自生，号为反香之烟，逆风三千里，而此香气犹彻闻。
　　西田夜台，
　　右太帝所居。
　　瑶台、丹灵云宫、九折洞室。
　　右上清总真主录南极长生司命君，藏七十四方三元玉检，检仙众文等经於其内。
　　九玄玉房，
　　右《大洞真经三十九章》秘於其上。
　　玉虚七映紫房，
　　右藏四极明科於其上。
　　玉晨宫，琼阙，七灵台，金晨华阙，太和殿，寥阳殿，药珠阐，长锦楼。
　　右玉晨道君所居。太微观，玉阙紫宫，
　　右太微天帝所居。
　　云飙宫，流逸房，
　　右玉华三元君所处。
　　琼琳宫室，
　　右玉华玉女所居。
　　紫碧玄台，
　　右在绝空之中，南极长生司命君
　　修道之日，得自然降授太霄琅书，琼文帝章等一十二法之所。
　　绝空宫，
　　右在五云之中，司禁真伯、上帝玉君会仙之所。
　　羽景堂，
　　右在太无之庭，司禁真伯上帝玉君时宴於此堂。
　　洞宫、峨媚宫，
　　右在太无天峨媚山，诸得真仙道者，名刊於此宫。
　　洞观堂，
　　右悬在太无之中，万华先生生时寝此堂。
　　晨辉宫，
　　右在玉虚天中，玉虚司命所处。
　　万华宫，
　　右在玉真天中，小有先生主图玉君之所治，又藏玉帝之宝经，玉清之隐书。
　　华景宫，
　　右在太初天中，宫内自生九素之气，气烟乱化，祥云九色，入其烟中者易貌，居其烟中者百变。
　　黄阙紫房，
　　右在昆仑天帝之所出入。
　　紫微宫，
　　右在北溟外，羽明野，玄陇山，紫微夫人之所居。
　　洞元三瑶宫，
　　右在委羽山，宁先生、金仙石公、晃夜童子之所居。
　　墉城金台、流精阙、光碧堂、琼华室。
　　紫翠丹房，
　　右在昆仑山，西王母治於其所。
　　墉台、墉宫、西瑶上台，
　　右在昆仑山上，西王母所居。
　　紫府宫，
　　右在青丘之左风山上，天真神仙玉女游观之所。
　　九灵馆、金丹流云宫、晖景室，
　　右在昆仑山，西王母及真仙女之所游处。
　　玉殿，
　　右在玄羽野西陇山，王乎三元君所居。
　　青琳宫，西华堂，丹微房，
　　右在白玉龟山上，西王母所居。
　　扶桑宫，明真殿，素林台，积霄房，
　　右在八渟山，太帝君所居。
　　丹阙黄房、云景阙、琳霄室、那拂台，
　　右在方诸东华山，青童君所居。
　　太丹宫，
　　右在勃阳丹海长离山上，保南极元君所居。
　　白山宫，
　　右在白水沙洲中山上，傅太素真君所居。
　　总真宫，
　　右在西城山上，宰王君所君。
　　紫桂宫，
　　右在玄洲，太上丈人所居。
　　云林宫，
　　右在东海沧浪山，右英王夫人所居。
　　方丈台，
　　右在东海方丈山，昭灵李夫人所居。
　　清灵宫，
　　右在西玄山，真人裴君所居。
　　紫阳宫，
　　右在葛衍山，真人周君所居。
　　金庭宫，
　　右在桐栢栖山，右弼王真人所居。
　　太元府、定录府、保命府，
　　右在句曲山，三茅君所居。
　　紫清宫，
　　右内傅妃，领东宫中候真夫人所居。
　　紫清上宫，
　　右九华真妃所居。
　　七宫，
　　右在神洲三山，其宫七变，朝化为金，中化为银，暮化为铜，夜化为光，或化为山，或化为水，或化为石。
　　右出《洞真经》及《道迹真迹经》
　　紫微上宫，
　　右在玄都西北玉京山，元始灵宝西北天大圣众至真尊神、无极大道上帝、真皇老人，常以月一日，会於其上，奉朝天帝，推校地上人鬼功过。
　　阴元台，
　　右在玄都北玉京山，元始灵宝北天大圣众至真尊神、无极大道太上老君，妙行真人，常以月八日会‘於其上，推校地上兆民簿录、年命算籍。
　　通阳青微宫，
　　右在玄都东北玉京山，元始灵宝东北天大圣，众至真尊神，妙行真人，无极大道太上，万度万生神皇，无上玄老元灵老君，常以月十四日会於其中，推校天下学道年月功过及鬼神之事。
　　青华玉陛宫，
　　右在玄都东玉京山，元始灵宝东天大圣、众至真尊神、太清玄无上三天无极大道、无上玄老太上老君、太上丈人、皇上老君、皇上丈人、青灵上真、天帝君、天帝丈人、百帝君、太帝丈人、九老仙都君、九炁丈人、百千万重道炁、千二百官君、太清玉陛下东极老人、青华大神上相司马青童君、金阙后圣帝君、真阳始青神人、灵宝九仙君等，青和玉女主仙，四部常以月十五月会於此宫，校定学仙人功过深浅。
　　洞灵丹台，
　　右在太玄都玉京山，元始灵宝东南天大圣、众至真尊神、无极大道南上老君、南极真人、太和玉女，常以月十八日会於此台，集校民人簿录，区别善恶。
　　洞灵元阳馆，
　　右在太玄都玉京山，元始灵宝南天大圣、众至真尊神、无极大道、南上赤帝、丹灵老子、太和玉女，长生可马、好生君、司命司录、南极度世君、万福君，常以月二十三日会於此馆，集校天民禄命长短。
　　朱宫，
　　右在太玄都玉京山，元始灵宝西南天大圣、众至真尊神，无极大道，天皇老人，南极元真君，洞阳大灵，常以月二十四日会於此宫，考校三官九府五岳北酆太山二十四狱罪刑簿目。
　　金阙七宝宫，
　　右在太玄都玉京山，元始灵宝西天大圣、众至真尊神、无极大道、西华金堂玉仙真母、金阙后圣、上相帝君、四极真人，常以月二十八日会於此宫，奉朝天真，推校日月星辰分度并得道人名。
　　黄房，
　　右在太玄都玉京山，元始灵宝下元天大圣、众至真尊神、无极大道、下元玄黄、洞渊洞灵、万仙五帝、西司真人，常以月二十九日每於其内，奉朝天真，算校五岳四渎、河海水帝、地灵鬼神之事。
　　七宝紫微宫，
　　右在太玄都玉京山，元始灵宝上天大圣、众至真尊神、无极大道、上下中央四面八方太上无为大道诸君，丈人众仙、天官大神等，常以月三十日会於其内，考召地上神祇，周行天下，司察善恶，功过轻重，列言上天。
　　云宫、黄房，
　　右元始天尊时闲居养素於此房内，七宝帏中。
　　玄都元阳七宝紫微宫，
　　右元始天尊恬神安漠、寂然无为、思念万兆之所。
　　上清太玄玉都、广寒丹殿，
　　右太上大道君，高上玉帝、十方至真等，至此宫内建天宝羽服，诣元始天尊，金阙之下，请受元始灵宝赤书五篇真文之所。
　　太空金台、玉宝殿、九光华房，
　　右元始天尊令引众真入於其内。
　　灵都紫微上宫，右元始天尊令太上道君众真等，视天音於金格，取俯仰於神王之所。
　　六合玄台，
　　右藏真一劝诫、法轮妙经於其内。
　　长乐舍，
　　右元始天尊说灵宝真文，出法度人之所。
　　南丹洞阳上馆，栢陵舍，
　　右太上道君请元始天尊智慧罪根之所。
　　金台、七宝紫阙，
　　右在锺山天帝治於其上。
　　玄都长楼，
　　右皇曾天中内音书於其上。
　　天西北玉阙，
　　右玉完天中内音书於其上。
　　金华上宫、北元玄阙，
　　右何童天中内音书於其上。
　　太极上宫，洞元台，
　　右平育天中内音书於其上。
　　融生台，紫阳馆，
　　右文举天中内音书於其上。
　　紫微台、北灵馆，
　　右七曜天中内音书於其上。
　　元始玄台、九夜台，
　　右越衡天中内音书於其上。
　　北斗玄台、南斗长生宫，
　　右太极蒙翳天中内音书於其上。
　　洞阳馆、南极上宫，
　　右赤明和阳天中内音书於其上。
　　玉京玄台、南极上元宫，
　　右玄明恭华天中内音书於其上。
　　龙泽山黄房室，
　　右耀明宗飘天中内音书於其上。
　　紫微上宫、寒灵窗，
　　右皇笳天中内音书於其上。
　　玉京九层台，
　　右堂耀天中内音书於其上。
　　南宫福堂，
　　右皇崖天中内音书於其上。
　　玄都紫房，
　　右极风天中内音书於其上。
　　南上朱陵阙，
　　右孝芒天中内音书於其上。
　　玄都九层长楼、北灵上馆，
　　右翁重天中内音书於其上。
　　明真台，
　　右江由天中内音书於其上。
　　紫微台、南阳台，
　　右阮乐天中内音书於其上。
　　玄都玉台，
　　右昙誓天中内音书於其上。
　　扶桑司灵馆，东井华林堂，
　　右元洞天中内音书於其上。
　　紫微长楼，
　　右禁上天中内音书於其上。
　　紫微大灵馆、南阳上宫紫台。
　　右梵度天中内音书於其上。
　　右出《洞玄经》
　　太极宫、委华玉堂，
　　右五灵真君之所处。
　　紫微玄琳殿，
　　右中央黄老君所居。
　　丹玕殿，
　　右金阙圣君所居。
　　太清宫、太素宫，
　　右太素君所居。
　　太和宫，
　　右太和君所居。
　　金华楼，
　　右仙真玉箓皆在楼中。
　　右出《洞真经》
　　天官宫
　　紫微宫、元黄太极左宫、洞白太极右宫，右天官三宫，宫有三府，府有一十二曹，并在元阳之上太空之中，自然之号，考官所治，普统上真。
　　地官宫
　　洞空清虚宫、南洞阳宫、北酆宫，
　　右地官三宫，宫有三府，府有一十四曹，并在山洞空玄之中，皆自然之号，考官所治，普统地上五岳四维、八极神仙真人神灵。
　　洞官宫、易迁馆、含真台，
　　右在洞天中，女人得道者所居。
　　童初府、萧闲堂，
　　右在洞天中处、男子之学者。
　　休明总灵洞宫、玄司重正宗虚宫，
　　统仙升灵希微宫、正真绍灵宛司天宫，
　　云楼玉纪明朗宫、崇虚赤映云曲宫，
　　右在酆都山洞中总领万神生死。
　　纣绝阴天宫，
　　右北帝君治於此，总主诸六天宫，凡人初死皆先诣此宫受事。
　　泰杀谅事宗天宫，
　　右西明公所治主杀鬼卒暴死亡所。
　　明晨耐犯武城天宫，
　　右南明公所治，主贤圣去世於此受事。
　　恬照罪气天宫，
　　右北斗君所治，主祸福吉凶、续命罪害，应生应死皆悉由之。
　　宗灵七非天宫，
　　右东明公所治，主在世事俗信道不笃死经於此。
　　敢司连宛屡天宫，
　　右北明公所治，主诸学道破戒不悔，假道希荣，托法贪利，或受正教而事邪俗，杀生淫祀，叛道入魔，或无所信顺，暗任肆心属於此。
