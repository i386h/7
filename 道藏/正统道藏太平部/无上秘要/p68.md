<!-- { "loadSidebar": true } -->
　　白帝庚辛通灵玉符，白书黑缯佩身，又以庚辛日白书黑纸上，西向服一枚。三年，庚辛白素玉女降见，兆身通灵，知西方万里之事，致西岳仙官送自然之厨。九年，白帝自降於寝房，迎以素霞飞轮，上升上清宫。
　　黑帝壬癸通灵玉符，黑书青缯佩身，又以壬癸日黑书青纸上，北向服之一枚。三年，壬癸玄素玉女降见，兆身通灵，知北方万里之事，致北岳仙官送自然之厨。九年，黑帝自降於寝房，迎以玄霞飞轮，上升上清宫。
　　黄帝戊己通灵玉符，黄书白缯佩身，又以戊己日黄书白纸上，向太岁服一枚。三年，戊己黄素玉降见，兆身通灵，知中央万里之事，致中央仙官送自然之厨。九年，黄帝自降於寝房，迎以黄霞飞轮，上升上清宫矣。
　　右出《洞真素奏丹符灵文》
　　无上秘要卷之九十二竟
　　无上秘要卷之九十三
　　升上清品下
　　夏三月，九元上虚皇君则变形为九日，更相累连，光明流曜，映照上清，思之还返真形。修行上虚皇君之道，常以冬至之日，入室北向拜朝虚皇君。毕，叩齿三通，思虚皇君随四时形景在玉清七宝宫北元府恬水乡上善里中，回真下映，入兆两贤幽阙之中，便咒曰：
　　玄寂通微，散精虚皇。三元混合，飞仙流光。神童溉灌，玉女散芳。元父交庆，福祚我当。八景辅翼，五老降房。得睹上灵，接颜仙王。永享罔极，仰飞太空。轻羽飞行，升入上宫。毕，仰咽十气止。此玄寂上道，秘於太上六合紫房，依科万劫一出，玄授上仙之人。得者神仙，行上清也。
　　玄寂九元无上虚皇君元飞皇之气讳字，形长五千万丈。
　　冬三月，头建飞天紫冠，衣五色斑衣虎裘，佩流金之铃，带交灵素绶，立玄龟之上，在玄云之中，光明焕焕，朗照上清。思之还长五寸五分。
　　春三月，九元上虚皇君则变形为老人，头建黄巾，身衣玄羽之衣，手执戟，足立紫云之上，思之还反真形。
　　秋三月，九元上虚皇君则变形为黄黑二色之光，光明弈弈，照明北方，此则反玄寂之气，更受炼元飞皇之精，思之还反真形。
　　右出《洞真元始变化上经》
　　春分之日，月宿金门之上，金门之上则有通灵之门也。以其时，月於金精冶炼之池，受炼於石景水母，莹饬於华光。当此之日，灌阳精於金门，纳黄气於玉泉。皇上真人诸天人皆以其日采骞树之华，以拂日月之光，月以黄气灌天人之容，故春分之日万气并温，神景偕和，黄气阳精降接之时也。
　　求仙之道，当以春分之日晡时入室，西向，眠座任意，闭眼内思月中青光夫人姓讳，形长九寸，头作颓云之髻，着青锦飞云之裙，口衔月光，下入兆身两目之上，须臾月光散为黄气，流布一形，夫人在月中央采骞林之华，散拂黄气之中，口吐阳精赤气，以灌注於兆形，从内雨外，黄赤二气更相缠绕，洞映一身，夫人以紫书丹字六音授於兆身，便引黄气二十四咽，引阳精十六咽止，叩齿二十四通，仰咒曰：
　　金冶八炼，丹池浩渊。玉膏滂沱，流洒八骞。黄气郁升，阳精结烟。采华兰庭，飞裙诜诜。夫人漱香，皇上灌津。柔景时融，闰雨诸天。丹晖八朗，光明洞鲜。回曜曲映，下降我身。得与月魄，长保灵年。乘空驾浮，之造无间。止咽气二土四过，咽液十六过止，便服紫书丹字。行此道八年，夫人授兆丹字真音、月中飞华，以拂兆身也，面有金容，飞行上清。
　　右紫书丹字月魄隐音，题月东境骞林之树，树叶结自然之书也。得服此字，寿万年。施日月之道乃有数十法，至於此音，秘不行也，轻泄身见世负风刀之考，七祖充无极鬼责，三涂五苦，万劫不原。当以秋分日平旦，东向，丹笔书紫纸上服之，叩齿十二通，微咒曰：
　　玄晖明白，紫气艳光。郁飙乘日，四六相通。外拂朱华，内结八芒。紫道流焕，我身逸充。得乘景舆，上造帝堂。毕，咽气二十四过止。又丹书生紫上佩头，三年顶生紫光三尺，得给玉女六人，口受灵音。妄泄之人，死没鬼官。百年有金名玉字之人，得传一人，秘则神仙，飞行上清。
　　凡学道之士服日月之道，当以立夏之日正中取真珠八分，又丹书八炼丹胎玉符黄纸上，投於清水之中，向南沐浴，临盆叩齿二十四通，微咒如立春之文。毕，引气八咽止。还室内烧香，以炼丹和紫粉囊诸粉以粉身，摩两手令热，拭面及通身，首南而卧，叩齿九通，暝目握固，思日光紫气累重下灌己身，思己在日景之内，日景回己身，上升洞阳之宫，在空青之林流火之庭。思南极洞阳真人讳融珠，形长八寸，衣绛章单衣，头戴日精通阳之冠，口吐赤气，勃勃如火之炎，以烧己身，须臾啜取青林之华以与己身，已食华味甘，觉体下热，咽气八十过止，微咒曰：
　　日景耀罗，绮合玄阿。流火洋洋，万津扬波，空林郁青，金翅婆娑。八炼朱母，芳芝恬和。金阙四张，皇人之家，灵晖吐精，仰啜飞华。左郁玄上，右策命魔。身登高台，游盻绿那。八景翼霄，紫琼丹霞。气同玉真，命齐灵柯。长宴九玄，路无倾嵯。毕，便服八炼丹胎玉符，咽气八十过，咽液三十六过止。
　　行此之道，暮卧，又当以立夏之日始至立秋，以两手摩心上，左右各八十过，思日在心中，月在心下，日月二光映照匝身，叩齿十二通，咒曰：
　　朝游青林，夕宿高台。流火万丈，受炼玉胎。魂宁魄悦，万神熙熙。极日永月，三光齐期。毕，便卧。行此八年，则身入火不然，面有朱容，得与融珠面共语言，降致丹霞，飞行上清。
　　右出《洞真黄气阳精王道顺行经》
　　上无二十四气，结成二十四宫府乡里名号，置二十四帝尊处於玉清之上、无崖之巅、空洞之内、太虚之中，帝君凭虚而生，感灵和而为人宫府，皆结玉气而成号，以辅上元上真，光明洞曜，虚映上清。二十四帝以立春、秋分之日，服御始生之气，炼真变神，下降学者真人之身。是其日当清齐沐浴，烧香入室，先思青气从兆右目中出，白气从兆左目中出，二气混合，蓊郁相覆，满於一室，思己身在二气之中，见神真形，每令分明，审定光色，便行服御咒说之辞也。极思寂注，勿异念也。所以专则致感，精则致妙，故能回紫軿以扇空，驾飙轮以上升也。自无太极金名玉字，不得知闻见其篇目。皆玄挺应会，克成上仙。秘则灵降，泄则祸婴。上元散二十四气，化生三部八景二十四元洞神宫，下治学者之身。上元中宫中亦混气变化，凭虚而生也，皆有千乘万骑镇卫身形。若存天真於寂室，精思神颜於灵宇，则三八部神安镇宫府，不移年而神见，玉童玉女立可役使。八年之中，千乘万骑必共致八景玉舆戴兆身，飞登上清之宫也。
　　太素三元君，乃一真之女子，则三素元君之母也。太素元君虚结空胎，凭华而生，诞於高上上清宝素九玄玉皇天中，厥讳正荟条，字云渟婴，头建宝琅扶晨羽冠，服紫气浮云锦帔，着九色龙锦羽裙，腰带流金火铃虎符龙书，坐於太空之中，膝下常有丹绿青三素之云，云气冠覆元君之身。夫欲行飞仙之道，佩三元玉检之文，当以夜半时於密室之中，北向暝目叩齿三通，存思太素三元君服色讳字，乘丹绿青三素飙轮从玉皇天中来下降室内，便心拜於元君，微咒曰：
　　三气元精，九天上灵。晨晖朗曜，玉华洞明。三素飞飙，丹辕绿軿。八风扬轮，流映霄庭。招真致仙，下降我形。上愿利亨，单向皆成。金颜华容，内府鲜明。八景扶舆，骨飞肉轻。上升丹台，朝谒玉清。毕，咽气二十四通止，开目便讽玉清上宫琼瑶萧条之唱，以和於形魂之气，欣於太素之高真。唱曰：
　　太元连玉清，三曜洞高明。八景回晨风，散云蔼飞灵。圆轮掷空洞，金映冠天精。玉华结五老，紫烟运霄轮。乘气荡玄房，委顺拔所经。金姿曜九霞，玉质跃寒庭。幽童回骇盻，老艾还反婴。帝一固泥丸，九真保黄宁。视盻万劫外，齐此九天倾。毕，心拜，咽唾三过，都止也。
　　上真元父，结九天玉精之气，化生道一内神遂无为道极之宫；下真玄母，结九阴玉灵之气，化生阴极内神真元中灵之宫。二气上治九天极洞之宫，下治人身金门阴阳之房。元父、玄母常以立春、春分之日受交虚映之气，散精灌灵，合会天元，中炼玉仙，下变形真。当此之日，普天内新。为学之本，当以其日沐浴清斋，入室烧香，存思二真形象讳字衣服宫府乡里，服御阴阳二真灵符，固神宫於幽府，定保录於元图，阳离北朔之乡，阴会金云之州，交二气以变炼，合阴阳以相扶，则元始勒命於南极，三真书简於东华，宛转反香之烟，游观紫霄之崖，灭死结於元胞，辅上真於幽都，八景策辔，三元迅虚，飞行上清，变化太无，则七十四方与形合庐也。
　　上清变化七十四方上真，始号上元上真高明元玄灵之气，结玉清琼上宫丹朋府三素乡元正里，号曰上三天玉童讳字，头建三华宝曜洞天玉冠，衣青黄七变锦袍，带朱精禁天之章，佩七曜流金火铃，治玉精琼上宫，下散元九道之气，化生洞仙中元五阳洞耀洞极虚上高皇之宫，下治真人之身中黄长命宫中。三天玉童常以立春、秋分之日，服御元玄虚之气，以炼真变神，散元九道之气，以灌学真之身。修飞仙之道，常以其日平旦晡时夜半入室，东向服上真上元灵符，叩齿三通闭眼思三天玉童讳字服色，乘玄虚之气下降己身，与九道之气混合同一宫，便引气三咽，密咒曰： 
　　浩浩玄虚，金室琼庐。三灵启运，六元散敷。流真下降，授我玄符。光映八圆，道明恢扶。金札玉字，紫文丹书。勒位九天，灵真同畴。降致绿轮，飞云龙舆。飞行上清，升入玄虚。长保劫年，福庆有余。毕，仰咽三气止。
　　右出《洞真七十四方变化上经》
　　检仙真书，一名太真阴阳灵录三元章，乃三天九灵上微隐文。天地有大劫之数，经八千劫其文则一见，三元玄台直符三百人，玉女九十一人。佩者，一形之神皆受号自然玉仙也。无此文则形神不变，垢魂彷徨。彷徨不定，则神与邪交，则有灰落之期。形神不变，则不得召仙官、命上真，及诵万徧玉章也。万徧玉章，皆九天太真万神之隐名，诵之则九天骇听，万仙东带。身无检仙之文，而轻命仙官，摇动九天，仙不为降，天不为纳音，魂飞魄散，神惊气奔，宫宅振溃，赤子扰丧，天魔生祸，身则灰亡。学有此文，则不修自仙，太平期至，奉迎圣君於上清宫，自无玄图帝简，刻书丹文，不得妄告，宝篇轻泄，七祖充责，长闭鬼官，己身亡命，不得入仙也。
　　上清玉景丹灵洞天上元君三元玉检文，以授上清真人，佩游诸天，检御太空，摄领群真。得佩此文，位同灵仙，诸天敬护，五帝司迎。九年得三元君，奉诣上清宫。
