<!-- { "loadSidebar": true } -->
　　元始天王曰：夫高上洞真智慧经，不宣世上学士，皆多传已成真人，见故难见，见而难尽，是以希见於世矣。是戒尊重，不可以言宣。观於人身诸神，三百关节真灵不得妄出，魔试不能得犯。人受诵此戒，不违其禁，亦可不学而仙，云霞碧舆自然迎子，白曰；升天，浮身空洞，放浪十方，项生圆光，焕曜太无，率天众圣莫敢不敬仰於子也。六天大魔王是时即举奉戒之士，东华宫言名大梵天宫，大梵天宫言名玉京金阙，刻以上仙之品焉。
　　元始天王曰：大洞真经言，咏之万徧，云驾下迎。灵宝洞玄经有度劫之文，其人修之而或不仙，及合金丹灵药不成，何也？故由不得修奉智慧观身戒故耳。是戒众妙之妙，威神极尊，金华仙人九百立侍烧香焉，是真秘之道，不传於文，当诵咏而已。夫道学不受此戒，终不成仙，或造业堕於声色，或始勤末懈，或入山居家为众魔所试败，或生异念疑惑真经，或还从俗无复道心，或轻慢师友毁辱同学，或卒发狂痴，性炁倒错，更贪财爱色，及薄三宝，或家道轗轲，怨急悉会，或恶梦乱想，精神愁闷，皆由无大戒以摄其身神，三毒浮尸搅作五府，是致斯患也。魔王不削泉曲死名，三界不过仙品。
　　元始天王曰：是戒因灵仙而见，今诸天诸地名山仙人悉奉而行焉。每至朔望八节本命之辰，诸天斋日，同学师友入室说戒一周，先礼十方，方一拜。诸天闻说戒音，皆各礼焉。弟子愿欲奉，当资上金五两，以为五帝之信，丹锦十丈，为十方之质代。夫落簪之盟不泄戒律，以奉有戒之师。师弟子对斋三日，思念戒旨，是夕当然十灯，供养光明十方，十方大圣以表我心矣。天气和静，若其时风雨雷霆激迅，未可得受也。当更斋戒，重自恭肃，临时亦将神开意散矣。奉戒九年，身烛自明，日月华丹自至，金容内发，童颜充肌，神通四达，兴高仙齐德，出入无间。能奉此大戒律，则濯缨于流汩之池，解衿于七宝之台，游观莲花之上荫，以反生香林，光明鲜蔚，从劫到劫，永享道真。本命日正中若夜半北向，诵大上徊玄大品章，以洞十方。
　　太微天帝曰：是戒名智慧观身戒，一名保仙灵文，一名高上洞真度命灵章，自非有宿世功德垂庆，累业福祚所延者，终不令见此宝秘矣。东华元金简玉名，亦不使与是师相遇也。能奉之者，是子命应仙矣。有经而无戒，犹欲涉海而无舟橄，犹有口而无舌，何缘度兆身耶？夫学者不知寻经，而不知寻戒，是未悟真要之根，长梦而不觉，可为痛心矣！皆当量己能奉者，资过一人，是为泄戒，罪及七祖，父母幽厄地狱，身履三涂，五苦八难，终劫复始，转轮恶道，去仙日远，冤家债主因时一会，各慎身焉。
　　太微天帝曰：敢有窃听说戒者，即为天下恶魔所中，必至之祸，万无疑矣。若奉戒弟子独处山林可畏之地，呜天鼓二七通，心存戒神，戒神卫已三重，妖魔鬼魅不敢近，福德恒随身，诸天善神各各拥护也，先是冤家债主皆生慈心矣。
　　太微天帝曰：我昔始学之时，唯知请经，不知寻戒，乃历劫生死，太上愍我道心，高圣哀我不懈，见告云：子学弥勤，而不知奉观身大戒，当何由得仙乎！我於是稽首金阙之下三千日，太上见授要戒，奉而修之，九年之中云舆来迎，三界十方真人交会於玄虚矣。故道学当以戒律为先，道家之宗尊焉。法应习诵上口，古圣皆秘而不书也。今奉之亦然，弗令真文脱泄凡俗矣。
　　太微天帝曰：道学不奉观身大戒，而诵经万徧，隐处山林，升仙之举恐未可学耶？若能戒全於内，和光於外，犹庶几乎灵标之崖也。非道学难，奉戒难耳！子能全戒，余及十方，太上将保子登仙也。戒全而诵宝经，佩大符，若复不仙，天下无有不死之道矣。我之所说，世求其人难得耳！末业多托声名於浮华，罕见道德之真心，是以三宝沉昧，圣人潜处，岂道之不弘耶？受戒若全，十方真圣自然见於子也，是不学而仙道成矣。不虚言，虚言欲何为哉？正愍世间之志士耳，因缘运会，当有可教者乎？子其勖之，子其勤之，仙道既就，何乐如之？逍遥于太上之京，放任于自然之域，是为欢乐太上，前万劫犹未始，此之谓矣，真非翰札所能宣也。
　　太极真人曰：吾昔闻道於太上，言训三宝洞经而不奉是大戒，仙道众妙胡缘而成耶？故口口而已，不宣於文，将独逸於三宝之苑囿矣。宿无上仙之相好者，亦终不令见也。自非七祖积庆，繁华垂荫，因缘累业，冥功弥劫，岂知愿乐太上观身之戒乎？能奉是戒者，便为太上大法师三宝之宗焉。十方皆敬子於云汉，群仙将引子於东华，坐朝天魔，魔王举兆符命於三界六天泉曲之府。泰山主者，地官无复有应死之录籍也，青宫仙名乃定於是耳，将当为玉京之高仙，太上之真人焉。
　　太极真人曰：夫道要在行合冥科，积善内足，然后始陆大道之境界耳！自弗能尔者，皆为徒劳於风尘，无益生命之修短也。道在我，不由彼，唯慈唯爱，唯善唯忍，能行此四等，亦与道为邻矣。能勤能信，能雌，能终，能谏净，能弃色酒矣，是为六度之法，亦与真为俦矣。能受非不自申，能让德於人，能不欲人之欲，能容无理不净，能远无道，藏身幽处，能不违心，能不负经戒，能不代口所诵此八能，亦与善为友矣。
　　太极真人曰：戒律之为道，威严神妙，恐人不能有心奉，故当秘而不书耳。是以智慧经篇终不悉显於末学之士矣。口口相传，将亦何由而泄耶？当其说戒之时，十方天人叉手敬听，鬼神皆礼於所闻，岂可轻而哉！
　　太极真人曰：夫古人之为道也，玄寂静神，念无所存，口无所言，身无所修，兀然无际，湛然不动，坐忘真道，已成端拱，云车立迎矣。或乘凤浚空，或驾龙骋虚，举身蹑无，飞升太极，运体於空洞而无待也。是以迹不可见，世无我知，知我者希，则我者贵矣。此之谓乎合符契为师友特诡言而为固此非上古之法，末学所制耳。若必是学士愿请宝经，审观其人，意既洞悟，便对经於太上前，启告而付之，案文而宗奉焉，乃合太上玄科大法矣。苟无弘道之才，故以七祖证十方而当违此哉！自可先探思省子身能奉与否？三涂地狱，十苦八难，岂可轻耶？视之令人心寒於诸贤善慎明戒福自然矣。背尔之心，祸亦自然矣。苦痛切身，时刻叵遇，何况弥劫乎？
　　太极真人曰：虽复终劫，始劫是戒，不易之道，古人口受而身行。道成之日，迹或显，或隐，於后世故不测其所修为矣。是以上古以披衣坐忘而得道，轩辕铸鼎而龙迎，故能洞观十方，超浚三界，王乔、赤松所以乘紫烟而高翔天庭，皆其类也。不能具记，此贤所谓不学而仙道自成者乎？
　　无上秘要卷之四十五竟
　　无上秘要卷之四十六
　　升玄戒品
　　升玄五戒
　　道言：夫色欲败事，实不可行，而世间贤愚贵贱皆亦同愿，唯有道士乃能执志坚持教戒，以自检缚行止举动，心不倾邪，在於爱欲之间终不一违。
　　若见色利荣华艳彩，以戒掩目。
　　若闻好恶之言，五音之属，以戒塞耳。
　　若有八珍之馔，甘香之美，以戒杜口。
　　若愿想财货，七宝奇珍，放情极欲，以戒挫心。
　　若忆奸媱贪趣恶事，以戒折意。能行此五事者，七祖生天，衣饭自然，身得神仙，白日登晨，如其尸解，转轮成真。贤者精诚奉之也。若男若女不能承用，不肯受持，无可如何！吾宁与人万金，不书此言。道陵子当择人而授，勿泄真文。太上道君仍颂愒曰：
　　烦恼是何物？悉从身中生。目睹荣丽色，耳洞五音声，口甘八珍味，心想财货荣，意贪奸淫事，手足为之行。五恶既不住，考对在兆形。永与生道隔，幽魂殁鬼囹。罪毕出所在，有人而无情。
　　奉戒不行恶，掩塞五心门。目不视绮容，耳不采声烦，口不飨美甘，心不爱钱财，意无淫向想，手足不去来。五恶寂住停，考对焉从宣？永与真道合，不复零鬼官。功积从戒起，白日登玉晨。
　　日以色为雠，初不欲一见。耳以音为雠，初不愿欲闻。口以味为苦，初不以自熏。心以宝为石，初不为想恋。意以奸为贼，初不欲同贯。足以夷为岨，初不乐步端。五者同一路，初不倾邪看。若能如是者，所谓妙中难。难中既能通，滓滞无由安。身清神则宁，皇一守丹田。行备由内起，致得升冲天。
　　道言：奉法行道，当勤修身，当坚精进，当久持戒，当固专念，当执谛想，莫不存道，去邪去惑，去妖去伪，去淫去欲，除弃众非，以为包真，是先劳后报，度身升仙，当期当来，勿睹目前。
　　一者不得淫泆，志念在邪，劳神损精，魂魄不守，正气离去，邪来合前。
　　二者不得情性忿怒，心涌发愤，口泄扬声，咒诅骂詈，振动天地，神不佑人，身中真官上诉三天，注名罪目，万不得仙。
　　三者不得含想毒念，嫉妬於人，天人紏笔，地官奏言，注名黑簿，考至杀身，最不可犯，害及子孙。
　　四者不得饮酒迷乱，荒浊秽身，变易常情，不崇戒文，不畏官法，不敬父君，不识骨血，为欲淫牵，魂魄悲号，秽注五神，骂詈咨口，反逆不顺，天遗其殃，身受祸患。
　　五者不得贪利钱财。末世多伪，人情凶弊，或於便宜，动谋贼害，财是身雠，何用财为？有而不积，当种福地，空堂清室，名为仙家。
　　有此五者，不可一犯，喻如履冰之险，蹈室之危，罪定考至，而不悟知，贤者坐起卧息，深用自戒！
　　右出《升玄内教经》卷第七
　　升玄九戒
　　太上告道陵曰：夫欲慕道，求修大乘之法，当乐志虚无，要修行顺戒，奉而行之，道立可得。但当奉受其戒，勤行其事，吾当遣卫戒将军　　吏兵二十四大神以相卫护，断绝恶道，度着善地，动遇吉祥，不遭凶横，早绝死道，速致仙度，晓空无诀，明虚无意，必获上道也。
　　第一戒曰：身不得贪狠恣性、骄奢、放逸、蒙冒身祸，诞纵自恣，甘恶为非，过有华饰，口耽脆滑，柔软自适，无有厌足，不知动入罪目，不能自觉身之罪大不可称计，不得身犯，不得教令於人。摄意持戒，终身奉行，是吾太上太上太乙第一戒也。
　　第二戒曰：心不得与恶想恶念，不得形想评想，贪欲务得，蒙冒财利，贪毒阴贼，谋议高戾，贪欲飨味，无有厌足，不知动入罪网，不能自觉心过之罪大无有极，不自心兴，不得教令於人，摄意持戒，终身奉行，是吾太上太上太乙第二戒也。
