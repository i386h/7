<!-- { "loadSidebar": true } -->
　　依九天格，九万年一出。太上大道君又告青童君曰：九天有禁，万劫一传。今运度交周，炁反上清，道运应行於金台，依玄科，七百年有其人听三传。
　　《太上羽经蹑步天纲》，九晨君及九星夫人空常内名，步玄隐化，高虚上道及高皇玉帝之禁书也。依九天格，万劫一出，自开皇以来推运历数，其运度促，皇上出命，使太上大道君传於后学应为真人者，九千年听三传。若九千之中有其人，听顿传。传授限竟，不
　　得复出。
　　右出《 洞真回元九道飞行羽经》百年之中有上学真人未见是文，听传二人。
　　右出《洞真三元玉检布经》
　　《洞真天关三图七星移度经》，七百年一出，依四极明科，使七百年中得传三人。
　　右出《洞真黄素四十四方经》
　　依上皇之初，旧经万劫一传，三天立正，改七千年听得三传。七百年内有其人，亦听三传。
　　右出《洞真太上素灵大有妙经》
　　初令三百年得宣传一人，却七百年乃复得传一人。
　　右出《洞真九真中经》
　　依四极明科，七百年内听三传，百年内有其人听再传。
　　右出《洞真元始变化宝真上经》
　　《玉清隐书》有四卷，乃高上玉皇昔受之於玉玄太皇道君禁书。玉皇所宝妙秘，以付太极四真人，使掌秘藏之，五千年内听三授，授於上清之真人。若一年遇三人，亦听授之，限过不得复传。
　　右出《洞真太上隐书经》
　　依科；七千年有骨相合仙、名书帝录之人，得传。今有其人，七百年中听得传三人。
　　右出《洞真九丹上化胎精中记经》
　　太上素灵有大玉篇九真明科，皆传骨相合真之人。依上皇之初，旧
　　经万劫一传，三天立正，改七千年听得三传，七百年内有其人亦听三传。
　　右出《洞真雌一内神宝玉名经》
　　九赤者，乃九天上炁飞玄羽章结成玉文，其道至妙，依科七千年一传。
　　右出《洞真九赤斑符内真经》
　　灵文表异於空玄之中，经九万之劫，玄都丈人受之於太虚，后青童君传宿有玉名应为神仙者。七百年三传，百年有可授者听传二人。
　　右出《洞真高上曲素上经》
　　昔上元夫人以隐文授太和玉女，七百年当授合真通玄之人。
　　右出《洞真玉清隐经》
　　《 洞真高上金玄羽章经》，依科皆七百年听传合仙之人。
　　四真人曰：明科，七百年内传三人当为真者。
　　右出《洞真神丹箓形灵九经》
　　《洞真青要紫书经》，依玄科，七百年内听三传。旧科皆经万劫一传，自六天罢退，三道正明，运度相促，至道应行改科，七千年听传。若七百年有至心骨相应玄者，依盟而传。
　　右出《洞真高上元始道章经》
　　《三天颂文》，三天元始秘於三素之房、九曲琼室，千年一传。
　　青童君曰：自唐之后得此文，乃七千人皆得驭飞龙而玄升，晏鸿翮而腾翔，或托形轮化，潜引而飞空也。如此不可具记，依三天格制，七百年一出。
　　右出《洞真三天正法经》
　　《洞真太霄琅书》，经万劫传於太真王。
　　太虚真人曰：此太上之灵文，登辰妙道，七百年听三传。上宰王君曰：百年之内，有二人可授之。
　　太上曰：修行五星之道，出传之，始七百年中得三传。限尽藏之五岳，不复得出。
　　右出《洞真八素真经》
　　奔日月之道，上清太极九皇四真人之所宝秘，玄虚元君之玉章，三百年得传一人，却后七百年仍复得传一人。
　　右出《洞真结璘奔月经》
　　此皆太上之书，皆有定科，七百年中得三传，过此不得复出。
　　右出《洞真金书玉字上经》
　　依科，七百年内若有金名东华紫字上清合真之人，听得三传。自无
　　此骨，秘之玉阙，万劫不宣。《紫书丹字月魂隐音》，百年之内有金名帝图录字者，得传一人。
　　右出《洞真黄气阳精三道顺行经》
　　招灵致真豁落七元之符，上古之科，万劫一传。今有其人，七百年中听得三传。
　　右出《洞真金真玉光八景飞经》
　　回天九霄得道之篇，五老仙都左公堂录琼宫，依四极明科，万劫一传。
　　右出《洞真七圣元纪回天九霄经》
　　　秘於九天之上太微灵都之宫，依四极明科，万劫一传，若有玄图录字骨命值仙，七百年听三传。
　　右出《 洞真太微黄书经》
　　太上太极真人曰：学道者，受此经后四十年传一人；已延寿者，四百年传一人；得地仙者，四千年传一人；得天仙者，四万年传一人；得无上洞寂太上至真者，四万劫传一人；得太上灵宝大法，传授法科备矣。
　　右出《洞玄五称文经》
　　太上大道君曰：吾昔受之於元始天王，使授仙王、仙卿、上真真人，不传中仙。自无玄图帝简玉名上清，不得见闻。九天禁书，四万劫一传。
　　右出《洞玄真文要解经》
　　《洞玄智慧经》，千年三传。
　　《洞玄法轮经》，九天有命，皆四万劫一出。
　　天尊告飞天神人曰：明真格，四万劫一行，今冒禁相付，子慎之。又云：七百年依盟而传。
　　右出《洞玄九天经》
　　《洞玄安志经》，千年三传。
　　大虚真人告太极左仙公曰：依太上大法，四万劫得传一人。吾受经得成真，已授五十四人，仍子五矣。
　　右出《洞玄自然经》
　　依明真大科，四万劫一行。又云：四百年中有其人听传。
　　右出《洞玄黄箓简文经》
　　无上秘要卷之三十二竟
　　无上秘要卷之三十三
　　轻传受罚品
　　扶桑大帝当以经传太极四真人，谘於西龟王母。王母告大帝曰：上皇之年所以为学得见宝文便位登玉清者口皆密修宝道秘灵，不宣於口，不形於人，潜感至寂，以致上真。故道贵隐寂，化于无形，出于无声。自我受真经於九空，已经累亿之劫，未传三人，至中皇元年末，乃到北元天中经西那之国、灵镜人乌之山、耆莱之岫，於灵宫之中，凝九玄正一之炁，结而成字，后圣九玄金阙帝君来见灵文，使命仙都运毫写，而盟天修行，道成位登金阙。高上以我轻泄天宝，削我真元之号，退降散灵官，五百年中方得复於本真。元始所以置四司五帝之官部於神兵者，正以欲检於漏泄，罚於风刀，如此可不慎哉！后学如林，无一人得仙何？意皆由轻泄道文，流放天真，道既不降，天罚潜彰，进退失志，独死空山，徒劳无获，痛恨可言！道非勤而不告，非勤而不行，得见真经当密行求灵，神真易感，计日成仙。
　　右出《洞真八素真经》
　　上清天皇地皇人皇大字皆大有清虚妙法、洞玄宝文#1，自无金名方诸青宫不得知闻。有其文者，传非其人，冒掩履秽#2，不恭有灵，违犯其禁，七祖受考，责充右官，经山食火，经一掠化，生非人之道。
　　洞玄灵宝上经、大劫小劫符玉诀，上清宝文，玄洞之道，自无玉骨玄图紫字绿名，不得见闻。有其文者，而不崇奉，秽慢真文，轻露宣泄，流放非真，有犯其禁，七祖充责考，属右官。罚以刀山火乡之难、三涂五苦，三掠得过，生非人之道。
　　《高上大洞真经三十九章》、《素灵大有妙经》、《雌玉检五老宝经》、《金华洞房紫书上文》、《龟山元箓#3》、《白简金根上清太霄琅书琼文帝章#4》、《上宫宝篇》，凡三十一卷，此独立之诀，乃高上玄映之道，洞天玉清宝文极於已成真人，有金官玉藏#5，名书帝简，箓札紫庭，得受此经，不恭科，怠慢不信天真，轻泄圣文，使世见闻，为玉童所奏，七祖父母被考。
　　右出《洞真四极明科》
　　《紫书丹字月魂隐文》 ，妄说以告三人，死没鬼官，不得成仙。
　　右出《洞真黄炁阳精经》
　　太上曰：泄漏天文隐书，已告天帝#6，诛其三祖，又下三官，绝其身命，生被水火，死为下鬼。
　　右出《洞真太上八素真经》
　　高圣君曰：受七圣玄纪回天九霄白简青箓之文，师授不盟，轻泄宝文，弟子受而无信；窃披玉篇，同被风刀之考，七祖充责，三涂五苦，万劫不原。
　　五帝神兵恒紏漏泄#7，明慎奉行。
　　右出《洞真七圣元纪经#8》
　　受曲素诀辞之法，不交人物，求感冥应，必可授者乃得传之，传非其人，妄泄宝经，则七祖父母受冥栲於地狱。
　　右出《洞真曲素诀辞经#9》
　　夫有宿命应见此文者，必有神仙定录也。玉帝宝秘不传於世，妄说之者，则九天刺奸，奏於帝君，言子之罪，太上使五帝神兵罚子之身，七祖父母受考水官。
　　右出《洞真青要紫书经》
　　自无玄名於丹台，绿字於玉清，不得而轻传。自非神挺异骨，登玄岳而告盟，列金青以誓灵，此文不可得而授，其音不可得而闻。轻泄，七祖充责，已身殒丧，负考三涂。
　　右出《洞真玉佩隐元洞飞内文经#10》
　　太上道君曰：夫有宿命，应得见此文者，皆玄挺开会，必有神仙定分。此之神经不传於世，又妄说之者，则三天刺奸，上闻帝君，告子之罪，以为宣漏之愆。
　　右出《洞真黄素四十四方经》
　　传之违科负盟，三祖考于水官，已无仙冀，死为下鬼。
　　右出《洞真藏景录形神经》
　　合真之人当得此文，得者宝秘，勿妄轻传；泄露灵篇，九祖被考，充责鬼官。
　　右出《洞真太霄琅书经》
　　传授之法，皆师及弟子相授，以崇玄秘。授非其人，不遵法度，为泄宣天宝，漏慢违誓，死为下鬼，及七祖受风火之罪，自非同契#11宁当闭口。
　　右出《洞真九真中经》
　　师不依年限而授，弟子则身受风刀之考。
　　右出《洞真变化宝真上经》
　　九赤者，乃九天之炁飞玄羽章，结成玉文，轻泄宣露，传非其人，七祖获考，身没河源。
　　又曰：受者不关天灵，侍经玉童玉女列奏高上#12罚以五帝神兵，轻泄者，罚於九祖考灭，已身受而不盟，殃延七祖#13，身被风刀，自然天经#14。故上元君告於五帝曰：经非盟而不告，受不关而失真。彼此死生之责，学者宜依文而奉焉。
　　右出《洞真九赤斑符五帝内真经》轻泄宝文，失盟形残#15，七玄之祖，受考鬼官。
　　右出《洞真龙景九文赤书经》
　　传非其人，身入风火，七祖父母长考于水官。
　　右出《洞真金虎真符》
　　传非其人，为北帝所奏，殃延七祖，长充鬼责，身没形残。
　　右出《洞真高上玉清刻名内文》
　　无上秘要卷之三十三竟
　　#1洞玄宝文：敦煌写本作『洞元宝元』。
　　#2殗：敦煌写本作『淹』。
　　#3箓：敦煌写本作『录』。
　　#4琅：敦煌写本作『朗』。
　　#5官：敦煌写本作『骨』。
　　#6帝：敦煌写本作『章』。
　　#7紏：敦煌写本作『纠』。
