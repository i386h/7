<!-- { "loadSidebar": true } -->
　　智慧起本无，朗朗超十方。结空峙玄霄，诸天挹流芳。其妙难思议，虚感真实通，有有竟不有，无无无不容。
　　智慧恒观身，学道之所先。眇眇入玄肆，自然录我神。天尊常拥护，魔王为保言。晃晃金刚躯，超超太上仙。
　　智慧生戒根，真道戒为主。三宝由是兴，高仙所崇受。泛此不死舟，奖欻济大有。当可说戒时，诸天并稽首。
　　右出《玉清戒》
　　次归命一切天尊：
　　至心归命北方玄上玉晨天尊，
　　至心归命东北方度仙上圣天尊，
　　至心归命东方玉宝皇上天尊，
　　至心归命东南方好生度命天尊，
　　至心归命南方玄真万福天尊，
　　至心归命西南方太灵虚皇天尊，
　　至心归命西方太妙至极天尊，
　　至心归命西北方无量太华天尊，
　　至心归命上方玉虚明皇天尊，
　　至心归命下方真皇洞神天尊，
　　至心归命过去高上玉皇天尊，
　　至心归命见在元始天尊，
　　至心归命未来太极天尊，
　　至心归命玉京玄台紫微上宫，
　　至心归命一切真仙得道圣众。
　　右出《金箓经》
　　次师西面，平坐说戒，诸众伏受。
　　天尊告太上道君曰：今当普告，宣通法音，开悟群生，为诸男女解灾却患，请福度命，拔诸苦根，使生者见道，身脱八难，死者欢乐，饮食天堂，早生人中，转轮圣王，修斋求道，皆当一心请受十戒，谛受勿忘，专心默念，洞思自然，勿得杂想，挠乱形神，能如是者便当静听：
　　第一戒者，心不恶妬，无生阴贼，检口慎过，想念在法。
　　第二戒者，守仁不杀，愍济群生，慈爱广救，润及一切。
　　第三戒者，守贞让义，不淫不盗，常行善念，损己济物。
　　第四戒者，不色不欲，心无放荡，贞洁守慎，行无玷污。
　　第五戒者，口无恶言，言不华绮，内外忠直，不犯口过。
　　第六戒者，断酒节行，调和气性，神不损伤，无犯众恶。
　　第七戒者，不嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得国乱口舌，评议四辈天人。咎恨伤损神炁。
　　第十戒者，举动施为，平等一心，人和神穆，行常使然。
　　天尊言：建斋行道，四天帝王皆驾飞云绿轮、八景玉舆，从真人玉
　　女手把华旛，前导凤歌，后从天钧，白鹄狮子啸诗和鸣。烧香散华，浮空而来，瞻礼行道，观听法音。天王下降，万灵朝焉。如是，岂可不尽其法也！当先受十戒，然后行道，庠序雅步，静心闭意，坐起卧息，不离仪格，天王欢悦，列冬上清，可谓得道方寸之间。
　　右出《大戒经》
　　次署众官：
　　署高功大法师，当举高德，玄解妙义。
　　次署都讲法师，当举才智精明，闲练法度。
　　次署监斋，当举司察众违弹紏愆失。
　　次署侍经，当须营侍经文，整理巾蕴。
　　次署侍香，当须料理炉器，使香火不绝。
　　次署侍灯，当须景临西方，备办灯具。
　　次署侍座，当令四坐席地，拂饰齐整。
　　次科罚愆失三十六条：
　　若到斋堂，鞋履不正，
　　若唱善声不齐，
　　若法服巾冠不正，
　　若於法座垂发，
　　右件各罚礼十拜。
　　若坐起揖让失仪，
　　若侍灯灯火中灭，
　　若不注念清虚为众所悟，
　　若於法座睡眠，
　　右件各罚礼二十拜，
　　若钟声已绝不及行仵，
　　若不及朝师，
　　若礼拜上下不齐，
　　若侍香香烟中绝，
　　右件各罚礼三十拜，
　　若都讲不赞唱，
　　若出入去来不礼三宝，
　　若读经忽乱请问败句，
　　若驰步不庠序，
　　右件各罚礼四十拜。
　　若赞咏不唱善，
　　若起居出斋堂不相关白，
　　若听经倚据坐不正，
　　若反着法服，
　　右件各罚礼五十拜。
　　若巡行不次第，
　　若都讲鸣钟早晚失时，
　　若登坛越级，
　　若监斋见过不弹为众所紏，
　　右件各罚礼六十拜。
　　若着褐衣及行道巾冠出入，
　　若翻覆香炉灯火，
　　若烧香不洗手，
　　若临事与外人语，
　　右件各罚礼七十拜。
　　若唱静思讫后至，
　　若侍座不整饰触事有问，
　　若言语及世务，
　　若因起出不还，
　　右件各罚礼八十拜。
　　若於法座戏笑#1,
　　若於法座绮语，
　　若阙一时不赴，
　　若於斋限高声厉色，
　　右件各罚礼九十拜。
　　右出《敷斋经》
　　次宣科讫，各礼师再拜。
　　次师东面，长跪启请仙官。
　　太上灵宝无上三洞弟子某岳先生某甲等上启：
　　虚无自然元始天尊、无极大道太上道君、高上玉皇、已得道大圣众至真、诸君丈人、三十二天帝、玉虚上帝、玉帝、大帝、东华、南极、西灵、北真、玄都玉京金阙七宝玄台紫微上宫、灵宝至真明皇道君，某等宿命因缘，生值道化，玄真启拔，得入信根，先师盟授三宝神经，供养尊礼，立功为先，今谨有某甲等传度。
　　若受十戒，可云：十戒十四持身之品。
　　若受五千文，可云：道德五千文经。
　　若受三皇，可云：洞神三皇符图玉字。
　　若受真文，可云：灵宝真文符图玉字。
　　若受上清，可云：洞真上清符图玉字。
　　若五等同场共受，可总录前五等法，沐浴清浄，烧香然灯，转经行道，依法上请天仙、飞仙、地仙、真人、神人、圣人、三十二天监斋直事、侍香金童、散华玉女、五帝直符，各三十二人，传言奏事、飞龙骑吏等一合来下监临斋堂，捻香愿念，应口上彻，须行事竟启还仙官。
　　右出《明真科》
　　次复炉法：
　　香官使者、左右龙虎君、侍香诸灵官，当令静室之中，自然生金液丹精芝英，众真百灵交会在此香火之前，愿甲等受福天下，蒙恩十方，玉童玉女侍卫香烟，传奏所言，径御太上无极道前。
　　右出《明真科》
　　次奉戒颂：
　　道为无心宗，一切作福田。立功无定主，本愿各由人。虚已应众生，注心莫不均。大圣弘至教，亦犹雨降天。
　　高陵靡不周，常卑故成渊。海为百川王，是能舍龙麟。万劫保智用，岂但在厥年。奉戒不暂亏，世世善结缘。精思念大乘，会当体道真。
　　右出《仙公请问经》
　　次出道场密祝法：
　　玄上太阴，八窗开明，向有所启少女通灵。事毕，复位万神潜宁。
　　右出《金箓经》
　　无上秘要卷之三十五竟
　　#1原字不清，疑为『笑』字。
　　无上秘要卷之三十七
　　授道德五千文仪品
　　受五千文法信：
　　人须赍白绫五十尺、金龙一枚，若有功行，贫穷不堪，独办者宜随分量之不可依经为准。
　　右出《隐注经》
　　初入道场密祝法：
　　四明功曹、通真使者、传言功曹、侍靖玉女，为我通达道室正神，上元生炁，入我身中。
　　右出《金箓经》
　　次唱静念如法。
　　次思三师法：
　　先思经师所在之方，心拜三过，愿师得仙，道我身升度。
　　次思籍师所在之方，心拜三过，愿师得飞仙，为我开度七祖父母，早升天堂，我得真道，升入无形。
　　次思度师所在之方，心拜三过，愿　　师得升度，上登高仙，为我开度五道八难，名入仙箓，永为真人。
　　右出《玉箓经》
　　次发炉法：
　　无上三天玄元始三无太上老君，召出某等，身中三五功曹，左右官使者、左右捧香驿龙骑吏、侍香金童、传言散华玉女、五帝直符，各三十六人出，出即严装，关启此间土地里域真官正神，臣今正尔烧香授度，愿得太上十方正真之炁，来入某等身中。臣今所启，速达径御太上无极大道至真玉帝几前。
　　右出《明真经》
　　次礼三宝法：
　　至心稽首太上无极大道，
　　至心稽首三十六部尊经，
　　至心稽首玄中大法师。
　　右出《金箓仪》
　　次师徒长跪读盟文：
　　太岁甲乙某月甲乙朔某日甲乙某郡县乡里清信弟子某甲年若干某等，既耳目贪於声色，身心染於荣宠，常存有欲，无由自返，伏闻皇老以无极无年七月甲子日将欲西度函关令尹喜好乐长生，欲从明师受一言之书。老子曰：善哉！子之问也。吾道甚深，不可妄传。生道入腹，神明皆存百节关孔，六甲相连，徘徊身中，错综无端，胎息守中，上与天连，行之立仙，拜为真人。传不得法，殃及其身，身死名灭，下流子孙。某既肉人无识，窃好不已，专志颙颙，实希奉受。今具依明真科赍信，誓心诣某郡某州某县某乡某里三洞法师某岳先生某甲求受道德五文，修行供养，永为身宝，断金为盟，违科犯约，幽牢长夜，不敢有言。
　　右出《传授五千箓仪》
　　次师执经，各鸣法鼓三十六通。
　　存思法：
　　先思左青龙，右白虎，前朱雀，后玄武，足下八卦神龟，三十六狮子，伏在前头，巾七星，五藏生五炁，罗文覆身上，三一侍经各从千乘万骑卫之。
　　右出《隐注经》
　　次作传经诵一首：
　　飘飘太虚岭，流景在上玄。终始无终劫，常保天地人。世主学致梵，道士诵得之。贤者今奉受，依法以相传。时无至真人，宝秘不妄宣。宗之升太清，弃之堕九玄。我说无为道，恬静得自然。
　　右出《传授五千文箓仪》
　　次师付经，弟子跪受，乃还本位。都讫，各礼师三拜。
　　次归依一切尊道：
　　至心归命北方玄上玉晨天尊，
　　至心归命东北方度仙上圣天尊，
　　至心归命东方玉宝皇上天尊，
　　至心归命东南方好生度命天尊，
　　至心归命南方玄真万福天尊，
　　至心归命西南方太灵虚皇天尊，
　　至心归命西方太妙至极天尊，
　　至心归命西北方无量太华天尊，
　　至心归命上方玉虚明皇天尊，
　　至心归命下方真皇洞神天尊，
　　至心归命过去高上玉皇天尊，
　　至心归命见在元始天尊，
　　至心归命未来太极天尊，
　　至心归命玉京玄台紫微上宫，
　　至心归命一切真仙得道圣众。
　　右出《灵宝经》
　　次和三首，旋行一用。
　　大贤乐经戒，受之为身宝。就学恒苦晚，治身恨不早。皆当披幽赜，奖忽年已老。执卷吸尔极，将更死痛恼。吾故及弱龄，弃世以学道。
　　学仙行为急，奉诫制情心。虚夷正气居，仙圣自相寻。若不信法言，胡为栖山林。
　　右出《消魔经》
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志犹金石。保子飞玄路，五灵度符籍。
　　右出《太极隐注经》
　　次师东面还仙官法：
