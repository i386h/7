<!-- { "loadSidebar": true } -->
　　夕宿西华堂，朝朝扶桑公。寥朗眄太虚，神涂无圆方。
　　紫辔总五云，披霄蹑灵风。回軿窈窕丘，龙轩启真皇。
　　左录广晖贤，右命四海童。灵凤唱金箫，神虎罗天锺。
　　常与玄景元，逍遥晨霞中。
　　腾旗扇广寒，摇荡魁晨宫。紫曜流景跃，九霞蔼太空。
　　朝入希林宇，夕宴丹微房。三气合飞甍，重枢运神风。
　　歌唱消魔篇，四座吟灵章。栖镇宴椿外，宅形万劫中。
　　嗷嘈太微观，嶒九玄所。中有执寂贤，洞箫静冥处。
　　西有六领师，寻晖与晓语。来非皇人宾，去非飞仙侣。
　　我超腾羽盖，徘徊清泠渚。豁虚八极上，高烟凌景举。
　　控飙适三天，长宴玄房永。北辰结朱馆，疑峙九虚岭。
　　飞驾侍霞峰，龙裙拂高景。八风扬锦輁，六气发玉井。
　　晖赫圆轮焕，五霄翳耀炅。栖憩无终劫，虚辔岂暇静。
　　策驾玄中漠，辔素抉希林。妙微混沌遘，长扇回五烟。
　　八景停玉轮，清轩览明真。左蹑飞行游，右顾凌八天。
　　洞豁登协晨，仰携皇中人。至畅玄理会，灵妙体神珍。
　　朝宴南华门，夕拜玉晨庭。眇眇寂中驾，八景扇云軿。
　　玄台结九霞，丹排落翠精。隐芝罗幽阶，凤脑曜五城。
　　三元轩绿旗，终风扬威明。上延空中仙，摄我朱火铃。
　　十绝命万魔，永保顺气生。
　　真人歌章，太上四华宫中，及玄关瑶台阆风玄丘房中，神童神女所歌者，亦以下教当得道之人，应为仙者使闻咏之。
　　阴歌六章
　　飞飙沬玄涛，沧浪始晖崖。连波嵥岳岑，渊澜迈九垂。
　　超濯溺津际，容与天刃溪。飞浪乘扶摇，云水洒玄梯。
　　泛然上华童，晨游四方台。回景太玄妃，携带结缠弥。
　　应运乃高会，相命促中期。万劫为一契，千椿未始离。
　　命驾出三玄，流零飞云汉。宾皇大和庭，郁仪清虚观。
　　结璘绝烟际，寻晖七虚焕。素敖凌紫天，洞游无名馆。
　　龙旗回琼轮，四朗应景散。聊且期时通，温之至道旦。
　　二玄绝崿嵥，玉台奇浪粲。九气缠隐芝，万龄结翘蔓。
　　寥寥太素景，灵晖曜晨汉。足步二玄间，仰携圆精运。
　　玉丹享神真，年与无亿算。时翳九灵室，动周二度变。
　　晨宴景阳宫，攀晖德所锺。徘徊重玄巅，翻翻降飞龙。
　　齐骧八落外，高步阊阖房。散风生丹室，云合窈窕中。
　　逸域研标子，炼素潜太空。长绵中有景，龙烟带山容。
　　空绝广寒宅，至灵道妙同。积静玄八豁，素阿蒙长通。
　　我登阳寥内，虚飙驾神风。云台曜北玄，龙泉邃幽岭。
　　玉津回冥涧，白华空洞顶。咀嚼龙房气，神胎九天永。
　　高玄定金书，二曜披霄颖。凝驾太漠内，寥寥适长静。
　　西玄郁绝根，高晖拂耀明。眇眇流霞澄，育光披浩清。
　　房素重离裹，安妙寄兰生。命驾飞八景，扇集回南倾。
　　凌厉阳明上，虎啸八极城。万里何云遐，暂超不稽灵。
　　高会有妙娱，端驾讲所精。至道深朗豁，智来温慧经。
　　太上真人八素灵阴三和歌曲六章，以调紫皇玉妃玄钧琼笙，安节之音矣。
　　右阴歌阳歌，凡有一十五章，太上玉晨大道君，命太素真人、中华公子、太极紫阳公路虚成造以唱八素之真，能恒讽咏者，使人精魂合乐，五神谐和，万邪不侵。
　　此歌曲之美，是太极紫阳公阳歌九章，以曜九晨之道，阴歌六章以利六气之精。咏之者凝三神，有之者除不祥。
　　右出《太上真人八素阳歌九章》
　　正一真人告赵升曰：九天帝王命素女阴歌九章，以和阳歌，学士行道诵咏之。
　　东游蓬岳标，西之九河津。飞梵承虚上，振声光于天。
　　栖憩华林际，何忧不长年。北游遨海岛，南适登林墟。
　　重萌郁以赫，朱凤引鸣雏。既忘荣耀契，何不宝仙居。
　　阴歌悲且吟，讽咏高仙子。放浪嵩岳峰，起虚登霄裹。
　　咏歌八音停，扬妙随风起。徘徊清林中，仙贤相携诗。
　　清肃八音咏，微风梵皇灵。闲夜动哀唱，双阴交来鸣。
　　织妇吐归吟，凄切感思生。自非高仙子，何由保贤真。
　　眇眇灵霄林，仙飞升玄圃。九五难常居，八音何足慕。
　　宫商五弦悲，须得九阳顾。始听孤魂悲，未乐幽玄户。
　　玄梵飞虚上，璨璨引高灵。但患无志契，不患心不精。
　　既入空洞室，何忧道不成。峨峨皇极观，赫赫琼林房。
　　流来飞霞照，双双表玉容。飞凤衔素籍，高唱怡元功。
　　游景扬梵气，飞歌停玉真。零阴歌诵妙，西曲入二便。
　　阳歌阴来和，双舞何翩翩。当写荣耀旅，高仙结我亲。
　　逍遥游何境，出入众妙门。玉京洒慈泽，金阙布洪恩。
　　相随龟山馆，歌笑扶桑林。长栖太一宇，归命礼三尊。
　　右出《三皇经》
　　龙旗舞太虚，飞轮五岳阿。所在皆逍遥，有感兴冥歌。
　　无待愈有待，相遇故得和。沧浪奚足辽，玄井不为多。
　　郁绝寻步间，俱会四海罗。岂若绝明外，三劫方一过。
　　驾欻发西华，无待有待间。或眄五岳峰，或跃天河津。
　　释轮寻虚舟，所在皆缠绵。芥子忽万顷，中有蓬莱山。
　　小大固无殊，远近同一缘彼作有待来，我作无待观。
　　九华安妃歌按《真诰》，前首中候夫人歌
　　无待太无中，有待大有际。小大同一波，远近齐一会。
　　鸣弦玄霄巅，金箫运八气。奚不酣灵酒，眄目娱九裔。
　　有无得玄运，二待亦相盖。
　　方诸青童君歌此太虚南岳真人歌
　　控飙扇太虚，八景飞高清。仰浮紫晨外，俯看绝落冥。
　　玄心空洞间，上下弗流停。无待两际中，有待无所营。
　　体无则能死，体有则摄生。东宾会高唱，二待奚足争。
　　中侯夫人歌此紫元夫人歌
　　玄感妙象外，和声理自招。灵云蔚紫晨，兰风扇绿轺。
　　上真宴琼台，邈为地仙标。所期贵远迈，故能秀颖翘。
　　玩彼八素翰，道成初不辽。人事胡可豫，使尔形气消。
　　南岳夫人歌
　　右出《真迹经》
　　四真人降南岳夫人，於是太极真人乃发扇空之歌，其辞曰：
　　丹明焕上清，八风鼓太霞。回我神霄辇，遂造玉岭阿。
　　咄嗟天地外，九围皆吾家。上采日中精，下饮黄月华。
　　灵观空无中，鹏路无闲邪。顾见魏贤安，浊气伤尔和。
　　懃研玄中思，道成更相过。
　　次方诸青童又歌曰：
　　太霞扇神晖，九气无常形。玄辔飞霄外，八景乘高清。
　　手把玉皇袂，携我晨中生。眄观七曜房，朗朗亦冥冥。
　　超哉魏氏子，有心复有情。玄挺自嘉会，金书东华名。
　　贤安密所研，相期阳洛洴。
　　次扶桑神王又歌曰：
　　晨启太帝堂，越超匏瓜水。碧海飞翠波，连岑亦岳峙。
　　浮轮云涛际，九龙同辔起。虎旗郁霞津，灵风幡然理。
　　华存久乐道，遂致高神拟。拔徙三缘外，感会乃方始。
　　相期阳洛宫，道成携魏子。
　　次清虚真人又歌曰：
　　驾欻控清虚，徘徊西华馆。琼轮既晨杪，虎旗遂烟散。
　　惠风振丹旌，明烛朗八焕。解襟墉房裹，神铃鸣倩璨。
　　栖景若林柯，九弦玄中弹。遗我积世忧，释此千年叹。
　　怡盼无极已，终夜复待旦。
　　。又歌曰：
　　紫霞舞玄空，神风无纲岭。欻然满九区，晃尔豁虚静。
　　八窗无常朗，有冥亦有炯。洞观三丹田，寂寂生形影。
　　凝神泥丸内，紫房何蔚炳。太帝命我来，有似应神挺。
　　相遇女弟女，云姿车铄整。愧夫郢石运，益彼自然颖。
　　葱密摄生道，泄替结灾眚。灵期自有时，携袂乃俱骋。
　　於是夫人受锡事毕，王母及金阙圣君、南极元君、后九微元君、龟山王母、三元夫人冯双、礼朱、紫阳、左仙公石路成、太极高仙伯延盖、公子等，尔乃灵酣终日，讲寂研无，上真徊景，羽盖参差，各命侍女陈曲成之钧，金石扬响，众声纷乱，凤吹回风，鸾吟琳振，九云合节，八音零璨，於是白王母徘徊起立，折腰俯唱，锦袂摄霄，云裙乘空，流铃焕射，衽带琳琅，左佩龙书，右带虎章，澄形容，放窈窕，四畅徐乃击节而歌曰：
　　驾我八景舆，欻然入玉清。龙裙拂霄汉，虎旗摄朱兵。
　　逍遥玄津际，万流无暂停。哀此去留会，劫尽天地倾。
　　当寻无中景，不死亦不生。体彼自然道，寂观合太冥。
　　南岳挺真干，玉映曜颖精。有任靡其事，虚自心受灵。
　　嘉会绛阿内，相与乐未央。三元夫人冯双、礼珠、紫阳弹云傲而答歌曰：
　　玉清出九天，神馆飞霞外。霄台焕嵯峨，灵夏秀翳蔚。五云兴翠华，八风扇绿气。仰吟消魔咏，俯研智与慧。万真启晨景，唱期绛房会。挺颖德音子，神映乃高拂。天岳凌空构，洞台深幽邃。游海悟井隘，履真觉世秽。舞轮宴重室，筌鱼自然废。回我大椿罗，长谢朝生世。
　　右出《道迹经》
　　高圣帝君，以九玄建气之始，空灵分判，上登九层七映朱宫，徘徊明霞之上，萧条九空之中，西妃击节，天女罗
　　铮，龙啸虎吹，鸾舞凤鸣，四真合唱，八音齐声，云璈激朗，倾骇三清。
　　右出《灵乐洞真七圣元纪经》
　　上清西华紫妃及西王母，乃各命侍女王廷贤于广晖等弹云琅之璈，又命侍女安德音范曲珠击昆明之缶，又命侍女左抱容韩龙宾吹凤鸾之箫，又命侍女赵运子李庆玉拊流金之石。
　　右出《大洞真经》
　　南极夫人曰：小方诸上仙人，常多吹九灵箫以自娱乐，能吹者闻四十里。箫有三十孔，竹长二三尺，九箫同唱，百兽抃舞，凤鸟来和箫声。
　　右出《真诰》
　　西王母为茅盈作乐，命侍女王上华弹八琅之璈，又命侍女董双成吹云和之笙，又命侍女石公子击昆庭之金，又命侍女许飞琼鼓震灵之璜，又命侍女琬绝青拊吾陵之石，又命侍女范成君拍洞阴之磬，又命侍女段安香作缠便之钧，於是众声彻合，灵音骇空，王母命侍女于善宾李龙孙歌玄云之曲，其辞曰：
　　大象虽云寥，我把九天户。披云泛八景，倏忽适下土。大帝唱扶宫，何悟风尘苦。太真王夫人，时自弹琴。琴有一弦而五音，并奏高朗，响激闻于数里，众乌皆聚集於岫室之间，徘徊飞翔，驱之不去，殆天人之乐，自然之妙音。
　　四真降南岳夫人静室，乃延引夫人，问以曲狭世间之业，女典之法，虽曰高神，无不该览，於是言宴粗悉，四真吟唱，太极真人乃先命北寒玉女宋德消弹九气之璈。
　　方诸青童又命东华玉女烟景珠，击西盈之锺。
　　扶桑旸谷神王又命云林玉女贾屈庭，吹凤唳之箫。清虚真人又命飞玄
　　玉女鲜于灵金，拊九合玉节。
　　右出《道迹经》
