<!-- { "loadSidebar": true } -->
　　太玄都四极明科曰：九真中经太上太微天帝君所修八道九真结璘郁仪上奔日月之道，以传中央黄老君，秘於太上六合宫中，旧科七千年听得三传。若有青书东华，玉字上清，藏生紫络之人，七百年内听得三传。盟曰：绢九十尺，青丝一斤，绛纹二十四尺，此日晖之誓。碧缯二十四尺，月华之誓。金镮三双，无常童子之誓。对斋九日、二十四日，北向盟传，给玉童玉女各十七人。修此道七年，乘龙飞行，上升太清。其法尤重，二犯伐功断事，四犯左右官所考，七祖已身罚以刀山食火地狱三苦之役，万劫还生，不人之道。玄都左宫女青律文，要者明慎奉行。
　　右出《洞真玉帝七圣元纪经》
　　无上秘要卷之九十九竟
　　无上秘要卷之一百
　　升无形品
　　高圣帝君曰：欲刻名玄纪，回天九霄，以五月五日上合之时，沐浴清斋，正心入室，烧香，北向九拜，朝礼玉天。毕，北向叩齿十二通，思斋室之中有丹气之云，虚生焕烂於一室之内，存五老仙伯在丹云之中，披飞青之帔，冠通天玉冠，手执青文箓，司领仙玉郎，着云锦之袍，冠七宝玉冠，手执白箓之简，思见二真为我记名於白简之上，结录於青文之编，以我简录付监真使者，定录左仙上相，九天帝王七圣机下，简录定名，五老仙伯领仙玉郎化入我身绛宫之中，微祝曰：
　　朱明南丹，庆合上阳。天元交会，六愿内昌。九真七圣，斋灵琼堂。上刺玄简，结录西宫。刻书正音，明达四通。丹云回霄，来降我房。飞青羽仪，翼翼光光。左策朱凤，右控游龙。六辔同举，超登华堂。五老携契，四极齐双。长保玄晖，日月同容。毕，又七拜，礼七圣，咽七炁止。行此七年，则玄纪得道之名，定於上宫，九霄迥映，升入无形。
　　右出《洞真七圣元纪经》
　　道言：修行是经，得上仙者，飞升虚空，体今无形，长与道同。
　　右出《洞元自然经诀》
　　一诵诸天礼，十转枯骨生。七玄升朱宫，享福入无形。
　　右出《洞元灵章经》
　　大圣众至真之德，得道之后，升入无形，与道合同。
　　右出《洞元黄箓简文经》
　　应变化品
　　高上玉皇、上圣帝君、九天玉真，皆禀气自然，托琼胎，隐秀紫元，灵和感会，得有人焉。胤皇流之冑，生而成真，结空洞以为字，合三气以为名，受号帝位，应化上清，总仙高虚，抚任玄玄，四时改易，推节变通，沐浴冠带，炼饬长符，运化形景，应感而生，幽冥怳惚，道无常名，深不可测，微难可穷，天地规之，得立太玄，协以致清，日月恃之，以朗耀五行，禀之以致灵，巍，巍德宗，荡荡高尊，其道高妙，非可胜焉。元始记录，藏之太上六合宫中，后圣学上真之道，当炼悉元始变化之形，随节改易，以通其真，以反其气，以炼其神。
　　假令元始皇上丈人以立春之日纳元始玉虚之气，受皇上丈人之号，此皆真形，衣服正色，竟春三月九十日中居真临正。至立夏之日，皇上丈人则变其正，更受节化，沐浴神真，谓变化易景，通真纳灵，致气长存。周夏三月九十日中，仙魂沐浴，神真感通。至立秋之日，皇上丈人则随节化形，冠带五常，谓之仙化。气通玄玄，内充外溢，光晖发明，变真养气，致气无穷。周秋三月九十日中，冠带九天，仙化成真。至立冬之日，皇上丈人合真胎息，反气自然，解脱形神，变景入光，还其元始，受炼反精，养莹神真，光色混沌，如云之烟。周冬三月九十日中结气凝神，还复正形。四度回周，周而复生，此元始四改之化，随节易容，天地之运，皆有盛衰、否泰，休息以应天关。盛则临正，休则育养，冠带炼精，不失其常。故天地长存无穷，此妙化之道也。
　　右出《上清元始变化元箓》
　　会兼忘品
　　真人曰：受灵宝真文，行是斋，自得此大福度人为先，所以先人后身，倚伏兼忘，志其所忘，体与玄同。
　　右出《洞元敷斋经》
　　罪福不由他，谅自发尔身。大贤故闭口，欲绝诸恶缘。灭念归兼忘，倚伏待长泯。
　　右出《洞元安志经》
　　炼胎返本初，长乘飞玄梁。薪畜丧天真，散思候履常。斩伐胞树滞，心游超上京。愿会既玄玄，悟我理兼忘。
　　右出《洞元九天经》
　　人自然品
　　道曰：自然者，道之真也。无为者，道之极也。虚无者，德之尊也。惔泊者，德之宫也。寂嘿者，德之渊也。清静者，神之邻。精诚者，神之门。中和者，事之原。人为道能自然者，故道可得而通。能无为者，故生可得而长。能虚无者，故气可得而行。能惔泊者，故志可得而共。能寂嘿者，故声可得而藏，能清静者，故神可得而光。能精诚者，故志可得而从。能中和者，故化可得而同。是故凡人为道，当以自然而成其名。吾前以道授关令尹生，着道德二篇。将去，诫之曰：夫道，自然也，得之者知其自然，不得之者不知其所由然。譬犹若识音，不能深晓人心；知之口，不能言妙哉。道之绵绵，言不尽意，书不尽言，所以为子书之者，欲使子觉自然，得之后以自成。尹生曰：学自然奈何？
　　道曰：无取，正气自居，无去，邪气自除。此非祷祠鬼神之道，非欲辟不清去不正。清静请命而命自延无期，此岂非自然哉？非吾异道之意，非吾独道也。道不自然兮，何道焉兮？无欲无为兮，道之所施兮。虚兮无兮，道安居兮。寂兮嘿兮，道之极兮。澹兮恬兮，德之渐兮。清兮静兮，神所宅兮。精兮诚兮，神所荣兮，中兮和兮，神所化兮。以无为而养其形，以虚无而安其神，以澹泊而存其志，以寂嘿而养其声，以清静而平其心，以精诚而存其志，以中和而存其神。安心游志，使若大水之自湛深。闲居静处，使若蛟龙之自蛰藏。怀虚而不虚，泥而不泥，使若南曜之忘虚也。化德存神，使若社稷之保光。立尊神明，使若宗庙之也工守处。使世不见我，若巨鱼之在大水。使人莫我知，若日出之光东。我之无穷，若大道之根相致，譬若山林大泽之自致禽兽虎狼，若深林广木之自致飞乌百虫，若红湖之自致鱼鳌蛟龙，若盛德之肩致太平麒麟凤凰，若清静洁白之自致玉女芝英，若中和嘉瑞之自致吉祥，若灾异恶气之自致不祥祸殃。
　　右出《妙真经》
　　飞天携提，游宴紫晨。握运留年，永享自然。道经云：人法地，地法天，天法道，道法自然。
　　右出《洞元空洞灵章经》
　　飘飘大虚岭，流景在上玄。经始无终劫，常保天地全。世主学致梵，道士诵得仙。贤者今奉受，依法以相传。时无至德子，保秘不妄宣。宗之升太清，弃之随九泉。我说无为道，清静得自然。
　　右出《洞元太极隐注》
　　道言：真人者，体洞虚无，与道合真，同於自然，无所不能，无所不知，无所不通。
　　右出《洞元自然经诀》
　　洞冥寂品
　　帝帝各有乡，真真各有宫。寂寂生霞上，翳翳太虚中。洞化丹霞窟，寥寥九玄通。冥思携寂至，八景可飞空。
　　太洞总三伦，无化有无形。寂寂无根教，萧条有威灵。
　　右出《洞真回元九道经》
　　有物混成，先天地生，寂兮寥兮，独立而不改，周行而不殆，可以为天下母。
　　右出《老子道经》
　　太上於昆仑治中，进登天首，大治七宝道德观中，召道陵而告之曰：吾道出於虚无，先太初之前，无所从生，靡而不成形。吾昔於此观上启受妙法，吾以聪明智慧摄意奉行，既能洁身为道，便得微妙玄通，求道上仙，致有道迹之名。当求仙於仙，求神於神，求道於道，无求灭度，便得虚无之要。空无寂静，为道宗也。
　　至道常玄寂，言说则非真。取舍无变异，绵绵有物因。体解无中法，亦识有中神。去来无想念，忘怀与物均。
　　右出《升元经》
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞仙路，五灵度符籍。
　　太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。
　　夫太上玄微三洞初元至赜之词，幽而难闻，洛洛冥冥，包匠品群，岧岧玉德，巍巍高尊，至真所栖，众妙之门。
　　右出《洞元太极隐注》
　　太玄真人曰：夫一切云云，皆当空尽，有无相陶，修德养神，积空凝真，真身乃定，出入有无，隐寂极妙。
　　右出《洞元请问经》
　　夫可久於其道者，养生也。常可与久游者，纳气也。气全则生存，然后能养。养至则合真，然后能久登生气之域，望养全之寂寂，尽假寄耳。
　　右出《道迹经》
　　人生者，如幻化耳。寄寓天地间少许时。若摄气营神，苦辛注真，将得久道。道成则同，与天地共，寄寓在太无中矣。
　　若洞虚体无，则与大无共，寄寓在寂寂中矣。能洞寂寂者，则视之不见，听之不闻。
　　右出《真诰》
　　无上秘要卷之一百竟
　　
