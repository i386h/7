<!-- { "loadSidebar": true } -->
　　中真变化下元，化生八景神官，以辅学者之身。学者宜知中真宝名宫府乡居，服御灵符者以招八景之气，以降上真之形，下映兆身，招灵致气，役御千乘万骑之官。服符修行八年，则高上感悦，真灵下降，致八景神官飞云玉舆迎兆上升紫微之宫。其道高妙，不行下世，得者生死获生。轻泄灵文，罚以风刀之考，充役河源也。
　　中元散二十四气，化生三气八景洞真二十四神官，下治学者之身。中元官中赤混气变化，凭虚而生也，皆有千乘万骑镇卫身形。若存天真於心，自招灵颜於寂房，则三八部神不移年而见形，玉童玉女立可使令。八年之中，千乘万骑克致八景玉舆，运兆上升紫微之宫也。凡修九真八道而无此文，亦当绝思於玄尚，无烦徒损口目之功也。故二十四神在人身中，上招二十四真，中安二十四宫，下通二十四气。一神不镇，则万神不安，宫宅空废，赤子飞扬，邪魔来入，万病并生。学不知此，仙焉可蒙？千乘万骑焉可得致？八景之舆焉可得乘乎？
　　上真下元阴生变化灵符，此则北方玄阴之精化生灵文，以辅上元下真八景神官，上通天气，下辅学者身，招真致灵，千乘万骑之官。服之八年，则太玄玉女八人降形。使令致九天真书、玉岳神图，召八景玉舆，飞行上清。其文秘太微上观，依玄科四万劫一出。
　　右出《洞真变化七十四方经》
　　通灵次精八史图
　　上部第三真气
　　三景吐灵华，晃朗八门开，中有智慧神，被服飞天衣。八史通灵气，玉符洞精微，宝云映玉字，巨兽振天威。焕烂八会宫，纷纷灵人飞，精思招真气，五符生光辉，八景策玉舆，登空入紫微。
　　右出《洞元灵宝二十四生图经》
　　无上秘要卷之九十一竟
　　无上秘要卷之九十二
　　升上清品上
　　夫欲腾身九清，宴景南轩，回玉佩於明堂，引金珰於泥丸，降魂真於晨灯，招飞景於帝君。凡行此道，以暮卧两手抚心闭目，内思存玉佩青阳之气，光色沌沌，如日月之圆，虚映兆身，洞达魂精。帝君姓开元，讳明，形长九寸，头建紫冠，披珠绣华帔，飞锦青裙，带月衔日，乘御青乌，在青光之中，下降兆身，安镇泥丸。兆当叩齿九通，咽液二十九过，阴咒曰：
　　玄元太虚，九天魂精。晨灯朗映，结气沌清。号曰玉佩，洞曜太明。带月衔日，建符执铃。华光流焕，普天郁冥。乘青控翮，丹辕紫軿。先宴三元，回降我玄。镇在泥丸，下流黄庭。检魂制魄，万神安宁。五藏结络，九穴华荣。八景腾飞，升入玉清。毕，以手按额发际九过，拭目二七过，咽气三过止，便卧。如此则魂安魄宁，万神镇宫，内固灵气，外塞邪源，八景变化，炼真变仙。九年克能洞睹幽穷，逆究未然，坐在立亡，与神返颜。一十八年道成降真，飞行上清。
　　右出《洞真玉佩金珰太极金书上经》
　　紫书丹字，月魂隐音，皆书月中西境骞树之林，结自然之书也。
　　皇上诸天人，皆以春分之日采紫书丹字而服之。得服此六字，则炎光映兆之身。月中玉佩七宝可得而明，当以春分之日晡时白书黄纸上服之，叩齿十二通，微咒曰：
　　太晖曜中天，明霞焕金房。玉字罗庆云，丹书结成丛。飞歌散朱林，窈窕太漠中。灵音自然唱，微辞八素宫。诸天嗽金香，流津灌我容。灵同天人德，皇上降紫童。运我凌九虚，上造朱月宫。毕，咽气二十四过止。又丹书紫上佩头，三年则生自然紫光，映兆之形，飞行上清。求仙之道，当以春分之日晡时入室，西向，眠坐任意，闭眼内思月中青光夫人姓讳，形长九寸，头作颓云之髻，着锦云飞羽之裙，口衔日光，下入兆身两目之上，须臾月光散为黄气，流布一形。夫人在月中央采骞林之华，散拂黄气之中，口吐阳精赤气，以灌注兆形，从内币外，黄赤二气更相缠绕，洞映一身。夫人以紫书丹字六音授於兆身，便引黄气二十四咽，引阳精十六咽止，叩齿二十四通，仰咒曰：
　　金治八炼，丹池浩渊，玉膏滂沱，流洒八骞。黄气郁升，阳精结烟，采华兰庭，飞裙谈说。夫人嗽香，皇上灌津，柔景时融，闰雨诸天。丹晖八朗，光明洞鲜，回曜曲映，下降我身，得与月魂长保灵年。乘空驾浮，之造无间止。咽气二十四过，咽液十六过止，便服紫书丹字。行此道八年，夫人授兆身丹字真音、月中飞华，以拂兆身也，面有金容，飞行上清。
　　右出《洞真黄气阳精经》
　　高圣帝君曰：欲记名玄简，腾身上清之法，当以三月三日上合之时沐浴清斋，食时入室，烧香，北向九拜，朝礼玉天。毕，北向叩齿十二通，思斋堂之内有紫气之云，虚生郁勃，冠匝一室。存五老仙伯在紫云之中，披飞青羽帔，冠通天玉冠，手执青文之箓，司领仙玉郎，着云锦之袍，冠七宝玉冠，手执白银之简，思见二真为我记名於白简之上，结录於青文之编，以我简录付监真使者，定录於左仙，上疏九天帝王七圣凡下，简录定名，五老仙伯领仙玉郎化入我身洞房之中。微咒曰：
　　天元庆吉，上合六陈。九帝命灵，七圣敷真。空玄记录，东华结篇。名勒帝简，永保上仙。音韵相和，我体自然。紫胞玉秀，琼琅内鲜。面彩金晖，骨化如银。奇毛异色，上下缠绵。玄降九霄，回天紫轩。六领五龙，飞升帝庭。三元合庆，得如所言。毕，又七拜礼七圣，咽七气止。行之七年，真人见形，自注简录，降致三元，乘空步虚，升行上清。
　　高圣帝君曰：欲书名太极、白简青文、飞行太极之宫者，当以三月三日青书白简青文，十音向辰上服之，叩齿十二通，微咒曰：
　　三合成契，玄纲总辰。五体法图，玄简青文。名题太极，位准上仙。三元已布，六气敷陈。金音玉字，我欲自
　　然。得乘飞景，上造帝晨。毕，咽气十过，向辰四拜。朝太极四真止。行此九年，太极书名，四真下降，授兆真文，自解明音，飞行上清。高圣帝君曰：
　　欲书名玄宫上元、青金赤书隐文、飞行玄宫之上，当以八月八日青书青金赤书十音，向西方而服之，叩齿九通，微咒曰：
　　天回气布四纲正方，三五结络九道成丛。青金赤书，文耀太空，玄图垂音，八达四通。洞得幽微，朗睹无穷。得朝三元，进登紫房。出入三清，长保华元。毕，咽气六过，六拜朝玄宫上真止。行此九年，则上元刻书，青金赤书隐篇，自然解晓，究幽穷微，与神交通，乘虚飞行，上升上清。
　　右出《 洞真七圣元纪经》
　　黄帝招灵致真摄魔之符，朱书黄木版上，令广九寸，长一尺二寸，置室中央。修行诵经，入室百日，与神人共言，三年室生自然黄霞之灵。欲致天仙，当书如法，着符南面，精思百日，真人降形，仙人诣房，授子神真人道。兆欲摄魔，当书如法，以着北面，诵太空之章一篇，则北帝操兵，天魔丧形，万精灭影，内外肃清。又朱书黄缯九寸佩身，八年帝遣徘徊之辇下迎兆身，上升上清。
　　右出《洞真致真摄魔之符经》
　　始生中真、下元阴阳变化二符，朱书上并黑书下，并以立夏日先服下符，后服上符，冬至日先服上符，后服下符，临服符时叩齿十二通，微咒曰：
　　紫元交泰，二气合灵。太一变神，洞元开生。阴阳导养，营炼光明。上灌下溉，六度吐精。回真曲映，来降我庭。通幽彻视，朗睹神形。八景翼仙，使我道成。变化玄应，坐超三清。长齐天地，万劫不倾。毕，仰咽八气止。行之八年，上真八景克降兆身，飞行上清。
　　右出《洞真青要紫书金根上经》
　　上真下元阴生灵符，此则北上玄阴之精化生灵文，以辅上元下真八景神宫，上通天气，下降学者身，招真致灵，千乘万骑之官。服之八年，则太玄玉女降形，使令致九天真书、五岳神图，召八景玉舆，飞行上清。
　　右出《洞真变化七十四方经》
　　梵摩迦夷天魂精秘音内讳玉佩正阳之符，则梵摩迦夷天正阳之气，主合玄谷宫上真内神，黄书白素佩身。又书白纸，本命八节日服之，内思玄谷宫上真三年，审定克见真形。取一十八年，得乘八景云舆，飞行上清。
　　右出《洞真九真阳符》
　　六月受郁单无量天之气，当以其月九日旦、十九日正中、二十九日夜半，一月三日三时香汤沐浴，入室烧香，西北九拜朝元父，束南三拜，朝玄母，还向月建平坐，叩齿三十六通，闭眼思郁单无量天王姓混讳霜，衣九色无缝自然斑文之裘，头戴耀精日圆冠，乘九鳞琼轮，从玉仙二十四人，下入兆身绛宫之中，存见赤色之云气郁郁，冠市兆形。良久，口引云气九咽，微咒曰：
　　九天之气，气已满充。安置八景，罗列三宫。万神备位，灵真交通。司命定录，太一扶将。三五齐契，运睹太阳。三变九转，返我帝乡。金舆琼盖，夹引玉光。来降我身，安我金堂。与我相保，与我同翔。腾飞太玄，上宴帝房。毕，咽气九过止。如此三年，心生五华，万气变化，睹幽察冥，与神共言。九年得乘八景，飞行上清。
　　右出《洞真九丹上化胎精中记》
　　十月、十一月、四月、八月朔日平旦，向王再拜，以东流水服琅玕华丹一两，即头主七色之气，面有金华玉映，闭气则立致八玄之舆，唾地则化为飞龙，左啸则神仙立朝，右指则三素合风，千乘万骑飞行上清。
　　右出《洞真太微灵书紫文上经》
　　中央大黄万始玉符，兆欲致黄帝玉司君，当以太岁本命之日向岁上赤书黄纸服之，赤书黄缯佩之。九年玉司若削兆死过，度兆生宫，遣黄霞飞軿下迎兆身，上升上清之宫。
　　右出《洞真四极明科》
　　四十五念功齐天地数，法自然，福覆无量转，神入妙通，微究玄同，体道真思，念既定则坐降云龙八景，玉舆上升上清。
　　右出《洞元法轮经》
　　玉清郁悦那林昌玉台天九晖太晨隐书金玄内文。
　　凡修神仙之道，当以白书青版上，置东方，以灭青帝大魔王官属，招致东方仙官。行之九年，则青真上圣皇上丈人降形於
　　兆身，役使仙官，取自然灵药。又以白书青缯佩身，行来东方，则致安大堂乡纳善之世界，大魔王东带稽首，礼迎仙官侍卫，入东岳则致青云羽盖。九年飞行上清。
　　右出《洞真高上金元羽章玉清隐书经》
　　六素飞精通灵玉符，以立夏之日朱书竹膜之上，清旦东南向服之。一年，日中童子，见行。三年，与形神共言。九年，九空真人授兆真经，变化八方，坐在立亡，飞行上清。
　　八素飞精玉符，以立春之日青书竹膜之上，向东北正中服之。二年，九孔通明。三年，神华内鲜。九年，与真合灵，飞行上清。
