<!-- { "loadSidebar": true } -->
　　三皇座各一案，天皇在子，地皇在申，人皇在寅。各一、盘一杯，一席一香火，杯各量酒三升，拌枣九枚，三座合酒九升，枣二十七枚。碧幡三首，幡长五尺，各朱书三皇内文於幡上，随字多少大小稀稠取令满，上安带如上。青竹竿三条，竿长一丈二尺，并作趺安之，各作本位施案后也。坛中央又施一香案，一香火，以案斋王本命之缯。烛盘铗一具，烛三挺副，供读文，回转用。坛上舒席令满，都合用香火八具，案子四枚，香灯如法，七寸盘三十九枚，升杯三十九枚，七奠合二具，盛一日所设脯枣用。一日用酒四斗五升，枣一百三十五枚，脯四十五斤。若三日则酒用一石三十五升，枣四百五枚，脯一百三十五斤。依方合上元香珠并炼云腴，沐浴云水，若贫乏处、止作香汤，五和香新清油亦足。又灯纂三十六枚，布灶副余处亦可然灯随多少。信物。斋主本命缯随所属辰色年一尺，天皇皂缯九丈，地皇白缯七丈；人皇碧缯七丈，贫者并可尺数富足家。又各依方面舒一幅帛露席上，以施杯为神座位，东碧南绛西白北皂各二，又门处开置。
　　此斋依经应子午时食，今人多不能，犹依常法，唯夜半行道毕，下醮於座，共受福，有余听分。家人敬信者，法虽三日，亦可一日一夜。山中穷乏处，亦可停醮，止然灯而已。
　　右斋具所用。醮器、四幡、席，并出法师。香油、信馔，悉出斋家。事毕，仍为散施。
　　宿启仪夕登坛，风雨入室
　　北向叩齿十二通，曰：
　　香烟玉女，上奏三皇真君、三十六某事建洞神三皇斋，诸、谢。正尔登坛入室，烧香，宿启即日上闻，径进紫宫，仰达三皇真君前。乃上香再拜。
　　又上三座香，天皇子、地皇申、人皇寅。三再拜立曰：臣某等今烧香拜礼，愿以此功德上为国王帝主、公卿士庶、州郡守宰、群臣百司及臣等存亡父母，下逮臣等身并黔黎兆民、地府幽魂、山灵水精、鸟兽鱼虫、一切众生，愿各得其道，赦除积罪，解释考讼，书名丹简，定字青篇。臣等得与三宫之神俱登玄晨，上朝上清，奉见圣君；赐书受事，永成高真。仍诵曰：
　　浩浩三天气，育养万化物。世情乐其华，真道贵其实。愚俗玩末荣，神仙爱本质。精修三皇文，玉灵映幽室。高唱期太微，稽首朝皇一。
　　又再拜，各称名位曰：
　　太上洞神三皇弟子臣某谨上启太上道君、太上老君、太上丈人、三皇玉君、九老仙都君、九气丈人、玄都仙官、太玄真神、上下三十六天灵司官君、太清之神、五方天帝、二十八宿、中外星官、五岳真官、佐命诸山四海四渎八泽九源名山洞府水神、潜宫宇宙之内一切众灵，臣等施功，昔运挻报，今生业习虚远，识尚清真，遂得出形俗外，栖光林表，服道思玄，奄有岁月，虽未能智洞幽元，神朗妙极，而注想灵祇，不敢亏替，自昔禀受三皇内文、天书玉字，上可以刻名万神，封掌群灵，下可以救解灾患，立降福祉。有按宝斋上箓祈谢之篇，仙都内诀显礼醮之典，上元名香氤氲太空，玄腴朱灯照□深夜，实趣圣之秘领，招真之要法，其广济四维，不限贵贱，洪润八表，无隔道俗。
　　今有某郡县乡里某甲信识真典，希尚功福，远到此山申诉，诚慊求为建三皇斋谢，以悔祸祈福。臣谨读辞以闻入辞按词事款诣情理嫌笃。臣等既佐世匡危，职在扶救，某不胜投诚之至，谨相携率，沐浴灵水，清身洁己，以今月某日共登灵坛，入斋堂，宿启陈言，当三日三夜一十二时行道礼醮，奏闻上宫。伏愿皇一三真洞府仙官赐垂监察，特敕某郡县乡里中真官正神、社里邑君诸侍真吏兵并香烟玉女监斋神官，咸共辅卫斋所，诛截精邪，使天清气朗，风卷云澄，功成事遂，并可言劳酬赏。其轨仪之典，须明晨启闻。因再拜回行，颂曰：
　　世人修至道，心意怀万端，耳目乱华色，情志恒不专。小智虽自强，安能保终身。五神失其主，真气逝不还。若能苦心行，长生保命根。奉戒为我宝，恒执天老言。众真并欢悦，相与迎皇君。
　　至东南，向西跪曰：
　　臣等伏自思省，虽备闻法教，具禀成规，而未能冥怀豁想，令诸漏顿消，犹须笃励以全真业，今谨敷经说禁，告示同气，并诠授任掌，各遵典职，请使斋官伏以听命。
　　谨按上宰西城真人王君曰：夫皇文天书者，乃是三皇之时所受上真皇一云篆之大章者也。夫三皇安业，则天和地朴，纪纲阴阳，维制鬼神，可以养身安命，长存保延，乃西王母之所秘玩，仙官之所崇仰，盖真人宝文矣。世人得此书者甚少，若能有之，则太玄仙都九老仙君辄遣直符卫此真文，但旦夕朝敬，便可享其天年，五兵五毒灾沴不干。若能施召，岂可得论。泄慢之祸，天科告罚，皇人录书过，可不慎哉！
　　西城真人又曰：夫为名之名，丧我之德；为事之事，乱我之业；为欲之欲，增我之惑；为情之情，丧我之贼。罪莫大於淫，祸莫大於贪，咎莫大於馋。此谓载祸之舟车也，小则危身，大则残家。真人王君又戒日：夫欲学道求生，先慎诸禁忌，然后得与神明通接，乃能永保身命。如其屡致犯忤，则为冥司所执，作人尚不可得，而况於仙乎？今以相告，子奉之焉。
　　第一之禁，勿淫欲施泄，令身命天殁。
　　第二之禁，勿阴贼凶虐，则三官执罚。
　　第三之禁，勿杀伤含气，则生死执对。
　　第四之禁，勿谗嫉邪佞，则人鬼加害。
　　第五之禁，勿窃盗欺滥，则身行黜缺。
　　第六之禁，勿忧悲思念，令精灵恍惚。
　　第七之禁，勿愤怒泆乐，令神爽离越。
　　第八之禁，勿醉酒淫乱，令三宫奔溃。
　　第九之禁，勿食五辛血腥，令脏腑臭秽。
　　第十之禁，勿饥饱寒热，令百病攻结。
　　第十一之禁，勿多语多笑，则亏损神气。
　　第十二之禁，勿久视久听，则耳目昏翳。
　　第十三之禁，勿秽慢怠堕，则形神丑悖。
　　此十三禁者，人身之大患也，奉之则生，逆之则死。老子所谓生之徒十有三，死之徒十有三，其斯之谓乎。夫轻则曰戒，重曰禁。禁戒者，辅身之良方也。学仙家以禁戒为镇甲，虽入三军，矢刃不能伤，虽处世间，灾祸不得入。诚哉，斯言明各勖之！
　　因读简授任。毕，起以向复炉曰：
　　香烟玉女、侍直众官，当令露坛之上，斋堂之中，有隐芝玉精在此香灯前，令臣等得仙，身生紫络羽文，某家享福，天下同欢，侍坛侍堂，玉女传奏臣言，上达三皇真君前。
　　依法登坛，巡行，正立北向，叩齿三十六通，读摄精祝曰：
　　混混皇皇，上封乾章。我受神文，开告三皇。西蹈金门，东升扶桑，北履玄阴，南驾正阳。进登大角，退蹑文昌。徘徊奎娄，游宴氏房。入御玉女，出携仙王。与天同寿，与日合光。二十五气，拂除凶殃。
　　又叩齿十二通，祝曰：
　　香烟玉女，上奏三皇真君、三十六天神仙灵官，小兆男生臣甲谨为某郡县某甲某事建洞神三皇斋，请正尔登坛入室，烧香开启，即日上闻，径进紫宫，仰达三皇真君前。
　　又上香毕再拜曰：
　　臣清斋绝尘，烧香礼谢，上为七祖父母，逮及家门，并乞原赦积恶结罪，解除考讼，书名丹简，定字青篇。臣得与三宫之神俱登玄晨，上朝上清，奉见圣君，赐书受事，永成高真。
　　初酌天皇酒。毕，再拜曰：
　　臣今奉请太元三玄空天甲子元建天皇真一君，愿垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢醮之，诚仰降天皇太元三玄真气，为某身乞解除先世以来下逮某身犯逆上天悬象日月星辰、秽慢光景、忿怒风云、毁废祠祭、干触灵神，如此之类凡一千二百条事，皆令消释。乞某命系天府，名书天曹，定生天简，刊功天阁，天上诸神并垂营护，使某疾患除愈，身体轻强，灾底度脱，永保无穷。
　　次酌地皇酒，再拜曰：
　　臣今奉请三元素灵玉天甲申太虚地皇真一君，愿垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降地皇三元素灵真气，来辅某身，乞解除先世已来下逮某身犯逆后土九地之精、诸丘山水源、金石草木、鸟兽昆虫杀害之愆，如此之类凡一千二百条事，皆令消释。乞某形离地官，名除地录，魄脱地府，神超地域，地下诸神咸共拥卫，使疾患除愈，身体轻强，灾厄度脱，永保无疆。
　　后酌人皇酒。毕，再拜曰：
　　臣今奉请七微浩郁虚天甲寅虚成人皇真一君，愿垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降人皇七微浩郁真气，来辅某身，乞解除先世已来下逮某身犯逆人伦礼义忠孝之尤、淫秽贪浊虚妄之罪、严虐苦克之愆、违负神祇之责，如此之类凡一千二百条事，皆令消释。乞某年踰人分，智出人表，德宣人纲，誉满人望，人中诸神，会同扶济，使疾患除愈，身体轻强，灾厄度脱，永保无疆。
　　又酌东面酒九，再拜曰：
　　臣今奉请东上九天帝王神君众仙灵官，愿并垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降东上九天始阳碧城九气垂霞来辅某身，乞解除先世以来下逮某身上犯九天之君、岁星木神、苍龙七宿、中外诸星官。下违束岳山陵丘阜、江海川谷一切众灵，某身於春三月之中甲乙寅卯辰日诗，有行年本命冲破厌杀元辰刑害、灾祸疾病、流风毒注、虚弱一切诸摧折堕落之厄者，皆令消释。乞某身与真气合德，景福流光，万祸绝灭，年命修长。
　　又酌北面酒九，再拜曰：
　　臣今奉请北上九天帝王神君众仙灵官，愿并垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降北上九天玄阴苍玄宫五气飞烟来辅某身，乞解除先世已来、下逮某身上犯九天之君、辰星水神、玄武七宿、中外诸星官，下违北岳山陵丘阜、江海溪谷一切众灵，某身於冬三月之中壬癸亥子丑日时，有行年本命冲破厌杀元辰刑害、灾祸疾病、水肿泄痢、疾厄痞满、诸风波沉溺之厄者，皆令消释。乞某身与真气合德，景福流光，万祸绝灭，年命修长。
　　又酌西面酒九，再拜曰：
　　臣今奉请西上九天帝王神君众仙灵官，愿并垂飨。
