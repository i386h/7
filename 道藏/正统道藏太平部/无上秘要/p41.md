<!-- { "loadSidebar": true } -->
　　第三戒曰：口不得妄言善恶，咒诅骂詈，欺诳妄语，幻惑两舌，斗讼交疏，持人长短，自作是非，生灾造害，兴出无端，鬻衒道法，歌诵嗟咏，吟啸叹息，贪美嗜味，无有厌足，不知动入罪网，不能自觉，口过之罪大无有极，不得口犯，不得教令於人，摄意持戒，终身奉行，是吾太上太上太乙第三戒也。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　
　　第四戒曰：手不得杀害众生，蚑行蠕动含血之属，皆不得杀劫，掠强取夺，盗偷窃取，非其物舍遗取施执持兵器兴用非法，不知动入罪网，不能自悟，手过之罪罪之莫大，不自手犯，不得教令於人，摄意持戒，终身奉行，是吾太上太上太乙第四戒也。
　　第五戒曰：目不得视非道、非法、非义、荣华容饰、淫视女色、照耀盈目、贪欲洋溢、绮丽珍宝、淫邪妖不正之色。目为心候，主收百凶。来致祸毒，罪衅致集，一皆目致。心目口手，致殃祸主，动为患端，收罪之首。心目口手，致罪之府，不可不迮，不可不伏，不可不慎，不可恣之，不知动入罪网，不能自悟，目过之罪罪之莫大，当宣目戒，劝化一切，岂能戒目？心想自一，灭想灭意，意空空无，无着入无，便得道慧，摄意持戒，奉行不废，是吾太上太上太乙第五戒也。
　　第六戒曰：耳不得听八音五乐、淫声妖壁、惑乱亡国，妖伪之乐，无有厌足，不知动入罪网，不能自悟，耳过之罪，罪亦复大，不自耳犯，不得教令於人，摄意持戒，终身奉行，是吾太上太上太乙第六戒也。
　　第七戒曰：鼻不得贪香恶臭，妄察善恶，不知动入罪网，不能自悟，鼻过之罪罪亦为次，不自鼻犯，不得教令於人，摄意持戒，终身奉行，是吾太上太上太乙第七戒也。
　　第八戒曰：足不得蹈非义、践非法，不涉恶履，非妖淫境界，不知动入罪网，不能自悟，足过之罪，罪亦为次，不自足犯，不得教令於人，摄意持戒，终身奉行，是吾太上太上太乙第八戒也。
　　第九戒曰：不得放情任意，强兴神器，攻非胜敌，精消神散，三气亡逸，放心纵恣，无有厌足，不知动入罪网，倾宗灭族，不能自悟，如斯之罪，罪之莫大！不自身犯，不得教令於人，摄意持戒，终身奉行，是吾太上太上太乙第九戒也。
　　右出《升玄内教经》卷第九
　　洞玄戒品
　　洞玄十戒天尊言：能受是十戒，修行如法，十方天官无不卫护，必至得道。子若逼世累，不尽十者，九八七六乃至於五，择其能者，然五戒之福，福亦难称，子其广劝众生，苟重闻或不喜，犹一二观缕，委曲开悟。
　　一者不杀，当念众生。
　　二者不淫犯人妇女。
　　三者不盗取非义财。
　　四者不欺善恶反论。
　　五者不醉，当思净行。
　　六者宗亲和睦，无有非亲。
　　七者见人善事，心助欢喜。
　　八者见人有忧，助为作福。
　　九者彼来如我，志在不报。
　　十者一切未得道，我不有望。
　　右出《 洞玄思微定志经》
　　洞玄十善戒
　　一者不得嫉妬胜己，抑绝贤明。
　　二者不得饮酒放荡，秽乱三宫。
　　三者不得淫犯他妻，好贪细滑。
　　四者不得弃薄老病穷贱之人。
　　五者不得诽谤善人，毁败同学。
　　六者不得贪积珍宝，弗肯施散。
　　七者不得杀生祠祀六天鬼神。
　　八者不得意论经典，以为虚诞。
　　九者不得背师恩爱，欺诈新学。
　　十者平等一心，仁孝一切。
　　诸行着足当避十恶远，於盲道。
　　洞玄十恶戒
　　一者饮酒淫色，贪欲无已。
　　二者阴贼世间，讪谤道士。
　　三者轻师慢法，傲忽三宝。
　　四者窃取经书，妄宣道要。
　　五者借换不还，欺诱万民。
　　六者杀生贪味，口是心非。
　　七者不孝，背恩违义，犯诸禁戒。
　　八者诵经忽略，喷嘀自是。
　　九者责望人意，瞋恚四辈。
　　十者意断经音，损益圣典，不信宿
　　命，快情所为，秽慢四大，不念生道。
　　右出《洞玄智慧经》
　　洞玄智慧十戒
　　天尊告曰：
　　第一戒者，心不恶妬，无生阴贼， 检口慎过，想念在法。
　　第二戒者，守贞让杀，愍济群生，慈爱广救，润及一切。
　　第三戒者，守贞让义，不淫不盗，常行慈念，损己济物。
　　第四戒者，不色不欲，心无放荡，贞洁守慎，行无玷污。
　　第五戒者，口无恶言，言不华绮，内外中直，不犯口过。
　　第六戒者，减酒节行，调和气性，神不损伤，无犯众恶。
　　第七戒者，不嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得斗乱口舌，评详四辈，天人咎恨，伤损神气。
　　第十戒者，举动施为平等一心，人和神穆，行常使然。
　　洞玄智慧十二可从戒
　　天尊言：夫为学者修斋求道，开度天人，作诸善功，当行十二可从戒。
　　第一者，见真经出法，开度一切，便发道意，心愿后世得登大圣。
　　第二者，常行慈心，愿念一切普得见法，开度广远，无有障翳。
　　第＝一者，好乐经教，深远览达，意志坚明，开化愚暗。
　　第四者，尊受师训，广开劝化，令入法门，远离盲道。
　　第五者，信向玄妙，尊奉经诀，晨夕诵习，无有怠倦。
　　第六者，不务荣华，断俗因缘，专心定志，所营在法。
　　第七者，勤诵大经，愿念一切，广开桥梁，为来生作缘。
　　第八者，恒生善心，不邪不伪，无嫉无害，无恶无妬。
　　第九者，在所堕生，常值圣世，与灵宝法教，相值不绝。
　　第十者，洁身持戒，修斋建功，广救群生，咸得度脱。
　　第十一者，学业广览，宣通同法，预以天人，普令开度。
　　第十二者，常与明师世世相值，受教宣化，度人无量，一切善心皆得道真。
　　智慧闭塞六情上品戒
　　第一戒者，目无广瞻，乱诸华色，亡精失瞳，光不明彻。
　　第二戒者，耳无乱听，混於五音，伤神败正，恶声啼吟。
　　第主戒者，鼻无广芳杂气臭腥，易有混浊，形不澄正。
　　第四戒者，口无贪味脂熏之属，浊注五神，脏腑愤愤。
　　第五戒者，手无犯恶，不窃人物，贪利入己，祸不自觉。
　　第六戒者，心无爱欲，摇动五神，伤精丧气，体发迷乱。
　　智慧度生死上品大戒
　　其一者，见人穷怠，度其死厄，见世明达，能制凶逆，年命长远，世享无极。
　　其二者，见人穷乏，饥寒困急，损身布施，令人富贵，福报万倍，世世欢乐。
　　其三者，含血之类有急投人，能为开度，济其死厄，见世康强，不遭横恶。
　　其四者，施惠鸟兽有生之类，割口饴乏，无所爱惜，世世饱满，常在福地。
　　其五者，度诸蠢动一切众生，咸使成就，无有夭伤，见世兴盛，不履众横。
　　其六者，常行慈心，愍济一切，放生度死，其功甚重，令人见世居危得安，居疾得康，居贫得富，举向从心。
　　智慧十善劝助上品大戒
　　一者，劝助礼敬三宝，供养法师，令人世为君子，贤孝高才，荣贵巍巍，生为人尊，门族昌炽。
　　二者，劝助治写经书，令人世世聪明，博闻妙赜，恒值圣世，见诸经教能诵章句。
　　三者，劝助建斋今供，令人世世门户高贵，身登天堂，衣食自然，常居无为。
　　　　四者，劝助香油众乏，令人世世芳盛，香洁光明，容眸绝伟，天姿高秀。
　　五者，劝助法师法服，令人世世长雅，逍遥中国，不堕边夷，男女端正，冠冕玉佩。
　　六者，劝事国王父母，子民忠孝，令人世世多嗣，男女贤儒，不更诸苦。
　　七者，劝助斋静读经，令人世世不堕地狱，即升天堂，礼见众圣，速得反形，化生王家，在意所欲，玩服备足，七祖同欢，善缘悉会，终始荣乐，法轮运至，将得仙道。
　　八者，劝助道士众人经学，令人世世才智洞达，动静威仪常为人师。
　　九者，劝助一切布施谏诤，令人世世寿考富乐，常无怨恼。
　　十者，劝助一切人民除嫉去欲，履行众善，令人世世安乐，祸乱不生，病者自愈，仕宦高迁，为众所仰，莫不吉佑，门户清贵，天人爱育，神魔敬让，常生福地。
　　右出《洞玄智慧上品经》
　　洞神戒品
　　洞神三界戒
　　帝栗陆氏说受经戒日，宜各弩力，急共勤行，故重丁宁谛受之。
　　第一戒者，谛识因缘，勿忘本逐末。
　　第二戒者，谛守少私，勿利我损物。
　　第三戒者，谛习勤行，勿混任失真。
　　右三上戒，上皇所重，上帝所奉，上士所修。修行奉持，全而不破，三气正神降与为一身神。又一二无二，焉得道常存。号曰太上，不行此戒，服佩符文，劳而无验，非太上弟子。
　　洞神五戒
　　黄帝曰：人不持戒，吏兵不附其身，所得无验，徒劳用心。若不信至道承事师，若欲使吏兵防身护命，却死来生，禳疾延寿，为人消灾，救治厄患，存思求微，克期取验者，受五戒：
　　第一戒者，目不贪五色，誓正教学长生。
　　第二戒者，耳不贪五音，愿闻善从无惑。
　　第三戒者，鼻不贪五气，用法香遣臭秽。
　　第四戒者，口不贪五味，习胎息绝恶言。
　　第五戒者，身不贪五彩，履勤劳以顺道。是为五戒，五老帝君各遣一十五神，防护受持者身。
　　洞神八戒
　　黄帝曰：余尝闲居，太上垂降，见问经戒大小始终。余虽受持，多所不了，未测次序，具启太上。太上答曰：凡诸戒律，通应共行，其间缓急繁简高卑各有意义，准拟玄源变化，生数皆渐相成，三五八九、十百千万，虽随缘所堪，亦不可越略，知因向正，法修长生不死，三五兼参，宜受八戒。
　　第一，学解五备五德。
　　第二，勤习五事，不可无恒。
　　第三，平理八正，行藏顺时。
　　第四，明识五纪，与气同存。
　　第五，精审皇极，上下相和。
　　第六，修行三意，期会三清。
　　第七，决定疑惑，化伪入真。
　　第八，考校征验，消祸降福，炼凡登圣，无负三尊。此为八戒。
