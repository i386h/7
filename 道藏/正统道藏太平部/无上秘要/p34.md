<!-- { "loadSidebar": true } -->
　　高上元始天，今上愿八会日吉时，清谨於灵
　　（阙后）
　　无上秘要卷之四十竟
　　卷四十一策杖品策版品投简品奏简文品
　　无上秘要卷之四十一
　　策杖品
　　《洞玄玉诀上经》
　　元始五老出
　　五帝真符，以度五帝人，天光开阳出此文，玄都宫
　　元始青帝真符，召直符吏更生守灵宝天文。道士吞之，灵炁镇肝，生青精宝华九叶，神为役使，通灵致神仙。
　　右上始天光文，出青帝真文篇，以安东方九炁之天。
　　青帝受此文，以镇东岳，封一通九灵洞室，四万劫一开。
　　道士命属东岳，青书绛缯佩身。又当青书绛文，内神杖上节中，衣以神衣，青腰玉女九人侍卫，勿不精有考吏。
　　元始赤帝真符，召直符昌中守灵宝天文。
　　道士吞之，灵炁镇心，生丹精宝华三叶，神为役使，通灵致神仙。
　　右上阳明文，出赤帝真文篇，以安南方三炁之天。赤帝受此文，以镇南岳，封一通南霍之阿，四万劫一辟。
　　道士命属南岳，赤书黄缯上佩身。又当赤书黄缯，内神杖次青帝下节中，太丹玉女三人侍卫，勿不精有考吏。
　　元始黄帝真符，召四方直符守灵宝天文，无中央正吏。
　　道士吞之，灵炁镇脾，生黄精宝华
　　十二叶，神为役使，通灵致神仙。
　　右总灵文，出黄帝真文篇，以安中央五炁之天。黄帝受此文，天炁中开，运应转轮，此文始见，天关停轮，无复昼夜，元始收其本文，还於上元之炁。黄帝中岳则阙此一文。今所以书於旧经者，为使存之不绝，四帝共典卫於上宫，无正吏可守。道士命属中岳，自可黄书白缯佩身。又黄书白缯，内神杖次赤帝下节中。道士所以偏得佩此文者，直以有黄帝主人，使以应天之炁虽尔亦阙，无守吏，勿不精有考吏。
　　元始白帝真符，召直符曲正守灵宝天文。
　　道士吞之，灵炁镇肺，生白精宝华七叶，神为役使，通灵致神仙。
　　右光元灵文，出白帝真文篇，以安西方七炁之天。白帝受此，以镇西岳，封一通於金穴九掖洞口，四万劫一开。
　　道士命属西岳，白书炁缯佩身。又当白书炁缯，内神杖次黄帝下节中，太素玉女七人侍卫，勿不精有考吏。
　　元始炁帝真符，召直符尹丰守灵宝天文。
　　道士吞之，灵炁镇肾，生炁精宝华五叶，神为役使，通灵致神仙。
　　右通明文，出黑帝真文篇，以北方五炁之天。玄帝受此文，以镇北岳，封一通於玄阴洞室，四万劫一开。
　　道士命属北岳，炁书青缯佩身。又当黑书青缯，内神杖次白帝下节中，太玄玉女五人侍卫，勿不精有考吏。
　　五帝真符，上精在天为五星，中精在人身为五藏，下精在地为五岳。故三元之鱼各有所属，天无五文，三光不明；人无五文，无以立形；地无五文，五岳不灵。五帝真符，以元始同生，旧文今秘於玄都紫微宫。侍真五帝神官五亿万人，诸天皆一月三朝。真文有火水阴阳官考禁於漏泄。
　　元始天尊封於神杖之中，恒以随身。所尔者，秘偿天真，不欲离形须臾尔。
　　元始神杖用灵山太阳之竹七节，五符以次置中央，空下一节，空上一节，以应天象地也。当取灵山向阳之竹，令长七尺，有七节，作神杖，使上下通直，甘竹乃佳。书黑帝符着下节二节中，白帝符第三节中，次黄帝符第四节中，次赤帝符第五节中，次青帝符第六节中。空上一节以通天，空下一节以立地，蜡封上节，穿中印以元始之章，蜡封下节，穿中印以五帝之章。绛
　　文作韬，长短大小足容杖。卧息坐起恒以自随，行来可脱杖衣，隐以出入，每当别着净处。以杖指天，天神设礼；指地，地祇司迎；以杖指东北，万鬼束形。乘杖行来，及欲施用，当叩齿三十六通，思五帝直符吏各一人，衣随方色，有五色之光，流焕杖上，五帝玉女各一人合共卫杖左右，微咒曰：
　　太阳之山，元始上精。开天张地，甘竹通灵。直符守吏，部卫神兵。五色流焕，朱火金铃。辅翼上真，出幽入冥。召天天恭，摄地地迎，指鬼鬼灭，妖魔束形。灵符神杖，威制百方。与我俱成，与我俱生。万劫之后，以代我形。景为五解，神升上清。承符告命，靡不敬听。毕，引五方反二十五咽止。行此道九年，精谨不慢，神真见形，杖则载人乘空飞行也。
　　若欲尸解，杖则代形，倏钦之间已成真人。月朔、月望、本命、八节日，当烧香左右，朝拜此杖，则神灵感降，道则成矣。
　　右出《洞玄玉诀上经》
　　策版品
　　当朱书三天太上召伏蛟龙虎豹山精文，着一金版上。又书记年月师姓讳，着一版上。合二版内囊裹，朱书次文着一版上，着囊外。凡三版合封为神策如传之状，版悉用檭木，长一尺四寸，广二寸四分，以绛文之缯作囊，令长一丈二尺，衣之封外版上下头，印口中元始五老之章，
　　当以栢函绛纹作衣，衣函以盛诸策文，着别室，烧香左右，精心供养，受以佩身，天下神灵奏名朝门，给五帝玉童玉女各一十二人，出入游行，五帝侍卫，三界司迎，生死无复三恶之难，不经泰山径升九天，衣饮自然，位同太极，要自成仙。
　　受学道士佩此文，施行神咒，以策文指天，天神下；指地，地祇朝拜，三界束带；指神，神礼；指鬼，鬼自灭爽；指水，水神通道，大劫一交，洪灾四会。以策召龙为负，长修积感，神灵交会，所在施召，举向立到，千变万奇，适意所从，出入行来，位准太极，皆前从飞龙，后导天钧，凤啸鸾呜，十二华光，建三七色节命灵之旛，精思九年，天仪自备。灵宝八威神咒曰：
　　元始太真，五灵高尊。太华皓映，洞朗八门。五老告命，无幽不关。上御九天，中制酆山，下领河海，十二水源。八威神咒，灵策玉文。召龙负水，收炁聚云。束魔送鬼，扫荡妖群。万精摧落，所诛无蠲。日月五星，北斗七元。诸天诸地，诸水诸山，玉真所部，冥灵大神。仙王游宴，五帝仗旛。天丁前驱，金虎后奔。玃天猛兽，备卫四门。所呼立到，所召立前。赤书焕落，风火无间。有所摄验，金龙驿传。毕，叩齿九通，仰天三噏，引天炁三咽，以策杖指所告之地，闭炁九息而止。
　　右出《洞真青要紫书金根经》
　　投简品
　　上相青童君曰：后圣众真莫不先奏金简於东华，投玉札於上清，然后得受《大洞真经》，精斋苦修，上为真人。末学之徒，而青宫无有金简之箓，玉格无有玄编之名，神经亦不可得而披，天魔亦不可得而收，真灵终亦不降，玉女亦不卫子之身。今故禀上皇之科，抄集品次，以为后学关津之径。有心者宜加清斋，督志勤尚，注念玄真，感彻玉皇，奏简青宫，便得诵咏神经，通释幽穷，太上克遣丹举飞轮来迎兆身，上登玉清。然此禁尤重，非真不传。太上常以正月日、七月七日、九月九日，一年三遣玉晨元皇太极真人领仙玉郎诣东华青宫，校定真仙簿录。其有金简玉名者，即奏三元，随学深浅，玉童玉女防卫其身。若有泄漏，轻真慢法，为玉童所奏，虽有金简即被削除，移名鬼官，身被风刀之考，七玄之祖运蒙山之石，填积夜之河。
　　凡修学之士，每以其日当夷心寂室，清香静念，散香左右，朱书金简八通，紫绳结编，以奏高上玉皇东华青宫，玉札八枚，以奏三元。先於靖内东向叩齿九通，赞礼一通。毕，谨上启太上高上玉皇三十九帝二十四真，某甲受生末世，久染嚣尘，幸缘先庆福祚所锺，得睹灵都，今奏金简，言名玉清，封付灵岳，长为天。臣乞丐高上记名，三元赐给玉童玉女，侍卫身，乘飞霞上升帝宫。毕，起再拜。
　　奏简文品
　　奏高上玉皇篇：
　　某岳先生某甲，本命某某月生，某年某月某朔某日某子奏金简紫箓玉籍，文上诣太上高上玉皇三十九帝二十四高真，金简紫辉玉景琼宫。
　　右书紫文上一尺，连金简投。系高上虚皇玉清东华青宫真人，某甲稽首再拜。
　　右书一简上。
　　奏言：
　　右书一简上。
　　高上虚皇玉晨太上大道君二十四玉皇三十九帝尊，某甲季世小臣忝染余庆，福祚所充，
　　得参上真，谨依玄格，正月一日上奏金简，记名东宫，乞赐编录，降下真灵，得乘飞霞上升
　　帝晨，身登金阙，朝谒玉皇，谨奏。
　　右三简上合是某郡某县某乡里某岳学士某甲年如千岁字某甲。
　　右书一简上。
　　某子生某月，子命属某岳某帝某里。
　　右书一简上
　　太岁某子正月某子朔一日某子於某郡县乡里中封某岳奏。
　　右书一简上。
　　合用金简八枚紫绳编之，北向读简一过。毕，起执简再拜。
　　奏三元君，某岳先生某甲字某甲，本命某子某月生某年正月某朔一日，某子奏金简玉札，仙簿录籍，文上诣
　　白素元君、黄素元君、紫素元君三元紫盖金辉洞房宫。
　　右书一尺白上，连玉简投。
　　系三元玉清始学真人，某甲稽首再拜。
　　右书一札上。
　　奏言。
　　右书一札上。
　　太素三元君，甲昔有因缘，福庆所锺，得受神经，未敢披看，谨依青华玄格，奉奏玉札，记名青宫，上言三元，乞赐编录，降下真灵，得升帝晨，上朝玉真。谨奏。
　　右书三札上。
　　某郡某县某乡里某岳始学真人，某甲年如千字某甲。
　　右书一简上。
　　某子生某月子命属某岳帝某里。
　　右书一札上。
　　太岁某子正月某朔一日，某子於某郡某县乡里中封某岳奏。
　　右书一札上。
　　合用玉札八枚，以紫绳编之，西向读玉札一过。毕，谨上启。
　　太素元君、黄素元君、紫素元君，甲昔蒙真师盟授真经，金简玉札，记名三清，乞赐给玉童玉女，真灵降身，得乘紫霞，上登帝宫。毕，起再拜。
　　奏东华青宫篇：
　　某岳先生某甲字某甲本命某子某月生某年正月某朔一日某子奏金简，青箓仙籍，文上诣
　　玉宝金阙上相高晨师、君东华方诸青宫。
　　右书青文一尺上，连简投。
　　系高上玉清青宫上相始学真人，某甲稽首再拜。
　　右书一简上。奏言。
　　右书一简上。
　　太清玉宝金阙上相高晨师东海青童君，甲沉深下俗，庆运充加福祚下流，得生人道，参真系炁，志在绝迹，栖身林阜，托荫灵岳，谨按玄科，奉奏金简，记名上宫，乞赐上编，玉清降下神真，得离下世，上升金阙，进谒玉皇。谨奏。
　　右书三简上。
　　某郡县乡里某岳始学真人某甲年
　　如千字丙丁。
　　右书一简上。
　　某子生某月子命属某岳某帝里。
　　右书一简上。
　　太岁某子正月某朔一日某子於某郡县乡里中封某岳奏。
　　右书一简上。
　　合用金简八枚，以紫绳编之。东向，读简一过。毕，谨上启：
