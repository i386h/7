<!-- { "loadSidebar": true } -->
　　常以立冬之日鸡鸣入室，北向五拜。毕，平坐，叩齿五通，思北方洞阴朔单郁绝五灵玄老君，姓黑节，讳灵会，字隐侯局，形长五寸，头戴玄精玉冠，衣五气玄珊飞衣，驾乘黑龙玉舆，建皂旗，从神壬癸羌老之官五十万人，从五气玄天中下来降室内，须臾化生黑气，晖晖相沓，光若流星之焕，曜贯覆己形，从口中而入，直下贤府。又思水星焕明北方，光照我身，皆使分明，便开目仰咒曰：
　　北方玄天，五气散灵。上有大神，始老无精。驾龙建旗，游宴上京。是日元吉，庆云敷荣。飞芝流洒，玉池四盈。玉女玄澳，灌我身形。肾宫充镇，朽牙坚生。府纳真气，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫长龄。毕，引黑气五咽止，便服北方赤书玉文十二字。
　　右十二字，则北方五气玄天之名，导引黑帝五气，则食玄牙，皆赤书白纸上，存思讫顿而服之，则玄老负籍於朱陵，灵童题简於赤文；五气流芝溴於枯宅，玉泉滂沲生於端门；神镇灵阙，肾府生熏；太玄玉女，役使东西；万劫不衰，玄老同存。
　　常以鸡呜阳光始分北向叩齿五通，摩两掌令热，以摩拭面目五过，仰咒曰：
　　北方玄滋，服食去尸，饮以玉饴，身腾太虚。毕，以舌料下齿裹舐唇，漱口令玉芝满口三咽之。又引黑气五咽，令镇肾府之中，其道毕。
　　右出《洞玄元始赤书经》
　　咽云牙品
　　太极真人服四极云牙神仙上方。南岳夫人受清虚真人方。
　　常以鸡鸣、平旦眠坐任意，叩齿九通。乃阴咒曰：
　　东方青牙，紫云流霞。三素徘徊，玄霜玉罗。服食晨晖，饮以朝华。咒毕，以舌舐接上唇之外，取津而咽液三十过。行之十年，东极老人来至，授子丹青真文。
　　次又阴咒曰：
　　南方朱丹，霞曜太微。九道绛烟，散布景辉。服食灵晨，饮以丹池。咒毕，以舌舐接下唇之外，取津咽液三十过。行之十年，南极老人来至，授子丹景。
　　次又阴咒曰：
　　洗芳明石，飞霞金液；素服食太二明，灵之精；饮以玉酒，神华启灵；使我登虚，上升高清。咒毕，以舌舐上唇之内，接取津咽液三十过。行之十年，西极老人来至，授子素符威神。
　　次又阴咒曰：
　　北方玄滋，庆云启胎；绿霞敷晨，紫盖苍旗；服食月华，饮以琼饴。咒毕，以舌舐下唇之内，取津咽液三十过。行之十年，北极老人来至，授以玄录宝明。
　　次又阴咒曰：
　　戊己之元，黄素五云；四霞紫观，八景九晨；二时彻晖，七明灵尊；和精灌气，服食中元；琳华龙胎，欲以醴泉。咒毕，以舌漱满一口之中玄膺内外及齿舌之间、上下表裹，通市取津掖、随咽之三十过。行之十年，中央元君、上皇玄黄老君来降，授子黄气阳精、藏天隐月、迟景绿章、有青腰虎书，俱与四老一合上升。
　　此玉经上诀致五老之道，绝谷去尸，面华生童，寒暑不避，灾苦无伤，神仙精明，延年进纪，益寿一万，万跟之期，当得九琳玉液八琼飞精，则合终二景，天地同符福。
　　五阴咒皆叩齿九通，可恒修行，不必得鸡鸣平旦也。夜半平寂，体清神闲，乃可按之。修此道极可食枣，若闻饥当食面物以渐遣谷，不得一日顿弃，所谓损之又损之，以至於无为。此虚映之道，自然之法，所谓远取天地之精，近取诸身，此之谓也。
　　云牙者，五老之精气，太极之霞烟。故采晖景之锋以充六液之和，洞微冥感，万神来降，幽映相求，不唱而应。是以龙吟方渊，故景云落霄；虎啸灵丘，故冲风四振。阳燧招明而朱火郁起，方诸用阴而玄流湛溢。自然而然，不觉所测。况学者方栖心注玄，精研道根，秽累豁於胸中，真正存乎三宫，采五晨之散晖，服六醴之霞浆。咒九天之奇宝，吐妙灵之秘言。龙跃发跃，明光七焕。味三华於皓齿，取饮液於唇锋。内炼六府，开聪彻明。呼吸天元，魂魄练形。朝玄使元，以至於灵。悠悠十年，末乃五神来降，将何足多称！
　　右出《道迹经》
　　饵玄根品
　　食玄根之气，使人体中清朗，神明八聪，身有日映，面有玉泽，眼生明光，齿合紫气，长生不死。服吸朝液，悬根绝粒，道要於金醴，事妙於水玉。所谓吐纳自然之太和，御九精之灵气者也。天道之为用，贵自然也；德之为静，尊恬愉也。摄自然以裁真，抱恬漠以却邪者，则横犯不生，飞害自灭。此乃三五七九之义，可谓要道之旨。
　　兆卧旦起之时，存口中有一白气大如鸡子黄二鸡子黄之外又有五色，五色气宛转自生结缢外，须臾乃满心口中，名曰三五七九之气，玄根之精也。又存心胃口之中有一女人如婴儿之形，无衣服也，正立胃管中，张口向胃管门口，号曰九天玄女，灌注魂液，仰噏口中鸡子黄之五气也。常漱满口中内外上下，以舌回吸日气五色，津液满口吞之。存使津液下入玄女之口。如此五过毕，又叩齿三过，微祝曰：
　　玉清高上，九天九灵，治存玄中，人胃清泠，金和玉映，先自虚生，名曰停环，字曰元精，练魂拘魄，心开神明，服食日子，金华充盈。良久都毕，以手拭两目二七，又以两手相拭极，摩面眉之问，户牖之际，小令热，使黛然，此太上服三五七九日子玄根之道。
　　无上秘要卷之七十六竟
　　卷七十七原缺
　　无上秘要卷之七十八
　　地仙药品
　　太上道君曰：其下药有：
　　松柏　阴脂　山姜　伏精　菖蒲　门冬　巨胜　黄精
　　菊华　枸杞　崖蜜　茯苓　桃皮　泽泻　萎蕤　黄连
　　椒麻　地黄　赤板　朱英　灵飞　水桂
　　右其类繁多，略举一端。服之为能小益，不能永申，高可七百年，下可三四百岁，恐不便长享无期，上升清天也。亦能身生光泽，还白童颜，役使千神，得为地仙，陆行五岳，游浪名山，故曰不辟其必使也。
　　又渐求上药，以自改新，则易为阶级之进，何必守故而不迁？取其限以没齿。然此等道宜柔弱温仁，至心一意，洁体清净，调和五藏，安形合景，存保百神，守魂炼魄，藻荡滓秽。游心重玄，情无流华之欲；抱一独往，怀无婴尘之累。熏辛五刺不近於口，肥滋血味不经於肠。山居空处不管外事，乃上可以耽玄存真，召神符灵，下可以饵食八石，呼吸液津也。
　　其次又有：
　　三十六芝　飞炉炼烟　阳水月华　五公之腴
　　填生五藏　炼貌易躯　瑰葩云屑　金粉玉米
　　右亦能延年益寿，可至万岁。
　　其次又有：
　　玄水云华之浆　五黄郁灵　中精干石　□饭众青
　　朱英白车　飞节之实　流马紫木
　　右服之，立使人长算千纪。日服日延，年随药进，命与药迁，无穷之灵物，不死之奇方。夫长算千纪时，但服一剂而已。
　　天仙药品
　　东赢白香　沧浪青钱  高丘余根
　　积石飞田  太虚还丹  大秦玄坚
　　长光流草　云童飞干
　　右亦能使上飞轻举，超体霄真矣。此天仙之所服，飞神之所研，非陆游之所闻，山客之所见。又当知九化十变、隐地八术，然乃后能广游玄空，倒步天阿，乘云驾龙，凌腾天矣。
　　第五芝名白科玉芝，剖食其脑，拜为三官真直御史。
　　右出《洞真太上智慧经》
　　太清药品
　　太清九转　五云之浆　玄霜绛雪　腾跃三黄
　　第三芝名燕胎芝，其色紫，形如葵叶，上有鸳像如欲飞状，光明洞彻。得食一株，拜为太清龙虎仙君正一郎中。
　　又云：第四芝名夜光洞草芝，其色青，其实正白，大如李子，高三四尺，其叶似栢，夜视其实如月光洞照一室。一株有九实，实堕地须臾转大，如径七寸镜盘，着地厚一二寸许，夜视如牛目动盻以视。人得食一枚，拜为太清仙官左御史。
　　太极药品
　　其次太极之品：
　　四真常珍　乃曰九石炼烟　丹液玉滋　冠首流珠　琳华石精　丹炉金液　紫华虹英
　　第一芝　名龙仙芝，似交龙之相负也。以叶为鳞，其根如蟠龙。得而食之，拜为太极仙卿。
　　又云：第三芝名参成芝，赤色，有朱光炜炜，扣其枝叶如金石之音，折而续之即复如故。得而食之，拜为太极真人。
　　上清药品
　　其次上清幽芝：
　　太上九时　有
　　八光太和　斑龙黑胎　文虎白沫　出于西丘
　　七玄飞节　九孔琼珠　云浆琳酒　玄圃琅腴
　　锺山白胶　金生青敷　阆风石脑　黑河珊瑚
　　蒙山白凤　玉胇灵丘　仓鸾金血　东英朱菜
　　九卿交结　太微紫麻　琼华玉实　流渊鲸珠
　　赤河绛璧　北汲太极之井　中机大朱之脉　云庭神桃
　　昆园平雀　夜精日草　青津碧狄　真宫郁坛　玄都三盖
　　左服玉童之光　右挹玉女之气  上招神光　下饮玄濑
　　俯掘兰园之琼精　抑摘圆丘之紫□
　　白水灵蛤　八天赤( )　万载一生　流光九队
　　右有得食之，后天而逝。此天帝之所服，太上之宝贵，非太极之所闻，中真之所逮。诵其章，可以奇流永生，讽其名可以起疾斩邪精。
　　玉清药品
　　六淳发荣　玄光八角　风实云子　帝垣玉闼
　　金敷英英　广天黄木　昌成玉蕊　夜山火玉
　　逮乃凤林鸣酢　西瑶琼酒　中华紫蜜　北陵绿阜
　　绛津金髓　日精月华　朱河琅子　蓬山文丑
　　濯水七茎　崩岳雷柳　北采玄郭之绮葱　仰漱云山之朱蜜
　　夜牛伏骨　神吾黄涞　空洞灵瓜　四劫一实
　　冥域鳞胆　炎山夜日　东掇扶桑之丹椹　俯探长渊之文藻
　　上和九转之飞玉　下咽青玄之霞宝　太虚结镮　素女怀抱
　　紫虬童子　九色凤脑　太极隐芝　降树日道
　　太上虹李　天汉大草　南宫巨珠　西乡扶老
　　三梁龙华灵妃所讨
　　右有得食之，后天而老。此玉清之所服，太上之所宝，可以上飞景霄，分晨亿道，守镇皇精，朝注九脑。然斯道至大，妙灵映邈，非血食肉人所得备悉，但闻玄音以散浊，听风气而逐秽，上可浮绝太素，下可禳妖豁疾。
　　右出《道迹经》
　　无上秘要卷之七十八竟
　　卷七十九至八十二原缺
　　无上秘要卷之八十三
　　得鬼官道人名品
　　邓攸，晋仆射。
　　王逸少。
　　刘庆孙。
　　马融。
　　杜琼。
　　项梁成。
　　赵简子。
　　楚严公。
　　何曾，字颖考，南巴侯，魏司徒。
　　刘陶，字正舆，东越大将军，晋扬州刺史。
　　曹仁，字子孝，庐龙公，魏武从弟，大将军。
　　顾众，字长始，将军，晋丹阳仆射。
　　桓范，字允则，长史。
　　曹洪，字子廉，大司马魏武从弟。
　　荀颛，字景籍，泰山君，晋太尉。
　　蒋济，字子通，南山伯，魏太尉。
　　魏钊，庐山侯，晋左氏尚书。
