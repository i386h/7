<!-- { "loadSidebar": true } -->
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降西上九天素华浩阙七气流光来辅某身，乞解除先世已来下逮某身上犯九天之君、太白金精、白虎七宿、中外诸星官，下违西岳山陵丘阜、江海川谷一切众灵，某身於秋三月之中庚辛甲酉戌日时，有行年本命冲破厌杀元辰刑害、灾祸疾病、及白刃流矢、刀兵凶贼诸血伤残毁之厄者，皆令消释。乞某身与真气合德，景福流光，万祸绝灭，年命修长。
　　次酌南面酒九，再拜曰：
　　臣今奉请南上九天帝王神君众仙灵官，愿并垂临飨。
　　又曰：臣今清斋绝尘，为某甲建立洞神三皇斋，请谢。愿以今行道烧香礼谢。醮之，诚仰降南上九天朱光丹台三气悬光来辅某身，乞解除先世已来下逮某身上犯九天之君、荧惑火神、朱乌七宿、中外诸星官，下违南岳山陵丘阜、江海川谷一切众灵，某身於夏三月之中丙丁己午未日时，有行年本命冲破厌杀元辰刑害、灾祸疾病、瘫疽疮痟、温病疫疠、诸暑蒸毒螫之厄者，皆令消释。乞某身与真气合德，景福流光，万祸消灭，年命修长。
　　四方毕，乃诵曰：
　　浩浩三天气，育养万化物。世情乐其华，真道贵其实。愚俗玩末荣，神仙爱本质。精心修皇文，玉灵映幽室。高唱期太微，稽首朝皇一。仍再拜毕。
　　更还北向九再拜跪曰：
　　太上洞神三皇内景弟子小兆臣某甲等，谨上启太上道君太上老君、太上丈人、三皇玉君、九老仙都君、九气丈人、玄都仙官、太玄真神、上下三十六天灵司官君一五方天帝、太清诸灵官、二十八宿中外星官、五岳真君、佐命八山四海四渎八泽九源名山洞府水神潜官、宇宙之内一切众灵，臣谨重奉某词上闻上宫，入词按某甲以轻生贱质，尸行凡品，幸藉先庆，逢识正化宝经真诀，时蒙遵禀，动静知教，兴居入善，非唯一身遭荷，抑亦七叶沾赖，但某体伦庸伍，驰竞人世，崖逾引满，易生咎悔，加以先世殃谴，未息考讼，犹繁三灾驱除，百害竞起，某甲气命单危，兼多疾厄，夙夜忧惶，肝心震越，伏见玉皇宝斋上箓有祈谢之篇，仙都内诀处礼醮之典，此法虽曰高妙，而不限贵贱，可以救解灾患，延降福祉，臣谨率道士弟子如干人沐浴玄云之水，使身神澡练，割遣肴根之味，令腑脏馨洁，悬碧林之天缯，敷云篆皇文幡，上元香珠远彻九，真人燎玄液之泄，照玄黄玉庭，列四九之灯，法象三十六天，醴脯微馈，降飨神玄，三日三夜行道悔请，至於今，如于时，乞以此微诚仰愿皇君上帝、至圣火神、天真众灵领校仙官，赐各告下群司檄命职宰，咸听察臣等启奏，使迁拔某家七祖父母及余亲族亡魂苦爽，并乞解脱牢槛，原放徒击，休息谪役，克离众罚，使各得还居福堂，优游闲乐，佑利子孙，不兴词讼，年满限毕，更生人中富贵之家，永保欢泰。乞请勑天官吏兵、社里邑君、直日直符并拥卫某宅舍堂寝之中，每诛却精祟，消绝鬼殃，荡涤妖邪，宣布正气，若某先亡遗考冢气相干，或葬送禁忌死丧注气，或馆宇癣舍之中藏埋枯骨奴婢死鬼伤残客死流殃百害，或咒誓相引，或无辜致命，皆深殃不绝以生祸患者，并乞和释执对，解离考讼，使存亡异境与今某年中岁月日时，有三刑六害冲破厌杀、天年岁星绚绞罗网、及刀兵水火、疾病灾疫毒虫、劫盗恶人、官符口舌，诸不利之死者，皆乞从月到月，从日到日，从时到时，更相传付，依事消释，必使过度不为患害，并臣等身恒蒙公私宗敬，远近依结，道业兴崇，真心克成种民，永受洪恩，享福元极。臣某诚惶诚恐，稽首顿首，再拜以闻。
　　因稽颡三十下，又再拜起诵曰：
　　精心立斋戒，烧香拜皇文，沐浴玄云水，燔烟通上元。结斋列四九，八帝命神篇。叩心发愿念，上闻入三天。七世祸债除，负考亦都蠲。过度五道中，削罪成上仙。一日修此法，万劫为因缘。真道既成就，乃见三皇君。
　　仍复炉曰：
　　香烟玉女侍直众官，当令灵坛之上有隐芝玉精在此香火前，令臣等得仙，身生紫络羽文，某家享福，天下同欢，侍坛玉女传奏臣言，上达三皇神君前毕。
　　入坛北向，叩齿十二通，祝曰：
　　香烟玉女上奏三皇真君、三十六天神仙灵官，小兆男生臣某甲为某郡县某甲某事建洞神三皇斋。请谢。事毕，正尔登坛，入室烧香，言功即日上闻，径进紫宫，仰达三皇真君前。
　　又上香毕，再拜曰：
　　臣清斋绝尘，烧香礼谢，上为某七祖父母逮及某家门，并乞原赦积恶结罪，解除考讼，书名丹简，定字青篇。臣某甲得与三宫之神俱登玄晨，上朝上清，奉见圣君，赐书受事，永成高真。
　　向天皇再拜，次向地皇，次向人皇，并再拜曰：
　　臣某甲等清斋绝尘，为某甲建立洞神三皇斋。请谢。事毕，愿以此烧香礼谢之诚。乞解除某先世以来下逮某身存亡千罪万过，皆令消释，使某疾患除愈，灾厄度脱，长生度世，得为种民。
　　次向四方，
　　东上九天帝王神君众仙灵官，心存九再拜。
　　南上九天帝王神君众仙灵官，心存九再拜。
　　西上九天帝王神君众仙灵官，心存九再拜。
　　北上九天帝王神君众仙灵官，心存九再拜。
　　臣今清斋绝尘，为某甲建洞神三皇斋。请谢。事毕，愿以此烧香礼谢之诚，乞除先世以来下逮臣身千愆万罪，皆令消释，疾患除差，灾厄过度，长生久视，永保无殃。
　　又北向九再拜曰：
　　太上洞神三皇内景弟子小兆臣某谨上启太上道君、太上老君、太上丈人、三皇玉君、九老仙都君、九无丈人、玄都仙官、太玄真神、上下三十六天灵司官君、五方天帝、太清诸神、二十八宿中外星官、五岳真君、佐命八山四海四渎八泽九源名山洞府水神潜宫、宇宙之内一切众灵，臣谨率同学道士弟子如千人身沐玄云之水，列四九之灯，法象三十六天，以今某月某日建集，某日平日一行道，凡三日三夜一十二时。事毕，今晓所言所奏感应御闻，所祈所请必降慈泽。三皇所奏太上有勑，当赐顺来请，使某七祖父母幽魂苦爽即蒙升度，自今以后某家门昌泰，永蒙安吉，世道俱荣，公私元会，斋功成就，诸神仙官属、香烟玉女、监斋君吏及土邦城社里邑君、辅导宣赞，并有勤绩，谨为言功迁赏，酬劳报德，某等数阶级一依玄都科典。事竟，各还本职，司莅如。今毁坛彻席，事事复旧。臣某甲自启奏对扬神典，而冥途邃远，理实遐微，法妙难究，多有漏失，且拜伏不恭，心形怠堕，香．烟参差，酒果歇薄，愆过之源事贻幽谴、私心屏营惧见栽谪，伏愿上帝众真赐垂哀亮，曲从三赦，克免罪罚，仍叩头再拜，复炉曰：
　　香烟玉女侍直众官，当令灵坛之上有隐芝玉精在此香火前，令臣等得仙，身生紫络羽文，某家享福，天下同欢，侍坛玉女侍臣斋竟，言功上达三皇神君前。
　　右出《三皇斋立成仪》
　　无上秘要卷之四十九竟
　　无上秘要卷之五十
　　涂炭斋品
　　宿启先依常朝法，竟称治职位号，上启太上无极大道太上大道君、太上老君、太上丈人、无上玄老十方灵宝天尊、已得道大圣众至真、诸君丈人、玄中大法师天师君、上相上宰四司五帝、三界官属一切神灵，臣等虫蚁臭秽，至微至贱，谬藉宿庆，生值大化，三洞御运，真经下世，三师开度，授以妙法，金书玉字，神仙秘诀。受法之日要当罄竭愚罄，尽效筋骨，承行经旨，奉宣慈泽，辅佐师老，弘赞幽显，开济一切，救度天人。凡有归告，不敢寝塞，谨有读词臣等案如某辞，言款事切，实可哀愍，谨相携率，为承天师旨教，建义涂炭，露身中坛，束骸自缚，散发泥额，悬头衔发於栏格之下，依灵宝下元大谢清斋烧香稽颡，乞恩克以今某月某日於某郡某县某乡里某馆灵坛之上，或某家修斋清谢，然灯续明，昭耀诸天，三日三夜各六时行道，忏谢某家亿曾万祖父母伯叔兄弟先亡后死下及某身无鞅数劫亿宗以来所行罪负，谨依斋法齐到某家沐浴清净，宿以启闻，思惟太上三尊、十方至真、玄中大法师垂神鉴映，省览所言，乞救勒灵宝众官、侍经威神、三界官属及此间土地真官，一合同心并力营卫臣等身并某家大小，扫荡斋所馆宅内外，诛灭鬼贼，降伏四魔，乞臣等心安神定，思念分明，天清地朗，启奏上达，斋功成就，无有窒碍。臣等虽复叨忝大法，佩服至真，既处身五浊尘秽之中，三关未调，六情放诞，仰赖禁戒，以自检御，辄依斋法说戒威仪，使众官主人咸服法训，须明旦晨晓依法行道，续更启闻。
　　次智慧颂三首：
　　智慧起来无，朗朗超十方。结空峙玄霄，自然挹流芳。其妙难思议，虚感真实通。有有竟不有无无无不无。
　　智慧但观身，学道之所先。眇眇入玄肆，自然录我神。天尊常拥护，魔王为保言。晃晃金刚躯，超超太上仙。
　　智慧生戒根，真道戒为主。三宝由是兴，高圣所崇受。泛此不死舟，鲦欻济大有。当此说戒时，诸天来稽首。
　　右出《玉清诫》
　　次法师还东面向西说戒，诸众伏受。
　　天尊告太上道君曰：今当普宣法音，开悟群生，为诸男女解灾却患，请福度命，拔诸苦根，使生者见道，身脱八难，死者欢乐，饮食，天堂，早生人中，转轮圣王。修斋求道，皆当一心，请奉十戒，谛受勿忘，专心默念，洞思自然，勿得杂想挠乱形神，能如是者便当静听：
　　第一戒者，心不恶妬，无生阴贼，检口慎过，想念在法。
　　第二戒者，守仁不杀，愍济群生，慈爱广救，润及一切。
　　第三戒者，守贞让义，不淫不盗，常行善念，损己济物。
　　第四戒者，不色不欲，心无放荡，贞洁守慎，行无玷污。
　　第五戒者，口无恶言，言不华绮，内外中直，不犯口过。
　　第六戒者，减酒节行，调和气性，神不损伤，无犯众恶。
　　第七戒者，不得嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得斗乱口舌，评论四辈，天人咎恨，损伤神气。
　　第十戒者，举动施为平等一心，人和神穆，行常使然。
　　天尊言：修奉清戒，每合天心，常行大慈，愿为一切，普度厄世，慊慊尊教，不得中息，宁守善而死，不为恶而生。於是不退可得，拔度五道，不履三恶，诸天所护，万神所敬，长斋奉戒，自得度世。
