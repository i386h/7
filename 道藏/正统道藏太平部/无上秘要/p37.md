<!-- { "loadSidebar": true } -->
　　凡道士修受上法，欲有所诵读经文，发帙之时，皆当烧香，心拜经前，叩齿五通，乃微咒曰：玉帝上法，上闻三清。吉日斋戒，敢开神经，万试隐伏，所向皆成。玉童侍护，玉华散馨，上告三元，与我长生。咒毕开经，然后乃得诵读之。小过夺纪以促小罪止身以受此名为大帝开经之法，令玉童玉女侍守，烧香启降神灵，上闻九天。
　　《洞真四极明科》
　　学士入室诵经，皆五帝束带，四司浮位，不得临经在音，与外人交言，失略言句，稽诞天真，想念不专。三犯伐功断事，不得成仙，十犯身被左官拷。
　　入室诵经，当令言句相属，不得越
　　略天音。失一句更却百言而读，失二句却还二百言，失五句却还五百言始就，诵失一句便诵一篇而补之。十犯至三十犯，废功断事，不得成仙。五十犯至百犯，延七祖己身并被左右官考罚刀山食火二十四狱三涂之役。
　　入室诵经，当令目注经文，心念神真，不得临经他念异想，以乱天音。十
　　犯至三十犯，伐功断事，不得成仙。
　　入室诵经，千言以下不得临经进饮，千言以上至五千言得一进饮，五千以上至万言得二进饮，万言以上得三进饮，不得妄进饮食以充炁音。五犯至十犯，伐功断事，不得成仙。
　　入室诵经万言，疲极得听中住消息，后得读句竟遍，虽尔不得经宿残句，亏废天度。五犯至十犯，伐功断事，不得成仙。
　　入室诵经，若有男女同学亦得同室，但男女异床。北向诵经，当令男在东，女在西，不得座起卧息混同一席。三犯断功废事，不得成仙，五犯身被左官所拷。
　　读大洞真经三十九章、回风混合帝一百神宝名、玉检雌一五老宝经、洞玄素灵大有妙经、大丹隐书、上品高真之文，北向心拜四方，叩齿三十六通，咽液三十六过，存五藏之内生有五色之光气，注五星之精，然后先读神州七转之道，次读百神内名，乃得诵大洞真经。诵经当令心目相应，不得杂念异想，错乱真神，当使徧句毕，子不得中住，越略言句，左官所执，三犯不得成仙。
　　读上清宝经三十卷独立之诀，存思修行，皆北向，心拜四方，叩齿二十四通，咽液二十四过，存五星日月三精玄注於兆身，然后诵经行事，当令心口相应，无有异念，披卷悉令言句周竟，不得中止，疑听越略。三犯乃不得仙，五犯七祖父母己身并为左右官所执。
　　凡诵灵宝经，或洞玄或升玄之经，皆东向，叩齿十二通，咽液十二过，再拜，存紫云之炁覆冠兆身，然后诵经，当令心目相应，目无他视，心无异念，披卷言句周竟，不得中住，越略天音。三犯万不得仙，五犯以上考属左官。
　　凡读天皇、地皇、人皇大字，修行其道，皆向南再拜，叩齿十二通，咽气十二过，存天皇君身长九寸，披青帔，着青锦裙，头戴九光宝冠，手执飞仙玉策在左。人皇君身长九寸，披黄帔，着黄锦裙，头戴七色宝冠，手执上皇保命玉策，在右。地皇君身长九寸，披白锦帔，着素锦之裙，头戴三晨玉冠，手执元皇定录之策，在后。三皇真君在兆左右，然后披卷行事，修此道不得交接阴阳，履殗入秽，轻慢天文，触犯真灵，身被左右官之考。
　　诵经品
　　《洞玄空洞灵章经》：
　　善信男女，香灯供养，见世光明，身入无为，受福自然，若能长斋，诵经灵章，万徧道成，身生水火，立致飞行。其道高妙，不得漏泄。
　　《洞玄玉京山经》：
　　兆若能长斋久思，讽诵道德洞经，而叩齿咽液，吐纳太和，身作金色，项负圆光，头簪日华，手把月英玄景灵符十绝之幡，斯德巍巍，道之至尊，无穷玄化，太上之真人矣。将感太无，动天老，致飞龙，降天仙也。
　　《洞玄九天神章》：
　　《天生神章》乃三洞飞玄之炁合成，至音结成灵文，混合百神，隐韵内名，生死结形，自然之章。天宝诵之以开天地之光，灵宝诵之以开九幽长夜之魂，神宝诵之以制万灵，太一诵之以具身神，帝君诵之以结形，九天诵之以生人，学士诵之以升天，鬼神闻之以升迁，凡夫闻之以长存，幽魂闻之以开度，枯朽闻之以发烟，婴孩闻之以能言，死骸闻之以还人。三宝神奥，万品生根，故非鬼神所知，凡夫所闻。三元宫中宿有金名紫字、刻书来生、应为三清神仙之人，当得此文。诵之一过，声闻九天；诵之二过，天地设恭；诵之三过，三界礼房；诵之四过，天王降仙；诵之五过，五帝朝真；诵之六过，魔王束身；诵之七过，星宿停关；诵之八过，幽夜光明；诵之九过，诸天下临，一切神灵莫不卫轩。一过彻天，胞源宣通；二过响地，胎结解根；三过神礼，魂门炼仙；四过天王，降鉴，幽夜开关；五过五帝朝真，藏府清凉；六过魔王伏诺，胃管生津；七过星宿朗明，孔窍开聪；八过幽夜显光，三部八景整具形神；九过诸天下临，三关五藏，六府九宫，金楼、玉室，十二重门，紫户玉合，三万六千关节，根源本始，一时生神。九过为一徧，一徧周竟，三界举名，五帝友别，称为真人。十徧通炁，制御万灵，魔王保举，列上诸天。百徧通神，坐致自然，太一度符，元君受生。千徧通灵，坐在立亡，仙童玉女，役使东西。万徧道备，驰骋龙驾，白日登晨。
　　《洞玄五称经》：
　　太上玄一真人曰：道德五千文，经之至微，宣道之意，正真之教，焕乎奇文。诵之千日，虚心注玄，白日升仙，上为西华真人。此高仙之宗也。亦能致庆於七祖。
　　《洞玄无量度人经》
　　道言：上学之士修诵是经，皆即受度，飞升南宫。世人受诵，则延寿长年，后皆得作尸解之道，魂神
　　暂灭，不经地岳，即得返形，游行太空。此经微妙，普度无穷，一切天人莫不受庆，无量之福，生死蒙惠。
　　本命之日诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天。
　　道言：夫末学道浅，或仙品未充，运应灭度，身经太阴。临过之时，同学至人为其行香诵经十徧，以度尸形如法，魂神径上南宫，随其学功计日而得更生，转轮不灭，便得神仙。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。师友命过，亦当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜，故曰无量普度天人。
　　道言：凡有是经，能为天地帝主。兆民行是功德，有灾之日发心修斋，烧香，诵经十过，皆诸天记名，万神侍卫。
　　道言：此诸天中大梵隐语，无量之音，旧文字皆广长一丈。天真皇人昔书其文，以为正音，有知其音能斋而诵之者，诸天皆遣飞天神王下观其身，书其功勤，上奏诸天，万神朝礼，地祇侍门大勋，魔王保举上仙。道备克得，游行三界，升入金门。
　　《洞真金房度命经》：
　　此经高上之玉章大洞之灵篇，罗列一形之内。诵之一徧，妙理自解；诵之十徧，反容童颜；诵之百篇，内化胎仙；诵之千徧，坐在立亡；万徧道备，白日登晨，长斋寂处，不关风尘，道无弗降，计日升仙。
　　诵经十过为一徧，徧则服金房保命符各一枚，十徧便十服符限徧，此则通神致真、坐见八方，条理百关，节度纳灵，万炁您归，则能长生，寿极天地，三光同年。
　　《洞真龙景紫凤赤书经》：
　　赤书九十一言，是西城真人所受别抄旧文旨，所修求仙之本，乃凤气之隐音。得佩之者神仙，行之成真。凡人奉之者禳患。若能长斋苦行，栖身幽阜，诵咏万徧，则策龙驾虚，上登玉清，隐在人间。佩文诵音，神官来朝。诵咏一徧神朗气清，千妖束身，万魔灭形。
　　《洞真素灵大有妙经》：
　　太极真人曰：《太上素灵洞玄妙经》与元始同生，灵文既存，众真诣座烧香礼经，游行诵此二十一篇之章，以庆於神庭也。玉音激朗，清彻九天。其句幽微，妙趣傍通。诵咏一过，万神启灵，恒当究习，与帝合真，解宿对之重责，拔七玄於幽宫，释五苦於愁魂，度身上於三天，妙乎微哉！斯之灵文也。
　　《洞真三天正法经》：
　　三天颂文，凡受此文诵之於别室，千徧通神，万徧通真。通神则与神交言，逆知吉凶；通真则与元始睹颜，入水不沉，入火不然，经灾履厄，腾景三清。
　　《洞真太霄琅书琼文帝章经》 ：
　　凡修众经，以琼文为先，诵咏寂室，静庆霞轩，群魔伏使，万试敢前，随意所修，乃得道真，万徧道备，腾身太清。
　　《洞真智慧观身大戒经》：
　　太微天帝君曰：道学不奉观身大
　　戒，而诵经万徧，隐处山林，升仙之举恐未可希耶！
　　《洞真外国放品经》
　　当烧香静室，礼愿修行，咏之一徧，万真交会，五老降形，天魔仰伏，招仙致真。
　　《洞真三元玉检布经》：
　　玉清上宫琼瑶萧条之唱，乃九十章三元君主之。元君恒咏其曲，以和於形魂之气，庆於九府之真。行三元道，当讽诵其唱，求感至灵，招於玄虚，降之津路。
　　《洞真素奏丹灵六甲符经》：
　　上清琼宫玉女皆以金简刻书，上宫歌章，各声合唱，逸朗玉清，上庆神真，解滞常阳。有得此文，六甲降形，能常清斋，咏诵灵音，克乖白鸾，上升琼宫。学失此道，徒损形神，天真不降，无由成仙。
　　凡修六甲之道，每以甲日入室服符，诵咏六宫歌章，六年通感，玉女降房，与兆面言，运龙飞霄，上升兆身。秘则灵降，泄则受殃。
　　《洞真玉清隐书经》：
　　《大洞玉清隐咒》，九天上文，出自高上口诀，解滞散源。大洞真经三十九章，理极於此，上则引致高灵之霞映，下则灭於万魔之凶殃。诵之一徧，开明幽关，三十九户纳受玉津，死气沉塞，百神内欢。百神既畅，则声达九玄，气朗紫霄，响叩玉晨，五帝束带，万灵朝轩，生生来归，七祖升迁，身致羽翼，驾景乘云，飞行玉清，位参紫宾。此高玄之妙道，玉清之秘篇。
　　无上秘要卷之四十三竟
　　无上秘要卷之四十四
　　洞真三元品诫仪
　　上元品诫
　　上真禅号高下尊卑功过仪典；
　　上真众圣朝礼旋行功过仪典；
　　上真大圣游宴从驾功过仪典；
　　上真总校生死图箓功过；
　　上真总领生死命籍算录功过；
　　上真总领生死功德轻重功过；
　　上真总领鬼神功德报叙轮转功
　　上真总领鬼神幽责开度功过；
　　上真总领升度死魂更生轻重功
　　上真总领死魂受炼安灵功过；
　　上真总领神仙得道年月品秩功
