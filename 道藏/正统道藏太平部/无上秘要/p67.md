<!-- { "loadSidebar": true } -->
　　登飞木星之道，岁星圆镜，木精玄朗东阳之陕。星中有九门，门中出锋芒，锋芒光垂九百万丈，一门辄有一青帝，凡九青帝，并备门奉卫於中央青皇真君。星中央有始阳上真青皇道君，讳澄澜，字清凝。夫人讳宝容，字飞灵，治在木星之内，镇守九门，运青光流锋，以照上下之真。欲飞登之法，常思见岁星，当正心视星，以右手抚心而礼之，左手掩两目，乃九闭气，又叩齿二十七通，咽液九过，使目闭於手下，心呼岁星中真皇之君夫人名讳字三过。毕，日愿得与始阳青皇真君君夫人共乘八景碧舆，上登太上宫。言毕，乃开目於手下，向星微咒曰：
　　天光交和，精流东方。仰望九门，飞霞散锋。如阳碧台，中有青皇。青牙垂晖，映照九方。郁集夫人，字曰飞云。齐服云锦，龙帔虎裙。腰带凤符，首巾华冠。出无入虚，遨游太元。前策青帝，后从千神。来见迎接，得为飞真。上登玉清，高上之房。祝毕，去手临目对星，服星之光二十七吞，存视星九芒，使尽来入喉中也。都毕，又叩齿三通。常行之十四年，木星中青皇太君奏闻高上玉清宫，刻太微蕊简，定名玉书，位为上清真人。
　　木星有九门，门内有九青帝，其一帝辄备一门，以奉承於中央青皇上真大君也。青皇者，东方之上真，始精之尊神也，出入玉清，与高上为友也。其门内青帝，或号青灵之公，或号青神，或号青帝。
　　飞登火星之道，火星玄镜，丹精映观南轩。星中有三门，门中出三锋芒，锋芒光垂三百万丈，一门内辄有一赤帝，凡三赤帝，并备门奉卫於南真上皇真君。星中央有丹火朱阳赤皇上真道君，讳维淳，字散融。夫人讳华瓶，字玄罗。治在火星内，镇守三门，运赤光飞芒以朗天下之真人也。欲飞登之法，思见荧惑星，当正心视星，左手抚而礼之，右手掩口乃三闭气，叩齿二十七通，咽液九过，临闭两目，心呼荧惑真皇君、夫人讳字三过。毕，曰愿得与丹火赤皇君、君夫人共乘八景丹舆，上登玉清宫。毕，乃向星微咒曰；
　　玄象流映，丹光南冥。仰望三门，朱云绛城。中有丹皇，名曰维淳。夫人内照，是为华瓶。齐服云霜，凤华龙铃。腰带虎书，首巾飞青。出元入玄，翔遨五城。前导赤帝，后从六丁。来见招延，得真之名。上登虚玄，金书玉清。祝毕，去手勿复掩口，故临目视星，服星之光二十七吞，存令星三芒，尽来入喉中。都毕，又叩齿三通，常行之，四年荧惑星中赤皇上真道君奏闻三元玄上宫，刻玄圃琼简，定名金书，位为上清真人。
　　荧惑星有三门，门内有三赤帝。其一帝辄备一门，以奉属於中央赤皇君也。赤皇者，南方之上真丹宫之贵神，出入玉清，与三元上皇为友也。其中有赤帝君者，或号赤灵之公，或号曰赤神，或号赤精，或号赤帝，并受事於中央赤皇上真大君。
　　飞登金星之道，太白星圆镜金精，焕曜西辰。太白星中有七门，门中出七锋芒，锋芒光垂七百万丈，一门内各有白帝，凡有七白帝，并备门奉卫於西真上皇道君。星中央有太素少阳白皇上真道君，讳寥凌，字振寻。夫人讳飙英，字灵恩。治在金星之内，镇守七门，运白光飞精以映上元真人。欲飞登之法，思见太白星，当正心视星，以右手抚心，而左手掩两鼻孔，乃七闭气，又叩齿二十七过，咽津九过，临闭两目，心存太白真皇君君、夫人讳字三通。毕，曰愿得与太素少阳君、君夫人共乘八景素辇，上登玉清宫。毕，又向星微祝曰：
　　七气艳飞，光照西方。仰望七门，灵阙激锋。素晖烛映，德摽金宗。中有少阳，号曰白皇。夫人灵恩，治在玉房。齐服皓锦，流铃虎章。首巾扶晨，腰佩金珰。出空入虚，游步玉刚。前导白帝，后从六庚。来下见迎，北登墉宫。名书上清，得为真公。祝毕，去手勿复掩鼻，故临两目视星，服星之光芒二十七吞，存令七芒尽来入喉中。都毕，又叩齿三通，常行之十四年，太白星中少阳白真人皇君奏闻太帝玉皇宫，刻上清金阙，定名玉简，位为上清左真公。
　　太白星有七门，门内有七白帝。其一帝辄备一门，以奉属於中央白皇道君也。白皇者，西方之上真，太素之尊皇，出入玄清，与皇初道君为友也。其门白帝君，或号曰白灵之公，或号白神，或号白精，或号白帝之君，并受事於中央白皇上真大君也。
　　飞登水星之道，辰星圆镜水精，洞映北冥。辰星中有五门，门中出五锋芒，锋芒光垂五百万丈，一门各有一黑帝，凡五黑帝，并备门奉卫於北真上皇。星中央有太玄阴元黑皇道君，讳启咺，字精源。夫人讳玄华，字龙娥。治在水星之内，镇守五门之中，运玄光流明之气，以朗曜北元之庭。当为真人者，欲飞登之法，思见水星，正心视星，以两手抚心。毕，举两手以掩两耳，乃五闭气，又叩齿二十七通，咽液九过，临闭两目，心呼辰星真皇道君、夫人名字三过。毕，曰愿得与君、君夫人共乘八景苍舆，上登上清上元宫。毕，又向星微祝曰：
　　五气玄飞，光流北方。仰望五门，苍阙郁繁。激芒达观，灵映景云。中有黑皇，厥字精源。龙娥纷蔼，俱理玄关。齐服苍帔，紫锦飞裙。腰佩虎符，首巾莲冠。出凌九虚，入响玉津。前导黑帝，后从六壬。来下见迎，上登紫房。名书太上，得为玉真。祝毕，去手勿复掩耳，故临目祝星光芒二十七过，存令五芒尽来入喉中。都毕，又三叩齿，常行之十四年，辰星中太玄上星真君奏闻高上宫，刻琳房玉札，定玉清紫文，位为上清真公。
　　辰星有五门，门内有五黑帝。其一帝辄备一门，以奉属於中央玄皇君也。玄皇者，北方之上真，太玄之尊君，出入上虚，与紫精道君为友也。其门内黑帝，或号为黑灵之公，或号为黑神，或号为黑精，或号为黑帝君，并受事於中央太玄黑真上皇君。
　　飞登土星之道，镇星圆镜土精，镇荫黄道。镇星中有四门，门中有四锋芒，锋芒光垂四百万丈，一门各有一黄帝，凡四黄帝，备门奉卫於镇元黄上真君也。星中央有黄中真皇道君，讳藏睦，字眈延。夫人讳空瑶，字非贤。治在镇星之内，镇鉴四门，运黄裳流气，朗映中元，昭盻学真者。欲飞登之法，思见镇星，正心视星，以两手抚心而礼之。毕，举左手以掩洞房上，乃四闭气。又叩齿二十七过，咽液九过，临闭两目，心呼镇星真君、夫人讳字三过。毕，曰愿得与中央太皇道君、君夫人共乘八景黄舆，上登上清宫。毕，又向星微祝曰：
　　四气徘徊，合注中元。仰望九极，傍观四门。黄台紫房，垂锋散芒。灵光郁散，天华落盆。中有黄皇，厥字眈延，夫人港德，是为非贤。理命和气，导玄灌元。齐服黄云，龙锦虎裙。腰佩金符，首巾紫冠。出凌玄虚，展光金门。前导黄帝，六已卫轩。来下见迎，上登天关。金书太上，琅简刻名。飞行太空，得为玉卿。祝毕，去手勿复掩洞房上，故临两目视星，服星之光二十七过，存令四芒尽来入喉中。都毕，又三叩齿，常行之十四年，镇星中黄上真皇奏闻太上宫，刻署玉台碧简，定九玄丹文，位为上清真公。
　　镇星中有四门，门内有四黄帝。其一帝辄备一门，以奉属於中央黄真皇君也。中央黄真上皇者，中极之高尊，出入太微，与皇初道君为友也。其皇帝守门，或号日黄灵之公，或号黄神，或号黄精，或号黄帝君，并受事於中黄上真之君也。一夕服五星，令常周徧。春服星光，以东方为始，夏服星光，以南方为始，随王月以王星为先星，行不必在方面，亦随星所存向随行。
　　天阴无星之时，皆於寝室施行，同存五方也。真人云：在室内存星，亦不异於见星也，勿谓不见星而当废之也。此太上之隐道，登晨之秘法也。
　　吞服星光芒，时当悉存星真上皇、上皇夫人，乘光中来下入口咽之，临目彷佛如有其形也。恒修太上隐法，招存五星之上皇者，五年之内仿髴形见，七年睹见与之同行，十四年五星一合来下，共乘玄华之舆，三素紫云，前导五帝，后从万真，五星携之共载，白日登晨，上朝玉清，受书为上清真人。
　　右出《洞真八素真经》
　　东岳青帝，内思甲乙入木九赤班符。东方青帝君姓常，讳精萌，头建九元通天冠，衣青锦，帔碧锦飞裙，佩太上九气命灵之章，带翠羽交灵之绶，常以立春之日乘碧霞九龙云舆，从青腰玉女十二人，手把青林之华九色杖旛，游行东岳太山，校定真人仙官录札，时诣东海水帝，考算学道功过罪目。回降佩符者，身学者，服其符，以招其神，存其气，以降其真，求削水帝之简，上名玉札之篇，当以立春之日平旦，沐浴清斋，入室烧香，服甲乙入木九赤班符，行之九年，则能书符投山，山降云雨，鲦欻奄冥；书符投水，水上蛟龙能入万丈之渊；如行人中书符於木，削之不灭，其文转明，带符抱木，身成山林，东岳卫以仙官十二人。行之十八年，则能飞行上清。
　　北岳恒山君，常以冬至之日列奏真仙已得道、始学之人名录，上言高上帝君，录校玄名，区别功过。修飞仙之道，当以其日夜半沐浴斋戒，入室烧香，北向思恒山君姓伏讳通萌，头建五元宝晨玉冠，衣黑锦飞裙，披玄文明光之裘，带交灵紫绶，乘玄霞飞轮，从北岳仙官十二人，悉乘飞龟，手把五色华旛，西北而回，上登无崖之上玉清之天，徘徊空虚之内黑云之中，当叩齿五通，心言：今日上吉，八节回还，道君曲盻，来降我身，领掌命录，长保天年。毕，思怛山君乘黑霞飞轮下降兆房，黑气勃勃，霞满一室，君在黑气之中，手执紫简，注上我名於紫简之房。微咒曰：
　　玄阴回灵，乘日御晨。五气总真，普统群仙。案景上宫，徘徊云陈。曲降监映，来我房轩。书名玄简，记上玉篇。使我道明，洞彻入真。制命五灵，封河召山。降龙起雨，导云兴烟。飞霄轻轮，升入帝晨。毕，仰咽五气正。修之九年，则恒山君为兆降致黑龙云舆，给以仙官玉人，招北方神真灵药，洞明北方未然之事、吉凶之兆。行之十八年，飞行上清。
　　右出《洞真九赤斑玉帝内真经》
　　青帝甲乙通灵玉符，空青书绛缯佩身，又以甲乙日青书绛纸上，束向服一枚。三年，甲乙青腰玉女降见，兆身通灵，知东方万里之事，致东岳仙官送自然之厨。九年，青帝自降於寝房，迎以青霞飞轮，上升上清宫。
　　赤帝丙丁通灵玉符，朱书黄缯佩身，又以丙丁日朱书黄纸上，南向服一枚。三年，丙丁赤素玉女降见，兆身通灵，知南方万里之事，致南岳仙官送自然之厨。九年，赤帝自降於寝房，迎以绛霞飞轮，上升上清宫。
