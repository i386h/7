<!-- { "loadSidebar": true } -->
　　太岁某年某月某朔某日甲乙某岳先生，甲乙本命某年某月生，某天领籍炁系某天君，今於某炁天从师某岳先生，某甲受符图四十三章、玉文九百二十四字，七灵镇真，金缯誓心，告灵盟天，约为身宝，奉承大法，俯仰真典，上告三十二天监真度文，命侍经仙郎、韩司主录、飞天真人、三界神王，落某死籍，勒上仙名金格玉箓三元品中，依大宥威仪，降下真仙之气，入某身中。三十三天监仙司马、典经羽郎，各依格遣玉童玉女、神真之炁各一合，来下侍卫灵文，奉给某甲身，普关诸天诸地、无极世界、日月星宿、三界官属、五岳名山、九江水府、三官司署、九幽长夜泉曲之中，无影无色，无形无名、无音无响，无元大无，无高无下，无尊元卑，一切神灵咸各明某甲身，奉大法，佩带天文，名入仙箓，三元品中，出入游行，依具司迎，一月三朝，如紫微上宫，削落地简，九幽目录，灭绝宿对，斩息恶根，不得俱逮，亿劫无连，七祖同福，皆得上升，逍遥玄都七宝林中，魂受炼度，时得更生。某甲约承奉大法，一如明真，检身顺诫，生死成仙，五帝交友，游戏诸天。愆盟负誓，泄漏天文，传非年限，生死谢对，长负河源，风刀万劫，填夜摙山，罪福对报，悉如盟文。
　　次师鸣法鼓三十六通，师徒各心存五藏五色，令备具合成宝盖之云罗，覆经师徒众。
　　右出《明真经》
　　次作传经咏一首；
　　天书简不烦，道德自备足。修之必神仙，当复何所欲？文耀太无间，焕然而朗郁。传授悉依法，泄慢堕地狱。
　　次弟子於师前长跪，受经及神杖策板。讫，各复位，礼师三拜。
　　其安杖中符及策板法，若人少可依后文咒法安置，若人多者，宜於斋中悉内符封讫，与经一时付度。
　　右出《隐注经》
　　次礼十方法：
　　归命一切天尊：
　　至心归命北方玄上玉晨天尊，
　　至心归命东北方度仙上圣天尊，
　　至心归命东方玉宝皇上天尊，
　　至心归命东南方好生度命天尊，
　　至心归命南方玄真万福天尊，
　　至心归命西南方太灵虚皇天尊，
　　至心归命西方太妙至极天尊，
　　至心归命西北方无量太华天尊，
　　至心归命上方玉虚明皇天尊，
　　至心归命下方真皇洞神天尊，
　　至心归命过去高上玉皇天尊，
　　至心归命见在元始天尊，
　　至心归命未来太极天尊，
　　至心归命玉京玄台紫微上宫，
　　至心归命一切真仙得道圣众。
　　右出《灵宝经》
　　次咏三真人颂：
　　太上大道君，出是灵宝篇。高妙难为喻，犹彼玄中玄。自然十方土，共仰无上仙。大乎洞虚经，安坐朝诸天。上宝紫微台，下藏诸名山。焕烂龙凤文，戢耀在无问。妙哉太上道，无为常自然。王侯及凡庶，所贵唯忠贤。宿命有福庆，卓拔在昔缘。法师轮相授，宝信劫数年。广念度一切，大福报尔身。供养必得道，奉行成至真。大道无彼我，传当得其人。虚无常自然，强名字大道。缅邈无边际，众妙归灵宝。闭眼存至真，精思降十老。升仙永无为，灵颜恒妙好。渴饮玉池醴，饥食金光草。净慧度八难，济世诸苦恼。众妙出洞玄，焕烂耀太清。奉者号仙人，体无永长生。逍遥戏玄虚，宫殿罗无形。蒨璨七宝林，晃朗日月精。龙麟交横驰，凤凰翔悲鸣。太上治紫台，众真诵洞经。捻香稽首礼，旋行绕宫城。三周归高座，道玉为应声。人主弘至道，天下普安宁。
　　次师，东面长跪，还仙官。
　　太上灵宝无上三洞弟子姓名等上启：
　　虚无自然元始天尊、无极大道太上道君、高上玉皇、已得道大圣众至真、诸君丈人、三十二天帝、玉虚上帝、玉帝、大帝、东华、南极、西灵、北真、玄都、玉京、金阙、七宝、玄台、紫微上宫、灵宝至真、明皇道君，某等宿命因缘，生值道化，玄真启拔，得入信根，先师盟授三宝神经，供养尊礼，立功为先，以去某月日，谨与某甲等传经行道，建立斋直，烧香忏愿，今传授事毕，所请天仙、地仙、飞仙、真人、神人、圣人、监斋直事、侍香金童、散华玉女、玉帝直符、传言奏事飞龙骑吏等，监临斋所，营卫勤劳，各随功受赏，进品上秩，复诸天位，谨上启闻。
　　右出《自然经诀》
　　次复炉法：
　　香官使者、左右龙虎君、侍香诸灵官，当令坛靖之中，自然生金液丹碧芝英，众真百灵交会在此香火案前，愿某受道已后众神拥卫，早得仙真。
　　皇帝万福，天下受恩。十方玉童玉女，侍卫香烟，传奏所启，径御
　　太上无极道前。
　　右出《明真经》
　　次咏奉戒颂：
　　道为无心宗，一切作福田。立功无定主，本愿各由人。虚己应众生，注心莫不均。大圣弘至教，亦犹雨降天。高陵靡不周，常卑故成渊。海为百川王，是能含龙麟。万劫保智用，岂但在厥年。奉戒不暂亏，世世善结缘。精思念大乘，会当体道真。
　　右出《请问下经》
　　次出道场密祝法：
　　玄上太阴，八窗开明。向有所启，少女通灵。事毕复位，万神潜宁。
　　右出《金箓经》
　　无上秘要卷之三十九竟
　　无上秘要卷之四十
　　授洞真上清仪品
　　设坛法：先设坛广长二丈四尺，或三丈二尺，高下大小随人多少作之，四方标纂，立四角
　　之门，门广四尺，不正面法天门。
　　次须金龙、明镜、镇彩、本命。布设法：
　　金九两，每两作一龙。安中央案上。
　　明镜五面。以镇五方案上。
　　五色缯各四十尺。以镇五方案上。
　　本命缯，依年数随方色，天子用疋数，王公用丈数，庶人用尺数。天子、王公用绫，庶人用缯，置随本命色案上。
　　次安置案法：
　　一案盛经，置丹青二色巾，中坛。
　　一案置中央，安九龙。
　　五案具香火及彩镜，置五方。
　　次夜静宿露坛：
　　夜布置坛中既了，师与弟子从西北天门入，叩齿三十六通，思紫气覆冠一坛，五帝神兵十万人来迎兆身，便祝曰：
　　神真出游，万帝骇惊。玉虚玄卫，天宿倒倾。五岳司官，莫不辅灵。制召十方，驱策天兵，率天已下，咸到皇庭。令我登仙，洞得道精。审知不祥，通幽究冥。所向所陈，悉合玉清。次入坛，旋行一周，东向，叩齿三十六通。发炉祝法：
　　无上三天，玄元始三炁太上道君，召出某等身中，虚无自然飞仙功曹、神仙使者、左右飞龙、太真玉女、五帝直符，各三十六人，关启此间土地真官正神，臣今正尔烧香宿露，令所启速达，径御
　　无极玉帝至真高上万圣几前。
　　次北向，叩齿三十六通，诵制魔祝法：
　　天魔乘空发，万精骇神庭。托化谣歌章，随变入无名。嚣炁何纷纷，秽道当涂生。云中舍朱宫，北帝勇神兵。鼓洋自知道，玄运来相征。上景宴飞辔，迅驾检云营。促校北帝箓，收摄群魔名。豁落张天罗，放威掷流铃。金真捕空洞，玉光焕八冥。金玄守上宫，神虎戮天精。剪灭万妖炁，亿亿悉齐平。上承九天信，啸命靡不倾。招真究三洞，慧诵朗旦清。八道望玄霞，七转纬天经。混合帝一真，拔度七祖程。削灭五苦根，反魂更受荣。金光辉寂室，神烛自然生。华香散玉宇，烟炁彻玉京。帝遣徘徊辇，三元降缘軿。迅驾腾九玄，朝我玉皇庭。
　　次回心西北，九拜：
　　至心稽首郁单无量天尊，
　　至心稽首上上禅善天尊，
　　至心稽首梵监须延天尊，
　　至心稽首寂然兜术天尊，
　　至心稽首波罗不骄乐天尊，
　　至心稽首洞元化应声天尊，
　　至心稽首灵化梵辅天尊，
　　至心稽首高虚清明天尊，
　　至心稽首无爱天尊。
　　次回心东南下方，再拜：
　　至心稽首下方九地玉皇真尊，
　　至心稽首下方洞渊得道众圣。
　　次即北向，长跪，叩齿九通，读启文法：
　　玄都大洞三景弟子小兆真人某岳
　　先生姓某甲上启：
　　高上元皇、九天灵神，上真玄遐，首幽琼轩。三五运推，七宿改晨。虚皇控辔，玉帝定仙。青宫采缘，符命灵山。是日元吉，万真开陈。上学甲乙，宿命因缘，得遇神经，上清灵篇。谨於灵坛，上盟九天。下告五帝，十二河源，乞丐记领，奏上高晨。普告万灵，浮位皇坛。营卫灭试，案如大真，须到明日，令御启传。即露启文案上。次东向，平立，叩齿三通，复炉祝法：
　　五岳五帝、神仙使者，三元正真、左右龙虎、天仙、地仙、飞仙、五灵香官，当令招致十方正炁，自然金液丹碧芝英，九玄玉真，交会坛中，洞灌某等身，使某等求道得道，求仙得仙，飞行
　　太空，腾景九天。玉童玉女，侍卫香烟，奏达所启，上御高上无极大道玉皇上帝几前。
　　次旋行颂一周：
　　大道洞玄微，高虚总三轮。金仙启灵扇，焕若九天分。文华散紫宫，八真映素云。玄母结上愿，行间之八门。万庆交灵会，扬烟唱下元。妙诵感重虚，得结高仙群。旋行礼空洞，稽首朝帝君。便於东南地户出
　　登坛度法仪：
　　宿露既毕，明日一度法。若旦起有风雨，经云听室中度之。
　　师徒俱诣西北天门，叩齿三十二通，思紫炁覆冠一坛，五帝神兵十万人来迎兆身，便密祝曰：
　　神真出游，万帝骇惊。玉虚玄卫，天宿倒倾。五岳司官，莫不辅灵。命召十方，驱策天兵。率天已下，咸到皇庭。令我登仙，洞得道精，审知不祥，通幽究冥。所向所陈，悉合玉清。
　　次入坛，东向，叩齿三十六通，发炉祝法：
　　无上三天玄元始三炁太上道君，召出某等身中，虚无自然飞仙功曹、神仙使者、左右飞龙太真、玉女、五帝直符，各三十六人，关启此间土地真官正神，正尔烧香度经，令臣所启速达，径御无极玉帝至真高上万圣几前。
　　次北向，叩齿三十六通，诵制魔祝法：
　　　 天魔乘空发，万精骇神庭。托化谣歌章，随变入无名。嚣炁何纷纷，秽道当涂生。云中含朱宫，北帝勇神兵。鼓洋自知道，玄运来相征。上景宴飞辔，迅驾检云营。促校北帝箓，收摄群魔名，豁落张天罗，放威掷流铃。金真捕空洞，玉光焕八冥。金玄守上宫，神虎戮天精。剪灭万妖炁，亿亿悉齐平。上承九天信，啸命靡不倾。招真究三洞，慧诵朗旦清。八道望玄霞，七转纬天经。混合帝一真，拔度七祖程。削灭五苦根，反魂更受荣。金光耀寂室，神烛自然生。华香散玉字，烟炁彻玉京。帝遣徘徊辇，三元降绿轮。迅驾腾九玄，朝我玉皇庭。
　　次向上方九拜如前法
　　次长跪，叩齿九通，启：
　　某今传弟子某甲等，九天宝经至上玉讳清高宿，奏炁命合真，乞愿下监真玉仙、典箓侍郎、卫灵司马，下监盟文，所启所付，必得上闻，次向下方，再拜、跪，又启：
