<!-- { "loadSidebar": true } -->
　　凡生人道难，得为男子难，生中国难，生王侯国师道士儒林家难，美容明才难，信道难，行道难，得道难。
　　右出《道迹经》
　　道言：王侯道士民人得生为人，舍女作男难。既得为男，才智明达，六情完具，形容端伟，声有玉音，气若名香，眼有日光，众观欣欣，恒如不足难。
　　诸善已备，得生有道之国，君父贤明，笃尚道德难。
　　贫穷而好道，常念施惠不懈难。
　　富贵而信尚道事，尊奉经书不怠难。
　　能受人之恶而不与计，得制身命使不死坏，得度世仙道难。
　　得见洞真洞玄洞神太上三洞宝经，宗奉讽读，供养烧香难。
　　得值见仙圣真人，说法教化同相遇难。
　　是为八难矣。自非前世勤修道
　　德，积善累功具足者，何缘得离愚痴三恶之道，而斯灵会乎？
　　右出《洞玄自然经诀》
　　真人周君曰：道可学也，思微实难；仙可求也，精至为难；真人可见也，养志性为难；玉女可使也，修清洁淑为难。
　　右出《洞真洞房内经》
　　紫元大夫曰：天下有五难：贫穷惠施难，豪富学道难，得制命不死难，得见洞经难，生值圣世难。
　　右出《真迹经》
　　君曰：然则学道者有九患，皆人之大病。若审患病，则仙不远。患人有志无时，有时无友，有友无志，有志不遇其师，遇师不悟，悟师不勤，勤不守道，惑志不固，固不能久，皆人之九患也。人少而好道，守固一心，水火不能惧其心，荣华不能或其志。修真抱素，久则遇师，不患无也。如此则不须友而成，亦不须感而动。此学仙之广要。
　　右出《洞真太极宝签上经》
　　真人曰：患人得生人道也而不修德养性，以全於命。
　　患闻经也而不信。
　　患信经也贪财而不受。
　　患受经也而不讲诵。
　　患讲诵也而不修其事。
　　患修其事也而不恒其道。
　　患奉师也而不终其身。
　　患服药也而未应中殆。
　　患道行不备也而夸求升腾。
　　患静斋读经也处幽山而不堪其忧。
　　此十患在人之身也，若不戒之，身无济理。所以云：有大患者，及我有身也，斯之谓矣。可不思与？可不思与？
　　右出《洞玄消魔经》
　　贵坚刚强，轻忽喜怒。福善出於门，妖孽入於户。故舌耳为患，齿角不定。口舌者，患祸之宫，危亡之府。言语者，大命之所属，刑祸之所部。言出患入，言失身亡。故圣人当言而惧，发言而忧，常如临危履冰。
　　右出《妙真经》
　　道陵曰：末世人民有三可畏，善详焉：一者，道义嫉妬可畏；二者，诽谤可畏；三者，贪欲可畏。道义嫉妬则经法不行，诽谤法师则使人信道不浓，贪欲财色人所弃薄。此三者，二在外一在内，无此三患，乃可传道，当勤奉学。
　　右出《升元经》
　　宠辱若惊，贵大患若身。何谓宠辱？宠为下得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？
　　右出《老子道经》
　　东方九气青天，天有九元，九元运关，周回三十三覆，昼夜三十日，天气一交，一十二交为一度，三百三十度谓天气王於木，青帝用事，三千三百度青气勃，黄气否，阳数之九。九者，天之极，谓小阳九。六天气上，百官受会，谓小百六。九千九百度，青气激，黄气蚀，阳数九。九谓大阳九，六天气反，百官收气，谓大百六。南方三气丹天，运关三百三十度，谓天气王於火，赤帝用事。三千三百度，赤气勃，白气否。此财赤帝小阳九，小百六。天气勃於土宫辰戌丑未之年，四气驱除，兵灾流行，土中生火，金玉自然，天下焦枯。
　　九千九百度，赤气激，白气蚀。此赤帝大阳九大百六。气激於水宫亥子之年，火情绝灭，万里无烟，洪灾弥天，人兽得过，万中遗一。
　　中央一气黄天，运关三百三十度，谓天气王於土，黄帝用事，三千三百度，黄气勃，黑气否，此则黄帝小阳九，小百六。
　　九千九百度，黄气激，黑气蚀，此黄帝大阳九、大百六。天气激於木宫寅卯之年，九土崩陷，民无立种，万疫驱除，万无遗一。
　　西方七气素天，运关三百三十度，谓天气王於金，白帝用事，申酉之年白帝真人下世教化，三千三百度，白气勃，青气否，此则白帝小阳九、小百六，天气勃於水宫亥子之年，金玉化消，横尸填於江海，人民相啖，海成血川。九千九百度，白气激於火宫巳午之年，金石自消，兵灾驱除，人兽灭种。
　　北方五气玄天，运关三百三十度，谓天气王於水，黑帝用事，三千三百度，黑气勃，赤气否，此则黑帝小阳九、小百六，天气勃於水宫寅卯之年，禾稼伤死，林木大溃，水涌河决，供流弥天，人民漂尸，骨血分离。
　　九千九百度，黑气激，赤气蚀，此黑帝大阳九、大百六，天气激於土宫辰戌丑未之年，江海枯竭，海底生尘，人民乌兽，焦死无遗。
　　五方运关三十二覆九千九百度周，五方之气皆上运元始，青阳之气迥转灵宝玄都玉京山中关，周迥诸天，日月星宿，十空之外，九亿九万九千九百九十九度，气反一劫之交，天地万生，山江海，金石人民，一时化消。又阳气则转天关，阴气则转地机，九河之口，水之盈缩皆应天分，度会亦如之。故阳数之九，谓之阳九，阴数之八，谓之八灾。天地运度。人亦同然。
　　右出《洞玄玉诀经》
　　道言：灵宝自然运度有大阳九、大百六、小阳九、小百六。三千三百年为小阳九、小百六，九千九百年为大阳九、大百六。夫天厄谓之阳九，地亏谓之百六。
　　右出《洞玄运度经》
　　安期先生谓太真王夫人曰：下官先日往九河口，见司阳君与西汉夫人，共游见，问以阳九百六之期，下官答以年稚不识运厄之纪，今既赐坐，请问此数。夫人曰：期运漫汗，非君所能卒知，而天地有大阳九、大百六、小阳九、
　　小百六。天厄谓之阳九，地亏谓之百六。此二灾，是天地之否泰，阴阳之勃蚀，大期九千九百年，小期三千三百年，而此运所锺，圣主不能禳，至於灭凶遗吉，自后快耳。夫阳九者，天早海涌而陆焦。百六者，海竭而陵渊。
　　右出《道迹经》
　　无上秘要卷之七竟
　　无上秘要卷之九
　　第八卷重出不录今备见八十七卷
　　灵官升降品
　　高上玉清太真帝皇有犯明科之目，退编皇之录，降道散真，皇治太清中宫，百年随格进号。
　　上清真人不勤仙事，在局替慢，亏废真任，漏泄宝诀，降授非真，皆退上真之录、充五岳都校之主，千年随格进号。
　　受上元夫人之位、元君之号，不勤帝局，亏替正事，降适过礼，朝晏失节，轻泄天宝，降授不真，皆削真皇之录，退紫虚之位，置於中玄清微游散灵官，七百年随勤进号。
　　受太清仙人之号，不勤典局，稽替仙事，亏废真任，或泄露天科，传降非所，削真仙之录，退充五岳都校主者，二千四百年随勤进号。
　　受五岳飞仙之号，不任政事，亏替仙局，轻慢道文，退正仙之录，充补三官都校之主，二千四百年随勤进号。
　　诸受五帝四司三官都校之位，不任正局，稽怠亏略，替忽天典，废阙政事，紏罚不当，皆削正真之爵，退补都统书吏，三千六百年有勤进号。
　　诸受上真玉札，所掌门监玉郎羽仙侍郎上宫典格都统正真领仙侍郎主禁大夫典仙羽章都官司正，各不任其局，稽废正事，亏略天科，皆削上真之札，责补三官书吏统领鬼爽，七千年有勤者，随善进号。
　　右出《四极明科》
　　众圣会议品
　　高圣帝君曰：正月日、三月三日、五月五日、七月七日、九月九日、十一月十一日，此一年六日是天德值合之时，七圣定简，五帝记名，西龟勒录，东华结篇。当此之日，天元合庆，四司罗兵，高上显盖，玉虚回軿，九帝东带，七圣齐灵，亿真万仙皆浮位金庭，三晨翼轩，七元焕明，天地洁落，十界肃清，九天帝王遣监真使者，高上七圣遣定录左仙西龟王母命五老仙伯四皓中真东华青童遣领仙玉郎，各部飞仙，挺轮羽骑，周行十天，五岳名山，阴察洞元已得道者，游散仙官及后之学人，名参简录，身未升腾，或玄记无名，而苦行修勤，情冠玉虚，上感玉皇，诸以学身，当此之日，清斋烧香，弃诸异想，愿合天心，存思苦念，修行灵文，为五帝所举，即勒注白简，青录记名，即遣四极下降，授以上真。当此之日，如有轻慢天宝，泄漏玄文，身犯七伤，为四司所紏，有白简之目者，皆勒落青录，注还鬼官。
　　右出《洞真七圣元纪经》
　　正月六日日中，
　　一月一日哺时，
　　三月七日夜半，
　　四月九日食时，
　　五月十五日夜半，
　　六月三日中时，
　　七月七日夜半，
　　八月四日中时，
　　九月二日平旦，
　　十月一日平旦，
　　十一月六日平旦，
　　十二月十三日夜半，
　　此十二日五星中上皇太真道君俱登上清，见九玄太上道君。
　　又千真三十六天帝下逮太清飞仙以上普庆会太极上宫，论世上求真之勤懈，纪书学真者之玉名，当刻之金阁，定书蕊简。
　　右出《洞真八素经》
　　元始灵宝五老尊神、诸天帝皇、妙行真人常以正月、三月、五月、七月、九月、十一月一岁六月，会於上上三天灵都宫元阳紫微之台，集算天元，推校运度，诸天各下天帝太一使者日月星宿部，三官考召，五岳四渎、河海大神周行天下，莫不紏察功过，拣择种人。当此之月，天下地上莫不振肃执斋持戒，尊奉天真。学者以其月随科修斋，功记三官，五帝列名。元始灵宝西北天大圣众至真尊神，无极大道上帝、真皇老人，常以月一日上会灵宝玄都西北玉京山紫微上宫，奉斋朝天文，校地上人鬼功过。其日，勑北斗下与三官考召，四部刺奸，周行天下，紏察兆民，条列善恶轻重上言。其日，有奉修直斋，不犯科律，三官除罪，录列名玄，都万神卫护，得为种民；犯恶为非，移名地官。
　　元始灵宝北天大圣众至真尊神、无极大道太上老君、灵宝妙行真人常以月八日上会灵宝玄都北上玉京山阴元台，奉斋朝天文，校地上兆民簿录，年命算籍。其日，勑北斗司杀鬼下与八极司隶，周行天下，司察善恶功过轻重列言。其日，犯恶为非，移付地官，执心奉斋，不犯科律，三官削除罪名，三天记上仙录，告下天神地祇，侍卫营护，万灾不干。
