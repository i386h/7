<!-- { "loadSidebar": true } -->
　　右四天，无色界，阴阳有形，身长数百里，不以为累，能隐形入微，无复色欲，唯真相知年岁积劫，虽不事学而能行善，福报所毕。至于魔王学道未极，亦游此天，不得超三界，未免洪灾火运，交周二十八天，一时混淆如馘，其中学真堪为种人，王母迎之，登常融玉隆梵度贾奕四天之上，其学圣真仙三界者，退还人道，经历三涂，能超进者当依功迁转。
　　诸天之上，各有生门，中有空洞谣歌之章，魔王灵篇，辞参高真。
　　第一欲界飞空之音
　　人道渺渺，仙道莽莽。鬼道乐兮，当人生门。天道贵生，鬼道贵终。
　　仙道常自吉，鬼道常自凶。高上清灵爽，悲歌朗太空。
　　惟愿仙道成，不欲人道穷。北都泉曲府，中有万鬼群。
　　但欲遏人算，断绝人命门。阿人歌洞章，以摄北罗酆。
　　束送妖魔精，斩馘六鬼锋。诸天炁荡荡，我道日兴隆。
　　第二色界魔王之章
　　落落高张，明气四骞。梵行诸天，周回十方。
　　无量大神，皆由我身。我有洞章，万遍成仙。
　　仙道贵度，鬼道相连。天地渺莽，秽炁氛氛。
　　三界乐兮，过之长存。身度我界，体入自然。
　　此时乐兮，薄由我恩。龙汉荡荡，何能别真？
　　我界难度，故作洞文。变化飞空，以试尔身。
　　成败懈退，度者几人？笑尔不度，故为歌音。
　　第三无色界魔王歌曰
　　三界之上，渺渺大罗。上无色根，云层峨峨。
　　惟有元始，浩劫之家，部制我界，统承玄都。
　　有过我界，身入玉虚。我位上王，匡御众魔。
　　空中万变，秽气纷葩。保真者少，迷惑者多。
　　仙道难固，鬼道易邪。人道者心谅，不由他仙。
　　道贵实人，道贵华尔。不乐仙道，三界那得过？
　　其欲转五道，我当复柰何□
　　右出《洞玄度人经》
　　九地品
　　道运御世，开辟玄通。三色混沌，乍存乍亡。
　　运推数极，三气开光。气清高澄，积阳成天。
　　气结凝滓，积滞成地。
　　右出《洞玄九天经》
　　第一垒名色润地，
　　第二垒名刚色地，
　　第三垒名石脂色泽地，
　　第四垒名润泽地，
　　第五垒名金粟泽地，
　　第六垒名金刚铁泽地，
　　第七垒名水制译地，
　　第八垒名大风泽地，
　　第九垒名洞渊无色纲维地。
　　右九垒之地，地各有四色土皇：正音土皇，行音土皇，游音土皇，梵音土皇。极下洞渊洞源，纲维天下，制使不落，下则无穷无境，无边无际，皆纲维之元。九地九垒，直下九重，各三十六音、三十六土皇，上应三十六天，中应三十六国，如是土皇位齐玉皇之号，但分气各治，上下之别名耳。
　　九地相去里数
　　第一地，去天九十亿万里。第二地，去第一垒地八十亿万里。第三地，去第二垒地一百二十亿万里。
　　第四地，去第三垒地二十亿万里。
　　第五地，去第四垒地二十亿万里。
　　第六地，去第五垒地二十亿万里。
　　第七地，去第六垒地二十亿万里。
　　第八地，去第七垒地八十亿万里。
　　第九地，去第八垒地八十亿万里。
　　右九垒之下，洞渊洞源，纲维天下，制使不落，上则去第一垒地五百二十亿万里。
　　右出《洞真外国放品经》
　　灵山品
　　酆都山，在北方癸地，故东北为鬼户死气之根，山高二千六百里，周回三万里。
　　右出《洞真天关三图七星移度经》南方伊沙陀国，外有长洲，一名青丘，其左右有风山，其山恒震声。又有炎洲，有火林山，山中有光兽。
　　右出《洞真外国放品经》
　　玄垄山，在昆仑山之东北。
　　锺山，所处在弱水之北一万九千里，山高万二千里，其上方七千里，周回三万里，日月所不及照，光耀昼夜，朗然明十万里外，皆星汉所不及。圣人言天缺西北，是锺山照九阴之下。
　　昆仑山高，平地三万六千里，上有三隅，面方万里，形似偃盆。其一隅正北，主于辰星之精，名曰阆风台；一隅正西，名曰玄圃台；一隅正东，名曰昆仑台。又有北户山、承渊山，并是其枝干，上通璇玑九天之澳，万仙之宗根，天地缠度之柄。
　　右出《洞真太霄隐书》
　　东华有云波山，青童君时御圆珠之气，登云波之山，入束华之宫。
　　扶桑际有九老京山，九老仙皇太帝君，二道君时会九老之京，出灵户之符，召太真王万仙受事。
　　太清天中有浮绝空山，三天神王所治，大道真气之所结。
　　太极天中有秀华山，山下有玉堂，五灵真君之所处。此天中有寒童灵山，仙真之宾常登此岳。
　　太微天中有玉寿山，黄老之所治，万神之所会。
　　内景天中有紫空山，青精君常乘羽逸之车，携玄景之童，时登此山。
　　上清天中有虹映山，乃九日之所出，月帝之所司，光气之所散。又有金华便山，其巅有大老寝堂，八黄老君时登此山。
　　玉虚天中有飞霞山，能行大洞经，可入飞霞山。
　　太一上元天中有金华山，太一元禁君所处。
　　七晨天中有三宝山，有反生之香反冲於此，山上皇真人所处。
　　元晨天中有三秀山，而元晨天中有黄景之气，气之所出起於此山。
　　太极天中有太上日空无景之山，其山太霞之中有彭室，太虚元君所处。
　　太玄天中有空峰山，乃神光之所秀出。
　　玉真天中有高元山，万华先生时登此山，寝宴万华之宫。
　　玉清天中有玉根山，五老上真所处。
　　又有黄霞山，是五帝之所处，上皇之所游。九天上有荡滞神仙，九气丈人时登此山。太无之庭有太霞之岳，名曰五间之山，太无晨中君所处。
　　太无天中有峨媚山，上有洞宫玉户，诸得真仙道者，名刊於其上。
　　右出《玉真太洞玉经》
　　灵宝玄都玉京山，处於上天之中心。
　　右出《洞玄玉诀经》
　　录那罗卫之国须弥灵飞人乌山，元始天王所别治，西王母初学道亦登此山。
　　右出《洞玄隐注经》
　　西极西那王国有郁察山，浮罗之岳。
　　右出《洞玄灵书度命经》
　　太上曰：人乌山是天地之生根，元气之所因，人求其域灵，仙仰其神，於是朝致五岳，使役海神。
　　右出《洞玄五符经》
　　太上曰：太玄都玉京山，冠八方诸罗天。诸天仙人谓此山有十名：
　　一曰盖天首山，
　　二曰弥玄上山，
　　三曰罗玄洞虚山，
　　四曰高上真元山，
　　五曰众宝幽结劫刃山，
　　六曰无色大觉山，
　　七曰周观洞玄山，
　　八曰景华太真山，
　　九曰不思议山，
　　十曰太玄都玉京太上山。
　　右出《 洞玄玉京山经》
　　句曲山胇间有金陵之地，方三十八顷，是金坛之地，地肥土良，而并水认甘，居胇地必度世，见太平。
　　《河图内元经》曰：乃有地肥土良水清句曲之山、金坛之后可以度世，上升曲成。
　　《河图中篇》曰：句金之山，其间既有陵，兵病不往，洪波不登，此之请也。金陵，古名之为伏龙之地。《福地志》曰：伏龙之地，在柳谷之西，金坛之右，可以高栖，正金陵之福地也。句曲山又名为句金之坛，以洞天内有金坛百丈，因以致名。
　　又有积金山，亦有金积以号坛矣。又名其源泽为曲句之穴，按山形曲折，后人合名为句曲之山，后有三茅君来治其上，时父老人传为茅君之山。
　　三茅山隐峰相属，皆句曲山一名耳。时人因事而喻今，故有支条数十作别名，此山为冈山也。《孔丘福地》云：冈山之间有伏龙乡，可以避水避病。
　　东方有三盖山、三霍山、三台山、二金山，并名山句曲，即金坛之一山。茅山北垂洞口，一山名良常山，本亦句曲相连，都一名耳。
　　西去者是葛衍山之别名，葛衍有山相连，西为玄西山，东为郁绝根山，中央为葛山，三山缠固，方三千里，高二千七百里，去昆仑七万里，其间有高晖山，上有洞光如日，照葛衍、西玄、郁绝根三山。
　　右出《道迹经》
　　紫微夫人曰：方诸山，正四方，故谓之方诸。一面长一千三百里，四面合五千二百里，上高九千万丈。又有长明大山，夜月高丘，各周回百里，又有玄寒山。
　　方诸东西南面又各有小方诸山，去大方诸山三千里。小方诸亦方面各三百里，大方诸对会稽之南，看去会稽岸七万里，东北看则有旸谷乡，又去方诸六万里。
　　右出《真迹经》
　　林树品
　　东极苍帝君曰：大浮黎国土有青林之树，树叶生自然紫书，风吹树动，其树声音皆作洞章灵音，灿烂朗彻太
　　空，其上恒有九色凤鸟，有得其羽，皆即飞行。
　　西极西那玉国有七宝骞树，树生赤实白环，上有凤凰、孔雀、金翅之乌，昼夜六时吐其雅音。
　　右出《洞玄灵书》
　　太上曰玉京山，自然生七宝之树，一株弥覆一天，八树弥覆八方罗天。
　　右出《洞玄玉京山经》
　　东方呵罗提国，外有扶桑在碧海之中，生林如桑，皆数千丈，大者三千围，两两同根而生、有实赤如桑椹，仙人所啖食，体作金色，其实皆九千岁一熟。南方伊沙池之国，国外有青丘地，生大树长三千丈，大者二千围。
　　昆仑山上生金根之树，琼柯丹实之林，玉清以为实，其树悉刻题三十六国音，上栖紫帮、凤鸾、白雀、鹗鸥、鹦鹄、赤乌、青鹊。
　　右出《洞真外国放品经》
　　方诸青宫内，有玉树数百株，上有关鸡凤凰九色之鸟，下有芝草，玉井有自然生泉，服之寿同三光。
　　右出《洞真青要紫书金根经》
　　日上馆洞阳宫之内，有空青之林，得食其华，身生金光之色。
　　月通晖之径东井之内，有广灵之宫，中生三华高环之树，一劫则生自然三炁之华，似芙蓉之晖，得食一华，年同一劫。
　　月宫之上馆广寒之宫中，生青华之树，树高四千丈，其叶似竹而赤，其华似镜而明，其子似李而无核，所谓绛　树丹实。得食其叶，寿长年；得食其华，与月同灵；得食其实，游宴玉清。
　　右出《洞真黄气阳精经》
　　老子西过大龟之山，见太真王母食玉文之枣，其实如鉼，又食碧桃紫梨。
　　复北登空洞之岭，见北华真公、四华仙人食空洞灵瓜，其瓜四劫一熟。
　　安期生谓太真夫人曰：昔与女郎游於息安西海际，食枣异美，此间枣永不及，忆此未久，说已三千年矣。神女云，吾昔与君共食一枚乃不尽，此小枣那得相比。
　　右出《仙果道迹经》
　　右英夫人曰：交梨火枣，此即腾飞之药，不比於金丹。
　　右出《真迹经》
　　山洞品
　　五岳及名山皆有洞室。
　　王屋山洞周回万里。
　　委羽山洞周回万里。
　　西城玉山洞周回三千里。
　　青城山洞周回二千里。
