<!-- { "loadSidebar": true } -->
　　大劫交，天地改易，金王、山海、人民、鸟兽一时消灭，天地溟涬，元复光明，以此文固天元始之炁，佩之皆即得化生始分之中，刻书金札以佩身。
　　中央玉宝元灵元老帝君出下元符命小阳九申、小百六酉，其年土中出雾，障炁障天，昼夜不分，七年除民，出此下元符固天炁，禳此灾，度阳九百六之会。黄书青缯。
　　大阳九寅、大百六卯，其年山陵丘垄土地陷没，民无立锥，中元出此文固地炁，禳此灾。黄书青缯。
　　大劫交，天地改易，金玉、山海、人民、乌兽万物一时消灭，天地溟涬，无复光明，此文固天元始之炁，佩之即得化生始分之中，刻书金札以佩身。
　　西方七宝金门皓灵皇老帝君出下
　　元符命
　　小阳九亥、小百六子，其年金玉化消，人民水居，飘尸洪流，血为海川，出此下元符固天炁，禳此灾，度阳九百六之会。白书赤缯。
　　大阳九巳、大百六午，其年金石自消，兵灾荡民，中元出此文固天炁，禳此灾。白书赤缯。
　　大劫交，天地改易，金玉、山海、人民、乌兽万物一时消灭，天地溟涬，无复光明，此文以固天元始之炁，佩之即得化生始分之中，刻书金札以佩身。
　　北方洞阴朔单郁绝五灵玄老帝君
　　出三元符命
　　小阳九寅、小百六卯，其年洪水四出，水与天连，人民流散，死者无遗，出此下无符固天炁，禳此灾，度阳九百六之会。墨书黄缯。
　　大阳九辰戌、大百六丑未，其年天地枯旱，江海竭乾，海底扬尘，人民焦死，万无遗一，中元出此文固天炁，以禳此灾。墨书黄缯。
　　大劫交，天地改易，金玉、山海、人民、乌兽万物一时消灭，天地溟涬，无复光明，此文以固天元始之炁，佩之即得化生始分之中，刻书金札以佩身。
　　右出《洞玄元始五老赤书玉篇经下》
　　东方赤书玉文十二字，则九炁青天之名，导引青帝九炁，服食青牙，皆朱书白纸上。存思讫而顿服之，则九炁不招而自降，青帝应声而见形，五牙坚固於东岳，肝府玉芝而自生，灵童赍真文於寝侧，青要辅翼而使令，九年积感，变化立成，神仙度世，万劫不倾。
　　南方赤书玉文十二字，则三炁丹天之名，导引赤帝三炁，服食丹牙，皆赤书白纸上。存思讫而顿服之，则引赤炁而流溢，芳芝玄注於绛宫，赤帝降真於存思，受赤文於灵童，保丹牙以永固，食三炁於祝融，策赤珪以通灵，运五篇以召神，长斋感於大寂，上天书名於南窗，可谓坐致之而不难，永享之而无穷也。
　　中央赤书玉文十六字，则中黄天名，导引黄帝十二炁，服食黄牙，皆赤书白纸上。存思讫顿而服之，则上引元炁於九天，下注玄膺於妙门，太仓无根而自充，脾府不澳而自熏，黄老应响以玄和，灵童披禁而告文，黄素运走，给命东西，妙哉玉诀，为万仙之端。
　　西方赤书玉文十二字，则西方七炁素天之名，导引白帝七炁，服食素牙，皆赤书白纸上。存思讫顿而服之，七炁天神玄注素晖以灌溉，明石自生玉芝以澳，肺宫开明而纳真，大食不哺而自熏，素灵应响而驱策，参承九天之门，准之不休，寿与元始同年。
　　北方赤书玉文十二字，则北方五炁玄天之名，导引黑帝五炁，服食玄牙，皆赤书白纸上。存思讫顿而服之，则玄老负籍於朱陵，灵童题简於赤文五炁流芝澳於枯宅，玉泉滂沲生於端门，神镇灵阙，肾府生熏，太玄玉女，役使束西，万劫不衰，玄老同存。
　　右出《洞玄灵宝玉诀妙经下》
　　老子曰：束方岁星，太帝勾芒，灵宝东称符，字通明。东岳泰山官，属四千三百人，姓刘，字孟卿。直符青要玉女，主之於肝，於体主两目、左手胁，王东方，其时春，其行木，其音角，其色青，其数九，法天少阳之炁，其兽青龙，其日甲乙。诸道士欲求神仙长生不老，役使万神，以青缯为地，朱书为文，盛以青囊，着左肘，修德行道，其神自诣，诸百姓取青石朱刻符文，镇东方。
　　老子曰：南方荧惑星，赤帝太皓，灵宝南称符，字太阳。南岳衡山官，属九百九十人，姓黄，一姓陈，字幼林。直符赤圭玉女，主之於心，於体主口唇舌胸，王南方，其时夏，其行火，其音征，其色赤，其数三，法三光太阳之炁，其兽朱雀。其日丙丁。诸道士欲求神仙长生不老，役使神灵，以赤缯为地，黄笔为文，盛以赤囊，着心前，修德行道，其神自诣。诸百姓取赤石黄刻符文，镇南方。
　　老子曰：西方太白星，帝少皓，灵宝西称符，字通阴。西岳华山官，属千人，姓周，字元起。直符素女主之於肺，於体主两耳、右手胁，王西方，其时秋，其行金，其音商，其色白，其数七，法七星少阴之炁，其兽白虎，其日庚辛。诸道士欲求神仙长生不老，役使万神，以白缯为地，墨笔为文，盛以白囊，着右肘，修德行道，其神自诣。诸百姓取白石墨刻符文，镇西方。
　　老子曰：北方辰星，帝颛顼，灵宝北称符，字通神。北岳恒山官，属二千人，姓徐，字子雅。直符玄女主之於肾，於体主腰脐阴两足。王北方，其时冬，其行水，其音羽，其色黑，其数五，法太阴之炁，其兽玄武，其日壬癸。诸道士欲求神仙长生不老，役使万灵，以墨缯为地，青笔为文，着背上，今当心修德行道，其神自诣。诸百姓取黑石青刻符文，镇北方。
　　老子曰：中央镇星，帝文昌，灵宝中称符，字万福。中岳嵩高山官，属九百人，姓武，字太仓。直符黄素玉女主之於脾，於体主腹，其王中央，治四季，其行土，其音宫，其色黄，其数一，法地中和之炁，其兽螣蛇，其日戊己。诸道士欲求神仙长生不老，役使万神，以黄缯为地，白笔为文，盛以黄囊，着衣领中令缘颈，亦可头上，修德行道，其神自诣。诸百姓取黄石白刻符文，镇中央。
　　右出《洞玄自然真一五称经》
　　无上秘要卷之二十六竟
　　无上秘要卷之二十七
　　上清神符品
　　佩此符可以经危冒崄，越山跨海，召神制鬼，封掌灵岳，所之所向千妖伏侧，万灵束形，群仙侍卫，身生异光。
　　右出《洞真神虎内真符》
　　佩此符者，威制天地，诃叱群灵，控景驾龙，位司高仙，琼音既震，则玉华侍侧，金真卫兵，千妖丧眸，万鬼灭形。
　　右出《 洞真金虎真符》
　　佩太极帝君三元真符，盛以锦囊，佩於头上，勿履污秽。服符五年，得与真相见。九年，通灵彻视，坐在立亡，役使六甲，天给玉童玉女各十二人，乘云驾龙，游宴玉宫。
　　佩太上宝章符，朱书素佩右肘，勿污。佩之八年，三一俱见矣。三一相见之后，以金为质、长白纸雌黄书之，本命日日中南向服之。毕，以白纸丹笔书之，以本命日暮，向本命服之。
　　太一制三魂七魄宝命符，常以本命之月、本命之日、本命之时朱书白纸，北向服之。若不知生月日时者，唯取知一耳，亦可以戊午日日中时服之。
　　太上宝神招帝君符，以八节日日中时朱书白纸服之。
　　帝君太一内精神符，合十二首，皆太上元精之气也，至真至秘，不得妄传也。其别复有太一外诀符文。
　　右出《洞真太丹隐书经》
　　云精玉景飞玄生符，行事朱书青纸服之，朱书青缯佩之。五霞之精，能知五霞，上升金华。行之七年，同景曜罗。
　　命河九源宝章符，行事墨书白纸服之，墨书白素佩之。此洪波玉精之炁，能知九河内名，变化分形，上游九源，下沉水灵。行之五年，万变立成。
　　龙胎保精符，行事黄书白纸服之，黄书白缯佩之。此龙精九化之炁，能知龙胎，变景升崖，上游九玄，下戏九嶷。行之五年，历劫不期。
　　解形七变符，行事青书黄纸服之，青书黄缯佩之。此雷电始凝之精，此道极妙，分景散形，流光万化，与真合冥。
　　七元耀灵玉符，行事朱书青纸服之，朱书黄缯佩之身。此七星之精，变化隐藏，升景玉庭。
　　右出《洞真七转七变舞天经》
　　内观开明玉符，当以朱书白纸投水中，东向叩齿三通。祝修之八年，紫云覆兆身，目朗彻视，洞观九天，体生奇光，纵景万变，飞行太空。此道至妙，传已成真人，不行於世。
　　流霞开明洞观玉符，东向朱书白纸上，叩齿十二通。祝修行九年，克得上仙，白日升天，游宴玉京。
　　黄炁阳精洞明灵符，东向以黄书青纸上，叩齿十二通。祝修行九年，克得上仙，白日升天，游造帝房。
　　大劫度厄宝命长存符，大阳九之会，洪水滔天，当以青书白绢，佩之头上，浮翔清波之上，万灾不能伤，保身长命，久佩神仙。
　　小劫度厄宝命长存符，小阳九之周，水火交横，万灾并兴，当以朱书白绢，佩之左肘，入渊不沉，入火不然，万害不能害，保身长命，与天同寿，久佩神仙。
　　右出《洞真青要金根众经》
　　天帝君受九天丈人九天玉文
　　当以壬癸日刻青石，墨书文，埋所住岳东方，东向叩齿九通，祝曰：
　　制万魔，致神仙。真人来见，玉女卫形。
　　当以甲乙日刻赤石，青书文，埋所住岳南方，南向叩齿九通，祝曰：
　　制万魔，致神仙。真人来见，玉女卫形。
　　当以戊己日刻白石，黄书文，埋所住岳西方，西向叩齿九通，祝曰：
　　制万魔，致神仙。真人来见，玉女卫形。
　　当以庚辛日刻黑石，白书文，埋所住岳北方，北向叩齿九通，祝曰：
　　制万魔，致神仙。真人来见，玉女卫形。
　　当以丙丁日刻黄石，赤书文，埋所住岳中央，向壬叩齿九通，祝曰：
　　制万魔，致神仙。真人来见，玉女卫形。
　　真诀自明，白日升天，秘慎勿传！
　　右出《洞真三九素语玉精真诀》
　　太上甲乙入木九炁班符，朱书，立春之日平旦东向服之。
　　又以正月、二月甲寅、乙卯之日，青书桐板之上，令广九寸，长一尺二寸，埋之所住东岳，令深九尺。惟一日也。如此法，三年一埋，不年年也。但存思服御，依节行之尔。九年，青帝及泰山君无不感降，监映兆身也。
　　太上丙丁入火三炁班符，朱书，立夏之日正中南向服之。
　　又以四月、五月丁巳、丙午之日，朱书桐板之上，令广八寸，长一尺二寸，埋之所住南岳，令深三尺。丙丁惟一日也。如此法，三年一埋，不年年也。但存思服御，依节行之尔。九年，赤帝君及霍山君无不降见於兆形也。
　　太上庚辛入金七炁班符，朱书，立秋之日晡时西向服之。
　　又以七月、八月庚申、辛酉之日，朱书桐板之上，令广六寸，长一尺二寸，埋之所住西岳，令深七尺。庚辛惟一日也。如此法，三年一埋，不年年也。但存思服御，依节行之尔。九年，白帝君及华山君无不降见於兆形也。
