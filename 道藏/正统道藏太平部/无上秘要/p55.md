<!-- { "loadSidebar": true } -->
　　真君曰：秀玄栖标者，虽山河崩溃而不亏志，道存真者，虽寒热饥渴犹不废，此一往之至也。或因风以投间，或挟魅以结痾，持一切拨之而勿取，昔之道非今道也。灵悟苟殊百隙，其如予何？人闻之，亦足以检扑。
　　真君曰：昔庄伯微少时好生道，常以入时正西北向，别目握固，想见昆仑积二十一年，后服食入山中学道，犹存此法，当复十许年后闭目乃奄，见昆仑存之不止，遂见仙人。仙人授以金液之方，遂得道，犹是精感道使之然也。
　　定录君曰：昔有一人好道，而不知求道之方，唯朝夕拜跪，向一枯树辄云：乞长生，如此二十八年不倦，枯木一旦忽然生华，华又有汁，甜如蜜，有人教令食之，遂取此华及汁并食。食讫即仙，如是用心精感之至，枯木枯能生此紫华甘津，况三秀之灵阿，五芝所播植而不数，恭山岫洗，拔滓秽者良可悲也。
　　昔有傅先生者，其少好道，入霍山石室中积七年，而太极老君诣之，与之木钻，使穿一石盘，厚五尺许，云：穿此盘便当得道。其人昼夜穿之，积四十七年，钻尽石穿，遂得授神丹，方升太清，为南岳真人。此有志之士也。子其识之。
　　昔有刘少翁，曾数入华山中拜礼向山，如此二十年。遂忽一旦得见西岳丈人，授其仙道。
　　昔有一人，数旦旦诣河边拜河水，如此十年。河侯河伯遂与相见，与其白璧十双，教授水行不溺法。此人见在中岳得道。
　　左慈初来亦勤心数拜礼灵山，五年许得深进洞玄。
　　右出《真诰》
　　是时南圃丹霍之阿比室有精进贤者王福度有女名曰阿丘曾，厥年十六时，在浴室中浴香汤自洗，见含光明曲照，疑有不常，出宇登树南向，望见道真神精炜烁，容景焕日。女意欢喜，叉手作礼，遥称名丘曾，今遭幸会，身睹天尊，归身十方天中之天，愿赐禁戒，遵承法文，拔诸恶根，早得转轮，改为男形，万劫之后，冀得飞仙，五帝魔王见女发心大愿，恐过魔界，因化作五帝老人往告女曰：我受十方尊神使命，来语汝灵宝法典。吾道方行法，使仁爱慈孝为本，如闻汝父当出汝身，已受人言，不可得违，宜先从之，违父之教，仙无由成。女答魔言：我前生不幸，宿无因缘，功德未充，致作女身，晨夕悔念，誓守一心，用意坚固，出於自然，生由父母，命归十天，诚违父教，不如君言。魔见女执心秉正，不可得干，於是便退。丘曾自云：道既高邈，无缘得畅，仍聚柴登墙焚烧我身，冀我形骸天中之天，愿得时畅，如之散尘，便投身火中，纷尔无着，身如掷空。俄顷之间，已见女身化成男子，径至道前。
　　右出《洞玄玉诀经》
　　柔弱品
　　老子曰：天下柔弱，莫过於炁，炁之柔弱，莫过於道。道之所以柔弱者，包曩天地，贯穿万物。夫柔之生刚，弱之生强，而天下莫能知其根本所从生者乎！是故有以无为母，无以虚为母，虚以道为母。自然者道之根本。
　　右出《西升经》
　　夫水之为物，柔弱通也。平静清和，心无所操，德同天地，泽及万物，大无不包，小无不入，金石不能障，敝山陵不能壅塞。其避实归虚，背高趣下，浩浩荡荡，流而不尽，折冲漂石，疾於风矣。广大无疆，修远大道，始於无形，终於江海，升而为云，降而为雨，上下周流，无不施与，消而复息，生而复死。是故圣人去耳去目，归志於水，体柔守雌，去高就下，去好就丑，受辱如地，含垢如海，恬澹无心，荡若无已，变动无常，故能与天地终始。
　　右出《妙真经》
　　知其雄，守其雌，为天下溪；为天下溪，常德不离，复归於婴儿。知其白，守其黑，为天下式；为天下式，常德不武，复归於忒极。知其荣，守其辱，为天下谷；为天下谷，常德乃足，复归於扑。扑散则为器，圣人用之则为官长，故大制不割。
　　右出《老子道经》
　　天下之至柔，驰骋天下之至坚，无有入於无间，吾是以知无为之有益。不言之教，无为之益，天下希及之。
　　反者道之动，弱者道之用。天地之物生於有，有生於无。
　　天下柔弱，莫过於水，而攻坚强者莫之能胜，其无以易之。故柔胜刚，弱胜强，天下莫不知，莫能行，是以圣人言受国之垢，是谓社稷主，受国不祥，是谓天下王。正言若反。
　　民之生也柔弱，其死也坚强。万物草木生也柔脆，其死也枯槁。故坚强者死之徒，柔弱者生之徒，是以兵强则不胜，木强则共。强大处下，柔弱处上。
　　右出《老子德经》
　　虚靖品
　　致虚极，守静笃，万物并作。吾以观其复，夫物芸芸，各归其根。归根曰静，静曰复命。复命曰常，知常曰明。不知常妄作凶，知常容，容乃公，公乃王，王乃天，天乃道，道乃久，没身不殆。
　　右出《老子道经》
　　老子曰：一曰遗形忘体，泊然若无谓之虚。二曰损心弃意，废伪去欲，谓之无。
　　三曰专精积神，不与物杂谓之清。
　　四曰反神服炁，安而不动谓之静。
　　五曰深居闲处，功名不显谓之微。
　　六曰去妻离子，独与道游谓之寡。
　　七曰呼吸中和，滑淳细微谓之柔。
　　八曰缓形纵体，以奉百事谓之弱。
　　九曰憎恶尊荣，安贫乐辱谓之卑。
　　十曰遁盈逃满，衣食粗疏谓之损。
　　十一曰动作随阳，应变却邪谓之时。
　　十二曰不饥不寒，不喜不怒，不哀不乐，不迟不疾，谓之和。
　　十三曰爱视爱言，爱听爱虑，坚固不费，神明内守，谓之啬。
　　凡此十三混沌为一虚无，为大要，自穷自极，无为之道，乃毕。一事不通，唯虚为善。夫成而体之，精神自息。和炁流行，入藏筋骨，炁炼形易，与兆俱集，轻举远游，寿终天毕，非独治身，平首万国。
　　右出《虚无经》
　　山居品
　　太上曰：居山有十事：
　　一、不得领户化民；
　　二、不得交游贵胜，以求名利；
　　三、不得复修行邪咒禁术；
　　四、不得卖药行医，取人钱物。
　　五、当与人物有隔，不得与世间儿妇黄赤祭酒同床席坐。
　　六、当朝中日没，人定夜半鸡鸣礼敬十方天尊，悔过灭恶。
　　七、中后不得食谷炁物，有谷炁者不得以近口，水玉、芝石、松木、黄精、云英、灵飞散、苟杞等药食，无时不在禁例。
　　八、山行采药时，三步一弹指，十步一声饮，举足下足当常念道，想有神人於崖间路侧，授我仙术。
　　九、若少得道分，未能通达者，无自显扬，轻慢不及。
　　十、当念父母，生长之恩勿忘。此谓十居山，修道之要也。
　　右出《升玄经》
　　凡修六天之文、三天正法，游行五岳，履涉川泽，当行三天正一之祝、威凶灭试、召灵致仙之法。登山之初，当先於山外叩齿九通，闭目思五色之云，勃勃四会，掩冠一山，及我身在云炁之中。良久，见五岳仙官及山形林木草泽禽兽万物悉来朝己，仰祝曰：
　　上帝出游，日吉时良。玉华覆盖，太一扶将。左翼白元，右辅元英。八帝九真，陵逢履昌。道我送我，与我同光。履行五岳，群仙奉迎。出入河海，万道开张。役御六丁，旋摄五行。三天有命，荡除万凶。割落扫秽，流金灭殃。正法清通，严如威霜。华精弈弈，龙舆昂昂。流青翠羽，飞锦罗裳。所向所之，靡不吉昌。万真来朝，齐升玉京。毕，引炁三十六咽。
　　右出《洞真三天正法经》
　　太极真人曰：道士欲山居幽处，宜先受经业，恭肃事师，修诸善功，以伏山神。山无大小，皆有神灵。山大则神大，山小则神小。山神坏人亦不立也。人不解至法，不知修善立功。此何以能入山栖乎？
　　右出《洞玄请问经下》
　　道古：夫学上法，思神念道，山居静志，修斋诵经，转度七祖，身求神仙，当行五老赤书真文上法，依按旧文，皆先叩齿十二通，祝曰：
　　玄上高灵，元始尊神。大圣徘徊，万真临轩。三景敷晖，庆云四陈。上吉校图，推算九天。今日启愿，投刺灵山。丹书赤字，自然真文。上告五帝，记名玉篇。万神鉴映，日月明言，愿度愿仙。天地星宿，玄照我身。三官九府，五岳大神，普告无穷，削除罪根。元始大开，莫不纳言。七祖幽魂，受福自然。三徒五苦，永离八难。得与三景同晖紫晨，转轮不灭，身得飞仙。毕，读刺竟，投於绝岩之中，便散香灵山之上。
　　又叩齿三通，向本命祝曰：
　　元始鉴映，仙名已书。三官九府，罪莫不除。散香五帝，告盟太虚。诸如所陈，万劫长居。毕，仰咽九炁止。
　　右出《洞玄赤书玉诀经》
　　吕公口诀，入山之日未至百步，先却行七步，反足，乃登山。山精不犯人，众邪伏走，百毒藏匿。
　　右出《真诰》
　　太元真人曰：若夫能眇邈於当世，则所重唯身也。周营外难者，则无死地矣。是以古之学者，握玄签以藏岭，匿颖镜於纷雾，澄神于山岩之庭，颐真於逸谷之畔。於是散发高岫，经纬我生，晖晖景曜，采吸五灵。游蹑九道，登无濯形，投思绝空，人事无营，关存三炁，研诸妙精，故能回日薄之年，反为婴童，则入道。入道得仙，得道成真。
　　右出《真迹经》
　　违俗品
　　老子曰：夫外天地者，有天地；外其身者，而寿命存。是以君子善人之所不善，寿人之所不寿，乐人之所不乐，为人之所不为，信人之所不信，行人之所不行，是以道德备矣。
　　老子曰：经戒所言，法义所推，赫赫兴盛，不如眇微。实以知虚，数不如希。邪多卒效，疾不如迟。兴者必废，盛者必衰。圣人绝智而为无所为，言无所言，行无所施。孰能知此，偶不如奇，多不如寡，孰贤难随，孰仁难可，其义少依，能知无知，道之枢机，空虚灭无，何用仙飞？大道旷荡，无不制围。若能明之，所是反非，经言审谛，孰之能追！
　　右出《西升经》
　　　　众人熙熙，如享太牢，如登春台，我独怕兮，其未兆如婴儿之未孩，乘乘兮若无所归，众人皆有余而我独若遗，我愚人之心也哉？纯纯兮俗人昭昭，我独若昏。俗人察察，我独闷闷。忽若晦寂兮似无所止，众人皆有以，我独顽似鄙，我独异於人而贵求食於母。
　　右出《老子道经》
　　太极真人曰：夫至人之学道，行当取人所不能取，忍人所不能忍，断人所不能断，学人所不能学，居人所不能居，成功不名，度物无极，去来守本，弃华抱朴，执志专一，可谓大道之行业。
　　右出《灵宝自然经》
