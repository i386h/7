<!-- { "loadSidebar": true } -->
　　《太上黄素》、《四十四方》皆九天之上书，八会之隐文也。是以太上大道君命上清高仙太极真人科集品目，陈其次序，合为黄素神方四十四首。《太上九赤班符》、《五帝内真经》乃九天之炁，飞玄羽章，结成玉文。
　　太上神虎真符，太真九天父母所出。
　　太微天帝君金虎玉精真符，乃太元上景自然金章之音。
　　太上神宗玉绶神虎内真符，太真九天父母所出。
　　高上玉晨凤台曲素，如是九凤文，忧乐之曲。玄丘太真皆九天自然之炁结而成焉。
　　又高上玉晨忧乐之曲，空生凤台之上，灵文明於五方，金音逸朗於十天，九曲上真皆铸金为简，紫笔书文。
　　《八素真经》乃玄清玉皇之道。
　　又有地仙，自复有《八素经论》，服王气吐纳之道也。
　　又有《九素经论》，召鬼使精，行厨检魂魄之事。《神州七转七变舞天经》，凡上清宝经三百卷，玉诀九千篇，符图七千章，皆出元始高上玉章，禀承自然之章，玄古之道。
　　右出《洞玄真文赤书玉诀经》
　　《三九素语玉精真诀》，
　　上相青童君曰：《三九素语》出於九帝三真命咒之辞，理炁停年，开解灵关，五藏华鲜。
　　右出《三九素语玉精真诀》
　　《龙景九文紫凤赤书》，太上闲居峻崚之台，金华九曲之房，说《龙景九天紫凤赤书》。
　　《琼宫五帝灵飞六甲内文》，
　　太上六甲素奏丹符，
　　五帝内真通灵之文，
　　灵飞左右六十上符。
　　右并生於九玄之中，结清阳之炁，以成玉文。
　　右出《龙景九文紫凤赤书》
　　《玉佩金珰太极金书》，
　　元始天王与太帝君欣灵瑞於太空，请上法於九天，启誓告灵，清斋霄庭。是日，忽天光昏翳，日月昼冥，三日三夜，碧鸡启晨，时有九日焕明，东方玄光朗曜，天元复真青乌来翔，口衔紫书集于玉轩，飞空下降，玄授天王、太帝二君，克齐高天，奉受真文。
　　《青要紫书金根众经》，乃九天真王受空玄自生之章。
　　《三天正法》乃与元始俱生，太上所受。
　　《石精金光藏景录形神经》，乃是高圣玉帝所出。
　　《金真玉光太上隐书》，太上大道君所受九玄之精。
　　右出《玉佩金珰太极金书》
　　《大洞真经三十九章》，
　　此经之作，乃自古玄微十方元始天王所运。
　　右出《大洞真经三十九章》
　　《洞玄赤书经》
　　《元始洞玄灵宝赤书五篇真文》，生於元始之先，空洞之中。
　　又云：《五老灵宝五篇真文》，元始天书，生於空洞之中，为天地之根。
　　又云：《元始赤书五篇真文》，上清自然之书，九天始生之玄札，空洞之灵章，成天立地。开张万化。
　　右出《洞玄赤书经》
　　《洞玄智慧大戒经》，
　　元始天尊以开皇元年七月一日，於西那玉国郁察山浮罗之岳长桑林中，授太上大道君智慧上品大戒法文。
　　右出《洞玄智慧大戒经》
　　《洞玄通微定志经》，
　　天尊曰：卿并还坐，吾欲以思微定志旨诀告之。其要简易，从易得悟，不亦快乎！二真曰：思微定志为有经
　　也。天尊曰：都无文字。二真曰：斯徒触壁，无底大痴，如无文字，何从得悟？答曰：即时一切经书本无文字也。今日之言，不亦经乎？
　　右出《洞玄通微定志经》
　　经符异名品
　　《洞真黄庭内景经》，
　　一名《太上琴心文》，
　　一名《东华玉篇》，
　　右出《洞真黄庭内景经》
　　《洞真高上灭魔玉帝神慧隐书经》
　　高上灭魔杀鬼上法，
　　一名《九天命灵文》。
　　《高上九天驱除玉帝神慧》。
　　一名《九天驱除神咒内法》
　　右出《洞真高上灭魔玉帝神慧隐书经》
　　《洞真金根经》上，
　　《上清玉霞紫映内观上法》
　　一名《金精石景水母王胞经》，
　　一名《采服日根招霞之道》，
　　右出《洞真金根经上》
　　《洞真九赤斑符五帝内真经》，
　　一名《白羽中林飞天九符》，
　　右出《洞真九赤斑符五帝内真经》
　　《洞真丹景道精隐地八术经》，
　　一名《乘虚驭空》，.
　　一名《隐轮飞霄》，
　　一名《飞灵八方》，
　　一名《解形遁变》，
　　一名《回晨转玄》，
　　一名《隐地舞天》。
　　右出《洞真丹景道精隐地八术经》
　　《洞真三元玉检三元布经》，
　　一名全二元玄台玉检紫文》，
　　一名《九天真书元始检地之录》，
　　一名《三元虎书》，
　　一名《飞天上真》，
　　一名《检仙真书》，
　　一名《太真阴阳灵箓三元章》。
　　右出《洞真三元玉检三元布经》
　　《洞真黄气阳精三道顺行经》，
　　一名《藏天偃月》。
　　右出《洞真黄气阳精三道顺行经》
　　《洞真九丹上化胎精中记》，
　　一名《琼胎灵跃》。
　　右出《洞真九丹上化胎精中记》
　　《洞真太丹隐书》，
　　一名《帝君七化变景九形》，
　　一名《太一三度帝宝五精》。
　　右出《洞真太丹隐书》
　　《洞真玉佩金珰太极金书上经》，
　　玉佩以九天魂精，九天之上名曰晨灯，
　　一名《太上隐玄洞飞宝章》。
　　金珰以九天魂灵，九天之上名曰虹映，
　　一名《上清华盖阴景之内真》。
　　右出《洞真玉佩金珰太极金书上经》
　　《洞真琼宫左右灵飞六甲上符》，
　　一名《玉精真诀》，
　　一名《景中之道》，
　　一名《白羽乌翮》。
　　右出《洞真琼宫左右灵飞六甲上符》
　　《隐元上经》，
　　《洞真经》三十九章，高上元皇道君元始自然玉章。
　　一名太真道经，
　　一名三天龙书。
　　右出《隐元上经》
　　《洞真神州七转七变舞天经》，
　　一名《藏景匿形》，
　　一名《出有入无》。
　　右出《洞真神州七转七变舞天经》
　　《洞真太微黄书八坦上经》，
　　第一名《八坦四门高上经》，
　　第二名《九灵中华紫素》，
　　第三名《上元录金安明》，
　　第四名《玉室宝云中曜》，
　　第五名《三气九变水火母》，
　　第六名《太微中神五道步空飞行》，
　　第七名《石景金阳素经》，
　　第八名《九天八录交带真文》，
　　一名《八威制天文》。
　　右出《洞真太微黄书八坦上经》
　　《洞玄太极隐注经》
　　《太上玉经隐注》曰：上清之高旨，极真之微辞，飞仙之妙经也。《灵宝经》，或曰《洞玄》，或云《太上升玄经》，皆高仙之上品，虚无之至真，大道之幽宝也。《三皇天文》，或云洞神，或云洞仙，或云《太上玉策》。此三洞经符，道之纲纪，太虚之玄宗，上真之首经矣，岂中仙之所闻哉！
　　右出《洞玄太极隐注经》
　　无上秘要卷之三十竟
　　无上秘要卷之三十一
　　经德品
　　五老灵宝五篇真文，元始天书，生於空洞之中，为天地之根，灵尊妙贵，法教威严，三元开张，德冠诸天，有一十四德：
　　一者，其德如太虚空无荡荡，为元始之宗；
　　二者，其德如虚无，无中生有，有中归无；
　　三者，其德如大道，威灵恢廓，为神明之宝；
　　四者，其德如天，澄清高虚，广覆无边；
　　五者，其德如地，开张广纳，无毫不载；
　　六者，其德如三光，照耀诸天，普受光明；
　　七者，其德如高真，敷演玄教，为天中之尊；
　　八者，其德如神人，广度一切，普受自然；
　　九者，其德如大玄，清开广置，为神仙之都；
　　十者，其德如云雨，一切万物普受其荫润；
　　十一者，其德如风，一切万物受其施泄；
　　十二者，其德如四时，一切万物受其成生；
　　十三者，其德如泰山，保固元祚，安灵镇神；
　　十四者，其德如大江，荡荡无碍，莫不开容
　　灵文妙重，斯一十四德。其德如之，巍巍高范。量难可胜，岳荫神流。万劫无穷，开明元化，莫不由焉。
　　右出《洞玄赤书经》
　　老子曰：太上灵宝，常先天地始生，从本无数劫来，混沌自然，道真者也。在道为道本，在法为法先，十方神人皆始於灵宝。
　　老子曰：混沌之初，微妙之源，开辟以前，如有灵宝自然真文，象帝之先，吾为灵宝大道之渊门，受其精妙即为天地人之神。
　　老子曰：太上灵宝生於天地万物无象空洞，大道之常运于无极无为而混成自然，贵不可称，尊无有上，故曰太上。大无不包，细无不入，理妙叵寻，天地人所由也。在天五星运炁，日月耀光；在地五岳致镇，山高海渊；在人五体安全。
　　夫天无灵宝，何以耀明？地无灵宝，何以表形？人无灵宝，何以得生？是故万物芸芸，以吾为根，以我为门。何以为根门？吾有灵宝文。
　　老子曰：蛇得灵宝化为神龙，乌得之变为凤凰，凡兽得之改为麒麟，凡夫得之号曰圣人。何谓圣人？子有通圣真文，能服之游戏五岳，逍遥于空，改易五内，变化形容，役使鬼神，通微十方，隐见无常，登高乘云，远游高清。
　　老子曰：灵者，通道也，能通大道至灵，致役万神。宝者，能与天地相保。故曰灵宝太上，道之极尊。
　　老子曰：国之将兴，修致此文；人欲富贵不老，能致灵宝。天子得之，凤凰来仪，五星合度，日月光耀，四方宾伏，天下清晏，妖恶不生，诸侯同归，寿与天地，万兆不衰。诸侯得之，列宿合光，利国宜家，位主升迁，长生久视，终保无殃。大夫得之，长延无穷，贵位重禄，升进王侯。
　　右出《洞玄五称经》
　　《高上三元布经》，乃上清三天真书，上真玉检飞空之篇，上元检天大录，下元检地玉文，中元检仙真书。
　　《三元篇》曰：玉检之文，出於九玄空洞之仙，结自然之炁，以成玉文，九天分判，三道演明。
　　天无此文，则三光昏翳，五帝错位。九运翻度，七宿奔精。
　　地无此文，则九土沦渊，五岳崩溃，山河倒倾。
　　学无此文，仙官不降，地官不营，九天之上不书玄名，徒劳为学，道无由成。其法高妙。三元秘篇，有得其文，位加仙卿。
　　右出《洞真三元玉检经》
　　道言：《升玄经》者，盖天地之要，道德之宗，上圣所尊贵，鬼神所畏服。其高则出九天之上，其深则通九地之下，千变万化，道尽於此。
　　太上曰：吾前世为求神仙，炼石服芝，正得延年，虽寿千年万岁，死辄更苦，虽有力能移山驻流，怀藏日月，故不免三涂八难。后遇无上天尊，得闻《 灵宝经》 并斋法，案经修行，千有七载，得成真道，遂见过去、将来、现在三世善恶之事。
