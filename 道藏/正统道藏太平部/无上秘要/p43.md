<!-- { "loadSidebar": true } -->
　　《洞真解形遁变流景玉经》
　　右师弟子对斋百日。
　　《洞真还晨中玄紫虚玉帝所受上玄虚生之章》
　　右师弟子共斋九十日。
　　《洞真紫凤赤书八景晨图》
　　二卷右师弟子对斋九十日，或三十日。
　　《洞真宝洞飞霄绝元金章》
　　右师弟子对斋二十七日。
　　《洞真雌一玉检五老宝□ 经灵书紫文》
　　右师弟子对斋九十日。
　　《洞真消魔智慧》 七卷
　　右师弟子对斋九十日，或三十日。
　　《洞真飞步天纲蹑行七元白羽黑翮飞行羽经》
　　右师弟子对斋九十日。
　　《洞真三九素语玉精真诀八素真经服日月黄华》，一名《八坦四门高上经》八卷，《太霄琅书琼文帝章》，三诀十卷。
　　右师弟子对斋百日，或三十日。
　　《洞真丹景道精隐地八术》
　　右师弟子对斋八十日。
　　无上秘要卷之四十七竟
　　卷四十八灵宝斋宿厂仪品
　　无上秘要卷之四十八
　　灵宝斋宿厂仪品
　　斋官尊卑次序入治户，於户外叩齿三通，咒曰：
　　四上功曹，龙虎使者，正一生气，侍靖玉女，夜有所启，愿得开明童子、上玄少女与我俱入黄宫之裹，通达所启，皆使上闻。
　　右出《金箓经》
　　初入斋堂，法师在前，众官以次随之，各三捻香，左回绕高座一周，东向叩齿二十四通，咒曰：
　　无上三天真元始三气太上老君，召出臣等身中三五功曹、左右官使者、左右捧香驿龙骑吏、侍香金童、传言散花玉女、五帝直符、直日香官各三十六人出，出者严装，关启此间土地里域真官正神，臣今正尔烧香行道，愿得太上十方正真生气，入臣等身中，令臣所启速达径御太上无极大道至真玉帝御前。
　　右出《明真经》
　　次启事法
　　太上灵宝无上洞玄弟子某岳先生某甲等上启：
　　太上无极大道至真、灵宝三十六部尊经、太上三尊、十方众圣、玄中大法师、三界官属、一切神明，臣等有幸，宿世因庆九天之劫延及今身，遭遇明运，．大法流行，得以秽质参染灵文上清金书三洞宝经，供养尊礼，修行斋直，恩深施重，实非所胜，但某等秽陋未能抗迹灵岳，陶莹心神，而耽湎世荣，柄迟人间，与时推迁，随俗沈浮，乘愆蹈过，日深月积，常恐考至，负愧幽冥，夙夜战惧，若履冰薄，诚宜守短，不敢有言，但受法之日告誓三官，要当竭其愚之自效毛发，赞扬大化，以救度为业，谨有同道某郡县乡里男女某甲，年如干岁，操辞列款，归命大道，并撰办香灯供养之仪，求乞斋直某等职任，所司敢不申奏，当为修建无上大法，灵宝自然斋直如千日夜，克今月某日为始，即日辄相携率齐至某处依法清净，谨以启闻，并接威仪旧典诠举职僚，宣告科禁，令众官等咸服法教。恩惟
　　太上众尊、三宝威神、监斋大法师、侍经众真，垂愍鉴映，省览所陈，敕下三界官属及此间土地真官，管卫某等及某家大小，清荡宅舍，消灭妖秽，明旦晨晓依法行道，续更启闻。
　　右出《金箓经》
　　启奏毕，一时东向平立，诵智慧三首：
　　智慧起本无，朗朗超十方，结空峙玄霄，诸天抱流芳。其妙难思议，虚感真实通，有有无不有，无无无不容。
　　智慧恒观身，学道之所先，眇眇入玄肆，自然录我神。天尊常拥护，魔王为保言，晃晃金刚躯，超超太上仙。
　　智慧生戒根，真道戒为主，三宝由是兴，高圣所崇受。泛此不死舟，倏欻济大有，当此说戒时，诸天来稽首。
　　右出《 玉箓清诚》
　　次归命一切天尊
　　至心归命北方玄上玉晨天尊。
　　至心归命东北方度仙上圣天尊。
　　至心归命东方玉宝皇上天尊。
　　至心归命东南方好生度命天尊。
　　至心归命南方玄真万福天尊。
　　至心归命西南方火灵虚皇天尊。
　　至心归命西方太妙至极天尊。
　　至心归命西北方无量太华天尊。
　　至心归命上方玉虚明皇天尊。
　　至心归命下方真皇洞神天尊。
　　至心归命过去高上玉皇天尊。
　　至心归命见在元始天尊。
　　至心归命未来太极天尊。
　　至心归命玉京玄台紫微天尊。
　　至心归命一切真仙得道圣众。
　　次法师还东面向西说戒
　　天尊告太上道君曰：今当普宣法音，开悟群生，为诸男女解灾却患，请福度命，拔诸苦根，使生者见道，身脱八难，死者欢乐，饮食天堂，早生人中，转输圣王，修斋求道，皆当一心请奉十戒，谛受勿忘，专心默念，洞思自然，勿得杂想，扰乱形神，能如是者，便当静听：
　　第一戒者，心不恶妬，无生阴贼，检口慎过，想念在法。
　　第二戒者，守仁不杀，愍济群生，慈爱广救，润及一切。
　　第三戒者，守贞让义，不淫不盗，常行善念，损己济物。
　　第四戒者，不色不欲，亦无放荡，贞洁守慎，行无玷污。
　　第五戒者，口无恶言，言不华绮，内外中直，不犯口过。
　　第六戒者，减酒节行，调和气性，神不损伤，无犯众恶。
　　第七戒者，不嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得国乱口舌，评论四辈，天人咎恨，伤损神气。
　　第十戒者，举动施为平等一心，人和神穆，行常使然。
　　天尊言：修奉清戒，每合天心，常行大慈，愿为一切普度厄难，慊慊尊教，不得中怠，宁守善而死，不为恶而生，於是不退可得，拔度五道，不履三恶，诸天所护，万神所敬，长斋奉戒，自得度世。
　　天尊言：道尊法妙，人身亦贵。故道开法遗戒经文以度人身，人身既度，上与道同，宜为精行，持斋奉戒，夷心静默，志念分明，一意归向，专想不二，涤荡六府，过中不味，内外清虚，每合自然，是其斋日捻香启愿，应声上彻四天，司逻十部威神即下，履行观听，法音监映，尔心如戒行道，皆列功诸天，祸福立彰，道不负人，勤行谛受，勿使魔言。
　　天尊言：建斋行道，四天帝王皆驾飞云绿軿八景玉舆，从真人玉女手把华幡，前导凤歌，后从钧天，白鹤狮子啸歌，邕邕烧香，散花浮空而来，瞻礼行道，观听法音，天王下降，万灵朝焉，如是岂可不尽其法也。当先授十戒，然后行道，庠序雅步，静心闲意，坐起卧息不离仪格，天王欢悦，列名上清，可谓得道在方寸之间。
　　右出《金箓经》
　　次署置众官
　　署高功大法师，当举高德，玄解妙义。
　　次署都讲法师，当举才智精明，闲练法度。
　　次署监斋，当举司察众违弹纠愆失。
　　次署侍经，当须营侍经文，整理巾蕴。
　　次署侍香，当须料理炉器，使香火不绝。
　　次署侍灯，当须景临西方，备办灯具。
　　次署侍座，当令四坐席地拂拭齐整。
　　次科罚愆失三十六条
　　若对斋堂鞋履不整。
　　若唱善声不齐。
　　若法服巾冠不整。
　　若於法座垂发。
　　右件各罚礼十拜。
　　若坐起揖让失仪。
　　若侍灯灯火中灭。
　　若不注念清虚，为众所悟。
　　若於法座睡眠。右件各罚礼二十拜。
　　若锺声中绝，不及行伍。若不及朝师。
　　若礼拜上下不齐。
　　若侍香香烟中绝。
　　右件各罚礼三十拜。
　　若都讲不赞唱。
　　若出入去来不礼三宝。
　　若读经忽乱，请问败句。
　　若起坐不详序。
　　右件各罚礼四十拜。
　　若赞咏不唱善。
　　若起居出斋堂，不关白。
　　若听经倚据坐不整。
　　若反着法服。
　　右件各罚礼五十拜。
　　若巡行不依次第。
　　或都讲鸣锺早晚失时。
　　若登坛越级。
　　若监斋见过不弹，为众所纠。
　　右件各罚礼六十拜。
　　若着褐衣及行道巾冠出入。
　　若翻覆香炉灯火。
　　若烧香不洗手。
　　若临行事与外人语。
　　右件各罚礼七十拜。
　　若唱静思讫后至。
　　若侍座不整饰，触物有阙。
　　若论语及世务。
　　若因起出不还。
　　右件各罚礼八十拜。
　　若於法座戏笑。
　　若於法座绮语。
　　若阙一时不起。
　　若於斋限高声厉色。
　　右件各罚礼九十拜。
　　右出《敷斋经》
　　次宣科讫，各礼师再拜
　　次师东面长跪，启请出官
　　太上灵宝无上三洞弟子某岳先生某甲等，上启虚无自然元始天尊、无极大道太上道君、高上玉皇、已得道大圣众至真、诸君丈人、三十二天帝、玉虚上帝、玉帝大帝、东华、南极、西灵、北真、玄都玉京金阙、七宝玄台、紫微上宫、灵宝至真、明皇道君、某等宿命因缘，生值道化，玄真启拔，得入信根，先师盟授三宝神经，供养尊礼，立功为先，谨有某郡县乡里男女某甲投辞列诣，某等丹心悾悾，求乞平省辄为宣奏，谨伏读辞文。宣辞讫，某等按如辞言，言欵事切，在可哀愍，不胜所见，辄共相携率，沐浴清净，烧香然灯，辄经行道，依法上请天仙、飞仙、地仙、真人、神人、圣人、三十二天监斋直事、侍香金童、散华玉女、五帝直符各三十二人、传言奏事、飞龙骑吏等，一合来下监临斋堂，捻香愿念应口上彻，行道事竟，启还仙宫。
　　右出《 明真经》
　　次复炉法
　　香官使者、左右龙虎君、侍香诸灵官，当令静室之中自然生金液、丹碧芝英、众真百灵，交会在此香火之前，愿某等受福天下，蒙恩十方，玉童玉女侍卫香烟，传奏所言，径御太上无极道前。
　　右出《明真经》
　　次奉戒颂
　　道为无心宗，一切作福田。立功无定主，本愿各由人。虚己应众生，注心莫不均。大圣崇至教，亦犹雨降天。高陵靡不周，常卑故成渊。海为百川王，是能含龙麟。万劫保智用，岂但在厥年。奉戒不暂亏，世世善结缘。精思念大乘，会当体道真。
　　右出《仙公请问经》
　　次出道户咒法
　　玄上太阴，八窗开明，向有所启，少女通灵。事毕，复位万神港宁。
　　右出《金箓经》
　　无上秘要卷之四十八竟
　　无上秘要卷之四十九
　　三皇斋品
　　灵坛坛方二丈四尺，纂开四门，辰戌丑未。纂内方方各列九灯，对坛设醮一盘一杯，方合用杯，杯量一升，盘枣三枚，脯九片，合酒九升，枣二＋七枚，共一席。焚香一炉。
