<!-- { "loadSidebar": true } -->
　　太上大道君，以上皇元年九月十日西游玉国龙崛山中，与太真真王夫人共座一嵎，华林之下，时有元始天尊忽乘碧霞绿舆，二素飞云，神仙羽盖，三十二天上帝，玉真飞仙玉女，十亿万人，建九色之节，十绝灵幡，散华烧香，浮空而来，前导凤歌，后从天钧，狮子白鹄啸歌邕邕，五老启途，太极参轩，众真并降於龙崛山中。
　　右出《洞真金箓简文真一经》
　　上皇元年九月二日，后圣李君出游西河，历观八方，值元始天王乘八景玉舆，驾九色玄龙，三素飞云，导从群仙，手把华幡，浮空而来，同会西河之上。
　　右出《洞玄二十四生图》
　　三十六土皇仪驾
　　第一垒四音土皇，常以立春之日，乘青龙之车，执青色之麾，从青帝胡老之官，巨兽之骑九千人，上诣郁单无量天，奏地仙得道上学之人言名於四天之王。
　　第二垒四音土皇，常以春分日，乘黄碧二色之云，十二玄龟，执神皇九光之策，从青帝胡老之官，飞行甲骑八千人，上诣上上禅善无量寿天，奏地仙得道上学之人言名於四天之王。
　　第三垒四音土皇，常以立夏之日，乘绛霞之云，十二凤凰，执五色之节，从越老之官，飞行武骑八千人，上诣须延天，奏地仙得道上学之人言名於四天之王。
　　第四垒四音土皇，常以夏至之日，乘绛霞云舆，十二朱鸟执命魔之幡，从越老仙官飞行武骑八千人，上诣寂然天，奏地仙得道上学之人言名於四天之王。
　　第五垒四音土皇，常以立秋之日，乘素云之舆，十二白虎执命灵九元之章，从玄老仙官飞天雷骑六千人，上诣不骄乐天，奏地仙得道上学之人言名於四天之王。
　　第六垒四音土皇，常以秋分之日，乘素云飞舆，十二白虎，执九色制神之幡，从玄老仙官飞天虎骑六千人，上诣化应声天，奏地仙得道上学之人言名於四天之王。□
　　第七垒四音土皇，常以立冬之日，乘黑云飞舆，二十四玄龙执五色命魔灵幡，从羌老仙官腾天之骑五千人，上诣梵宝天，奏地仙得道上学之人言名於四天之王。
　　第八垒四音土皇，常以冬至之日，乘黑云飞舆，五色飞鳞执九色之节，从羌老仙官腾天之骑五千人，上诣梵摩迦夷天，奏地仙得道上学之人言名於四天之王。
　　第九垒之地极下洞渊洞源纲维天下制使不落九垒土皇，常以三月一日、六月二日、九月三日、十二月四日，一年四过，乘五色云舆，九色飞龙执中元命神之章，从伧老仙官耀天羽骑万二千人，上诣波梨答和天，奏九地学道得仙之人言名於四天之王。
　　右出《洞真外国放品经》
　　十方神王仪驾
　　东方无极飞天神王，
　　南方无极飞天神王，
　　西方无极飞天神王，
　　北方无极飞天神王，
　　东北无极飞天神王，
　　东南无极飞天神王，
　　西南无极飞天神王，
　　西北无极飞天神王，
　　上方无极飞天神王，
　　下方无极飞天神王。
　　右十方至真飞天神王，并乘飞云，
　　丹舆绿辇，羽盖琼轮，参驾朱凤，五色玄龙，建九色之节，十绝灵幡，前啸九凤齐唱，后吹八鸾同鸣，五老启途，群仙翼辕，亿乘万骑浮空而行。
　　右出《洞玄无量度人经》
　　八方消魔大王仪驾
　　北台金玄洞微玉清消魔大王，时乘碧霞九色流灵飞舆紫盖，从桑林千真，上升太虚，游宴玉清，大魔王常乘羽轮之车，飞行云中。
　　东方青帝消魔大王，常以春分之日，驾乘青轮羽车，飞行云中，游宴五岳。
　　南方赤帝消魔大王，常以夏至之日，驾乘赤轮羽车，飞行云中，游宴五岳。
　　西方白帝消魔大王，常以立秋之日，驾乘白轮羽车，飞行云中，游宴五岳。
　　北方黑帝消魔大王，常以冬至之日，驾乘黑轮羽车，飞行云中，游宴五岳。
　　西北方皓帝消魔大王，常以立冬之日，驾乘紫轮羽车，飞行云中，游宴五岳。
　　东南方吴帝消魔大王，常以立夏之日，驾乘黄轮羽车，飞行云中，游
　　宴五岳。
　　东北方苍帝消魔大王，常以立春之日，驾乘苍轮羽车，飞行云中，游
　　宴五岳。
　　西南方皇帝消魔大王，常以秋分之日，驾乘绿轮羽车，飞行云中，游
　　宴五岳。
　　右出《洞真金玄羽章玉清隐书》
　　五岳帝君仪驾
　　东岳太山君，常以春分日，乘青霞飞舆，九色苍龙，奏真仙名录，上言高上帝君。
　　南岳衡山君，常以夏至日，乘赤霞飞轮，奏真仙名录，上言高上帝君。
　　西岳华山君，常以秋分日，乘素霞飞轮，奏真仙名录，上言高上帝君。
　　北岳恒山君，常以冬至日，乘黑霞飞轮，奏真仙名录，上言高上帝君。
　　中岳嵩山君，常以三月、六月、九月、十二月戊辰、戊戌、己丑、己未之日，乘黄霞飞轮，奏真仙名录，上言高上帝君。
　　右出《洞真九赤斑符五帝内真经》
　　五老君仪驾
　　东方安宝华林青灵始老，号曰苍帝，驾苍龙，建鸨旗。
　　南方梵宝昌阳丹灵真老，号曰赤帝，驾丹龙，建朱旗。
　　中央玉宝元灵元老，号曰黄帝，驾黄龙，建黄旗。
　　西方七宝金门皓灵皇老，号曰白帝，驾白龙，建素旗。
　　北方洞阴朔单郁绝五灵玄老，号曰黑帝，驾玄龙，建皂旗。
　　右出《洞玄元始五老赤书经》
　　五方帝仪驾
　　东方灵威仰，号曰苍帝，其神甲乙，服色尚青，驾苍龙，建鸨旗。
　　南方赤飘弩，号曰赤帝，其神丙丁，服色尚赤，驾赤龙，建朱旗。
　　中央含枢纽，号曰黄帝，其神戊己，服色尚黄，驾黄龙，建黄旗。
　　西方耀魄宝，号曰白帝，其神庚辛服色尚白，驾白龙，建素旗。
　　北方隐侯局，号曰黑帝，其神壬癸，服色尚黑，驾黑龙，建皂旗。
　　右出《洞玄五符经》
　　四海神王仪驾
　　东海水帝神王，常以立春春分之日，乘碧辇飞龙，上诣高皇玉帝，削罪简，注仙录，列言上帝之前。
　　南海水帝神王，常以立夏夏至之日，乘蛟龙飞行云轮，上诣高皇玉帝，削罪简，注仙录，列奏玉帝之前。
　　西海水帝神王，常以立秋秋分之日，乘素霞飞舆，上诣高皇玉帝，削罪简，注仙录，列奏玉帝之前。
　　北海水帝神王，常以立冬冬至之日，乘黑霞飞舆，上诣高皇玉帝，削罪简，注玉篇，列言上清玉皇帝前。
　　右出《洞真飞行羽经》
　　无上秘要卷之十九竟
　　无上秘要卷之二十
　　仙歌品
　　灵纲落天纪，九斗翠玉虚，紫盖重霄岭，玄精明八嵎，
　　上有九晨宾，吟咏隐羽书，飞步遨北汉，长龄天地居。
　　抗辔玄羽台，飞行九元所，洞灵深幽邃，云纲垂空举，
　　下有采真士，仰招玉晨旅，三周阳明上，九回入洞野，
　　高步登帝尊，长歌龙飞语。
　　玉霄映北朔，琼条翠隐阿，空生九灵台，焕精曜太霞，
　　天关运重冥，劫会屡经过，乘我羽行驾，飞步织女河，
　　保灵空常化，永忘天地多。
　　此三章出玉清上宫，九阳玉章、九华玉女皆恒歌诵之於华晨之上，和形魂之交畅，启灵真於幽关。凡修飞步七元，行九星之道，无此歌章，皆不得妄上天纲，足蹑玄斗。
　　右出《洞真回元九道经》
　　元始天王授南极司命君上清变化七十四方於云房之内，时三元监真上元无英帝君歌上元洞门变真内章之曲，其辞曰：
　　三素流五云，宛转九领阿，朱灵启碧室，金晖焕东霞，
　　三晨朗太虚，上清郁嵯峨，琼门缠曲宇，飞层互参差，
　　森此万帝宫，真真各有家，元气本玄一，一变奚孰多，
　　结号周百图，鲦化生根牙，散灵九度外，饰容非朝华，
　　固此万劫庭，结秀亿椿柯，南极启冥畴，妙挺拔世罗，
　　冒禁不容隐，轻蕴当柰何。
　　中元黄老帝君，歌中元洞化内真章曲曰：
　　落落三真布，分流九灵气，玉虚列八座，轮化无轨逮，
　　结号万帝纵，运生有无际，琼宫森太霞，金向洞幽蔼，
　　玉台霄上立，流精曜紫盖，皇人据灵墟，飞层茂霞太，
　　含真三丹府，散灵九员外，气变无端绪，鲦忽应灵会，
　　谁能测冥化，回容反老艾，南极袭冥凤，故使结中带。
　　下元白元帝君，歌下元洞虚化真章曲曰：
　　嵯峨太霞阙，金门缠九重，丹晖曜琼天，飞霄郁玄穹，
　　神变无迹庭，真号有本踪，散气九灵户，分为万帝宫，
　　帝帝各有乡，真真各有方，寂寂生霞上，翳翳太虚中，
　　轮转自有运，万劫乃一终，洞化丹灵窟，寥寥九玄通，
　　冥思携寂室，八景可飞空，盘回变化乡，妙哉元始公，
　　南极苦心发，故能回神峰，眇眇蹑景迁，遂起万仙宗。
　　右出《洞真变化七十四方经》
　　高圣玉帝命上宫玉女徐法容、萧惠忠、田四非、李云门等弹云钧之璈，合声齐唱，歌大洞高清玄诫之章，三涂五苦之诗，其辞曰：
　　大洞总三伦，元化有无形。寂若无根教，萧曹有威灵。
　　哀哉三涂中，忧苦从是生。至学顺兹戒，精善穷劫龄。
　　劫尽化生天，身与日月并。愚痴随世好，浮学以自荣。
　　宣化无纲纪，轻漏天宝经。目科入死门，四极结尔名。
　　魂神履九难，五苦长尔婴。食火践刀山，艰辛无暂宁。
　　叹此祸福原，悠悠中甚明。
　　高上遗严诫，祸福令人叹。仙道本由运，冥中亦已判。
　　无运亦不启，既悟长苦最。若能崇玄科，自然超霄汉。
　　苟贪忧狱累，何为强敖玩。居罪结四明，死魂履九难。
　　流曳五苦庭，三涂结不散。沉灵九幽下，万劫无待旦。
　　悲此元始教，能不使人惋。寥寥九玄上，翳翳初化始。
　　无形亦无影，无深亦无测。二仪启运彰，结气以成滓。
　　三晨朗元室，五九有纲纪。祸福由人生，善恶竟孰在。
　　若能悟玄教，超然凌高起。苟执伐命斧，积衅盈心地。
　　沉罪结四明，宿罚良有已。生身负风刀，五苦无穷解。
　　七祖填幽夜，万劫方一纪。流连三涂中，未悟有生死。
　　右出《洞真四极明科》
　　阳歌九章
　　控景飙玄阶，澄真宴紫清。丹袂挥圆霄，龙帔登大明。
　　解驾高空外，四老过锦軿。万仙朝帝房，香烟乘虚生。
　　瑶台列元人，金书期玉庭。佛升天上寝，携华焕秀灵。
　　体穷无算期，神济亿运宁。流浪引明曜，方与日待倾。
　　流风驾八軿，乘欻眄九垂。倾旗灵绝上，霞峰带天弥。
　　手携西皇真，玉晨为我师。仰噏琼珠华，乃觉明关开。
　　虎裙玉堂内，眇与两景飞。
　　结驾出九玄，金房萧寥闲。龙軿乘三云。神风扇飞烟。
　　濯浪织女河，携宴高元真。并罗景曜舞，常为空中宾。
　　徘徊二无际，内观自缠绵。灵运九霞外，永保亿万椿。
