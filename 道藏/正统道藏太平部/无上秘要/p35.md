<!-- { "loadSidebar": true } -->
　　太清玉宝金阙上相高晨师东海青童君，某乙幸缘宿福，庆充后代，蒙真师成就，得受上经，谨奏金简，记名青宫，乞赐编录，掌付玉郎，普告诸天诸地，洞清、洞渊、洞源、五岳众仙，咸见右别，降以真灵，得乘飞霞，上升三清。毕，起再拜。
　　三面奏简都毕，还东向，叩齿九通，咒曰：
　　元纲玄邈，天真幽冥。蒙受先庆，福加末生。昔缘真师，诫授宝经。敢告三元，上奏玉清。金书东华，录籍记名。长为帝臣，希降真灵，赐给玉童玉女卫形，得乘飞霄，上升金阙，拜谒玉庭。毕，仰咽液，九过止。
　　都讫，以简札埋於所属岳。令玉皇篇在北，三元篇在西，青宫篇在东，入土三尺，坚筑其上。毕，北向伏地，叩齿九通。又咒曰：
　　名奏玉格，录字上清。金简玉札，结篇皇庭。高上玄遐，三元幽冥。真官未降，谨关有灵。封简神岳，录奏三清。列上东华，着我玉名。得乘玄举，飞霞绿軿，上造三元，腾身帝晨。讫，起再拜。元始天王所受太上投简求仙上法，三奏简札，九年之内玉皇克降丹精玉芝金玺凤章。太极真人降子之房，三元克遣玉童玉女三十六人，上相青童克告五岳，给以仙官飞霞之盖，迎子之身，上升金阙之宫。
　　灵宝某帝先生某甲年如千岁某月生，愿神愿仙，长生不死。三元同存，九府水帝，十二河源，江海淮泽，溟泠大神，乞削罪名，上闻九天，请诣水府，金龙驿传。
　　某岁某月朔如千日，某子於某国告文。
　　右朱书箓简上，以青纸裹简，青丝缠之，金龙负简，以投三河之渊。初用金钮九只，连
　　简沉之。后投，不须。三过都止。投简当於清泠之渊，北向，叩齿三通，读文竟，咒曰：
　　元始五老，上帝高尊，十方至真，太华灵仙。赤文告命，无幽不关。上御九天，请下告文，日月五星，北斗七元。中告五岳，四方灵山。下告河海，十二水源，九府水帝，真灵大神。今日上告，万愿开陈。请投玉简，乞削罪名，千曾万祖，九族种亲。罪名连染，及得我身。普蒙削除，绝灭种根。记名水府，言上帝前。七祖父母，去离八难。上登九天，衣饭自然。我罪释散，万神咸闻。请以金钮，关盟水官。请如所陈，金龙驿传。
　　右出《洞玄玉诀上经》
　　灵宝某帝先生某甲年如千岁某月生，命属赤帝，名系霍山，愿神愿仙，长生度世，飞行上清。五岳真人，至神至灵。乞削罪籍，上盟九天。请诣灵山，金龙驿传。
　　某年某月朔如千日某子於某岳告文。
　　右朱书银简，青纸裹之，青丝缠之。金钮九只，金龙一枚，埋本命之於本命之岳，东向，叩齿九通，读简竟，咒曰：
　　玄上开明，元始监真。上帝五老，赤书丹文。天地本始，总领三元。摄炁召会，催促举仙。高上符命普告十天。日月星宿，五岳灵山。天下地上，冥灵大神。监生主录，南上三门。开领玉简，勒名丹编。削落罪书，上补帝臣。亿曾万祖，九族种亲，皆蒙解脱，五道八难，去离三恶，魂升九天，生死开度，万劫长存。今日上告，万神咸闻。请以金钮，关盟真官。请如所告，金龙驿传。
　　右出《元始灵宝告五岳灵山除罪求仙上经》
　　灵宝赤帝先生，某甲年如千岁某月生，命系九天，南斗领籍。愿神愿仙，长生度世，飞行上清，中皇九地，戊己黄神，土府五帝，乞削罪录，勒上太玄，请诣中宫，投简记名，金钮自信，金龙驿传。
　　某年某月朔日某子於某乡里中告文。
　　右朱书银简，青纸裹之，青丝缠之。金钮九只，金龙一枚，埋所住宅中宫，悉如上法，於中庭向王，叩齿十二通，读简竟，咒曰：
　　天开地张，九炁分灵。三元同符，十方朗清。五老上帝，开真领生。丹书赤文，元始上精。普告天下，九土皇灵。今日上告，万仙定生，我愿我仙，请投玉名。土府太皇，勒除罪刑。奏简上宫，列簿华青。早得飞腾，天地同灵。九祖种亲，腐骸更荣。魂升南宫，受化仙庭，日吉告命，万种咸听，请以金钮，表盟至情，请如所告，金龙驿传。右出《元始灵宝告九地土皇灭罪言名求仙上法》
　　无上秘要卷之四十一竟
　　无上秘要卷之四十二
　　事师品
　　诣师有所请求，规问法事，当先礼经师、籍师，各一拜。毕，再拜。启度师而自陈。诣师当夙昔斋戒，严装法服，端恭待旦，载驰载忻。诣师当正已趣行，稽首俯仰，安徐容序，惧若对神，诣师每当重掌并足，警行敛手，心存上真。诣师每当一心恭修礼敬，敛手直视，注念分明。诣师当专心正已，意志玄虚，恭修礼拜，动止安徐。诣师揖让礼拜，崇向无为，欢乐玄虚，喜庆交至。诣师当濯洗手足，衣服素洁，体有香熏，炁合神景。诣师施问讯毕，当入斋堂，烧香愿念，礼於三宝。诣师当正理
　　法服，科次左右，端详听思，中外应承。诣师当振喜交集，正颜直视，祇畏悚惕，如履薄冰。诣师当执手平坐，俨然无亏，为众所观。诣师修礼既毕，当思已身受生所犯，念自改励。诣师念罪既毕，当静思清虚，存念神炁，不相远离。诣师诸念既毕，当起扫洒内外，奉宣功勤，效於恭礼。诣师有所启稽颡，当起施礼，然后还坐，陈启心事。诣师当安徐声气，吐纳柔和，勿得高刚，伤性真气。
　　诣师当择言而道，言以法意，勿得轻忽，妄及私否。
　　诣师当正行直造，勿得游过，彷徨二心。
　　诣师当正己求真，勿得怀向背不专。
　　诣师当清虚心口，以注正真，勿得饮酒，浊乱神炁。
　　诣师当持戒自检，守死不移，勿得杂念，劳务尘浊。
　　诣师当令同气，形心齐平，勿广招引异类之人。
　　诣师宿止卧息当着衣服，思真安定，勿得解脱露形。
　　诣师冠带每令整顿，不得露头，轻慢尊贵。
　　诣师当欢心欣喜，如对大圣，勿得嗔患忿怒。
　　诣师当念施忠孝仁义，勿行嫉妬，怀抱不道。
　　诣师当藏恶宣善，每弘四辈，勿得毁谤，抑遏贤良。
　　诣师当思开化广度天人，勿得闭匿遏塞顽人。
　　诣师开悟愚短，令入法门，勿得蔽道亿真，自取功名。
　　诣师当念普天同见法门，勿得异念，存想邪径。
　　诣师当念师家，普得飞行，身得侍从，上登大圣。师有哀忧，弟子皆当抱忧戚，出入无喜。师有疾苦，弟子皆当侍近左右，视炁息有如父母。师有灾厄，弟子皆当率请同学建斋祈请，以立功德，弟子与师别，经年月朔皆冠带执板，礼三拜，长跪问讯。讫，复再拜，合五拜。别亦如此。明识之，不得抹略，取尔无敬。弟子经宿行皆再拜长跪，别还亦如此。若同姓兄弟宗祖祠祀衰麻同者，皆不得相为师宗。所以尔者，受度日皆证其三曾五祖七世父母来监临子孙所受，若违盟负约，九祖代其受罪，皆殃及受法身，是故不合弟子。若云为所作及出入行止每先谘启，所为不得专辄自恣。弟子与师共行，不得践师影。弟子与师共坐，不受他人跪拜。所以尔者，座无二尊。弟子与师同坐室席，师若出入起居行止，弟子皆起下地，倚不尔俱伏，不得安然端坐。弟子始诣师，诸受道法皆当冠带执板，谦苦求请，不得取尔抹略，安然而说。弟子捧师书，皆置书於案上，烧香再拜竟，开书看之，对句称尔竟，复再拜与师书。答师书如之，弟子不得犯师名讳。若有人问师名讳，三问不止，皆逼齿，弟子不得搪揬师左右，左右皆有司察之官。
　　右出《洞玄金箓简文经》
　　修学品
　　太上曰：凡学当从下上，案次而修，不得越略，亏天科条。经有三品，道有三真，三皇内文，天文大字，九天之箓，黄白之道，亦得控辔玄霄，游涉五岳，故为下品之第。
　　灵宝洞玄，亦元始俱生。渊迹深奥，妙趣同源。斋净芳兰，五称映玄。拔度七祖，解释罪根。亦致真人下降，飞腾上清。中品之妙，不妨地仙。上清道经、太丹隐书，凡三百宝名，玉诀九千。此上真之首目、玉帝之内篇。得之者名参玉简，录字青宫，白日升晨，上造帝堂。上品之诀。太上曰：人之为学，皆有先勤而末怠，垂成而中替，悉由有志而不坚，坚而不固，便致不应。天不诬人，示之以响；地不欺人，应之以影。影响不至，神便远也。此岂天真不验由於子身耳！
　　右出《洞真太上素灵大有经》
　　夫仙者，心学心诚则成仙；道者，内求内密则道来。真者，修寂洞静则合真；神者，须感积感则灵通。常能守此，则去仙日近。若夫心竞神惊，体和不专，动静丧精，耳目广明者，徒积念索道，道愈辽也。
　　导引服炁之法，胎息闭心存念之术，幽神中篇，金匮隐音，黄庭内外，太清守记，凡如此道数千余事，皆流传俗间，兆所知闻，自中世以来，轩辕之后，以此诸道而登度者，人以岳积，不可胜数。此勤心至矣，守精笃矣，秉操坚矣，志尚定矣，行此四德，余将为兆破券升仙也。至於不固之人有为之者，或弥年历纪不得其益，何也？或服炁呼吸不得其理，或为他物所惑将成而败，或暂得其益遇疾则止，或师将告之而不知别，或心不能专精神纷错，或种罪作咎以犯天忌，或虚增经方以意损益，凡如此者，往往相寻，此皆浮华之人，□秽之士，为有虚言，不可教也。故使大道不布於天下，真仙希游於世间，皆人之深责，非吾党之咎累矣。
　　右出《洞真太上隐书经》
　　真人周君曰：人生自然尔者少，生而知道者寡，修而行之，学而精之。老子曰：上士闻道，勤而行之，信哉言也。
　　右出《洞真洞房内经》
　　三皇曰：夫欲修道与三天同命者，当忽彼奢广，乐此俭约；轻彼荣贵，安此贱辱；恶披锦绣，被褐怀玉；不戚戚於贫鄙，不孜孜於势禄；此延命之要也。又曰：夫为道者，退有所滞，进有所由，乌白异品，清浊分流，无善不拔，无贤不抽，天爱不止，神敬不休，此修道之长也。
　　又曰：浩浩三天，并育万物；人好其华，我取其实；人取其文，我受其质；静心隐止，不劳家室，此益寿之道也。
　　又曰：世刚则顺，当柔其心，外藏其翼，内窜其鳞，荣不累己，宠不加身，幽光匿景，违世守真，存其目光，还思五神，此增年之大要也。
　　天老曰：俗人修道，心怀万端。目见华色，意乱心烦。五神失主，道君不还。小人修之，不经日旬。谓之立至，手执口宣。未得一文，谓可全身。但见涓流之激速，未知江海之洸深。睹进趣之末利，未知怀道以养神。
　　黄帝曰：兆得三皇天书，皆有宿名玄录，既受神文，必行其法。当先匡济帝王，解除祸患，使国宁民安，然后乃得隐靖修学。
　　右出《洞神监乾经》
