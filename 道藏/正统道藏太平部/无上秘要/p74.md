<!-- { "loadSidebar": true } -->
　　波梨答和天魂精秘音内讳玉佩萌阳之符，则波梨答和天萌阳之气，主脐下丹田宫下真内神，黄书白素佩身，又书白纸本命八节日服之，内思丹田宫下真，三年审见即真形对颜，三元下降，炼化形神，三部八景运兆升仙，飞行太虚，上造九天。
　　右出《洞真九真阳符》
　　洞渊九地三十六音
　　第一垒色润地，正音土皇，姓秦讳孝景椿；行音土皇，姓黄讳昌上父；游音土皇，姓青讳玄父基；梵音土皇，姓蜚讳忠陈皇。
　　右一垒之土四色土皇，地载周境四垂不极不穷无边无际无色之气。
　　如是第一垒二皇，常以立春之日乘青龙之车，执九色之麾，从青帝胡老之官巨鳞之骑九千人，上诣郁单无量天，奏地仙得道上学之人言名於四天之王。
　　凡修上法，当以立春之日平旦入室，东向以青笔书土皇内音白纸上而服之，叩齿九通，仰存四土皇姓讳，悉着青羽裙，头建九元通天之冠，乘青龙羽车，飞行上升无量天。微咒曰：
　　青阳告升，土皇鉴晨。总领四司，普与万仙。天老定录，上愿开陈。精勤上愿，得道无亲。上书帝简，刻名玉篇。九垒灭迹，飞景琼轩。得齐四皇，永保监乾。毕，东向心拜九过，咽气九通止。如此则土皇刻名九天，九地灭迹，九阴地官营卫，胡老司迎。三十六年得乘青羽飞盖，上升郁单无量天。
　　第二垒刚色地，正音土皇，姓成讳神父光；行音土皇姓郁讳黄母生；游音土皇，姓玄讳乾德维；梵音土皇姓长讳皇萌。
　　右二垒之地四色土皇，地载周境四垂不极不穷无边无际无色之气。
　　如是第二垒土皇，常以春分之日乘黄碧二色之云，十二玄龟执神皇九元之策，从青帝胡老之官飞行甲骑八千人，上诣上上禅善无量寿天，奏地仙得道上学之人言名於四天之王。
　　凡学上法，当以春分之日平旦入室，东向以青笔书土皇内音黄纸上服之，叩齿九通，仰存四土皇姓讳，悉衣黄锦飞裙，头戴平天之冠，乘黄碧二色云车，十二玄龟执九天之策，从青帝胡老之官，飞行甲骑，上升上上禅善无量寿天。微咒曰：
　　三道行运，季节临无。总鉴地仙，上闻帝君。天老定录，土皇记文。上吉之日，我道毕分。落迹九阴，飞景素云。四气同符，皇人齐群。毕，更东向心拜八过，咽气八通止。行之三十六年，得乘飞云之车，上升上上禅善无量寿天。
　　第三垒石脂色泽地，正音土皇，姓张讳维神保；行音土皇，姓周讳伯上仁；游音土皇，姓朱讳明车子；梵音土皇，姓庾讳文敬士。
　　右三垒之地四色土皇，地载周境四垂不极不穷无边无际无色之气。
　　如是第三垒土皇，常以立夏之日乘绛霞之云，十二凤皇执五色之节，从越老之官飞行武骑八千人，上诣须延天，奏地仙得道上学之人言名於四天之王。
　　凡学上法，当以立夏之日食后入室，南向朱笔书土皇内音白纸上服之，叩齿九通，仰存四土皇姓讳，悉衣绛纹飞裙，头戴无极进贤之冠，乘绛霞之云，十二凤皇执五色之节，飞行上升须延之天。微祝曰：
　　四气总中，八表合朝。吉晨临正，九垒发翘。执录命仙，上升紫霄。列名皇文，补仙上僚。得乘朱景，逍遥飞飙。年齐三光，极天不雕。毕，南向心拜八过，咽气八通止。行之三十六年，得□ 乘飞云车，上升须延之天。
　　第四垒润泽地，正音土皇，姓贾讳云子高；行音土皇，姓谢讳伯元无；游音土皇，姓巳讳父奉车；梵音土皇，姓行讳机正方。
　　右四垒之地，四音土皇地载周境四垂不极不穷无边无际无色之气。
　　如是第四垒土皇，常以夏至之日乘绛霞云舆，十二朱鸟执命魔之旛，从越老仙官飞行武骑八千人，上诣寂然天，奏地仙得道上学之人言名於四天之王。
　　凡学上法，当以夏至之日正中入室，南向朱笔书土皇内音黄纸上服之，叩齿九通，仰存四土皇姓讳，悉着绿纹之裙，头戴远游之冠，乘绛霞云舆，十二朱乌执命魔之旛，飞行上升寂然天。微咒曰：
　　天清地澄，九土郁玄。四运御晨，上参紫天。徘徊飞舆，宴景无间。八会交庆，玉虚开陈。皇老刊名，天王题篇。九垒削　死，司命勒年。身入华晨，永保上仙。毕，南向心拜八过止。行之三十六年，得乘绛云之舆，上升寂然之天。
　　第五垒金栗泽地，正音土皇，姓华讳延期明；行音土皇，姓黄讳龄我容；游音土皇，姓云讳深无渊；梵音土皇，姓萌讳通八光。
　　右五垒之地四音土皇，地载周境四垂不极不穷无边无际无色之气。
　　如是第五垒土皇，常以立秋之日乘素云之舆，十二白虎执命灵九元之章，从五老仙官飞天电骑六千人，上诣不骄乐天，奏地仙得道上学之人言名於四天之王。
　　凡学上法，当以立秋之日晡时入室，西向白笔书土皇内音青纸上服之，叩齿九通，仰存四土皇姓讳，悉着素罗飞裙，头戴九元通明宝冠，乘素云琼舆，十二白虎执命灵九元之章，飞行上升不骄乐之天。微咒曰：
　　九重四运，梵维告皇。元景理命，记录天王。刻书帝简，上奏青宫。九阴灭尸，腾身华房。永保上仙，三晨齐光。毕，西向心拜六过，咽气六过止。行之三十六年，得乘素云琼舆，上升不骄乐之天。
　　第六垒金刚铁泽地，正音土皇，姓季讳上少君；行音土皇，姓范讳来力安；游音土皇，姓长讳李季无；梵音土皇，姓王讳驷女容。
　　右六垒之地四音土皇，地载周境四达不极不穷无边无际无色之气。
　　如是第六垒土皇，常以秋分之日乘素云飞舆，十二白虎执九色制神之麾，从五老仙官飞仙虎骑六千人，上诣化应声天，奏地仙得道上学之人言名於四天之王。
　　凡学上法，当以秋分之日晡时入室，西向白笔书青纸上土皇内音服之，叩齿九通，仰存四土皇姓讳，悉着素锦飞裙，头戴无极进贤之冠，乘素云飞舆，十二白虎执九色制神之麾，飞行上升化应声天。微咒曰：
　　白土九垒，气通太微，皇老临晨，腾景徘徊。朱简映陈，八华扬晖。升入帝庭，上披琼扉。五愿玄会，降致羽衣。八景齐真，形得升飞，命同天地，永保二仪。得乘素云琼舆，上升化应声天。
　　第七垒水制泽地，正音土皇姓唐讳初生映；行音土皇，姓昊讳正法图；游音土皇，姓汉讳高父彻；梵音土皇，姓京讳仲龙首。
　　右七垒之地四音土皇，地载周境四垂不极不穷无边无际无色之气。
　　如是第七垒土皇，常以立冬之日乘玄云飞舆，二十四玄武执五色命灵之幡，从羌老仙官腾天之骑五千人，上诣梵宝天，奏地仙得道上学之人言名於四天之王。
　　凡学上法，当以立冬之日子时入室，北向墨书土皇内音白纸上服之，叩齿九通，仰存四土皇姓讳，悉着黑云皂纹飞裙，头戴无极进贤之冠，乘黑云飞舆，二十四玄武执五色命灵之幡，飞行上升梵宝天。微咒曰：
　　二气交带，以神回庭。三元临正，土皇命灵。云舆羽盖，上升高清。大愿开陈，我合无形。九垒灭迹，天真刻名。结徧玄图，受号华青。得乘飞景，化入帝庭。毕，心拜五过，咽气五通止。行之三十六年，得乘黑云之舆，上升梵宝之天。
　　第八垒大风泽地，正音土皇，姓葛讳玄升先；行音土皇，姓华讳茂云长；游音土皇，姓羊讳真洞玄；梵音土皇，姓周讳尚敬原。
　　右八垒之地四音土皇，地载周境四垂不极不穷无边无际无色之气。
　　　 如是第八垒土皇，常以立冬之日乘黑云飞舆，五色飞驎执九色之节，从羌老仙官腾天之骑五千人，上诣梵摩迦夷天，奏地仙得道上学之人言名於四天之王。
　　凡学上法，当以冬至之日子时入室，北向墨书土皇内音白纸上服之，叩齿九通，仰存四土皇姓讳，悉着玄云锦裙，头戴通天宝冠，乘黑云羽舆，五色飞驎执九色之节，上升梵摩迦夷天。微咒曰：
　　天敷地陈，九象法玄。四度升降，八气明新。土皇简录，玉帝定真。名题图札，我获上仙。飞行太虚，纵景自然。与灵同符，与气长存。三变九化，升入帝晨。毕，心拜四过，咽气四通止。行之三十六年，得玄灵之舆，飞升梵摩迦夷之天。
　　第九垒无色纲维地，正音土皇，姓极讳无上玄；行音土皇，姓斗讳灵无浩；游音土皇，姓赵讳上伯玄；梵音土皇，姓晨讳懃无伯。
　　右九垒之地，极下洞渊洞源，纲维天地，制使不落，无穷无境，无边无际，皆纲维之气。
　　如是第九垒土皇，常以三月一日、六月二日、九月三日、十二月四日，一年四过乘五色云舆，九色飞龙执中元命神之章，从苍老仙官耀明羽骑万二千人，上诣波梨答和天，奏九地学道得仙人名言於四天之王。
　　凡学上法，当以其日日入时，入室向太岁，黄书四土皇内音白纸上服之，叩齿十二通，仰存四土皇姓讳，着玄黄五色之衣，头戴九元通天宝冠，足着五色狮子交文之履，执文身保命之符，乘黄霞飞舆，从五帝玉女三十六人，飞行上升波梨答和天。微咒曰：
　　二象回周，九精洞灵，皇老应符，腾虚入清；四通八达，飞霞紫琼，上登金华，奉对帝灵；记仙元录，青宫刻名，得道日简，封字七灵；九垒灭尸，东井炼形，三元降真，我道已明；得乘飞景，上登玉庭。毕，心礼九拜，咽气十二通止。行之三十六年，得乘黄霞飞軿，上升波梨答和之天。
　　右出《洞真外国放品经》
　　右九天魄灵太霄阴生上景之符，刻书金珰虹映阴景之内，则九天之关枢，上清之华盖。天无此文，则无以为昼冥；太空无此文，则无以为上清。故元始刻文於金札之上，名曰上清金字玉文也。其音则天魄之内名也。修其道，服其文，九年克有魂灵帝君、九天丞相乘白鸾云舆，下降寝房，授兆神真之道，三部八景运兆飞空，上升九天。
　　右出《洞真太极金字玉文九天阴符》
　　无上秘要卷之九十八竟
　　无上秘要卷之九十九
　　升太清品
　　春分之日，太微天帝君上诣高上玉皇，游宴之时，始景行道受仙日也。至其日如上法，夜半东向叩齿九通，仰思玄青黄三色之云向东北而回，便心念微言：太微天帝君，乞回神驾，下降我身，上我帝简，赐我神仙。毕，还思东方青阳上府玄微宫中始景老子道君姓羽讳
　　幽宛，形长九寸，身着紫青之绶，戴九色通天宝冠，足蹑九色之履，手执命神之章，从太阳仙童三十六人，乘八景之舆青云之车，参驾苍龙，下治兆身明堂宫中。仍微祝曰：
　　始景上元，招灵致真。承炁命节，法典帝先。回精玄盖，上宴玉晨。回灵下降，镇固我身。保精炼炁，五脏洁鲜。紫气流映，洞得御神。参乘飞景，上宴琼轩。毕，仰咽九炁。此始景之道，行之八年，则玄云飞轮来迎兆身，上升太清。
