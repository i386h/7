<!-- { "loadSidebar": true } -->
　　高圣帝君曰：三元宫琳札青书隐文，知者白日升天，上翔三元宫。得佩之者，刻名於琼琳之札。九年，三元诣房，授兆真文，神仙飞行。青书白缯。
　　高圣帝君曰：玄斗之中玄名箓籍隐文，知者得升玄斗之中，飞行上清之宫，刻书玄斗之名。九年，神人下降，授兆真书，行之神仙。黑书白缯。
　　高圣帝君曰：五岳有丹书琼简紫箓之名，知者白日升天，飞行五岳。佩之，五岳仙官防卫兆身，五帝刻名於五岳之简。九年，乘空飞行，上升玄宫。青书白缯。
　　太上六甲素奏丹符
　　甲子素奏丹符，朱书白缯佩之，以甲子日平旦朱书东向服之，愿祝悉目存直甲玉女，执符在前。
　　甲午素奏丹符，朱书白缯佩之，以甲午日平旦朱书东向服之。
　　甲戌素奏丹符，朱书白缯佩之，以甲戌日平旦朱书东向服之。
　　甲辰素奏丹符，朱书白缯佩之，以甲辰日平旦朱书东向服之。
　　甲申素奏丹符，朱书白缯佩之，以甲申日平旦朱书东向服之。
　　甲寅素奏丹符，朱书白缯佩之，以甲寅日平旦朱书东向服之。
　　六甲丹书符文，依甲子日醮受而佩身，命神召灵，摄海封山，游行五岳，万神敬迎，役使六甲上天入渊，分形散景，七十四方所愿立得，所向立成。修之九年，除致三元，乘空飞行。
　　灵飞六甲左右玉女内名玉符
　　甲子太玄宫、甲戌黄素宫、甲申太素宫三部，左灵飞玉女，头并颓云三角髻，余发散垂之至腰，手中并执玉精神虎之符。
　　甲午绛宫、甲辰精宫、甲寅青要宫三部，右灵飞玉女，头并颓云三角髻，余发散垂之至腰，手中并执玉精金虎符。
　　太极玉精真诀上符，以甲子日始，二日服一，以平旦服，八节日日中又服之。
　　太极玉精真诀上符，以乙丑日如二日服一，以平旦服，八节日夜半又服之。
　　此二符是灵飞六甲之宗符也。服，先斋六日乃服。服之六十日，乃得服六十玉女符也，主招神开灵，通达万精。长服不废，飞仙长生。既服六十玉女符，故当兼修之也。男女各符随名而用之，每至甲子及余甲日服上清大符十枚，又服太阳符十枚，先服太阴也。勿令人见之。阳符朱书，阴符黑昼。
　　右出《 洞真七圣元纪经》
　　东方始青阳霞宝真玉符，兆欲致青帝玉司君，当以立春、春分之日黑书青纸，东向服之。并墨书青缯佩之，九年玉司削兆死过，度兆生宫，遣青霞绿軿迎兆之身。
　　西方少阴皓灵通真玉符，兆欲致白帝玉司君，当以立秋、秋分之日黄书白纸，西向服之。并黄书白缯佩之，九年玉司削兆死过，度兆生宫，遣飞霞素云迎兆之身。
　　南方太阳丹灵洞天玉符，兆欲致左宫赤帝玉司君，当以立夏、夏至之日青书赤纸，南向服之。并青书绛缯佩之，九年玉司削兆死过，度兆生宫，遣丹霞绛軿下迎兆身。
　　北方太阴玄精玉符，兆欲致玄帝玉司君，当以立冬、冬至之日白书黑纸，北向服之。并白书黑缯佩之，九年玉司削兆死过，度兆生宫，遣黑云绿軿下迎兆身。
　　九河玄灵龙峤玉符，兆欲去离负石填河之役，当以本命之日青书黄纸服之。三年宿罪灭根，九年河伯出迎，入水不沉，洪泉万丈，翱翔青渊。大妙之道，非真不传。
　　清微九玄神生洞元之符，兆欲不经清微之天，左右三官，当以月生三日本命之日青书白纸服之。青书白缯佩身，清微天官下卫兆身，九年克致飞盖下迎兆身。
　　禹余玄精保神玉符，兆欲不经禹余天左右三官，当以月生十五日、本命之日黄书青纸服之，黄书青缯佩之，禹余天官下卫兆形，九年克致黄霞玄盖下迎兆身。
　　赤阳洞炎玄精生身玉符，兆欲不经大赤天左右三官，当以月末生十五日、本命之日朱书白纸服之，朱书帛佩之，赤天之官下卫兆身，九年克致丹霄飞舆下迎兆身。
　　右出《洞真四极明科》
　　无上秘要卷之二十七竟
　　无上秘要卷之二十八
　　九天生神章品
　　天尊告飞天神王，此九天之章乃三洞飞玄之炁，三会成音，结成真文，混合百神，隐韵内名，故太一试观，摄生十方，领会洞虚，启誓丹青，自无亿劫因缘宿名，帝图不得参见。得眄篇目，九祖同仙。
　　郁单无量天生神章第一
　　帝真胞命元元一黄演之炁
　　混合空洞炁，飞爽浮幽寥。延康无期劫，眇眇离本条。
　　苦魂沉九夜，乘晨希阳翘。大有通玄户，郁单降晨霄。
　　黄云凝灵府，阴阳炁象交。胞元结长命，恶根应化消。
　　桃康合精延，二帝秀玉标。灌溉胞命元，精炼神不凋。
　　九天命灵章，生神神自超。元君遏死路，司马诵洞谣。
　　一唱万真和，九遍诸天朝。稽首恭劫年，庆此荣旧苗。
　　上上禅善无量寿天生神章第二
　　帝真胎命元洞冥紫户之炁
　　无量结紫户，炁尊天中王。开度飞玄爽，凝化轮空洞。
　　故根离昔爱，缘本思旧宗。幽夜沦遐劫，对尽大运通。
　　帝真始明精，号曰字元阳，婴儿史百华，结胎守黄房。
　　斩根断死户，熙颐养婴童。禅善导灵炁，玄哺飞天芳。
　　华景秀玉质，精炼自成容。务玄育尚生，罗列备明堂。
　　太虚感灵会，命我生神章。一唱动九玄，二诵天地通。
　　混合自相和，九遍成人功。大圣庆元吉，散华礼太空。
　　诸天并欢悦，一切稽首恭。
　　梵监须延天生神章第三
　　帝真魂命元长灵明仙之炁
　　须延总三灵，玄元始炁分。落落大范布，华京翠玉尊。
　　明梵飞玄景，开度长夜魂。游爽赴期归，炁炁反故根。
　　太帝号阳堂，字曰八灵君。九开回禄道，胎炁生上元。
　　陵梵度命籍，太一辅精延。泥丸数帝席，三部八景分。
　　魂生摄游炁，九转自成仙。琅琅九天音，玉章生万神。
　　三遍列正位，炁参八晨门。玄关遏死户，灵镇津液源。
　　应会感灵数，明道潜回轮。庆此婴儿蜕，稽首赞洞文。
　　寂然兜术天生神章第四
　　帝真魄命元砀尸冥演由之炁
　　寂然无色宗，兜术抗大罗。灵化四景分，万条翠朱霞。
　　游魄不顾反，一逝洞群魔。神公摄游炁，飘飘炼素华。
　　荣秀椿劫期，乘运应灵图。空洞生神章，琼音逸九霞。
　　一唱万真会，骞爽合成家。九转景灵备，郁郁曜玉葩。
　　兜术开大有，一庆享祚多。上圣回帝驾，婴儿欻以歌。
　　不胜良晨会，一切稽首和。
　　波罗尼密不骄乐天生神章第五
　　帝真藏府命元五仙中灵之炁
　　翻翻五帝驾，飘飘玄上门。游步黄华野，回灵骄乐端。
　　采集飞空景，旧爽多不存。太微回黄旗，无英命灵幡。
　　摄召长夜府，开度受生魂。公子辅黄宁，总录具形神。
　　玉章洞幽灵，五转天地分。炁炼元藏府，紫户自生仙。
　　数周众真会，启阳应感繁。玉女灌五香，圣母庆万年。
　　三界并欢乐，稽首礼天尊。
　　洞元化应声天生神章第六
　　帝真灵府命元高真冲融之炁
　　应声无色界，霄映冠十方。回化轮无影，冥期趣道场。
　　灵驾不待辔，朗然生神章。空洞谅无崖，玄爽亦为强。
　　练胎反本初，长乘飞玄梁。蕲畜丧天真，散思候履常。
　　斩伐胞树滞，心游超上京。愿会既玄玄，悟我理兼忘。
　　介福九天端，交礼地辰良。混化归元一，高结元始王。
　　稽首俦灵运，长谢嚣尘张。
　　灵化梵辅天生神章第七
　　帝真元府命元高仙洞笈之炁
　　玄会统无崖，混炁归梵辅。务猷运灵化，潜推无寒暑。
　　乘数构真条，振袂拂轻羽。琼房有妙韵，泛登高神所。
　　圆轮无停映，真仙森列序。上上霄衢邈，洞元深万巨。
　　秀叶翳翠霞，停荫清泠渚。玩乱怡五神。繁想啸明侣。
　　五难缘理去，冲心自怡处。爽魂随本根，亹亹空中仁。
　　七诵重关开，豁滞非神武。运通由中发，高唱稽首举。
　　高虚清明天生神章第八
　　帝真华府命元真灵化凝之炁清明重霄上，合期庆云际。
　　玉章散冲心，孤景要灵会。焕落景霞布，神襟靡不迈。
　　玉条流逸响，从容虚妙话。灵音振空洞，九玄离幽裔。
　　感爽无凝滞，去留如解带。明识生神章，高游无终败。
　　玄景曜云衢，迹超神方外。应感无方圆，聊以运四大。
　　研心稽首诵，众圣并称快。
　　无想无结无爱天生神章第九
　　帝真岳府命无自然玄照之炁
　　无结固无情，玄玄虚中澄。轮化无方序，数来亦叵乘。
　　谁云元色平，峨峨多丘陵。冥心纵一往，高期清神征。
　　良遇非年岁，劫数安可称。浮爽缘故条，反胎自有恒。
　　灵感洞太虚，飞步霄上冰。津趣鼓万流，潜凝真神登。
　　无爱故无忧，高观稽首升。
　　右出《洞玄九天生神章经》
　　九天琼文品
　　太霄琅书乃九天王飞霄之曲，琼文帝章乃九天之上文，并以元始之初生於自然虚洞之中，虚皇玉帝受之，於是天王仍记名焉。
　　郁单无量天王琼文第一
　　太霄空洞炁，结炁成云营。我王挺神匠，有化若无形。
　　无形中有真，有真无中生。眇莽玄虚上，萧萧元始精。
　　法景朗妙觉，玄运来相征。列宿罗玉宇，飞霞超绿琼。
　　焕落三晨曜，流光郁紫清。携衿玉景台，解憩戏凤城。
　　回霄登九岭，以启不穷龄。谁能同此游，可来寻余名。
　　余名甚易知，安在东华庭。自可朝玄都，精微思帝灵。
　　弃去云外念，专一守黄宁。披诵太霄章，三关自当明。
　　玄降徘徊辇，虚遣飞霞軿。九天虽云遐，妙想安尔形。
　　上上禅善无量毒天王琼文第二
　　灵运启空洞，金真秀琼胎。法景大寂庭，玄化自相推。
　　历劫沦九冥，与真契幽期。三晨告元始，运通自来绥。
　　匡辔明霞上，流精耀玉支。顾眄元中有，混合似婴儿。
　　父宁与母精，逍遥戏凤台。落景游云房，独妙谁能知。
　　合庆离罗门，解褉紫霄崖。若欲相寻索，精研琅书辞。
　　回转琼文章，天王自当之。洞存帝一尊，以为求仙基。
　　绝念弃外想，常使心神夷。积感致真降，郁然焕羽仪。
　　拔度七祖根，咸同登云阶。玉章映高灵，琼文难寻思。
　　二妙以相和，各称本不齐。子欲戏九玄，但诵太霄诗。
　　万劫在俄顷，勿忧天应迟。
　　梵监天王琼文第三
　　澄清无毫秽，结炁成紫晖。丹霄映监天，罗布西南回。
　　三晨明列宿，七转朗太微。灵风迅奇香，玉籁声何悲。
　　神凤翔琼林，群仙振羽衣。天王乘运征，握节总万机。
　　虚軿掷空洞，辽朗九天扉。携提霄中宾，解衿入琼帏。
　　敷烂扶晨炁，耀罗焕玉阶。陵梵映朱日，千景翼灵辉。
