<!-- { "loadSidebar": true } -->
　　#8元纪：敦煌写本作『玄记』。
　　#9诀：敦煌写本作『决』。
　　#10佩：敦煌写本作『佩』。元：敦煌写本作『玄』。
　　#11契：敦煌写本作『炁』。
　　#12侍：敦煌写本作『得』。
　　#13殃延七祖：敦煌写本作『殃逮七玄』。
　　#14天：敦煌写本作『失』。
　　#15形：敦煌写本作『刑』。
　　无上秘要卷之三十四
　　师资品
　　太上曰：汝等将来世欲流通灵内教者，有十一事信着万民，尔可得宣传此经。
　　一者，奉诚完具，内无毁灭。
　　二者，赈给孤老贫穷，有慈愍心。
　　三者，劝人远恶修善，殷勤如父子
　　四者，不求名誉，称亏若一也。
　　五者，幽隐之处，勤行礼拜，修诸功德，如处大众。
　　六者，不欺，使民信之如四时。
　　七者，忽弃荣华，位不加身。
　　八者，舍远妻子，独处闲静。
　　九者，亲近贤智，博问善道。
　　十者，道在幽冥，不可固必，与贤者论议，莫自专执。
　　十一者，常行谦卑，恭敬於人。是为十一事，通内教行，当勤奉学。
　　太上告子明曰：学道之人，闻法如饥欲食，见可师之人如病得医，何惜谦下，当如世间贫穷之民，为衣食故债力自役，为人给使，不辞勤剧，不避贵贱长幼，唯财是与。学道之人亦复如是，求法事师，莫择贵贱，勿言长幼，言我年以大而彼年少，彼是贱人我是高士。夫若生此心者，故怀死生俗闲之态，不解至真，平等之要。此人学道，徒望其功耳！人无贵贱，有道则尊，所谓长老不必耆年，要当多识多见。以为先生不得言彼学在我后，我学在前，云何更反师彼，作此念者，是愚痴嫉妬之党，非吾弟子。道当谦下，推能让德，唯善是从，不得自高慢物，独是非彼，此是学道深病。汝等教将来世，慎之，慎之！
　　太上曰：弟子受道虽多，犹应敬其本师，本师亦应谦下弟子。所以然者，夫得道度世，莫不由师学之，有师亦如树之有根，缘有根故枝条扶疏。夫学道之人亦以本师为基，渐次成就大智。大智既能成就，复能成就小智，如树由根生子，子复生根，展转相生，则种类不绝。从师受道，渐渐增益，德过於师还教於师，所谓道贵人贱，义类如此。
　　道陵曰：若如尊教本师者，复为弟子之义；若其受道仪轨法式当复云何？先师后师谁应施敬？
　　太上曰：先师后师，并皆有敬。所以尔者，本师者，学之根也。譬如为山，由于一匮之土渐渐得其高大。本师者亦复如是，乃为发蒙之基。后师者，备成也。喻如严装服饰，众事已办，唯未加冠不可以行人事。后师亦复如是。学道虽久，上法未备，不能得道。
　　右出《升玄经》
　　阴君曰：惟余垂发少好道德，弃家随师东西南北，委放五经，避世自匿二十余年名山之侧，寒不遑衣，饥不暇食，思不敢归，劳不敢息，奉事圣师，承颜悦色，面垢胼胝，乃见哀识齿。
　　右出《道迹经》
　　善人不善人之师，不善人善人之资。不贵其师不爱其资，虽知之迷，是．谓要妙。
　　右出《老子道经》
　　老子曰：学不得明师，焉能解疑难？ 吾道如毫毛，谁当能明分？
　　上世始以来，所更如沙尘，动则有载劫，自惟甚苦勤。
　　右出《西升经》
　　太上玄一真人曰：师者，宝也。为学无师道则不成，非师不度，非师不仙。故师我父也。子不爱师道则不降魔，坏尔身，八景龙舆焉可得驭，太极玉阙焉可得登？子今学上清之道，希求升腾，永享无量之福，慢师行道，求肉飞之举，谓投之夜光，失尔一往也。
　　太上玄一真人郁罗翘告太极左仙公曰：子积劫念行，损身救物，开度有生，惠逮草木，托身林阜，守情忍色，恭礼师宗，劳弗厌极，苦志笃励，乃有至德，致紫兰台金阙上清宫有琼文紫字，功德巍巍，行合上仙，太上命太极真人为子三洞大法师，今复命我来为子作第一度师，子可复座，我当告子开度法轮劝诫要诀。
　　太上玄一第二真人光妙音告左仙公曰：子轮转生死，与善结缘，历劫积稔，代代不休，弃荣委禄，．投身幽阜，饥寒崄巇念道不言，钦仰师宝，恒如对神，仁和心柔，坐起欣欣，长斋苦思，时不敢亏，精感凝彻，故名摽上清，太上命我为子第二度师，当具告子三涂五苦生死命根劝诫要诀。
　　太上玄一第三真人真定光告左仙公曰：子七世有惠，割口救穷，仁及乌兽，润洒子身。子又积勤躬奉师宝，寒不思裘，饥不爽口，艰苦林岫，注心不替，紫藏纳真，项生奇光，致高上曲降，锡加仙卿，以酬昔德，岂不巍巍乎！太上命我为子第三度师，今当告子无量妙通转神入定劝诫要诀。
　　右出《洞玄法轮经》
　　夫经不师受则神不行，若世无法师，又无箓传者，当以法信投清泠，或可密室启玄师者，君北向三拜，然后以物布地，施於饥乏之人，平等一心，而用经世有师不须用此法。
　　右出《洞玄隐注经》
　　《中元玉箓简文神仙品》曰：奉师威仪经师则经之始，故宜设礼。三曾之宗籍师则师之师，故宜设礼，生死录籍所由度师，则受经之师度我五道之难，故应设礼为学，不尊三师则三宝不降，三界不敬，鬼魔害身。
　　《下元黄箓简文灵仙品》曰：功德威仪奉师之法，当为经师，开度弟子，三人受法师皆即为列功诸天，功名既建，则交游三界，五帝为宾。
　　黄箓简文灵仙品曰：功德威仪奉师之法，当为籍师，开度弟子，七人受法师皆即为列功诸天，言名仙品，迁上七祖，进升天堂。
　　《黄箓简文灵仙品》曰：功德威仪奉师之法，当为度师，开度弟子，九人．受法师皆即为列功诸天，言名白简，功德之大，九祖同升，皆得逍遥七宝林中。
　　《黄箓简文灵仙品》曰：为三师开度弟子，若经师已升，当并度籍师，籍师复升，当并度师，依科条列功名，言奏诸天，若三师并升，当开度三人，付同学有德之人，同学具依科旨，列言诸天，不得阙略。
　　右出《洞玄金箓简文经》
　　《太上中经》曰：夫师因经业故称之曰生，受者习焉，以同其诚，缠绵忧乐，义齐死生，於是始验克终，俱朝仙庭尔，乃东拜谘受，修盟曲室，尊卑以显，三契分别，孜孜之心宝经藏密，施行要言，诚存专一，保敬师经，方寸敢坠。如此始可与言神灵之交，道德之契矣。奉经而秘其道，行事而遵其誓，则上以刊名於玉简，书帝录於太极。
　　右出《洞真太丹隐书经》
　　法信品
　　飞天神人曰：受灵宝真文十部妙经，以金龙三枚投於水府及灵山所
　　住宅中，合三处，为学仙之信。
　　又曰：当以文缯五方之彩各四十尺，以关五帝，为告誓之信。
　　又曰：法用上金五两，以盟五岳，为宝经之信。
　　又曰：法用金钱二万四千，以质二十四生官，为重真之信，无金钱者，铜亦可准。
　　又曰：天文秘重，非信不宝。故上圣以信效心，无信则为贱道，无盟则为轻宝。
　　又曰：受经之身先信未备，后遇贤人赍信请受，皆当以所受之信充备，先师之服余者，可为身法用。
　　又曰：受经法信当十分折二，以送祖师。又二散乞贫人、山栖道士，余信营已法用烧香然灯，为弟子立功。
　　又曰：天王帝主禳灾度厄，用五色纹缯，随方丈数龙用上金，命缯用紫纹，庶民用缦缯，龙用中金，然灯请乞同如上法。
　　右出《洞玄明真经》
　　天尊曰：大道何其责人财宝，强使作功，故观其悭心，质求其意，
　　有而弗散，将何求哉？穷而发心，志意坚明，勤苦师门，劳不为惮，道已鉴之，如此之辈则功感诸天，故施财以对心，推心以对财，其功等尔。古人求心，末世求财，古人非心不仙，末世非财不度。所以尔者，末世贵财而不贵道，以黄金万斤、仙经一部施於穷山，末世乃当贪取此金，岂贪仙经？黄金克为身患，仙经克得命长，亦公知如此，只自不能兔於悭贪，既自不能兔於悭贪，安得名为道耶？故非道弘人，此之谓也。
　　右出《洞玄三元品诫经》
　　太上曰：法信以营斋，供养经道香油，为一切作福田及施散山林寒栖道士、世间穷厄六疾者，法师不得私用，其罪甚重，误人学道，学道之士慎之，慎之！
　　右出《洞玄自然经》
　　天尊告左玄真人曰：卿授此经，当依冥典法信，用金钱纹缯等物
　　皆令如式。此法出自虚无浩素元君之凝思，五方元老常所宝修。受者资上金五分、素丝五两，以五方元老之灵，本命纹缯，上寿百二十岁。计岁余一公王一疋，中人一丈，贫者一尺，此三种物慎不可阙，阙而强受，受者有罪。其中增降，贫富量之。
　　右出《洞玄思微定志经》
　　真人曰：《五千文》仙人传授之科，素与灵宝同，限高才志士、好讽诵求自然飞仙之道者，具法信纹缯五十尺与灵宝，一时於名山峰上受之。
　　仙公曰：世有高德人欲讽诵期升仙者，当与灵宝同时受之。
　　右出《洞玄敷斋经》
　　太微天帝君告上相青童君西城王君曰：其心好道，乐真勤心注玄者，无吝财物，轻物贵道道，无不存如此之士始可与言，内爱财宝外心浮好者，道亦已照闭之，玉笈加以金阙，升度之后藏之名山。
　　右出《洞真太上神虎玉经》
　　传授真讳隐术，依四极明科盟，紫金八两，丹文锦八十尺。
　　右出《洞真丹景道精隐地八术经》
　　凡经师之受盟物，当施散於寒穷，救贫病之急厄，拯山川之饿夫，营神灵之公用，若私割以自赡，贪溢以为利者，则经师之七祖受长考於地狱，身入风刀。
　　右出《 洞真高圣金玄经》
　　凡受《大洞真经》三十九章，太上大道君八景玉箓八风徘徊帝一之道，太丹隐玄回元五通十二上愿，玄母八间先进洞房金华雌一九玄列纪灵书紫文，填生五藏琅讦华丹，当启镮割绳乃得传之，节度如左。
　　紫金为环，环径一寸，截破一环，分为两半。经师及弟子当各带一半，终身佩之，青丝为绳，绳长九尺，各割半以缠绕缚此半环，又合带之。青锦一尺八寸，各分半为囊，以盛此金，环及青丝绳，分环各毕，弟子三拜受经。
　　右出《洞真大洞真经》
　　受太上素灵大有玉篇九真明科，案科资上金三两、紫纹百尺、青缯二十七尺、赤丝五两、沉香一斤、丹一两，诣师以为盟信。
　　右出《洞真四官内神宝名玉诀经》
　　五色锦各五十尺，以请五帝仙官。紫金五两，以誓五方之信。
　　沉香五斤，以上闻三元宫。
　　真珠一斤，以为盟丹之信。
　　书刀子一枚，以断死炁之路。
　　金珠七枚，以奉请七元之精。
　　绛纹七十尺，以为炎光之信。
