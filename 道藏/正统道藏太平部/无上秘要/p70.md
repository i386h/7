<!-- { "loadSidebar": true } -->
　　无上秘要卷之九十五
　　升紫晨品
　　凡有神州七转七变舞天之道，役使玉童玉女各二十一人，游行五岳，玄络青毛之节，驾青景之龙，佩神虎之符，戴芙蓉之冠，着紫绣毛帔丹青飞裙，鸣金玉真，紫盖华旛，带九赤斑符，封山召云，上游紫极金堂之中。若未能变景腾霄，故在人中。修行此道，九天父母上皇紫晨亦以法服飞仙羽章给子之身，但不显於嚣尘之中耳。子修此道，当但存己身着此章服，乘龙御云，七年克得真灵见形，上升紫晨。
　　上皇先生紫晨君，盖二晖之胤，结玉晨之精，育龙烟於太空，包紫虚以通灵，托九玄以含秀，凝洪露以成神，陶三气以自灌，经玄母以法生，任历劫而受化，感日告而曜形。於是上皇元年天甲启晨，诞於神州八景之天平丘中域洞渊之滨，厥名讳波帝字曰虎□，既生之旦，面发金容，体映玉光，五色紫章，七十二变，精耀玉颜。神龙吐芝以灌溉，鸾凤抚翼以荫玄。丹灵散景於琼轩，流光焕烂於遐真。二景停晖於八朗，七元回精以匡晨。金仙散香以乱气，神妃掷华以发烟。五纬结络，神秀紫天。年冠二九，逍遥中元。餐精咽气，吐纳灵津。含芝内灌，凝神胎仙。挹漱守默，澹泊自然。思微念气，时不亏间。积感洞元，名超上清。受号元皇，位登紫晨。兰凤应瑞，顺运流迁。神秉五曜，形盘七元。飞霄回轮，乘空落烟。群仙启路，三道合明。流电吐威，逸驾九玄。再登玉陛，三谒紫庭。游盻琼阙，宴景三元。携契五老，玉霄上宾。飞兽攘踞，神凤抚呜。巨虬匡辔，灵风散香。流芬激扬，蓊蔼玉清。金童攀云而侍轮，玉女蹑虚而卫灵。东游碧水桑林之馆，洞渊浩灵极清之源旸谷神王总仙玉司，请九玄元图、青精翠云九变之光日景启明之章，以炼真化形，游洞上宫。西之玄羽素野、西龙蒙汜之滨紫微玉堂王母，请皓灵素章、龟山元箓，定真玉格，以禅紫皇之号。南造朱陵太丹极炎流火之乡、太阳琼宫九层玉台南极上元君，请太丹洞元炎铃七耀琼章，金真玉光以招二景玉精，炼化七变之容。北造朔阴九玄寒乡，太阴玉晨九元真妃受流精飞景宝章萧条九耀豁落七元，以披天关，朝宴玉宫，上登始天元景玉京峻嶒之台九曲之房，太真丈人、太上大道君，受三天正法，威制六天，受九绛飞精章，衣流金凤玺，位登紫晨。
　　上皇先生於是灵耀晖姿金容畅颜体冠法服，头戴紫文飞霜七色之冠，侍女众仙十亿万人，飞龙毒兽备卫玉轩。夜明自然神烛，室散虚馥之烟，风鼓玄旌，回舞纷蔼。啸朗太无，玉音激籁。虚唱飞歌，八响应会。鸾呜凤吹，清奏玄籁。玄精曲映，三晨停盖。万真礼庆，莫不宗赖。颐棒神州之阙，萧条无崖之馆，匡制三五之运，拯化承唐之难。理二仪於玄图，总上皇之遗干。静咏琼轩，俯盻冥玩。蔚蔚三关，幽章启韵。合唱玄阆，明范应赞。虚音互骋，洞慧朗焕，激八风以迅驱，摄流电以扬精。召六甲於五行，役武卒於天丁。符五岳以伺驾，檄威章以震灵。变舞天於神州，回七转於妙庭。招虚无以自灌，服玉符以升形。落玄象於日月，运七气於斗星。於是飘飖九域，公子同轩，司命齐轮，游宴紫晨，领括洞渊，总御群仙。自天以下莫不受事於上皇由七变之道。妙哉焉，七转七变之道。上皇紫晨君受於九天父母，修行道成，以传玄感清天上皇君。上皇君以传三天玉童，三天玉童以传紫极真元君，紫极真元君传天帝君，天帝君传南极上元君，南极上元君传太微天帝君，太微天帝君传后圣金阙君，后圣金阙君传上相青童君，承真相系，皆经万劫一传。小有天王后撰一通，以封於西域山中。得者皆奉迎圣君於上清宫，给玉童玉女各二十一人，典卫灵文，营护有经者身。
　　上皇七转之道绛简紫书，秘於紫天元台玉室金房之内，授於已成真人，不教於始学。凡受洞真三十九章雌一玉检大有妙经，解结散滞，拔度七玄，而不知七转之法，皆不得诵咏於玉篇。夫七转之章，皆神洲之曲，高上之音，运於天地，参落三晨，左回右转，合会洞门，变五还二，上应七元，转三还五，纬度天关。其道甚妙，故为舞天。诵之一篇，朗彻无间；七转八诵，三光齐真；五老定籍，司命改年；解散宿结，断绝胞根；上开九祖，更反胎仙；制御千妖，万魔束身；修之万徧，位登紫晨。
　　右出《洞真神州七变舞天经》
　　升玉宫品
　　太帝君素语内祝第－
　　静室独处，平坐东向，叩齿九通，瞑目阴祝曰：
　　苍元浩灵，少阳先生，九气还肝，使我魂宁。敢有犯试，摧以流铃。上帝玉箓，名上太清。毕，咽闭气九息，咽液九过止。
　　天帝君素语内祝第二正
　　南向，瞑目，叩齿三通，阴咒曰：
　　赤庭锋宫，上有高真。三气归心，是我丹元。腾我净躬，径奏以闻。太微绿字，书名神仙。毕，闭气三息，咽液三过止。
　　南极上元君素语内祝第三
　　正西向，瞑目叩齿七通，阴咒曰：
　　素元洞浮，天真神庐。七气守胇，与神同居。澄诚明石，游御玄虚。白玉金字，九帝真书。使我飞仙，死名已除。毕，咽闭气七息，咽液七过止。
　　太微天帝君素语内祝第四
　　正向本年命之上，瞑目，叩齿十二通，阴咒曰：
　　黄元中帝，本命之神。一气侍脾，使我得真。后物而倾，千神来臣。老君玄录，书名神仙。长生久视，与天同存。毕，因闭气一息，咽液十二通止。
　　后圣帝君素语内咒第五
　　正北向，瞑目，叩齿五通，阴咒曰：
　　玄元八极，太上之机。五气卫肾，龟玉参差。着名玉札，年同二仪。上皇太帝，峙然不迷。役使六甲，以致八威。毕，因闭气五息，咽液五过止。
　　众真素语内咒第六
　　还东向，存五方之气，都毕，又咽液九过，叩齿。毕，北向再拜，阴祝曰：
　　谨白太上太极四真，请存五方五帝五灵神。刻其绿字，骖驾十天，万妖束气，众邪绝烟，使某相见，得共语言。毕，乃精思。
　　太上曰：凡欲修行经方，存念神真守一之法，不先通释三宫，开明九孔，调理五府，然后修行，则神气不欢，真灵不降，亦徒劳於精思，无益於自补也。有志者，精行其事，五方素咒讫，还存思，气理和调，内神欣喜，影响相对，无不朗然也。兆勤□之，必得神仙至妙上法，非贤不传。
　　凡修长生之道、白日升晨之法，每当清斋苦念为先。故至人之学，望云霞而致降，思招无而致感者，岂复虚缪哉！天道玄默，望之泯泯。子既有心，安在子身。谅由精诚，守固握真。道不期远，正在数年。与气相应，道便降焉。此太上之妙诀，得者神仙。
　　凡学当从下上，案次而修，不得越略，亏天科条。经有三品，道有三真。三皇内文，天文大字，九天之录、黄白之道，亦得控辔玄霄，游盘五岳，故为下品之第。灵宝洞玄、亦元始俱生，渊颐深奥，妙趣同原，斋净芳兰，五称映玄，拔度七祖，解释罪根，亦致真人下降，飞腾太清。中品之妙，下方地仙。上清道经，太丹隐书。凡三百宝名，玉诀九千。此上真之首目，玉帝之内篇。得者名参玉简，录字青宫，白日升晨，上造帝堂。上品之诀，秘在九天之上、大有之宫。夫学当从下品造於玉清
　　也。道者三奇：第一之奇，大洞真经三十九章；第二之奇，雌一宝经；第三之奇，太上素灵洞玄大有妙经。此传已成真人，不传於始学也。忽遇因缘，得见篇题，不得使妄披於灵文，皆当先炼於涉学，然后造真。道无不备，万无不仙。学者详而奉之，勿亏此言。
　　学道不先备科而学，亦万无成也。科以制犯，知科便改，自然应真也。太真科有九品，品有十二条。九真科有三品，品有九条。四极明科有四品，品有二十四条。诫於轻重罪福之制，故学者宜先寻之。此科亦单行，於始学不必悉备於众经也。
　　太上素灵大有玉篇、九真明科，皆传骨相合真之人。依上皇之初，旧经万劫一传，三天立正，改七千年听得三传，七百年内有其人亦听三传。案科赍上金三两，紫纹百尺，青缯二十七尺，赤丝五两，沉香一斤，丹一两，诣师告赍百日，或三十日，上誓九天，北帝大灵万真领仙玉司，以为盟信，誓约宝秘。修行灵文，不得轻泄，宣露神真，愆盟负科，殃及九祖，考挞死魂，长闭地狱，万劫不原，身役形残，终不得仙。
　　凡受素灵洞玄，当依年限而传，过此不得复出篇目，以畅三奇。素灵经妙可诫於后学，使勤尚之人告慎於明科。
　　诸天帝王后圣九玄帝君、上相青童太极真人，稽首敢问太上天尊至真，上法高秀玄澄，罗络万物，宗寂虚凝，妙起激玄，法化三乘，弥纶亿劫，量何可胜，岂复稽於明科乎？
　　太上曰：善，子之言。夫后生之徒，自非玉虚之胤结自然而生者，皆孕於混气，染系於嚣秽也。结有不纯之行，性有不专之善。虽希慕玄赜，故心恒背我，举止所乘，莫不犯於过。过生乎外，减命乎内。承此而学，岂不去真远哉！如使三官执咎，对在幽司，考延七祖，罪累於身，有犯斯过者，而使悟於玄都，有纠罚之制，灵化之大，复许有赎罪之法，案科而用，如此期真将必近矣。为学之士而无此检，亦徒劳於精思，无益於苦念也。今故摽出九真三品、明章太极真人，於是退斋，上清奉受素灵大有妙经，九真科检秘於金藏玉匮，卫以玉童玉女各三千人，侍典灵文，散香虚庭，飞龙毒兽，巨虬千寻，奋爪云墙，备卫玉关也。如是十天大圣九宫真仙三月一过，莫不上登玄宫，禀承明科，礼拜於灵文也。
　　上相青童君曰：凡有金骨玉髓，名参青宫。得有此文，秘而施行，於是承受之仪玄合上典，施用节度与真同功，赎罪拔难宿结咸解，七玄之祖於是而欣，己身升腾，上宴玉宫也。
　　右出《洞真太上素灵太有妙经》
　　无上秘要卷之九十五竟
　　无上秘要卷之九十六
　　玉清品上
　　玉清高桃厉冲龙罗天观灵无晨隐书金玄内文，九老仙都所佩。行神仙之道，当以赤书白版上，置西方，以灭西方白帝大魔王官属，招致西方仙官。行之十二年，则白景素灵七圣金灵君降形兆身，役使仙官，取自然灵药。又以朱书白缯佩身，行来西方福堂渊盛行之世界，大魔王束带稽首礼迎仙官侍卫入西岳，则致素云羽盖，十二年飞行玉清宫。玉清碧落空歌余黎天总晨九极隐书金玄内文，玉清高元君所佩。行神仙之道，当以墨书丹版上置南方，以减南方赤帝大魔王官属，招致南方仙官。行之一十八年，则洞阳丹灵真景君降形於兆身，役使仙官，取自然灵药。又以墨书绛文佩身，行之南方宛利城境弃贤之世界，则大魔王束带稽首礼迎仙官侍卫入南岳，则得南极宝书致丹云羽益，一十八年飞行玉清宫。
