<!-- { "loadSidebar": true } -->
　　太极真人曰：忍人所不能忍，割人所不能割，行人所不能行，居人所不能居，衣人所不能衣，食人所不能食，守人所不能守，学人所不能学也，乃镇以灵药，餐於云牙，尸虫沉落，秽浊消灭，三宫调畅，五藏安闲，将长斋久思，静咏洞经，耽味众妙，兼以丹液也。如是者，岂有不得升仙之道乎？
　　右出《洞玄安志经》
　　　　夫人生身，各有眼、耳、鼻、口、心、意，而行各异。唯有愚者，目专利色，耳贪音声，意想不端，心念不清，手为之行，恶随时积，罪结天灵。夫唯贤者独自不然，与彼俗人事事有反，目不多瞻，见好不惊，耳不信谗，不听乱声，鼻不嗅香芬芳之腥，口不尝甘，茹犯众生，心不想欲财色华荣，手不奸用，足不恶行，此是道士之行。
　　右出《升玄经》
　　无上秘要卷之六十五竟
　　无上秘要卷之六十六
　　沐浴品
　　天尊言：夫为学者，经三元上吉之日，香汤自炼，沐浴五神，则炁澄形正，神爽结真，体不受秽，炁不受尘，三关清虚，万邪不干，三部八景洞明身中，服御导引，五府生熏，内外充溢，自然成仙。
　　天尊言：常以正月十五日、七月十五日、十月十五日平旦、正中、夜半三时，沐浴身形，五香自洗。临沐浴时，向南以金杓茴香汤东南左转三十二过，开眼思日光在左目上，月光在右目上，五星缨络头上，五色之云匝绕一身，青龙、白虎、朱雀、玄武、师子、白鹤罗列左右，仙童执巾，玉女散华，飞仙乘骑，神卫身形，便叩齿三十二通，祝曰：
　　天澄气清，五色高明。日月吐辉，灌我身形。神津内奥，香汤炼精。光景洞耀，焕映上清。炁不受尘，五府纳灵。罪灭三途，祸消九冥。恶根断绝，福庆自生。今日大愿，一切告盟。身受开度，升入帝庭。毕，仰咽三十二过止，沐浴毕，冠带衣服，又叩齿十三通，咒曰：
　　五浊已清，八景已明。今日受炼，罪灭福生。长与五帝，齐真上灵。便即入室，依法行道。
　　右出《洞玄三元品诫经》
　　青童、君曰：夫建志内学，养神求仙者，常当数沐浴，致灵炁，玉女降。不沐浴者，故三宫秽污。
　　右出《南岳夫人传》
　　紫微夫人曰：《太上九变十化易新经》云：若履殗秽及诸不净处，当先澡浴盥解形以除之。其法用竹叶十两，桃皮削取白四两，以清水一斛二斗，於釜中煮之，不令沸出，适寒温以浴形，即万掩消除也。既以除殗，又辟湿痹疮痒之疾，且竹芦青而内白桃，即却邪而折秽，故用此二物以削形中之滓浊。天人下游既反，未曾不用此水以自荡。至於世间符水祝漱外舍之近术，皆莫比於此方也。若沐者并佳。
　　南岳夫人曰：浴不厌频，患人不能耳。数则荡炼尸臭，而真炁来入。
　　清虚真人曰：每至甲子，必当沐浴。
　　紫微夫人曰：沐浴不数，魄之性也。违魄反是，炼其浊秽，魄自亡矣。
　　右出《真诰》
　　凡存念上道，祝除三尸之时，常当采取白芷草根及青木香，合以东流水，煮取其汁，以沐浴於身，辟诸血尸恶炁，亦可和香烧之，以致神明。若无青木香者，亦可单用白芷。
　　右出《洞真太上黄素四十四方经》
　　黄帝曰：天老以小兆未知天炁，故受兆灵宝五称符经，诸案东井谶清洁，吉日沐浴，斋静受灵宝符也。
　　正月十日人定时，
　　二月八日黄昏时，
　　三月六日日入时，
　　四月四日日映时，
　　五月日日中时，二十九日巳时，
　　六月二十七日食时，
　　七月二十五日早食时，
　　八月二十二日日出时，
　　九月二十日鸡三鸣时，
　　十月十八日鸡初鸣时，
　　十一月十五日过夜半时，
　　十二月十二日夜半时，
　　此皆天炁月宿东井与神仙合香，此日沐浴神降已也。
　　右出《洞玄真一五称经》
　　天河灌东井，石景水母精。圆光拂灵曜，玄晖莹高明。元始披重夜，天人逐月生。沐浴澜池上，龙负长绠缾。金童洒香华，玉女流五星。冠带濯玉律，炼度五仙形。体香万神降，乘景登高明。
　　右出《洞玄二十四生图经》
　　用水三斛，青木香四两，真檀香七两，玄参二两。
　　合治煮之，令得一沸。毕，澄适寒温，以自沐浴。此天真玉女玄水之法，名炼胎神水。
　　右出《洞神经》
　　人室品
　　南岳夫人曰：入静户先前右足着前，后进左足，令与右足齐。毕，乃趣行如故，使人陈启，通达上闻。
　　右出《真诰》
　　明灯品
　　帝君常居朗琼之台、金房紫户之内，明玄灯以自映，通遐光於八窗，念大真於五形，披三愿於帝房，虚上降以紫盖，无中给以金童，自然号我帝位，总掌於玄宫，大品生于始，妙道在微芒，今以相告，子勤奉焉。告南岳上元君曰：子学神真之道，处虚宫之上琼房之内，不知明灯以自映，通玄光於五脏之内，因得明矣，形体之神因得归也。子若能暮明灯於本命，朝明灯於行年，恒明灯於太岁，上三处愿念即体澄炁正，真光内照，万神朗清。元君奉法，施行三年，即致夜光童子二十四人玄光，自然而明，又不明灯而通光也。得吾此道，行之九年，身体光明，彻视万里，朝观自然，夜光童子降子之房。
　　常明灯於所住静室本命之上，暮入室向灯长跪，叩齿十二通，祝曰：
　　玄光映太阴，八达朗旦明。澄身曲室裹，仰彻曜上清。五清发朗台，玉芝自然生。洞照通太真，万神监我形。削灭九阴炁，记上东华名。保我无终休，长与日月并。拔度七玄难，南宫更受荣。明光启玉皇，上受内观经。天降飞霄辇，腾空驭绿軿。得谒太帝馆，进拜玉皇庭。
　　毕，再拜，向本命仰头咽液七过止。
　　又恒明灯於行年之上，朝向灯叩齿十二通，祝曰：
　　明灯照行年，散光焕八方。婴婴色象澄，内观朗空洞。披释神衿子，上与玉真通。仰宗高上道，修邈无行踪。思得玄灵降，控辔御飞龙。却我百年期，还反婴孩容。赐我西华女，给我金晨童。侍香履年命，稽首玉帝房。神来道亦畅，欢适香烟中。整心注太玄，精感洞虚空。室招神霄降，目瞻仙都公。拔过七祖难，度形还南宫。
　　毕，再拜，向灯咽炁二十七过止。
　　恒於太岁上明灯以通神，复愿以求真，三年玄光内映，神真降授子不死之方、当时自有感应。当朝夕烧香，叩齿十二通，向灯祝曰：
　　灯火映太真，明光彻玄虚。披朗无上道，心注玉帝庐。洞达空同内，神睹形自舒。积感致灵降，心恬理潜敷。朝礼太帝堂，夕诵金真书。逍遥玄洞裹，万岁反婴孩。天冠紫霄霞，帝给绿琼舆。浮游五岳巅，适意得所如。七祖免三涂，福庆有盈余。
　　毕，再拜，咽液二七过止。
　　若能恒於三处明灯不灭，七玄之祖即得去离十苦，上升南仙，一身澄正，神真来降，夜光自明，通於表裹。
　　右出《洞真天关三图七星移度经》
　　明灯颂：
　　太上散十方，华灯通精诚。诸天皆亦然，诸地悉朗明。我身亦光彻，五脏生华荣。炎景照太无，遐想繁玉清。丹精寄太无，玄阳空中响。含形灭苦根，幽妙至真想。垂华不见实，因缘示光象。我身亦如之，乘化托流景。夜光表阳丹，迢迢照灵室。诸天普光显，诸阴即已灭。我神亦聪明，但玩智与慧。逍遥适道运，迁谢任天势。攀形蹑空洞，夜烛焕流萃。
　　凡见然灯，皆当微叩齿三通，而诵此文。
　　太微天帝曰：徒然灯而不知此诵，六天魔府不过人，死命八方，诸天不遣玉童主女，飞天神人不降於子矣。十方三界不度兆仙名於东华，南宫不受子七祖父母化生之道。
　　右出《洞真智慧大戒经》
　　作香玄腴法：
　　用麻腴一斛，真檀一斤，青木香一斤，玄参一两，香珠三两。
　　捣碎内腴中，密盖之，微火煎之，半日成，以为灯。
　　右出《洞神经》
　　烧香品
　　合上元香珠法：
　　用沈香三斤，熏陆香二斤，青木香九两，鸡舌香五两，玄参三两，雀头香六两，占城香二两，白芷二两，真檀四两，艾香三两，安息胶四两，木兰三两。
　　凡十二种别捣，绢筛之。毕，内枣十两，更捣三万杵，内器中，密盖蒸香一日。毕，更蜜和捣之，丸如梧子，以青绳穿之，日曝令乾。此三皇真元香珠，烧此皆香彻九天。
　　右出《洞神经》
　　南岳夫人曰：烧香时，勿反顾。反顾则忤真炁，便致邪应。
　　右出《真诰》
　　青童君曰：夫精思者，当先烧香於左右。
　　右出《道迹经》
　　叩齿品
　　叩齿之法，左左相叩，名曰折天钟。
　　右右相叩，名日折天磬。
　　中央上下相对叩，名曰鸣天鼓。
　　若卒遇凶恶不祥，当折天钟三十过。
　　若经山辟邪，威神大祝，当椎天磬。
　　若存思念道，致真招灵，当鸣天鼓。
　　叩齿虽一，其实有左右上下也。故凶恶而畏天钟之响，山神而惮天磬之动，招神而肃天鼓之震矣。宫商有节，希微内感，不可以一槩求也。千章万事，皆当如此。叩齿之道演矣，钟鼓之音别也，是以道数不可乖错，术法不可杂乱，乖错则有暗昧之败，杂乱则有嚣毁之祸。非冥冥之无贯，行冥贯之无序，道之不成，事之不验，良由求真之涂不可履辙迹而多愆。折天钟三十过，谓无他祝，姑行此以除不祥耳。若有所案，行随本法，叩齿之多少不必，须折三十过。
　　右出《洞真太上隐书经》
　　凡上请叩齿咽唾法，皆各有方，先后有次，不得乱杂，使真灵混错也。夫叩齿以命神，咽炁以和真，纳和咽六液以运入，制神须鸣鼓而行列。凡存修上法礼祝之时，皆先啄齿上下相叩，勿左右也。一呼一吸，令得三叩为善，须礼祝毕，更又叩齿，乃得咽诸炁液。此名为呼神和真，以求升仙。
　　右出《真诰》
　　咒请品
　　凡道士隐迹山林，精思感灵，或读洞经发响之时，多为北帝大魔试败於人兆，每至昏夜当叩齿三十六通，毕乃祝曰：
　　北帝大魔王，受事帝君前，泉曲之鬼，四明酆山。千妖混形，九首同身。神虎放毒，馘灭雷霆。神公吐祝，所戮无亲。太微有命，摄录山川，鸣铃交一掷，流焕九天。风火征伐，神锋千陈，凶邪伏灭，万精枭残。妖毒敢起，受闭三关。请依洞法，莫不如言。祝毕，又一叩齿三十六通，此为三天正法祝魔神一方，常能行之，则神兵侍卫，山川摄精，千妖交闭，万邪不干。
