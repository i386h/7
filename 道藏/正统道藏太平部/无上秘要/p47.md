<!-- { "loadSidebar": true } -->
　　谨为男官祭酒某甲家建斋行道，请福消灾，忏悔存亡罪结，一切和释，道气覆盖，幽显开济，人口安休，尊卑万福，门户清茂，福祚所归，常居吉庆，善缘悉会，不堕三恶，所愿者合。
　　次存思命魔步虚三首礼经如法。
　　次昼则向西，夜则向北，各散发泥头，众官复立，各称位号。
　　系天师某治祭酒太上灵宝无上三洞弟子奉行灵宝法事，某岳先生臣某甲上启上下中央四面八方太上无为大道诸君文人、至大至尊无上无顶无极无穷普照普察无量洞明最上至真、无鞅数重道气无始元先寥廓无端混沌无形虚无自然太上无根冥寂玄通大智慧源正一盟威太上无为大道道中之道神明君、无上无初万亿数无鞅数众道德诸君丈人、太上道德君、道德丈人、无上万元君、万无丈人、无上万福君、万福丈人、无上万气君、万气丈人、溟涬天神诸君丈人、玄无老君、太清玄无无上三天无极大道无上丈人、太上三气君、三气丈人、太上老君、太上丈人、太玄上一君、太玄丈人、中黄正一君，中黄丈人、太元君、太元丈人、太始君、太始丈人、太初君、太初丈人、太素君、太素丈人、太虚君、太虚丈人、太真君、太真丈人、太一君、太一丈人、太仪君、太仪丈人、太平君、太平丈人、太渊君、太渊丈人、天帝君、天帝丈人、九老仙都君、九天仙都丈人、玉历君、玉历丈人、九气君、九气丈人等百千万亿亿万亿无鞅数万重道气君、道气丈人、千二百官君、千二百官丈人、太清玉陛下太上玉真君、玉真丈人、五仙君、五仙丈人、九灵君、九灵丈人、太清十二真君、十二真丈人、二十四神人君、二十四神丈人、太清三十六真君、太清三十六真丈人、五气君、五气丈人、阴阳生气君、阴阳生气丈人、五气符契诸君丈人、慈父圣母上上太一君、上上太一丈人、皇天太上帝无极太上元君、太上元君丈人、太一君、太一丈人、神宝君、神宝丈人、真宝君、真宝丈人、天宝君、天宝丈人、灵宝君、灵宝丈人、元神君、元神丈人、元真君、元真丈人、元灵君、元灵丈人、太上高皇帝王神气都官考行状六质六直六忠六朴六端六殷等二十四官三十六神、天皇老君、天皇老丈人、南极老君、南极丈人、黄神老君、黄神丈人、黄老君、黄老丈人、太和君、太和丈人、太上皇真道君诸君丈人、天师女师、嗣师女师、系师女师三师君门下典者、诸官 
　　君将吏、监察五气君、万道父母、万气父母、万德父母、天地父母、神仙所出、仙圣所聚、东王父、西王母、日君、月夫人、众仙天官大神等，臣等宿世缘会，得遭道化，谬蒙师真所见启拔，开导腐骸，参以经法，过太之恩实在罔极，受法之日与三官有誓，要当竭尽躯命，输效筋骨，奉宣大化，质对幽冥。辅助师老，救济一切。谨有於此读词。按如某辞，言款事切，实可哀愍，臣等既叨忝大乘，职在扶救，不胜所见，谨相携率，为某承天师旨教建议涂炭，束缚骸骨，衔发泥额，五心涂地於栏格之下，依灵宝下元大谢清斋烧香，昼夜六时行道，为某首谢亿曾万祖父母伯叔兄弟无鞅数劫亿宗以来逮及某身家门大小前身今生积行所犯，天所不原、地所不赦、人所不哀、鬼所不放亿罪兆过、触犯三元百八十条律，三官九府百二十曹阴阳水火左右中宫考吏之罪，解释厄运，过度灾难，披心露肝，不敢虚余。恩惟太上众尊至真高神，特垂哀省，开大慈之泽，回罔极之恩，救除某
　　上世亿曾万祖无鞅数劫亿宗以来逮及某身及见在大小一切众生犯恶为非无鞅数罪愆、考罚负千罪万责，哀原矜赦怨对，和解考讼，复注一切，断绝流殃积逮，并乞消灭，冢墓安稳，祸害不生，乞先亡后死怨魂苦爽咸受福乐，其业考释散，谪罚除灭，乞削罪录右宫黑簿，度名左府青录之中，道气覆盖，神明佑护，转祸为福，反凶成吉，禳灾却害，度脱厄难，彻减短算，着名长历，家门拳属，厄过病愈，咸保万福，瘟疠鬼魔百毒千灾驱迸八表，门户兴盛，万善所归，存亡休泰，仰荷道恩。毕，法师上香，向东立。
　　次说十二念愿毕，复炉。
　　香官使者，左右龙虎君、侍香诸灵官，当令露坛之上自然生金液丹碧芝英，百灵交会在此香火之前，愿皇帝万福，天下蒙恩，十方金童玉女侍卫香烟传奏臣等所言，径御太上无极大道玉帝几前。
　　斋竟高功法师，向东各鸣天鼓二十四通，各称名位。
　　太上灵宝无上洞玄弟子奉行灵宝法师，臣某甲等稽首再拜，上启太上无极大道太上大道君、太上老君、太上丈人、无上玄老十方无极大道道德众圣天尊、至真大帝、天帝天师君、灵宝监斋大法师，臣等素出凡愚，不以秽贱，好道乐仙，谬受法任，得腾景九玄，志竭愚短，自效毛发，谨有同法男女官某甲操辞自列投诚，归命告於，臣等求乞救理，臣等谨相携率登，以今月某日寅时於此，某郡县里中承天师旨教建议，涂炭谢法，露身中坛，行灵宝下元大谢清斋，烧香诵经，思神念真，三日三夜各六时行道讫，某月某日丑时修行事竟，所启上请天仙、地仙、飞仙、真人、神人、日月星宿、九宫五帝、三河四海、五岳四渎、神仙兵马各九亿万骑，监斋直事、侍经侍香、金童玉女、监斋众真、灵宝官属、传言奏事、飞龙骑吏等四方监察真官灵仙，谒还真官，进品上仙，加爵帝秩，随品署真，当如太真之仪。令臣等行道得道，求仙得仙。令臣等分形变化，七十四方三元下降，皆致绿軿，飞行上清，腾景九天，日月同晖，三宝齐轮，惟蒙至真鉴映丹情，臣等学法未备，俯仰之格斋法难精，不合仪式，进止犯科，为四司所纠，五帝所执，千愆万罪，乞蒙矜赦，一反原未悟，不见罪罚。臣等身中五体真官随功上诣，玄都受秩，事竟各还臣等身中，与臣等同升，飞行太空。谨上启闻，伏须告报。臣某等诚惶诚恐，稽首顿首，再拜以闻。
　　无上秘要卷之五十竟
　　无上秘要卷之五十一
　　盟真斋品
　　太上大道君前进作礼，上白天尊，今日侍座，得见诸天童子受诸威光，光明普照诸天福堂及无极世界地狱之中。善恶报应，苦乐不同。善者欢泰，逍遥无穷；恶者涂炭，流曳八难，无复身形，甚可衰伤。凡如此之辈，受恶因缘，亿劫长对，不识命根，不审可有功德，拔赎开度死魂长夜九幽之中，身入光明，更生福门，如蒙慈愍，生死荷恩，亡者欢乐，见世兴隆，富贵昌盛，寿命长久，则云荫八遐，风洒兰林，来生男女得闻法音，唯愿天尊分别解说，授以诀言，令众见明。天尊告太上道君谛听。吾言善思善识，封於中心，晨夜存念，慎勿使忘言，吾今为汝解说妙音，可得依用，拔赎罪魂，开出长夜九幽八难，宿对披散，转入信根，生死欢乐，世世因缘，其法高妙，四万劫一传。世有贤明，誓而告焉，密则降福，泄则福臻，风刀之戒出於盟真违科犯律，勿怨诸天，於是天尊命飞天神人说罪福缘对，拔度上品。当说经时，诸天日月星宿朗曜，普照九地无极世界长夜之府、九幽之中，长徒饿鬼责役死魂，身受光明，普见命根。於是自悟，一时回心，咸使思善，念还福门，五苦解脱，三涂蒙迁，宿对解释，地狱宁闲，是时男女普闻法音，豫以有心，悉得神仙。
　　飞天神人曰：九幽玉匮，拔度死魂，罪对上品。常以正月、三月、五月、七月、九月、十一月，一年六斋月，一日、八日、十四日、十五日、十八日、二十三日、二十四日、二十八日、二十九日、三十日，一月合十日，及八节日、甲子日、庚申日，於家中庭安一长灯，令高九尺，於一灯上然九灯火，每令光明上照九玄诸天福堂，下照九地无极世界长夜之中，依威仪旧法关启，上请天仙、地仙、真人、飞仙、日月星宿、九宫五帝，五岳三河四海兵马各九亿万骑，三十二人散华、玉女三十二人，五帝直符等各三十二人，传言奏事、飞龙骑吏等一合来下，监临斋堂，捻香愿念应口上彻，行道事竟，皆启还天宫，昼则烧香，夜则然灯，使香烟不绝，悉露经中庭於九灯之下，绕灯行道，上香愿念毕，便东向九拜言曰：今某甲归命东方无极灵宝天尊、已得道大圣众至真、诸君丈人、九炁天君、东乡诸灵官，今故立斋，烧香然灯，愿以是功德照曜诸天，普为帝王国主、君臣吏民、受道法师、父母尊亲、同学门人、隐居山林学真道士、诸贤者及蝖飞蠕动蚑行喘息一切众生，并得兔度十苦八难，长居无为，普受自然，某家亿曾万祖囚徒死魂开诸光明，咸得解脱，转入信根，去离五道，开度因缘，死者长乐，生世蒙恩，天下太平，道德兴隆。今故烧香，自归师尊大圣众至真之德，得道之后升入无形，与道合真。毕，脱巾叩头，搏颊八十一过止。
　　次南向三拜，言今某甲归命南方无极灵宝天尊、已得道大圣众至真、诸君丈人、三气天君、南乡诸灵官，愿念如上法。毕，脱中叩搏颊，各二十七过止。
　　次西向七拜，言今某甲归命西方无极灵宝天尊、已得道大圣众至真、诸君丈人、七炁天君、西乡诸灵官，愿念如上法。毕，叩头搏颊各六十三过止。
　　次北向五拜，言今某甲归命北方无极灵宝天尊、已得道大圣众至真、诸君丈人、五炁天君、北乡诸灵官，愿念如上法。毕，叩头搏颊各四十五过止。
　　次东北一拜，言今某甲归命东北无极灵宝天尊、已得道大圣众至真、诸君丈人、梵炁天君、东北乡诸灵官，愿念如上东方法。毕，叩头搏颊各九过止。
　　次东南。
　　次西南。
　　次西北。
　　四隅俱一拜，叩头搏颊并各九过，归命悉如东北之法。四隅毕。
　　次向西北上方三十二拜，言今某甲归命上方三十二天无极灵宝天尊、已得道大圣众至真、诸君丈人、三十二天帝君、玉京玄都紫微上宫诸真人、玉女神仙诸灵官，愿念悉如东方之法。毕，叩头搏颊各二百八十八过。
　　次向东南下方十二拜，言今某甲归命下方无极灵宝天尊、已得道大圣众至真、诸君丈人、九土高皇、四司五帝、十二仙卿、五岳四读九宫真人、神仙玉女、无极世界九地诸灵官，今故立斋，烧香然灯，愿以是功德照耀地下无极世界长夜之府九幽之中，普为帝王国主、君臣吏民、受道法师、父母尊亲、同学门人、隐居山林学真道士诸贤者及臣家亿曾万祖长夜死魂，先身所行犯天禁地忌，罪恶缠绵，死受宿对，往反涂炭，因缘不绝，流曳五苦，长夜无脱，乞今烧香然灯，忏谢以自拔赎，光明普照长夜之府九幽地狱，解出幽魂，罪根散释，三官九署不见拘闭，开度升迁，得入福堂，去离恶道，恒居善门侯王之家，生世欢乐，普天安宁，今故烧香，自归师尊大圣众至真之德，得道之后升入无形，与道合真。毕，叩头搏颊各一百二十过止。
