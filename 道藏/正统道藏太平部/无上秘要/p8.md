<!-- { "loadSidebar": true } -->
　　贱，聚敛藏货，不救亲疏，怨家来破穷困病结，聋耄胇枯，魄去身亡，死入此狱，火鬼来加，焚烧割炙，吞火啖炭，轻重劫年。
　　第四，北岳恒山，名溟浮之狱，黑一帝主之。生世不知，好行耶见，信用魔言，訾毁正法，愚痴难训，嗜酒酣迷，嫉妬胜己，抑绝贤明，欺罔幽显，自任从横，淫泆元已，忿恚肾溃，精竭身亡，死入此狱，土鬼来加，担沙负石，挞汲溟波，铁枝乱考，轻重劫年。
　　第五，中岳嵩山，名普掠之狱，黄帝主之。生世不信，好行妄语，口是心非，负违盟誓，诬罔人行，诳或遐迩，幽显所疾，阴阳共治，所向闭塞，肿沉疼，谬误落漠，形雕脾朽，志废身亡，死入地狱，木鬼来加，杖杵撞打，桎梏扭枷，风刀煮炙，众考备婴，掠时分碎，竟又成形，死而更生，生在鬼狱，受楚幽司，轻重劫年。
　　洞玄智做罪根
　　酆都山之北狱，有十二椽吏，金头铁面，巨天力士各千四百人，手把金槌铁杖，凡犯玄科，死魂各付所属狱，身为力士铁杖所梓，方劫为一掠，三掠乃得还补三涂之责。
　　太上道君出游八门，见诸地狱幽闭重槛，及三河九江刀山剑树，囚徒饿鬼，责役死魂，流曳徒炭，无复身形，不可忍视，见之悲伤，故作苦神诵。
　　生落苦神界，轮转五道庭。九幽闭长夜，累劫无光明。刀山多剑树，毒刃手峥嵘。不见群乌集，但闻苦魂惊。回风播长条，哀响流寒庭。上有履山人，时刻无暂宁。饥食曲泉炭，渴饮冷火精。流曳悠涂中，岂识开兴名。念尔不知命，苦哉伤人情。罪福各缘生，善恶谅由心。轮转不终灭，譬声不绝音。九幽有元录，方劫自相寻。寒水无极源，长夜闭重阴。不见福德舍，但见穷鬼林。长河难裨寒，苦魂攀岭吟。孤声赴绝剑，哀啼落刀岑。此形非复形，痛哉伤人衿。
　　无上秘要卷之十
　　#1此卷原缺，今据敦煌写本（S.80）残卷辑补。
　　无上秘要卷之十五
　　原缺第十至十四
　　众圣本迹品中
　　青灵始老君
　　道言：东方安宝华林青灵始老君，往在白气御运於金劫之中，暂生郁悦金映云台那林之天，西娄无量玉国浩明玄岳，厥名元庆於此天中，大建功德，初无懈心，勋名仰彻，朱陵火宫，书其姓名，记於赤简，仙道垂成，而值国多婇女，元庆遂寄世散想，灵魔举其浊目，朱宫辍其仙名，一退遂经三劫中，值火劫改运，元庆受气寄胎於洪氏之胞，上天以其先身好色，故转为女子。朱灵元年，岁在丙午，诞於丹童龙罗卫天洞明玉国朱霍之阿，改姓洪，讳那台。年十四敬好道法，心愿神仙，恒市香膏，然灯照暝，大作功德，诸天所称，名标上清，南极上灵紫虚元君托作庸人，下世教化，见那台贞洁，好尚至法，呈回驾於丹霍之阿，授那台《 灵宝赤书南方真文》 一篇，於是那台志励殊懃，自谓一生作此女子，处於幽房，无由得道，因长斋持戒思念，愿得转身为男，丹心遐彻，遂致感通上真下降。
　　元始天尊时於琅碧之溪扶摇之丘，坐长林扶桑之下，众真侍座。是日，那台见有五色紫光曲照斋堂，於是心悟，疑是不常，仍出登墙四望，忽见去那台所、住数百里，中隔阂旸谷沧海之口，心怀踊跃，无由得往，因稽首遥礼称名，那台先缘不厚，致作女身，发心愿乐，志期神仙，道高法妙，不可得攀，日夕思念，冀得灭度，转形为男，历年无感，常恐生死不得，遂通弥龄之运，有於今日天河隔碍，无由披陈。今当投身碧海，归命十天，冀我形魂早得转轮，更建功德，万劫之中冀见道真。言毕，便从墙上投身掷空，命赴沧海极渊之中，纷然无落，即为水帝神王，以五色飞龙捧接女身，俄顷之间，已於悬中得化形为男子，乘龙策虚，飞至道前。於是元始即命仙都锡加帝号於火劫，受命辅於灵宝青帝玉篇，七百年中火劫数极，青气运行，随元始灭度，以开光元年於弥梵罗台霄绝寥丘飞元云根之都沧霞九云之墟，元始又锡安宝华林青灵始老帝君号。
　　丹灵真老君
　　道言：南方梵宝昌阳丹灵真老君者，本姓郑，字仁安，大炎之胤，生於禅黎世界赤明天中，生仍有三气之云缠其形，朱乌鼓翮覆其身，三日能言，便知宿命。年及十二，面有金容玉颜，便弃世离俗，远游山林，於寒灵洞宫遇玄和先生，授仁安《灵宝赤书五气玄天炁帝真文》一篇，智慧上品十诫而去。仁安於是奉诫而长斋，大作功德，珍宝布施，以拯诸之割肉饲乌，功名彻天，因於冑那国遇天洪灾，大水滔天，万姓流漂。仁安於洪波之上，泛舟诵诫书炁帝真文，以投水中，水为开道，百顷之地鸟兽獐鹿虎豹狮子皆往依亲，悉得无他。是时国王百口登楼，而漂沦没叹，不能得度。仁安见王垂没，乃泛舟而往，以所佩真文授与国王。王敬而奉之，水劫即退，噏然得过王，既得免，真文於是即飞去，入云中，莫知所在。仁安失去真文，退仙一阶，运应灭度，托命告终，死於北戎之阿，暴露死尸，三十余年形骸不灰，光色鲜明，无异生时，露在北戎长林之下。时国王游猎，放火烧山，四面火匝。是时，仁安死尸之间，百步之内，火不得然，庆鹿虎豹莫不依，亲王怪而往见。此死尸上有三色之光，云雾郁冥，鸟兽康鹿雨绕左右，王乃伐薪围尸，放火焚烧死尸，尸於火中郁起，成人坐青烟之上，指点虚无，五色焕烂，左右侍者仙童玉女三百余人，肃然而至，预是禽兽，依亲之者并在火中皆得过度仁安，以赤明二年岁在丙午，於娜摩坦娄于翳天中洞寥之岳，改姓洞浮，讳曰极炎。受锡南单梵宝昌阳丹灵，真老帝君号。
　　元灵元老君
　　道言：中央玉宝元灵元老君者，本姓熀，字信然。盖洞元之胤，中和之冑，生於善忍世界，青元天中流生之丘，受生一劫，眹然不语，混沌无心，食气为根，天地未光，无常童子於无色之国，授信然《灵宝赤书赤帝真文》一篇，於是时，惟修一身，初不开张，广度天人善功，未充运应，更灭於青元天中，命终流生之州，露尸绝丘之下，经一百余年死而不灰，常有黄气覆盖其上，至水劫流行，天下溟然，死尸四面涌土，连天，遏塞，水道。信然应化，郁然而起，更生成人，改姓通斑，讳曰元氏。水过易位，天地开光，三象朗曜，七元高明。
　　元始天尊以开冥元年岁在己丑，於高桃厉冲龙罗天反魂林中，锡元氏玉宝元灵元老帝君号。
　　皓灵黄老君
　　道言：西方七宝金门皓灵黄老君者，本乃灵凤之子也。灵凤以阿罗天中生於卫罗大堂世界，卫罗国王取而畜之。王有长女，字曰配映，意甚怜爱，恒与共戏，於是灵凤常以两翼扇女面上。十二年中女忽有胎，经涉三月，王意怪之，因斩凤头埋着长林丘中。女后生女，堕地能言：我是凤子，位应天妃。王名曰皇妃，生得三日有群凤来贺，玄哺玉霜，洪泉曲水，八炼芝英。年及八岁，执心肃操，起群拔俗，常朝则谒日，暮则揖月，於重宫之内王设厨膳，初不味口。天作大雪，一年不解，雪深十丈，鸟兽饿死。王女思忆灵凤，往之游好，驾而临之於长林丘中，叹而歌曰：杳杳灵凤，绵绵长归；悠悠我思，永与愿违。万劫无期，何时来飞？於是王所杀凤郁然而生，抱女俱飞，径入云中。王女今於景霄之上，受书为南极上元君，常乘九色之凤。此女前生万劫已奉灵宝，致灵凤降形，得封南极元君之号。皇妃功德遐彻，天真感降，以上暝之年，岁在庚申七月七日中时。
　　元始天尊，会於卫罗玉国凤麟之丘，坐骞华之下，众真侍座。是时皇妃所住室内忽有日象，如镜之圆，空悬眼前。皇妃映见天真大神普在镜中，长林之下一室光明。於是自登通阳之台，遥望西方，见凤生丘上紫云郁勃，神光炜烁，非可得名，去皇妃所住五百步许，逼以女限，处在宫内，无由得往。须臾忽有神凤来翔，集於台上，皇妃白凤言，西方有道，心愿无缘，不审神凤可得暂驾见致与不？於是凤即敷翮使上翮上，一举径至道前。
　　元始天尊，指金台王母，即汝师也，便可施礼。皇妃叩头上启：惟愿众尊特垂哀矜，则朽骸更生。言毕，金母封其西灵玉妃之号，即命九光灵童披霜罗之蕴，出《 灵宝真文，白帝》 一
　　篇，以授皇妃，受号三百年。中仍值青劫改运，皇妃方复寄胎於李氏之胞，二年於西那玉国金垄幽谷李树之下而生，化身为男，改姓上金，讳日昌，至开光元年岁在壬申，元始锡西方七宝金门皓灵黄老帝君号。
　　五灵玄老君
　　道言：北方洞阴朔单郁绝五灵玄老君者，本姓浩，字敷明。盖玄皇之胤，大清之冑，生於元福弃贤世界始青天中，年至十二，性好幽寂，心玩山水，远於家中，或去十日时复一还。时天下大荒，人民饿死，一国殆尽，敷明於地镜山下遇一顷巨胜，身自采取，饷系穷乏，日得数过，救度垂死数千余口，随取随生，三年不还，他人往觅，莫知其处。是时辛苦，形体憔悴，不暇营身，遂致疲顿，死於山下，九天书其功德，金格记其玉名，度其魂神於朱陵之宫，帝遗金翅大鸟恒敷两翼，以覆其尸，七百年中尸形不灰，至水劫改运，水捧其尸，漂於无涯。水过，敷明，尸落贝渭邪源，初默天郁单之国，北垄玄丘四十年，中又经山火大行，焚烧尸形，尸於火中受炼而起，化生成人，五色之云覆盖其上，至开明元年，於北垄玄丘改姓节，讳灵会，元始锡灵会洞阴朔单郁绝五灵玄老帝君号。
　　道言：南极尊神者，本姓皇，字度明，乃阎浮黎国宛王之女也。生於禅黎世界赤明天中，生乃富贵，父为国王女，居宫内，金林玉榻，七色宝帐，明月双珠，光照内外。王给妓女数千，余人国中珍宝，无有所乏，恒欲布散，大建功德。志极山水一寻求神仙，逼限宫裹，津路无缘，懆懆不乐，心自愁煎。王意怜愍，慰喻百端，问女意故，女终不言，泪落如雨，初无一欢，王加其妓乐，日日作唱。度明闻乐，恒如不闻，独在一处清净烧香，长斋持诫，日中乃餐，王知其意，登於宫中为踊土作山，山高百丈，种植竹林，山上作台，名曰寻真。玉台度明弃於宫殿，登台栖身，遏断道径，人路不通，单影独宿。一十二年，积感浩苍，天帝君遣朱宫玉女二十四人乘云驾凤下迎度明，当去之夕，天起大风雨，雷电激扬，地舍回转，惊动一宫。王大振惧，莫知所从。天晓
　　成光，失去山台，不见女身。帝迎度明於阳丘之岳，丹陵上舍栢林之中，朱凤侍卫，神龙翼轩，玉童玉女三百余人。王失其女，思忆烦怨，三日不食，於后大劫数交，天地易位，度明应在弃荡之例，南上感其丹至，朱宫书其紫名，化其形骸於无始之胞，一劫而生，得为男身，於南丹洞阳上馆，明珠七色宝林，赤帝梵宝昌阳丹灵真老君锡度明南极上真之号。
