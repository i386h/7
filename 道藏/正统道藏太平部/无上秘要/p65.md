<!-- { "loadSidebar": true } -->
　　黄气阴华，阳精洞鲜。沐浴九魂，冠带金晨。圆明启告，玉胎练仙。华光交焕，流芳陶津。九阳齐化，玄霞散烟。元景回灵，曲映我身。飞升上宫洞睹琼轩。毕，取水一斗，向月服之，便握固存月中五色流精皆来冠接一身，五色之中又有月光黄气大如目瞳，累重数十，在月精五色之内，并从口中而入，洞匝五藏，使向月吞精五十咽，咽液十过，又叩齿十通，微咒曰：黄气流精，三合凝光。玄晖反正，冠带八芒。练魂东井，受明飞皇。金华散灵，五君流芳。夫人降醴，润洒十方。洪芝下注，六府溢充。金精九化，易景反容。乘虚落烟，游宴太空。上造月庭，与真齐双。变化八道，出有入无。三晨洞晖，永保无穷。毕，以余水洗浴讫，还室东向，服阳精玉胎练仙符。又叩齿十二通，微咒曰：
　　藏天色光，黄气郁散。结精凝晖，八芒明焕。莹饬华黄，石景陶灌。玉芝盈溢，润充大汉。普天受练，启明晨旦。驾景登空，得腾帝馆。长离下世，超度八难。与日齐晖，与月同干。毕，咽气五十过止。此服月华之道，元始妙法，行之一年面生玉泽，七年灵降，身发金光，九年飞行，上造月乡。
　　阴精飞景玉符，太岁之日黄书竹膜之上，向太岁服之。三年流光下映，彻照六府，五藏通明，面有玉光。九年飞行，上造月庭。
　　三素飞精招仙上符，秋分日黄书竹膜上，清旦西向服之。三年五岳仙官来到，上真形见，中士淹蔼，若见若亡，下士梦睡，与仙共言。九年得仙官云軿来迎，上造日庭。
　　黄华石景内化灵符，以本命之日青书竹膜之上，向本命服之。三年顶生金光，玄照一里。九年与月夫人共言，飞行太空，上造月庭。
　　右出《洞真八素真经》
　　日魂练精阴符，以冬至日夜半炁书青纸上，投水中，沐浴一身，血精并被练化，致日精於紫景，降飞华於八骞，练五府於玉池，运兆身於广寒。又黑书青缯佩身，八年身发金光，项有圆明，真人下降，授兆真文，飞行太虚，上升广寒之宫。
　　右出《洞真黄气阳精经》
　　升日门品
　　右飞华日景玉胎灵符，以本命之日朱书竹膜之上，向本命服之。三年流精紫光洞照身形，面生金容。九年飞行太虚，上造日门。
　　阳精飞景玉符，太岁之日朱书竹膜上，向太岁服之。三年胃管通明，真晖充溢，填灵玉户，面生日光。七年飞行，上造日门。
　　右出《洞真八素真经》
　　八炼金治化仙真符，以立春之日黄书青纸投水中，沐浴则通身炼化，招日月之玄晖，降真人於玉庭，并黄书青缯佩身。八年与真人交言，降致云舆，飞升金门之上。
　　八炼治化仙真符，以立夏之日正中丹书黄纸上，投水中，沐浴则内外炼化，招仙根於阳精，致黄气於黄华，回日月以玄映，感真人於玉宇。又丹书黄缯佩身，八年真人下降，授兆真文，飞行空玄，上升洞阳之宫。
　　龙景九炼之符，以立秋之日晡时青书白纸上，投水中，沐浴则骨髓炼变，招玄晖於紫景，致阳精於飞根，纳黄气於水母，降真人於紫轩。又青书白缯佩身，八年头有日圆之明，飞行太虚，上升广灵之堂。
　　求仙之道，当以夏至之日夜半入室，南向眠坐，任意闭目，内思月中丹光夫人姓某讳某，形长八寸八分，头作颓云之髻，着丹锦飞裙，口衔月光，下入兆身心绛宫之中，须臾月光散为黄气，雨降一形。夫人在月中央，采空青之华，散拂黄气之中，口吐阳精赤气，以灌兆形，从内雨外，黄赤二气更相缠绕，洞映一身。夫人以紫书丹字六音授於兆身，便引黄气二十四咽，引阳精十二咽止，叩齿二十四通，仰咒曰：
　　流火万顷，洞阳之精，阳安之馆，三华玉城。金仙内映，八素四明。九曜降气，元上高灵。夫人漱香，散华玉清。丹书紫字，结音空青，兰池玉润，流洒八冥。朱光流翳，普天鲜荣。回晨曲曜，映监我形。形与朱日，同死同生。乘空驾虚，骖御飞軿。玉女弼位，金童辅灵。翠羽轻盖，上造帝庭。毕，咽气二十四过，咽液十二过止，便服紫书丹字。行此道八年，夫人授兆丹书真文，日中玉珰，令兆飞升，上造洞阳之宫。
　　右出《洞真黄气阳精经》
　　无上秘要卷之八十八竟
　　卷八十九至九十原缺
　　#1『年』原作『中』，据上下文义改。
　　卷九十一升太极宫品升太微宫品
　　无上秘要卷之九十一
　　升太极宫品
　　太极炼变定真灵生符，旧文出太上变化空洞第一玉景篇中，藏之太极大宫。
　　诸行道求仙，思神存真，谢罪解过，上希神明感会之恩，当以立春之日青笔书文，东向服之一枚，宿愆并散，则太极记名玉简。修行八年勿失一节，太极给玉童八人。存思感会天真下降，得见神形，致八景之舆，飞升太极宫。
　　右出《洞真八道玉景隐符》
　　上真中元六甲阳生变化灵符，此则上甲阳灵之精化生玉文，以辅上真高晨变化八方之气，通神招真，保命长存。服之八年，则太极上宫玉童九人给兆通灵，召八景云舆，迎兆飞行，上造太极朱宫。上真变化，下元化生，八景神宫以辅学者之身，有知上真宝名宫府乡居服御灵符，以招八景之气，以降上真之形，下映兆之身，招灵致气，役御千乘万骑之官。服符修行八年，则高上感悦，真灵降见，致八景神官飞云羽盖运兆升清，变化八方，上造太极宫。此九天灵文授宿有金简玉名於太极之人，得见其篇目，生死获仙。轻泄至讳，罚以九天刺奸，身将充蒙山之役也。
　　右出《洞真变化七十四方经》
　　道言：夫轮转福庆，不灭不生，而好学宗奉师宝，与道结缘，世世不绝，皆由先身积行所致。如此法轮，上士懃尚，广开法门；先人后身，救度国王；损口拯乏，棵形衣寒；仁及鸟兽，惠逮有生；恭师奉法，恒如对神；长斋苦思，精研洞玄；吐纳气液，心灰意懃；割弃色累，万想都泯；情和气柔，人神并欢。如此之行，一灭一生，志不退转，克成上仙。三师备足，身登太极，位加仙卿，无量妙通，思念转神。偈颂：
　　妙通转我神，弘普无量功，道成天地劫，转化发九重。灭度更生死，缘对各有宗。熟悟去来辛，形魂无始终。积庆籍福基，身拔五难峰。脱离三恶道，萧萧入闲堂。念度无边境，思定感神通。法轮三度扬，辅成高仙公。回我大椿步，飘升太极宫。太上玄一真人告仙公曰：吾受太上命，使授子劝戒妙经，演法说教，事妙极此。其文秘於太上紫微宫中，自非仙公之任，其文弗可见乎。今说其戒，以成子仙，子宜
　　宝录，勤行道成，当更迎子於太极宫也。仙公稽首受戒而辞去也。
　　右出《洞元真一劝戒法轮妙经》
　　升太微宫品
　　太上曰：真人所以贵一为真一者，一而已矣。一之所契，太无感化；一之变适，天地冥合。是以上一为身之天帝，中一为绛宫之丹皇，下一为黄庭之元王。而三一之真，并监统身中二十四气，气以受生，生立一身，上应太微二十四真，真气徊和，品物成形，神气浑分，紫房杳冥。夫气者，结虚烟而成神也。神者，托三一以自生也。变化者，三一之所造。得化者，皆由神以自隐，混黄相成，得玄之极。三一元君，各有真气。真气结成，自为千乘万骑、云车羽盖。常以内入紫宫，以登玉清，列系元图，化胞保胎。三一养身，得为真人。飞行九霄，受事高上。所以一之所济者，乃生乎天地也，非但蝖飞蠕动小事而已。子若能守之弥固，则精应感畅，精应感畅则三元可见，三元可见则白气郁变，白气郁变混分自生，即千乘万骑忽焉至矣。羽盖可御，云軿可乘，尔乃白日升天，上造太微。太微天中有二十四气，混黄杂聚，结气变化，有时忽尔而分，恍然生也一化气中生有二十四真人，结虚生成，不由胞胎，皆三一帝皇之气所以致分道变化，托玄立景矣。即能守身中三一，则太微天中三元帝皇之真君而降见於外，亦与子面言也。
　　身中复有二十四真人，亦体中玄气精灵所结而造致，分化而造万也。若云軿既至，合气晨景，以登太微。太微二十四真人俱与身中神明合宴於混黄之中，共景分於紫房之内，托形气於千涂。回者艾以反婴，改死籍於北酆，受长存乎帝乡，出入玉清，寝止太微。
　　若单得受一道者，则三元不备，但注心於一，亦可长生不死，得入泰清而已，不得游景太微之天北，登上清之宫。
　　右出《洞真大丹隐书经》
　　太微灵都幽升符，旧文出太上变化空洞第六玉景篇中，藏之太微观。
　　诸行道求仙，思神存真，谢罪解过，上希大帝大圣尊神，原赦宿罪之恩，当以秋分之日白笔书文，西北向服之六枚，则众神削除罪名，注算玉简，司命度生，保命神仙。修行八年，勿失一节，太帝给玉女十二人，通真致灵，神人下降，所愿皆成，致六景之舆，飞升上清太微宫。
　　右出《洞真八道玉景隐符》
　　始生上真、下元阴阳变化二符，青书上符，白书下符，以立春日先服下符，后服上符。秋分日先服上符，后服下符。临服符时，叩齿十二通，微祝曰：
　　二精上灵，通神致真，招景八气，下降我身。千乘万骑，呼噏成烟，玉景徘徊，三宫布神。内外齐合，飞凌九天。变化帝晨，朝谒玉尊。毕，仰咽八气止。行之八年，上真曲映，八景见形，万骑神官将兆飞行，上入太微之宫。
　　右出《洞真变化七十四方经》
　　上真中元阴极变化灵符，此则太甲洞阴极之精，以辅上元中真八景神官，上通天真，下降人身，招灵致气，千乘万骑之官。服之八年，则灵飞玉女八人降形，使令致灵丹芝英变化之术、召八景之舆，升兆飞行，上登太微之宫。
　　始生上真、中元阴阳变化二符，青书上符，白书下符，以立春日先服下符，后服上符，秋分日先服上符，后服下符，临服符时，叩齿十二通，微咒曰：
　　上甲真父真母，合灵二气交灌六元，化生八景，洞神变化，上清回真曲降，来鉴我形，使我得乘八景之舆，飞升太极云庭。毕，仰咽气八过止。行之八年，将感八景，神官降见，运尔上升太微之宫。
　　右出《洞真青要紫书金根上经》
　　学者当明中真宝名，宫府乡居，服御灵符，以招八景之气，上降中真之形，下映兆房，招灵致仙，役御千乘万骑之官。服符修行八年，则高上感悦，三部八景神官降见兆身，致八景云舆运兆升清，变化八方，上升紫微宫方诸东华也。其文法授有宿名东华金简玉字之人，自无此挺，不得参闻，见其篇目皆九祖升仙，轻泄漏慢，身充风刀之考，九天刺奸，罚尔年命也。
