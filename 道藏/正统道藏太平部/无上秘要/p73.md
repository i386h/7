<!-- { "loadSidebar": true } -->
　　高上玉晨命魔灵旛主制西方白帝魔灵大王，咸保负某岳先生王甲体真合仙，俯仰遣西岳仙官羽轮奉迎甲身，上登玉清宫紫凤台，如九天信。
　　右朱书白缯上。
　　高上玉晨命魔灵幡主制北方黑帝魔灵大王，咸保负某岳先生王甲体真合仙，俯仰遣北岳仙官羽轮奉迎甲身，上登玉清宫紫凤台，如九天信。
　　右黄书黑缯上。
　　高上玉晨命魔灵旛主制中央黄帝魔灵大王，咸保负某岳先生王甲体真合仙，俯仰遣中岳仙官羽轮奉迎甲身，上登玉清宫紫凤台，如九天信。
　　右青书黄缯上。
　　右出《洞真太元左宫女青四极三十一独立宝经明科律文》
　　九天丈人、三天玉童，以上始元年天甲告辰时加北维移度停轩，三元齐景，九帝回真，登高上玉馆紫虚之天。三九素语披解灵关，玉精真诀理命长存。闲究寥朗，清畅萧条。玉旨秀虚，琼音逸霄。香风激无，慧唱遐辽。流芳深赜，气冠神飙。玉检总御，万仙来朝。斯玄古之妙化，经万劫而不凋。撰真诀以遣观，试来心於勤翘。若金名东华，绿字紫庭，得受妙篇，位登玉清。
　　右出《三九素语玉精真诀》
　　上皇先生紫晨君上经
　　神州在天关之北，日月回度其南，七星转轮其中央，昼左回八纬，夜右转七经。七星运周，天光回灵。此上皇
　　紫晨受化之庭，便修七转之法，位登於玉清也。
　　凡修七转之道，每以月朔十五日及八节之日斋戒，正中入室，东向读七转之章八过止，至夜半，北向又读七过止，一日昼夜合十五转。此则上应天关，运度三光，中整一形，通津固神，下制万魔，卒灭千灵，轮转相和，三五齐明。学失此道，死入幽冥。精修苦念，克乘飞轮，上登紫晨，游宴玉清。
　　太上大道君道章第五
　　《神州玉章》曰：景化九玄阙，玉晨徊紫精。内映绝宅府，乘虚造四明。法轮比三周，七变还无英。太一检天魔，回章校千灵。左啸洞玄微，右吃九天倾。整落弥八荒，流盻策神兵。拔过七祖难，越度仙皇庭。司命保元籍，东宫注玉名。回光泥丸府，五脏秀华荣。耀景负圆珠，固魂保劫龄。上宴九霄馆，萧萧登玉清。
　　右出《神州七转七变舞天经》
　　秋三月行道，思神招灵，当以黄书白纸上，西向服之。百日通灵，千日见神。上真下降，与接仙颜。役使太素玉女六人，致金精日华治炼芝瑛。又白书青缯上，安所座卧席西面，以白绵衣之。百日白老降房，白帝官侍卫神文，营护行符者身。六年，则致三素云軿降覆，兆身升形太空，飞行玉清。
　　西华高上虚皇君元上皇之气讳字，形长六千万丈。
　　秋三月，头建三光玉华珠冠，衣自然灵文之裘，佩九天制魔灵旛，带交金日精之剑，坐素云之上，手执金符，光明焕焕，洞映上清，在素云之中、八冥之裹，思还长六寸六分。
　　冬三月，西华虚皇君则变形虎头人身，衣七色虎衣，纹彩斑斓，上清之上白云之中，思之还返真形。
　　春三月，西华虚皇君则变形为直人，色如黄金，项负圆光，衣三十二条九色之衣，光明洞彻，照应十方，在玉清之上紫云之中，思之还返真形。
　　夏三月，西华虚皇君则变形为赤白二光，色沌沌如玉之精，照明上清。此则反西华之气，更受炼上皇之精，思之还反真形。
　　修行西华之道，当以立秋之日入室，西向六拜，朝虚皇君，还北向叩齿九通，思虚皇君随四时，形景在玉清音光宫八垣府四明乡极微里中，回真下映，入兆胇之后门，便咒曰：
　　西华舒灵，金门焕精。炼化四度，是曰玉清。神真交合，庆流福生。气布魂安，神镇魄宁。太一保录，司命记名。胞根绝灭，胃管华荣。长享元吉三光齐龄。毕，仰咽六气止。行此道九年，西华曲映，神真降形，洞虚达微，变化立成，坐在立亡，飞行玉清。
　　求仙之道，当以冬至之日正中入室，北向，眠坐任意，闭眼，内思月中玄光夫人姓讳，形长五寸五分，头作颓云之髻，着玄锦飞裙，口衔月光，下入兆身心中，须臾月光散为黄气，洞匝兆身。夫人在月之内，采青华之林，散拂黄气之中，口吐阳精赤气，以灌兆形，从内匝外，黄赤二气更相缠绕，洞映一身。夫人授兆紫书丹字六音，便引黄气三十二咽，引阳精二十四咽止，叩齿二十四通，仰咒曰：
　　玄阴寒池，流泉浩庭。飞华散景，吐黄纳精。一气缠绵，玉芝虚生。玉女嗽香，夫人翼灵。兰池滂沱，流黄郁溟。普天纳晖，降及我形。还童炼容，及白结青。紫字东宫，丹书绿名。飞骑羽盖，四真匡軿。携我同升，俱造玉清。止，便咽气三十二过，咽液二十四过止，服紫书丹字。行此道八年，夫人授兆明月之珰，丹字之道，飞行玄虚，上升玉清。
　　右紫书丹字月魂隐音，皆书月中南境空青之林，结自然之书也。八素真人、诸天人皆以夏至之日采紫书丹字而服之。得服此六字，与八素同年，则项负圆明，映照十方。其音至秘，皇上八素真人书此音於八素玉章之篇，故为高上之妙经，轻泄灵音，七祖充责，长役刀山，身被风刀，不得又仙。当以立夏之日夜半朱书白纸上服之，叩齿十二通，微咒曰：
　　阳精丹池，流火郁飙。金轩翼虚，玄晖拂霄。八青采兰，散香玉朝。青林垂柳，风振琼条。丹书紫文，含秀荣翘。流芳灌津，普润无辽。得与玄景，齐光紫霄。毕，咽气二十四过止。又丹书紫文上佩头，三年日月玄晖映兆，之形，月光夫人授兆真书，给玉女六人。轻传非真，七祖充责，万劫不原。秘修八年，则云舆之来降，白日升天，飞行玉清。
　　凡上学之士服日月之道，当以立秋之日哺时取龙脂三合，龙骨亦佳，又青书龙景九炼之符白纸上，合投清水之中，向东沐浴，临盆叩齿二十四通，微咒曰：如立春之文。毕，引气九咽止，还室内，烧香，以龙骨为粉粉身，两手摩拭面目通身，东首而卧，叩齿九通，瞑目握固，思日光紫气累重下降匝己身，己在日景之内，日景运兆身，上升广寒之堂、东井之中、高环树之下。思丹灵少阳真人讳句上真，形长九寸，着青羽飞衣，头戴通精曜光之冠，口吐青气，以灌哺兆身。琉璃之器请玉泉青芝之膏以灌兆形，食以三气之华，觉其味甘香，体觉雨热，因咽气九十过止，而微咒曰：
　　玉门兰室，日华高骞。三华结秀，妙景拂晨。太素回真，曲灌玉泉。形栖广寒，虹映朱軿。桐肠吐精，东井炼魂。五帝冠带，变貌金颜。怡颐明鲜，以成玉仙。丹灵少阳，使我自然。金翅拂饬，羽服耀晨。旛然凌虚，上啜日根。体镜水精，光欣龙舆。羽驾来迎，上造玉皇之前。毕，使服龙景九炼之符，咽气九十过，咽液二十四过止。凡修行此道，暮卧又当以立秋之日始至立冬，以两手摄两肩并各三十二过，日在左肩井中，月在右肩井中，二光映照匝身，叩齿十二通，咒曰：
　　左日右月，二景监灵。暮息少阳，朝登玉清。三魂守室，七魄同形。万神辅翼，与景齐并。毕，便卧。行此八年，通身光明，面生青晖之精，与少阳同言，降致绿軿，飞行玄虚，上升玉清。
　　广寒之宫中生青华之林，高四千丈，枝超行千二百里，园二百四十里，其叶似竹而赤，其华似镜而明，其子似李而无核，所谓绛树丹实。得食其叶，寿万年；得食其华，与日同灵；得食其实，游宴玉清。上有金翅之鸟，拊翼周雨其境，下有广寒之池，生自然九炼洪泉，深五千里，纵广五千里。上真帝皇、高仙真人皆以立冬之日登广寒之宫，采青华以自拂，临广寒之池，灌洪泉以炼其真也。诸以后学道成及学士七祖应升天堂者，莫不经广寒之宫，入九炼之池，受炼而升天也。受炼过，便得食青林之华实也。金翅之鸟，皆以羽衣结为飞仙之服，给於受炼者身，以登玉清上宫也。
　　右出《元始变化实真上经》
　　无上秘要卷之九十七竟
　　无上秘要卷之九十八
　　升九天品
　　二月受不骄乐天之气，当以其月五日平旦、十五日正中、二十五日夜半，一月三日三时香汤沐浴，入室烧香，西北九拜朝元父，东南三拜朝玄母，还向月建平坐，叩齿三十六通，闭眼存呼不骄乐天王姓凝讳覆霍，衣九色飞霜云文斑裘，头戴青华岁星玄精冠，乘白鹿丹霞之舆，从上宫玉仙官二十六人，来下入兆身紫微宫中，存见青色之云气冠雨兆形。良久，仍口引云气九咽，微咒曰：
　　三合成纲，三灵交泰。九真流降，日月翼蔼。七星玄映，五宿回盖。三关朗曜，万神冠带。九孔清通，六府受溉。内昌表逸，洞睹无外。长保天地，永享四大。毕，咽气九过，咽液九过止。行此三年，肝结紫络，玉秀内发，洞明表裹，逆睹未然，九年灵降，飞升九天。
　　三月受寂然天之气，当以其月六日平旦、十六日正中、二十六日夜半，一月三日三时香汤沐浴，入室烧香，西北九拜朝元父，东南三拜朝玄母，还向月建平坐，叩齿三十六通，闭眼存呼寂然天王姓津讳，衣七色龙文通光之裘，头戴阴精夜光冠，乘八景飞轮，从玉仙十二人，下入兆身长命宫中，存见绿色之云气，郁郁冠匝兆形。良久，仍口引云气九咽，微咒曰：
　　至道冥冥，玄气潜分。九五演流，八会命门。丹宫赤子，受气帝君，桃康命籍，列奏三元。众真监映，炼魄宝魂。内鲜外光，灵镇幽关。八景翼躯，九气降云。飞腾玄虚，升造帝门。毕，咽气九过止。如此三年，胆化玉霜，内结紫烟，九孔纳灵，与赤子共言。九年得乘玄云紫盖，上升九天。
　　右出《洞真九丹上化胎精中记经》
　　五素飞精洞天灵符，以立夏之日朱书竹膜之上，清旦南向服之。一年彻视千里，三年自知神仙，九年洞睹九天，拜谒九天，与灵通言，飞行九天。
　　右出《洞真八素真经》
　　兜术天魂精秘音内讳玉佩太阳之符，则兜术天太阳之气，主洞阳宫上真内神，朱书白素佩身，又书白纸本命八节日服之，内思洞阳上真三年不阙，则睹五头一身真形内神，九天书名，南台帝君下降寝房，炼魂制魄，变景八神。一十八年，飞形九霄。
　　不骄乐天魂精秘音内讳玉佩上阳之符，则不骄乐天上阳之气，主绛宫中真内神，朱书白素佩身，又书白纸本命八节日服之，内思绛宫中真三年不阙，则见真形，或见人身九头之神，授兆丹琼之板，位书南岳先生，总录万气，固神保真。一十八年，三元下降，迎以飞轮，上登九天。
　　上上禅善无量寿天魂精秘音内讳玉佩阳明之符，则上上禅善无量寿天阳明之气，主明堂中真内神，青书白绢佩身，又书白纸本命八节日服之，内思明堂中真，三年则睹真形，自然明知九天上音，得九天之书，帝君下降，八景举形，上升九天。
