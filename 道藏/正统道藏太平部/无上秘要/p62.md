<!-- { "loadSidebar": true } -->
　　籍保举学道嶓家真人，左禁郎。
　　茅季伟受行上清下真品经，又服太极九转丹，受书为地真上仙，句曲真人，定录右禁郎。
　　山世远，晋人，传说谶记者，太和真人。
　　魏显仁，大梁真人。
　　阴友宗，岷山真人。
　　韩伟远，受宋德玄灵飞六甲者，九疑真人。
　　洪崖先生，青城真人。
　　傅先生，南岳真人。
　　冯延寿，西岳真人。
　　孟子卓，中岳真人。
　　宋德玄，周时人，行灵飞之道，中岳真人。
　　高丘子，中岳真人。
　　衍门子，中元仙卿。
　　叔度胡，姓康，名献，师赤君，五岳司西门。
　　邓离子，师赤君，小有仙王。
　　李元容，师赤君，太清仙王。
　　赵车子，太清仙王。
　　茅初成，一名本初，司命君高功，师鬼谷先生，入华阴山学道，乃乘云驾龙，白日升天。
　　鬼谷先生，周时人，在城阳山鬼谷中。
　　正一真人，三天法师，张道陵学道，至汉安元年壬午岁五月一日，於鹤鸣山仙官来降，授以正一盟威之教，施化领民之法，流行以至于今号天师。
　　又妻亦得道，为女师，至孙鲁，传袭道法，魏武拜为镇南将军，真受云张镇南之夜，解者是为系师。有弟子二十四人，入室弟子王长、赵升，余者皆不显。
　　右件八十五人，系太清中真仙姓名事迹粗显者，今亦应进登太极者。
　　得太极道人名品
　　韦编郎庄周，受长桑微言，作内外篇，隐抱犊山，服火丹，白日升天。
　　长桑公子，庄周师，授扁鹊起死方者。些一人真仙#11。
　　被衣王倪师，
　　王倪啮缺师，
　　啮缺许由师，
　　巢父洗耳师#12，
　　支离问柳生者，
　　蒲衣庄子云，犹是被衣#13。
　　云间老君#14，姓李，字伯阳#15是太清之老君也#16。
　　尹喜周函谷关令，
　　许由不受尧禅者，
　　卞随投水者，
　　华封祝尧者，
　　子州，善卷，石户，北人#17马皇治龙病者。
　　安公，姓陶，乘赤龙。
　　大项项橐者#18。
　　秦佚，吊老聃化者#19。
　　接舆上峨媚，号陆通者#20。
　　伯昏，临危引弓者。
　　庚桑，善化导者。
　　萧史，善吹箫者。
　　弄玉秦穆公，女奔萧史者。
　　二女，白水阳见禹者。
　　邯鄂张君，前汉末人。
　　刘京，张君弟子。此二十七人#21，并受行飞步之道，非尽太极，犹多有太清者。
　　苏林，字子玄，濮阳曲水人，师涓子道学，受三元真一，游徧人间数百年#22，玄洲遣迎云车羽盖#23，縿驾龙虎，锡玄洲上卿，领太极中候大夫。
　　涓子，名未显，青童弟子苏君之师，少饵木精，受守一玄丹之道，中黄四司大夫，领北海公。
　　郭幼度，陆浑真人，太极监#24。
　　范伯华，豳人，戎山真人右仙公。
　　淳于太玄，石城人，阳洛真人，领西归传。
　　李翼，字仲甫#25 ，京兆人，与茅司命俱事王君。
　　左元放，师西岳卿，嗣司命，别主西方录籍。
　　王忠，正一上玄玉郎。
　　鲍丘太极宫官，南陵玉女。
　　司马季主，汉时人，受西灵子都剑解之道，托形枕席，在委羽山大有宫，服明丹之华，挹扶晨之晖，真授云：如似作剑兵解法，兵解则不得在太极。弟子四人：
　　一人，鲍阳，广育人，修剑解托，死於山涧。
　　一人，王养伯，太原人，与张良共采药不反。
　　一人刘伟惠，颖川人，汉景帝公车司马刘讽也，尸解托形杖履於桑树之下。
　　一人段季正，代郡人，本隐士，托形尸解，渡南郑秦川而溺死。
　　太玄仙女西灵子，都季主之师。
　　八老先生，姓名未显，应是淮南八公，此中亦有在太清者。
　　洞台清虚七真人，姓名未显，同在王屋山宫，此中亦有在上清限者。
　　绛文期，玄洲仙都降南真於阳洛山者。
　　盖公子，太极高仙伯延。
　　张奉，字公先，河内人，先为束华北河司命，禁保侯。
　　激子久，在束华宫已为太极所署，又领九宫尚书令，太极仙侯。
　　黄观子，学道服金丹，读洞经得道，太极左卿。范明期，受西梁□饭，紫阳既右真人。紫阳有左右，则周君为左真人，位秩高此，已在上清青精先生。
　　大宛北谷子，此二人受西梁□饭得道。
　　朱火丹陵宫龚仲阳，
　　龚幼阳，此兄弟二人受青童君仙忌真记得道。
　　东极老人扶阳公子，
　　西极老人土展灵子期，
　　南极老人丹陵上真，
　　北极老人玄上仙皇，
　　中元老人中央上玄子，此五人修五辰所致五方老人。
　　东极真人陵阳子明，
　　北极真人安期生，此二久并赤君王君号，为四极真人。
　　文始先生，
　　西归子
　　半车童子，此三人并相成之师友。
　　栢成子高修步纲之道，真授云相成纳气而肠胃三腐，似为解化之迹。
　　风后，黄帝之师。
　　周穆王姓姬，成王之曾孙，游行天下，宴瑶池，会王母。
　　夏禹姓姒，名文命，承舜王天下，受锺山真公灵宝九行真，又行玄真法得道。
　　帝舜姓姚，名重华，服北戎长胡所献千转紫霜得道。
　　王子者；黄帝之曾孙，受灵宝五符，又诣锺山受九化十变之经，以隐遁日月，游行星辰，修剑解之道。
　　玄帝颛顼，黄帝之孙，游行四海，埋宝鼎於洞山，受灵宝五符得道。
　　黄帝轩辕姓公孙#27，行步纲之道#28，用剑解之法，隐变桥陵，驾龙玄圃，乘云买阆风得道。
　　太极左公，北洛先生八真限。
　　五老上真仙都左公，撰灵书紫文者。
　　玄和阴陵上帝，是太极中天之帝#29。
　　清和宫天帝君，是太极中天之帝。
　　第一#30,中央黄老君，在左最尊，已度上清。
　　第二，紫阳左仙公，中华公子，石路虚成。
　　第三，西梁子文，授王清虚青精□饭云实牙者#31。
　　第四，安度明初降南真於修武县中者，此四人#32，太极金阙四帝君，后圣李君在左最尊，已度上清，余三帝是太极之天帝。
　　右件九十三人，系太极真仙#33，令亦有进上清者。
　　无上秘要卷之八十四竟
　　卷八十五至八十六原缺
　　#1此：敦煌写本作『右』。号：敦煌写本作『兮』。
　　#2此：敦煌写本作『右』。
　　#3峨媚：敦煌写本作『蛾眉』。
　　#4君：敦煌写本无。
　　#5盖：敦煌写本作『盖』。
　　#6此：敦煌写本作『右』。
　　#7右件九十九条：敦煌写本作『右此前』。
　　#8系：敦煌写本无。
　　#9修：敦煌写本作『修』。
　　#10角：敦煌写本作『禄』。杯：敦煌写本作『松』。
　　#11此：敦煌写本作『右件』。
　　#12 洗耳师：敦煌写本作『饮牛者』 。
　　#13庄子：敦煌写本作『南华真人』。被：敦煌写本作『披』。
　　#14 云间老君：敦煌写本作『效间老聃』。
　　#15字：敦煌写本作『名』。
　　#16 也：敦煌写本无。
　　#17人：敦煌写本作『户』 。
　　#18项项：敦煌写本作『顷』 。
　　#19此句敦煌写本作『秦矢，吊老聪死者』。
　　#20峨媚号：敦煌写本作『蛾眉兮』。
　　#21此二十七人：敦煌写本作『右廿八人』。
　　#22徧：敦煌写本作『变』。
　　#23盖：敦煌写本作『盖』 。
　　#24监：此下敦煌写本有『西』字。
　　#25字：敦煌写本无。
　　#26王子者，敦煌写本作『玉子帝誉』。
　　#27公孙：敦煌写本作『姬』。
　　#28中行步纲之道：敦煌写本作『修步□之道』。
　　#29中：此下敦煌写本有『一』字。下句同。
　　#30小第一：敦煌写本作『太极四真』。
　　#31中王：敦煌写本作『玉』。
　　#32中此四人：敦煌写本无。
　　#33件九十三人系：敦煌写本无。
　　无上秘要卷之八十七
　　尸解品
　　司命东卿君曰：夫尸解者，形之化也，本真之练蜕也，躯质之遁变也，五属之隐适也。虽是仙品之下第，而其禀受所承，亦未必轻矣。或未欲升天而高栖名山；或欲崇明世教，令死生道绝；或欲断子孙之近恋，尽神仙为难希；或欲长观世化，惮仙官之劬劳也。妙道一备，则高下任适，固不可用，明死生以制其定格，所谓隐回三光，白日陆沉者也。
　　飞琅玕之华而方营丘墓者，高丘子、衍门子、洪崖先生是也。而不知高丘子时以尸解入六景山，后服金液之水，又受飞琅玕之华於中山方，复托死乃入玄洲，受书为中岳真人。衍门子今在蒙山大洞黄金之庭，受书为中元仙卿。洪崖先生今为青城真人。
　　漱龙胎而死诀，饮琼精而叩棺者，先师王西城及赵伯玄、刘子先是也。
　　服金丹而告终者，臧延甫、张子房、墨翟子是也。
　　抱九转而尸臭，吞刀圭而虫流者，司马季主、宁仲君、燕昭王、王子晋是也。
　　周穆王北造昆仑之阿，亲饮绛山石髓，食玉树之实，而方墓于汲郡。
　　夏禹诣锺山，啖紫□醉金酒，服灵宝行九真而犹隐于会稽。
　　北戎长胡大王献帝舜以白琅之霜十转紫华，服之使人长生飞仙，与天地相倾，舜即服之而方死葬苍梧之野。
　　此诸君并已龙奏灵河，凤鼓云池而犹尸解托死者，正欲断以死生之情，示民有始终之限耳。岂昏腐骸太阴以肉饷蝼蚁者哉！直欲遏违世之夫，塞俗人之愿望，至於青精先生、彭铿、凤纲及商山四皓，淮南八公，并已服上药，不至一剂自欲出处默语，肥遁山林，以游化为乐，以升虚为戚。非不能登天也，弗为之耳。以此诸君自展转五岳，改名易字，不复作尸解之耳。
