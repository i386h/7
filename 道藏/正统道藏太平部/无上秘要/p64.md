<!-- { "loadSidebar": true } -->
　　太一禹余根四两，定六府，填五藏。
　　真当归一两，以和禹余根，止节百病。
　　熏陆香一两，以和当归，熏五藏内。
　　人参一两，补六府津液，助余根之势。
　　鸡舌香一两，除胃中客热，止痰闷。
　　已上五种，以余根为主，四物从之，先内主，捣百杵，乃次内四物为散。
　　丹砂四两，摄魂魄，填三神，理和气。
　　甘草一两，以和丹砂，益肌肤，去白发。
　　青木香一两，以助甘草，去三虫伏尸。
　　乾地黄一两，和百髓，满脑血。
　　降真香一两，益目瞳，熏下关。
　　已上五种，以丹砂为主，四物从之，先内主，捣百杵，乃次内，皆令成散。
　　茯苓四两，填七窍，补九虚，和灵关。
　　木一两，以和茯苓，益神气，明目瞳。
　　乾姜一两，以补木势，除痰热，开三关，去寒冷。
　　防风一两，补漯痹，除秽津，止饥渴。
　　云母粉一两，泽形体，面生光，补骨血。
　　已上五种，以茗苓为主，四物从之，先内主，捣百杵，乃次内皆成散。
　　麦门冬四两，去心。填神精，养灵液，固骨。
　　乾枣膏一两，以助门冬，凝血脉，去心秽。
　　附子一两，熬之。益脑中气，填藏内冷，去痰。
　　胡麻一两，熬之。和喉口液，填下关泄，泽三神。
　　龙骨一两，益六液，养穷肠，乌发止白。
　　已上五种，以麦门冬为主，四物从之，先内主，捣百杵，乃次内之，皆成散。
　　凡四填神丸合二十种药，令精，上其五物为一部，皆各合成散。先内禹余根部，捣三千杵，次内丹砂部，捣四千杵，次内袂苓部，捣五千杵，次内麦门冬部，捣六千杵，又内白蜜四升，又捣七千杵，又内白蜡十二两，又捣八千杵，又更下蜜，令可丸，若刚者当下蜜，柔者不须。又更下蜜，但多下蜜亦更捣三万杵，药成丸如鸡子中黄，亦可计黄以为细丸而服之也。以正月、九月上建日合之，满日起服之百日。中筹量服五丸，当先一日不食，后日平旦乃服。毕，乃饮食如故。千日之后，二百日中服七九。二千日之后，三百日中服二十九。三千日之后，四百日中服三十九，计此为度。填神守中，与天地相毕。此药万年不败，若常服此药，一切不复服余杂食饵之辈也。
　　　合药先禁戒七日，永不复令房室，无令鸡犬小儿妇人见之。合药时，当烧香，设一神席於东面，为太一帝君、太一君、太一上元君之坐也。心常存呼祝之，服药时亦当心存之，以向月王。此所谓四大，以填四神，以治百病也。令人不修还视万里之外，白发还黑，齿落更生，面目悦泽，皮理生光。服之一年，宿疾皆除，二年易乌，三年易气，四年易脉，五年#l易□，六年易筋，七年易骨，八年易齿，九年易形体，十年役使鬼神，威御虎狼。
　　右出《洞真九真中经》
　　长生品
　　天尊成就五方国土，度一切人，时还长乐舍中，诸是杂国五大无小，倾国人来，非可禁止。天尊尔时三目，三夜闭天光明，使光不照，聚柴高地二百丈许。天尊坐於柴上，以火自烧，火然光照四方郎明，诸国男女遥见天尊坐在火上，无缘得往，披陈其心。天尊欲观其心，因告来者，欲得长寿，当入火中，就我受法。真有至心好慕大法者，有七万二千四百五十人，授身赴火，皆至道前。天尊即於火中授其经法，随入随授，身并得度愍形而去。余不入者，有三十万人，遥见入者身不得出，皆云烧死，於是便退，各还本土。预是入火受度之人皆先以至家，其不入者皆在后至，既还相见，方怀惋叹，悔无复及。受度之身，皆得长寿。
　　右出《洞玄灵书经》
　　道言：皆於始青天中碧落空歌大浮黎土受元始度人无量上品，元始天尊当说是经，周回十过，以召十方，始当诣座。天真大神、上圣高尊、妙行真人、无鞅数众，垂空而来，飞云丹霄，绿舆琼轮，羽盖垂荫，流精玉光，五色郁勃，洞焕太空七日七夜，诸天日月星宿、璇玑玉卫一时停轮，神风静默，山海藏云，天无浮翳，四炁朗清，一国地土山川林木缅平一等，无复高下，土皆作碧玉，无有异色。众真侍座，元始天尊玄座空浮五色师子之上。说经一遍，诸天大圣同时称善，是时一国男女聋病耳皆开聪。说经二遍，盲者目明，说经之遍，喑者能言。说经四遍，跛痾积逮皆能起行。说经五遍，久病痼疾一时复形。说经六遍，发白反黑，齿落更生。说经七遍，老者反壮，少者皆强。说经八遍，妇人怀妊，乌兽含胎已生未生皆得生成。说经九遍，地藏发泄，金玉露形。说经十遍，枯骨更生，皆起成人。是时，一国是男是女莫不倾心，皆受护度，咸得长生。
　　右出《洞玄无量度人经》
　　云腴名玄水玉液，一名飞龙云腴，一名炼五石之华膏，服之十五年，身有玉光，内外洞彻，长生天地。
　　右出《洞真填生五藏经》
　　道人图生，盖不谋名。衣弊履穿，不慕尊荣。胸中纯白，意无所倾。志若流水，居处市城。积守无为，乃能长生。
　　右出《妙真经》
　　治人事天，莫若啬。夫唯啬是谓早复。早复谓之重积德。重积德则无不克。无不克则莫知其极，莫知其极可以有国。有国之母，可以长久。是谓深根固蒂，长生久视之道。
　　右出《老子德经》
　　紫微夫人说阿母言曰：服日气以平旦，采月华以夜半，存之去面前九寸，令光景照泥丸，下及五藏，洞彻一形，引气入口，光色蔚明，良久乃毕。常行得长生。
　　右出《洞真太一帝君太丹亿书经》
　　　　真人曰：食日之精，子必长生。缘以上天谒元君，先常以月一日、三日、五日、七日、九日、十五日日出时至日中食，先念心中有日，日中有玄盖，盖下有小童，正气遍身，中外九重，思赤气满头，从顶出上升天，绕日九重，咒曰：
　　日君元阳，还归绛宫，与我合德，俱养小童。因思日精来下入顶鼻孔中，咽之三九满心中。心中有三人，左即太一父也，右即玄元母也，中央即赤子小童也。坐金床玉榻，执玉拌玉，杯中玉英神酒，并天芝草，见在食饮之，仍不饥渴而长生。
　　食月之精，可以长生，缘之以上天，常以十五日夜半时向月再拜，咒曰：
　　月君子光，还归丹田，与我合德，俱养小童。因思月白气黄精来下入鼻口中，咽之三七而止，月精托肾根，即得长生。
　　食星之精，上升太清。常以日出、晡时、日中、夜半上念北极太黄星，咒曰：
　　皇天上帝，太上道君，曾孙小兆某甲好仙道，愿得长生，因念星精来下在两眉间，流入鼻口中，咽之三五，思气满心胆脾中，有道母主哺养赤子，即不饥不渴，即得长生。
　　右出《洞玄五符经》
　　太极真人曰：立三百善功，可得长存地仙。若一功不全，则更从一始。而都失前功，常有其念在於心膂者，则是也。子导人作善，即为善功矣。
　　右出《洞玄定志经》
　　道言：下士修身，断情忍色；服御养神，远弃荣丽；栖憩幽林，爱山乐水；耽玩静真，淡泊守固；绝谷休粮，长斋念道；过中不餐，端坐则与师宝相对，出入则与乌兽为群；孤旅岩穴，独景空山；思不慕归，悲不悼形；契阔林涧，怡神拟餐；面有饿容，心如怀丹；艰苦备婴，玄有和颜；见试不恐，心静敬安；如此之行，上感虚皇；九、灭九生，志愿不退，执固殊坚，克得变化；乘空飞行，游宴五岳。
　　右出《洞玄法轮经》
　　　大劫度厄，宝命长存。元始九玄之精，经大阳九之会，洪水滔天，当青书白绢佩之头上，浮翔清波之上，灾不能伤，保身长命。久佩神仙小劫度厄宝命长存符，九天太真符，经小阳九之周，水火交横，万灾并兴，当以朱书白绢佩之左肘，入渊不沉，入火不然，万害不能干，保身长命，与天同寿，久佩神仙。
　　右出《洞真青腰紫书》
　　天皇、地皇、人皇大字，皆有清虚妙法、洞玄宝文，自元金名，在方诸青宫，不得知闻。有其文者，成地仙。
　　右出《洞真四极明科》
　　天仙品
　　右中真下元紫元大仙洞气阳灵之文，此则大仙洞气阳生之精化生玉文，以辅上清帝真变化八方之气，通神招真，保命长存。服之八年，则紫元台玉童九人给兆通灵，召八景神官云舆羽盖，给兆飞行。
　　右上真下元阳灵真文变化灵符，此则洞阳演灵之精化生玉文，以转上真帝尊变化八方之气，通神招真，保命长存。服之八年则太阳玉童九人给兆通灵，召八景神官，命云舆羽盖给兆飞行。
　　右中真中元洞阳大灵真文变化灵符，此则大灵阳生之精化生玉文，以轮上真帝尊变化八方之气，通神招真，保命长存。服之八年则南极玉童九人给兆通灵，召八景神宫，命云舆羽盖给兆飞行。
　　右中真中元洞阴太玄变化灵符，此则北户阴极之精化生玉文，以辅中元中真八景神宫，上通天气，下卫学真者，招灵致真，千乘万骑之官。服之八年则玄宫玉女八人降形，致九天凤衣命真之策，以召八景之舆，载兆飞腾。
　　右出《洞真变化七十四方经》
　　天尊言：若善男子、善女人能发自然道意，来入法门，受我十戒，行十二可从，则为大道清信弟子。清信弟子皆与勇猛飞天齐功。飞天，未得道者也，是道十转弟子，飞行空虚，为诸天策驾清信，弟子见在世上，可得免於忧恼，度於众苦；身入光明，形内澄正，招鬼使神制伏魔精，十转即得上为飞天，若在一转而行精进，心不懈退，作诸功德，长斋苦行，晨夕不倦，即飞天齐功。
　　天尊言：其六戒者，皆以六通智慧能施其德，行合自然，福庆恒居，其身祸害恒远，其门玩好不绝，世世因缘，一转受报，飞天齐功，超轮九转，位及大道，十转弟子名书诸天，七祖同升上生天堂。
　　天尊言：其十善劝戒，自非大道十转弟子，莫能行之，与飞天齐功，心与六通智慧参同，洞虚无也。身后皆得飞行云中，众圣策驾，游行十方。
　　右出《洞玄大戒经》
　　明真科曰：修奉智慧上品十诫，积诸善功，供养法师，烧香然灯，佐天光明，照耀十方，施惠布德，念度众生，死升东华，受号飞天，位比太上十转弟子，为众圣策驾，游行云中。又云：敬信奉十戒，烧香恒明灯，功满十转，报位得及飞天。
　　右出《洞真明真经》
　　升月庭品
　　夫欲采月黄华之道，当以月临东井之日，清旦取井华之水一瓫，露於中庭，夜半书阳精玉胎练仙之符置於水中，东向叩齿二十四通，临水咒曰：
