<!-- { "loadSidebar": true } -->
　　立夏之日，太极上真三元真人上诣紫微宫，游宴之时，玄景行道受仙之日也。至其日，清旦东南向叩齿九通，仰思紫青黄三色之云西北而回，便心念微言：太极上真，三元真人，乞回神驾，下降我房，书我玉名，使我神仙。毕，还思东南少阳上府太微宫中玄景玉光无极道君姓王讳 无英。形长八寸八分，身着丹锦之绶，头戴无极进贤玉冠，足蹑九色之履，手执招灵之章，乘玄景绿舆五色云车，参驾凤凰，从灵飞仙童三十九人，下治兆身洞房宫中。仍微祝曰：
　　玄景上灵，参宴八炁。造景九玄翱翔无外。回真下降，解我宿滞。驾以青龙，荫以紫盖。得乘八景，上升霄际。毕，仰咽八炁止。行此玄景之道，行之八年，则紫素三色之云玄景绿舆来迎兆身，上升太清。
　　夏至之日，扶桑公大帝君上诣太微宫，游宴之时，虚景行道受仙之日。至其日如上法，清旦南向叩齿八通，仰思赤白青三色之云东南而回，便心念微言：扶桑大帝君，乞回神光，下盻兆身，记名东华，得乘飞烟。毕，还南向思太阳上府紫微宫中虚景太尉元先道君姓玄讳 伯史、形长八寸八分，身着绛锦丹绶，头戴平天耀精玉冠，足蹑九色之履，手执制魔之章，乘光明八道之舆赤云炁之车，参驾凤凰，从丹灵上宫玉童三十六人，下治兆身中元丹田宫中。仍微祝曰：
　　虚景启云，乘炁旋回。迅驾八道，明光吐威。下降我房，映我丹辉。摄魔御神，万灵悉摧。使我洞幽，与景齐飞。毕，仰咽八炁止。行此虚景之道，行之八年，则致光明八道之舆来迎兆身，上升太清。
　　立秋之日，太素上真白帝君上诣玉天玄皇高真，元景行道受仙之日。至其日，清旦西南向叩齿十二通，仰思白赤紫三色之云西南而回，便心念微言：太素真人，乞回神光，下降兆身，奏名玉天，得为真人。毕，思西南少阴上府灵微阳宫之中元景太一炎天道君姓黄讳 运珠，形长七寸人分，着玄黄素绶，头戴七宝进贤之冠，足蹑九色之履，手执命神之策，乘萧条玉辇五采朱盖紫云之车，参驾六龙，从黄素上宫仙童二十四人，下治兆身下丹田宫中。仍微祝曰：
　　元景上真，八道玄灵。上治黄母，下治兆形。徘徊神辇，流映紫清。历运御气，三五焕明。制神摄魔，我道洞精。长保上景，飞仙长生。毕，仰咽七炁止。行此元景之道，行之八年，则致萧条玉辇来迎兆身，上升太清。
　　秋分之日，南极上真赤帝君上诣阆风台诣九灵夫人，游宴之时，明景行道受仙之日。至其日如上法，清旦西向叩齿十二通，仰思青黄赤三色之云西南而回，便心念微言：南极上真，上皇赤帝君，乞回神光，下降兆房，赐书玉简，上奏九灵，得乘飞景，升入无形。毕，思正西太阴上府精微兑宫中明景太和道君姓浩讳 仁义，形长六寸八分，身着白纹素灵之绶，头戴无极宝天之冠，足蹑九色之履，手执度命保生玉章，乘绛琳碧辇白灵之车，参驾白虎，从素玄玉童二十二人，下治兆身华盖宫中。仍微祝曰：
　　明景道宗，总统九天。匡络紫霄，迅御八烟。回停玉辈，下降我身。启以光明，授以金真。豁落招灵，身无稽延。得乘飞景，上宴霄晨。毕，仰咽七炁止。行此明景之道，行之八年，则致绛琳碧舆来迎兆身，上升太清。
　　立冬之日，上清真人帝君皇祖上诣高上九天玉帝，游宴之时，洞景行道受仙之日也。至其日，清旦西北、向叩齿九通，仰思绿紫青三色之云西南回，便心念微言：上清真人帝君皇祖乞回神驾，下降兆房，赐书玉名，上奏上清，得乘飞景升入无形。毕，思西北阴晖上府清微宫中洞景司录太阳道君姓玄讳 元辅，形长五寸八分，身着玄黄之绶，头戴九玄飞晨玉冠，足蹑五色之履，手执摄杀之律，乘玄景八光丹辈紫云之车，参驾玄武，从太玄仙童二十四人，下治兆身仓命宫中。仍微祝曰：
　　洞景帝尊，玄灵阴神。乘霞御龙，得参飞烟。上游玉清，下治太玄。回降紫辇，来入我身。得乘八景，位同真人。毕，仰咽五炁止。行此洞景之道，行之八年，财致玄景八光丹辇下迎兆身，上升太清。
　　冬至之日，太霄玉妃太虚上真人诣太皇宫太微天帝君，游宴之时，清景行道受仙之日也，至其日，清旦正北向叩齿十二通，仰思朱碧黄三色之云东北而回，便心念微言：太霄玉妃，太虚真人，乞回神驾，下降我房，赐建玉名，奏上太霄，得为真人，游宴上宫。毕，思北方阴精上府道微宫东谏议玄和道君姓王讳 阴精，形长五寸八分，身着玄云五色之绶，头戴玄晨宝冠，足蹑五色师子之履，手执招灵之策，乘徘徊玉辇锦云之炁珠玉之车，参驾玄凤黑翮，从太玄上宫仙童三十六人，下治
　　兆身玄谷宫中。仍微祝曰：
　　清景素真，元始同灵。受化九元，含炁朱婴。徘徊玉辇，升入紫清。轮转八节，经度天经。削我元录，保我南生。得乘飞景，案辔绿轮。毕，仰咽五炁止。行此清景之道，八年致徘徊玉辇，下迎兆身，上升太清。
　　右出《洞真金真玉光八景飞经》
　　梵宝天魂精秘音内讳玉佩通阳之符，则梵宝天通阳之炁，主阴极宫中真内神，黄书白素佩身，又书白纸本命八节日服之，内思三年，审定克见真神，九天玄母授兆九天上书，八炼芝英得自然之道，白日飞空，上升太清。
　　洞真招致真摄魔符
　　白帝招灵致真摄魔之符，以黄书白木版上，令广九寸，长一尺二寸，置室西面，修行诵经，入室百日，与神人共言。三年室生自然白霞之云，欲致真人天仙，当书如法，着符中央，精思百日，真人降形，仙人诣房，授子神真之道。兆欲摄魔，当书符如上法，安着东面，诵太空之章一遍，则北帝操兵，天魔丧形，万精灭景，内外肃清。又黄书白缯九寸佩身，八年帝降玄景绿舆下迎兆身，上升太清。
　　黑帝招灵致真摄魔之符，以白书黑木版上，令广，九寸，长州尺二寸，置室北面。修行诵经，入室百日，与神人共言。三年室生自然黑霞之云。兆欲致真人，天仙当书如上法，着符西面，精思百日，真人降形，仙人诣房，授子神真之道。兆欲摄魔，当书符如上法，安着南面，诵太空之章一遍，则北帝操兵，天魔丧形，万精灭景，内外肃清。又白书黑缯九寸，佩身八年，帝遣光明八道之舆，下迎兆身，上升太清。
　　右出《洞真九真阳符经》
　　金书秘字三元九真阳符，梵宝天魂精秘音内讳玉佩通阳之符，则梵宝天通肠之炁，主阴极宫中真内神，黄书白素佩身，又书白纸本命八节日服之，内思阴极宫中真，三年审定，克见真神，九天玄母授兆九天上书、八炼芝英，得自然之道，白日飞空，上升太清。
　　右出《洞真玉佩金铛太极金书上经》
　　大百六度厄宝命长存符
　　朱书白绢佩之头上，洪灾暴厄所不能伤，保身长命，寿同三光。佩之九年，白日飞仙，上升太清。
　　小百六度厄宝命长存符
　　黄书白绢佩之左肘，千妖万精、疫疠横流、灾所不伤，保身长命，寿同天地。佩之九年，白日飞升太清。
　　阴阳度厄实命长存符
　　黑书白绢佩之，与天地同年，与日月同光。九年飞行，上升太清。
　　右出《洞真青要紫书经》
　　苣藤五分威喜三分蜀椒二分乾姜一分菖蒲一分
　　凡五物，皆取真新好者，清洁治之，以王相日童男捣，勿易也。各异治，下细细筛。五物各万杵，五物各异置赤杯中，凡五杯，罗列赤案上，露一宿，明日平旦乃以神斗分，合和如法。和以白蜜，若白饴复更捣三万杵，丸如梧子。平旦向日长跪，吞三丸讫，言：长得所愿。暮日入，复跪西向，复吞三丸如旦法，以为常。禁食生鱼猜肉荤菜，禁见丧尸猪犬产污，慎之！甲子建，癸亥数终，日辰为期，慎勿废忘。六十一节，天地之常，服之如法。甲癸为期，甲子建日服至癸日为一节。若甲子无建者，满定开亦佳。服药皆先斋三日，烧香存神，然后即事也。满六十日，身轻能行；复六十日，四支通利；复六十日，颜色有光；复六十日，平调腹肠，五藏皆实，凶邪不伤；复六十日，身体坚强；复六十日，耳目聪明。此是一岁验也。复六十日，骨髓强粱；复六十日，手爪有光；复六十日，影响显章；复六十日，精炁益长；复六十日，白发还藏；复六十日，牙齿坚刚。此是二岁之验也。复六十日，道德达通；复六十日，六甲神从；复六十日，神达身中；复六十日，志信神行；复六十日，心开目明；复六十日，远知四方。此是三岁验也。复六十日，占视有光；复六十日，五神不亡；复六十日，不知饥渴；复六十日，百神来谒；复六十日，五藏不竭；复六十日，能寒能热。此是四岁验也。复六
　　十日，能浮能沉；复六十日，能浅能深；复六十日，能圆能方；复六十日，能弱能强；复六十日，能纵能横；复六十日，能短能长。此为五岁验也。复六十日，能好能丑；复六十日，能大能小；复六十日，能轻能重；复六十日，出入无间；复六十日，行厨在边，位为仙人。此是六岁验也。长服不休，与天相倾，变形千化，上升太清。
　　右出《洞元五符经》
　　高圣玉帝道君曰：欲书白简玄纪之名，身登玉清上宫之法，当以正月一日上合之时沐浴清斋，平旦入室，烧香，北向九拜，朝礼玉天。毕，北向平坐，叩齿九通，思斋室之内有青炁之云，虚生蓊郁，周匝一室。存五老仙伯在青云之中，披飞青羽帔，冠通天玉冠，手执青文之录，司领仙玉郎，着云锦之袍，冠七宝玉冠，手执白银之简，思见二真为我记名於白简之上，结录
　　於青文之编，以我简录付监真使者、定录左仙，上刺九天帝王七圣机下，简录定名，五老仙伯领仙玉郎化入我身明堂之中，便咒曰：
　　上合之日，天元肃清。高上显盖，玉帝临庭。九真命虚，七圣齐灵。上标玄记，白简之名，勒注元录，落死刻生。西龟结编，保仙华青。上受云带，焕落五形。给我羽服，降我绿軿。得乘飞霄，上登紫琼。三景合光，七元同明。永保二仪，天地长并。毕，又七拜，礼七圣，咽七炁止。此高圣结缘，刺简六合之法，行之七年，先无玄名者亦得勒注於玄纪，三元下降，四极启灵，自然洞达，得飞行太清也。
