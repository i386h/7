<!-- { "loadSidebar": true } -->
　　右用枸杞。其药有四名：春名天精，夏名枸杞，秋名却老，冬名地骨。春三月上建日采叶，夏三月上建偶采枝，秋三月上建日采子，冬三月上建日采根。凡四时初逢建日，取枝、叶、子、根等四味，并曝乾。若得五月五日午时合和大良。如不得依法采者，但得一种亦得。用绯缯一片以裹药，取匝为限，乱发鸡子大，牛黄梧子大，反钩棘针二十七枚末，赤小豆七粒末，先於绯上薄布乱发，以牛黄末等布上曝，即卷绯缯作团，以发作绳十字缚之，熨斗中急火熬令沸，沸定后自乾。即刮取捣作末，绢筛，以一方寸匕，取枸杞四味合捣，绢筛取二匕，和合前一匕，共为三匕，令相得入，分为二分#4、早朝空腹酒服一分，日二。
　　齐州荣姥方，凡是丁肿皆用治之：
　　牡蛎九两，烂者　锺乳　枸杞根皮各二两　白石英一两　桔梗一两半　白姜石一斤，软黄者
　　右六味，各捣，绢筛，合和令调，先取伏龙肝九升为末，以清酒一斗二升，搅令浑，澄清取二升，和药捻作饼子，大六分，厚二分；其浊滓仍置盆中，布饼子於笼上，以一幅纸藉盆上，以泥酒气蒸之，仍数搅令气散发，经半日药饼子乾，乃内瓦缸中，每一重纸一重药遍布，勿令相着，以泥密封三七日，乾以纸袋贮，置乾处举之。用法：以针刺疮中心，深至疮根，并刺四畔令血出，以刀刮取药如大豆许，内疮上。若病重困，日夜三四度，轻者一二度着。重者二日根烂始出，轻者半日、一日烂出。当看疮浮起，是根出之候。若根出已烂者，勿停药，仍着之。药甚安稳，令生肌易。其病在口咽及胸腹中者，必外有肿异相也，寒热不快，疑是此病，即以饮或清水和药如二杏仁许，服之，日夜三四服，自然消烂。或以物剔吐，根出即瘥，若根不出亦瘥，当看精神，自觉醒悟。合药以五月五日为上时，七月七日次之，九月九日、腊月腊日皆可。若急须药，他日亦得，要之不及良日也。修合须清净烧香，不得触秽，毋令孝子、不具足人、产妇、六畜鸡犬等见之。凡有此病，忌房室、猪、牛、鸡、鱼、生韭、葱、蒜、芸薹、胡荽、葵、酒、醋、曲等。若犯诸忌而发动者，取枸杞根汤和药服，并如后方。其二方本是一家，智者评论以后方最是真本。
　　赵娆方：
　　姜石二＋五两　牡蛎十两，《崔氏》作七两　茯苓三两　枸杞根皮四两
　　右四味，各捣筛，合和。先取新枸杞根合皮，切六升，水一斗半，煎取五升，去滓，内狗屎《崔氏》云尿二升，搅令调，澄取清和前药，熟捣，捻作饼子，阴乾。病者以两刃针当头直刺疮，痛彻拔针出，刮取药末，着急内疮孔中，勿令歇气，并遍封疮头上，即胀起，针挑根即出。重者半日已上，或已消烂，挑根不出，亦自瘥，勿忧。其病在内者，外当有肿相应，并皆恶寒发热。疑有疮者，以水半盏，刮取药如桐子大五枚，和服之，日夜三服，即自消也。若须根出，服药经一日，以鸡羽剔吐，即随吐根出。若不出根，亦自消烂。在外者，亦日夜三度傅药，根出后常傅勿住，即生肉易瘥。若犯诸忌而发动者，取枸杞根合皮骨切三升，以水五升，煎取二升，去滓，研药末一钱匕，和枸杞汁一盏服之，日二三服，并单饮枸杞汁弥佳。又以枸杞汁搅白狗屎，取汁服之，更良。合讫即用，不待乾。所言白狗屎，是狗食骨，其屎色如石灰，故直言狗白屎也。如预造，取五月五日、七月七日、九月九日、腊月腊日者尤良，神验。或有人忽喉中痛，乍寒乍热者，即是其病，当急以此药疗之。无故而痛，恶寒发热者，亦是此病，但依前服之立瘥。前后二方同是一法，其用一同，亦主痈疽甚效。
　　治丁肿病，忌见麻勃，见之即死者方：
　　胡麻　烛烬　针沙各等分
　　右三味，为末，以醋和傅之。
　　又方：
　　石灰三分　马齿菜二分
　　右二味，捣，以鸡子白和傅之。
　　又方：
　　针刺四边及中心，涂雄黄末，立愈，神验。一云涂黄土。
　　又方：
　　鼠新室土，以小儿尿和傅之。
　　又方：
　　铁衣末，以人乳汁和傅之，立可。
　　又方：
　　小豆花为末，傅之瘥。
　　又方：
　　以人屎尖傅之，立瘥。
　　又方：
　　以四神丹一枚，当头上安，经宿根即出矣#5 。
　　治一切丁肿方：
　　右用苍耳根、茎、苗、子，但取一色烧为灰，醋泔淀和如泥涂上，乾即易。不过十度根即拔，神良。余以正观四年，忽口角上生丁肿，造甘子振家母为贴药，经十日不瘥，余以此药涂之得愈。已后常作此药以救人，无有不瘥者，故特论之，以传后嗣。丁肿方殆有千首，皆不及此，虽齐州荣姥方亦不能胜，此物造次易得也。
　　又方：
　　取铁浆，每饮一斗#6，立瘥。
　　又方：
　　曲和腊月堵脂封上，瘥。
　　又方：
　　蒺藜子一升，烧灰，酽醋和封上，经宿便瘥。或针破头封上，更佳。
　　又方：
　　皂荚子取仁作末傅之，五日内瘥。
　　玉山韩光方，韩光治丁肿人也。正观初，衢州徐使君访得此方：
　　右用艾蒿一担，烧作灰，於竹筒中淋取汁，以一二合和石灰如曲浆，以针刺疮中至痛，即点之，点三遍，其根自拔，亦大神验。正观中用治三十余人得瘥，故录之。
　　鱼脐丁疮似新火针疮，四边赤，中央黑，可针刺之。若不大痛即杀人，治之方：
　　右以腊月鱼头灰和发灰等分，以鸡溏屎和傅上。此疮见之甚可即能杀人#7。《外台》不用发灰，以鸡子清和涂。
　　又方：
　　以寒食饧傅之良。硬者烧灰涂帖即瘥。
　　治鱼脐疮，头白似肿，痛不可忍者方：
　　先以针刺疮四畔作孔，捣白苣取汁，滴着疮孔内。
　　又方：
　　傅水獭屎，大良。
　　治赤根丁方：
　　右熬白粉令黑，蜜和传之，良。
　　又方：
　　以新坌鼠壤，水和涂之，热则易。
　　又方：
　　马牙齿捣末，腊月猪脂和傅之，根即拔。烧灰用亦可。
　　犯丁疮方：
　　芜菁根　铁生衣各等分
　　右二味，和捣，以大针刺作孔，复削芜菁根如针大，以前铁生衣涂上，刺孔中，又涂所捣者封上，仍以方寸匕绯帛涂帖之。有脓出即易，须臾拔根出，立瘥。忌油腻、生冷、醋滑、五辛、陈臭枯食。
　　又方：
　　刺疮头及四畔，令汁极出，捣生栗黄傅上，以曲围之，勿令黄出，从旦至午即根拔矣。
　　又方：
　　以曲围疮如前法，以针乱刺疮，铜器煮醋令沸，泻着曲围中，令容一盏。冷则易之，三度根即出。
　　又方：
　　取蛇蜕皮如鸡子大，以水四升，煮三四沸，去滓顿服，立瘥。
　　又方：
　　烧蛇蜕皮灰，以鸡子清和涂瘥。
　　又方：
　　取苍耳苗，捣取汁一二升饮之，滓傅上，立瘥。
　　又方：
　　灸掌后横纹后五指，男左女右，七壮即瘥。已用得效。丁肿灸法虽多，然此一法甚验，出於意表也。
　　孙真人备急千金要方卷之六十五竟
　　#1丁肿方：原缺，据本书文例补。
　　#2麻：原脱，据影宋刻本补。
　　#3帛：影宋刻本作『臭』。
　　#4二分：原作『一分』，据影宋刻本改。
　　#5矣：影宋刻本此下有『方在第十二卷中』七字注。
　　#6一斗：影宋刻本作『一升』。
　　#7人：原作『二』，据影宋刻本改。
　　孙真人备急千金要方卷之六十六
　　宋朝奉郎守太常少卿充秘阁校理林亿等校正
　　痈疽方#1
　　痈疽第二脉　论　方　禁法　灸法
　　脉数，身无热，即内有痈。
　　诸浮数脉，当发热，而反洗洗恶寒，若有痛处，当结为痈。
　　脉微而迟，必发热，脉弱而数，此为振寒，当发痈肿。
　　脉浮而数，身体无热，其形默默，胃中微燥，不知痛处，其人当发痈肿。
　　脉滑而数，滑则为实，数则为热，滑即为荣，数即为卫，荣卫相逢，即结为痈。热之所过，即为痈脓。身体有痛处，时时苦有疮。
　　问曰：寸口脉微而涩，法当亡血若汗出，设不汗者，当云何？答曰：若身有疮，被刀器所伤，亡血故也。
　　趺阳脉滑而数，法当下重。少阴脉滑而数，妇人阴中生疮。
　　论曰：夫痈疽初发至微，人皆不以为急。此实奇患，惟宜速治。稍迟缓，乃即病成，以此致祸者不一。但发背，外皮薄为痈，外皮厚为疽，宜急治之。
　　凡痈疽始发，或似小廊，或复大痛，或复小痛，或发如米粒大白脓子，此皆微候，宜善察之。见有小异，即须大惊忙，急须攻治及断口味，速服诸汤，下去热毒。若无医药处，即灸当头百壮。其大重者，灸四面及中央二三百壮，数灸不必多也，复薄以冷药。种种救疗，必速瘥也。
　　凡用药帖法，皆当疮头处，其药开孔，令泄热气。亦当头以火针针入四分，即瘥。
　　凡痈、疽、瘤、石痈、结筋、瘰，皆不可就针角。针角者，少有不及祸也。
　　凡痈，无问大小，已觉即取胶如手掌大，暖水浸令软，纳纳然，称大小，当头上开一孔如钱孔大，帖肿上令相当，须臾乾急。若未有脓者，即定不长。已作脓者，当自出。若以锋针当孔上刺至脓，大好，至瘥乃洗去胶。
　　凡肿，根广一寸已下名疖，一寸已上名小痈，如豆粒大者名疱子。皆始作，急服五香连翘汤下之，数剂取瘥乃止。
　　凡痈，高而光大者，不大热，其肉正平无尖而紫者，不须攻之，但以竹叶黄耆汤申其气耳。肉正平，为无脓也。痈卒痛，以八味黄耆散傅之，大痈七日，小痈五日。其自有坚强者，宁生破。发乳若热，手不可得近者，先内服王不留行散，外摩发背膏。若背生破无苦，在乳宜令极熟，候手按之随手即起者，疮熟也，须针之。针法要得着脓，以意消息，胸背不过一寸。斟量不得脓，即与食肉膏散，着兑头，内痈口中。如体气热歇，即服木占斯散。五日后，痈欲着痂者，即服排脓内塞散。
　　凡痈破之后，便绵惙欲死，内寒外热文阙。肿自有似痈而非者，当以手按肿上，无所连，乃是风毒耳，勿针之，宜服升麻汤，外摩膏，破痈口，当令上留三分，近下一分针之，务令极热，热便不痛。破后败坏不瘥者，作猪蹄汤洗之，日二度，夏用二日，冬用六七日，用汤半剂亦可。夫痈坏后有恶肉者，宜猪蹄汤洗去秽，次傅食肉膏散。恶肉尽后，傅生肉膏散及摩四边，令好肉速生。当断绝房室，忌风冷，勿自劳烦。待筋脉平复，乃可任意耳。缘新肉易伤，伤则裹溃，溃则重发，发即难救。慎之慎之，白痂最忌。
