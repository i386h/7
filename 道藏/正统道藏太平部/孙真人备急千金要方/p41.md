<!-- { "loadSidebar": true } -->
　　右三味，相和一宿。先以酢浆洗面，生布拭之，夜傅药两遍，明旦以猪蹄汤洗却，每夜洗之。
　　又方：
　　白附子为末，酒和，傅之即落。
　　又方：
　　桂心 蜜 石盐各等分
　　右三味，为末，相和，以傅#10。
　　又方：
　　以上朱砂研细如粉，和白蜜。涂之，旦以酢浆洗却，大验。
　　又方：
　　白附子香附子白檀马坷紫檀各一两
　　右五味，为末，白蜜和如杏仁大，阴乾。临用以水研涂面，旦以温水洗却。忌风油。七日面如莲花。
　　又方：
　　水和丹砂末，服方寸匕，男七日，女二七日，色白如雪。
　　治人面黑，肤色粗陋，皮厚状丑方：
　　段羊经骨为末，以鸡子白和，傅之，旦以白净粱米泔洗之，三日白如雪。
　　又方：
　　白蜜和茯苓粉，傅之，七日愈。
　　又方：
　　杏仁酒浸皮脱，捣碎，绢袋盛。夜取拭面。
　　又方：
　　酒浸鸡子三枚，密封四七日成。傅面，白如雪。
　　又方：
　　杏仁为末　鸡子白
　　右二味，相和，夜涂面，明旦以米泔洗之。
　　治面多，皮因粗涩，令人不老，皆主之方：
　　朱砂　雄黄各三两#11　水银霜半两　黄鹰粪一#12　上胡粉二两
　　右五味，并细研如粉，以面脂和。净洗面，夜涂之，以手细摩，令热，明旦不废作妆，然须五日一洗面。一涂不过三遍，所有恶物一切皆除，数倍少嫩，慎风日。不传，神秘。
　　治面，令悦泽光白润好，及手皴方：
　　猪蹄两具治如食法　白粱米一升，洗令净
　　右二味，以水五斗，合煮猪蹄烂，取清汁三斗，用煮后药：
　　白茯苓　商陆各五两　萎蕤三两#13 白芷　稿本各二两
　　右五味，□咀，用前药汁三斗，并研桃仁一升，合煮，取一斗五升，去滓，瓷瓶盛贮，内甘松、零陵香末各一两入膏中，搅令匀，绵幂之，每夜取涂手面。
　　治面黑，皮皱皴，散方：
　　白附子　蜜陀僧　牡蛎　狭苓　芎藭各二两
　　右五味，为末，和以羖羊乳。夜涂面，以手摩之，旦用浆水洗。不过五六度，一重皮脱，瘥矣。
　　治面方：
　　沉香　牛黄　熏陆香　雌黄　鹰屎　丁香　玉屑各十二铢　水银六铢#14
　　右八味，为细末，蜜和，以傅之。
　　白瓜子圆，冶面，令色白方：
　　白瓜子二两　远志　稿本　杜蘅　云母粉　车前子　白芷　当归各一两　细辛　柏子仁　栝蒌仁　橘皮　白石脂　铅丹各半两　天门冬三两
　　右十五味，为末，蜜和丸如梧子大。空腹服二十丸，日三。
　　治粉滓方：
　　白敛十二铢　白石脂六铢
　　右二味，捣筛，以鸡子白和。夜卧涂面，旦用井花水洗白。
　　去粉滓皴疱及茸毛，令面悦泽光润如十四五时方：
　　黄耆　白术　白敛　萎蕤　土瓜根　商陆　蜀水花　鹰屎白各一两　防风一两半　白芷　细辛　青木香　白附子　芎藭　杏仁各二两
　　右十五味，为末，以鸡子白和作挺，阴乾，石上研，取浆水涂面，夜用，旦以水洗之。细绢罗如粉，佳。
　　治面粉滓方：
　　熬矾石，以清酒和，傅之，不过三上。
　　又方：
　　捣生菟丝苗汁涂，不过三上。
　　治年少气盛，面生疱疮方：
　　胡粉半两  水银一两，一方有真珠
　　右二味，以腊月猪脂和，熟研，令水银消。向暝以傅面，旦起布拭之，慎勿水洗，至暝又取傅面，不过三上瘥。
　　白膏，治面□疱疥痈恶疮方：
　　附子十五枚　蜀椒一升　野葛一尺五寸
　　右三味，□咀，以酢渍一宿，猪膏一斤煎，令附子色黄，去滓。涂之，日三上。
　　治面□疱方：
　　鸬鹚屎一升，为末，以腊月猪脂和，令匀。夜傅之。
　　治面□方：
　　木兰皮一斤，以三年酢渍，令役百日，曝乾，为末。温酒服方寸匕，日三。
　　治面疱方：
　　淳酒二升　牛胆　羖羊胆各一具
　　右三味，合煮三五沸。傅之。
　　又方：
　　荠苨　肉桂各二两
　　右二味，为末。以酢浆服方寸匕，日一服。亦治，及灭瘢去黑痣。
　　又方：
　　冬葵子　柏子仁　冬瓜子　茯苓各等分
　　右四味，为末。酒服方寸匕，食后服，日三，治面疱甚者。
　　又方：
　　生地黄三斤　枸杞根一十斤
　　右二味，先捣枸杞，次捣地黄，曝乾，合筛。空腹酒服方寸匕，日三。久服，颜如童子，此秘方也。
　　栀子圆，治酒□鼻疱方：
　　栀子仁　豉各三升　大黄六两　木兰皮半两　芎藭　甘草各四两
　　右六味，为末，蜜和丸如梧桐子。初服十丸，日三，稍加至十五丸。
　　治鼻疱方：
　　蒺藜子　栀子仁　豉各一升　木兰皮半斤，一本无
　　右四味，为末，以酢浆水和如泥。夜傅之，日未出时暖水洗却。亦主灭瘢痕。
　　治面上风毒方：
　　玉屑　蜜陀僧　珊瑚各二两　白附子三两
　　右四味，为末，以酥和。夜傅，旦洗之。亦灭除瘢痕。
　　治面有热毒恶疮方：
　　胡粉熬　黄檗炙　黄连各等分
　　右三味，为末。取傅上，瘥止。若疮乾，以面脂调涂之，日三。
　　治灭瘢痕方：
　　猪脂三斤，饲乌鸡一只，三日令尽，后取白屎，内白芷、当归各一两煎，白芷色黄，去滓，内鹰屎白半两，搅令调，傅之，日三。
　　又方：
　　禹余粮、半夏等分，为末，以鸡子黄和。先以新布拭瘢处令赤，后用药傅之，勿见风，日二，十日瘦，十年者亦灭。
　　又方：
　　以人精和鹰屎白傅之，日二。白蜜亦得。无问新旧必除。
　　又方：
　　白附子　杜若　细辛各半两　辛夷一两　鹰屎白一合
　　右五味，为末#15，治取傅之。亦灭瘢痕。
　　治瘢痕凸出方。
　　鹰屎白一两　衣白鱼二七枚
　　右二味，为末，蜜和以傅，日三五度，良。
　　又方：
　　鹰屎白二两　白僵蚕一两半#16
　　右二味，为末，以白蜜和，傅上，日三。慎五辛生菜。
　　又方：
　　春夏以大麦，秋冬以小麦，好细绢下筛，以酥和封上。
　　又方：
　　腊月猪脂四升，煎大鼠一枚，令消尽。以生布揩拭瘢处令赤，涂之，不过四五上。
　　又方：
　　以热瓦熨之。
　　又方：
　　以冻凌熨之。
　　治身及面上印文方：
　　针刺字上破，以醋调赤土薄之，乾又易，以黑灭即止。
　　又方：
　　以未满月小儿屎傅上，一月即没。
　　孙真人备急千金要方卷之二十一竟
　　#1洗：原脱，据影宋刻本补。
　　#2各一斗：影宋刻本作『各二升』。
　　#3内：原脱，据影宋刻本补。
　　#4头：原作『芷』，据影宋刻本改。
　　#5若：原作『木』，据影宋刻本改。
　　#6各一两：影宋刻本作『各三两」。
　　#7五七枚：影宋刻本作『二七枚』。
　　#8半两：此二字原脱，据影宋刻本补。
　　#9各二两：影宋刻本作『各一两』。
　　#10以傅：此二字原脱，据影宋刻本补。
　　#11各三两：影宋刻本作『各二两』。
　　#12一升：影宋刻本作『二升」。
　　#13三两：影宋刻本作『一两』
　　#14六铢：影宋刻本作『十铢』。
　　#15为末：此下十字，影宋刻本作『□咀，以酒五合，浸一宿，以羊髓五两，微火煎三上三下，去滓，小伤瘢上傅之，日三。』
　　#16一两半：影宋刻本作『二两半』。
　　孙真人备急千金要方卷之二十二
　　宋朝奉郎守太常少卿充秘阁校理林亿等校正
　　风毒脚气方
　　论风毒状第一
　　论曰：考诸经方，往往有脚弱之论，而古人少有此疾。自永嘉南渡，衣缨士人多有遭者。岭表江东有支法存、仰道人等，并留意经方，偏善斯术。晋朝仕望多获全济，莫不由此二公。又宋齐之间，有释门深师，师道人述法存等诸家旧方为三十卷，其脚弱一方近百余首。魏周之代，盖无此病，所以姚公《集验》，殊不殷勤，徐王撰录，未以为意。特以三方鼎峙，风教未一，霜露不均，寒暑不等，是以关西河北，不识此疾。自圣唐开辟，六合无外，南极之地，襟带是重，爪牙之寄，作镇於彼，不习水土，往者皆遭。近来，中国士大夫虽不涉江表，亦有居然而患之者，良由今代天下风气混同，物类齐等所致之耳。然此病发初得，先从脚起，因即经肿，时人号为脚气。深师云脚弱者，即其义也。深师述支法存所用永平山敷施连范祖耀黄素等诸脚弱方，凡八十余条，皆是精要。然学者寻览，颇觉繁重，正是方集耳，卒欲救急，莫测指南。今取其所经用灼然有效者，以备仓卒，余者不复具述。
　　论何以得之於脚
　　问曰：风毒中人，随处皆得，作病何偏着於脚也？答曰：夫人有五脏，心肺二脏，经络所起在手十趾；肝肾与脾三脏，经络所起在足十趾。夫风毒之气，皆起於地，地之寒暑风湿，皆作蒸气，足常履之，所以风毒之中人也，必先中脚，久而不瘥，遍及四肢腹背头项也。微时不觉，痼滞乃知。经云次传、间传是也。
　　论得已便令人觉不
　　凡脚气病，皆由感风毒所致。得此病，多不令人即觉，会因他病，一度乃始发动，或奄然大闷，经三两日不起，方乃觉之。诸小庸医，皆不识此疾，馒作余病治之，莫不尽毙。故此病多不令人识也。始起甚微，食饮嬉戏，气力如故，惟卒起脚屈弱不能动，有此为异耳。黄帝云缓风湿痹是也。
　　论风毒相貌
　　夫有脚未觉异，而头项臂膊已有所苦；有诸处皆悉未知，而心腹五内已有所困。又风毒之中人也，或见食呕吐、憎闻食臭，或有腹痛下痢，或大小便秘涩不通，或胸中冲悸，不欲见光明，或精神昏愦，或喜迷妄、语言错乱，或壮热头痛，或身体酷冷疼烦，或觉转筋，或肿不肿，或□腿顽痹，或时缓纵不随，或复百节挛急，或小腹不仁，此皆脚气状貌也，亦云风毒脚气之候也。其候难知，当须细意察之。不尔，必失其机要。一朝病成，难可以理，妇人亦尔。又有妇人产后，春夏取凉，多中此毒，宜深#1慎之。其热闷掣疭，惊悸心烦，呕吐气上，皆其候也。又但觉脐下冷痞，愊愊然不快，兼小便淋沥，不同生平，即是脚气之候，顽弱名缓风，疼痛为湿痹。
　　论得之所由
