<!-- { "loadSidebar": true } -->
　　右十味，□咀，以水九升，煮取三升，去滓，内朴硝令烊尽。分三服，相去如一饭顷。
　　阳起石汤，治月水不调，或前或后，或多或少，乍赤乍白方：
　　阳起石　甘草　续断　乾姜　人参　桂心各二两　附子一两　赤石脂三两　伏龙肝五两　生地黄一升
　　右十味，以水一斗，煮取三升二合。分四服，日三夜一。
　　治妇人忧恚，心下支满，膈中伏热，月经不利，血气上抢心，欲呕，不可多食，懈怠不能动方：
　　大黄　芍药　虻虫各二两　土瓜根　蜀椒　黄苓　白术　乾姜　地骨皮一作炭皮　芎藭各一两　桂心　乾漆各一两半
　　右十二味，为末，蜜丸如梧子。每服十丸，日三，不知加之。
　　牛膝圆，治产后月水往来，乍多乍少，仍复不通，时时疼痛，小腹裹急，下引腰身重方：
　　牛膝　芍药　人参　大黄各三两　牡丹皮　甘草　当归　芎藭各二两　桂心一两　□虫　蛴螬　蜚嫌各四十枚　虻虫　水蛭各七十枚
　　右十四味，为末，蜜丸如梧子。酒服五丸，日三，不知稍增。
　　又方：
　　鹿角末服之，良。
　　又方：
　　生地黄汁三升，煮取二升，服之。
　　又方：
　　饮人乳汁三合，善。
　　又方：
　　烧月经衣，井花水服之。
　　又方：
　　烧白狗粪焦，作末，酒服方寸匕，
　　日三。
　　又方：
　　取白马尿服一升，良。
　　治月经不断方：
　　船茹一斤，争洗，河水四升半，煮
　　取二升，分二服。
　　又方：
　　服地黄酒，良。
　　又方：
　　服大豆酒，佳。
　　又方：
　　烧箕舌灰，酒服之。
　　又方：
　　灸内踝下白肉际青脉上，随年壮。
　　孙真人备急千金要方卷之七竟
　　#１物：原作『初』，据影宋刻本改。
　　#２青：影宋刻本作『清』。
　　#３草：原脱，据影宋刻本补。
　　#４分二服：影宋刻本作『分三服』。
　　#５千金翼：此三字原脱，据影宋刻本补。
　　#６虎：影宋刻本作『克』。
　　#７虻虫：影宋刻本『虻虫』用『半合』。
　　孙真人备急千金要方卷之八
　　宋朝奉郎守太常少卿充秘阁校理林亿等校正
　　少小婴孺方上
　　序列第一方
　　论曰：夫生民之道，莫不以养小为大。若无於小，卒不成大，故《易》称积小以成大，《诗》有厥初生民，《传》云声子生隐公。此之一义，即是从微至着，自少及长，人情共见，不待经史。故今斯方，先妇人、小儿，而后丈夫、耆老者，财是崇本之义也。然小儿气势微弱，医士欲留心救疗，立功差难。今之学者，多不存意，良由婴儿在於襁褓之内，乳气腥躁，医者操行英雄，讵肯瞻视。静言思之，可为太息者矣。《小品方》云：凡人年六岁已上为小，十六岁已上为少，《巢源》、《外台》作十八以上为少。三十已上为壮，《巢源》、《外台》作二十以上为壮。五十已上为老。其六岁已下，经所不载，所以乳下婴儿有病难治者，皆为无所承据也。中古有巫妨《巢源》作巫方者，立小儿《颅囱经》，以占夭寿，判疾病死生，世相传授，始有小儿方焉。逮於晋宋，江左推诸苏家，传习有验，流於人间。齐有徐王者，亦有《小儿方》三卷，故今之学者，颇得传授。然徐氏位望隆重，何暇留心於少小？详其方意，不甚深细，少有可采，未为至秘。今博撰诸家及自经用有效者，以为此篇。凡百居家，皆宜达兹养小之术，则无横夭之祸也。
　　又曰：小儿病与大人不殊，惟用药有多少为异，其惊痫、客忤、解颅、不行等八九篇，合为此卷，下痢等余方并散在诸篇，可披而得之。
　　凡生后六十日瞳子成，能咳笑应和人；百日任脉成，能自反覆；一作百五十日。百八十日尻骨成，能独坐；二百一十日掌骨成，能匍匐；三百日膑骨成，能独立；三百六十日膝骨成，能行。此其定法，若不能依期者，必有不平之处。
　　凡儿生三十二日一变，六十四日再变，变且蒸；九十六日三变，一百二十八日四变，变且蒸；一百六十日五变，一百九十二日六变，变且蒸；二百二十四日七变，二百五十六日八变，变且蒸；二百八十八日九变，三百二十日十变，变且蒸。积三百二十日小蒸毕后，六十四日大蒸，蒸后六十四日复大蒸，蒸后一百二十八日复大蒸。凡小儿自生三十二日一变，再变为一蒸。凡十变而五小蒸，又三大蒸，积五百七十六日，大小蒸都毕，乃成人。小儿所以变蒸者，是荣其血脉，改其五脏，故一变竟辄觉情态有异。其变蒸之候，变者上气，蒸者体热。变蒸有轻重，其轻者，体热而微惊，耳冷尻冷，上唇头白泡起，如鱼目珠子，微汗出；其重者，体壮热而脉乱，或汗或不汗，不欲食，食辄吐哯，目白精#1微赤，黑精微白。又云：目白者重，赤黑者微，变蒸毕，自精明矣。此其证也。单变小微，兼蒸小剧。凡蒸平者，五日而衰，远者十日而衰。先期五日，后之五日，为十日之中，热乃除耳。儿生三十二日一变，二十九日先期而热，便治之如法，至三十六七日，蒸乃毕耳。恐不解了，故重说之。且变蒸之时，不欲惊动，勿令傍多人。儿变蒸或早或晚，不如法者多。又初变之时，或热甚者，违日数不歇，审计变蒸之日，当其时有热微惊，慎不可治及灸刺，但和视之。若良久热不可已，少与紫丸微下，热歇便止。若於变蒸之中，加以时行温病，或非变蒸时而得时行者，其诊皆相似，惟耳及尻通热，口上无白泡耳。当先服黑散以发其汗，汗出，温粉粉之，热当歇，便就瘥。若犹不都除，乃与紫丸下之。儿变蒸时，若有寒加之，即寒热交争，腹腰夭纠，啼不止者，熨之则愈也。熨法出下篇，灸粉紧熨者是。变蒸与温壮伤寒相似，若非变蒸，身热耳热，尻亦热，此乃为他病，可作余治，审是变蒸，不得为余治也。
　　又一法，凡儿生三十二日始变，变者，身热也。至六十四日再变，变且蒸，其状外端正也。至九十六日三变，定者候丹孔出而泄，至一百二十八日四变，变且蒸，以能咳笑也。至一百六十日五变，以成机关也。至一百九十二日六变，变且蒸，五机成也。至二百二十四日七变，以能匍匐也。至二百五十六日八变，变且蒸，以知欲学语也。至二百八十八日九变，以亭亭然也。凡小儿生至二百八十八日，九变四蒸也。当其变之日，慎不可妄治之，则加其疾。变且蒸者，是儿送迎月也。蒸者，甚热而脉乱，汗出是也，近者五日歇，远者八九日歇也。当是蒸上，不可灸刺妄治之也。
　　紫圆，治小儿变蒸，发热不解，并挟伤寒温壮，汗后热不歇，及腹中有痰癖，哺乳不进，乳则吐哯，食痫，先寒后热方：
　　赤石脂　代赭各一两　巴豆三＋枚　杏仁五十枚
　　右四味，为末，巴豆、杏仁别研为膏，相和，更捣二千杵，当自相得，若硬，入少蜜同捣之，密#2器中收。三十日儿服如麻子一丸，与少乳，汁令下，食顷后，与少乳，勿令多，至日中当小下，热除，若未全除，明旦更与一丸。百日儿服如小豆一丸，以此准量增减。夏月多热，喜令发疹，二三十日辄一服佳。紫圆无所不疗，虽下不虚人。
　　黑散，治小儿变蒸，中挟时行温病，或非变蒸时而得时行者方：
　　麻黄　杏仁各半两　大黄六铢
　　右三味，先捣麻黄、大黄为散，别研杏仁如脂，乃细细内散，又捣令调和，内密器中。一月儿服小豆大一枚，以乳汁和服，抱令得汗，汗出，温粉粉之，勿使见风。百日儿服如枣核，以儿大小量之。
　　择乳母法：
　　凡乳母者，其血气为乳汁也。五情善恶，悉是血气所生也。其乳儿者，皆宜慎於喜怒。夫乳母形色所宜，其候甚多，不可求备。但取不胡臭、瘿瘘、气嗽、瘑疥、痴癃、白秃、疡、沈唇、耳聋、齆鼻、癫痫，无此等疾者，便可饮儿也。师见其故灸瘢，便知其先疾之源也。
　　孙真人备急千金要方卷之八竟
　　#1精：影宋刻本作『睛』。
　　#2密：原作『蜜』，据影宋刻本改为通用字。
　　孙真人备急千金要方卷之九
　　宋朝奉郎守太常少卿充秘阁校理林亿等校正
　　少小婴孺方
　　初生出腹第二论
　　论曰：小儿初生，先以绵裹指，拭儿口中及舌上青泥恶血，此为之玉衡一作衔。若不急拭，啼声一发，即入腹成百病矣。
　　儿生落地不作声者，取暖水一器灌之，须臾当啼。儿生不作声者，此由难产少气故也。可取儿脐带向身却持之，令气入腹，仍呵之至百度，啼声自发。亦可以葱白徐徐鞭之，即啼。
　　儿已生，即当举之，举之迟晚，则令中寒，腹内雷鸣。乃先浴之，然后断脐，不得以刀子割之，须令人隔单衣物咬断，兼以暖气呵七遍，然后缠结，留脐带，令至儿足趺上。短则中寒，令儿腹中不调，常下痢。若先断脐，然后浴者，则脐中水，脐中水则发腹痛。其脐断讫，连脐带中多有虫，宜急剔拨去之，不尔，入儿腹成疾。断儿脐者，当令长六寸，长则伤肌，短则伤脏。不以时断，若挼汁不尽，则令暖气渐微，自生寒，令儿#1脐风。
　　生男#2宜用其父故衣裹之，生女宜以其母故衣，皆勿用新帛为善。不可令衣过厚，令儿伤皮肤，害血脉，发杂疮而黄。儿衣绵帛，特忌厚热，慎之慎之。凡小儿始生，肌肤未成，不可暖衣，暖衣则令筋骨缓弱。宜时见风日，若都不见风，则令肌肤脆软，便易中伤。皆当以故絮衣之，勿用新绵也。凡天和暖无风之时，令母将儿於日中嬉戏，数见风日，则血凝气刚，肌肉牢密，堪耐风寒，不致疾病。若常藏在帏帐之中，重衣温暖，譬犹阴地之草木，不见风日，软脆不堪风寒也。
　　凡裹脐法，椎治白练令柔软，方四寸，新绵厚半寸，与帛等合之，调其缓急，急则令儿吐哯。儿生二十日，乃解视脐。若十许日儿怒啼，似衣中有刺者，此或脐燥还刺其腹，当解之，易衣更裹。裹脐时，闭户下帐，燃火令帐中温暖，换衣亦然，仍以温粉粉之，此谓冬时寒也。若脐不愈，烧绛帛末粉之。若过一月，脐有汁不愈，烧虾蟆灰粉之，日三四度。若脐中水及中冷，则令儿腹绞痛，夭纠啼呼，面目青黑。此是中水之过，当炙粉絮以熨之，不时治护。脐至肿者，当随轻重，重者便灸之，乃可至八九十壮；轻者脐不大肿，但出汁，时时啼呼者，捣当归末，和胡粉傅之，炙絮日熨之，至百日愈，以啼呼止为候。若儿粪青者，冷也，与脐中水同。
