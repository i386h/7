<!-- { "loadSidebar": true } -->
　　右六味，先捣巴豆三千杵；次内誉石，又捣三千杵；次内藜芦，三千杵；次内附子，三千杵；次内雄黄，三千杵；次内丹砂，三千杵；内蜜，又捣万杵佳。若不用丹砂者，内真朱四两无在。每内药，辄治五百杵，内少蜜，恐药飞扬。治药用王相吉日良时，童子斋戒为良。天晴明日，无云雾，白昼药成，密器中封之，勿泄气，着清洁处，大人丸如小豆。服药欲下病者，宿勿食，旦服二丸，不知者，以暖粥饮发之令下，下不止，饮冷水以止之。病在膈上吐，膈下利，或但噫气而已。
　　即若欲渐除，及将服消病者，服如麻子丸二丸。
　　卒中恶欲死，不知人，以酒若汤和二丸，强开口灌喉中。
　　鬼疰病，百种不可名，浆水服二丸，日再。
　　男女与鬼交通，歌哭无常，或腹大绝经，状如妊娠，浆服二丸如胡豆大，日三夜一。又苦酒和之如饴，旦旦傅手间使、心主，心主在手腕后第一约横文当中指，至暮又传足三阴三阳及鼻孔，七日愈。又浆服麻子大一丸，日三，三十日止。
　　恶风逆心，不得气息，服一丸。
　　若腹中如有虫欲钻胁出状，急痛，一止一作，此是恶风，服二丸。
　　忧患气结在胸心，苦连噫及咳，胸中刺痛，服如麻子三丸，日三。
　　心腹切痛，及心中热，服一丸如麻子，日三，五日瘥。
　　腹痛胀满，不食，服一丸。
　　澼饮痰饮，旦服一丸。
　　风疝、寒疝、心疝、弦疝，每发腹中急痛，服二丸。
　　卒上气，气但出不入，并逆气冲喉，胃中暴积聚者，服二丸，日再。
　　症结坚痞，服一丸，日三，取愈。
　　积寒热老痞，服二丸。
　　食肉不消，腹坚胀，服一丸，立愈。
　　腹中三虫，宿勿食，明旦进牛羊炙三脔，须臾便服三丸如胡豆，日中当下虫。过日中不下，更服二丸，必有烂虫下。
　　卒关格，不得大小便，欲死，服二丸。
　　卒霍乱，心腹痛，烦满吐下，手足逆冷，服二丸。
　　下痢重下者，服一丸，取断。
　　疟未发服一丸，已发二丸，便断。
　　若寒热往来，服一丸。
　　伤寒敕濇，时气热病，温酒服一丸，厚覆取汗，若不汗，更服，要取汗。
　　若淋沥，瘦瘠，百节酸疼，服一丸，日三。
　　头卒风肿，以苦酒若膏和傅之，絮裹之。
　　痈疽痤疖，瘰疬，及欲作，以苦酒和傅之。
　　若恶疮不可名，瘑、疥、疽，以膏若苦酒和，先以盥汤洗疮去痂，拭乾傅之。
　　鼠，以猪脂和傅疮，取驳舌狗子舐之。
　　中水毒，服二丸。若已有疮，苦酒和三丸傅疮。
　　耳聋，脓血汁出，及卒聋，以赤谷皮裹二丸，内之。
　　风目赤或痒，视物漠漠，汨出烂眦，蜜解如饴，涂注目眦。
　　齿痛，绵裹塞孔中。
　　若为蛊毒所中，吐血，腹内如刺，服一丸如麻子，稍加之如胡豆，亦以涂鼻孔中，又以膏和，通涂腹背，亦烧之熏口鼻。
　　若蛇蝗诸毒所中，及猘犬、狂马所咋，苦酒和傅，水服二丸。
　　妇人产后余疾，及月水不通，往来不时，服二丸，日再。
　　妇人胸中苦滞气，气息不利，少腹坚急，绕脐绞痛，浆服如麻子一丸，稍加之如小豆大。
　　小儿百病，惊痫痞塞，及有热，百日、半岁者，以一丸如黍米大，置乳头与服之；一岁以上，如麻子一丸，日三，以饮服。
　　小儿大腹，及中热恶毒，食物不化，结成积聚，服一丸。
　　小儿寒热，头痛身热，及哯现，服一丸如麻子。
　　小儿赢瘦，丁奚，不能食，食不化，浆水服二丸，日三。又苦酒和如梧子，傅腹上良。
　　一切万病，量之不过一二丸，莫不悉愈。
　　欲行、问孝、省病，服一丸，一丸系颈上，行无所畏，至丧家带一丸，辟百鬼。若独止宿山泽、冢墓、社庙、丛林之中，烧一丸，百鬼走去不敢近人。以蜡和一丸如弹丸，着绛囊，击臂上，男左女右，山精鬼魅皆畏之。
　　张仲景三物备急丸，司空裴秀为散，用治心腹诸卒暴百病方：
　　大黄　乾姜　巴豆各等分
　　右皆须精新，多少随意，先捣大黄、乾姜，下筛为散，别研巴豆如脂，内散中，合捣千杵，即尔用之，为散亦好，下蜜为丸，密器贮之，莫令歇气。若中恶客忤，心腹胀满刺痛，口噤气急，停尸卒死者，以暖水若酒服大豆许三枚，老小量之，扶头起，令得下喉，须臾未醒，更与三枚，腹中鸣转，得吐利便愈。若口已噤，可先和成汁倾口中，令从齿间得入，至良。
　　治万病，大理气丸方：
　　牛膝　甘草　人参　茯苓　远志　恒山　苦参　丹参　沙参　龙胆　芍药　牡蒙　半夏　杏仁　紫菀　龙骨　天雄　附子　葛根　橘皮巴豆　狼牙各二两　大黄　牡蛎　白朮各三两　白薇六分　玄参十分　雚芦一枚大者　生姜屑，五两
　　右二十九味，捣筛二十七味，生药令熟，又捣巴豆、杏仁如膏，然后和使相得，加白蜜，捣五千杵，丸如梧子，空腹酒服七丸。日三。疝瘕症结，五十日服，永瘥。吾常用理气，大觉有效。
　　大麝香丸，治鬼疰飞尸，万病皆主之方：
　　麝香三分　牛黄　附子　鬼臼　真珠　莽草　犀角　矾石　细辛　桂心　獭肝　藜芦各二分　蜈蚣　蜥蜴各一枚　丹砂二两　雄黄一两　巴豆杏仁各五＋枚　地胆《外台》作蜻蛇胆　元青　亭长　斑猫各七枚　誉石八分
　　右二十三味，末之，蜜和合，更捣三千杵。饮服如小豆一丸，日二，渐加至三丸，虫毒所螫，摩之，以知为度。若欲入毒疫疠乡死丧病处，及恶鬼冢墓间，绛袋盛之，男左女右，肘后击之，又以少傅鼻下人中，及卧不魇。
　　小麝香丸，治病与大麝香丸同方：
　　麝香三分　雄黄　当归《 外台》 不用　丹砂各四分　乾姜　桂心　芍药各五分　莽草　犀角　栀子仁各二分　巴豆五十枚　附子　乌头各五枚　蜈蚣一枚
　　右十四味，末之，加细辛五分，蜜和，合捣千杵。服如小豆三丸，日三，可至五丸。一切尸疰痛，悉皆主之。
　　治诸热不调，紫葛丸方：
　　紫葛　石膏　人参　丹参　细辛　紫参　苦参　玄参　齐盐　代赭　苁蓉　巴豆　乌头各三分　乾姜　桂心　独活各五分
　　右十六味，末之，蜜和，更捣一万杵。服如小豆六丸，食前三丸，食后三丸。忌五辛、猪、鸡、鱼、蒜，余不在禁限。若觉体中大热，各减一丸。服之令人肥悦，好颜色，强阳道，能食。服药后十日，得利黄白汁大佳。妇人食前、食后只服二丸，两岁以下儿服米粒大。令人能饮酒，除百病，药之功能损益，备述如左：
　　腹中积聚　心腹满　心下坚　宿食　痰饮　食吐逆　上气　咳嗽　咽喉鸣　短气　黄疸　久疟　面肿　四肢烦重　身浮肿　坐起体重　热病湿□、下部痒　大肠出　热淋　关格不通　下利　颜色不定、羸瘦无力　弱房少精、精冷　体疮痒　身体斑驳从高堕下绝伤　堕胎后伤损血　皮肉焦烂　月水不定或后或前　月水断心下闷满　肩膊沉重　小儿百病　小儿癖气乳不消　小儿身常壮热、腹内有病
　　所录诸病，皆紫葛丸治之。若积日服之未愈，消息准方服之，取瘥止，秘不传。药性冷，尤宜患热人服之。
　　太乙神精丹，治客忤霍乱，腹痛胀满，尸症恶风，癫狂鬼语，蛊毒妖魅，温疟，但是一切恶毒，无所不治方：
　　丹砂　曾青　雌黄　雄黄　磁石各四两　金牙二两半
　　右六味，各捣，绢下筛，惟丹砂、雌黄、雄黄三味，以验醋浸之，曾青用好酒於铜器中渍，纸密封讫，日中曝百日，经夏#2急，五日亦得，无日以火暖之，然后各研令如细粉，以醶酢拌，使乾湿得所，内土釜中，以六一泥固际#3，勿令泄气，乾后安铁环施脚高一尺五寸，置釜上，以渐放火，无问软硬炭等皆得，初放火，取熟两秤炭各长四寸，置釜上，待三分二分尽即益，如此三度，尽用熟火，然后用益生炭，其过三上熟火已外，皆须加火渐多，及至一伏时，其火已欲近釜，即便满，就釜下益炭，经两度即罢，火尽极冷，然后出之。其药精飞化凝着釜上，五色者上，三色者次，一色者下，虽无五色，但色光明皎洁如雪最佳。若飞上不尽，更令与火如前。以雄鸡翼扫取，或多或少不定，研如#4枣膏，丸如黍粒。一本云：丹砂、曾青、雄黄、雌黄各二斤，丹砂以大酢瓷器中渍，曾青美酒渍，纸密封闭，日曝一百日，雄黄、雌黄各油煎九日九夜，去油腻讫，更捣数千杵，皆勿研之，别以大酢拌，令浥浥然，内药土釜中，以雄黄在下，次下雌黄，次曾青，次丹砂，以甘土泥涂，勿令余毫毛许，乾以刚炭火烧之，九日九夜去釜五寸，九日九夜至釜底，九日九夜侵釜腹三寸，三九二十七日，冷之一日一夜，以刀子於釜际利着一匝，开之取丹，丹成讫，细研如粉，以枣膏和。一切丹，不得用蜜，皆用枣膏，学者宜知此术，旧不用磁石、金牙，今加而用之。
