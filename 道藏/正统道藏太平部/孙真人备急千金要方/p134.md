<!-- { "loadSidebar": true } -->
　　顿服猪脂一斤佳，亦治陈肉毒。
　　治食狗肉不消，心中坚，或腹胀，口乾大渴，心急发热，狂言妄语，或洞下方：
　　杏仁一升，合皮研，以沸汤三升和，绞取汁，分三服。狗肉完片皆出，即静，良验。
　　治食猪肉中毒方：
　　烧猪屎为末，服方寸匕。犬屎亦佳。
　　治漏脯毒方：张文仲云：茅室诸水迷脯#4为漏脯。
　　捣韭汁服之良，大豆汁亦得。
　　治郁肉湿脯毒方：张文仲云：肉闭在密器中经宿者，为湿脯。
　　烧狗屎为末，水服方寸匕。凡生肉、熟肉皆不用深藏，密盖不泄气，皆杀人。又肉汁在器中密盖，气不泄者，亦杀人。
　　治脯在黍米中毒方：
　　曲一两，盐两撮，以水一升，煮服之，良。
　　治中#5射罔脯毒及饼臛中毒方：
　　取贝子为末，水服如豆佳，不瘥又服。
　　人以雉肉作饼臛，因食皆吐下，治之方：
　　犀角为末，服方寸匕，得静甚良。
　　治食鹅鸭肉成病，胸满面赤，不下食者方：
　　服秫米泔良。
　　治食鱼中毒方：
　　煮橘皮，停极冷，饮之立验。《肘后方》云：治食鱼中毒，面肿烦乱者。
　　治食鱼中毒，面肿烦乱，及食鲈鱼中毒欲死者方：
　　锉芦根，舂取汁，多饮良。并治蟹毒。亦可取芦苇茸汁饮之，愈。
　　治食鱼鲙及生肉，在胸膈中不化，吐之不出，便成症瘕方：
　　厚朴三两　大黄二两
　　右二味，□咀，以酒二升，煮取一升，尽服立消。人强者加#6大黄，用酒三升，煮取二升，再服之。
　　治食鱼鲙不消方：
　　大黄三两，切　朴消二两
　　右二味，以酒二升，煮取一升，顿服之。《仲景方》有橘皮一两。《肘后方》云：治食猪肉遇冷不消必成症，下之方，亦无橘皮。
　　又方：
　　舂马鞭草，饮汁一升，即消。生姜亦良。《肘后方》云：亦宜服诸吐药。
　　又方：
　　鲐鱼皮烧灰，水服，无完皮坏刀装取之，一名鲛鱼皮。《古今录验》云：治食鳅姨鱼伤毒。
　　又方：
　　鱼皮烧灰，水服方寸匕。
　　又方：
　　鱼鳞烧灰，水服方寸匕。食诸鲍鱼中毒亦用之。
　　治食蟹中毒方：
　　冬瓜汁服二升，冬瓜亦可食。
　　治食诸菜中毒方：
　　甘草　贝齿　胡粉各等分
　　右三味，治下筛，水服方寸匕。小儿尿、乳汁共服二升亦好。
　　治食山中树菌中毒方：
　　人屎汁服一升良。
　　解百药毒第二论 方解毒
　　论曰：甘草解百药毒#7，此实如汤沃雪，有同神妙。有人中乌头、巴豆毒，甘草入腹即定。中藜芦毒，葱汤下咽便愈。中野葛毒，土浆饮讫即止。如此之事，其验如反掌，要使人皆知之，然人皆不肯学，诚可叹息。方称大豆汁解百药毒，余每试之，大悬绝，不及甘草，又能加之为甘豆汤，其验尤奇。有人服玉壶丸，治呕不能已，百药与之不止，蓝汁入口即定。如此之事，皆须知之，此则成规，更不须试练也。解毒方中条例极多，若不指出一二，学者不可卒知余方例尔。
　　石药毒：用白鸭屎、人参汁。
　　雄黄毒：用防己。
　　铁粉毒：用磁石。
　　礜石毒：用大豆汁、白鹅膏。
　　防葵毒：用葵根汁。
　　桔梗毒：用白粥。
　　甘遂毒：用大豆汁。
　　大戟毒：用菖蒲汁。
　　踯躅毒：用栀子汁。
　　鸡子毒：用淳醋。
　　马刀毒：用清水。
　　野芋毒：用土浆、人粪汁。
　　杳人毒：用蓝子汁。
　　百药毒：用甘草、荠苨、大小豆汁、蓝叶根实汁。
　　金银毒：用水银服数两即出，鸡子汁及屎白，烧猪脂和，水淋鸡屎汁煮葱白汁，鸭血及屎汁。
　　芫花毒：用防己、防风、甘草、桂汁。
　　野葛毒：用鸡子清、葛根汁、甘草汁、鸭头热血、猪膏、鸡屎、人屎。
　　藜芦毒：用雄黄、温汤、煮葱汁。
　　乌头、天雄、附子毒：用大豆汁、远志、防风、枣肉、饴糖。
　　射罔毒：用蓝汁、大小豆汁、竹沥、大麻子汁、藕芰汁、六畜血、贝齿屑、蚯蚓屎。
　　半夏毒：用生姜汁及煮乾姜汁。
　　莨菪毒：用荠苨、甘草、犀角、蟹汁、升麻。
　　狼毒毒：用杏仁、蓝汁、白敛、盐汁、木占斯。
　　巴豆毒：用煮黄连汁、大豆汁、菖蒲汁、生藿汁《肘后》 云小豆藿、煮寒水石汁。
　　蜀椒毒：用葵子汁、蒜、桂汁、豉汁、人尿、冷水、土浆、鸡毛烧吸烟及调水服。
　　斑猫、元青毒：用猪膏、大豆汁、戎盐、蓝汁、盥汤煮猪膏、巴豆。
　　服药过剂闷乱者用：水和胡粉、水和葛粉、地浆、蘘荷汁、秔米沈、豉汁、乾姜、黄连、饴糖、饮蓝汁、吞鸡子黄。
　　解诸菌毒：掘地作坑，以水沃中，搅令浊，澄清饮之，名地浆。
　　解一切毒药发，不问草石，始觉恶即服此方：
　　豉三升#8　生麦门冬　葱白各八两
　　右三味，□咀，以水七升，煮取二升半，分三服。
　　鸡肠草散，解诸毒方：
　　鸡肠草三分　荠苨　升麻各四分　芍药　当归　甘草各二分#9　室土一分　蓝子一合
　　右八味，治下筛，水服方寸匕，多饮水为佳。若为蜂、蛇等毒虫所螫，以针刺螫上，血出着药如小豆许於疮中，令湿瘥。为射罔箭所中，削竹如钗股，长一尺五寸，以绵缠绕，水沾令湿，取药内疮中，随疮深浅令至底止，有好血出即休。若服药有毒，水服方寸匕，毒解痛止愈。
　　解毒药散方：
　　荠苨一分　蓝并花，二分
　　右二味，七月七日取蓝，阴乾捣筛。水和服方寸匕，日三。
　　又方：
　　中毒者，取秦燕毛二七枚，烧灰服。
　　解一切毒方：
　　母猪屎水和服之。又水三升三合，和米粉饮之。
　　解鸩毒及一切毒药不止，烦懑方：
　　甘草　蜜各四分　粱米粉一升
　　右三味，以水五升煮甘草，取二升，去滓，歇大热，内粉汤中，搅令匀调，内白蜜更煎，令熟如薄粥。适寒温饮一升。
　　治食莫若闷乱，如卒中风，或似热盛狂病，服药即剧方：
　　饮甘草汁、蓝青汁即愈。
　　治野葛毒已死口噤者方：
　　取青竹去两节，拄两胁脐上，内冷水注之，暖即易，须臾口开，开即服药，立活。惟须数易水。
　　治钩吻毒，困欲死，面青口噤，逆冷身痹方：《肘后方》 云：钩吻、茱萸、食芥#10相似，而所生之傍无他草，又茎有毛，误食之杀人。
　　荠苨八两，□咀，以水六升，煮取三升，冷如人体，服五合，日三夜二，凡煮荠苨，惟令浓佳。
　　又方：
　　煮桂汁饮之。
　　又方：
　　啖葱涕佳。葱涕治诸毒。
　　治腹中有铁方：
　　白折炭刮取末，井花水服三钱，过再服。
　　孙真人备急千金要方卷之七十二竟
　　#1服：影宋刻本作『复』。
　　#2浴：原作『欲』，据影宋刻本改。
　　#3方寸匕：影宋刻本『匕』下有『日三服』三字。
　　#4诸水迷脯：影宋刻本作『漏水沾脯』。
　　#5中：原作『牛』，据影宋刻本改。
　　#6加：原脱，据影宋刻本补。
　　#7毒：原脱，据影宋刻本补。
　　#8三升：影宋刻本作『二升』。
　　#9各二分：影宋刻本作『各一分』。
　　#10芥：影宋刻本作『芹』。
　　孙真人备急千金要方卷之七十三
　　宋朝奉郎守太常少卿充秘阁校理林亿等校正
　　解毒并杂治方
　　解五石毒第三论 方证
　　论曰：人不服石，以庶事不佳。恶疮、疥癣、温疫、疟疾，年年常患，寝食不安，兴居常恶，非止己事不康，生子难育。所以石在身中，万事休泰，要不可服五石也。人年三十已上可服石药，若素肥充，亦勿妄服；四十已上，必须服之；五十已上，三年可服一剂；六十已上，二年可服一剂；七十已上，一年可服一剂。
　　又曰：人年五十已上，精华消歇，服石犹得其力。六十已上转恶，服石难得力，所以常须服石，令人手足温暖，骨髓充实，能消生冷，举措轻便，复耐寒暑，不着诸病，是以大须服之。凡石皆熟炼用之。凡石之发，当必恶寒、头痛、心闷，发作有时，状如温疟。但有此兆，无过取冷水淋之，得寒乃止，一切冷食，惟酒须温。其诸解法备如后说。其发背疽肿，方见别卷。
　　又曰：凡服石人，甚不得杂食口味，虽百品具陈，终不用重食其肉，诸杂既重，必有相贼，聚积不消，遂动诸石。如法持心，将摄得所，石药为益，善不可加。余年三十八九，尝服五六两乳，自是以来深深体悉，至於将息节度，颇识其性，养生之士，宜留意详焉。然其乳石必须土地清白光润，罗纹乌翮一切皆成，白#1可入服。其非土地者，慎勿服之，多皆杀人，甚於鸩毒。紫石、白石极须外内映彻，光摩皎然，非此亦不可服。寒石五石更生散方，旧说此药方上古名贤无此，汉末有何侯者行用，自皇甫士安已降有进饵者，无不发背解体而取颠覆。余自有识性已来，亲见朝野仕人遭者不一，所以宁食野葛，不服五石，明其大大猛毒，不可不慎也。有识者遇此方，即须焚之，勿久留也。今但录主对以防先服者，其方以从烟灭，不复须存，为含生害也。
　　葱白豉汤，锺乳对木，又对栝蒌，其治主肺，上通头胸。术动锺乳，胸塞短气。锺乳动木，头痛目疼。又锺乳虽不对海蛤，海蛤能动锺乳，锺乳动则目疼短气。有时木动锺乳，直头痛胸塞，然锺乳与木为患不过此也。虽所患不同，其治一也。发动之始，要有所由，始觉体中有异，与上患相应，宜速服此方：
　　葱白半斤　豉二升　甘草三两　人参三两#2，《外台》用吴茱萸一升
　　右四味，□咀，先以水一斗五升，煮葱白作汤，澄取八升，内药煮取三升，分三服，才服便使人按摩摇动，口中嚼物，然后仰卧，覆以暖衣，汗出去衣，服汤热歇，即便冷淘饭燥脯而已。若服此不解，复服甘草汤方#3：
　　甘草三两　桂心二两　豉二升　葱白半斤
　　右四味，合服如上法。若服此已解，肺家犹有客热余气，复服桂心汤方：
　　桂心　麦门冬各三两　人参　甘草各二两　豉二升　葱白半斤
　　右六味，合服如前法。此方与次#4后散发身体生疮麦门冬汤方用重，分两小异。
　　杜仲汤，硫黄对防风，又对细辛，其治主脾肾，通主腰脚。防风动硫黄，烦热，脚疼腰痛，或嗔忿无常，或下利不禁。防风、细辛能动硫黄，而硫黄不能动彼。始觉发，便服此方：
　　杜仲三两　枳实　甘草　李核仁各二两　香豉一升#5　栀子仁十四枚
　　右六味，合服如上法。
　　若不解，复服大麦奴汤方：
　　大麦奴四两　甘草　人参　芒硝　桂心各二两　麦门冬半斤
