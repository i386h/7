<!-- { "loadSidebar": true } -->
　　射工中疮有三种：其一种疮正黑如黛子，皮周边悉赤，或衣犯之，如有芒刺痛；其一种作疮，久久穿，或晡间寒热；其一种如火灼熛起，似此者最急，数日杀人。《备急方》云有四种，其一种突起如痈。
　　治射工中人寒热，或发疮偏在一处，有异於常者方：
　　取鬼臼叶一把，清苦酒中熟捣，绞取汁，服一升，日三。
　　又方：
　　取生吴茱萸茎叶一握，断去前后，取握中熟捣，以水二升，煮取七合，顿服。
　　又方：
　　取葫，切，贴疮，灸七壮。
　　又方：
　　取蜈蚣大者一枚，火炙，治为末，苦酒和，以傅疮上。
　　又方：
　　取赤苋菜熟捣，绞取汁，每服一升，日四五服。
　　又方：
　　白鸡屎取白头者三枚，汤和涂中毒处。
　　又方：
　　升麻三两　犀角　乌扇根各二两
　　右三味，□咀，以水四升，煮取一升半，去滓，分再服，相去如一炊顷，尽更作。
　　治射工中人已有疮者方：
　　取芥子烂捣，苦酒和，厚涂疮上，半日痛便止。
　　又方：
　　取狼牙叶，冬取根，捣令熟，薄所中处，又饮四五合汁。
　　治射工中人三种疮方：
　　升麻二两　乌扇根三两
　　右二味，□咀，以水三升，煮取一升，适寒温，尽服，滓薄上。
　　五香散，治江南毒气、恶核、射工中人、暴肿、生疮方：
　　甲香　犀角　鳖甲　升麻　熏陆香　乌翣　丁香　沉香　黄连　青木香　羚羊角　黄苓　甘草　牡蛎各四分　昊茱英三分　黄檗六分
　　右十六味，治下筛，中射工毒及诸毒，皆水服方寸匕，日三，并#3以水和少许洗之。仍以鸡子白和涂肿上，乾则易。
　　野葛膏，治射工、恶核、卒中恶毒方：
　　野葛一升　巴豆　乌头　蜀椒各五合　茵芋　踯躅　附子　丹砂各一两　雄黄　大黄各七两#4
　　右十味，治下筛，以不中水猪膏三斤煎，三上三下，去滓，内丹砂、雄黄末，搅至凝。以枣核大摩痛上，勿近眼。凡合名膏，皆无令产妇、女人、小儿、鸡犬、六畜见之，惟宜清争。
　　治沙虱毒方：
　　斑猫二枚，一枚熬，为末服；一大枚烧，令烟绝，为末，着疮中。
　　又方：
　　大蒜十枚，止一物，合皮安热灰中，炮令热，去皮，刀断蒜头，取热拄所着毒处。
　　又方：麝香大蒜
　　右二味，合捣，以羊脂和，着小筒中带，欲用，取傅疮上。
　　又方：
　　雄黄　朱砂　恒山各等分
　　右三味，取五月五日日中时，令童子合之，取傅疮上。
　　治石蛭方：山水中阴湿草木上石蛭着人，则穿啮人肌肤，行人肉中，浸淫坟起，如虫行道之状。
　　凡行山路草木中，常以腊月猪膏和盥涂脚经及足趾间趺上，及着鞋袜，蛭不得着人也。已着者，灸断其道即愈。
　　治水毒方：
　　论曰：凡山水有毒虫，人涉水，中人似射工而无物。其诊法：初得之恶寒，微似头痛，目眶疼，心中烦懊，四肢振焮，腰背百节皆强，两膝痛；或翕翕而热，但欲睡，旦醒暮剧，手足逆冷至肘膝，二三日腹中生虫，食人下部，肛中有疮，不痛不痒，令人不觉。不急治，过六七日，下部出脓溃；虫上食人五脏，热盛毒烦，下利不禁，八九日虽良医不能治矣。觉得之，急早视其下部，若有疮正赤如截肉者，阳毒，最急；若疮如鲤鱼齿者，为阴毒，犹小缓。要皆杀人，不过二十日也。欲知是中水与非者，当作五六升汤，以小蒜五升，□咀，投汤中，消息勿令大热，去滓，以浴之。是水毒，身体当发赤斑；无异者非也，当以他病治之。
　　治人忽中水毒，手足指冷，或至肘膝者方：
　　吴茱萸一升　生姜切，一升半　犀角　升麻　橘皮各二两　乌梅十四枚
　　右六味，□咀，以水七升，煮取二升，分二服。
　　又方：
　　浮萍草曝乾，为末，酒服方寸匕。
　　又方：
　　取梅若桃叶，捣绞取汁三升许，或乾以少水绞取汁饮之。小儿不能饮，以汁傅乳头饮之。
　　又方：
　　捣苍耳汁，服一升；又以绵裹杖，沾汁导下部，日三#5，瘥。
　　又方：
　　捣蓼一把，以酒和，绞取汁一升饮之，不过三服瘥。《外台》、《肘后》作梨叶。
　　又方：
　　捣蓝一把，水解，以涂浴面目身体令遍。
　　又方：
　　捣蛇莓根为末，水饮之，并导下部；生者用汁。凡夏月行，常多赍此药屑。入水，以方寸匕投水上流，无所畏，又辟射工。凡洗浴，以少许投水盆中，即无毒。
　　治猫鬼野道病，歌哭不自由方：
　　五月五日自死赤蛇烧作灰，以井花水服方寸匕，日一。针灸方见别卷中。
　　又方：
　　腊月死猫儿头烧灰，水服一钱匕，日二。
　　治猫鬼，眼见猫狸及耳杂有所闻方：
　　相思子　蓖麻子　巴豆各一枚　朱砂末　蜡各四铢
　　右五味，合捣为丸。先取麻子许大含之；即以灰围患人，前头着一斗灰火，吐药火中沸，即画火上作十字，其猫鬼并皆死矣。
　　治蜘蛛咬毒方：
　　人尿傅；又油淀傅；又炮姜贴之；又猢孙屎傅之。
　　又方：
　　乌麻油和胡粉如泥，涂上，乾则易之。
　　治马啮人及踏人作疮，毒肿热痛方：
　　马鞭梢二寸　长鼠屎二七枚
　　右二珠，合烧为末，以猪膏和涂之，立愈。《外台方》云：治遂成疮烂，经久不愈者。《肘后方》云：用马鞭皮烧末，猪膏和涂。
　　治马啮人阴卵脱出方：
　　推内入，以桑皮细作钱缝之，破乌鸡取肝，细到以封之。且忍，勿小便，即愈。
　　治犬马啮，及马骨刺伤人，及马血入旧疮中方：
　　取灰汁，热渍疮，常令汁器有火。
　　数易汁，勿令烂人肉，三数日渍之。有肿者，炙石熨之，日二，消止。
　　治马血入疮中方：
　　服人粪如鸡子大，复以粪傅疮上。
　　又方：
　　取妇人月水傅之，神良。
　　治订死马，马骨伤人、毒攻欲死方：
　　便取马肠中屎以涂之，大良。《外台方》云：取其屎烧灰，服方寸匕。
　　治马汗、马毛入人疮中，肿痛欲死方：
　　以水渍疮，数易水便愈；又以石灰傅之。
　　又方：
　　饮醇酒、取醉即愈。
　　又方：
　　烧鸡毛作末，以酒服方寸匕。
　　又方：
　　以沸扬令得所浸洗之，取瘥。
　　论曰：凡春末夏初，犬多发狂，必诫小弱持杖以预防之。防而不免者，莫出於灸，百日之中一日不阙者，方得免难。若初见疮瘥痛定，即言平复者，此最可畏，大祸即至，死在旦夕。
　　凡狂犬咬人着讫，即令人狂，精神已别，何以得知？但看灸时，一度火下，即觉心中醒然，惺惺了了，方知咬已即狂。是以深须知此。此病至重，世皆轻之，不以为意，坐是死者，常年有之。吾初学医，未以为业，有人遭此，将以见问，吾了不知报答。是以#6经吾手而死者不一。自此锐意学之，一解已来，治者皆愈，方知世无良医，枉死者半，此言非虚。故将来学者非止此法，余一方皆须沉思，留心作意，殷勤学之，乃得通晓，莫以初解一两种法，即谓知讫，极自误也。聊因方末申此一二，古闷不尽意耳。
　　又曰：凡猘犬咬人，七日辄应一发，三七日不发则脱也，要过百日乃得免耳。每到七日辄当捣韭汁，饮一二升，又当终身禁食犬肉、蚕蛹，食此则发，死不可救矣。疮未愈之间，禁食生鱼及诸肥腻冷食，但於饭下蒸鱼、及於肥器中食便发。不宜饮酒，能过一年乃佳。《集验方》云：若重发者，生食蟾蜍脍，绝良；亦可烧炙食之，必#7令其人知。初得啮毒便为之，则於后不发也。
　　治猘犬毒方：
　　头发 猬皮各等分
　　右二味烧灰，水和饮一杯；口噤者，折齿内药。
　　又方：
　　捣地榆绞取汁，涂疮。无生者可取乾者，以水煮汁饮之；亦可为末，服方寸匕，日三，兼傅上，过百日止。
　　又方：
　　捣韭，绞取汁，饮一升，日三，疮愈止。亦治愈后复发者。
　　又方：
　　刮虎牙若骨，服方寸匕。《小品方》云：刮狼牙或虎骨末服。已发狂如猘犬者，服即愈。
　　又方：
　　烧虎骨傅疮，及熨；又微熬杏仁，捣研，取汁服之，良；又取灯盏残油灌疮口。此皆禁酒、猪肉、鱼、生菜。
　　又方：
　　用韭根故梳二枚，以水二升，煮取一升，顿服。
　　又方：
　　桃东南枝白皮一握，水二升，煮取一升，分二服。吐出犬子。
　　又方：
　　取猘犬脑傅上，后不复发。
　　又方：
　　虾蟆灰，粥饮服之。
　　又方：
　　服莨菪子七枚，日一。
　　又方：
　　梅子末，酒服之。
　　又方：
　　以豆酱清涂之，日三四。
　　治狂犬啮人方：
　　蛇脯一枚，炙，去头，捣末，服五分匕，日三。
　　又方：
　　捣莨菪根，和盐傅，日三。
　　又方：
　　青布浸汁，服三升。
　　又方：
　　饮驴尿一二升。
　　治凡犬啮人方：
　　熬杏仁五合令黑，碎研成膏，傅之。
　　又方：
　　取灶中热灰，以粉疮中，帛裹击之。
　　又方：
　　烧自死蛇一枚令焦，为末，内疮孔中。
　　又方：
　　鼠屎为末，以腊月猪膏和傅之。《外台方》云：用鼠一枚，猪膏煎传之。
　　又方：
　　饮生姜汁一升。《小品方》云：治狂犬咬。韭汁亦佳。《外台方》云：亦治已瘥后复发者。
　　又方：
　　水洗疮任血出，勿止之。水洗不住，取血自止，以绵裹之，瘥。
　　又方：
　　以沸汤和灰，壅疮上。
　　又方：
　　烧犬尾为末，傅疮，日三。
　　又方：
　　以头垢少少内疮中。
　　又方：
　　火炙蜡以灌疮中。
　　又方：
　　以热牛屎涂之，佳。
　　又方：
　　以苦酒和灰涂疮中。
　　治小儿狗喷方：
　　月一日，以水一升灌之，勿令狗主打狗；若月尽，日三升水灌之。
　　灸法：
　　凡猘犬所啮，未尽其恶血毒者，灸上一百壮；已后当日灸一壮；若不血出，刺出其血，百日灸乃止。禁饮酒及猪犬肉。
　　治猪啮方：
　　松脂炼作饼，上贴之。
　　又方：
　　屋溜中泥涂。
　　孙真人备急千金要方卷之七十六竟
　　#1三日：影宋刻本作『日三』。
　　#2即：影宋刻本作『急』 。
　　#3并：原作『升』，据影宋刻本改。
　　#4各七两：影宋刻本作『各一两』。
　　#5日三：影宋刻本作『日二过』。
　　#6是以：原作『以是』，据影宋刻本乙正。
　　#7必：影宋刻本作『不必』。
　　孙真人备急千金要方卷之七十七
　　宋朝奉郎守太常少卿充秘阁校理林亿等校正
　　备急方
　　被打及诸伤损第三论方
