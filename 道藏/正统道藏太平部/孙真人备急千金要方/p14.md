<!-- { "loadSidebar": true } -->
　　右十味，为末，蜜和丸如梧子大。
　　饮服二十丸，日三，渐加至三十、四十丸。
　　治妇人水泄痢方：
　　灸气海百壮，三报。
　　第十，水肿方
　　治妊娠体肿，有水气，心腹急满，汤方：
　　茯苓 白术各四两，《崔氏》无术 黄苓 杏仁各三两 旋复花二两
　　右五味，□咀，以水六升，煮取二一升半，分作三服。
　　鲤鱼汤，治妊娠腹大，胎间有水气一方：
　　鲤鱼一头，二斤　白术　生姜各五两　芍药　当归各三两　茯苓四两
　　右六味，□咀，以水一斗二升，先煮鱼熟，澄清，取八升，内药，煎取三升，分五服。
　　治妊娠毒肿方：
　　芜菁根净洗，去皮，捣，酢和如薄泥，勿令有汁，猛火煮二三沸，适性薄肿，以帛急裹之，日再易。寒时温覆，非根时用子，若肿在咽中，取汁含咽之。
　　又方：
　　烧□牛屎，酢和传之，乾则易。亦可服方寸匕，日三。
　　治妊娠手脚皆肿，挛急方：
　　赤小豆五升　商陆根一斤，切
　　右二味，以水三斗，煮取一斗，稍稍饮之，尽更作。一方加泽漆一斤。
　　产难第五论方针法
　　论曰：产妇虽是秽恶，然将痛之一时，及未产已产，并不得令死丧污秽家人来视之，则生难。若已产者，则伤儿也。
　　妇人产乳，忌反支月，若值此月，当在牛皮上，若灰上，勿令水血恶物着地#17，则杀人，及浣濯衣水，皆以器盛，.过此忌月乃止。
　　凡生产不依产图，脱有犯触，於后母子皆死。若不至死，即母子俱病，庶事皆不称心。若能依图，无所犯触，母即无病，子亦易养。
　　凡欲产时，特忌多人瞻视，惟得三二人在傍待总，产讫乃可告语诸人也。若人众看视，无不难产。
　　凡产妇，第一不得忽忽忙怕，傍人极须稳审，皆不得预缓预急及忧但，忧悒则难产。若腹痛，眼中火生，此儿回转，未即生也。儿出讫，一切人及母皆忌问是男是女。儿始落地，与新汲井水五咽，忌与暖汤物，勿令母看视秽污。
　　凡产妇，慎食热药、热面食，常识此，饮食当如人肌，温温也。
　　凡欲临产时，必先脱寻常所着衣，以笼灶头及灶口，令至密，即易产也。
　　凡产难及子死腹中，并逆生与胞胎不出，诸篇方可通检用之。
　　治产难，或半生，或胎不下，或子死腹中，或着脊，及坐草数日不产，血气上抢心，母面无颜色，气欲绝者方：
　　醇酒二升　白蜜一升　成煎猪膏一升
　　右三味，合煎，取二升，分再服，不能再服，可随所能服之。治产后恶血不除，上抢心痛，烦急者，以地黄汁代醇酒。
　　治难产方：
　　槐枝切，二升　榆白皮切　大麻仁各一升　瞿麦　通草各三两#18　牛膝五两#19
　　右六味，□咀，以水一斗二升，煮取三升半，分五服。
　　又方：
　　吞皂荚子二枚。
　　又方：
　　取厕前已用草二七枚，烧作屑，水调而服之。
　　又方：
　　令夫唾妇口中二七过，立出。
　　又方：
　　针两肩井，入一寸，泻之，须臾即分娩。
　　治产难三日不出方：
　　取鼠头烧作屑，井花水服方寸匕，日三。
　　又方：
　　车轴脂吞大豆许两丸。
　　又方：
　　烧药杵令赤，内酒中，饮之。
　　又方：
　　烧大刀镮，以酒一杯沃之，顿服即出，救死不分娩者。
　　治产难累日，气力乏尽，不得生，此是宿有病者方：
　　阿胶二两 赤小豆二升
　　右二味，以水九升，煮豆令熟，去滓，内胶令烊。每服五合，不觉更服，不过三服即出。
　　又方：
　　槐子十四枚　蒲黄一合
　　右二味，合内酒中，温服。须臾不生，再服之。水服亦得。
　　又方：
　　生姜汁 生地黄汁各半升
　　右二味，合煎熟，顿服之。
　　治产难，及日月未足而欲产者方：
　　知母一两，为末，蜜丸如兔屎大，每服一丸。痛不止，更一丸。
　　羚羊角散，治产后心闷，是血气上冲心所致：
　　羚羊角一枚，烧作灰，下筛，以东流水服方寸匕。若未瘥，须臾再服，取闷瘥乃止。
　　又方：
　　羚羊角烧作灰，以温酒服方寸匕，不瘥，须臾再进。《备急方》以治产难。
　　治产乳运绝方：
　　半夏一两，捣筛，丸如大豆，内鼻孔中，即愈。此是扁鹊法。
　　又方：
　　神曲末，水服方寸匕。亦治产难。
　　又方：
　　赤小豆捣为散，取东流水服方寸匕，不瘥更服。
　　又方：
　　含酽醋噀面即愈。凡闷即噀之。
　　又方：
　　取酽醋和产血如枣许大，服之。
　　治心闷方：
　　产后心闷，眼不得开，即当顶上取发如两指大，强以人牵之，眼即开。
　　子死腹中第六论方
　　论曰：凡妇人产难死生之候，母面赤舌青者，儿死母活；母唇口青，口两边沫出者，母子俱死；母面青舌赤，口中沫出者，母死子活。
　　治动胎及产难，子死腹中，并妊娠两儿，一死一生，服之令死者出，生者安，神验方：
　　蟹爪一升　甘草二尺　阿胶三两
　　右三味，以东流水一斗，先煮蟹爪、甘草，得三升，去滓，次内胶令烊，顿服之。不能，分再服。若人困，拗口内药，药入即活。煎药作东向灶，用苇薪煮之。
　　真珠汤，治胎死腹中方：
　　熟真珠一两　榆白皮切，一升
　　右二味，以苦酒三升，煮取一升，顿服之，死胎立出。
　　治子死腹中不出方：
　　以牛屎涂母腹上，立出。
　　又方：
　　取灶下黄土三指撮，以酒服之，立出。土当着儿头上。亦治逆生及横生不出，手足先见者。
　　又方：
　　服水银三两，立出。
　　又方：
　　取夫尿二升，煮令沸，饮之。
　　又方：
　　酢二升，拗口开，灌之。
　　又方：
　　吞槐子二七枚。亦治逆生。
　　又方：
　　三家鸡卵各一枚，三家盐各一撮，三家水各一升，合煮，令产妇东向饮之，立出。
　　又方：
　　瞿麦一斤，以水八升，煮取二升#20，一服一升，不出再服。
　　治胎死腹中，乾燥着背方：
　　葵子一升　阿胶五两
　　右二味，以水五升，煮取斤升，顿服之，未出再煮服。
　　治妊娠未足月，而胎卒死不出，其母欲死方：
　　以苦酒浓煮大豆，每服一升，死胎立出。不能顿服，分再服。一方用醇酒煮大豆，亦治积聚成痕。
　　治妊娠胎死腹中，若子生胞衣不出，腹中引腰背痛方：
　　甘草一尺　筒桂四寸　鸡子一枚　蒲黄二合　香豉二升
　　右五味，以水六升，煮取一升，顿服之，胎胞秽恶尽去，大良。
　　治妊娠得病，须去胎方：
　　以鸡子一枚，盐三指撮，和服立下。此与阮河南疗难产相同。
　　又方：
　　麦糵一升，为末，和蜜一升，服之立下。
　　又方：
　　七月七日，神曲三升，酢一升，煮两沸。宿不食，平旦顿服之，即下。
　　又方：
　　大麦曲五升，酒一斗，煮三沸。去滓，分五服，令尽，当宿勿食，其子如糜。令母肥盛无疾苦，千金不传。
　　逆生第七论方
　　论曰：凡产难，或儿横生、侧生，或手足先出，可以针锥刺儿手足，入一二分许，儿得痛，惊转即缩，自当回顺也。
　　治逆生方：
　　以盥涂儿足底，又可急爪搔之，并以盥摩产妇腹上，即愈。
　　又方：
　　以盥和粉涂儿足下，即顺。《子母秘录》云以盐和明粉。
　　又方：
　　取梁上尘，如弹丸许二枚，治末三指撮，温酒服之。
　　治逆生及横生不出，手足先见者方：
　　烧蛇蜕皮为末，服一刀圭亦云三指撮，面向东，酒服即顺。
　　又方：
　　取蝉壳二枚，治为末，三指撮许，温酒服之。《崔氏》、《外台》、《子母秘录》作弹丸二枚，为末，酒服。
　　又方：
　　取夫阴毛二七茎，烧，以猪膏和丸如大豆，吞之，儿手即持丸出，神验。
　　又方：
　　取蛇蜕皮烧灰，猪膏和丸，东向口伏。
　　又方：
　　以手中指取釜底墨，交书儿足下，即便顺生。
　　又方：
　　取父名书儿足下，即顺生。
　　治横生及足先出者方：
　　取梁上尘、灶突墨，酒服之。
　　又方：取车釭中脂，书儿脚下及掌中。
　　治纵横生不可出者方：
　　菟丝子末，酒若米汁服方寸匕，即生。车前子亦好，服如上法。
　　又方：
　　以水若酒服灶突墨尘。
　　治产时子但趋谷道者方：
　　熬盐熨之，自止。
　　胞胎不出第八方
　　牛膝汤，治产儿胞衣不出，令胞烂方：
　　牛膝　瞿麦各一两　当归　通草各一两　半滑石二两，一方用桂心二两#21　葵子半升
　　右六味，□咀，以水九升，煮取三升，分三服。
　　治产难，胞衣不出，横倒者，及儿死腹中，母气欲绝方：
　　半夏二两　白敛二两
　　右二味，治下筛。服方寸匕，小难一服，横生二服，倒生三服，儿死四服。亦可加代赭、瞿麦各二两，为佳。
　　治胎死腹中，若母病，欲下之方：
　　取榆白皮细切，煮汁三升，服之即下。难生者亦佳。
　　又方：
　　生地黄汁一升，苦酒三合，令暖服之。不能顿服，分再服亦得。
　　又方：
　　牛膝三两　葵子一升
　　右二味，以水七升，煮取三升，分三服。
　　又方：
　　泽兰叶三两　滑石五合　生麻油二合
　　右三味，以水一升半煮泽兰，取七合，去滓，内滑石、麻油，顿服之。
　　治胞衣不出方：
　　取小麦合小豆，煮令浓，饮其汁，立出。亦治横逆生者。
　　又方：
　　取瓜瓣二七枚，服之立出，良。
　　又方：
　　取水煮弓弩弦，饮#22五合，即出。亦可烧灰，酒和服。
　　又方：
　　取宅中所埋柱，掘出，取坎底当柱下土大如鸡子，酒和服之，良。
　　又方：
　　墨三寸，为末，酒服。
　　又方：
　　服蒲黄如枣许，以井花水服。
　　又方：
　　苦酒服真珠一两。
　　又方：
　　鸡子一枚，苦酒一合，和饮之。
　　又方：
　　生男吞小豆七枚，生女者十四枚，即出。
　　治逆生，胎不出方：
　　灶上墨，以酒煮一两沸，取汁服。
　　治产后胞不时出方：
　　井底土如鸡子中黄，以井花水和服，立出。
　　又方：
　　取井中黄土，丸如梧桐子，吞之立出。又治儿不出。
　　治子死腹中，若衣不出，欲上抢心方：
　　急取蚁室土三升，熬令热，囊盛熨心下，令胎不得上抢心，良。
　　又方：
　　末灶突中墨三指撮许，以水、苦#23 酒服，立出，当着儿头生。
　　又方：
　　取夫内衣盖井上，立出。
　　又方：
　　取炊筛#24当户前烧服之。
