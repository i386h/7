<!-- { "loadSidebar": true } -->
　　右七味，□咀，以水一斗二升，煮取三升#3分四服。
　　治脾胃俱虚，苦饥寒痛方：
　　人参 当归 桂心 茯苓 桔梗 芎藭 各三两#4厚朴 甘草 橘皮 吴茱萸 各二两白朮 五两 麦蘖一升
　　右十二味，□咀，以水一斗二升，煮取三升，分三服。
　　白朮散，治脾遗俱虚冷方：
　　白朮 厚朴 人参 吴茱萸 茯苓 麦蘗 曲 芎藭 各三两
　　右八味，治下#5筛。酒服方寸匕，食后服，日三。一方加大腹橘皮。
　　平胃圆，凡身重不得食，食无味，心下虚满，时时欲下，喜卧者，皆针胃管、太仓，服建中汤及服此方：建中汤方见别卷。
　　杏仁 五十枚 丹参三两 苦参 葶苈 玄参 各二两 芎藭 桂心 各一两
　　右七味，为末，蜜丸如梧子。酒服五丸，日三，以知为度。
　　又方，治丈夫小儿食实不消，胃气不调，或温壮热结，大小便不利者。有病冷者，服露宿丸热药后，当进此丸调胃方：
　　大黄二两 小草 甘草 芍药 芎藭草 葶苈各一两 杏仁五十枚
　　右七味，为末，蜜丸，饮服如梧子五丸，日三。一岁小儿二丸，渐加之。《千金翼》有菖蒲、当归、乾姜、茯苓、麦门冬、细辛，为十三味，无杏仁。
　　论曰：凡病宿食，在上管当吐之。脉数而滑者实也，有宿食不消，下之愈。胃中有僻，食冷物即痛，不能食，有热物即欲食。大腹有宿食，寒栗发热如疟状，宿食在小腹者，当暮发热，明旦复止。寸脉紧即头痛风寒，或腹中宿食不化。寸口脉紧者，如转索，左右无常，脾胃中有宿食不消。寸口脉浮而大，按之反涩，尺中微而涩，故知宿食。
　　大曲蘖丸，主消谷断下，温和又寒冷者，长服不患霍乱方：
　　大麦蘗 曲 各一升 附子 乾姜 当归 人参各三两 赤石脂 一两桔梗 女萎 各二两昊茱萸 皂荚 各五两 蜀椒 二两半 乌梅五十枚
　　右十三味，为末，蜜酢中半渍梅一宿，蒸三斗米下，去核，捣如泥，和药，蜜和捣三千杵。服十丸，日三。下甚者，加龙骨、阿胶、艾各三两。
　　消食断下圆，寒冷者常服之方：
　　曲 大麦糵 各一升吴茱萸四两
　　右三味，为末，蜜和。服十五丸如梧子大，日三。
　　乾姜散，治不能食，心意冥然忘食方：
　　乾姜 法曲 蜀椒 豉 大麦蘖各一升
　　右五味，合治下筛。食后服三方寸匕#6日三，以能食为度。
　　消食圆，治数年不能食方：
　　小麦蘖 曲 各一升乾姜 乌梅 各四两
　　右四味，为末，蜜和。服十五丸，日再，加至四十丸。寒在胸中及反胃翻心者，皆瘥。
　　曲蘖散，主消谷能食，除肠中水气胪胀方：
　　法曲　麦蘖　杏仁各五两
　　右三味，治下筛。食后酒服一合，日三。
　　脾劳第三论　方
　　论曰：凡脾劳病者，补肺气以益之，肺旺则感於脾。是以圣人春夏养阳气，秋冬养阴气，以顺其根本矣。肝心为阳，脾肺肾为阴，逆其根则伐其本。阴阳四时者，万物之终始也。
　　半夏汤，治脾劳实，四肢不用，五脏乖反胀满，肩息气急不安，承气泄实热方：
　　半夏　宿姜各八两　茯苓　白朮　杏仁各三两　大枣二＋枚　竹叶切，一升　橘皮　芍药各四两
　　右九味，□咀，以水一斗，煮取三升，分四服。
　　消食膏酒，治脾虚寒劳损，气胀噫满，食不下，通噫方：
　　猪膏三升　宿姜汁，五升　吴茱萸一升　白朮一斤
　　右四味，捣茱萸、白朮等二味，细细下筛为散，内姜汁膏中煎，取六升。温清酒一升，进方寸匕，日再。
　　肉极第四论　方
　　论曰：凡肉极者主脾也，脾应肉，肉与脾合，若脾病，则肉变色。又曰：至阴遇病为肌痹，肌痹不已，复感於邪，内舍於脾，体痒淫淫，如鼠走其人身上，津液脱，腠理开，汗大泄，鼻端色黄，是其相也。凡风气藏於皮肤，肉色则败，以季夏戊己日伤於风为脾风，脾风之状多汗，阴动伤寒，寒则虚，虚则体重怠惰，四肢不欲举，不嗜饮食，食则咳，咳则右胁下痛，阴阴引肩背，不可以动转，名曰厉风，裹虚外实。若阳动伤热，热则实，实则人身上如鼠走，唇口坏，皮肤色变，身体津液脱，腠理开，汗大泄，名曰恶风。而须决其纲纪，知其终始，阴阳动静，肉之虚实，实则泻之，虚则补之。能治其病者，风始入肉皮毛肌肤筋脉之间，即须决之，若入六腑五脏，则半死矣。
　　扁鹊曰：肉绝不治，五日死，何以知之？皮肤不通，外不得泄。凡肉应足太阴，太阴气绝，则脉不营其肌肉，唇反者气尽则肉先死，使良医#7妙药终不治也。
　　治肉热极，肌痹淫淫，如鼠走身上，津液脱，腠理开，汗大泄，为痹风，风气藏於皮肤，肉色败，鼻见黄色，麻黄止汗通肉解风痹汤方：
　　麻黄　防己一作防风　枳实　细辛　白朮各三两　生姜　附子各四两　甘草桂心各二两#8　石膏八两
　　右十味，□咀，以水九升煮麻黄，去沫，下诸药，煮取三升，分三服。
　　续命汤，治肉极虚热，肌痹淫淫，如鼠走身上，津液开泄，或痹不仁，四肢急痛方：
　　麻黄　生姜各三两　当归　石膏各二两　芎藭　桂心　甘草　黄苓　防风　芍药各一两　杏仁四十枚
　　右十一味，□咀，以水九升，先煮麻黄，除沫，下诸药，煮取三升，去滓。分四服，日再。
　　越婢汤，治肉极热，则身体津液脱，胜理开，汗大泄，厉风气，下焦脚弱。方见别卷。
　　石南散，治肉热极，则体上如鼠走，或如风痹，唇口坏，皮肤色变，主诸风大病方：
　　石南三＋铢　薯蓣　芍药一本作甘草　天雄　桃花一作桃仁　甘菊花各一两　黄耆十八铢　山茱萸一两十八铢　真珠十八铢　石膏二两 升麻　萎蕤各一两半
　　右十二味，治下筛。酒下方寸匕，日再，食后服。
　　大黄耆酒，治肉极虚寒，为痹风，阴动伤寒，体重怠惰，四肢不欲举，关节疼痛，不嗜饮#9食，虚极所致方：
　　黄耆　桂心　巴戟天　石斛　泽泻　茯苓　柏子仁　乾姜　蜀椒各三两　防风　独活　人参各三两#10　天雄　芍药　附子　乌头　茵芋　栝蒌根　山茱萸　半夏　细辛　白术　黄苓各一两
　　右二十三味，□咀，绢袋贮，以清酒三斗渍之，秋冬七日，春夏三日。初服三合，渐渐加，微痹为度，日再。
　　治肉极虚寒，卒中风，口噤不能言，四肢缓纵，偏挛急痛，注五脏，恍惚喜怒无常，手脚不随方：
　　独活　茵芋　黄苓各三两　甘草　防风　芍药　芎藭　麻黄　葛根各二两　人参一两　乌头三枚
　　右十一味，□咀，以水一斗、竹沥四升合，煮取四升。分四服，日三夜一。
　　孙真人备急千金要方卷之四十七竟
　　#1射干煎方：此方全文五十四字原脱，据影宋刻本补。
　　#2皮：『皮』下原衍『各』字，据影宋刻本删。
　　#3三升：影宋刻本作『二升』。
　　#4各三两：影宋刻本作『各五两』。
　　#5治下：此二字原脱，据影宋刻本补。
　　#6三方寸匕：影宋刻本作『五方寸匕』。
　　#7医：原脱，据影宋刻本补。
　　#8桂心各二两：此五字原脱，据影宋刻本补。
　　#9饮：原作『欲』，据影宋刻本改。
　　#10各三两：影宋刻本作『各二两』。
　　孙真人备急千金要方卷之四十八
　　宋朝奉郎守太常少卿充秘阁校理林亿等校正
　　脾脏方
　　肉虚实第五论 方
　　论曰：夫肉虚者，坐不安席，身危变动。肉实者，坐安不动，喘气。肉虚实之应，主於脾，若其腑脏有病从肉生，热则应脏，寒则应腑。
　　五加酒，治肉虚，坐不安席，好动，主脾病，寒气所伤方：
　　五加皮　枸杞皮各二升　乾地黄　丹参各八两　石膏一方作石床　杜仲各一斤　乾姜四两　附子三两
　　右八味，□咀，以清酒二斗，渍三宿。一服七合，日再。
　　半夏汤，治肉实，坐安席不能动作，喘气，主脾病，热气所加，关格，除喘方：
　　半夏　宿姜各八两　杏仁五两　细辛　橘皮各四两　麻黄一两　石膏七两　射干二两
　　右八味，□咀，以水九升，煮取三升，分三服。须利，下加芒硝三两。
　　闭涩第六论 方 灸法
　　论曰：有人因时疾瘥后，得闭塞不通，遂致夭命，大不可轻之，所以备述。虽非死病，凡人不明药饵者，拱手待毙，深可痛哉。单复诸方，以虞仓卒耳。凡大便不通，皆用滑腻之物及冷水并通也。凡候面黄者，即知大便难。
　　麻子仁圆，趺阳脉浮而涩，浮则胃气强，涩则小便数，浮涩相搏，大便则坚，其脾为约。脾约者，其人大便坚，小便利而不渴也：
　　麻子仁二升　枳实　芍药各八两　杏仁一升　大黄　厚朴各一斤#1
　　右六味，为末，蜜丸如梧子。饮服五丸，日三，渐加至十丸。《肘后》、《外台》无杏仁。
　　治关格，大便不通方：
　　芒硝　乌梅　　桑白皮各五两　芍药　杏仁各四两　麻仁三两#2　大黄八两
　　右七味，□咀，以水七升，煮取三升，分三服。一本无乌梅，加枳实、乾地黄各二两。
　　治大便闭塞不通，神方：
　　猪羊胆无在，以筒灌三合许，令深入，即出矣，出不尽，须臾更灌。一方加冬葵子汁和之，亦妙。又椒豉汤五升，和猪膏三合灌之佳，临时易可得即用之。又煎蜜成煎如人指大，深内谷道佳。又无灰浓酒半升，盐三钱匕，炼成，如上法。
　　三黄汤，治下焦热结，不得大便方：
　　大黄三两　黄苓二两　栀子二十枚#3　甘草一两
　　右四味，□咀，以水五升，煮取一升八合。分三服。若大闭，加芒硝二两。
　　五柔圆，治闭涩及虚损不足，饮食不生肌肤，三焦不调，和荣卫，利腑脏，补三焦方：
　　大黄一升，蒸二斗米下  前胡二两 半夏苁蓉 芍药 茯苓 当归 葶苈 细辛各一两
　　右九味，为末，蜜和，合捣万杵，为丸梧子大。食后服十五丸，后稍增之，日再。《崔氏》云：令人喜饭，消谷益气，有忧者加松实半两、庵半两，服之缓中，不如意便服之。又有黄苓一两。
　　大五柔圆，主脏气不调，大便难，通和荣卫，利九窍，消谷益气方：
　　大黄　芍药　枳实　苁蓉　葶蓣　甘草　黄苓　牛膝各二两　桃仁一百枚　杏仁四十枚
　　右十味，为末，蜜和丸如梧子。一服三丸，日三，加至二十丸，酒下。
　　濡脏汤，主大便不通六七日，腹中有燥屎，寒热烦迫，短气汗出，胀满方：
　　生葛根　猪膏各二升　大黄一两
