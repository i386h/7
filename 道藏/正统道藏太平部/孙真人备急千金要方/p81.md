<!-- { "loadSidebar": true } -->
　　趺阳脉微而涩，微即无胃气，涩则伤脾，寒在於膈而反下之，寒积不消，胃微脾伤，谷气不行，食已自噫，寒在胸膈，上虚下实，谷气不通，为闭塞之病。
　　寸口脉缓而迟，缓则为阳，其气长，迟则为阴，荣气促一云不足，荣卫俱和，刚柔相得，三焦相承，其气必强。
　　趺阳脉滑而紧，滑即胃气实，紧即脾气伤，得食而不消者，此脾不治也。能食而腹不满，此为胃气有余。腹满而不能食，心下如饥，此为胃气不行，心气虚也。得食而满者，此为脾家不治。
　　病人鼻下平者胃病也，微赤者病发痈，微黑者有热，青者有寒，白者不治，唇黑者胃先病，微燥而渴者可治，不渴者不可治。脐反出者此为脾先落。一云先终。
　　凡人病脉已解，而反暮微烦者，人见病者瘥安而强与谷，脾胃气尚弱，不能消谷，故令微烦，损谷则愈。
　　诊得脾积，脉浮大而长，饥则减，饱则见瞋起，与谷争减，心下累累如桃李起见於外，腹满呕泄肠鸣，四肢重，足经肿，厥不能卧，是主肌肉损，色黄也。
　　脾之积名曰痞气，在胃管覆大如盘，久久不愈，病四肢不收，黄瘅，食饮不为肌肤，以冬壬癸日得之。肝病传脾，脾当传肾，肾适以冬王，王者不受邪，脾复欲还肝，肝不肯受，因留结为积，故知痞气以冬得之。
　　脾病其色黄，体青，失溲，直视，唇反张，爪甲青，饮食吐逆，体重节痛，四肢不举，其脉当浮大而缓，今反弦急，其色当黄，而反青者，此是木之克土，为大逆，十死不治。
　　宫音人者，主脾声也。脾声歌，其音鼓，其志愁，其经足太阴。厥逆阳明则荣卫不通，阴阳翻作，阳气内击，阴气外伤，伤则寒，寒则虚，虚则举体消瘦，语音沉涩，如破鼓之声，舌强不转，而好咽唾，
　　口噤唇黑，四肢不举，身重如山，便利无度，甚者不可治。依源麻黄汤主之。方在卷中。又言声忧惧，舌本卷缩，此是木克土，阳击阴，阴气伏，阳气起，起则实，实则热，热则闷乱，体重不能转侧，语声拖声，气深不转而心急，此为邪热伤脾，甚则不可治。若唇虽萎黄，语音若转，可治。
　　脾病为疟者，令人寒，腹中痛，热则肠中鸣，鸣已汗出，恒山丸主之。方在别卷中。若其人本来少於瞋怒，而忽反常，瞋喜无度，正言而鼻，笑不答於人，此脾病声之候也。不盈旬月，祸必至矣。阴阳之疾，经络之源，究寻其病，取其所理，然后行治，万无遗一也。
　　黄为脾，脾合肉，黄如□腹者吉。脾主口唇，唇是脾之余。其人土形，相比於上宫，黄色，大头，圆面，美肩，背大，腹好，股胻小，手足多肉，上下相称，行安地，举足心平，好利人，不喜权势，喜附人，耐秋冬，不耐春夏，春夏感而生病，主足太阴敦敦然。脾应月，月有亏盈，脾小大随人唇大小。上唇厚，下唇薄，无腭龈，唇缺破，此人脾不正。揭耸唇者则脾高，高则实，实则热，热则季胁痛满。唇垂而大不坚者，则脾下，下则虚，虚则危，危则寒，寒则身重，不能行步。唇坚者则脾坚，坚则脏安，安则不病。唇上下好者则脾端正，端正则脾胃和利，人无病。唇偏举者，则脾偏痛好胀。
　　凡人分部中陷起者，必有病生。胃阳明为脾之部，而脏气通於内外，部亦随而应之。沉浊为内，浮清为外。若表病外入，所部则起，起则前泻阳，后补阴；若裹病内出，所部则陷，陷则前治阴，后治阳。阳则实热，阴则虚寒。寒主外，热主内。
　　凡人死生休否，则脏神前变形於外。人脾前病，唇则焦枯无润；若脾前死，唇则乾青白渐缩急，齿噤不开。若天中等分，墓色应之，必死不治。看色厚薄，决判赊促，赊则不盈四百日内，促则旬朔之间。脾病少愈而卒死，何以知之？曰：青黑如拇指黡点见颜颊上，此必卒死。脾绝十二日死，何以知之？口冷足肿，腹热胪胀，泄利不觉其出时，一曰五日死，面青目黄者，五日死。病人着床，心痛气短，脾竭内伤，百日复愈，欲起傍徨，因坐於地，其亡倚床，能治此者，可谓神良。又面黄目赤不死，黄如枳实死。吉凶之色，在於分部，霏霏而见，黑黄入唇，必病，不出其年。其穴在鼻上，当两眼，是其分部位也。若年上不应，三年之内，祸必应也。
　　季夏土脾脉色黄，主足太阴脉也。其脉本在中封前上四寸之中，应在背输与舌本。中封在内踝前一寸大筋裹宛宛中，脉本从中封上四寸是也。其脉根於隐白，隐白在足大指端内侧是也。
　　其筋起於足大指之端内侧，上结於内踝。其直者，上结於膝内辅骨上，循阴股结於髀，聚於阴器，上腹，结於脐，循腹裹，结於胁，散於胸中，其内者着於脊。
　　其脉起於足大指之端，循指内侧白肉际，过核骨后，上内踝前廉，上端内，循胻骨后，交出厥阴之前，上循膝股内前廉，入腹，属脾络胃，上膈侠咽，连舌本，散舌下。其支者，复从胃别上膈，注心中，合足阳明为表裹。阳明之本，在厉兑，足趺上大指间上三寸骨解中也，一同会於手太阴。
　　其足太阴之别，名曰公孙，去本节后一寸，别走阳明。其别者，入络肠胃。主脾生病，实则胃热，热则腹中切痛，痛则阳病，阳脉反大於寸口三倍。病则舌强，筋转卵缩，牵阴股，引髀痛，腹胀身重，食饮不下，烦心，心下急，注脾，脾病。虚则胃寒，寒则腹中鼓胀，胀则阴病，阴脉反小於寸口一倍。病则泄水，不能卧而烦，强立，股膝内痛，苦筋折纽之，纽之者，脉时缀缀动也，发动甚者死不治。
　　四季之月，各余十八日，此为四季之余日，主脾胃，黄肉随病也，一作内阳病。其源从太阴阳明相格，节气相移，三焦寒湿不调，四时关格而起，则脏腑伤，随时受疠，阳气外泄，阴气内伏，其病相反。若腑虚则阴邪所加，头重颈直，皮肉强痹。若脏实则阳疫所伤，蕴而结核，起於喉颈之侧，布毒热於皮肤分肉之中，上散入发际，下贯颞颥，隐隐而热，不相断离，故曰黄肉随病也。
　　扁鹊曰：灸肝脾二输，主治丹毒，四时随病，当依源补泻。虚实之，皮肉随热，则须镰破，薄贴方咒促治，疾无逃矣。
　　孙真人备急千金要方卷之四十六竟
　　#1藏：原作『脏』，据影宋刻本改。
　　#2脾中寒：此下疑有脱文，无据可补。
　　孙真人备急千金要方卷之四十七
　　宋朝奉郎守太常少卿充秘阁校理林亿等校正
　　脾脏方
　　脾虚实第二论 脉 方 灸法
　　脾实热
　　右手关上脉阴实者，足太阴经也。病苦足寒陉热，腹胀满，烦扰不得卧，名曰脾实热也。
　　泻热汤，治舌本强直，或梦歌乐而体重不能行方：
　　前胡 茯苓 龙胆 细辛 芒硝各三两 杏仁四两 玄参 大青各二两苦竹 叶切，一升
　　右九味，□咀，以水九升，煮取三升。分三服，食后服。
　　射干煎方#1主治同前。
　　射干八两 大青三两 石膏十两，一作一升 赤蜜一升
　　右四味，□咀，以水五升，煮取一升五合，去滓，下蜜煎，取二升，分三服。
　　治脾热面黄目赤，季胁痛满方：
　　半夏 母姜 各八两 枳实 栀子 茯苓  芒硝 各三两 细辛 五两白朮 杏仁各四两 生地黄 淡竹叶各切一升
　　右十一味，□咀，以水九升，煮取三升，去滓，下芒硝，分三服。
　　治脾横方：
　　若赤黑发如爪大，煎羊脂摩之。
　　又方：
　　末赤小豆和鸡子白傅之。
　　四肢寒热，腰疼不得俯仰，身黄，腹满，食呕，舌根直，灸第十一椎上及左右各一寸五分，三处，各七壮。
　　脾胃俱实
　　右手关上脉阴阳俱实者，足太阴与阳明经俱实也。病苦脾胀腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣，多惊，身热汗不出，喉痹精少，名曰脾胃俱实也。
　　泻热方：
　　大黄 麻黄 黄苓 各四两 杏仁 赤茯苓 甘草 橘皮 芒硝 泽泻 各三两
　　右九味，□咀，以水九升，煮取三升，绞去滓，内大黄，煮两沸，去滓，下芒硝，分三服。
　　大黄泻热汤，治脾脉厥逆，大腹中热，切痛，舌强腹胀，身重，食不下，心注，脾急痛方：
　　大黄细切，水一升半别渍一宿 甘草各三两 泽泻 茯苓 黄苓 细辛 芒硝 各二两橘皮二两
　　右八味，□咀，以水七升，煮取三升三合，去滓，下大黄，更煎两沸，去滓，下芒硝，分三服。
　　治脾热胁痛，热满不歇，目赤不止，口唇乾裂方：
　　石膏一斤，碎 生地黄汁 赤蜜各一升 淡竹叶切，五升
　　右四味，先以水一斗二升煮竹叶，取七升，去滓澄清，煮石膏，取一升五合，去滓，下地黄汁，两沸，次下蜜，煎取三升，细细服之。
　　治脾热，偏一边痛，胸满胁偏胀方：
　　茯苓 橘皮 泽泻 各三两 芍药 白朮 各四两 人参 桂心 各二两 石膏 八两  半夏六两 生姜切，一升 桑根 白皮#2一升
　　右十一味，□咀，以水一斗二升，煮取三升，去滓，分三服。若须利下，加芒硝二两佳。
　　脾虚冷
　　右手关上脉阴虚者，足太阴经也。病苦泄注，腹满气逆，霍乱呕吐，黄瘅，心烦不得卧，肠鸣，名曰脾虚冷也。
　　治虚胀，胁痛肩息，有时发作，悉补之方：
　　五加根皮 丹参 橘皮 各一斤 地骨皮 乾姜 白朮 各八两 猪椒根皮二斤 乾地黄 芎藭 附子各五两 桂心 桔梗 各四两 大枣五十枚 甘草三两
　　右十四味，□咀，以酒四斗，渍五七日。服七八合，加至一升，日再服。
　　槟榔散，治脾寒，饮食不消，劳倦气胀，噫满，忧恚不乐方：
　　槟榔八枚，皮子并用 人参 茯苓 陈曲 厚朴 麦糵 吴茱萸 白朮 各二两
　　右八味，治下筛。食后酒服二方寸匕，日再。一方用橘皮一两半。
　　温脾圆，治久病虚羸，脾气弱，食不消，喜噫方：
　　黄檗 大麦蘖 吴茱萸 桂心 乾姜 细辛 附子 当归 大黄 曲 黄连各一两
　　右十一味，为末，蜜丸如梧子。每服十五丸，空腹酒服，日三。
　　麻豆散，主脾气弱，不下食，饵此以当食方：
　　大豆黄二升 大麻子三升，熬令香
　　右二味，治下筛。饮和服一合，日四五，任情多少。
　　脾胃俱虚
　　右手关上脉阴阳俱虚者，足太阴与阳明经俱虚也。病苦胃中如空状，少气不足以息，四逆寒，泄注不已，名曰脾胃俱虚也。
　　治腹胀善噫，食则欲呕，泄僻溏下，口乾，四肢重，好怒，不欲闻人声，忘误，喉痹，补之方：
　　黄连 一两 禹余根 二两 白朮 乾姜 各三两 大麻子 五两 桑白皮八两 大枣二＋枚
