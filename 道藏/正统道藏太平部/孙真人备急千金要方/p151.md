<!-- { "loadSidebar": true } -->
　　七月七日采松子，过时即落不可得。治服方寸匕，日三四。一云一服三合。百日身轻，二百日行五百里，绝谷，服升仙。渴饮水，亦可和脂服之。若丸，如梧桐子大，服十丸。
　　服松脂方：
　　百炼松脂下筛，以蜜和内筒中，勿令中风。日服如博棋子一枚，博棋长二寸，方一寸。日三，渐渐月别服一斤，不饥延年。亦可淳酒和白蜜如饧，日服一二两至半斤。凡取松脂，老松皮自有聚脂者最第一。其根下有伤折处，不见日月者得之，名曰阴脂，弥良。惟衡山东行五百里有大松，皆三四十围，乃多脂。又法：五月刻大松阳面使向下二十四株，株可得半升，亦煮其老节根处，有脂得用。《仙经》云：常以三月入衡山之阴，取不见日月松脂，炼而饵之，即不召而自来。服之百日，耐寒暑；二百日，五脏补益；服之五年，即见西王母。《仙经》又云：诸石所生三百六十五山，其可食者，满谷阴怀中松脂耳。其谷正从衡山岭直东四百八十里当横揵，正在横岭东北行过其南入谷五十里，穷穴有石城白鹤，其东方有大石四十余丈，状如白松，松下二丈有小穴，东入山有丹砂，可食；其南方阴中有大松，大三十余围，有三十余株不见日月，皆可取服之。
　　采松脂法：
　　以日入时，破其阴以取其膏，破其阳以取其脂。脂膏等分，食之可以通神灵。凿其阴阳为孔，令方五寸，深五寸，还以皮掩其孔，无令风入，风入则不可服。以春夏时取之，取讫封塞勿泄，以泥涂之。东北行丹砂穴有阴泉水可饮，此弘农车君以元封元年入此山食松脂，十六年复下居长安东市，在上谷牛头谷时往来至秦岭上，年常如三十者。
　　炼松脂法：
　　松脂七斤，以桑灰汁一石，煮脂三沸，接置冷水中，凝复煮之，凡十遍，脂白矣，可服。今谷在衡州东南攸县界，此松脂与天下松脂不同。
　　饵茯苓方：
　　茯苓十斤，去皮，酒渍密封下#11。十五日出之，取服如博棋，日三。亦可屑服方寸匕。凡饵茯苓，皆汤煮四五沸，或以水渍六七日。
　　茯苓酥方：
　　茯苓五斤，灰汁煮＋遍，浆水煮十遍，清水煮十遍 松脂五斤，煮如茯苓法，每次煮四十遍 白蜜三斤，煎令沫尽　生天门冬五斤，去心皮，曝乾作末　蜡　牛酥各三斤，炼三＋遍
　　右六味，各捣筛，以铜器重汤上，先内酥，次蜡，次蜜，消讫内药，急搅勿住手，务令大均，内瓷器中，密封，勿令泄气。先一日不食，欲不食先须吃好美食令极饱，然后绝食，即服二两，二十日后服四两，又二十日后八两，细丸之，以咽中下为度；第二度以四两为初，二十日后八两，又二十日二两；第三度服以八两为初，二十日二两，二十日四两，合一百八十日药成，自后服三丸将补，不服亦得，恒以酥蜜消息之，美酒服一升为佳。合药须取四时王相日，特忌刑、杀、厌及四激休废等日，大凶。此彭祖法。
　　茯苓膏方：《千金翼》名凝灵膏。
　　茯苓冷去皮　松脂二＋四斤　松子仁　柏子仁各十二斤
　　右四味，皆依法炼之，松柏仁不炼，捣筛，白蜜二斗四升，内铜器中，汤
　　上微火煎一日一夕，次第下药，搅令相得，微火煎七日七夜止#12，丸如小枣，每服七丸，日三。欲绝谷，顿服取饱，即得轻身、明目、不老。此方后一本有茯苓酥、杳仁酥、地黄酥三方，然诸本并无。又《千金翼》中已有，今更不添录。
　　服枸杞根方：主养性遐龄。
　　枸杞根切一石，水一石二斗，煮取六斗，澄清，煎取三升，以小麦一斗乾净择，内汁中渍一宿，曝二，往返令汁尽，曝乾捣末，酒服方寸匕，日二。一年之中，以二月八月各合一剂，终身不老。
　　枸杞酒方：
　　枸杞根一百二十斤，切，以东流水四石煮一日一夜，取清汁一石，渍#13曲，一如家酝法。熟取清，贮不津器中，内乾地黄末二斤半，桂心、乾姜、泽泻、蜀椒末各一升，商陆末二升，以绢袋贮，内酒底，紧塞口，埋入地三尺，坚覆上。三七日沐浴，整衣冠，再拜，平晓向甲寅地日出处开之，其酒赤如金色。旦空腹服半升，十日万病皆愈，三十日瘢痕灭。恶疾人以水一升，和酒半升，分五服，愈。《千金翼》又云：若欲服石者，取河中青白石如枣杏大者二升，以水三升煮一沸，以此酒半合置中，须臾即熟，可食。
　　饵云母水方：疗万病。
　　上白云母二十斤，薄擘，以露水八斗作汤，分半洮洗云母，如此再过。又取二斗作汤，内芒硝十斤，以云母木器中渍之，二十日出。绢袋盛，悬屋上，勿使见风日，令燥。以水渍鹿皮为囊，揉挺之，从旦至日中，乃以细绢下筛滓，复揉挺，令得好粉五斗，余者弃之。取粉一斗，内崖蜜二斤，搅令如粥，内生竹筒中薄削之，漆固口，埋北垣南崖下，入地六尺覆土。春夏四十日，秋冬三十日出之，当如泽为成。若洞洞不消者，更埋三十日出之。先取水一合，内药一合，搅和尽服之，日三。水寒温尽自在，服十日，小便当变黄，此先疗劳气风疹也。二十日腹中寒澼消；三十日齲齿除，更新生；四十日不畏风寒；五十日诸病皆愈，颜色日少，长生神仙。吾目验之，所以述录。
　　炼锺乳粉法：
　　锺乳一斤，不问厚薄，但取白净光色好者，即任用，非此者不堪用。先泥铁铛可受四五斗者为灶，贮水令满，去口三寸，内乳着金银瓷盎中，任有用之，乃下铛中，令水没盎上一寸余即得。当令如此，勿使出水也。微火烧，日夜不绝，水欲竭即添成暖水，每一周时，辄易水洗铛并洮乳，七日七夜出之，净洮乾，内瓷钵中，玉椎缚格，少着水研之，一日一夜，急着水搅令大浊，澄取浊汁，其乳粗者自然着底，作末者即自作浊水出，即经宿澄取其粗着底者，准前法研之，凡五日五夜皆细，逐水作粉好用，澄炼取曝乾，即更於银钵中研之一日，候入肉水洗不落者佳。
　　锺乳散，治虚羸不足，六十已上人瘦弱不能食者，百病方：
　　上党人参 石斛 乾姜各三分 锺乳粉成炼者，三两
　　右四味，捣下筛，三味与乳合和相得，均分作九贴，平旦空腹温淳酒服一贴，日午后服一贴，黄昏后服一贴。三日后准此服之。凡服此药法，皆三日一剂，三日内止用一升半饭，一升肉。肉及饭惟烂，不得服葱豉。问曰：何故三日少食勿得饱也？答曰：三夜乳在腹中熏补脏腑，若此饱食，即推药出腹，所以不得饱食也。何故不得生食？由食生故即损伤药力，药力既损，脂肪亦伤，所以不得食生食也。何故不得食葱豉？葱豉杀药，故不得食也。三日服药既尽，三日内须作羹食补之，任意所便，仍不用葱豉及硬食也。三日补讫，还须准式服药如前，尽此一斤乳讫，其气力当自知耳，不能具述。一得此法，其后服十斤、二十斤，任意方便可知也。
　　西岳真人灵飞散方：
　　云母粉一斤　茯苓八两　锺乳粉　柏子仁　人参《千金翼》 作白朮　续断 桂心各七两　菊花十五两　乾地黄十二两
　　右九味，为末，生天门冬十九斤，取汁溲药，内铜器中蒸一石二斗黍米下，米熟曝乾为末，先食饮服方寸匕，日一。三日力倍；五日血脉充盛；七日身轻；十日面色悦泽；十五日行及奔马；三十日夜视有光；七十日白发尽落，故齿皆去。更取二十一匕白蜜和捣二百杵，丸如桐子大，作八十一枚，曝乾，丸皆映澈如水精珠。欲令发齿复生者，吞七枚，日三服，即出，发未白、齿不落者，但服尽#14，三#15百年乃白，如前法服。已白者，饵药至七百年乃落。入山日吞七丸，绝谷不饥。余得此方已来，将逾三纪，顷面色#16美而悦之，疑而未敢措手，积年询访，屡有好名人曾饵得力，遂服之一如方说。但能业之不已，功不徒弃耳。
　　孙真人备急千金要方卷之八十二竟
　　#1□：影宋刻本作『胫』。
　　#2养：影宋刻本作『之』。
　　#3闭：影宋刻本作『开』。
　　#4时：影宋刻本作『用』。
　　#5门：原作『间』，据影宋刻本改。
　　#6日：原作『口』，据影宋刻本改。
　　#7止：原作『上』，据影宋刻本改。
　　#8三：原作『二』，据影宋刻本改。
　　#9治法：此二字原脱，循上文例补。
　　#10脂：原作『以』，据影宋刻本改。
　　#11下：影宋刻本作『之』。
　　#12止：原作『上』，据影宋刻本改。
　　#13渍：原作『清』，据影宋刻本改。
　　#14尽：影宋刻本作『散』。
　　#15三：影宋刻本作『五』。
　　#16顷面色：影宋刻本作『顷者但』。
　　孙真人备急千金要方卷之八十三
　　宋朝奉郎守太常少卿充秘阁校理林亿等校正
　　养性
　　黄帝杂忌法第七
　　旦起勿开目洗面，令人目涩失明、饶泪；清旦常言善事，勿恶言，闻恶事即向所来方三唾之，吉；又勿嗔怒，勿叱咤咄呼，勿嗟叹，勿唱，奈何，名曰请祸；勿立膝坐而交臂膝上，勿令发覆面，皆不祥；勿举足向火，勿对灶骂晋。凡行、立、坐勿背日，吉；勿面北坐久思，不祥起。凡欲行来，常存魁纲在头上，所向皆吉；若欲征战，存斗柄在前以指敌，吉；勿面北冠带，凶；勿向西北唾，犯魁纲神，凶；勿咳唾，唾不用远，成肺病，令人手足重及背痛、咳嗽；亦勿向西北大小便；勿杀龟蛇；勿怒目视日月，喜令人失明；行及乘马不用回顾，则神去，人不用鬼行踖粟。凡过神庙，慎勿辄入，入必恭敬，不得举目恣意顾瞻，当如对严君焉，乃享其福耳，不尔速获其祸；亦不得返首顾视神庙；忽见龙蛇，勿兴心惊怪，亦勿注意瞻视，忽见鬼怪变异之物，即强抑之勿怪，咒曰：见怪不怪，其怪自坏。又路行及众中见殊妙美女，慎勿熟视而爱之，此当魑魅之物，使人深爱，无问空山旷野、稠人广众之中，皆亦如之。凡山水有沙虱处，勿在中浴，害人；欲波者，随驴马后急渡，不伤人；有水弩处射人影即死，欲渡水者，以物打水，其弩即散，急渡不伤；凡诸山有孔穴，入采宝者，惟三月九月，余月山闭气交犯死；凡人空腹不用见尸，臭气入鼻，舌上白起，口常臭，欲见尸者，皆须饮酒见之，能辟毒凶#1；行触热，途中逢河勿洗面，生乌野。
　　房中补益第八
　　论曰：人年四十已下，多有放恣；四十已上，即顿觉气力一时衰退。衰退既至，众病蜂起。久而不治，遂至不救。所以彭祖曰：以人疗人，真得其真。故年至四十，须识#2房中之术。
