<!-- { "loadSidebar": true } -->
　　浓煮黍禳汁洗之。一茎是穄禳，即不瘥。疮若黑者，捣蒜封之。
　　又方：
　　煮芸薹洗之。
　　治热病后，豌豆疮方：
　　黄连三两，以水二升，煮取八合，顿服之。
　　又方：
　　真波斯青黛大如枣，水服之，瘥。
　　又方：
　　青木香二两，以水三升，煮取一升，顿服之，愈。
　　又方：
　　若赤黑发如疥大一作疾火者，煎羊脂摩傅之。
　　又方：
　　小豆屑，鸡子白和而傅之。
　　又方：
　　以妇人月水帛以拭之。
　　又方：
　　小儿着，取月水汁和水浴之。
　　又方：
　　灸两手腕砚子骨尖上三壮，男左女右。
　　木香汤，治疮烦疼者方：
　　青木香二两　熏陆香　矾石　丁香各一两　麝香半两
　　右五味，□咀，以水四升，煮取一升半，分#6再服。热毒盛者，加犀角一两，无犀角，以升麻代之；病轻者，去矾石。神验。
　　又方：
　　芒硝和猪胆涂上，勿动，痂落无痕，仍卧黄土末上良。此病小便涩、有血者，内坏；疮皆黑靥，不出脓者，死不治也。
　　治内发疮盛方：
　　酢四合　大猪胆一具
　　右二味，合煎三沸。服一合，日五服之，良。
　　治豌豆疮，初发觉欲作者方：
　　煮大黄五两，服之愈。
　　治时行病发疮方：
　　取好蜜遍身摩疮上。亦可以蜜煎升麻摩之，并数数食之。
　　治伤寒鼻衄，肺间有余热故也，热因血自上不止，用此方：
　　牡蛎二两半#7　石膏一两六铢
　　右二味，治下筛。酒服方寸匕，日三四。亦可蜜丸，如梧子大。用治大病瘥后，小劳便鼻衄者。
　　治伤寒热病，喉中痛，闭塞不通方：
　　生乌扇一斤，切　猪脂一斤
　　右二味，合煎，药成去滓，取如半鸡子大，薄绵裹之，内喉中，稍稍咽之，取瘥。
　　又方：
　　升麻　芍药　羚羊角各三两　通草四两　射干二两　生芦根切，一升
　　右六味，□咀，以水七升，煮取二升半，分作二#9服。
　　治热病，口中苦，下气除热，喉中鸣，煎方：
　　石膏半升　蜜一升
　　右二味，以水三升先煮石膏，取二升，次内蜜复煎，取如饧，含如枣核许，尽复含之，大良。
　　治伤寒热病后，口乾喜唾，咽痛方：
　　大枣二十枚　乌梅十枚
　　右二味，合捣，蜜和。含如杏核大，咽其汁，甚验矣。
　　禹余根汤#9，伤寒服汤药而下利不止，心下痞坚，服泻心汤竟，复以他药下之，利不止，医以理中与之而利益甚。理中治中焦，此利在下焦，治之方：
　　禹余根　赤石脂各一斤，碎
　　右二味，以水六升，煮取二升，分三服。若不止，当利小便。
　　治伤寒后下利脓血方：
　　阿胶一两　黄檗二两　黄连四两　栀子十四枚
　　右四味，□咀，以水六升，煮取于升，去滓，内阿胶，更煎令消，分为三服。《甲乙方》无黄檗，有黄苓。
　　治赤白下脓，小儿得之三日皆死，此有□虫在下部方：
　　麝香　矾石　巴豆　附子　真珠　雄黄各等分
　　右六味，治合，取桑条如箭簳，长三寸，以绵缠头二寸，唾濡绵，展取药，着绵上，内谷道中，半日复易之，日再，神效。
　　麻黄升麻汤，治伤寒六七日，其人大下后，脉沉迟，手足厥逆，下部脉不至，咽喉不利，唾脓血，泄利不止，为难治者方：
　　麻黄　知母　萎蕤亦作菖蒲　黄苓各三两　升麻　芍药　当归　乾姜　石膏　茯苓　白术　桂心　甘草　麦门冬各二两
　　右十四味，□咀，以水一斗，先煮麻黄，减二升，去上沫，内诸药，煮取三升。分服一升，微取汗，愈。
　　治温毒及伤寒内虚，外热攻胃，下黄赤汁及烂肉汁，赤滞下，伏气腹痛，诸热毒方：
　　栀子二七枚　豉一升　薤白一握
　　右三味，以水四升，先煮栀子、薤白令熟，次内豉，煮取二升半。分三服，频服取瘥。
　　治病后虚肿方：
　　豉五升　醇酒一斗
　　右二味，煮三沸，及热顿服。不耐酒者，随性，覆取汗。
　　治汗不止方：
　　地黄三斤切，以水一斗，煮取三升，分作三服。
　　又方：
　　白术叶作饮饮之。
　　又方：
　　白术方寸匕，以饮服之。
　　治卒得汗不止方：
　　以温酒服牛羊脂，愈。
　　又方：
　　服屎#10亦止。
　　治盗汗及汗无时方：
　　以韭根四十九枚，水二升，煮一升，顿服之为度。
　　又方：
　　豉一升，以酒二升，渍三日服，不瘥，更合服，不过三剂即止。
　　又方：
　　死人席缘烧灰煮汁，洗身瘥。
　　止汗方：
　　杜仲　牡蛎各等分
　　右二味，治下筛，临夜卧以水服五钱匕。
　　又方：
　　牡蛎　雷丸　麻黄根各三两　乾姜　甘草各一两　米粉二升
　　右六味，治下筛，随汗处粉之。
　　牡蛎散，治卧即盗汗，风虚头痛方：
　　牡蛎　白术　防风各三两
　　右三味，治下筛。酒服方寸匕，日二。止汗无出此方，一切泄汗服之，三日皆愈。
　　孙真人备急千金要方卷之三十二竟
　　#1二只：影宋刻本作『一只』。
　　#2不别：影宋刻本作『小别』。
　　#3丹疹毒热赤肿赤痛：影宋刻本作『丹疹毒肿及眼赤痛』。
　　#4白木：影宋刻本作『白敛』。
　　#5各一两：影宋刻本作『各二两』。
　　#6分：原脱，据影宋刻本补。
　　#7二两半：影宋刻本作『一两半』。
　　#8二：影宋刻本作『三』。
　　#9禹余根汤：影宋刻本作『赤石脂禹余粮汤』。
　　#10屎：影宋刻本作『尿』。
　　孙真人备急千金要方卷之三十三
　　宋朝奉郎守太常少卿充秘阁校理林亿等校正
　　伤寒方
　　劳复第二论 食忌 方
　　论曰：凡热病新瘥，及大病之后，食猪肉及羊血、肥鱼、油腻等，必当大下利，医所不能治也，必至於死。若食饼饵、粢黍、饴哺、脍炙、枣栗诸果物脯修，及坚实难消之物，胃气尚虚弱，不能消化，必更结热，适以药下之，则胃气虚冷，大利难禁，不下之必死，下之复危，皆难救也。热病及大病之后，多坐此死，不可不慎也。
　　病新瘥后，但得食糜粥，宁少食令饥，慎勿饱，不得他有所食，虽思之，勿与之也。引日转久，可渐食羊肉白糜，若羹汁、雉兔、鹿肉，不可食猪狗肉也。
　　新瘥后，当静卧，慎勿早起梳头洗面，非但体劳，亦不可多言语，用心使意劳烦，凡此皆令人劳复。故督邮顾子献得病已瘥未健，诣华敷视脉曰：虽瘥尚虚，未得复，阳气不足，慎勿劳事，余劳尚可，女劳则死，当吐舌数寸。其妇闻其夫瘥，从百余里来省之，经宿交接，中间三日，发热口噤，临死舌出数寸而死。病新瘥未满百日，气力未平复，而以房室者，略无不死。有士盖正者，疾愈后六十日，己能行射猎，以房室即吐涎而死。及热病房室，名为阴阳易之病，皆难治，多死。近者有一士大夫，小得伤寒，瘥已十余日，能乘马行来，自谓平复，以房室即小腹急痛，手足拘挛而死。
　　时病瘥后未满五日，食一切肉面者，病更发大困。
　　时病瘥后新起，饮酒及韭菜，病更发。
　　时病新瘥，食生鱼酢，下利必不止。
　　时病新瘥食生菜，令颜色终身不平复。
　　时病新汗解，饮冷水者，损心胞，令人虚，补乃不复。
　　时病新瘥，食生枣及羊肉者，必膈上作热蒸。
　　时病新疟，食犬羊等肉者，必作骨中蒸热。
　　时病新瘥，食鱼肉与瓜、生菜，令人身热。一本作肿。
　　时病新瘥，食蒜脍者，病发必致大困。
　　黄龙汤，治伤寒瘥后，更头痛壮热烦闷方。仲景名小柴胡汤方。
　　柴胡半斤#1　半夏半升　黄苓三两　人参　甘草各二两　生姜四两　大枣十二枚
　　右七味，□咀，以水一斗，煮取五升，去滓。服五合，日三。不呕而渴者，去半夏加栝蒌根四两。
　　补大病后不足，虚劳方：万病虚劳同用。
　　取七岁已下、五岁已上黄牛新生者乳一升，以水四升，煎取一升。如人体温，稍稍饮之，不得过多，十日服不绝为佳。
　　治伤寒温病后劳复，或食、或饮、或动作方：
　　栀子仁三七枚　石膏五两　香豉一升　鼠屎尖头大者二十枚
　　右四味，□咀，以水七升，煮取三升，分三服。
　　治病后劳复，或因洗手足，或梳头，或食等劳复之方：
　　取洗手足汁饮一合，取头中垢如枣核大，吞一枚。
　　枳实栀子汤，治大病已后劳复者方：
　　枳实三枚　栀子十四枚　豉一升，绵裹
　　右三味，□咀，以酢浆七升，先煎减三升，次内枳实、栀子，煮取二升；次内豉，煮五六沸，去滓。分再服，覆取汗。如有宿食者，内大黄如博棋子五六枚。
　　治病新瘥，遇美饮食，食过多，食复者方：
　　取所食余烧为末，饮调服二钱匕，日以三服。
　　治新瘥早起，及食多劳复方：
　　豉五合鼠屎二十一枚，尖头者
　　右二味，以水二升，煮取一升。尽服之，温卧，令小汗愈。《崔氏》加栀子七枚，尤良。《肘后》有麻子仁，内一升，加水一升，亦可内枳实三枚，葱白一虎口。
　　治重病新瘥，早起劳及饮食多，致发欲死方：
　　烧鳖甲末，饮服方寸匕。
　　治食大饱不消，劳复脉实者方：
　　豉一升　鼠屎二＋枚#2　栀子七枚　大黄三两
　　右四味，□咀，以水六升，煮取二升。分三服，微取汗，应小鸭溏者止，不溏者复作。
　　治劳复垂死方：
　　暖汤三合，洗四五岁女子阴，取汁内口中服即愈。小男儿亦得。
　　麦门冬汤，治劳复，气欲绝，起死人方：
　　麦门冬一两　甘草二两　京枣二＋枚　竹叶切，一升
　　右四味，□咀，以水七升，煮粳米一升令熟，去米，内诸药，煎取三升，分三服。不能服者，绵滴汤内口中，用之有效。
　　治食劳方：
　　面#3二升，煮取汁服之。
　　又方：
　　杏仁五十枚，以酢二升，煎取一升，服之取汗。
　　又方：
　　烧人屎灰，水服方寸匕为度。
　　欲令病人不复方：
　　烧头垢如梧桐子大，吞服之。
　　治伤寒瘥后一年，心下停水，不能食者方：
　　生地黄五斤　白术一斤　好面二斤
　　右三味，合捣令相得，曝乾下筛。酒服方寸匕，日三，加至二匕。
