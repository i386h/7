<!-- { "loadSidebar": true } -->
　　山茱萸　桂心　薯蓣　天雄　茯苓　人参各五分　芎藭　白术　独活　五加皮　大黄各七分　橘皮三分　防风　乾姜　丹参　厚朴　细辛　桔梗各一两半　甘草　甘菊花各一两　贯众半两　陈麦曲　大麦蘖各一升
　　右二十三味，治下筛。酒服方寸匕，日二。若食不消，食后服；若止痛，食前服之。
　　松膏酒，补肝，治肝虚寒，或高风眼汨等杂病方：
　　以松脂十斤，细锉，以水淹浸一周日，煮之，细细接取上膏，水竭更添之，脂尽，更水煮如前，烟尽去，火停冷，脂当沉下；取一斤，酿米一石，水七斗，好曲末二斗，如家常酿酒法，仍冷下饭，封一百日，脂、米、曲并消，酒香满室，细细饮之。此酒须一倍加曲。
　　枸杞酒，治同前：
　　捣碎枸杞子一斗，先内绢袋中，酒二斗，渍讫，密封泥瓮勿泄，曝乾，天阴勿出，三七日满。日一温酒任性饮之，忌酢。
　　防风煎，治肝虚寒，目□□，视物不明，谛视生花，补方：
　　防风　细辛　芎藭　独活　白鲜皮　甘草各三两　橘皮二两　大枣三七枚　蜜五合　甘竹叶切，一升#18
　　右十味，□咀，以水一斗二升，先煮九味，取四升，去滓，下蜜更煎两沸。分四服，日三夜一。若五六月，以燥器贮，冷水藏之。
　　槟榔汤，治肝虚寒，胁下痛，胀满气急，目昏浊，视物不明方：
　　槟榔二＋四枚　附子七枚　母姜七两　茯苓　橘皮　桂心各三两　桔梗　白朮各四两　吴茱萸五两
　　右九味，□咀，以水九升，煮取三升，去滓，温服，每服一升。若气喘者，加芎藭三两、半夏四两、甘草二两。
　　治肝虚目不明方：
　　灸肝输二百壮。小儿斟酌，可灸一二七壮。
　　肝胆俱虚
　　左手关上脉阴阳俱虚者，足厥阴与少阳经俱虚也，病苦恍惚，尸厥不知人，妄见，少气不能言，时时自惊，名曰肝胆俱虚也。
　　肝劳第三论 方
　　论曰：肝劳病者，补心气以益之，心王则感於肝矣。人逆春气则足少阳不生，而肝气内变，顺之则生，逆之则死，顺之则治，逆之则乱，反顺为逆，是谓关格，病则生矣。
　　猪膏酒，治肝劳虚寒，关格劳涩，闭塞不通，毛悴色夭方：
　　猪膏姜汁各二升#19
　　右二味，以微火煎取三升，下酒五合和煎，分为三服。
　　虎骨酒、治肝虚寒劳损，口苦，关节骨疼痛，筋挛缩，烦闷方：
　　虎骨一升，炙焦，碎如雀头　丹参八两　乾地黄七两　地骨皮　乾姜　芎藭各四两　猪椒根　五加皮　白术　枳实各五两
　　右十味，□咀，绢袋盛，以酒四斗浸四日。初服六七合，渐加至一升，日再。
　　孙真人备急千金要方卷之三十六竟
　　#1骨节：影宋刻本『节』上无『骨』字。
　　#2苑：原作『花』，据影宋刻本改。
　　#3今：原作『金』，据影宋刻本改。
　　#4痛：原作『病』，据影宋刻本改。
　　#5期：原作『其』，据影宋刻本改。
　　#6 疟：原作『而』，据影宋刻本改。
　　#7 此：原作『比』，据影宋刻本改。
　　#8矢：原作『失』，据影宋刻本改。
　　#9坚：原脱，据影宋刻本补。
　　#10躄：原脱，据影宋刻本补。
　　#11折：原作『於』，据影宋刻本改。
　　#12 一升：原作『十升』，据影宋刻本』改。
　　#13防风煮散：原作『防风散』，据影宋刻本改。
　　#14远志煮散：原作『远志散』，据影宋刻本改。
　　#15一两三分：影宋刻本作『二两三分』。
　　#16日一：影宋刻本作『日二』。
　　#17各三两：影宋刻本作『各一两』。
　　#18升：影宋刻本作『斗』。
　　#19各二升：影宋刻本作『各四升』。
　　孙真人备急千金要方卷之三十七
　　宋朝奉郎守太常少卿充秘阁校理林亿等校正
　　肝脏方
　　筋极第四论 方 灸法
　　论曰：夫六极者，天气通於肺，地气通於嗌，风气应於肝，雷气动於心，谷气感於脾《素问》谷作谷也，雨气润於肾。六经为川，肠胃为海，九窍为水注之气，所以窍应於五脏。五脏邪伤，则六腑生极，故曰五脏六极也。
　　论曰：凡筋极者，主肝也。肝应筋，筋与肝合。肝有病，从筋生。又曰：以春遇病为筋痹，筋痹不已，复感於邪，内舍於肝，则阳气入於内，阴气出於外。若阴气外出，出则虚，虚则筋虚，筋虚则善悲，色青苍白见於目下。若伤寒则筋不能动，十指爪皆痛，数好转筋。其源以春甲乙日得之伤风，风在筋为肝虚风也。若阳气内发，发则实，实则筋实，筋实则善怒，嗌乾。伤热则咳，咳则胁下痛，不能转侧，又脚下满痛，故曰肝实风也。然则因其轻而扬之，因其重而减之，因其衰而彰之，审其阴阳，以别柔刚，阳病治阴，阴病治阳。善治病者，病在皮毛、肌肤、筋脉而治之，次治六腑，若至五脏，则半死矣。
　　扁鹊云：筋绝不治，九日死，何以知之？手足爪甲青黑，呼骂口不息，筋应足厥阴，足厥阴气绝，则筋缩引卵与舌，筋先死矣。
　　橘皮通气汤，治筋实极则咳，咳则两胁下缩痛，痛甚则不可转动方：
　　橘皮四两　白朮　石膏各五两　细辛　当归　桂心　茯苓各三两#1　香豉一升
　　右八味，□咀，以水九升，煮取三升，去滓，分三服。
　　丹参散，治筋实极，则两脚下满，满而痛，不得远行，脚心如割，筋断折，痛不可忍者方：
　　丹参三两　芎藭　杜仲　续断　地骨皮各二两　乾地黄　当归　通草　升麻　麦门冬　禹余根　麻黄各一两十八铢　牛膝二两六铢　甘草　桂心各一两六铢　生姜切，炒取焦乾　牡蛎各二两半#2
　　右十七味，治下筛，为粗散，以绢袋子盛二方寸匕，以井花水二升煮，数动袋子，煮取一升，顿服，日二。
　　地黄煎，治筋实极，手足爪甲或青、或黄、或黑，乌黯，四肢筋急，烦满方：
　　生地黄汁三升　生葛汁　生玄参汁各一升　大黄　升麻各二两　麻黄　栀子仁　犀角各三两　石膏五两　芍药四两
　　右十味，□咀，以水七升先煮七物，取二升，去滓，次下地黄汁，煎一两沸，次下葛汁等#3，煎取三升。分三服，日再。
　　五加酒，治筋虚极，筋痹，好悲思，颜色苍白，四肢嘘吸，脚手拘孪，伸动缩急，腹中转痛方：
　　五加皮一斤　薏苡仁半升　枳刺二升　大麻仁三升　猪椒根皮　丹参各#4八两　乾姜 芎藭各五两　桂心　当归　甘草各三两　天雄　秦椒　白鲜　通草各四两
　　右十五味，□咀，以绢袋盛，清酒四斗渍，春夏四日，秋冬六七日。初服六七合，稍稍加，以知为度。
　　人参酒，治筋虚极，则筋不能转，十指爪皆痛，数转筋，或交接过度，或病未平复交接，伤气，内筋绝，舌卷唇青，引卵缩，胻脉疼急，腹中绞痛，或便欲绝，不能饮食方：
　　人参　防风　茯苓　细辛　秦椒　黄耆　当归　牛膝　桔梗各一两半　乾地黄　丹参　薯蓣　锺乳　矾石各三两　山茱萸　芎藭各二两　白朮 麻黄各二两半　大枣三十枚　五加皮一升　生姜切，炒乾　乌麻碎，各二升
　　右二十二味，□咀，锺乳#5别以小袋子盛，清酒二斗半浸五宿，温服三合，日再。不知随意增进。一本无乌麻，用杜仲一两半。
　　治交接损，卵缩筋挛方：
　　烧妇人月经衣灰，服方寸匕。
　　治筋绝方：
　　熬蟹脑足髓，内疮中，筋即续。
　　灸法治：
　　劳冷气逆，腰髋冷痹，脚屈伸难，灸阳蹻一百壮，在外踝下容爪。腰背不便，转筋，急痹筋挛，灸第二十一椎，随年壮。
　　转筋，十指筋挛急，不得屈伸，灸脚外踝骨上七壮。
　　失精筋挛，阴缩入腹，相引痛，灸中封五十壮，在内踝前筋裹宛宛中。
　　又云：灸下满各五十壮，老人加之，小儿随年壮法。
　　又云：此二穴，喉肿厥逆，五脏所苦，鼓胀，悉以主之。
　　转筋，经骨痛不可忍，灸屈膝下廉横筋上三壮。
　　腹胀转筋，灸脐上一寸二七壮#6。
　　坚症积聚第五论 方 灸法
　　论曰：病有积有聚，何以别之？答曰：积者，阴气也；聚者，阳气也。故阴沉而伏，阳浮而动。气之所积名曰积，气之所聚名曰聚。故积者五脏之所生，聚者六腑之所成。故积者阴气也，其始发有常处，其痛一作病也不离其部，上下有所终始，左右有所穷已。聚者阳气也，其始发无根本，上下无所留止，其痛无常处，谓之聚也，故以是别知积聚也。
　　经络受病，入於肠胃，五脏积聚，发伏梁、息贲、肥气、否气、奔豚。积聚之始生至其已成奈何？曰：积之始生，得寒乃生，厥止乃成积。人之善病肠中积者，何以候之？曰：皮薄而不泽，肉不坚而淖泽，如此则肠胃伤恶，恶则邪气留止积聚，乃作肠胃之积，寒温不次，邪气稍止，至其蓄积留止，大聚乃起病。有身体腰髀股胻皆肿，环脐而痛，是谓何病？曰：病名伏梁。此风根也，不可动，动之为水溺涩之病。小腹盛，左右上下皆有根者，伏梁也。裹脓血居肠胃之外，不可治，治之每切按之致死。此下则因阴，必下脓血，上则迫胃管，生王冰云当作出膈，侠胃管内痈，此久病也，难疗。居脐上为逆，慎勿动，亟夺其气，溢於大肠而着於育，肓之原在脐下，故环脐而痛。
　　三台圆，治五脏寒热积聚，胪胀肠鸣而噫，食不生肌肤，甚者呕逆。若伤寒寒疟已愈，令不复发，食后服五丸；饮多者十丸。常服令人大小便调和，长肌肉方：
　　大黄熬　前胡各二两　消石　葶苈　杏仁各一升　厚朴　附子　细辛　半夏各一两　茯苓半两
　　右十味，为末，蜜和，捣五千杵，丸如梧子大。服五丸，稍加至十丸，以知为度。
　　五石乌头圆，治男子、女人百病，虚弱劳冷，宿寒久癖，及症瘕积聚，或呕逆不下食，并风湿诸病，无不治之，方：
　　锺乳炼　硫黄　矾石　紫石英　赤石脂　枳实　甘草　白朮　紫菀　山茱萸　防风　白薇　桔梗　天雄　皂荚　细辛　苁蓉　人参　附子　藜芦各一两六铢　麦门冬　乾姜　蜀椒　吴茱萸　桂心各二两半　乌头三两　厚朴　远志　茯苓各一两半　当归二两　枣膏五合　乾地黄一两十八铢
　　右三十二味，为末，蜜和，捣五千杵，丸如梧子大。酒服十丸，日三，稍加之。
　　乌头圆，治男子、女人寒冷，腹内积聚，邪气往来，厥逆抢心，心痛痹闷，吐下不止，妇人产后羸瘦方：
　　乌头十五枚　吴茱萸　蜀椒　乾姜　桂心各二两半　乾地黄一两半　前胡　细辛　人参　芎藭　白朮各一两六铢　皂荚　紫菀　白薇　芍药各十八铢
