<!-- { "loadSidebar": true } -->
　　橘皮　竹茹　人参　白术各十八铢　生姜一两　厚朴十二铢
　　右六味，□咀，以水七升，煮取二升半，分三服，不瘥重作。
　　养胎第三论　方　禁忌　逐月养胎
　　论曰：旧说凡受胎三月，逐物变化，禀质未定。故妊娠三月，欲得观犀象猛兽、珠玉宝物；欲得见贤人君子、盛德大师；观礼乐、锺鼓、俎豆，军旅陈设，焚烧名香；口诵诗书、古今箴诫；居处简静，割不正不食，席不正不坐，弹琴瑟，调心神，和情性，节嗜欲。庶事清净，生子皆良，长寿忠孝，仁义聪慧，无疾。斯盖文王胎教者也。
　　论曰：儿在胎，日月未满，阴阳未备，腑脏骨节皆未成足，故自初讫於将产，饮食居处，皆有禁忌。
　　妊娠食羊肝，令子多厄；食山羊肉，令子多病。
　　妊娠食驴马肉，令子延月。
　　妊娠#16食骡肉，产难。
　　妊娠食兔肉、犬肉，令子无音声并缺唇。
　　妊娠食鸡子及乾鲤鱼，令子多疮。
　　妊娠食鸡肉、糯米，令子多寸白虫。
　　妊娠食椹并鸭子，令子倒出，心寒。
　　妊娠食雀肉并豆酱，令子满面多黑子。
　　妊娠食雀肉、饮酒，令子心淫情乱，不畏羞耻。
　　妊娠食鳖，令子短项。
　　妊娠食冰浆，绝胎。
　　妊娠勿向非常地大小便，必半产杀人。
　　徐之才逐月养胎方：
　　妊娠一月，名始胚。饮食精熟，酸美受御，宜食大麦，毋食腥辛，是谓才正。
　　妊娠一月，足厥阴脉养，不可针灸其经。足厥阴内属於肝，肝主筋及血。一月之时，血行否涩，不为力事，寝必安静，无令恐畏。
　　妊娠一月，阴阳新合为胎。寒多为痛，热多卒惊，举重腰痛，腹满胞急，卒有所下，当预安之，宜服乌雌鸡汤方：
　　乌雌鸡一只，治如食法　茯苓　阿胶各二两　吴茱萸一升　麦门冬五合　人参　芍药　白术各三两　甘草　生姜各一两
　　右十味，□咀，以水一斗二升煮鸡，取汁六升；去鸡下药，煎取三升，内酒三升并胶，烊尽，取三升，放温。每服一升，日三。
　　补胎汤，若曾伤一月胎者，当预服此方：
　　细辛一两　防风二两　乾地黄　白术各三两　生姜四两　吴茱　英大麦各五合　乌梅一升
　　右八味，□咀，以水七升，煮取二升半。分三服，先食服。寒多者，倍细辛、茱萸；热多渴者，去之加栝蒌根二两；若有所思，去大麦，加柏子仁三合。一方有人参一两。
　　妊娠二月，名始膏。无食辛臊，居必静处，男子勿劳，百节皆痛，是为胎始结。
　　妊娠二月，足少阳脉养，不可针灸其经。足少阳内属於胆，主精。二月之时，儿精成於胞裹，当慎护惊动也。
　　妊娠二月，始阴阳踞经。有寒多坏不成，有热即萎悴；中风寒，有所动摇，心满，脐下悬急，腰背强痛，卒有所下，乍寒乍热，宜服艾叶汤方：
　　艾叶 丹参当归 麻黄各二两 人参阿胶各三两  甘草四两#17   生姜六两大枣十二枚
　　右九味，□咀，以酒三升，水一斗，煮减半，去滓内胶，煎取三升，分三服。一方用乌雌鸡一只，宿肥者，治如食法，割头取血，内三升酒中相和；次以水一斗二升，先煮取汁，去鸡内药，煎取三升，内血、酒并胶，煎取三升。分温三服。
　　黄连汤，若曾伤二月胎者，当预服此方：
　　黄连　人参各一两　吴茱萸五合　生姜三两　生地黄五两，一方用阿胶
　　右五味，□咀，以酢浆七升，煮取三升。分四服，日三夜一，十日一修合。若颇觉不安，加乌梅一升，加乌梅者，不用浆，直用水耳。一方用当归半两。
　　妊娠三月，名始胎。当此之时，未有定仪，见物而化。欲生男者，操弓矢；欲生女者，弄珠玑。欲子美好，数视璧玉；欲子贤良，端坐清虚，是谓外象而内感者也。
　　妊娠三月，手心主脉养、不可针灸其经。手心主内属於心，无悲哀、思虑、惊动。
　　妊娠三月，为定形。有寒大便青，有热小便难，不赤即黄。卒惊恐、忧愁、嗔怒、喜、顿仆，动於经脉，腹满，绕脐苦痛，或腰背痛#18，卒有所下，雄鸡汤方：
　　雄鸡一只，治如食法　黄苓　白术　生姜各一两　麦门冬五合　芍药四两　大枣十二枚，擘　甘草　人参　茯苓　阿胶各二两
　　右十一味，□咀，以水一斗三升#19 ，煮鸡减半，出鸡内药，煮取半，内清酒三升并胶，煎取三升。分三服，一日令尽，当温卧。一方用当归、芎藭各二两，不用黄苓、生姜。
　　茯神汤，若曾伤三月胎者，当预服此方：
　　茯神　丹参　龙骨各一两　阿胶　当归　甘草　人参各二两　大枣二十一枚　赤小豆二十一枚
　　右九味，□咀，以酢浆一斗，煮取三升。分四服，先食服，七日后服一剂。腰痛者，加桑寄生二两。《深师》有薤白二两、麻子一升。
　　妊娠四月，始受水精，以成血脉。食宜稻粳，羹宜鱼雁，是谓盛血气，以通耳目，而行经络。
　　妊娠四月，手少阳脉养，不可针灸宁其经。手少阳内输三焦。四月之时，儿六腑顺成。当静形体，和心志，节饮食。
　　妊娠四月，有寒心下愠愠欲呕，胸膈满，不欲食；有热小便难，数数如淋状，脐下苦急。卒风寒，颈项强痛，寒热。或惊动身躯，腰背腹痛，往来有时，胎上迫胸，心烦不得安，卒有所下，菊花汤方：
　　菊花如鸡子大一枚　麦门冬一升　大枣十二枚　人参一两半　甘草　当归各二两　麻黄　阿胶各三两　半夏四两　生姜五两
　　右十味，□咀，以水八升，煮减半，内清酒三升并阿胶，煎取三升。分三服，温卧。当汗，以粉粉之，护风寒四五日。一方用乌雌鸡一只，煮水煎药。
　　调中汤，若曾伤四月胎者，当预服此方：
　　白芍药　生姜各四两　厚朴　枳实　生李根白皮　白术　柴胡各三两　续断　芎藭　甘草各一两　当归一两半　乌梅一升
　　右十二味，□咀，以水一斗，煮取三升。分四服，日三夜一，八日后复服一剂。
　　妊娠五月，始受火精，以成其气。卧必晏起，沐浴浣衣，深其居处，厚其衣服。朝吸天光，以避寒殃。其食稻麦，其羹牛羊，和以茱萸，调以五味，是谓养气，以定五脏。
　　妊娠五月，足太阴脉养，不可针灸其经。足太阴内输於脾。五月之时，儿四肢皆成，无大饥，无甚饱，无食乾燥，无自炙热，无大劳倦。
　　妊娠五月，有热苦头眩，心乱呕吐；有寒苦腹满痛，小便数。卒有恐怖，四肢疼痛，寒热，胎动无常处，腹痛，闷顿欲仆，卒有所下，阿胶汤主之之方：
　　阿胶四两　人参一两　生姜六两　当归　芍药　甘草　黄苓各二两　旋复花二合　吴茱萸七合　麦门冬一升
　　右十味，□咀，以水九升，煮药减半，内清酒三升并胶，微火煎，取三升半。分四服，日三夜一，先食服便愈，不瘥再服。一方用乌雌鸡一只，割取咽血，内酒中；以水煮鸡以煎药，减半，内酒并胶，煎取三升半，分四服。
　　安中汤，曾伤五月胎者，当预服此方：
　　黄苓一两　当归　芎藭　乾地黄　人参各二两　甘草　芍药各三两　生姜六两　麦门冬一升　五味子　大麻仁各五合　大枣二＋五枚#20
　　右十二味，□咀，以水七升、清酒五升，煮取三升半。分四服，日三夜一，七日复服一剂。
　　妊娠六月，始受金精，以成其筋。身欲微劳，无得静处，出游於野，数观走犬，及视走马。食宜鸶乌、猛兽之肉，是谓变腠理纫筋，以养其力，以坚背膂。
　　妊娠六月，足阳明脉养，不可针灸其经。足阳明内属於胃，主其口目。六月之时，儿口目皆成。调五味，食甘美，无大饱。
　　妊娠六月，卒有所动不安，寒热往来，腹内胀满，身体肿，惊怖，忽有所下，腹痛如欲产，手足烦疼，宜服麦门冬汤方：
　　麦门冬一升　人参　甘草　黄苓各二两　乾地黄三两　阿胶四两　生姜六两　大枣十五枚
　　右八味，以水七升，煮减半，内清酒二升并胶，煎取三升。分三服，中间进糜粥。一方用乌雌鸡一只，煮水以煎药。
　　柴胡汤，若曾伤六月胎者，当预服此方：
　　柴胡四两　苁蓉一两　白术　芍药一作紫岁　甘草　麦门冬　芎藭各二两　生姜六两　乾地黄五两　大枣三＋枚
　　右十味，□咀，以水一斗，煮取三升。分四服，日三夜一，中间进糜粥。勿食生冷及坚硬之物。七日更服一剂。
　　妊娠七月，始受木精，以成其骨。劳身摇肢，无使定止，动作屈伸，以运血气。居处必燥，饮食避寒，常食稻粳，以蜜#21胜理，是谓养骨而坚齿。
　　妊娠七月，手太阴脉养，不可针灸其经。手太阴内属於肺，主皮毛。七月之时，儿皮毛已成。无大言，无号哭，无薄衣，无洗浴，无寒饮。
　　妊娠七月，忽惊恐摇动，腹痛，卒有所下，手足厥冷，脉若伤寒，烦热，腹满，短气，常苦颈项及腰背强，葱白汤主之之方：
　　葱白长三四寸，十四茎　半夏　麦门冬各一升　旋复花二合#22 黄苓一两　人参一两半　甘草　当归　黄耆各三两　阿胶四两　生姜八两
　　右十一味，□咀，以水八升，煮减半，内清酒三升及胶，煎取四升。每服一升，日三夜一。温卧，当汗出。若不出者，加麻黄一两#23，煮，服如前法。若秋后，勿强渍#24汗。一方以黄雌鸡一只，割咽取血，内酒中，煮鸡取汁以煎药。
　　杏仁汤，若曾伤七月胎者，当预服此方：
　　杏仁　甘草各二两　紫菀一两　锺乳　乾姜各三两#25 麦门冬　吴茱萸各一升　粳米五合　五味子三合#26
　　右九味，□咀，以水八升，煮取三升半。分四服，日三夜一，中间进食，七日服一剂。一方用白鸡一只，煮汁煎药。
　　妊娠八月，始受土精，以成肤革。和心静息，无使气极，是谓密腠理，而光泽颜色。
　　妊娠八月，手阳明脉养，不可针灸其经。手阳明内属於大肠，主九窍。八月之时，儿九窍皆成。无食燥物，无辄失食，无忍大起。
　　妊娠八月，中风寒，有所犯触，身体尽痛，乍寒乍热，胎动不安，常苦头眩痛，绕脐下寒，时时小便白如米汁，或青或黄，或使寒栗，腰背苦冷而痛，目□□，芍药汤主之之方：
　　芍药四两　生姜四两　厚朴二两　甘草　当归　白术　人参各三两　薤白切，一升
　　右八味，□咀，以水五升、清酒四升合煮，取三升。分三服，日再夜一。一方用乌雌鸡煮汁以煎药。
　　葵子汤，若曾伤八月胎者，当预服此方：
　　葵子二升　甘草　厚朴各二两　白术　柴胡各三两　芍药四两　生姜六两　大枣二十枚
　　右八味，□咀，以水九升，煮取三升。分三服，日三，凡十日一剂。一方用乌雌鸡一只，煮水以煎药。
