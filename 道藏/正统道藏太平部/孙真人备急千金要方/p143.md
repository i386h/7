<!-- { "loadSidebar": true } -->
　　作大麦粥取汁洗肠，推内之，常研米粥饮之，二十日稍稍作强糜，百日后乃可瘥。
　　地黄膏，治金疮、火疮、灸疮不能瘥者方：
　　生地黄切一升，捣绞取汁三合　熏陆香　松脂　杏仁　蜡各二两　羊肾脂五合，煎　乌麻油二升　石盐一两，研如粉
　　右八味，先下蜡微火令消，次内羊脂令消，次下油，次下松脂令消，次#9下杏仁，次下熏陆，次下地黄汁，次下石盐。以微火煎，令地黄汁水气尽，以绵泸停凝。一切诸疮、初伤皆用傅之，日三夜二。慎生冷、猪、鸡、鱼肉。此膏治疮法：先食恶肉不着痂，先从内瘥，乃至平复，无痂，不畏风不脓，大大要妙。
　　治惊#10疮血出不止方：
　　蒲黄一斤　当归二两
　　右二味，治下饰，酒服方寸匕，日二。
　　又方：
　　取葱叶炙取汁涂疮上，即止；若为妇人所惊者！取妇人中衣火炙令热，以熨疮上。
　　又方：
　　取豉三升，热汤溃，食顷，绞去滓，内蒲黄三合，顿服，及作紫汤服之。紫汤方在产妇篇中。
　　治金疮，箭在肉中不出方；
　　白敛　半夏各等分
　　右二味，治下筛，酒服方寸匕，日三。浅疮十日出，疮探二十日出，终不住肉中。
　　治卒中箭不出，或肉中有聚血方：
　　取女人月经布烧灰屑酒服之。
　　治箭镞及诸刀刃在咽喉、胸膈诸隐处不出者方：
　　牡丹皮一分　白盐二分，《肘后》作白敛。
　　右二味，治下饰，以酒服方寸匕，日三服出。
　　又方：
　　取栝蒌汁涂箭情上，即出。
　　又方：
　　酒服瞿麦方寸匕，日三，瘥。
　　治毒箭所中方：
　　捣蓝汁一升饮之，并以薄疮上。若无蓝，取青布渍绞汁饮之，并淋疮中；镞不出，捣死鼠肝涂之#11。
　　又方：
　　煎地黄汁作丸服之，百日箭出。
　　又方：
　　多饮葛根汁，并治一切金疮。
　　又方：
　　雄黄为末传之，当沸汁出愈。
　　又方：
　　捣葛根汁饮之；又葛白屑熬黄，傅疮止血。
　　又方：
　　内盐脐中，灸之。
　　又方：
　　贝齿末服一钱匕。
　　又方：
　　煮芦根汁饮三升。
　　治中射罔箭方：
　　蓝子五合　升麻八两　王不留行　甘草各等分
　　右四味，治下筛，冷水服二方寸匕，日三夜二。又以水和涂疮，乾易之。
　　治针折入肉中方：
　　刮象牙为末，水和聚着折针上，即出。
　　又方：
　　以鼠脑涂之。
　　又方：
　　磁石吸铁者着上即出。
　　孙真人备急千金要方卷之七十八竟
　　#1又方：此条凡十四字原脱，据影宋刻本补。
　　#2各：原脱，据影宋刻本补。
　　#3少倾微火烧诸物皆消：此九字原作『少倾铫火令滓渍皆消』，文义不贯，据影宋刻本改。
　　#4五升：影宋刻本作『三升』。
　　#5日三夜二：影宋刻本作『日五夜二』。
　　#6等分：此二字原脱，据影宋刻本补。
　　#7不止：影宋刻本『不』上有『血』字。
　　#8各：原脱，据影宋刻本补。
　　#9次：原作『冷』，据影宋刻本改。
　　#10惊：原作『金』，据影宋刻本改。
　　#11之：影宋刻本『之』下有『鼠脑亦得』四字。
　　孙真人备急千金要方卷之七十九
　　宋朝奉郎守太常少卿充秘阁校理林亿等校正
　　食治
　　序论第一
　　仲景曰：人体平和，惟须好将养，勿妄服药。药势偏有所助，令人脏气不平，易受外患。夫含气之类，未有不资食以存生，而不知食之有成败，百姓日用而不知，水火至近而难识。余慨其如此，聊因笔墨之暇，撰五味损益食治篇，以启童稚。庶勤而行之，有如影响耳。
　　河东卫汛记曰：扁鹊云：人之所依者，形也；乱於和气者，病也；理於烦毒者，药也；济命扶危者，医也。安身之本，必资於食；救疾之速，必凭於药。不知食宜者，不足以存生也；不明药忌者，不能以除病也。此之二事，有灵之所要也，若忽而不学，诚可悲夫。是故食能排邪而安脏腑，悦神爽志，以资血气。若能用食平疴，释情遣疾者，可谓良工。长年饵老之奇法，极养生之术也。
　　夫为医者，当须先洞晓病源，知其所犯，以食治之；食疗不愈，然后命药。药性刚烈，犹若御兵；兵之猛暴，岂容妄发？发用乖宜，损伤处众，药之投疾，殃滥亦然。高平王熙称食不欲杂，杂则或有所犯；有所犯者，或有所伤；或当时虽无灾苦，积久为人作患。又食啖鲑肴，务令简少，鱼肉果实，取益人者而食之。凡常饮食，每令节俭，若贪味多餐，临盘大饱，食讫，觉腹中彭亨短气，或致暴疾，仍为霍乱。又夏至以后，迄至秋分，必须慎肥腻、饼臛、酥油之属，此物与酒浆瓜果理极相妨。夫在身所以多疾者，皆因春夏取冷大过，饮食不节故也。又鱼绘诸腥冷之物，多损於人，断之益善。乳酪酥等常食之，令人有筋力，胆干，肌体润泽。卒多食之，亦令胪胀泄利，渐渐自已。
　　黄帝曰：五味入於口也，各有所走，各有所病。酸走筋，多食酸令人癃，不知何以然？少俞曰：酸入胃也，其气涩以收也。上走两焦，两焦之气涩不能出入，不出即流於胃中，胃中和温，即下注膀胱，膀胱走胞，胞薄以软，得酸则缩卷，约而不通，水道不利，癃也。阴者积一作精筋之所终聚也。酸入胃，走於筋也。
　　咸走血，多食咸，令人渴，何也？答曰：咸入胃也，其气走中焦，注於诸脉，脉者，血之所走也，与咸相得，即血凝，凝则胃中汁泣，汁泣则胃中乾渴，《甲乙》云：凝则胃中汁注之，注之则胃中竭。渴则咽路焦，焦故舌乾喜渴。血脉者，中焦之道也，故咸入胃，走於血。皇甫士安云：肾合三焦之脉，虽属肝心而为中焦之道，故咸入而走血也。
　　辛走气，多食辛，令人愠心，何也？答曰：辛入胃也，其气走於上焦，上焦者，受使诸气，而荣诸阳者也。姜韭之气，熏至荣卫，荣卫不时受之，却溜於心下，故#1愠。愠，痛也。辛味与气俱行，故辛入胃而走气，与气俱出，故气盛也。
　　苦走骨，多食苦，令人变呕，何也？答曰：苦入胃也，其气燥而涌泄。五谷之气皆不胜苦，苦入下管，下管者三焦之道，皆闭则不通，不通故气变呕。齿者骨之所终也，故苦入胃而走，入而复出，齿必黧疏。皇甫士安云：水火相济，故骨气通於心。
　　甘走肉，多食甘，令人恶心，何也？答曰：甘入胃也，其气弱劣，不能上#2进於上焦，而与谷俱留於胃中。甘入则柔缓，柔缓则蛔动，蛔动则令人恶心。其气外通於肉，故甘走肉，则肉多粟起而胝。皇甫士安云：其气外通於皮；故曰甘入走皮矣。皮者肉之盖。皮虽属肺，与肉连体，故甘润肌肉并於皮也。
　　黄帝问曰：谷之五味所主，可得闻乎？伯高对曰：夫食风者，则有灵而轻举；食气者，则和静而延寿；食谷者，则有智而劳神；食草者，则愚痴而多力；食肉者，则勇猛而多嗔。是以肝木青色，宜酸；心火赤色，宜苦；脾土黄色，宜甘；肺金白色，宜辛；肾水黑色，宜咸。内为五脏，外主五行，色配五方。
　　五脏所合法：
　　肝合筋，其荣爪；心合脉，其荣色；脾合肉，其荣唇；肺合皮，其荣毛；肾合骨，其荣发。
　　五脏不可食忌法：
　　多食酸则皮槁而毛夭；多食苦则筋急而爪枯；多食甘则骨痛而发落；多食辛则肉胝而唇寨；多食咸则脉凝泣而色变。
　　五脏所宜食法：
　　肝病宜食麻、犬肉、李、韭；心病宜食麦、羊肉、杏、薤；脾病宜食脾米、牛肉、枣、葵；肺病宜食黄黍、鹦肉、桃、葱；肾病宜食大豆黄卷、豕肉、栗、藿。《素问》云：肝色青，宜食甘，秔米、牛肉、枣、葵皆甘；心色赤，宜食酸，小豆、犬肉、李、韭皆酸；肺色白，宜食苦，麦、羊肉、杏、薤皆苦；脾色黄，宜食咸，大豆、豕肉、栗、藿皆咸；肾色黑，宜食辛，黄黍、鸡肉、桃、葱皆辛。
　　五味动病法：
　　酸走筋，筋病勿食酸；苦走骨，骨病勿食苦；甘走肉，肉病勿食甘；辛走气，气病勿食辛；咸走血，血病勿食咸。
　　五味所配法：
　　米饭甘《素问》云：秔米甘　麻酸《幸问》云：小豆酸　大豆咸　麦苦　枣甘　李酸　栗咸　杏苦　桃辛　黄黍辛　葵甘　韭酸　藿咸　薤苦　葱辛　牛甘　犬酸　豕咸　羊苦　鸡辛
　　五脏病五味对治法：
　　肝苦急，急食甘以缓之；肝欲散，急食辛以散之；用酸泻之，禁当风。心苦缓，急食酸以收之；心欲软，急食咸以软之；用甘泻之，禁温食厚衣。脾苦湿，急食苦以燥之；脾欲缓，急食甘以缓之；用苦泻之，禁温食饱食、湿地濡衣。肺苦气上逆息者，急食苦以泄之；肺欲收，急食酸以收之；用辛泻之，禁无寒饮食寒衣。肾苦燥，急食辛以润之，开腠理，润致津液通气也；肾欲坚，急食苦以结之；用咸泻之，无犯焠埃，无热衣温食。是以毒药攻邪，五谷为养，五肉为益，五果为助，五菜为充。精以食气，气养精以荣色；形以食味，味养形以生力。此之谓也。
　　神藏有五，五五二十五种；形藏有四方、四时、四季、四肢，共为五九四十五。以此辅神，可长生久视也。精顺五气以为灵也，若食气相恶，则伤精也；形受味以成也，若食味不调，则损形也。是以圣人先用食禁以存性，后制药以防命也，故形不足者温之以气，精不足者补之以味，气味温补以存形精。
　　岐伯云：阳为气，阴为味；味归形，形归气；气归精，精归化；精食气，形食味；化生精，气生形；味伤形，气伤精；精化为气，气伤於味；阴味出下窍，阳气出上窍。味厚者为阴，味薄者为阴之阳；气厚者为阳，气薄者为阳之阴。味厚则泄，薄则通流；气薄则发泄，厚则闭塞。壮火之气衰，少火之气壮；壮火食气，气食少火。壮火散气，少火生气。味辛甘发散为阳，酸苦涌泄为阴；阴胜则阳病，阳胜则阴病；阴阳调和，则平安。春七十二日省酸增甘以养脾气；夏七十二日省苦增辛以养肺气；秋七十二日省辛增酸以养肝气；冬七十二日省咸增苦以养心气；季月各十八日省甘增咸以养肾气。
　　果实第二二＋九条
　　槟榔：味辛，温，濇，无毒。消谷逐水，除痰癖；杀三虫，去伏尸，治寸白。
　　豆蔻：味辛，温，濇，无毒。温中，主心腹痛；止吐呕；去口气臭。
　　蒲萄：味甘、辛，平，无毒。主筋骨湿痹；益气，倍力，强志，令人肥健，耐饥，忍风寒；久食轻身不老，延年。治肠间水，调中。可作酒，常饮益人。逐水，利小便。
　　覆盆子：味甘、辛，平，无毒。益气轻身，令发不白。
