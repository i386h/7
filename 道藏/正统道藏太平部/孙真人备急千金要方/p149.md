<!-- { "loadSidebar": true } -->
　　言语既慎，仍节饮食。是以善养性者，先饥而食，先渴而饮；食欲数而少，不欲顿而多，则难消也。常欲令如饱中饥，饥中饱耳。盖饱则伤肺，饥则伤气，咸则伤筋，酸则伤骨。故每学淡食，食当熟嚼，使米脂入腹，勿使酒脂入肠。人之当食，须去烦恼暴数为烦，侵触为恼。如食五味，必不得暴嗔，多令人神惊，夜梦飞扬；每食不用重肉，喜生百病；常须少食肉，多食饭，及少菹菜，并勿食生菜、生米、小豆、陈臭物；勿饮浊酒食面，使塞气孔；勿食生肉伤胃，一切肉惟须煮烂，停冷食之；食毕当漱口数过，令人牙齿不败、口香；热食讫，以冷醉浆漱口者，令人口气常臭，作□齿病。又诸热食咸物后，不得饮冷酢浆水，喜失声成尸咽。凡热食汗出，勿当风，发痉头痛，令人目涩多睡。每食讫，以手摩面及腹，令津液通流。食毕当行步踌躇，计使中数里来，行毕使人以粉摩腹上数百遍，则食易消，大益人，令人能饮食，无百病，然后有所修为为快也。饱食即卧，乃生百病，不消成积聚；饱食仰卧，成气痞，作头风。触寒来者，寒未解食热食，成刺风。人不得夜食。又云：夜勿过醉饱食，勿精思为劳苦事，有损。余虚损人，常须日在巳时食讫，则不须饮酒，终身无乾呕。勿食父母本命所属肉，令人命不长；勿食自己本命所属肉，令人魂魄飞扬。勿食一切脑，大损人。茅屋漏水堕诸脯肉上，食之成瘕约#3。暴肉作脯不肯乾者凡乾字旧本并作干，害人；祭神肉无故自动，食之害人；饮食上蜂行住，食之必有毒，害人。腹内有宿病，勿食鲮#4鲤鱼肉，害人。湿食及酒浆临上看视，不见人物影者，勿食之，成卒注；若已食腹胀者，急以药下之。每十日一食葵。葵滑，所以通五脏拥气，又是菜之主，不用合心食之。又饮酒不欲使多，多则速吐之为佳，勿令至醉，即终身百病不除。久饮酒者，腐烂肠胃，渍髓蒸筋，伤神损寿。醉不可以当风，向阳令人发狂；又不可当风卧，不可令人扇凉，皆即得病也；醉不可露卧及卧黍穰中，发癞疮；醉不可强食，或发痈疽，或发喑，或生疮；醉饱不可以走车马及跳踯；醉不可以接房，醉饱交接，小者面、咳嗽，大者伤绝脏脉损命。凡人饥，欲坐小便，若饱，则立小便，慎之无病。又忍尿不便，膝冷成痹，忍大便不出，成气痔。小便勿努，令两足及膝冷；大便不用呼气及强努，令人腰疼目涩，宜任之佳。凡遇山水坞中出泉者，不可久居，常食作瘿病。又深阴地冷水不可饮，必作痎疟。
　　饮食以调，时慎脱着。凡人旦起着衣，反者便着之，吉。衣光者当户三振之，曰：殃去。吉。湿衣及汗衣，智不可久着，令人发疮及风瘙，大汗能易衣佳；不易者急洗之。不尔，令人小便不利。凡大汗勿偏说衣，喜得偏风半身不遂。春天不可薄衣，令人伤寒霍乱、食不消、头痛。
　　脱着既时，须调寝处。凡人卧，春夏向东，秋冬向西。头勿北卧，及墙北亦勿安床。凡欲眠勿歌咏，不祥起。上床坐，先脱左足。卧勿当舍脊下，卧讫勿留灯烛#5，令魂魄及六神不安多愁怨。人头边勿安火炉，日久引火气，头重目赤，睛及鼻乾。夜外当耳勿有孔，吹人即耳聋。夏不用露面卧，令人面皮厚，喜成癣，或作面风。冬夜勿覆头，得长寿。凡人眠勿以脚悬踏高处，久成肾水及损房，足冷。人每见十步直墙勿顺墙卧，风利吹人发癫及体重。人汗勿跂床悬脚，久成血痹，两足重，腰疼。又不得昼眠，令人失气。卧勿大语，损人气力。暮卧常习闭口，口开即失气，且邪恶从口入，久而成消渴及失血色。屈膝侧卧，益人气力，胜正偃卧。按孔子不尸卧。故曰缍不厌跟，觉不厌舒。凡人舒睡，则有鬼痛魔邪。凡眠，先卧心，后卧眼。人卧一夜当作五度反覆，常逐更转。凡人夜魇，勿燃灯唤之，定死无疑，暗唤之吉；亦不得近前急唤。夜梦恶不须说，旦以水面束方噀之，咒曰：恶梦着草木，好梦成宝玉。即无咎矣。又梦之善恶，并勿说为吉。
　　衣食寝处皆适，能顺时气者，始尽养生之道。故善摄生者，无犯日月之忌，无失岁时之和。须知一日之忌一浚无饱食；一月之忌，晦无大醉；一岁之忌，暮无远行；终身之忌，暮无捻烛行房。暮常护气也。凡气冬至起於涌泉，十一月至膝，十二月至股，正月至腰，名三肠成；二月至膊，三月至项，四月至顶，纯阳用事，阴亦仿此。故四月、十月不得入房，避阴阳纯用事之月也。每冬至日，於北壁下厚铺草而卧，云受元气。每八月一日已后，即微火暖足，勿令下冷无生意，常欲使气在下，不欲泄一於上。春冻未泮，衣欲下厚上薄，养肠收阴，继世长生；养阴收、工一击，祸则灭门。故云：冬时天地气闭，血气伏藏，人不可作劳出汗，发泄阳气，有损於人也。又云：冬日冻脑，春秋脑足俱冻。此圣人之常法也。春欲晏卧早起，夏及秋欲侵夜乃卧早起，冬欲早外而晏起，皆益人。虽云早起，莫在鸡呜前；虽言晏起，莫在日出后。凡冬月忽有大热之时，夏月忽有大凉之时，皆勿受之。人有患天行时气者，皆由犯此也。即须调气息，使寒热平和，、即免患也。每当腊日勿歌舞，犯者必凶。常於正月寅日，烧白发吉。凡寅日剪手甲，午日剪足甲，又烧白发吉。
　　居处法第三
　　凡人居止之室，必须周密，勿令有细隙，致有风气得入。小觉有风，勿强忍久坐，必须急急避之；久居不觉，使人中风。古来忽得偏风，四肢不随，或如角弓反张，或失音不语者，皆由忽此耳。身既中风，诸病总集，邪气得便，遭此致卒者，十中有九。是以大须周密，无得轻之。慎焉慎焉！所居之室，勿塞井及水渍，令人聋盲。
　　凡在家及外行，卒逢大飘风暴雨、震电昏暗、大雾，此皆是诸龙鬼神行动经过所致。宜入室闭户，烧香静坐，心以避之，待过后乃出，不尔损人。或当时虽未苦，於后不佳矣。又阴雾中亦不可远行。
　　凡家中有经像，行来先拜之，然后拜尊长，每行至则峻坐焉。
　　凡居家不欲数沐浴，若沐浴必须密室，不得大热，亦不得大冷，皆生百病。冬浴不必汗出霢霂，沐浴后不得触风冷；新沐发讫，勿当风，勿湿萦髻，勿湿头卧，使人头风眩闷，发秃面黑，齿痛耳聋，头生白屑。饥忌浴，饱忌沐。沐讫，须进少许食饮乃出。夜沐发，不食即卧，令人心虚、饶汗、多梦。又夫妻不用同日沐浴，常以晦日，朔日沐，吉。凡炊汤经宿，用洗体成癣，洗面无光，洗脚即疼痛，作饭甑畦。热治洗头，冷水濯之，作头风；饮水沐头，亦作头风时行病。新汗解，勿冷水洗浴，损心包不能复。
　　凡居家，常戒约内外长幼，有不快即须早道，勿使隐忍以为无苦。过时不知，便为重病，遂成不救。小有不或安气好，即按摩挼捺，令百节通利，泄其邪。凡人无问有事无事，常须日别蹋、脊背四肢一度；头项苦令熟蹋，即风气时行不能侵人。此大要妙，不可具论。
　　凡人居家及远行，随身常有熟艾一升，备急丸、辟鬼丸、生肌药、甘湿药、丁肿药、水银、大黄、芒硝、甘草、乾姜、桂心、蜀椒。不能更蓄余药，此等常不可阙少。及一两卷百一备急药方，并带辟毒蛇、蜂、蝎等药随身也。
　　凡人自觉十日已上康健，即须灸三数穴以泄风气。每日必须调气补泻，按摩导引为佳。勿以康健便为常然，常须安不忘危，预防诸病也。灸法当须避人神，人神禁忌法在第二十九卷中。凡畜手力细累，春秋皆须与转泻药一度，则不中天行时气也。
　　孙真人备急千金要方卷之八十一竟
　　#1畏：影宋刻本作『长』。
　　#2肱：原作『脚』，据影宋刻本改。
　　#3约：影宋刻本作『结』。
　　#4绞：原作『陵』，据影宋刻本改。
　　#5烛：原作『熘』，据影宋刻本改。
　　孙真人备急千金要方卷之八十二
　　宋朝奉郎守太常少卿充秘阁校理林亿等校正
　　养性
　　按摩法第四
　　天竺国按摩，此是婆罗门法。
　　两手相捉纽捩，如洗手法。
　　两手浅相叉，翻覆向胸。
　　两手相捉，共按#1；左右同。
　　以手如挽五石力弓，左右同。
　　两手相重按，徐徐捩身，左右同。
　　作拳向前筑，左右同。
　　作拳却顿，此是开胸，左右同。
　　如拓石法，左右同。
　　以手反捶背上，左右同。
　　两手据地，缩身曲脊，向上三举。
　　两手抱头，宛转上，此是抽胁。
　　大坐斜身偏欹如排山，左右同。
　　大坐伸两脚，即以一脚向前虚掣，左右同。
　　两手拒地回顾，此是虎视法，左右同。
　　立地反拗身三举。
　　两手急相叉，以脚踏手中，左右同。
　　起立以脚前后虚踏，左右同。
　　大坐伸两脚，用当相手勾所申脚，着膝中，以手按之，左右同。
　　右十八势，但是老人日别能依此三遍者，一月后百病除，行及奔马，补益延年，能食、眼明｀、轻健、不复疲乏。
　　老子按摩法：
　　两手捺，左右捩身二七遍。
　　两手捻，左右纽肩二七遍。
　　两手抱头，左右纽腰二七遍。
　　左右挑头二七遍。
　　两手托头，三举之。
　　一手抱头，一手托膝，三折，左右同。
　　一手托头，一手托膝，从下向上三遍，左右同。
　　两手攀头下向，三顿足。
　　两手相捉头上过，左右三遍。
　　两手相叉，托心前，推却挽三遍。
　　两手相叉，着心三遍。
　　曲腕筑肋挽肘，左右亦三遍。
　　左右挽，前后拔，各三遍。
　　舒手挽项，左右三遍。
　　反手着膝，手挽肘，覆手着膝上，左右亦三遍。
　　手摸肩从上至下使遍，左右同。
　　两手空拳筑三遍。
　　两手相叉，反覆搅，各七遍
　　外振手三遍，内振三遍，覆手振亦三遍。
　　摩纽指三遍。
　　两手反摇三遍。
　　两手反叉，上下纽肘无数，单用十呼。
　　两手上耸三遍。
　　两手下顿三遍。
　　两手相叉头上过，左右申肋十遍。
　　两手拳反背上，掘脊上下亦三遍。掘，揩之也。
　　两手反捉，上下直脊三遍。
　　覆掌搦腕内外振三遍。
　　覆掌前耸三遍。
　　覆掌两手相叉，交横三遍。
　　覆掌横直，即耸三遍。
　　若有手患冷，从上打至下，得热便休。
　　舒左脚，右手承之，左手捺脚，耸上至下，直脚三遍。右手捺脚亦尔。
　　前后捩足三遍。
　　左捩足，右捩足，各三遍。
　　前后却捩足三遍。
　　直脚三遍。
　　纽三遍。
　　内外振脚三遍。
　　若有脚患冷者，打热便休。
　　纽以意多少，顿脚三遍。
　　却直脚三遍。
　　虎据，左右纽肩三遍。
