<!-- { "loadSidebar": true } -->
　　凡人死生休否，则脏神前变形於外。人肺前病，鼻则为之孔开焦枯。若肺前死，鼻则为之梁折孔闭，青黑色。若天中等分，墓色应之，必死不治。看色深浅，斟酌赊促，远不出一年，促不延时月。肺疾少愈而卒死，何以知之？曰：赤色#8黑如拇指黡点见颜颊上，此必卒死。肺绝三日死，何以知之？口张，但气出而不还，面白目青，是谓乱经。饮酒当风，风入肺经，胆气妄泄，目则为青，虽有天救，不可复生。面黄目白如枯骨，死。吉凶之色，在於分部，顺顺而见，赤白入鼻，必病，不出其年，若年间不应，三年之中祸必应也。
　　秋金肺脉色白，主手太阴脉也，秋取经输，秋者金始治，肺将收杀，金将胜火，阳气在合，阴气初胜，湿气及体，阴气未盛，未能深入，故取输以泻阴邪，取合以虚阳邪，阳气始衰，故取於合。其脉本在寸口之中，掌后两筋间二寸中，应在腋下动脉，其脉根於太仓，太仓在脐上三寸，一夫#9是也。
　　其筋起於手大指之上，循指上行，结於鱼后，行寸口外侧，上循臂，结肘中，上臑内廉，入腋下，上出缺盆，结肩髑前，上结缺盆，下结胸裹，散贯贲下，抵季胁。
　　其脉起於中焦，下络大肠，还循胃口，上膈属肺。从肺系横出腋下，下循臑内，行少阴心主之前，下肘中，后循臂内上骨下廉，入寸口，上鱼，循鱼际，出大指之端。其支者，从腕后直次指内廉，出其端。合手阳明为表裹。阳明之本在肘骨中，同会於手太阴。
　　太阴之别名列缺，起於腋下分间，并太阴之经直入掌中，散入於鱼际，别走手阳明，主肺生病，病实则大肠热，热则手兑掌起，起则阳病，阳脉反逆大於寸口三倍，病则咳，上气喘渴#10，烦心胸满，臑臂内前廉痛，掌中热，气盛有余，则肩背痛风，汗出中风，虚则大肠寒，寒则欠咳#11，小便遗数，数则阴病，阴脉反小於寸口一倍，病则肩背寒痛，少气不足以息，季胁空痛，尿色变，卒遗矢无度。
　　秋三月者，主肺、大肠，白气狸病也，其源从太阳击手太阴，太阴受淫邪之气，则经络壅滞，毛皮紧坚#12；发泄邪生，则脏腑伤温，随秋受疠，其病相反。若腑虚，则为阴邪所伤，乍寒乍热，损肺伤气，暴嗽呕逆。若脏实，则为阳毒所损，体热生斑，气喘引饮，故曰白气狸病也。
　　扁鹊云：灸心肺二输，主治丹毒白狸病。当依源为疗，调其阳，理其阴，则脏腑之病不生矣。
　　肺虚实第二脉方　灸法
　　肺实热
　　右手寸口气口以前脉阴实者，手太阴经也，病苦肺胀，汗出若露，上气喘逆，咽中塞如欲呕状，名曰肺实热也。
　　治肺实热，胸凭仰息，泄气除热方：
　　石膏八两　白前　杏仁各三两　橘皮　白朮各五两　赤蜜七合　枸杞根皮切、二升
　　右七味，□咀，以水七升，煮取二升，去滓下蜜，煮三沸，分三服。
　　治肺热，言音喘息短气，好唾脓血方：
　　生地黄切，二升　石膏八两　麻黄五两　杏仁四两　升麻　羚羊角　芒硝各三两　淡竹茹鸡子大一枚　赤蜜一升
　　右九味，□咀，以水七升，煮取二升，去滓下蜜，煮两沸，分三服。
　　治肺热，闷不止，胸中喘急，惊悸，客热来去，欲死，不堪服药，泄胸中喘气方：
　　桃皮　芫花各一升
　　右二味，□咀，以水四斗，煮取一斗五升，去滓，以故布手巾内汁中，薄胸，温四肢，不盈数日即歇。
　　橘皮汤，治肺热气上，咳息奔喘方：
　　橘皮　麻黄各三两　柴胡　乾紫苏《删繁》作乾蓝，各二两　宿姜　杏仁各四两　石膏八两
　　右七味，□咀，以水九升，煮麻黄两沸，去沫，下诸药，煮取三升，去滓，分三服，不瘥，与两剂。
　　治肺热喘息，鼻衄血方：
　　羚羊角　玄参　射干　鸡苏　芍药　升麻　柏皮各三两　生地黄切，一升　栀子仁四两　淡竹茹鸡子大一枚
　　右十味，□咀，以水九升，煮取三升，分三服。须利者，下芒硝三两，更煮三沸。
　　治肺热，饮酒当风，风入肺，胆气妄泄，目青，气喘方：
　　麻黄四两　甘草　五味子各三两　杏仁五十枚　母姜五两　淡竹叶切，一升
　　右六味，□咀，以水七升，先煮麻黄，去沫，下诸药，煮取三升#13；去滓，分三服。
　　泻肺散，治酒客劳倦，或出当风，喜怒气舍於肺，面目黄肿，起即头眩，咳逆上气，时忽忽欲绝，心下弦急，不能饮食，或吐脓血，胸痛引背，支满欲呕方：
　　五味子　百部各二两半　茯苓　附子　苁蓉　当归　石斛　远志　续断各一两　细辛　甘草各七分　防风　蜀椒　紫菀　桂心　款冬花乾姜各一两半　桃仁六十枚　杏仁三十枚
　　右十九味，治下筛，以酒服方寸匕，日三，稍加至二匕。
　　灸法：
　　肺胀，气抢胁下热痛，灸阴都随年壮。穴在侠胃管两边相去一寸。胃管在心下三寸。
　　肺胀胁满，呕吐上气等病，灸大椎并两乳上第三肋间，各止七壮。
　　肺与大肠俱实
　　右手寸口气口以前脉阴阳俱实者，手太阴与阳明经俱实也。病苦头痛目眩，惊狂，喉痹痛，手臂卷，唇吻不收，名曰肺与大肠俱实也。
　　治肺与大肠俱实，令人气凭满，煮散方：
　　茯苓  麻黄各六分  黄耆  大青  桂心各三分  细辛  杏仁各五分 石膏二两  丹参半两  五味子  甘草  贝母  橘皮  芎藭各一两  根实三枚
　　右十五味，治下筛，为粗散，帛裹一方寸匕半，井花水一升五合，煮取七合为一服，日再。
　　肺虚冷
　　右手寸口气口以前脉阴虚者，手太阴经也，病苦少气不足以息，嗌乾不津液，名曰肺虚冷也。
　　治肺虚冷，声嘶伤，语言用力，战掉缓弱，虚瘠，风入肺方：
　　防风　独活　芎藭　秦椒　乾姜　黄耆各四十二铢　天雄　麻黄　五味子　山茱萸　甘草各三＋六铢　秦艽　桂心　薯蓣　杜仲　人参细辛　防己各三十铢　甘菊花　紫菀各二十四铢　贯众二枚　附子七分
　　右二十二味，治下筛，以酒服方寸匕，日二。一方有石膏六分、当归五分。
　　酥蜜膏酒，治肺虚寒，疠风所伤，语声嘶塞，气息喘惫，咳唾止气嗽通声方：
　　酥　崖蜜　饴糖　生姜汁　生百部汁　枣肉　杏仁各一升，研　甘皮五具，末
　　右八味，合和，微火煎，常搅，三#14上三下，约一炊久，取姜汁等各减半止。温酒一升，服方寸匕，细细咽之，日二夜一。
　　又方：
　　猪胰三具　大枣百枚
　　右二味，以酒五升渍之，秋冬七日，春夏五日出，布绞去滓，七日服尽。二七日忌盐。羊胰亦得。治咳嗽，胸胁支满，多喘上气，尤良。《肘后方》治久咳上气二十年，诸治不痊者。
　　治肺寒损伤，气嗽及涕唾鼻塞方：
　　枣肉二升，研作脂　杏仁一升，熬研为脂　酥　生姜汁　白糖　白蜜　生百部汁各一升
　　右七味，合和，微火煎，常搅，约一炊久下之，细细温清酒服二合，日二。
　　补肺汤，治肺气不足，逆满上气，咽中闷塞，短气，寒从背起，口中如含霜雪，言语失声，甚者吐血方：
　　五味子三两　乾姜　桂心　款冬花各二两　麦门冬一升　大枣一百枚　粳米二合　桑根白皮一斤
　　右八味，□咀，以水一斗，先煮桑白皮五沸，下药，煮取三升，分三服。
　　又方：
　　黄耆五两　甘草　锺乳　人参各二两　乾地黄　桂心　茯苓　白石英　桑白皮　厚朴　乾姜　紫菀　橘皮　当归　五味子　远志　麦门冬各三两　大枣二十枚
　　右十八味，□咀，以水一斗四升，煮取四升。分五服，日三夜二。
　　又方，治肺气不足，咳逆上气，牵绳而坐，吐沫唾血，不能饮食方：
　　苏子一升　桑白皮五两　半夏六两　紫菀　人参　甘草　五味子　杏仁各二两　款冬花　射干各一两　麻黄　乾姜　桂心各三两　细辛一两半
　　右十四味，□咀，以水一斗二升，煮取三升半。分五服，日三夜二。
　　又方，治肺气不足，咳逆短气，寒从背起，口中如含霜雪，语无音声而渴，舌本乾燥方：
　　五味子　苏子各一升　白石英　锺乳各三两　款冬花　竹叶　橘皮　桂心　桑白皮　茯苓　紫菀各二两　粳米二合　麦门冬四两　生姜五两　杏仁五十枚　大枣十枚
　　右十六味，□咀，以水一斗三升，先煮桑白皮、粳米、大枣，米熟去滓，内诸药，煮取五升。分六服，日三。
　　又方，治肺气不足，心腹支满，咳嗽，喘逆上气，唾脓血，胸背痛，手足烦热，惕然自惊，皮毛起，或哭，或歌，或怒，乾呕心烦，耳中闻风雨声，面色白方：
　　款冬花　桂心各二两　桑白皮一斤　生姜　五味子　锺乳各三两　粳米五合　大枣十枚　麦门冬四两
　　右九味，□咀，以水一斗二升，先煮粳米、枣令熟，去之内药，煎取二升。分三服，温服之。一方用白石英二两。《广济》用紫菀、人参各二两，名紫菀汤。
　　麻子汤，治肺气不足，咳唾脓血，气短不得卧方：
　　麻子一升　桑白皮　饧各一斤　桂心　人参各二两　阿胶　紫菀各一两　生姜三两　乾地黄四两
　　右九味，□咀，以酒一斗五升、水一斗五升，合煮取四升，分五服。
　　饧煎，治肺气不足，咽喉苦乾方：
　　作肠任多少，取乾枣一升，去核，熟捣，水五升，和使相得，绞去滓，澄去上清，取浊者，内饴中搅，火上煎，勿令坚。令连连服，如鸡子大，渐渐吞之，日三夜二。
　　治肺风气痿绝，四肢满胀，喘逆胸满方：
　　灸肺输各二壮。肺输对乳引绳度之，在第三椎下两傍相去各一寸五分。
　　肺与大肠俱虚
　　右手寸口气口以前脉阴阳俱虚者，手太阴与阳明经俱虚也。病苦耳鸣嘈嘈，时妄见光明，情中不乐，或如恐怖，名曰肺与大肠俱虚也。
　　小建中汤，治肺与大肠俱不足，虚寒乏气，小腹拘急，腰痛，羸瘠百病方：
　　大枣十二枚　生姜　桂心各三两　甘草二两　芍药六两
　　右五味，□咀，以水八升，煮取三升，去滓，内糖八两，煮三沸，分三服。《肘后》用黄耆、人参各二两，名黄耆建中汤。
　　肺劳第三论 方 灸法
　　论曰：凡肺劳病者，补肾气以益之，肾王则感於肺矣。人逆秋气，则手太阴不收，肺气焦满。顺之则生，逆之则死。顺之则治，逆之则乱。反顺为逆，是谓关格，病则生矣。
　　麻黄引气汤，治肺劳实，气喘鼻张，面目苦肿方：
　　麻黄　杏仁　生姜　半夏各五分　紫苏四分　白前　细辛　桂心各三分　橘皮二分　石膏八两　竹叶切，一升
　　右十一味，□咀，以水一斗，煮取三升，去滓，分三服。
