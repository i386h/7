<!-- { "loadSidebar": true } -->
　　大豆及黄卷 恶五参、龙胆，得前胡、乌喙、杏仁、牡蛎良，杀乌头毒。
　　大麦 食蜜为使。
　　酱 杀药毒、火毒。
　　右一百九十七种有相制使，其余皆无，故不备录。
　　或曰：古人用药至少，分两亦轻，瘥病极多。观君处方，非不烦重，分两亦多，而瘥病不及古人者，何也？答曰：古者日月长远，药在土中自养经久，气味真实，百姓少欲，禀气中和，感病轻微，易为医疗。今时日月短促，药力轻虚，人多巧诈，感病厚重，难以为医。病轻用药须少，重用药即多，此则医之一隅，何足怪也。又古之医者，自将采取，阴乾、曝乾，皆悉如法，用药必依土地，所以治十得九。今之医者，但知诊脉处方，不委采药时节，至於出处土地、新陈虚实，一皆不悉，所以治十不得五六者，实由於此。夫处方者，常须加意，重复用药，药乃有力，若学古人，徒自误耳。方来学者，须详而熟之。
　　凡紫石英、白石英、朱砂、雄黄、硫呈黄等，皆须光明映彻、色理鲜净者为佳。不然令人身体乾燥，发热口乾而死。
　　凡草石药，皆须土地坚实，气味浓烈，不尔治病不愈。
　　凡狼毒、枳实、橘皮、半夏、麻黄、吴茱萸，皆欲得陈久者良，其余唯须精新也。
　　论合和第七
　　问曰：凡合和汤药，治诸草石虫兽，用水升数，消杀之法则云何？答曰：凡草有根、茎、枝、叶、皮、骨、花、实，诸虫有毛、翅、皮、甲、头、足、尾、骨之属，有须烧炼炮炙，生熟有定，一如后法。顺方者福，逆之者殃。或须皮去肉，或去皮须肉，或须根茎，或须花实，依方炼治，极令净洁。然后升合秤两，勿令参差。药有相生相杀，气力有强有弱，君臣相理，佐使相持，若不广通诸经，则不知有好有恶。或医自以意加减，不依方分，使诸草石强弱相欺，入人腹中不能治病，更加斗争，草石相反，使人迷乱，力甚刀剑。若调和得所，虽未能治病，犹得安利五脏，於病无所增剧。例曰：诸经方用药，所以熬炼节度，皆脚注之，今方则不然，於此篇具条之，更不烦方下别注也。
　　凡药治择熬炮讫，然后秤之以充用，不得生秤。
　　凡用石药及玉，皆碎如米粒，绵裹内汤酒中。
　　凡‘锺乳等诸石，以玉槌水研，三日三夜，漂炼务令极细。
　　凡银屑，以水银和成泥。
　　凡礜石，赤泥团之，入火半日，乃熟可用，仍不得过之。不炼，生入药，使人破心肝。
　　凡朴硝、矾石，烧令汁尽，乃入丸散。芒硝、朴硝，皆绞扬讫，内汁中，更上火两三沸，烊尽乃服。
　　凡扬中用丹砂、雄黄者，熟末如粉，临服内扬中，搅令调和服之。
　　凡汤中用完物，皆擘破，乾枣、栀子之类是也。用细核物，亦打碎，山茱萸、五味子、蕤核、决明子之类是也。细花子物，正尔完用之，旋复花、菊花、地肤子、葵子之类是也。米、麦、豆、辈，亦完用之。
　　凡橘皮、吴茱萸、椒等，入汤不□咀。
　　凡诸果实仁，皆去尖及双仁者，汤揉挞去皮，仍切之。用栀子者，去皮；用蒲黄者，汤成下。
　　凡麦门冬、生姜入汤，皆切，三捣三绞，取汁，扬成去滓下之，煮五六沸，依如升数，不可共药煮之。一法薄切用。
　　凡麦门冬，皆微润，抽去心。
　　凡麻黄，去节，先别煮两三沸，掠去沫，更益水如本数，乃内余药，不尔令人烦，寸斩之。小草、瞿麦五分斩之，细辛、白前三分斩之，膏中细锉也。
　　凡牛膝、石斛等，入汤酒拍碎用之；石斛入丸散者，先以砧槌极打令碎，乃入臼，不尔捣不熟，入酒亦然。
　　凡桂、厚朴、杜仲、秦皮、木兰辈，皆削去上虚软甲错，取裹有味者秤之。茯苓、猪苓，削除黑皮。牡丹、巴戟天、远志、野葛等，皆槌破去心。紫菀，洗去土，曝乾，乃秤之。薤白、葱白，除青令尽。莽草、石南、茵芋、泽兰，剔取叶及嫩茎，去大枝。鬼臼、黄连，皆除根毛。石韦、辛夷，拭去毛，辛夷又去心。蜀椒，去闭口者及目。用大枣、乌梅，皆去核。用鬼箭，削取羽皮。
　　凡茯苓、芍药，补药须白者，泻药唯赤者。
　　凡菟丝子，暖汤淘伏去沙土，乾洒，缓酒渍，经一宿洒出，曝微白，捣之；不尽者，更以酒渍，经三五日乃出，更晒微乾，捣之，须使悉尽，极易碎。
　　凡用甘草、厚朴、枳实、石南、茵芋、藜芦、皂荚之类，皆炙之。而枳实去禳，藜芦去头，皂荚去皮、子。
　　凡用椒实，微熬令汗出，则有势力。
　　凡汤、丸、散用天雄、附子、乌头、乌喙、侧子，皆煻灰炮令微拆，削去黑皮乃秤之。唯姜附汤及膏酒中生用，亦削去皮乃秤之，直理破作七八片。
　　凡半夏，热汤洗去上滑，一云十洗四破，乃秤之，以入汤；若膏、酒、丸散，皆煻灰炮之。
　　凡巴豆，去皮、心、膜，熬令紫色。桃仁、杏仁、葶苈、胡麻诸有脂膏药，皆熬黄黑，别捣令如膏，指□视泯泯尔，乃以向成散，稍稍下臼中，合研，捣令消散，乃复都以轻绢筛之，须尽，又内臼中，依法捣数百杵也。汤、膏中虽有生用者，并捣破。
　　凡用麦糵、曲末、大豆黄卷、泽兰、芜荑，皆微炒。乾漆，炒令烟断。用乌梅入丸散者，熬之。用熟艾者，先炒，细擘，合诸药捣令细散不可筛者，内散中和之。
　　凡用诸毛羽、齿牙、蹄甲，龟鳖、鲮鲤等甲、皮、肉、骨、角、筋，鹿茸等，皆炙之。蛇蜕皮，微炙。
　　凡用斑猫等诸虫，皆去翅足，微熬。用桑螵蛸，中破炙之。牡蛎，熬令黄色。僵蚕、蜂房，微炒之。
　　凡汤中用麝香、犀角、鹿角、羚羊角、牛黄，须末如粉，临服内汤中，搅令调和服之。
　　凡丸、散用胶，先炙，使通体沸起燥，乃可捣，有不沸处，更炙之；断下汤直尔用之，勿炙；诸汤中用阿胶，皆绞汤毕，内汁中，更上火两三沸，令烊。
　　凡用蜜，先火煎，掠去沫，令色微黄，则丸经久不坏。掠之多少，随蜜精粗，遂至大稠，於丸弥佳。
　　凡丸中用蜡，烊，投少蜜中，搅调以和药。
　　凡汤中用饴糖，皆汤成下。诸汤用酒者，皆临熟下之。
　　凡药有宜丸者，宜散者，宜汤者，宜酒渍者，宜膏煎者，亦有一物兼宜者，亦有不入汤酒者，并随药性，不得违之。其不宜汤酒者，列之如左：
　　朱砂熟入酒#11雌黄　云母　阳起石入酒　矾石入酒　硫黄入酒　锺乳入酒　孔公孽入酒　礜石入酒　银屑　白垩　铜镜鼻　胡粉　铅丹　卤咸入酒　石灰入酒　藜灰
　　右石类一十七种。
　　野葛　狼毒　毒公　鬼臼　莽草　蒴藋入酒　巴豆　踯躅入酒　皂荚入酒　雚菌　藜芦　茹　贯众入酒　芜荑　雷丸　狼牙　鸢尾　蒺藜入酒　女菀　葈耳　紫葳入酒　薇衔入酒　白芨　牡蒙　飞廉　蛇衔　占斯　辛夷　石南入酒　楝实　虎杖入酒，单渍　虎掌　蓄根　羊桃入酒　麻勃　苦瓠　瓜蒂　陟厘　狼跋子入酒　云实　槐子入酒　地肤子　蛇床子入酒　青葙子　茺蔚子　王不留行　菥蓂子　菟丝子入酒
　　右草木之类四十八种。
　　蜂子　蜜蜡　白马茎　狗阴　雀卵　鸡子　雄鹊　伏翼　鼠妇　樗鸡　萤火　蠮螉蠮旧作□　僵蚕　蜈蚣　蜥蜴　斑猫　芫青　亭长　蛇胆　虻虫　蜚蠊　蝼蛄　马刀　赭魁　虾蟆　猬皮　生鼠　生龟入酒　蜗牛　诸乌兽入酒　虫鱼膏骨髓胆血屎溺
　　右虫兽之类二十九种。
　　古秤唯有铢两，而无分名。今则以十黍为一铢，六铢为一分，四分为一两，十六两为一斤，此则神农之称也。吴人以二两为一两，隋人以三两为一两。今依四分为一两称为定。方家凡云等分者，皆是丸散，随病轻重，所须多少，无定铢两，三种五种皆悉分两伺等耳。凡丸散云若干分两者，是品诸药宜多宜少之分两，非必止於若干之分两也。假令日服三方寸匕，须瘥止，是三五两药耳。凡散药有云刀圭者，十分方寸匕之一，准如梧桐子大也。方寸匕者，作匕正方一寸，抄散，取不落为度。钱匕者，以大钱上全抄之。若云半钱匕者，则是一钱抄取一边尔，并用五铢钱也。钱五匕者，今五铢钱边五字者以抄之，亦令不落为度。一撮者，四刀圭也。十撮为一勺，两勺为一合。以药升分之者，谓药有虚实轻重，不得用斤两，则以升平之。药升方作上径一寸，下径六分，深八分，内散药勿按抑之，正尔微动，令平调耳。令人分药，不复用此。
　　凡丸药，有云如细麻大者，即胡麻也，不必扁扁，但令较略大小相称尔。如黍粟者亦然，以十六黍为一大豆也。如麻子者，即今大麻子，准三细麻也。如胡豆者，今青斑豆也，以二大麻子准之。如小豆者，今赤小豆也，粒有大小，以三大麻子准之。如大豆者，以二小豆准之。如梧桐子者，以二大豆准之。一方寸匕散，以蜜和得如梧桐子十丸为定。如弹丸及鸡子黄者，以十梧桐子准之。
　　凡方云巴豆若干枚者，粒有大小，当先去心皮，乃秤之，以一分准十六枚。附子、乌头若干枚者，去皮毕，以半两准一枚。枳实若干枚者，去穰毕，以一分准二枚。橘皮一分准三枚。枣有大小，以三枚准一两。云乾姜一累者，以半两为正。本草云一两为正。
　　凡方云半夏一升者，洗毕秤，五两为正。椒一升，三两为正。吴茱萸一升，五两为正。菟丝子一升，九两为正。庵子一升，四两为正。蛇床子一升，三两半为正。地肤子一升，四两为正。此其不同也。云某子一升者，其子各有虚实，轻重不可通以秤准，皆取平升为正。
　　凡方云桂一尺者，削去皮毕，重半两为正。甘草一尺者，重二两为正。云某草一束者，重三两为正。一把者，重二两为正。
　　凡云蜜一斤者，有七合。猪膏一斤者，一升二合。
　　凡汤酒膏药，旧方皆云□咀者，谓秤毕，捣之如大豆，又使吹去细末。此於事殊不允当，药有易碎难碎，多末少末，秤两则不复均平。今皆细切之，较略令如□咀者，乃得无末，而片粒调和也。
　　凡云末之者，谓捣筛如法也。
　　凡丸散，先细切，曝燥，乃捣之。有各捣者，有合捣者，并随方所言。其润湿药，如天门冬、乾地黄辈，皆先切，曝乾，独捣令偏碎，更出细擘，曝乾。若值阴雨，可微火烘之，既燥，小停冷，乃捣之。
　　凡湿药，燥皆大耗，当先增分两，须得屑乃秤之为正，其汤酒中不须如此。
　　凡筛丸药，用重密绢，令细，於蜜丸即易熟。若筛散，草药用轻疏绢，於酒中服即不泥。其石药亦用细绢筛，令如丸药者。
　　凡筛丸散药毕，皆更合於臼中，以杵捣之数百过，视其色理和同为佳。
　　凡煮汤，当取井花水，极令净洁，升斗分量勿使多少，煮之调和，候火用心，一如炼法。
