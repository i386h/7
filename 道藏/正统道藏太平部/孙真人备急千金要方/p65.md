<!-- { "loadSidebar": true } -->
　　食中有发不觉，因食而入，久即胸间如有虫状，上下去来，惟欲饮油，一日之中，乃至三二升，不欲饮食者，为发症方：
　　以油一升，以香泽煎之，大□劳贮之，安病人头边，令口鼻临油上，勿令得饮，傅鼻而#17令有香气，当叫唤取饮，不得与之，必当疲极大睡，其发症当从口出，令一人专守视之，并备石灰一裹，见症出，以灰粉手捉症抽出及尽，即是发也。初从腹中出，形如不流水中浓菜，随发长短，形亦如之。
　　又方：
　　酒三升，煮猪脂二升三沸。服一升，日二。白马尿服之亦佳，无白马尿，白牛尿亦得。
　　灸法：
　　症瘕，灸内踝后宛宛中，随年壮。
　　又，灸气海百壮。
　　久冷，及妇人症瘕，肠鸣泄利，绕脐绞痛，炙天枢百壮，三报。穴在侠脐两边各二寸。勿针。
　　积聚坚满，灸脾募百壮，穴在章门季肋端。
　　心下坚，积聚冷胀，灸上管百壮，三报，穴在巨阙下一寸。
　　积聚坚大如盘，冷胀，灸胃管二百壮，三报，穴在巨阙下二寸。
　　孙真人备急千金要方卷之三十七竟
　　#1各三两：影宋刻本作『各二两』。
　　#2各二两半：影宋刻本作『各二两』。
　　#3等：原脱，据影宋刻本补。
　　#4各：原脱，据影宋刻本补。下仿此。
　　#5乳：原作『孔』，据影宋刻本改。
　　#6二七壮：影宋刻本作『二十壮』。
　　#7各一两：影宋刻本作『各二两』。
　　#8甘草：影宋刻本作『甘遂』。
　　#9鬼击客忤中：此五字原脱，据影宋刻本补。
　　#10方：原脱，据影宋刻本补。
　　#11矾石：影宋刻本作『誉石』。
　　#12若至病：此三字原脱，据影宋刻本补。
　　#13尸：原作『注』，据影宋刻本改。
　　#14蛊：原作『虫』，据影宋刻本改。
　　#15咋：原作『作』，据影宋刻本改。
　　#16如合子大：影宋刻本『大』下有『复有手脚』四字。
　　#17而：影宋刻本作『面』。
　　孙真人备急千金要方卷之三十八
　　宋朝奉郎守太常少卿充秘阁校理林亿等校正
　　胆腑方
　　胆腑脉论第一
　　论曰：胆腑者，主肝也，肝合气於胆。胆者，中清之腑也，《难经》云：胆者，清净之腑。《甲乙》云中精之腑也。号将军决曹吏。重三两三铢，长三寸三分，在肝短叶间下，贮水精汁二合《难经》作三合，能怒能喜，能刚能柔。目下果大，其胆乃横。凡胆、脑、髓、骨、脉、女子胞，此六者，地气之所生也，皆藏於阴而象於地，故藏而不泻，名曰奇恒之腑。若胃、大肠、小肠、三焦、膀胱，此五者，天气之所生也，其气象天，故泻而不藏，此受五脏浊气，名曰传化之腑，此不能久留，输泻者也。所谓五脏者，藏精气《甲乙》作神而不泻，故满而不能实；六腑者，传化物而不藏，故实而不能满。所以然者，水谷入口，则胃实而肠虚，食下则肠实而胃虚，故曰实而不满，满而不实也。
　　左手关上阳绝者，无胆脉也。苦膝疼，口中苦，咪目，善畏如见鬼，多惊少力，刺足厥阴治阴，在足大指间，或刺三毛中。
　　左手关上阳实者，胆实也。苦腹中不安，身躯习习也，刺足少阳治阳，在足上第二趾本节后一寸是也。
　　胆病者，善太息，口苦，呕宿汁，心澹澹恐如人将捕之，咽中介介然，数唾，候在足少阳之本末，亦见其脉之陷下者，灸之。其寒热，刺阳陵泉。若善呕有苦，长太息，心中澹澹，善悲，恐如人将捕之，邪在胆，逆在胃，胆液则口苦，胃气逆则呕苦汁，故曰呕胆，刺三里以下；胃气逆，刺足少阳血络以闭胆，却调其虚实，以去其邪也。
　　胆胀者，胁下痛胀，口苦太息。
　　肝前受病，移於胆，肝咳不已，则呕胆汁。
　　厥气客於胆，则梦斗讼。《甲乙》云梦斗讼自刳。
　　肝应筋，爪厚色黄者胆厚，爪薄色红者胆薄，爪坚色青者胆急，爪软色赤者胆缓，爪直色白无约者胆直，爪恶色黑多败者胆结。
　　扁鹊云：足厥阴与少阳为表裹，表清裹浊，其病若实极则伤热，热则惊动精神而不守，卧起不定；若虚则伤寒，寒则恐畏，头眩，不能独卧，发於玄水，其根在胆，先从头面起，肿至足。方见治水篇中。
　　胆有病则眉为之倾，病人眉系倾者，七日内必死。
　　足少阳之脉，是动则病口苦，善太息，心胁痛，不能反侧，甚则面微尘，体无膏泽，足外反热，是为阳厥。是主骨所生病者，头痛，角颔痛，目兑眦痛，缺盆中肿痛，腋下肿，马刀挟瘿，汗出，振寒疟，胸中、胁肋、髀膝、外至胻、绝骨、外踝前及诸节皆痛，小指次指不用。盛者则人迎大一倍於寸口，虚者则人迎反小於寸口也。其经脉、经筋支别，已具肝脏部中。
　　胆虚实第二脉方　灸法
　　胆实热
　　左手关上脉阳实者，足少阳经也，病苦腹中气满，饮食不下，咽乾头痛，洒洒恶寒，胁痛，名曰胆实热也。
　　半夏汤#1，治胆腑实热，精神不守，泻热方：
　　半夏　宿姜各三两　黄苓一两　生地黄五两　远志　茯苓各二两　秫米一斗#２　酸枣仁五合
　　右八味，□咀，以千里长流水五斗煮秫米，令蟹目沸，扬一千#3余遍，澄清，取九升煮药，取三升半，分三服。《集验方》治虚烦闷不得眠，无地黄、远志，有麦门冬、桂心各三两，甘草、人参各二两。
　　治胸中胆病方：
　　灸浊浴随年壮，穴在侠胆输傍行相去五寸。
　　胆虚寒
　　左手关上脉阳虚者，足少阳经也，病苦眩厥痿，足指不能摇，躄不能起，僵仆，目黄失精□□，名曰胆虚寒也。
　　温胆汤，治大病后，虚烦不得眠，此胆寒故也，宜服此方：
　　半夏　竹茹　枳实各二两　橘皮三两　生姜四两　甘草一两
　　右六味，□咀，以水八升，煮取二升，分三服。
　　治胆虚方：
　　灸三阴交各二十壮，穴在内踝上一夫。
　　千里流水汤，治虚烦不得眠方：
　　麦门冬　半夏各三两　茯苓四两　酸枣仁二升　甘草　桂心　黄苓　远志　萆薢　人参　生姜各二两　秫米一斗#4
　　右十二味，□咀，以千里流水一斛煮米，令蟹目沸，扬万遍，澄清，取一斗煮药，取二升半，分三服。
　　酸枣汤，治虚劳烦扰，奔气在胸中，不得眠方：
　　酸枣仁五升#5人参　桂心　生姜各二两　石膏四两　茯苓　知母各三两　甘草一两半
　　右八味，□咀，以水一斗，先煮酸枣仁，取七升，去滓下药，煮取三升。分三服，日三。
　　治虚劳烦闷不得眠方：
　　大枣二七枚　葱白七茎
　　右二味，以水三升，煮取一升，去滓顿服。
　　栀子汤，治大下后，虚劳不得眠，剧者颠倒懊侬欲死方：仲景云：发汗吐下后，虚烦不得眠，若剧者，必反覆颠倒，心中懊侬，栀子汤主之。
　　大栀子十四枚　豉七合
　　右二味，以水四升，先煮栀子，取二升半，内豉，更煮三沸，去滓。每服一升，安者勿更服。若上气呕逆，加橘皮二两，亦可加生姜二两。
　　治烦闷不得眠方：
　　枸杞白皮　生地黄各五两　麦门冬　甘草　前胡各三两#6　茯苓　知母各四两　人参二两　粟米　豉各五合
　　右十味，□咀，以水八升，煮取三升七合，分四服#7。
　　治虚劳不得眠方：
　　酸枣　榆叶各等分
　　右二味，为末，蜜丸如梧子。每服十五丸，日再为度。
　　又方：
　　乾姜四两，为末，汤和顿服，覆取汗病愈。
　　咽门论第三
　　论曰：夫咽门者，应五脏六腑，还神气，阴阳通塞之道也。喉咙、胞囊、舌者，并津液，调五味之气本也，可不研乎。咽门者，肝胆之候也。其重十两，广二寸五分，至胃管长一尺六寸。主通五脏六腑津液神气，应十二时。若脏热，则咽门闭而气塞；若腑寒，则咽门破而声嘶，母姜酒主之。方见别卷。热则通之，寒则补之。若寒热调和，病不生矣。
　　髓虚实第四论 方
　　论曰：髓虚者脑痛不安。髓实者勇悍。凡髓虚实之应，主於肝胆。若其腑脏有病从髓生，热则应脏，寒则应腑。
　　羌活补髓圆，治髓虚，脑痛不安，胆腑中寒方：
　　羌活　芎藭　当归各三两　桂心二两　人参四两　枣肉研如脂　羊髓　酥各一升　牛髓　大麻仁各二升，熬研如脂
　　右十味，先捣五种乾药为末，下枣、麻仁又捣，相濡为一家，下二髓并，内铜钵中，重汤煎，取好为丸如梧。酒服三十丸，日二服，稍加至四十丸。
　　柴胡发泄汤，治髓实勇悍，惊热，主热方：
　　柴胡　升麻　黄苓　细辛　枳实　栀子仁　芒硝各#8三两　淡竹叶　生地黄各一升　泽泻四两
　　右十味，□咀，以水九升，煮取三升，去滓下硝，分三服。
　　风虚杂补酒煎第五方
　　巴戟天酒，治虚赢，阳道不举，五劳七伤百病，能食下气方：
　　巴戟天　牛膝各三斤　枸杞根白皮　麦门冬　地黄　防风各二斤
　　右六味，并生用，卒无生者，用乾者亦得。□咀，以酒一石四斗浸七日，去滓温服。常令酒气相续，勿至醉吐，慎生冷、猪、鱼、油、蒜。春七日，秋冬二七日，夏勿服。先患冷者，加乾姜、桂心各一斤；好忘，加远志一斤；大虚劳，加五味子、苁蓉各一斤；阴下湿，加五加根#9皮一斤；有石斛加一斤佳。每加一斤药，则加酒七升。此酒每年入九月中旬即合，入十月上旬即服。设服余药，以此酒下之大妙。滓曝乾捣为末，以此酒服方寸匕，日三，益佳#10。常加甘草十两佳，虚劳加黄耆一斤。
　　又方：
　　巴戟天生　牛膝各三斤
　　右二味，□咀，以酒五斗淹浸，服如前法。
　　五加酒，治虚劳不足方：
　　五加皮　枸杞根白皮各一斗
　　右二味，□咀，以水一石五斗，煮取汁七斗，分取四斗，浸曲一斗，余三斗用拌饭，下米多少如常酿法，熟压取服之，多少任性。禁如药法，倍日将息。
