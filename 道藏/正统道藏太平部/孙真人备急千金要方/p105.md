<!-- { "loadSidebar": true } -->
　　右五味，先以猪膏煎杏仁，色黄出之，以纸拭令冷，捣如膏，合姜汁、糖、蜜等合煎令可丸。每服如杏核一枚，日夜六七服，渐渐增加。
　　治一切肺病咳嗽脓血，及唾血不止方：
　　好酥三十斤，三遍炼，停取凝，当出醍醐。服一合，日三服，瘥止。一切药皆不出此神方。
　　又方：
　　三炼酥，如鸡子黄。适寒温，灌鼻中，日再夜一。
　　锺乳七星散，治寒冷咳嗽，上气胸满，唾脓血方：又名吸散。
　　锺乳　矾石　款冬花　桂心各等分
　　右四味，治下筛，作如大豆七聚，七星形。以小筒吸取，酒送下，先食服，日三，不知#36加之。数试大验。又云临井吸服之。
　　又方：
　　锺乳　细辛　款冬花　天雄　紫菀　石膏各等分
　　右六味，治下筛，取如大豆七聚，如前法吸之，日二。只得食粥，七日嗽愈乃止。若大豆聚不知，小益之，勿太多。
　　七星散，治三十年咳嗽方：
　　款冬花　紫菀　桑根白皮　代赭　细辛　伏龙肝各一两
　　右六味，治下筛，作七星聚，聚如萹豆者，以竹筒口当药上，一一吸咽之，令药入腹中，先食日三丸，服四日，日复作七星聚，以一蛮肉炙令熟，以展转药聚上，令药悉遍肉上，仰卧，咀嚼之，细细咽汁，令药力歆歆割割然，毒气入咽中，药力尽，总咽却，取瘥止。未瘥，复作如初。羊、牛、鹿肉皆可，猪肉不可用。
　　治嗽熏法：
　　以熟艾薄薄布纸上，纸广四寸，后以硫黄末薄布艾上，务令调均，以荻一枚如纸长，卷之，作十枚，先以火烧缠下去荻，烟从孔出，口吸烟咽之，取吐止，明旦复熏之如前。日一二止，自然可瘥。得食白粥，余皆忌。恐是熏黄如硫黄，见火必焰矣。
　　又方：
　　熏黄一两研令细，以蜡纸并上熏黄，令与蜡相入，调匀，卷之如前法，熏之亦如上法，日一二止，以吐为度，七日将息后，以羊肉羹补之。
　　又方：
　　烂青布广四寸，布上布艾，艾上布青矾末，矾上布少熏黄末，又布少盐，又布少豉末，急卷之，烧令着，内燥罐中，以纸蒙头，更作一小孔，口吸取烟，细细咽之，以吐为度。若心胸闷时，略歇，烟尽止，日一二度，用三卷不尽，瘥。三七日慎油腻。
　　论曰：凡上气，多有服吐药得瘥，亦有针灸得除者，宜深体悟之。
　　灸法：
　　嗽，灸两乳下黑白际各百壮，即瘥。
　　又，以蒲当乳头周匝围身，令前后正平，当脊骨解中，灸十壮。
　　又，以绳横量口中，折绳从脊，灸绳两头边各八十壮，三报，三日毕。两边者，是口合度。
　　灸从大椎数下行第五节下第六节上，穴在中间此即神道穴，随年壮。并主上气。
　　灸手屈臂中有横文外骨捻头得痛处十四壮，良。
　　上气咳嗽，短气，气满，食不下，灸肺募五十壮。
　　上气咳逆短气，风劳百病，灸肩井二百壮。
　　上气短气，咳逆，胸背痛，灸风门热府百壮。
　　上气咳逆，胸满短气，牵背痛，灸巨阙、期门各五十壮。
　　上气咳逆短气，胸满多唾，唾恶冷痰，灸肺输五十壮。
　　上气胸满短气，咳逆，灸云门五十壮。
　　上气咳逆，胸痹背痛，灸胸堂百壮，不针。
　　上气咳逆，灸膻中五十壮。
　　上气气闭，咳逆咽冷，声破喉猪猪，灸天瞿五十壮。一名天突。
　　逆气，虚劳，寒损，忧恙，筋骨挛痛，心中咳逆，泄，疰，腹满，喉痹，颈项强，肠痔，逆气，痔血，阴急，鼻衄，骨痛，大小便涩，鼻中乾，烦满，狂走，易气，凡二十二病，皆灸绝骨五十壮。穴在外#37踝上三寸宛宛中。
　　孙真人备急千金要方卷之五十七竟
　　#１膈：影宋刻本作『喘』，独字为句。
　　#2支：原作『肢』，据影宋刻本改。
　　#3颊：原作『□』，据影宋刻本改。
　　#4右六味：影宋刻本『味』下有『□咀』二字。
　　#5三：影宋刻本作『二』。
　　#6五：影宋刻本作『三』。
　　#7右十味：影宋刻本『味』下有『□咀』二字。
　　#8失：影宋刻本作『矢』。
　　#9聚：原作『众』，据影宋刻本改。
　　#10支：原作『肢』，据影宋刻本改。下『支』字仿此。
　　#11各二两：影宋刻本作『各三两』。
　　#12加：原作『如』，据影宋刻本改。
　　#13右九味：影宋刻本『味』下有『□咀』二字。
　　#14三合：影宋刻本作『二合』。
　　#15各二两：影宋刻本作『各三两』。
　　#16右六味：影宋刻本『味』下有『□咀』二字。
　　#17去：原脱，据影宋刻本补。
　　#18各二两：影宋刻本『石膏』用『三两』。
　　#19右五味：影宋刻本『味』下有『□咀』二字。
　　#20一两：影宋刻本作『二两」。
　　#21各一斤：影宋刻本作『各半斤』。
　　#22各二两：影宋刻本作『各一两』。
　　#23散：原作『汤』，据影宋刻本改。
　　#24眼疼：影宋刻本作【冷疼』。
　　#25分：影宋刻本作『合』。
　　#26芥：影宋刻本作『豆』。
　　#27知：原作『止』，据影宋刻本改。下『知』字仿此。
　　#28三两：影宋刻本作『二两』。
　　#29二升：影宋刻本作『一升』。
　　#30可：原作『方』据影宋刻本改。
　　#31一两半：影宋刻本作『二两半』。
　　#32各五分：影宋刻本作『各三分』。
　　#33知：原作『止』，据影宋刻本改。
　　#34三升：影宋刻本作『二升』。
　　#35知：原作『止』，据影宋刻本改。下同。
　　#36知：原作『止』，据影宋刻本改。
　　#37外：原作『内』，据影宋刻本改。
　　孙真人备急千金要方卷之五十八
　　宋朝奉郎守太常少卿充秘阁校理林亿等校正
　　大肠腑方
　　痰饮第六论　方　灸法
　　论曰：夫饮有四，何谓？师曰：有痰饮，有悬饮，有溢饮，有支饮。问曰：四饮之证，何以为异？师曰：其人素盛今瘦，水走肠间，沥沥有声，谓之痰饮。饮后水流在胁下，咳唾引痛，谓之悬饮。饮水过多，水行归於四肢，当汗出而汗不出，身体疼重，谓之溢饮。其人咳逆倚息，短气，不得卧，其形．如肿，谓之支饮。
　　凡心下有水者，筑筑而悸，短气而恐，其人眩而癫，先寒即为虚，先热即为实。故水在於心，其人心下坚，筑筑短气，恶水而不欲饮。水在於肺，其人吐涎沫，欲饮水。水在於脾，其人少气，身体尽重。水在於肝，胁下支满，嚏而痛。水在於肾，心下悸。
　　夫病人卒饮水多，必暴喘满。凡食少饮多，水停心下，甚者则悸，微者短气。脉双弦者，寒也，皆大下后喜虚耳。脉偏弦者，饮也。肺饮不弦，但喜喘短气；支饮亦喘而不能眠，加短气，其脉平也。留饮形不发作，无热，脉微，烦满不能食，脉沉滑者，留饮病。病有留饮者，胁下痛引缺盆，嗽转甚，其人咳而不得卧，引项上痛，咳者如小儿掣疭状。夫胸中有留饮，其人短气而渴。四肢历节痛，其脉沉者，有留饮也。心下有留饮，其人背寒冷大如手。病人肩息上引，此皆有溢饮在胸中，久者缺盆满，马刀肿，有剧时，此为气饮所致也。膈上之病，满喘咳吐，发则寒热，背痛恶寒，目泣自出，其人振振身瞤剧，必有伏饮。病人一臂不随，时复转移在一臂，其脉沉细，此非风也，必有饮在上焦。其脉虚者，为微劳，荣卫气不周故也，冬自瘥。一本作久久自瘥。
　　病痰饮者，当用温药和之。
　　小半夏汤，病心腹虚冷，游痰气上，胸胁满，不下食，呕逆者方：
　　半夏一升　生姜一斤　橘皮四两
　　右三味，□咀，以水一斗，煮取三升，分三服。若心中急及心痛，内桂心四两；若腹满痛，内当归三两。赢弱及老人，尤宜服之。一方用人参二两。仲景无橘皮、人参。
　　又方：
　　半夏一升　生姜一斤　桂心三两　甘草一两
　　右四味，□咀，以水七升，煮取二升半，分三服。
　　甘草汤，治心下痰饮，胸胁支满，目眩方：
　　甘草二两　桂心　白朮各三两　茯苓四两
　　右四味，□咀，以水六升宿渍，煮取三升，去滓。服一升，日三。小便当利。
　　十枣汤，治病悬饮者。若下后，不可与也。凡上气汗出而咳者，此为饮也。方见咳嗽篇中。
　　小青龙汤，病溢饮者，当发其汗。方见咳嗽篇中。范汪用大青龙汤。
　　木防己汤，膈间有支饮，其人喘满，心下痞坚，面色黧黑，其脉沉紧，得之数十日，医吐下之不愈者用此方：
　　木防己三两
　　桂心二两　人参四两　石膏鸡子大十二枚
　　右四味，□咀，以水六升，煮取二升，分二服。虚者即愈，实者三日复发，发则复与。若不愈，去石膏，加茯苓四两、芒硝三合，以水六升，煮取二升，去滓，下硝令烊，分二服。微下利即愈。一方不加茯苓。
　　厚朴大黄汤，夫酒客咳者，必致吐血，此坐久饮过度所致也。其脉虚者必冒，其胸中本有支饮。支饮胸满主之之方：
　　厚朴一尺　大黄六两　枳实四两
　　右三味，□咀，以水五升，煮取二升。分为二服，温服之。
　　葶苈大枣泻肺汤，治支饮不得息方。见肺痈篇中。
　　小半夏加茯苓汤，呕家不渴，渴者为欲解。本渴今反不渴，心下有支饮故也；小半夏汤主之。又有先渴却呕者，此为水停心下，小半夏加茯苓汤主之。治卒呕吐，心下痞，膈间有水，目眩悸方：
　　半夏一升　茯苓三两　生姜半斤
　　右三味，□咀，以水七升，煮取一升五合，去滓，分再服，温服之。《胡洽》不用茯苓，用桂心四两。
　　五苓散，假令瘦人脐下有悸者，吐涎沫而癫眩，水也，此方主之。方见前第九卷中。
　　椒目圆，腹满口乾燥，此肠问有水气，此方主之：
　　椒目　木防己　大黄各三两#2 葶苈二两
　　右四味，为末，蜜丸如梧子大，先食饮服数丸#3，日三，后稍增，口中有津液止。渴者加芒硝半两。
　　甘遂半夏汤，病者脉伏，其人欲自利，利于疾快#4；虽利，心下续坚满，此为留饮欲去故，以此方主之：
　　甘遂大者三枚　半夏十二枚，水一升，煮取半升　芍药三枚　甘草一枚如指大，水一升，煮取半升
　　右四味，以蜜半升，内二药汁，合得一升半，煎取八合，顿服之。
　　大茯苓汤，主胸中结痰饮澼结，脐下弦满，呕逆不得食，亦主风水方：
　　茯苓　白朮各三两　当归　橘皮　附子各二两　生姜　半夏　桂心各四两　细辛四两，一作人参
　　右九味，□咀，以水一斗，煮取三升，去滓，分三服。服三剂良。
　　茯苓汤，治胸膈痰满方：
