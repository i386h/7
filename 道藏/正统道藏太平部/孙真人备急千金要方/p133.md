<!-- { "loadSidebar": true } -->
　　又方：
　　硫黄　水银　矾石　灶墨各等分
　　右四味，捣筛，内坩子中，以葱叶中涕和研，临卧傅病上。
　　九江散，治白癜风及二百六十种大风方：
　　当归七分　石南六分　附子　踯躅　秦艽　菊花　乾姜　防风　雄黄　麝香　丹砂　斑猫各四两　蜀椒　连翘　鬼箭羽　石长生　知母各八分　鬼臼十一分　人参　王不留行　石斛　天雄　乌头　独活　防己　莽草各十二分　水蛭百枚　蜈蚣三枚　虻虫　地胆各十枚
　　右三十味，诸虫皆去足翅，熬炙令熟，为散。以酒服方寸匕，日再。其病入发令发白，服之百日愈，发还黑。
　　又方：
　　天雄　白敛　黄苓各三两　乾姜四两　附子一两　商陆　踯躅各一升
　　右七味，治下筛，酒服五分匕，日三。
　　治白癜方：
　　矾石　硫黄
　　右二味，各等分，为末，酢和傅之。
　　又方：
　　平旦以手掉取韭头露涂之，极效。
　　又方：
　　以酒服生胡麻油一合，日三，稍稍加至五合，慎生冷、猪、鸡、鱼、蒜等，百日服五斗瘥。
　　又方：
　　取罗摩草煮汁拭之。亦揩令伤，恤白汁涂之。
　　又方：
　　石灰松脂酒主之。方见卷末。
　　又方：
　　以蛇蜕皮熬摩数百过，弃置草中。
　　又方：
　　树空中水洗桂，为末，唾和涂之，日三。
　　又方：
　　以水银数数拭之令热，即消，瘥乃止。
　　又方：
　　灸左右手中指节去延外宛中三壮，未瘥报之。
　　治凡身诸处白驳渐渐长似癣，但无疮#14方：
　　右取鳗骊鱼脂涂之，先揩病上使痛，然后涂之。
　　治皮中紫赤疵痣，去鹰秽方：
　　乾漆　雌黄　矾石各三两　雄黄五两　巴豆十五枚　炭皮二斤#15
　　右六味，治下筛，以鸡子白和，涂故帛，贴病上，日二易。
　　治赤疵方：
　　右用墨、大蒜、孑□血合涂之。
　　治赘疵痣方：
　　雄黄　硫黄　真珠　矾石　巴豆　茹　藜芦各一两
　　右七味，治下筛，以真漆合和如泥，以涂病上，须成疮，及去面野皮中紫。不耐漆人不得用，以鸡子白和之。
　　去疣目方：
　　以七月七日，用大豆一合拭疣目上三遍。病疣人自种豆於南屋东头第二溜中，豆生四叶，以汤沃杀，即瘥。
　　又方：
　　松柏脂合和涂之，一宿失矣。
　　又方：
　　石硫黄揩六七遍。
　　又方：
　　杏仁烧令黑，研膏涂上。
　　又方：
　　以猪脂痒处揩之，令少许血出即瘥，神验不可加。
　　又方：
　　每月十五日月正中时望月，以秃条帚扫三七遍瘥。
　　又方：
　　苦酒渍石灰六七日，滴取汁点疣上，小作疣即落。
　　又方：
　　取牛口中涎，数涂自落。
　　又方：
　　着艾炷疣目上，灸之三壮，即除。
　　恶疾大风第五论方
　　论曰：恶疾大风，有多种不同，初得虽遍体无异而眉须已落，有遍体已坏而眉须俨然；有诸处不异好人，而四肢腹背有顽处，重者手足十指已有堕落；有患大寒而重衣不暖，有寻常患热，不能暂凉；有身体枯槁者；有津汁常不止者；有身体乾痒彻骨，搔之白皮如麸，手下作疮者；《外台》作卒不作疮。有疮痍荼毒，重迭而生，昼夜苦痛不已者；有直置顽钝不知痛痒者。其色亦有多种，有青黄赤白黑，光明枯暗。此候虽种种状貌不同，而难疗易疗皆在前人，不由医者，何则？此病一着，无问贤愚，皆难与语。何则？口顺心违，不受医教，直希望药力，不能求己，故难疗易疗属在前人，不关医药。予尝手疗六百余人，瘥者十分有一，莫不一一亲自抚养，所以深细谙委之。姑与共语、觉难与语不受入，即不须与疗，终有触损；病既不瘥、乃劳而无功也。又《神仙传》有数十人皆因恶疾而致仙道，何者？皆由割弃尘累，怀颖阳之风，所以非止瘥病，乃因祸而取福也。故余所赌病者，其中颇有士大夫，乃至有异种名人，及遇斯患，皆爱恋妻罕，系着心髓，不能割舍，直望药力，未肯近求诸身。若能绝其嗜欲，断其所好，非但愈疾，因兹亦可自致神仙。余尝问诸病人、皆云自作不仁之行，久久并为极猥之业，於中仍欲更作云，为虽有悔言而无悔心。但能自新，受师教命，餐进药饵，何有不除。余以贞观年中，将一病士入山，教服松脂，欲至百日，须眉皆生。由此观之，惟须求之於己，不可一仰医药者也。然有人数年患身体顽痹，羞见妻子，不告之令知，其后病成，状貌分明，乃云犯药卒患，此皆自误。然斯疾虽大，疗之於微，亦可即瘥。此疾一得，远者不过十年皆死，近者五六岁而亡。然病者自谓百年不死，探可悲悼。一遇斯疾，即须断盐，常进松脂，一切公私物务释然皆弃，犹如脱屣，凡百口味，特须断除，渐渐断谷，不交俗事，绝乎庆吊，幽隐岩谷，周年乃瘥，瘥后终身慎房事，犯之还发。兹疾有吉凶二义，得之修善即吉，若还同俗类，必是凶矣。今略述其由致，以示后之学者，可览而思焉。
　　□豆治恶疾方：
　　右用细粒乌豆一择取摩之皮不落者，取三月四月天雄乌头苗及根，净去土勿洗，捣绞取汁，渍豆一宿，漉出曝乾，如此七反，始堪服。初服三枚，渐加至六七枚，日一。服禁房室、猪、鱼、鸡、蒜，毕身毛发即生，犯药不瘥。
　　岐伯神圣散，治万病，痈疽，癞疥，癣，风痿，骨肉疽败，百节痛，眉毛发落，身体淫淫跃跃痛痒，目痛眦烂，耳聋齿齲，痔瘘方#16：
　　天雄 附子 茵芋《外台》作草 踯躅细辛 乌头 石南 乾姜各一两 蜀椒 防风 菖蒲各二两 白求 独活各三两
　　右十三味，治下筛，酒服方寸匕，日三，勿增之。
　　狼毒散，治恶疾方：
　　狼毒秦艽各等分
　　右二味，治下筛，酒服方寸匕，日三服，五十日愈。
　　又方：
　　炼松脂投冷水中二十遍，蜜丸，服二丸，遇饥即服之，日三。鼻柱断离者，二百日服之瘥。断盥及杂食、房室。又天门冬酒服百日愈。
　　石灰酒，主生毛发眉须，去大风方：
　　石灰一石，拌水和湿，蒸令气足　松脂成炼十斤，为末　上曲一斗二升　黍米一石
　　右四味，先於大锅内炒石灰，以木札着灰中，火出为度。以枸杞根锉五斗，水一石五升，煮取九斗，去滓，以淋石灰三遍，澄清，以石灰汁和渍曲，用汁多少一如酿酒法，讫，封四七日开服。常令酒气相及为度，百无所忌，不得触风。其米泔及饭糟一事，已上不得使人畜犬鼠食之，皆令深埋却。此酒九月作，二月止，恐热。膈上热者，服后进三五口冷饭压之。妇人不能饮食，黄瘦积年及募风，不过一石即瘥。其松脂末初酸酿酒，摊饭时均散着饭上，待饭冷乃投之。此酒饭宜冷，不尔即醋，宜知之。
　　治大风眉须落，赤白癞病，八风十二痹，筋急肢节缓弱，飞尸遁注水肿，痈疽疥癣恶疮，脚挛手折，眼暗洞泄，痰饮宿僻寒冷方：
　　曲二十五斤　商陆根二＋五斤，马耳切
　　右二味，合於瓷中，水一斛渍之，炊黍米一石，酿如家法，使曲米相淹，三酸毕，密封三七日，开视曲浮酒熟，澄清温服三升，轻者二升，药发吐下为佳。宜食弱煮饭、牛羊鹿肉羹，禁生冷醋滑及猪、犬、鸡、鱼等。
　　治风，身体如虫行方：
　　右用盐一斗，水一石煎减半，澄清温洗浴三四遍。并疗一切风。
　　又方：
　　以淳灰汁洗面，不过一月。
　　又方：
　　以大豆渍饭浆水，旦旦温洗面，洗头发。不争，加少曲，勿以水濯之，不过十度。
　　又方：
　　成炼雄黄、松脂各等分，蜜和丸如梧桐子大，饮下十丸，日三服，百日愈。慎酒肉、盐豉等。
　　孙真人备急千金要方卷之七十一竟
　　#1痔漏方：原缺，据本书文例补。
　　#2见：影宋刻本作『鼠』。
　　#3各一两：影宋刻本作『各半两』。
　　#4秦艽：影宋刻本『秦艽』用『一两』。
　　#5三：原作『二』，据影宋刻本改。
　　#6各二两：影宋刻本作『各三两』 。
　　#7各：原脱，据影宋刻本补。
　　#8三两：影宋刻本作『二两』 。
　　#9五升：影宋刻本作『三升』。
　　#10酱和尿和：影宋刻本作『 酱瓣和尿』 。
　　#11又法：此二字原脱，据影宋刻本补。
　　#12涂取上：影宋刻本作『涂之最上』。
　　#13雌黄：影宋刻本作『水银』。
　　#14疮：原作『瘥』，据影宋刻本改。
　　#15二斤：影宋刻本作『一斤』。
　　#16方：原脱，据影宋刻本补。
　　孙真人备急千金要方卷之七十二
　　宋朝奉郎守太常少卿充秘阁校理林亿等校正
　　解毒并杂治方
　　解食毒第一论 方
　　论曰：凡人跋涉山川，不谙水土，人畜饮啖，误中於毒，素不知方，多遭其毙，岂非枉横耶！然而大圣久设其法，以救活之。正为贪生嗜乐，忽而不学，一朝逢遇，便自甘心，竟不识其所以。今述神农、黄帝解毒方法，好事者可少留意焉。
　　治诸食中毒方：
　　饮黄龙汤及犀角汁，无不治也。饮马尿亦良。
　　治饮食中毒烦懑方：
　　苦参三两，□咀，以酒二升半，煮取一升，顿服，取吐愈。
　　治食百物中毒方：
　　掘厕傍地深一尺，以水满坑中，取厕筹七枚，烧令烟，以投坑中，乃取水汁饮四五升即愈。急者不可得，但掘地着水，即取饮之。
　　又方：
　　服生韭汁数升。
　　又方：
　　含贝子一枚，须臾吐食物瘥。
　　治食六畜肉中毒方：
　　各取六畜乾屎为末，水服佳。若是自死六畜肉毒，水服黄檗末方寸匕，须臾服#1与佳。
　　又方：
　　烧小豆一升为末，服三方寸匕，神良。
　　又方：
　　水服灶底黄土方寸匕。
　　治食生肉中毒方：
　　掘地深三尺，取下土三升，以水五升，煮土五六沸，取上浮清者，饮一升立愈。
　　治食牛肉中毒方：
　　狼牙烧灰水服方寸匕良。一作猪牙。
　　又方：
　　温汤服猪脂良。
　　又方：
　　水煮甘草汁饮之。
　　治食牛马肉中毒方：
　　饮人乳汁良。
　　治食马肉血，洞下欲死方：
　　豉二百粒　杏仁二＋枚
　　右二味，□咀，蒸五升米下，饭熟捣之，再服令尽。
　　又方：
　　芦根汁饮以浴#2，即解。
　　治生食马肝毒杀人方：
　　牡鼠屎二七枚，两头尖者是，以水研饮之，不瘥更作。
　　治食野菜、马肝肉、诸脯肉毒方：
　　取头垢如枣核大吞之，起死人。
　　又方：
　　烧狗屎灰，水和绞取汁，饮之立愈。
　　又方：
　　烧猪骨为末、水服方寸匕#3。
　　治食百兽肝中毒方：
