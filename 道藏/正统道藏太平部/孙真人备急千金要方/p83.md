<!-- { "loadSidebar": true } -->
　　右三味，□咀，以水七升，煮取五升，去滓，内膏，煎取三升，澄清。强人顿服，羸人再服。亦治大小便不通。
　　治大便不通方：
　　大戟一斤 大豆五升 商陆 牛膝各三斤
　　右四味，□咀，以水五升，煮取二升，以大豆五升煎令汁尽，至豆乾。初服三枚，以通为度。
　　又方：
　　蜜和胡燕屎，内大孔中，即通。
　　又方：
　　水四升，蜜一升，合煮熟，冷，灌下部中，一食顷即通。
　　又方：
　　盥半合，蜜三合，合煎如饧，出之，着冷水中，丸如槟榔，形如指许大。深内下部中，立通。
　　治大便难方：
　　单用豉清、酱清、羊酪、土瓜根汁灌之，立通。
　　又方：
　　以酱清渍乌梅，灌下部中。
　　又方：
　　桑根白皮　榆根白皮各一把
　　右二味，□咀，以水三升，煮取一升半，分三服。
　　又方：
　　桃皮三升，水五升，煮取一升，顿服。
　　又方：
　　水一升，煮羊蹄根一把，取半升，顿服。
　　又方：
　　常煮麻子取汁饮。
　　又方：
　　常服蜜煎五合。
　　又方：
　　猪脂和陈葵子末为丸，如梧子。
　　每服十丸，通即止。
　　又方：
　　水服桃花方寸匕。无桃花，白皮亦得。＇
　　又方：
　　常服车前子及叶，并良。
　　又方：
　　捣葵根汁生服。
　　又方：
　　好胶三寸　葱白一把
　　右二味，以水四升，煮取一升半，顿服之，即下。
　　又方：
　　葵子　牛酥各一升，猪脂用亦得
　　右二味，以水四升#4煮葵子，取一升，内酥煮一沸，待冷，分作二服。
　　又方：
　　葵子汁和乳汁等分服之，立出。
　　又方：
　　酱清三升　麻油二升　葱白三寸
　　右三味，合煮令黑，去滓，待冷，顿服之。一方不用酱清。
　　芒硝圆，治胀满不通方：
　　芒硝　芍药各一两半　杏仁　大黄各二两　黄苓一两六铢
　　右五味，为末，蜜丸如梧子。饮服十五丸，加至二十丸，取通利为度，日三。
　　又方：
　　通草　朴消各四两　郁李仁　黄苓　瞿麦各三两　车前子五合，一方六两，一方二升
　　右六味，□咀，以水八升，煮取二升半，分三服#5。一方用绢袋盛煮，顿服二升。
　　又方：
　　独头蒜烧熟去皮，绵裹，内下部中，气立通。又削姜裹#6盐导之，及乾姜、盥、杏仁捣丸导之，并佳。
　　治胀满闭不下方：
　　吴茱萸一升　乾姜　大黄　当归　桂心　芍药　甘草　芎藭各二两　人参　细辛各一两　桃白皮一把　真珠半两　雄黄十八铢
　　右十三味，□咀，以水一斗，煮取三升，去滓，内雄黄、真珠末，酒一升，微火煮三沸。服一升，得下即止。
　　走马汤，主一切卒中恶，心痛腹胀，大便不通。方见心腹痛篇。
　　巴豆圆，主寒癖宿食，久饮饱不消，大闭不通方：
　　巴豆仁一升，清酒五升，煮三日三夕，碎，大熟，合酒微火煎，令可丸如胡豆，欲取吐下者，服二丸。
　　练中圆，主宿食不消，大便难方：《肘后》名承气丸。
　　大黄八两　葶苈　杏仁　芒硝各四两
　　右四味，为末，蜜丸如梧子大，食后服七丸，日三#7，后稍加。
　　灸法：
　　大便难，灸第七椎两傍各一寸，七壮。
　　又，灸承筋二穴各三壮，在端中央陷内。
　　大便不通，灸侠玉泉相去各二寸，名曰肠遗，随年壮。一云二寸半。
　　又，灸大敦四壮，在足大指聚毛中。
　　大便闭塞，气结，心坚满，灸石门百壮。
　　后闭不通，灸足大都随年壮。
　　治老人小儿大便失禁，灸两脚大指去甲一寸，三壮。
　　又，灸大指歧#8间各三壮。
　　治大小便不通方：
　　葵子末，一升　青竹叶一把
　　右二味，以水二升#9，煮五沸，顿服。
　　又方：
　　葵子一升　榆皮切，一升
　　右二味，以水五升，煮取二升，分三服。
　　又方：
　　葵子一升，以水三升，煮取一升，去滓，内猪脂一升，空心分二服。
　　又方：
　　甑带煮取汁，和蒲黄方寸匕，日三服。
　　又方：
　　猪脂一斤，以水二升，煮三沸，饮汁#10立通。
　　治大小便不利方：
　　葵子二升#11　消石二两
　　右二味，以水五升，煮取二升，分二服。
　　治小儿大小便不通方：
　　捣白花胡葵子末，煮汁服之。
　　又方：
　　末鸡屎白，服一钱匕。
　　灸法：
　　大小便不利，欲作腹痛，灸荣卫四穴百壮，穴在背脊四面各一寸。
　　腹热闭，时大小便难，腰痛连胸，灸团冈百壮，穴在小肠输下二寸，横三间寸，灸之。
　　大小便不通，灸脐下一寸三壮。
　　又，灸横文百壮。
　　大小便不利，灸八窌音辽百壮，穴在腰目下三寸，侠脊相去四寸，两边各四穴，计八穴，故名八窌。
　　小儿大小便不通，灸口两吻各一壮。
　　小便不利，大便数注，灸屈骨端五十壮。
　　小便不利，大便注泄，灸天枢百壮，穴在侠脐相去三寸。魂魄之舍不可针，大法在脐傍一寸，合脐相去可三寸也。
　　孙真人备急千金要方卷之四十八竟
　　#1各一斤：影宋刻本『厚朴』用『一尺』。
　　#2三两：影宋刻本作『二两』。
　　#3二十枚：影宋刻本作『二七枚』。
　　#4四升：影宋刻本作『三升』。
　　#5分三服：宋本作『分二服』。
　　#6裹：原作『一』，据影宋刻本改。
　　#7日三：影宋刻本作『日二』。
　　#8歧：原作『奇』，据影宋刻本改。
　　#9二升：影宋刻本作『三升』。
　　#10汁：原作『汗』，据影宋刻本改。
　　#11二升：影宋刻本作『一升』。
　　孙真人备急千金要方卷之四十九
　　宋朝奉郎守太常少卿充秘阁校理林亿等校正
　　脾脏方
　　热痢第七论 脉证 方灸法
　　论曰：余立身以来，三遭热痢，一经冷痢，皆日夜百余行，乃至移床就厕，其困笃如此，但率意自治者，寻手皆愈，乃知此疾天下易治。但中性之徒，率情骄倨，良药苦口，不能克己早饵，朝遇暮过，望其自瘥，疾势日增，胃气渐弱，心力俱微，食饮与药皆不能进，既不时愈，便称痢病难治，斯皆自误也，学者须深达斯旨。然此病随宜服一物，皆使得瘥，惟须力意苦己服食，以瘥为限，则无不愈也。又大须慎口味，重者后#1百日，次者一月日。所以常哀骄恣者，不能自慎，兴言於此，以为至慨矣。古今痢方千万首，不可具载，此中但撮其效者七八而已。虽然，弘之在人也。何则？陟厘丸、乌梅丸、松皮散等，暴痢服之，何有不瘥；其温脾汤、健脾丸方出下冷痢篇，久下得之，焉能不愈。大凡痢有四种，谓冷、热、疳、蛊。冷则白；热则赤；疳则赤白相杂，无复节度，多睡眼涩；蛊则纯痢瘀血。热则多益黄连，去其乾姜；冷则加以热药；疳则以药吹灌下部；蛊毒则以蛊法治之。药既主对相当，痢者复自勉励服饵，焉有不愈者也。
　　凡服止痢药，初服皆剧，愚人不解，即止其药不服，此特不可。但使药与病源的相主对，虽剧但服，不过再三服，渐渐自知，惟非其主对者，本勿服也。
　　凡痢病，通忌生冷酢滑猪鸡鱼油，乳酪酥乾脯酱粉咸，所食诸食，皆须大熟烂为佳，亦不得伤饱，此将息之大经也。若将息失所，圣人不救也。
　　下利脉滑而数，有宿食，当下之。
　　下利脉迟而滑者，实也，利为未止，急下之。
　　下利脉反滑，当有所去，下乃愈。
　　下利，不欲食者，有宿食，当下之。
　　下利而腹痛满为寒实，当下之。
　　下利，腹中坚者，当下之。
　　下利而讝语者，腹内有燥屎，宜下之。
　　下利，二#2部皆平一作浮，按其心下坚者，急下之。
　　下利已瘥，至其年月日时复发者，此为下不尽，更下之，愈。
　　风寒下者，不可下，下之后，心下坚痛，脉迟一作浮，此为寒，但当温之，脉沉紧，下之亦然。脉大浮弦，下之当已。下利脉浮大，此为虚，以强下之故也。设脉浮革者，因尔肠鸣，当温之。
　　下利，脉迟紧为痛，未欲止，当温之。得冷者，满而便肠垢。
　　下利，身躯疼痛，急救裹，诸温之属，可与理中、四逆、附子汤热药辈。
　　下利，大孔痛者，当温暖之。
　　下利，腹胀满，身体疼痛者，先温其裹，乃攻其表。
　　下利清谷，不可攻其表，汗出必胀满。
　　下利气者，当利其小便。
　　下利，脉反浮数，尺中自涩，其人必清脓血。
　　下利，脉数而渴者，今自愈。设不瘥，必清脓血，有热故也。
　　下利，脉沉弦者下重，其脉大者为未止，脉微弱数者为欲自止，虽发热不死。
　　下利，脉沉而迟，其人面少赤，身有微热，下利清谷，必郁冒汗出而解，病人必微厥，所以然者，面戴阳下虚故也。
　　下利，有微热而渴，脉弱者，今自愈。
　　下利脉数，有微热，汗出，今自愈。设脉紧，为未解。
　　下利，脉反弦，发热身汗者，自愈。
　　下利，脉大浮弦，下当已。
　　下利，舌黄燥而不渴，胸中实，下不止者，死。
　　下利后脉绝，手足厥冷，畔#3时脉还，手足温者生，不还不温者死#4。
　　下利，手足厥冷无脉者，灸之不温，若脉不还，反微喘者死，少阴负趺阳者为顺。
　　凡六腑气绝於外者，手足寒，上气脚缩；五脏气绝於内者，下不自禁，下甚者手足不仁也。细寻取之，万不失一。下病体略例如此耳。
　　《素问》曰：春伤於风，夏为脓血，凡下多滞下也；夏伤於风，秋必洞泄，秋多下水也，患是冷也。夫积冷积热，及水谷实而下者，以大黄汤下之，强人勿过两剂皆消息，五六日，更进一剂。其补涩汤不效者，三两日可进一剂。
　　陟厘圆，治百病，下痢及伤寒身热，头痛目赤，四肢烦疼不解，协热下痢；或医已吐下之，腹内虚烦，欲得冷饮，饮不能消，腹中急痛，温食则吐，乍热乍冷，状如温疟；或小便不利，气满呕逆，下痢不止方：
　　水中陟厘五两　紫石英三两　厚朴一两　汉中木防己六两　陇西当归四两　黄连二两　三岁醇苦酒五升　上好豉三升
