<!-- { "loadSidebar": true } -->
　　刺目眶上陷骨中脉，为漏，为盲。
　　刺关节中液出，不得屈伸。
　　神庭禁不可刺。
　　上关刺不可深。
　　缺盆刺不可深。
　　颅息刺不可多出血。
　　脐中禁不可刺。
　　左角刺不可久留。
　　云门刺不可深。经云：云门刺不可深，今则都忌不刺，学者宜详悉之。
　　五里禁不可刺。
　　伏兔禁不可刺。按《甲乙》足阳明经：伏兔刺入五分，则不当禁。
　　三阳络禁不可刺。
　　伏留刺无多见血。
　　承筋禁不可刺。
　　然谷刺无多见血。
　　乳中禁不可刺。
　　鸠尾禁不可刺。
　　灸禁忌法
　　头维禁不可灸。
　　承光禁不可灸。
　　脑户禁不可灸。
　　风府禁不可灸。
　　喑门禁不可灸。
　　阴市禁不可灸。
　　下关耳中有干适低无灸。
　　耳门耳中有脓及适低无灸。
　　人迎禁不可灸。
　　阳关禁不可灸。
　　丝竹空灸之不幸，使人目小及盲。
　　承位禁不可灸。
　　脊中禁不可灸。
　　乳中禁不可灸。
　　瘈脉禁不可灸。
　　石门女子禁不可灸。
　　白环输禁不可灸。
　　气冲灸之不幸，不得息。
　　泉腋灸之不幸，生脓蚀。
　　天府禁不可灸。
　　经渠禁不可灸。
　　伏兔禁不可灸。
　　地五会禁不可灸。
　　鸠尾禁不可灸。
　　五脏六腑变化傍通诀第四
　　凡五脏六腑，变化无穷，散则#3诸经，其事隐没，难得具知。今纂集相附，以为傍通#4，令学者少留意推寻，造次可见矣。
　　五脏：肾水一、心火二、肝木三、肺金四、脾土五。
　　六腑：膀胱、小肠、胆、大肠、胃、三焦。
　　五脏经：足少阴、手少阴、足厥阴、手太阴、足太阴。
　　六腑经：足太阳、手太阳、足少阳、手阳明、足阳明、手少阳。
　　五脏脉：沉濡、洪盛、弦长、浮短、缓大。
　　五脏斤两：一斤二两又云一斤一两、十二两三毛七孔、四斤四两左三叶右四叶、三斤三两六叶两耳、二斤三两。
　　六腑斤两：九两二铢、二斤十四两、三两三铢、二斤十二两、二斤十四两。
　　六腑丈尺：纵广七寸又云九寸、长二丈四尺广二寸四分、三寸三分、一丈二尺广六寸、大一尺五寸。
　　六腑所受：九升二合又云九升九合、二斗四升、一合《难经》作三合、一斗二升、三斗五升。
　　五脏官：后宫列女、帝王、上将军又为郎官、大尚书又为上将军、谏议大夫。
　　六腑官：水曹掾、监仓吏、将军、决曹吏、监仓掾、内啬吏。
　　五脏输：十四椎、五椎、九椎、三椎、十一椎。
　　六腑输：十九椎、十八椎、十椎、十六椎、十二椎、十三椎。
　　五脏募：京门、巨阙、期门、中府、章门。
　　六腑募：中极、关元、日月、天枢、中管、石门。
　　五脏脉出：涌泉、中冲、大敦、少商、隐白此心包络经，心经出少冲。
　　流甲乙作留：然谷、劳宫心经流少府、行间、鱼际、大都。
　　注：太溪、大陵心经注神门、太冲、太泉、太白。
　　过：水泉、内关心经过通里、中封、列缺、公孙。
　　行：伏留、间使心经行灵道、中郄、经渠、商丘。
　　入：阴谷、曲泽心经入少海、曲泉、尺泽、阴陵泉。
　　六腑脉出：至阴、少泽、窍阴、阳、厉兑、关冲此三焦经出。
　　流：通谷、前谷、侠溪、二间、内庭、腋门。
　　注：束骨、后溪、临泣、三间、合谷、中渚。
　　过：京骨、腕骨、丘墟、合谷、冲阳、阳池。
　　行：昆仑、阳谷、阳辅、阳溪、解溪、支沟。
　　入：委中、小海、阳陵泉、曲池、里、天井。
　　五窍：耳二阴、舌口、目、鼻、唇。
　　五养：骨精、血脉、筋、皮毛、肉。
　　五液：唾、汗、相、涕、涎。
　　五声：呻噫、言、呼、哭、歌。
　　六气：呬、吹、呼、呵、嘘、嘻。
　　五神：志精、神性，又作脉神、血魂、气魄、意智，又作营意。
　　五有余病：胀满、笑不止、怒、喘喝仰息、泾溲不利。
　　五不足病：厥逆、忧一作悲、恐、利少气、四肢不用。
　　六情：恶哀、怵虑一作惠好、好喜一作直喜、威怒、乐愚、贪狼、廉贞、阴贼、宽大、公正、奸邪。
　　八性：欲忌、友爱、慈惠悲、气正、公私怨。
　　五常：智谋、礼哲、仁肃、义乂、信圣。
　　五事：听聪、视明、貌恭、言从、思睿。
　　五咎：急、豫、狂、僭、蒙。
　　五音：昤味、肆呼、讽、唱、歌。
　　五声：羽四十八丝、征五十四丝、角六十四丝、商七十二丝、宫八十一丝#5。
　　五色：黑、赤、青、白、黄。
　　五味：咸、苦、酸、辛、甘。
　　五臭：腐、焦、膻躁、腥、香。
　　五宜子来扶母：酸、甘、苦、咸、辛。
　　五恶味之恶：甘、咸、辛、苦、酸。
　　五恶气之恶：燥、热、风、寒、湿。
　　五数；一六、二七、三八、四九、五十。
　　五行：水、火、木、金、土。
　　五时：冬、夏、春、秋、季夏。
　　五形《外台》云：外应五行之形，内法五脏之象：曲、兑、直、屈#6、圆。
　　五畜：豕《外台》云豕鼠、羊《外台》云蛇马、鸡《外台》云虎兔、犬《外台》云猴鸡、牛《外台》云龙羊犬牛。
　　五谷：大豆、麦、麻、稻黄黍、稷。
　　五果：栗、杏、李、桃、枣。
　　五菜：藿、越、韭、葱、葵。
　　论曰：假令人肾、心、肝、肺、脾为脏，则膀胱、小肠、胆、大肠、胃为腑。足少阴为肾经，足太阳为膀胱经。下至五脏、五果、五菜皆尔，触类长之，他皆仿此。《外台》续添二十三条，本非《 千金》 之旧，今更不附入。
　　孙真人备急千金要方卷之八十八竟
　　#1法：原脱，据影宋刻本补。
　　#2为肿：此二字原脱，据影宋刻本补。
　　#3则：影宋刻本作『在』。
　　#4傍通：原作『膀适』，据影宋刻本改。
　　#5八十一丝：原『十』下脱『一丝』二字，据影宋刻本补。
　　#6屈：影宋刻本作『方』。
　　孙真人备急千金要方卷之八十九
　　宋朝奉郎守太常少卿充秘阁校理林亿等校正
　　针灸方
　　用针略例第五
　　夫用针刺者，先明其孔穴，补虚泻实，送坚付濡，以急随缓，荣卫常行，勿失其理。夫为针者不离乎心，口如衔索，目欲内视，消息气血，不得妄行。针入一分，知天地之气；针入二分，知呼吸出入，上下水火之气；针入三分，知四时五行，五脏六腑逆顺之气。针皮毛腠理者，勿伤肌肉；针肌肉者，勿伤筋脉；针筋脉者，勿伤骨髓；针骨髓者，勿伤诸络。
　　东方甲乙木，主人肝、胆、筋膜、魂。
　　南方丙丁火，主人心、小肠、血脉、神。
　　西方庚辛金，主人肺、大肠、皮毛魄。
　　北方壬癸水，主人肾、膀胱、骨髓、精志。
　　中央戊己土，主人脾、胃、肌肉、意智。
　　针伤筋膜者，令人愕视失魂。
　　伤血脉者，令人烦乱失神。
　　伤皮毛者，令人上气失魄。
　　伤骨髓者，令人呻昤失志。
　　伤肌肉者，令人四肢不收失智。
　　此为五乱，因针所生。若更失度者，有死之忧也。所谓针能杀生人，不能起死人，谓愚人妄针必死，不能起生人也。
　　又须审候，与死人同状者，不可为医；与亡国同政者，不可为谋。虽圣智神人，不能活死人、存亡国也。故曰：危邦不入，乱邦不居。凡愚人贪利，不晓於治乱存亡，危身灭族，彼此俱丧，亡国破家，亦医之道也。
　　凡用针之法，以补泻为先。呼吸应江汉，补泻校升斗，经讳有法则，阴 阳不相干。震为阳气始，火主#1於寅。兑为阴气终，戊为土墓#2 。坎为太玄华，冬至之日夜半一阳爻生。离为太阳精。为中女之象。欲补从卯南，补不足，地户至巽为地虚。欲泻从酉北。天门在乾。针入因日明，向寅至午。针出随月光。从申向午，午为日月光之位。如此思五行，气以调荣卫，用以将息之，是曰随身宝。
　　凡用锋针针者，除疾速也。先补五呼，刺入五分留十呼，刺入一寸留二十呼，随师而将息之。刺急者，深内而久留之；刺缓者，浅内而疾发针；刺大者，微出其血；刺滑者，疾发针，浅内而久留之；刺涩者，必得其脉，随其逆顺久留之，疾出之，压其穴勿出其血。诸小弱者，勿用大针。然气不足宜调以百药。余三针者，正中破痈坚瘤结息肉也，亦治人疾也。火针亦用锋针，油火烧之，务在猛热，不热即於人有损也。隔日一报，三报之后，当脓水大出为佳。
　　巨阙、太仓、上下管，此之一行有六穴，忌火针也。大症块当停针转动须臾为佳。
　　每针常须看脉，脉好乃下针，脉恶勿乱下针也。下针一宿发热恶寒，此为中病，勿怪之。
　　灸例第六
　　凡孔穴在身，皆是脏腑荣卫血脉流通，表裹往来各有所主，临时救难，必在审详。人有老少，体有长短，肤有肥瘦，皆须精思商量，准而折之，无得一概，致有差失。其尺寸之法，依古者八寸为尺，仍取病者男左女右，手中指上第一节为一寸。亦有长短不定者，即取手大拇指第一节横度为一寸。以意消息，巧拙在人。其言一夫者，以四指为一夫。又以肌肉文理节解缝会宛陷之中，及以手按之，病者快然。如此仔细安详用心者，乃能得之耳。
　　凡经云横三间寸者，财是三灸两间，一寸有三灸，灸#3有三分，三壮之处即为一寸。黄帝曰：灸不三分，是谓徒冤。炷务大也，小弱炷乃小作之，以意商量。
　　凡点灸法，皆须平直，四体无使倾侧，灸时孔穴不正，无益於事，徒破好肉耳。若坐点则坐灸之，卧点则外灸之，立点则立灸之，反此亦不得其穴矣。
　　凡言壮数者，若丁壮遇病，病根深笃者，可倍多於方数。其人老小赢弱者，可复减半。依扁鹊灸法，有至五百壮、千壮，皆临时消息之。明堂本经多云针入六分，灸三壮，更无余论。曹氏灸法有百壮者，有五十壮者。《小品》诸方，亦皆有此。仍须准病轻重以行之，不可胶柱守株。
　　凡新生儿七日以上，周年以还，不过七壮，炷如雀屎大。
　　凡灸，先阳后阴，言从头向左而渐下，次后从头向右而渐下，先上后下，皆以日正午已后，乃可下火灸之，时谓阴气未至，灸无不着。午前平旦谷气虚，令人癫眩不可针灸也，慎之。其大法如此，卒急者不可用此例。
