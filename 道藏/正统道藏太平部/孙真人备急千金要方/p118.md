<!-- { "loadSidebar": true } -->
　　#17三具：影宋刻本作『二具』。
　　#18相合用：影宋刻本作『相合涂，日五遍』。
　　#19每用一丸：影宋刻本作『安茎头内玉泉中』。
　　#20为末用：影宋刻本作『末之，唾丸如梧子，涂茎头内玉泉中，稍时遍体热』。
　　#21阴痿不起方：此方全文二十二字原脱。据影宋刻本补。
　　孙真人备急千金要方卷之六十三
　　宋朝奉郎守太常少卿充秘一阁校理林亿等校正
　　消渴方#1
　　消渴第一论　方　灸法
　　论曰：凡积久饮酒，未有不成消渴，然则大寒凝海而酒不冻，明其酒性酷热，物无以加。脯炙盥咸，此味酒客耽嗜，不离其口，三觞之后，制不由己，饮啖无度，咀嚼鲊酱，不择酸咸，积年长夜，酣兴不解，遂使三焦猛热，五脏乾燥。木石犹且焦枯，在人何能不渴。治之愈否，属在病者。若能如方节慎，旬月可廖，不自爱惜，死不旋踵。方书医药，实多有效，其如不慎者何？其所慎者有三：一饮酒，二房室，三咸食及曲。能慎此者，虽不服药而自可无他；不知此者，纵有金丹亦不可救，深思慎之。
　　又曰：消渴之人愈与未愈，常须思虑有大痈，何者？消渴之人，必於大骨节间发痈疽而卒，所以戒之在大痈也，当预备痈药以防之。有人病渴利始发於春，经一夏，服栝蒌豉汁得其力，渴渐瘥，然小便犹数甚，昼夜二十余行，常至三四升，极瘥不减二升也，转久便止，渐食肥腻，日就赢瘦，喉咽唇口焦燥，吸吸少气，不得多语，心烦热，两脚酸，食乃兼倍於常，故不为气力者，当知此病皆由虚热所致。治法，可长服栝蒌汁以除热，牛乳杏酪善於补，此法最有益。
　　治消渴，除肠胃热实方：
　　麦门冬　茯苓　黄连　石膏　萎蕤各八分　人参　龙胆　黄苓各六分　升麻四分　枳实五分　生姜屑　枸杞子《外台》用地骨皮　栝蒌根各十分
　　右十三味，为末，蜜丸如梧子大。以茆根、粟米汁服十丸，日二。若渴则与此饮至足。大麻亦得。饮方如左：
　　茆根切，一升　粟米三合
　　右二味，以水六升，煮取米熟，用下前药。
　　又方：
　　栝蒌根　生姜各五两　生麦门冬汁　芦根切，各二升　茆根切，三升
　　右五味，□咀，以水一斗，煮取三升，分三服。
　　茯神汤，泄热止渴，治胃腑实热，引饮常渴方：
　　茯神二两，《外台》作茯苓　栝蒌根　生麦门冬各五两　萎蕤　知母各四两　生地黄六两　小麦二升　大枣二十枚　淡竹叶切，三升
　　右九味，□咀，以水三斗，煮小麦、竹叶，取九升，去滓下药，煮取四升，分四服。服食不问早晚，但渴即进，非但止治胃渴，通治渴患热者。
　　猪肚圆，治消渴方：
　　猪肚一具，治如食法　黄连　粱米各五两　栝蒌根　茯神各四两　知母三两　麦门冬二两
　　右七味，为末，内猪肚中缝塞，安甑中极烂蒸，乘热及药木臼中捣可丸，若硬，与蜜和，丸如梧子大。饮服丸，日二，加至五十丸，随渴即服之。
　　又方：
　　栝蒌根　麦门冬　铅丹各八分　茯神一作茯苓　甘草各六分
　　右五味，治下筛。以浆水服方寸匕，日三。《外台》无茯神。
　　又方：
　　黄耆　茯神　栝蒌根　甘草　麦门冬各三两　乾地黄五两
　　右六味，□咀，以水八升，煮取二升半，去滓。分三服，日进一剂，服十剂佳。
　　浮萍圆，治消渴方：
　　乾浮萍，栝蒌根各等分
　　右二味，为末，以人乳汁和丸如梧子。空腹饮服二十丸，日三。三年病者三日愈，治虚热大佳。
　　治消渴，日饮水一石者方：
　　铅丹二两　附子一两　葛根　栝蒌根各三两
　　右四味，为末，蜜丸如梧子。饮服十丸，日三，渴则服之。春夏减附子。
　　黄连圆，治渴方：
　　黄连一斤　生地黄一斤，张文仲云＋斤
　　右二味，绞地黄取汁，浸黄连，出曝燥，复内汁中，令汁尽乾，捣末，蜜丸如梧子。服二十丸，日三，食前后无拘。亦可为散，以酒服方寸匕。
　　栝蒌粉，治大渴秘方：
　　右深掘大栝蒌根，厚削皮至白处止，寸切，水浸一日一夜易水，经五日取出，烂捣碎研之，以绢袋滤，如出粉法，乾之，水服方寸匕，日三四。亦可作粉粥乳酪中食之，不限多少，取瘥止。
　　又方：
　　栝蒌粉和鸡子曝乾，更捣为末，水服方寸匕，日三。丸服亦得。
　　又方：
　　水和栝蒌散，服方寸匕。亦可蜜丸如梧子大，服三十丸。
　　又方：
　　取七家井索近桶口结，烧作灰，井花水服之，不过三服必瘥。
　　又方：
　　浓煮竹根汁饮之，瘥止。
　　又方：
　　渍豉汁，任性多少饮之。
　　又方：
　　以青粱米煮取汁饮之，以瘥止。
　　论曰：夫内消之为病，当由热中所致。小便多於所饮，令人虚极短气。夫内消者，食物皆消作小便也，而又不渴。正观十年，梓州刺史李文博，先服白石英既久，忽房道强盛，经月余渐患渴，经数日，小便大利，日夜百行以来，百方治之，渐以增剧，四体羸惙，不能起止，精神恍惚，口舌焦乾而卒。此病虽稀，甚可畏也。利时脉沉细微弱，服枸杞汤即效，但不能长愈。服铅丹散亦即减，其间将服除热宣补丸。
　　枸杞汤，治渴而利者方：
　　枸杞枝叶一斤　黄连　栝篓根　甘草　石膏各三两
　　右五味，□咀，以水一斗，煮取三升。分五服，日三夜二。剧者多合，渴即饮之。
　　铅丹散，治消渴，止小便数兼消中方：
　　铅丹　胡粉各二分　甘草　栝蒌根各十分　白石脂《肘后》作贝母　泽泻　石膏　赤石脂各五分
　　右八味，治下筛，水服方寸匕，日三，壮人一匕半。一年病者一日愈，二年病者二日愈。渴甚者夜二服，腹痛者减之。丸服亦佳，每服十丸。伤多令人腹痛。张文仲云：腹中痛者，宜浆水汁下之。《备急方》 云：不宜酒下#2，用麦汁下之。《古今录验方》云：服此药了，经三两日，宜烂煮羊肝#3肚，空腹服之，或作羹亦得，宜常淡食之，候小便数咸苦#4，即宜服苁蓉丸兼煮散将息。苁蓉丸及煮散方，见《外台》第十一卷中。
　　茯神圆方：《集验》名宣补丸，治肾消渴，小便数者。
　　茯神　黄耆　人参　麦门冬　甘草　黄连　知母　栝蒌根各三两　菟丝子三合　苁蓉四两　石膏　乾地黄各六两
　　右十二味，为末，以牛胆三合，和蜜丸如梧子，以茆根汤服三十丸，日二服，渐加至五十丸。
　　酸枣圆，治口乾燥内消方：
　　酸枣一升五合　酢安石榴子乾，五合　覆盆子　葛根各三两　栝蒌根　茯苓各三两半　麦门冬四两　石蜜四两半　桂心一两六铢　乌梅十枚#5
　　右十味，为末，蜜丸。口含化，不限昼夜，以口中津液为度，尽复取含，无忌。
　　治消中，日夜尿七八升者方：
　　右用鹿角炙令焦，末，以酒服五分匕，日三#6，渐加至方寸匕。
　　又方：
　　葵根如五升盆大两束《外台》云五大斤，以水五斗，煮取三斗，宿不食，平旦一服三升。
　　又方：
　　沤麻汁服一升佳。
　　论曰：强中之病者，茎长兴盛，不交精液自出也。消渴之后，即作痈疽，皆由石热。凡如此等，宜服猪肾荠苨汤，制肾中石热也。又宜服白鸭通汤。方见下解石毒篇。
　　猪肾荠苨汤方：
　　猪肾一具　大豆一升　荠苨　石膏各三两　人参　茯神一本作茯苓　磁石绵裹　知母　葛根　黄苓　甘草　栝蒌根各二两
　　右十二味，□咀，以水一斗五升，先煮猪肾、大豆，取一斗，去滓下药，煮取三升，分三服，渴及#7饮之。下焦热者，夜辄合一剂，病势渐歇即止。
　　增损肾沥汤，治肾气不足，消渴，小便多，腰痛方：
　　羊肾一具　远志　人参　泽泻　桂心　当归　茯苓　龙骨　乾地黄　黄苓　甘草　芎藭各二两　五味子五合　生姜六两　大枣二十枚　麦门冬一升
　　右十六味#8，以水一斗五升，先煮羊肾，取一斗二升，次下诸药散，取三升，分三服。
　　治下焦虚热注脾胃，从脾注肺，好渴利方：
　　竹叶切，三升　甘草三两　栝蒌根　生姜各五两　麦门冬　茯苓各四两　大枣三＋枚　小麦　地骨白皮各一升
　　右九味，□咀，先以水三斗煮小麦，取一斗，去滓澄清，取八升，去上沫，取七升，煮药取三升，分三服。
　　治渴利虚热，引饮不止，消热止渴方：
　　竹叶切，二升　地骨皮　生地黄切，各一升　栝蒌根　石膏各八两　茯神一作茯苓　萎蕤　知母　生姜各四两　生麦门冬一升半　大枣三十枚
　　右十一味，□咀，以水一斗二升，煮取四升，分四服。
　　地黄圆，治面黄、手足黄，咽中乾燥，短气，脉如连珠，除热、止渴利、补养方：
　　生地黄汁　生栝蒌根汁各二升　牛羊脂三升　白蜜四升　黄连一斤，为末
　　右五味，合煎令可丸如梧子大。饮服五丸，日二，加至二十丸。若苦冷而渴，渴瘥即宜别服温药。
　　治渴，小便数方：
　　贝母六分，一本作知母　茯苓　栝蒌根各四分　铅丹一分　鸡肶胵中黄皮十四枚
　　右五味，治下筛，饮服方寸匕，日三。瘥后常服尤佳。长服不绝，则去铅丹，以蜜丸之，用麦饮下。
　　治渴利方：
　　右用生栝蒌根三十斤，切，以水一石，煮取一斗半，去滓，以牛脂五合，煎取水尽，以温酒先食服如鸡子大，日三。
　　治渴，小便利，复非淋者方：
　　右用榆白皮二斤，切，以水一斗，煮取五升，每服三合，日三。
　　又方：、
　　小豆蕾一把，捣取汁，顿服三升。
　　又方：
　　蔷薇根水煎服之，佳。《肘后》以治睡中遗尿。
　　又方：
　　三年重鹊巢烧末，以饮服之。《肘后》以治睡中遗尿。
　　又方：
　　桃胶如弹丸大，含之咽津。
　　又方：
　　蜡如鸡子大，以酢一升，煮二沸，适寒温顿服之。
　　论曰：凡人生放恣者众，盛壮之时，不自慎惜，快情纵欲，极意房中，稍至年长，肾气虚竭，百病滋生。又年少惧不能房，多服石散，真气既尽，石气孤立，－惟有虚耗，唇口乾焦，精液自泄；或小便赤黄，大便乾实；或渴而且利，日夜一石；或渴而不利，或不渴而利，所食之物皆化作小便。此皆由房室不节之所致也。
