<!-- { "loadSidebar": true } -->
　　治偏风、大风、恶疾癫痫、历节#5鬼打等最良。服法，平旦空腹一丸如黍米为度。其疟病积久，百方不瘥，又加心腹胀满上气，身面脚等并肿，垂死者，服一丸，吐即瘥，亦有不吐瘥者；若不吐复不瘥者，更服一丸半；仍不瘥者，后日增半丸，渐服无有不瘥，气亦定，当吐出青黄白物，其因疟，两胁下有癖块者，亦当消除。若心腹不胀满者，可与一丸，日日加之，以知为度，不必专须吐，亦可一丸即瘥，勿并与服，亦可三日一服，皆须以意斟酌，量得其宜，或腹内有水，便即下者，勿怪。若患疟日近，精神健，亦可斟酌病人、药性，并与两丸作一丸，顿服之，皆至午后食，勿使冷，勿使热，豉浆粥任意食之。若病疟，盗汗虚弱者，日服一丸，至三日，吐即止。若患疟不汗，气复不流，脚冷者，服一丸，至三日；若不汗，气复，脚即暖，有润汗，不至三日，吐即止。若患疟，无颜色者，服药后三日，即有颜色。亦有须吐瘥者，亦有服少许而瘥者，亦有杀药，强人服三四丸始觉药行者，凡人禀性不同，不可一概与之。但作黍米大服之为始，渐加，以知为度。药力验壮，勿并多服，特慎油曲、鱼肉、蒜，当清净服之。若有患久不瘥在床，赢瘦，并腹胀满及肿，或下痢者多死，但与药救之，十人中或瘥三四人也。又一说，症瘕积聚，服一刀圭，以饮浆水送下。治诸卒死，中恶客忤，霍乱腹满，体带五尸疰，恶风疰忤，大病相易，死亡灭门，狂癫鬼语，已死气绝，心上微暖者，扶起其头，以物校开口，不可开，琢去两齿，以浆饮送药，药下即活。诸久病者，日服一刀圭，覆令汗，汗出即愈；不愈者，不过再服。亦有不汗而瘥，复有不汗不愈者，服如上法，加半刀圭，以瘥为度。常以绛囊带九刀圭散，男左女右，小儿击头上，辟瘴毒、恶时气、射公。小儿患，可苦酒和之，涂方寸纸上，着儿心腹上，令药在上治之。亦有已死者，冬二日，夏一日，与此药服，得药下便活，若不得入腹不活。若加金牙、磁石者，服至五服内，必令人吐逆下利，过此即自定，其药如－小豆大为始，从此渐小，不得更大。大风恶癞，可二十服；偏风历节#6，诸恶风癫病等，亦可二十服；自余诸恶病者，皆止一二服，量人轻重强弱，不得多与。若欲解杀药，但烂煮食肥猪肉。服此药后，小应头痛身热，一二日来，大不能得食味，后自渐得气味，五日后更能食，若贪食过多者，宜节之。若服药下闷乱，可煮木防己汤，服之即定。凡言刀圭者，以六粟为一刀圭。一说云，三小豆为一刀圭。
　　作土釜法：
　　其法取两个瓦盆，各受二大斗许，以甘土涂其内，令极乾。又一法；作一瓦釜，作一熟铁釜，各受九升，瓦在上，铁在下，其状大小随药多少，不必依此说。一本云：捣好甘土，绢筛，水和作泥，硬软如坏瓦泥，泥一升，内细纸封捣，可受十斤，亦可随药多少作之，阴乾三十日，置日中曝亦三十日，日夕翻转向日，乾讫，以糠五石内釜，糠中四向土栏拥之，令糠遍釜，周回上下各厚七寸，以火从下放五日五夜，勿令人近之，待冷，一日一夜乃取，扫拭令净，以黄丹醋和如稀粥，扫其中令厚一分乃内药。凡合九丹、八石、招魂、太清、神仙诸大丹，皆用此釜，作之万成，终不落节，其古釜、六一泥及铁釜，皆除去之，勿更用也，此釜一具，前后数十回用不动，久久转牢#７。此法师甚秘之，余欲令当来天下学士得解之，所以委曲具述之也。
　　作六一泥法：
　　赤石脂　牡蛎　滑石　誉石　黄矾　卤土　蚯蚓屎各二两
　　右取醶酢，以足为度，若无卤土，以盥代之，先作甘土泥，以泥各别裹前黄矾等五种，作团裹之，勿令泄气，以火烧周三日最好，一日亦得，出火破团，取药各捣碎，绢筛；然后与蚯蚓屎、卤土等分，以酢和之如稠粥，既得好酢，可用二分酢、一分水和用，取前瓦盆，以此泥涂之，曾青如蚯蚓屎，如黄连佳，世少此者，好昆仑碌亦得瘥病。丹砂亦鲜，粟砂亦得。旧不用磁石、金牙，今加之。用治万种恶风，神良。凡有患连年积岁不可治者，宜、须合此一篇，皆以王相日，天晴明，斋戒沐浴，如法合之。
　　述曰：古之仙者，以此救俗，特为至秘。余以大业年中，数以合和，而苦雄黄、曾青难得。后於蜀中遇雄黄大贱，又於飞乌玄武大获曾青，蜀人不识，今须识者，随其大小，但作蚯蚓屎者即是。如此千金可求，遂於蜀县魏家合成一釜，以之治病，神验不可论。宿症风气百日，服者皆得痊愈，故序而述焉。凡雄黄，皆以油煎九日九夜，乃可入丹，不尔有毒，慎勿生用，丹必热毒不堪服，宜慎之。
　　仓公散，治卒鬼击、鬼痱、鬼刺，心腹痛如刺，下血便死不知人，及卧魇啮脚踵不觉者，诸恶毒气病方：此是汉文帝时太仓令淳于意方，故名。
　　特生誉石　皂荚　雄黄　藜芦各等分
　　右四味，治下筛。取如大豆许，内管中，吹入病人鼻，得嚏则气通便活，若未嚏，复更吹之，以得嚏为度。此药起死回生。
　　小金牙散，治南方瘴疠疫气，脚弱，风邪鬼疰方：
　　金牙五分　雄黄　萆薢　黄苓　蜀椒　由跋　桂心　莽草　天雄　朱砂　麝香　乌头各二分　牛黄一分　蜈蚣一枚，六寸者　细辛　萎蕤　犀角　乾姜各三分　黄连四分
　　右十九味，治下筛，合牛黄、麝香，捣三千杵。温酒服钱五匕，日三夜二，以知为度。绛囊盛带，男左女右，一方寸匕，省病问孝，不避夜行，涂人中，晨昏雾露亦涂之。
　　大金牙散，治一切蛊毒，百疰不祥，医所不治方：
　　金牙　鹳骨　石膏各八分　斑猫七分　活草子　胡燕屎　白朮　雷丸　龙牙各六分　铜镜鼻　栀子仁　乾漆　龟甲　鳖甲　鬼督邮　桃白皮大黄各四分　桂心　芍药　徐长卿　羚羊角　射干　升麻　鸢尾　马目毒公　蜂房　细辛　乾姜　芒硝　由跋　犀角　甘草　狼毒　蜣螂　龙胆　狼牙　雄黄　真珠各三分　芫花　莽草　射罔　乌梅各一分　蛇蜕皮一尺　铁精　赤小豆各#８一合　地胆　樗鸡　芫青各七枚　桃奴　巴豆各二七枚
　　右五十味，治下筛。服一刀圭，稍加至二刀圭，带之辟百邪，治九十九种疰。一本有麝香，无白朮。
　　孙真人备急千金要方卷之三十九竟
　　#１功效一等：『效』字下至『治诸热不调，紫葛丸方』之末句『尤宜患热人服之』大段文字错落误刻，今据影宋刻本移补改正。
　　#２夏：原作『忧』，据文义改。
　　#3际：原作『济』，据影宋刻本改。
　　#4如：原作『和』，据影宋刻本改。
　　#5节：原作『乡』，据影宋刻本改。
　　#6 历节：原作『疬疖』，据影宋刻本改。
　　#7牢：原脱，据影宋刻本补。
　　#8各：原脱，据影宋刻本补。
　　孙真人备急千金要方卷之四十
　　宋朝奉郎守太常少卿充秘阁校理林亿等校正
　　心脏方
　　心脏脉论第一
　　论曰：心主神。神者，五脏专精之本也，为帝王，监领四方，夏王七十二日，位在南方，离宫火也。有生之来谓之精，两精相搏谓之神，所以任物谓之心。神者，心之藏也。舌者，心之官。故心气通於舌，舌和则能审五味矣。心在窍为耳。夫心者火也，肾者水也，水火相济。心气通於舌，舌非窍也，其通於窍者，寄见於耳。左耳丙，右耳丁，循环炎宫，上出唇，口知味，荣华於耳，外主血，内主五音。心重十二两，中有三毛七孔，盛精汁三合，神名呴呴，主藏神，号五神居，随节应会，故云心藏脉，脉舍神。在气为吞，在液为汗。心气虚则悲不已，实则笑不休。心气虚则梦救火，阳物得其时则梦燔灼；心气盛则梦喜笑及恐畏；厥气客於心，则梦丘山烟火。
　　凡心脏象火，与小肠合为腑。其经手少阴，与太阳为表裹。其脉洪，相於春，王於夏。夏时万物洪盛，垂枝布叶，皆下垂如曲，故名钩。心脉洪大而长，洪则卫气实，实则气无从出，大则荣气萌，萌洪相薄，可以发汗，故名曰长，长洪相得，即引水浆溉灌经络，津液皮肤。太阳洪大，皆是母躯，幸得戊己，用牢根株。阳气上出，汗见於头，五内乾枯，胞中空虚，医反下之，此为重虚。脉浮有表无裹，阳无所使，不但危身，并中其母。
　　夏脉如钩，夏脉心也，南方火也，万物之所以盛长也。故其气来盛去衰，故曰钩，反此者病。何如而反？其气来盛去亦盛，此谓太过，病在外；其来不盛去反盛，此谓不及，病在内。太过则令人身热而肤痛，为浸淫；不及则令人烦心，上见咳唾，下为气泄。
　　心脉来累累如连珠，奴循琅玕，曰平，夏以胃气为本。心脉来喘喘连属，其中微曲，曰心病。心脉来前曲后居如操带钩，曰心死。
　　真心脉至坚而搏，如循薏苡子累累然，色赤黑不泽，毛折乃死。
　　夏胃微钩曰平，钩多胃少日心病，但钩无胃日死，胃而有石曰冬病，石甚曰今病。
　　心藏脉，脉舍神。怵惕思虑则伤神，神伤则恐惧自失，破□脱肉，毛悴色夭，死於冬。
　　手少阴气绝则脉不通。少阴者，心脉也。心者，脉之合也。脉不通则血不流，血不流则发不泽，面黑如漆柴#1者，血先死，壬笃癸死，水胜火也。
　　心死脏，浮之实如豆麻击手，按之益躁疾者死。
　　夏心火王，其脉浮大而散一作弦曰平#2反得弦细而长者，是肝之乘心，母之归子，为虚邪，虽病易治。反得大而缓者，是脾之乘心，子之乘母，为实邪，虽病自愈。反得沉濡而滑者，是肾之乘心，水之克火，为贼邪，大逆，十死不治。反得微涩而短者，是肺之乘心，金之陵火，为微邪，虽病即瘥。肾乘心必癃。
　　左手关前寸口阴绝者，无心脉也，苦#3心下热痛，掌中热，时时善呕，口中伤烂，刺手少阳治阳。
　　左手关前寸口阴实者，心实也，若心下有水气，忧恚发之，刺手心主治阴。
　　心脉来，累累如贯珠滑利，再至曰平，三至曰离经病，四至脱精，五至死，六至命尽，手少阴脉也。
　　心脉急甚为瘈疭；微急为心痛引背，食不下。缓甚为狂笑；微缓为伏梁在心下，上下行，有时唾血。大甚为喉介；微大为心痹引背，善相出。小甚为善哕；微小为消瘅。滑甚为善渴；微滑为心疝引脐，小腹鸣。涩甚为喑；微涩为血溢维厥，耳鸣癫疾。
　　心脉搏坚而长，当病舌卷不能言；其濡而散者，当病痛渴自已。渴，一作环。
　　赤脉之至也，喘而坚，诊#4曰有积气在中，时害於食，名心痹，得之外疾思虑而心虚，故邪从之。
　　扁鹊曰：心有病则口生疮腐烂。
