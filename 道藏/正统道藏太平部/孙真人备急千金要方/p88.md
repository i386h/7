<!-- { "loadSidebar": true } -->
　　豉一升　半夏八两　生姜二两　人参　前胡　桂心　甘草各一两
　　右七味，□咀，以水九升，煮取三升，分三服。
　　又方：
　　大枣十五枚　附子一枚　橘皮二两　豉一升　生姜　甘草各一两
　　右六味，□咀，以水九升，煎取二升。分三服，日三。
　　治卒呕哕，厥逆方：
　　饮新汲冷水三升佳。
　　橘皮汤，治乾呕哕，若手足厥冷者方：
　　橘皮四两　生姜半斤
　　右二味，□咀，以水七升，煮取三升。分三服，不止，更合服之。
　　治伤寒后哕，乾呕不下食方：
　　生芦根切，一升　青竹茹一升　粳米三合　生姜二两
　　右四味，□咀，以水五升，煮取二升。分三服，不止，服三剂。
　　又方：
　　通草　橘皮各二两　生芦根切，一升　粳米三合
　　右四味，□咀，以水四升，煮取一升半，分三服。
　　治乾呕吐逆，涎沫出者方：
　　半夏　乾姜各等分
　　右二味，□咀，以浆水一升半，煮取七合。顿服之，日三。
　　治病人乾呕方：
　　取羊乳汁，饮一杯。
　　治乾呕方：
　　酒浸马屎一宿，取汁服之。
　　又方：
　　灸心主尺泽亦佳。
　　又，灸乳下一寸三十壮。
　　又方，乾呕不止，粥食、汤药皆吐不停，灸手间使三十壮。若四厥，脉沉绝不至者，灸之便通，此起死人法。
　　治秽方：
　　煮豉三升，饮汁佳。
　　又方：
　　空腹饮姜汁一升。
　　又方：
　　浓煮芦根汁饮之。
　　又方：
　　灸承浆七壮，炷如麦大。
　　又，灸脐下四指七壮。
　　治恶心方：
　　苦瓠禳并子一升，碎，以酒水三升，煮取一升，顿服。须臾吐，并下如虾蟆衣三升。
　　又方：
　　服小便一百日，佳。
　　又方：
　　麻子一升，熬令香，熟捣，取酒三升，熟研，滤取一升，饮尽，日二服，尽一石瘥。一切病自能饮食，不能酒，任性多少。
　　治食已吐其食方：
　　大黄四两 甘草二两
　　右二味，□咀，以水三升，煮取一升半，分再服。
　　治食饮辄吐方：
　　顿服生熟汤三升，即止。
　　灸法：余散见前。
　　吐逆呕不得食，灸心输百壮。
　　吐呕逆不得下食，今日食，明日吐者，灸膈输百壮。
　　吐变不得下食，灸胸堂百壮。
　　吐逆不得食，灸巨阙五十壮。
　　吐逆食不住，灸胃管百壮，三报。
　　吐逆，饮食却出，灸脾募百壮，三报。章门穴也。
　　吐呕宿汁，吞酸，灸神光一名胆募百壮，三报。《甲乙经》云：日月，胆募也，在期门下五分。
　　吐逆，霍乱吐血，灸手心主五十壮。
　　噫哕，膈中气闭塞，灸腋下聚毛下附胁宛宛中五十壮。
　　哕噫呕逆，灸石关百壮。
　　孙真人备急千金要方卷之五十二竟
　　#1一：影宋刻本作『二』。
　　#2若：影宋刻本作『苦』。
　　#3曰：原作『肉』，据影宋刻本改。
　　#4是：原作『也』，属上读，据影宋刻本改。
　　#5三：原作『上』，据影宋刻本改。
　　#6主：原作『止』，据影宋刻本改。
　　#7止：影宋刻本作『出』。
　　#8一：原脱，据影宋刻本补。
　　#9各三两：影宋刻本作『各二两』。
　　#10一斗二升：影宋刻本作『一斗三升』 。
　　#11各二两：影宋刻本作『各三两』。
　　孙真人备急千金要方卷之五十三
　　宋朝奉郎守太常少卿充秘阁校理林亿等校正
　　胃腑方
　　噎塞第六论　方
　　五噎圆，治胸中久寒，呕逆逆气，食饮不下，结气不消方：《古今录验》 云：五噎者，气噎、忧噎、劳噎、食噎、思噎。气噎者，心悸，上下不通，噫哕不彻，胸胁苦痛。忧噎者，天阴苦厥逆，心下悸动，手足逆冷。劳噎者，苦气膈，胁下支满，胸中填塞，令手足逆冷，不能自温。食噎者，食无多少，惟胸中苦塞，常痛，不得喘息。思噎者，心悸动，喜忘，目视□□。此皆忧恙嗔怒，寒气上入胸胁所致也。
　　乾姜　蜀椒　食茱萸　桂心　人参各五分　细辛　白朮　茯苓　附子各四分　橘皮六分
　　右十味，为末，蜜和丸如梧子大。以酒服三丸，日三。不止#1，稍加至十丸。
　　又方，治五种之气皆令人噎方：
　　人参　半夏　桂心　防风一作防葵　小草　附子　细辛　甘草各二两　紫菀　乾姜　食茱萸　芍药　乌头各六分　枳实一两
　　右十四味，为末，蜜丸如梧子大。以酒服五丸，日三，不止#3，加至十五丸。乌头与半夏相反，但去一味合之。
　　竹皮汤，治噎声不出方：
　　竹皮一用竹叶　细辛各二两　甘草　生姜　通草　人参　茯苓　麻黄　五味子　桂心各一两
　　右十味，□咀，以水一斗煮竹皮，减二升，去竹皮，下药，煮取三升，分三服。
　　乾姜汤，治饮食辄噎方：《集验》 名半夏汤。
　　乾姜　石膏各四两　栝蒌根《集验》作桔梗　人参　桂心各二两　半夏　小麦各一升　吴茱萸二升　甘草一两　赤小豆三＋粒
　　右十味，□咀，以酒五升，水一斗，煮枣二十枚，去滓，合煮取三升，分三日服。
　　通气汤，治胸满气噎方：
　　半夏八两　生姜六两　桂心三两　大枣三十枚
　　右四味，□咀，以水八升，煮取三升，分五服，日三夜二。
　　羚羊角汤，治气噎不通，不得食方：
　　羚羊角　通草　橘皮各二两　厚朴　吴茱萸　乾姜各三两　乌头五枚
　　右七味，□咀，以水九升，煮取三升，分三服，日三。
　　又方：
　　杏仁　桂心各三两
　　右二味，为末，蜜丸如枣大，稍稍咽之，临食先含，弥佳。
　　治卒噎方：
　　满口着蜜，食之即下。
　　又方：
　　捻取饭盆边零饭一粒，食之即下。
　　又方：
　　刮舂杵头细糠，含之即下，神验。
　　治诸噎方：
　　常食乾粳米饭，即不噎。
　　又方：
　　末火炭，蜜丸如弹子大。含，少少咽，即下。
　　又方：
　　老牛涎枣核大，水中饮之，终身不复噎。
　　论日：凡疗病者，皆以其类。至如治哽之法，岂宜以颅鹚主骨哽，狸虎治鱼哽耶？至於竹篾、薤白、嚼筋、绵蜜等事，乃可通为诸哽用耳。
　　治诸哽方：
　　取鹿筋，渍之令濡，合而索#3之，大如弹丸，以线系之，持筋端吞之入喉，推至哽处，徐徐引之，哽着筋出。
　　又方：
　　作竹篾，刮令滑净，绵裹，内咽中，令至哽处，可进退引之，哽即随出。
　　又方：
　　用绵二两，以蜜煎，使热的的尔，从外薄哽所在处，灼瓠以熨绵上。若故未出，复煮一段绵，以代前用者，并以皂荚屑，少少吹鼻中，使得嚏#4，哽出。《肘后方》云：治哽百日不出者。
　　又方：
　　煮薤白，令半熟，小嚼之，以线系菰中央，捉线，吞蓬，下喉，至哽处，牵引，哽即出矣。
　　治哽咽方：
　　以虎骨末，若狸骨，服方寸匕。
　　又方：
　　瞿麦末，服方寸匕。
　　治鱼骨哽方：
　　颅鹚屎，服方寸匕。
　　又方：
　　口称颅鹚，颅鹚，则下。
　　又方：
　　服橘皮汤。
　　又方：
　　服沙糖水。
　　又方：
　　烧鱼网灰，服方寸匕。《必效方》云：取鱼网覆头，立下。
　　治骨经在喉，众治不出方：
　　取饴糖，丸如鸡子黄大，吞之。不去，更吞，渐大作丸，可至十丸止。
　　又方：
　　烧虎狼屎，服之。
　　又方：
　　吞猪膏如鸡子。不瘥，更吞，瘥止。
　　治食中吞发，咽不去，绕喉方：
　　取乱发烧末，酒服一钱匕。
　　治吞钱方：
　　艾蒿五两，以水五升，煮取一升。顿服之，即下。
　　又方：
　　服蜜二升，即出。
　　又方：
　　末火炭，酒服方寸匕。水服亦得。
　　治吞金银镮及钗方：
　　白糖二斤，一顿渐渐食之，多食益佳。
　　又方：
　　吞水银一两，再服之。
　　误吞镮及指强方：
　　烧雁毛二七枚，末，服之。鹅羽亦得。
　　误吞钗方：
　　曝韭令萎，蒸熟，勿切，食一束，即出。或生麦叶筋缕，如韭法，皆可用，但力意多食自消。
　　误吞铜铁而哽者方：
　　烧铜弩牙令赤，内酒中，饮之立愈。
　　误吞钉、针及箭镞等方：
　　但多食脂肥肉，令饱，自裹出。
　　治误吞针方：
　　取悬针磁石末，饮服方寸匕，即下。《古今录验》云：今吞针在喉中而服磁石末入腹，若含磁石口中，或吸针而出耳也。
　　胀满第七论　方　灸法
　　论曰：病者腹满，按之不痛者为虚，按之痛者为实也。夫腹中满不减，减不惊人，此当下之。舌黄，未下者，下之，黄自去。腹满时减，复如故，此为寒，当得温药。腹满，口中苦乾燥，腹间有水，是饮。跗阳脉微弦，法当腹满，不满者，必下部闭塞，大便难，两胱下疼痛，此虚寒气从下向上，当以温药服之，取瘥。腹满转痛，来趣小腹，为欲自下利也。一云：腹中痛，若转气，下趣小腹，为欲自利。
　　温胃汤，治胃气不平，时胀咳，不能食方：
　　附子　当归　厚朴　人参　橘皮　芍药　甘草各一两　乾姜五分　蜀椒三合
　　右九味、□咀，以水九升，煮取三升，分三服。
　　大半夏汤，治胃中虚冷，腹满塞，下气方：
　　半夏一升　大枣二＋枚　甘草　附子　当归　人参　厚朴　茯苓　枳实各二两　桂心五两　生姜八两　蜀椒二百粒
　　右十二味，□咀，以水一斗，煮取三升，分三服。
　　附子粳米汤，治腹中寒#5气，胀满，肠鸣切痛，胸胁逆满，呕吐方：
　　附子一枚　半夏　粳米各半升　甘草一两　大枣十枚
　　右五味，□咀，以水八升，煮米熟，去滓。每服一升，日三服。《 集验》 加乾姜二两。
　　厚朴七物汤，治腹满气胀方：仲景云治腹满发热数十日，脉浮数，饮食如故者。
　　厚朴半斤　甘草　大黄各三两　大枣十枚　枳实五枚　桂心二两　生姜五两
　　右，□咀，以水一斗，煮取五升，去滓，内大黄，煮取四升，服八合，日三。呕逆者，加半夏五合；利者，去大黄；寒多者，加生姜至半斤。
　　厚朴三物汤，治腹满发热数十日，脉浮而数，饮食如故方：
　　厚朴半斤　大黄四两　陈枳实大者五枚
　　右，□咀，以水一斗二升，煮取五升，内大黄，煎取三升，去滓，服一升，腹中转动者，勿服；不动者，更服。一方加芒硝二两。
　　吴茱萸汤，治久寒，胸胁逆满，不能食方：
　　吴茱萸　半夏　小麦各一升　甘草　人参　桂心各一两　大枣二＋枚　生姜八两
　　右八味，□咀，以酒五升、水三升，煮取三升，分三服。
