<!-- { "loadSidebar": true } -->
　　黄连　檗皮　苦参　鬼臼　独活　橘皮　芍药　阿胶各半两
　　右八味，为末，以蓝汁及蜜丸如小豆，日服五丸#6至十丸。冬无蓝汁，可用蓝子一合，舂蜜和丸。
　　治小儿蛔虫方：
　　削楝木上苍皮，以水煮取汁饮之，量大小多少，为此有小毒。
　　治小儿羸瘦有蛔虫方：
　　雚芦二两，以水一升、米二合煮，取米熟去滓，与服。
　　又方：
　　萹蓄三两，水一升，煮取四合，分服之，捣汁服亦佳。
　　又方：
　　桃白皮三两　东引吴茱萸根白皮四两
　　右二味，□咀，以酒一升二合，渍之一宿，渐与服，取瘥。
　　又方：
　　取猪膏服之。一云治蛲虫。
　　又方：
　　捣槐子内下部中，瘥为度。一云治蛲虫。
　　又方：
　　楝实一枚，内孔中。一云治蛲虫。
　　治寸白虫方：
　　东行石榴皮#7一把，水一升，煮取三合，分服。
　　又方：
　　桃叶捣绞取汁服之。
　　治小儿三虫方：
　　雷丸  芎藭
　　右二味，各等分，为末。服一钱匕，日三#8。
　　治大便竟出血方：
　　鳖头一枚，炙令黄黑，为末。以饮下五分匕，多少量儿大小，日三服。
　　又方：
　　烧车釭一枚令赤，内一升水中，分二服。
　　又方：
　　烧饭带末傅乳头上，令儿饮之。
　　治小儿尿血方：
　　烧鹊巢灰，井花水服之。亦治夜尿床。
　　又方：
　　尿血，灸第七椎两傍各五寸，随年壮。
　　治小儿遗尿方：
　　瞿麦　石韦　龙胆　皂荚　桂心各半两　鸡肠草　人参各一两　车前子一两六铢
　　右八味，为末，蜜丸。每食后服如小豆大五丸，日三，加至六七丸。
　　又方：
　　小豆叶捣汁服。
　　又方：
　　烧鸡肠为末，浆水服方寸匕，日三。一云面北斗服。
　　又方：
　　灸脐下一寸半，随年壮。
　　又，灸大敦三壮。亦治尿血。
　　地肤子汤，治小儿热毒入膀胱中，忽患小便不通，欲小便则涩痛不出，出少如血，须臾复出方。
　　地肤子　瞿麦　知母　黄苓　枳实　升麻　葵子　猪苓各六铢　通草　海藻　橘皮各三铢　大黄十八铢
　　右十二味，□咀，以水三升，，煮取一升。一日至七日儿，服一合为三服；八日至十五日儿，一合半为三服；十六日至二十日儿，二合为三服；四十日儿以此为准；五十日已上、七岁已下，以意加药益水。
　　治小儿淋方：
　　车前子一升，水二升，煮取一升，分服。
　　又方：
　　煮冬葵子汁服之。
　　又方：
　　取蜂房、乱发烧灰，以水服一钱匕，日再。
　　治小儿小便不通方：
　　车前草切，一升　小麦一升
　　右二味，以水二升，煮取一升二合，去滓，煮粥服，日三四。
　　又方：
　　冬葵子一升，以水二升，煮取一升，分服，入滑石末六铢。
　　治小儿吐血方：
　　烧蛇蜕皮，末，以乳服之。并治重舌。
　　又方：
　　取油三分、酒一分和之，分再服。
　　治小儿鼻塞生息肉方：
　　通草　细辛各一两
　　右二味，捣末，取药如豆，着绵缠头，内鼻中，日二。
　　治小儿鼻塞不通，浊#9涕出方：
　　杏仁半两  蜀椒  附子  细辛各六铢
　　右四味，□咀，以醋五合，渍药一宿，明日#10以猪脂五合煎，令附子色黄，膏成，去滓，了更以涂絮导鼻孔中，日再，兼摩顶。
　　治小儿聤耳方：
　　末石硫黄，以粉耳中，日一夜一。
　　治小儿耳疮方：
　　烧马骨灰傅之。
　　又方：
　　烧鸡屎白，筒中吹入。
　　治小儿齿落久不生方：
　　以牛屎中大豆二七枚，小开豆头，以注齿根处，数度即生。
　　又方：
　　取雄鼠屎二七枚，以一屎拭一齿根处，尽此止，二十一日即生。雄鼠屎头尖。
　　治小儿四五岁不语方：
　　末赤小豆，酒和傅舌下。
　　又方：
　　灸足两踝各三壮。
　　治小儿数岁不能行方：
　　取葬家未开户，盗食来以哺之，日三，便起行。
　　治小儿不能乳方：
　　雀屎四枚，为末，着乳头饮儿，儿大十枚。
　　蒲黄汤，治小儿落床堕地，如有瘀血腹中，阴阴寒热，不肯乳哺，但啼哭叫唤方：
　　蒲黄  麦门冬  大黄  黄苓各十铢  甘草八铢  芒硝七铢  黄连十二铢
　　右七味，□咀，以水二升，煮取一升，去滓，内芒硝。分三服，消息视儿，赢瘦半之，大小便血即愈。忌冷食。
　　治小儿食不知饥饱方：
　　鼠屎二七枚，烧为末服之。
　　治小儿食土方：
　　取肉一斤，绳击曳地行数里，勿洗，火炙与食。
　　治小儿哕方：
　　生姜汁  牛乳各五合
　　右二味，煎取五合，分为二服。
　　又方：
　　取牛乳一升，煎取五合，分五服。
　　治小儿疰方：
　　灶中灰、盐等分，相和，熬熨之。
　　治小儿误吞针方：
　　取磁石如枣核大，或吞或含，其针立出。
　　治小儿误吞铁等物方：
　　艾蒿一把，锉，以水五升，煮取一升半，服之即下。
　　治小儿蠷螋咬，绕腹匝即死方：
　　捣蒺藜叶傅之。无叶，子亦可。
　　又方：
　　取燕窠中土，猪脂和傅之，乾即易之。
　　孙真人备急千金要方卷之十四竟
　　#1各二升：影宋刻本作『各一升』。
　　#2方：原脱，据影宋刻本补。
　　#3细辛：影宋刻本『细』上有『三物』二字。
　　#4治小儿癫方：此条原误窜至后『治小儿吐血方』之前，据影宋刻本移此。
　　#5下：原作『不』，据影宋刻本改。
　　#6五丸：影宋刻本作『三丸』。
　　#7皮：影宋刻本作『根』。
　　#8日三：影宋刻本作『日二』。
　　#9浊：原作『足』，据影宋刻本改。
　　#10日：影宋刻本作『旦』。
　　孙真人备急千金要方卷之十五
　　宋朝奉郎守太常少卿充秘阁校理林亿等校正
　　七窍病方#1
　　目病第一 论 证 方 咒 法 灸 法
　　论曰：凡人年四十五已后，渐觉眼暗，至六十已后，还渐目明。治之法，五十已前可服泻肝汤，五十已后不可泻肝。目中有疾，可傅石胆散药等，无病不可辄傅散，但补肝而已，自有肝中有风热，令人眼昏暗者，当灸肝输，及服除风汤、圆、散数十剂，当愈。
　　生食五辛　接热饮食　热餐曲食
　　饮酒不已　房室无节　极目远视
　　数看日月　夜视星火　夜读细书
　　月下看书　抄写多年　雕镂细作
　　博弈不休　久处烟火　泣相过多
　　刺头出血过多
　　右十六件，并是丧明之本，养性之士，宜熟慎焉。又有驰骋田猎，冒涉风霜，迎风追兽，日夜不息者，亦是伤目之媒也。恣一时之浮意，为百年之痼疾，可不慎欤！凡人少时，不自将慎，年至四十，即渐眼昏，若能依此慎护，可得白首无他。所以人年四十已去，常须瞑目，勿顾他视，非有要事，不宜辄开，此之#2一术，护慎之极也。其读书、博弈等过度患目者，名曰肝劳，若欲治之，非三年闭目不视，不可得瘥，徒自泻肝，及作诸治，终是无效。人有风疹，必多眼昏，先攻其风，其暗自瘥。
　　足太阳、阳明、手少阳脉动，发目病。黄帝问曰：余尝上清泠之台，中陛而顾，匍匐而前，余私异之，窃内怪之，或独冥视，安心定气，久而不解，被发长跪，俯而视，复久之，又不已，卒然自止，何气使然？岐伯对曰：五脏六腑之精气，皆上注於目，而为之睛，睛之果者为眼，骨之精为瞳子，筋之精为黑眼，血之精为其络果，气之精为白眼，肌肉之精为约束果契，筋骨血气之精而与脉并为系，系上属於脑，后出於项中。故邪中於项，因逢身之虚，其入深则随眼系以入於脑，入於脑则转，转则引目系急，急则目眩以转矣；邪中其睛，则其睛所中者不相比，则睛散，睛散则歧，故见两物。目者，五脏六腑之精也，营卫魂魄之所营也，神气之所生也，故神劳则魂魄散、志意乱，是故瞳子黑眼法於阴，白眼赤脉法於阳，故阴阳合揣《灵枢》作俱转而精明矣。目者，心之使也；心者，神之舍也。故神分精乱而不专《灵枢》作转，卒然见非常之处，精神魂魄散不相得，故曰惑。帝曰：余疑何其然也？余每之东菀，未尝不惑，去之则复，余惟独为东菀劳神乎？何其异也？岐伯曰：不然。夫心有所喜，神有所恶，卒然相感，则精乱视误，故神惑，神移乃复，是故间者为迷，甚者为惑。
　　目毗外决於面者为兑毗，在内近鼻者，上为外毗，下为内毗。目赤色者，病在心；白色者，病在肺；青色者，病在肝；黄色者，病在脾；黑色者，病在肾；黄色不可名者，病在胸中。
　　诊目痛，赤脉从上下者，太阳病；从下上者，阳明病；从外走内者，少阳病。
　　夫鼻洞，鼻洞者浊下不止，传为鼽瞢瞑目，故得之气厥。足阳明有挟鼻入於面者，名曰悬颅，属口对，入系目本。视有过者取之，损有余，益不足，反者益甚。足太阳有通项入於脑者，正属目本，名曰眼系，头目固痛，取之在项中两筋间，入脑乃别阴蹻，阴阳相交，阳入阴出，阳交於兑毗。阳气盛则瞑目，阴气绝则眠瞑。
　　神曲圆，主明目，百岁可读注书方：
　　神曲四两　磁石二两　光明砂一两
　　右三味，为末，炼蜜为丸如梧子。饮服三丸，日三。不禁。常服益眼力，众方不及，学者宜知，此方神验不可言，当秘之。
　　瓜子散，补肝，治眼漠漠不明，亦名十子散方：
　　冬瓜子　青葙子　茺蔚子　枸杞子　牡荆子　蒺藜子　菟丝子　芜菁子　决明子　地肤子　柏子仁各二合　牡桂　蘡薁根各二两　蕤仁一合，一本云二合　车前子一两　细辛半两，一本云一两半
　　右十六味，治下筛。食后以酒服方寸匕，日二，神验。
　　补肝圆，治眼暗方：
　　青葙子　桂心　葶苈子　杏仁　细辛　茺蔚子　枸杞子　五味子各一两　茯苓　黄苓　防风　地肤子　泽泻　决明子　麦门冬　蕤仁各一两六铢　车前子　菟丝子各二合　乾地黄三两#3　兔肝一具
　　右二十味，为末，蜜丸。饮下二十丸如梧子，日再，加至三十丸。
　　又方，治眼暗□□不明，寒则汨出，肝痹所损之方：
　　兔肝二具　柏子仁　乾地黄　茯苓　细辛　蕤仁　枸杞子各一两六铢　防风　芎藭　薯蓣各一两　车前子一合#4　五味子十八铢　甘草半两　菟丝子一合
　　右十四味，为末，蜜丸。酒服如梧子二十丸，日再服，加至四十丸。
　　补肝散，治目失明漠漠方：
