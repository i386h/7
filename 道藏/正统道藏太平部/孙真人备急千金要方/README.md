<!-- { "loadSidebar": true } -->
孙真人备急千金要方
　　经名：孙真人备急千金要方。唐·孙思邈撰。九十三卷。底本出处：《正统道藏》太平部。参校本：日本江户影宋刻本。
　　孙真人备急千金要方序
　　昔神农遍尝百药，以辨五苦六辛之味，逮伊尹而汤液之剂备；黄帝欲创九针，以治三阴三阳之疾，得岐伯而砭艾之法精。虽大圣人有意於拯民之痪，必待贤明博通之臣，或为之先，或为之后，然后圣人之所为，得行於永久也。医家之务，经是二圣二贤而能事毕矣。后之留意於方术者，苟知药而不知灸，未足以尽治疗之体；知灸而不知针，未足以极表裹之变。如能兼是圣贤之蕴者，其名医之良乎。有唐真人孙思邈者，乃其人也，以上智之材，抱康时之志，当太宗治平之际，思所以佐乃后庇民之事，以谓上医之道，真圣人之政，而王官之一守也。而乃祖述农黄之旨，发明岐挚之学，经攘扁鹊之《难》，方采仓公之《禁》，仲景《黄素》，元化《绿恢》，葛仙翕之《必效》，胡居士之《经验》，张苗之《药对》，叔和之《脉法》，皇甫谧之《三部》，陶隐居之《百一》，自余郭玉、范汪、僧垣、阮炳，上极文字之初，下讫有隋之世，或经或方，无不采摭。集诸家之所秘要，去众说之所未至，成书一部，总三十卷，目录一通。脏腑之论，针艾之法，脉证之辨，食治之宜，始妇人而次婴孺，先脚气而后中风，伤寒、瘫疽、消渴、水肿，七窍之病，五石之毒，备急之方，养性之术，总篇二百三十二门，合方论五千三百首，莫不十全可验，四种兼包。厚德过於千金，遗法传於百代，使二圣二贤之美不坠於地，而世之人得以阶近而至远，上识於三皇之奥者，孙真人善述之功也。然以俗尚险怪，我道纯正，不述剖腹易心之异；世务径省，我书浩博，不可道听途说而知。是以学寡其人，寝以纷靡，贤不继世，简编断缺，不知者以异端见黜，好之者以阙疑辍功。恭惟我朝以好生为德，以广爱为仁，乃诏儒臣，正是坠学。臣等术谢多通，职专典校，於是请内府之秘书，探道藏之别录，公私众本，搜访几遍，得以正其讹谬，补其遗佚，文之重复者削之，事之不伦者缉之，编次类聚，期月功至。纲领虽有所立，文义犹或疑阻，是用端本以正末，如《素问》、《九墟》、《灵枢》、《甲乙》、《太素》、《巢源》、诸家本草、前古脉书、《金匮玉函》、《肘后备急》、谢士秦《删繁方》、刘涓子《鬼遗论》之类，事关所出，无不研核；尚有所阙，而又溯流以讨源，如《五鉴经》、《千金翼》、《崔氏纂要》、《延年秘录》、《正元广利》、《外台秘要》、《兵部手集》、《梦得传信》之类，凡所振别，无不考理。互相质正，反覆稽参，然后遗文疑义，焕然悉明。书虽是旧，用之惟新。可以济含灵，裨明圣好生之治；可以传不朽，副主上广爱之心。非徒为太平之文致，实可佐皇极之锡福。校俨既成，缮写伊始，恭以上进，庶备亲览。
　　太子右赞善大夫臣高保衡、尚书都官员外，耶臣孙奇、尚书司封，耶中充秘阁校理臣林亿、尚书工部侍郎兼侍讲臣钱象先等谨上。
　　本序
　　夫清浊剖判，上下攸分，三才肇基，五行淑落，万物淳朴，无得而称。燧人氏出，观斗极以定方名，始有火化；伏羲氏作，因之而画八卦，立庖厨。滋味既兴，愈疗萌起。大圣神农氏，愍黎元之多疾，遂尝百药以救疗之，犹未尽善。黄帝受命，创制九针，与方士岐伯、雷公之伦，备论经脉，旁通问难，详究义理，以为经论，故后世可得依而畅焉。春秋之际，良医和缓；六国之时，则有扁鹊；汉有仲景、仓公，魏有华佗，并皆探迹索隐，穷幽洞微，用药不过二三，、灸灶不逾七八，而疾无不愈者。晋宋以来，虽复名医问出，然治十不能愈五六，良由今人嗜欲太甚，立心不常，淫放纵逸，有阙摄养所致耳。余缅寻圣人设教，欲使家家自学，人人自晓。君亲有疾，不能疗之者，非忠孝也。末俗小人，多行诡诈，倚傍圣教，而为欺给，遂令朝野士庶，咸耻医卫之名，多教子弟诵短文，构小策，以求出身之道，医治之术，阙而弗论，吁可怪也。嗟乎！．深乖圣贤之本意。吾幼遭风玲，屡造医门，汤药之资，罄尽家产。所以青拎之岁，高尚兹典；白首之年，未尝释卷。至於切脉诊候，采药合和，服饵节度，将息避慎，一事长於己者，不远千里，伏膺取决。至於弱冠，颇觉有悟，是以亲邻中外有疾厄者，多所济益，在身之患，断绝医门，故知方药本草，不可不学。吾见诸方，部帐浩博，忽遇仓卒，求检至难，比得方讫，疾已不救矣。呜呼！．痛夭枉之幽厄，惜堕学之昏愚，乃博采群经，删裁繁重，务在简易，以为《备急千金要方》 一无凡三＋卷。虽不能究尽病源，但使留意於斯者，亦思过半矣。以为人命至重，有贵千金，一方济之，德瑜於此，故以为名也。未可传於士族，庶以贻厥私门。张仲景日：当今居世之士，曾不留神医药，精究方卫，上以疗君亲之疾，下以救贫贱之厄，中以保身长全，以养其生。而但竞逐荣势，企踵权豪，孜孜汲汲，惟名利是务；崇饰其末，而忽弃其本，欲华其表，而悴其内。皮之不存，毛将安傅#1？进不能爱人知物，退不能爱躬知己，卒遇风邪之气，婴非常之疾，患及祸至，而后震栗，身居死#2地，蒙蒙昧昧，蕙若游魂。降志屈节，钦望巫祝，告穷归天，束手受败。责百年之寿命，将至贵之重器，委付庸医，恣其所措。咄嗟暗悔！叹#3身已毙，神明消灭，变为异物，幽潜重泉，徒为一悲#4。痛夫！．举世昏迷，莫能觉悟，自弃#5若是，夫何荣势之云哉？此之谓也。
　　#1传；影宋刻本作『附』
　　#2死：影宋刻本作『厄』。
　　#3叹：影宋刻本作『厌』。
　　#4一悲：影宋刻本作『涕泣』。
　　#5弃：原作『育』，据影宋刻本改。
　　孙真人备急千金要方卷之一
　　宋朝奉郎守太常少卿充秘阁校理林亿等校正
　　医学诸论#1
　　论大医习业第一
　　凡欲为大医，必须谙《素问》、《甲乙》、《黄帝针经》、《明堂流注》、十二经脉、三部九候、五脏六腑、表裹孔穴、《本草》、《药对》，张仲景、王叔和、阮河南、范东阳、张苗、斩邵等诸部经方。又须妙解阴阳禄命、诸家相法，及灼龟五兆、《周易》六壬，并须精熟，如此乃得为大医。若不尔者，如无目夜游，动致颠殒。次须熟读此方，寻思妙理，留意钻研，始可与言於医道者矣。又须涉猎群书，何者？若不读五经，不知有仁义之道；不读三史，不知有古今之事；不读诸子，睹事则不能默而识之；不读《内经》，则不知有慈悲喜舍之德；不读《庄》、《老》，不能任真体运，则吉凶拘忌，触涂而生。至於五行休王、七耀天文，并须探赜。若能具而学之，则於医道无所滞碍，而尽善尽美者矣。
　　论大医精诚第二
　　张湛曰：夫经方之难精，由来尚矣。今病有内同而外异，亦有内异而外同，故五脏六腑之盈虚，血脉荣卫之通塞，固非耳目之所察，必先诊候以审之。而寸口关尺有浮沉弦紧之乱，俞穴流注有高下浅深之差，肌肤筋骨有厚薄刚柔之异，唯用心精微者，始可与言於兹矣。今以至精至微之事，求之於至粗至浅之思，岂不殆哉。若盈而益之，虚而损之，通而彻之，塞而壅之，寒而冷之，热而温之，是重加其疾而望其生，吾见其死矣。故医方卜筮，艺能之难精者也。既非神授，何以得其幽微。世有愚者，读方三年，便谓天下无病可治；及治病三年，乃知天下无方可用。故学者必须博极医源，精勤不倦，不得道听途说，而言医道已了，深自误哉。
　　凡大医治病，必当安神定志，无欲无求，先发大慈恻隐之心，誓愿普救含灵之苦。若有疾厄来求救者，不得问其贵贱贫富，长幼妍媸，怨亲善友，华夷愚智，普同一等，皆如至亲之想。亦不得瞻前顾后，自虑吉凶，护惜身命。见彼苦恼，若己有之，深心凄怆。勿避崄巇、昼夜寒暑、饥渴疲劳，一心赴救，无作功夫形迹之心。如此可为苍生大医，反此则是含灵巨贼。自古名贤治病，多用生命以济危急，虽曰贱畜贵人，至於爱命，人畜一也。损彼益己，物情同患，况於人乎。夫杀生求生，去生更远。吾今此方，所以不用生命为药者，良由此也。其虻虫、水蛭之属，市有先死者，则市而用之，不在此例。只如鸡卵一物，以其混沌未分，必有大段要急之处，不得已隐忍而用之。能不用者，斯为大哲，亦所不及也。其有患疮痍下痢，臭秽不可瞻视，人所恶见者，但发惭愧、凄怜、忧恤之意，不得起一念蒂芥之心，是吾之志也。　　　　　　　　　　　
　　夫大医之体，欲得澄神内视，望之俨然。宽裕汪汪，不皎不昧。省病诊疾，至意深心。详察形候，纤毫勿失。处判针药，无得参差。虽曰病宜速救，要须临事不惑。唯当审谛覃思，不得於性命之上，率尔自逞俊快，邀射名誉，甚不仁矣。又到病家，纵绮罗满目，勿左右顾盻；丝竹凑耳，无得似有所娱；珍羞迭荐，食如无味；醽醁兼陈，看有若无。所以尔者，夫一人向隅，满堂不乐，而况病人苦楚，不离斯须，而医者安然欢娱，傲然自得，兹乃人神之所共耻，至人之所不为，斯盖医之本意也。
　　夫为医之法，不得多语调笑，谈谴喧哗，道说是非，议论人物，衒耀声名，訾毁诸医，自矜己德。偶然治瘥一病，则昂头戴面，而有自许之貌，谓天下无双，此医人之膏肓也。老君曰：人行阳德，人自报之；人行阴德，鬼神报之。人行阳恶，人自报之；人行阴恶，鬼神害之。寻此二途，阴阳报施，岂诬也哉。所以医人不得恃己所长，专心经略财物，但作救苦之心，於冥运道中，自感多福者耳。又不得以彼富贵，处以珍贵之药，令彼难求，自衒功能，谅非忠恕之道。志存救济，故亦曲碎论之，学者不可耻言之鄙俚也。
　　论治病略例第三
　　夫天布五行，以植万类，人禀五常，以为五脏，经络腑输，阴阳会通，玄冥幽微，变化难极。《易》曰：非天下之至赜，其孰能与於此。观今之医，不念思求经旨，以演其所知，各承家技，始终循旧，省病问疾，务在口给，相对斯须，便处汤药，按寸不及尺，握手不及足，人迎趺阳，三部不参，动数发息，不满五十，短期未知决诊，九候曾无仿佛，明堂阙庭，尽不见察，所谓窥管而已。夫欲视死别生，固亦难矣。此皆医之深戒，病者可不谨以察之，而自防虑也。
