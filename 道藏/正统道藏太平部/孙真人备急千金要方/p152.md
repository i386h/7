<!-- { "loadSidebar": true } -->
　　夫房中术者，其道甚近，而人莫能行。其法，一夕御十人，闭固为谨，此房中之术毕矣。兼之药饵，四时勿绝，则气力百倍，而智慧日新。然此方之作也，非欲务於淫佚，苟求快意，务存节欲，以广养生也。非苟欲强身力，行#3女色以纵情，意在补益以遣疾也。此房中之微旨也。是以人年四十已下，即服房中之药者，皆所以速祸，慎之慎之！故年未满四十者，不足与论房中之事。欲心未止，兼饵补药，倍力耗丧#4，不过半年，精髓枯竭，惟向死近。少年极须慎之。人年四十已上，常固精养气不耗#5，可以不老。又饵云母，足以愈疾延年。人年四十己上，勿服泻药，常饵补药大佳。昔黄帝御女一千二百而登仙，而俗人以一女伐命，知与不知，岂不远矣。其知道者，御女苦不多耳。
　　凡妇人不必须有颜色妍丽，但得少年未经生乳，多肌肉，益也。若足财力，选取细发、目精黑白分明，体柔骨软，肌肤细滑，言语声音和调，四肢骨节皆欲足肉，而骨不大，其体及腋皆不欲有毫，有毫当软细，不可极於相者。但蓬头蝇面，槌项结喉，雄声大口，高鼻麦齿，目精浑浊，口颔有毫，骨节高大，发黄少肉，隐毫多而且强，又生逆毫，此相不可，皆贼命损寿也。
　　凡御女之道，不欲令气未感动，阳气微弱，即以交合。必须先徐徐调和#6，使神和意感，良久，乃可令得阴气，阴气推之，须臾自强，所谓弱而内迎，坚急出之，进退欲令疏迟，情动而止；不可高自投掷，颠倒五脏，伤绝精脉，生致百#7病。但数交而慎密者，诸病皆愈，年寿日益，去仙不远矣，不必九一三五之数也。能百接而不施泻者，长生矣。若御女多者，可采气。采气之道，但深接勿动，使良久气上面热，以口相当，引取女气而吞之，可疏疏进退，意动便止，缓息眠目，偃卧道引，身体更强，可复御他女也。数数易之，则得益多；人常御一女，阴气转弱，为益亦少。阳道法火，阴家法水，水能制火，阴亦消阳，久用不止，阴气逾阳，阳则转损，所得不补所失。但能御十二女而不复施泻者，令人不老，有美色；若御九十三女而自固者，年万岁矣。
　　凡精少则病，精尽则死，不可不思，不可不慎之也。数交而一泻#8，精气随长，不能使人虚也。若不数交，交而即泻，则不得益。泻之精气自然生长，但迟微，不如数交接不泻之速也。
　　凡人习交合之时，常以鼻多内气，口微吐气，自然益矣。交会毕蒸热，是得气也。以昌蒲末三分，白粱粉傅摩令燥，既使强盛，又湿疮不生也。凡欲施泻者，当闭口张目，闭气，握固两手，左右上下缩鼻取气，又缩下部及吸腹，小偃脊膂，急以左手中两指抑屏翳穴，长吐气并琢齿千遍，则精上补脑，使人长生。若精妄出，则损神也。
　　《仙经》曰：令人长生不老，先与女戏，饮玉浆。玉浆，口中津也。使男女感动，以左手握持，思存丹田中有赤气，内黄外白，变为日月，徘徊丹田中，俱入泥垣，两半合成一因。闭气深内勿出入，但上下徐徐咽气，情动欲出，急退之。此非上士有智者，不能行也。其丹田在脐下三寸；泥垣者在头中对两目直入内。思作日月想，合径三寸许，两半放形而一，谓日月相□者也。虽出入仍思念所作者勿废，佳也。又日：男女俱仙之道，深内勿动精，思脐中赤色，大如鸡子形，乃徐徐出入，情动乃退，一日一夕可数十为定，令人益寿。男女各息意共存思之，可猛念之。
　　御女之法，能一月再泄，一岁二十四泄，皆得二百岁，有颜色，无疾病。若加以药，则可长生也。人年二十者，四日一泄；三十者，八日一泄；四十者，十六日一泄；五十者，二十日一泄；六十者，闭精勿泄，若体力犹壮者，一月一泄。凡人气力自有强盛过人者，亦不可抑忍，久而不泄，致生痈疽。若年过六十，而有数旬不得交合，意中平平者，自可闭固也。
　　昔正观初，有一野老，年七十余，诣余云：数日来阳气益盛，自思气血已衰，何有此盛#9？未知垂老有此，为善恶耶？余答之曰：是大不祥。子独不闻膏火乎？夫膏火之将竭也，必先暗而后明，明止则灭。今足下年迈桑榆，久当闭精息欲。兹忽春情猛发，岂非反常耶？窃为足下忧之，子其勉欤！后四旬，发病而死。此其不慎之效也。如斯之辈非一，且疏一人，以勖将来耳。
　　所以善摄生者，凡觉阳事辄盛，必谨而抑之，不可纵心竭意以自贼也。若一度制得，则一度火灭，一度增油；若不能制，纵情施泻，即是膏火将灭，更去其油，可不深自防！所患人少年时不知道，知道亦不能信行之，至老乃知道，便已晚矣，病难养也。晚而自保，犹得延年益寿；若年少壮而能行道者，神#10仙速矣。或曰：年未六十，当闭精守一为可尔否？曰：不然。男不可无女，女不可无男。无女则意动，意动则神劳，神劳则损寿。若念真正无可思者，则大佳，长生也。然而万无一有。强抑郁闭之，难持易失，使人漏精尿浊，以致鬼交之病，损一而当百也。其服食药物，见别卷中。
　　御女之法：交会者当避丙丁日，及弦望晦朔、大风大雨大雾、大寒大暑、雷电霹雳、天地晦冥、日月薄蚀、虹霓地动，若御女者，则损人神，不吉。损男百倍，令女得病，有子必癫痴顽愚、喑痘聋聩、孪跛盲眇、多病短寿、不孝不仁。又避日月星辰、火光之下、神庙佛寺之中、井灶圊厕之侧、冢墓尸柩之傍，皆所不可。夫交合如法，则有福德，大智善人降托胎中，仍令性行调顺，所作和合，家道日隆，祥瑞竞集；若不如法，则有薄福、愚痴、恶人来托胎中，仍令父母性行凶险，所作不成，家道日否，殃咎屡至。虽生成长，家国灭亡。夫祸福之应，有如影响。此乃必然之理，可不再思之！若欲求子者；但待妇人月经绝后一日、三日、五日，择其王相日及月宿在贵宿日，以生气时夜半后乃施泻，有子皆男，必寿而贤明高爵也。以月经绝后二日、四日、六日施泻，有子必女。过六日后勿得施泻，既不得子，亦不成人。
　　王相日：
　　春甲乙，夏丙丁，秋庚辛，冬壬癸。
　　月宿日：
　　正月一日、六日、九日、十日、十一日、十二日、十四日、二十一日、二十四日、二十九日。
　　二月四日、七日、八日、九日、十日、十二日、十四日、十九日、二十二日、二十七日。
　　三月一日、二日、五日、六日、七日、八日、十日、十七日、二十日、二十五日。
　　四月三日、四日、五日、六日、八日、十日、十五日、十八日、二十二日、二十八日。
　　五月一日、二日、三日、四日、五日、六日、十二日、十五日、二十日、二十五日、二十八日、二十九日、三十日。
　　六月一日、三日、十日、十三日、十八日、二十三日、二十六日、二十七日、二十八日、二十九日。
　　七月一日、八日、十一日、十六日、二十一日、二十四日、二十五日、二十六日、二十七日、二十九日。
　　八月五日、八日、十日、十三日、十八日、二十一日、二十二日、二十三日、二十四日、二十五日、二十六日。
　　九月三日、六日、十一日、十六日、十九日、二十日、二十一日、二十二日、二十四日。
　　十月一日、四日、九日、十日、十四日、十七日、十八日、十九日、二十日、二十二日、二十三日、二十九日。
　　十一月一日、六日、十一日、十四日、十五日、十六日、十七日、十九日、二十六日、二十九日。
　　十二月四日、九日、十二日、十三日、十四日、十五日、十七日、二十四日。
　　若合，春甲寅乙卯、夏丙午丁巳、秋庚申辛酉、冬壬子癸亥，与此上件月宿日合者尤益。
　　黄帝杂禁忌法曰：人有所怒，血气未定，因以交合，令人发痈疽。又不可忍小便交合，使人淋，茎中痛；面失血色，及远行疲乏来入房，为五劳虚损，少子；且妇人月事未绝，而与交合，令人成病，得白驳也。水银不可近阴，令人消缩；鹿、猪二脂不可近阴，令阴痿也。
　　孙真人备急千金要方卷之八十三竟
　　#1凶：影宋刻本作『远』，属下读。
　　#2识：原作『诸』，据影宋刻本改。
　　#3行：影宋刻本作『幸』。
　　#4耗丧：影宋刻本作『行房』。
　　#5固精养气不耗：影宋刻本作『服炼乳散不绝』。
　　#6调和：影宋刻本作『嬉戏』。
　　#7百，．原作『日』，据影宋刻本改。
　　#8数交而一泻：『数』下至『 御女之法』一节文末『自可闭固也』凡五百一十二字原脱，据影宋刻本补。
　　#9自思气血已衰，何有此盛：影宋刻本作『思与家妪画寝，春事皆成』 。
　　#10神：影宋对本作『得』。
　　#11若欲求子者；『若』下至『若合』节文末『与此上件月宿日合者尤益』凡五百二十三字原脱，据影宋刻本补。
　　孙真人备急千金要方卷之八十四
　　宋朝奉郎守太常少卿充秘阁校理林亿等校正
　　平脉方#1
　　平脉大法第一
　　论曰：夫脉者，医之大业也。既不深究其道，何以为医者哉！是以古之哲医，寤寐俯仰，不与常人同域，造次必於医，颠沛必於医，故能感於鬼神，通於天地，可以济众，可以依凭。若与常人混其波澜，则庶事隳坏，使夫物类将何仰焉？由是言之，学者必当屏弃俗情，凝心於此，则和鹊之功因兹可得而致也。
　　经曰：诊脉之法，常以平旦，阴气未动，阳气未散，饮食未进，经脉未盛，络脉调均，气血未乱，故乃可诊有过之脉。《脉经》云：过此非也。切#2脉动，静而视精明，察五色，观五脏有余不足，六腑强弱，形之盛衰，可以此参互#3，诀生死之分也。
　　又曰：平脉者，皆於平旦，勿食勿语，消息体气，设有所作，亦如食顷，师亦如之。既定，先诊寸口，初重指切骨，定毕便渐举指，令指不厚不薄，与皮毛相得，如三菽之重。於轻重之间，随人强弱肥瘦，以意消息进退，举按之宜，称其浮沉诸类，应於四时五行，与人五脏相应。不尔者，以其轻重相薄，寻状论寒暑得失。
　　凡人禀形，气有中适，有躁静，各不同，气脉潮动，亦各随其性韵，一呼而脉再至，一吸而脉再至，呼吸定息之间复一至，合为五至，此为平和中适者也。春秋日夜正等，无余分时也，其余日则其呼而脉至多，吸而脉至少，或吸而脉至多，呼而脉至少，此则不同，如冬夏日夜长短之异也。凡气脉呼吸法昼夜，变通效四时，然於呼吸定息应五至之限，无有亏僻。犹晷刻与四时有长短，而岁功日数无遗也。若人有赢有壮，其呼吸虽相压遏，而昼夜息度随其漏刻，是谓呼吸象昼夜，变通效四时。
