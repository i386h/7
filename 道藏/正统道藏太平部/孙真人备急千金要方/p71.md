<!-- { "loadSidebar": true } -->
　　心在声为笑，在变动为忧，在志为喜。喜伤心，精气并於心则喜。心虚则悲，悲则忧；实则笑，笑则喜。
　　时主夏病者，时间时甚。知其源，取其输，观其应，审其害。
　　病先发於心者，心痛。一日之肺，喘咳；三日之肝，胁痛支满；五日之脾，闭塞不通，身痛体重。三日不已，死，冬夜半，夏日中。
　　病在心，日中慧，夜半甚，平旦静。
　　假令心病，北行若食豚鱼得之，不者当以冬时发，得病以壬癸日也#5。
　　凡心病之状，胸内痛，胁支满，两胁下痛，膺背肩胛间痛，两臂内痛。虚则胸腹大，胁下与腰背相引而痛，取其经手少阴、太阳舌下血者；其变病，刺郄中血者。
　　心脉沉之小而紧，浮之不喘，苦心下聚气而痛，食不下，喜咽唾，时手足热烦满，时忘不乐，喜太息，得之忧思。
　　心病其色赤，心痛短气，手掌烦热，或啼笑骂詈，悲思愁虑，面赤身热，其脉实大而#6数，此为可治。宜服阙宜服者药。春当刺中冲，夏刺劳宫，季夏刺大陵，皆补之；秋刺间使，冬刺曲泽，皆泻之。此是手心主心胞络经。又当灸巨阙五十壮，背第五椎百壮。
　　邪在心，则病心痛善悲，时眩仆，视有余不足而调其输。
　　愁忧思虑则伤心，心伤则苦惊喜忌善怒。
　　心中风者，翕翕发热，不能起，心中饥则饮食，食则呕。
　　心中寒者，其人病心如啖蒜齏状，剧者心痛彻背，背痛彻心，如蛊注。其脉浮者，自吐乃愈也。
　　心伤，其人劳倦，头面赤而下重，心中痛彻背，自烦发热，气少者属於心当脐跳手，其脉弦，此为心脏伤所致也。
　　邪哭使魂魄不安者，血气少也，血气少者属於心，心气虚者其人即畏，合目欲眠梦远行而精神离散，魂魄妄行。阴气衰者即为癫，阳气衰者即为狂。五脏者，魂魄之宅舍精神之所依托也。魂魄飞扬者，其五脏空虚也，即邪神居之，神灵所使鬼而下之，脉短而微，其脏不足则魂魄不安，魂属於肝，魄属於肺，肺主津液，即为涕泣出，肺气衰者即泣出，肝气衰者魂则不安，肝主善怒，其声呼。
　　心水者，其人身体肿一作重而少气，不得卧，烦而躁，其阴大肿。
　　真心痛，手足清至节，心痛甚者，旦发夕死，夕发旦死。
　　心腹痛，懊憹发作，肿聚往来上下行，痛有休作，心腹中热，善渴涎出者，是蛔咬也。以手聚而坚持之，无令得移，以大针刺之，久持之，虫不动乃出针。肠中有虫蛔咬，皆不可取以小针。
　　心胀者，烦心短气，卧不安。
　　凡心脉急，名曰心疝，小腹当有形，其以心为牡脏，小肠为之使，故小腹当有形。
　　诊得心积，沉而芤，时上下无常处，病胸满悸。腹中热，面赤咽乾，心烦，掌中热，甚则唾血，身瘈疭，主血厥，夏瘥冬剧，色赤也。
　　心之积，名曰伏梁，起於脐上，上至心，大如臂，久久不愈，病烦心心痛，以秋庚辛日得之，何也？肾病传心，心当传肺，肺适以秋王，王者不受邪，心复欲还肾，肾不肯受，因留结为积，故知伏梁以秋得之。
　　心病烦闷少气，大热，热上汤心，呕咳吐逆，狂语，汗出如珠，身体厥冷，其脉当浮，今反沉濡而滑，其色当赤而反黑者，此是水之克火，为大逆，十死不治。
　　征音人者，主心声也。心声笑，其音竽，其志喜，其经手少阴。厥逆太阳则荣卫不通，阴阳反错，阳气外击，阴气内伤，伤则寒，寒则虚，虚则惊掣心悸，定心汤主之。方见别卷。语声前宽后急，后声不续，前混后浊，口□冒昧好自笑，此为厉风入心，刑沥汤主之。方见别卷。心虚风寒，半身不遂，骨节离解，缓弱不收，便利无度，口面□邪，姜附汤主之。方见别卷。此病不盈旬日，宜急洽之。又笑而呻，呻而反忧，此为水克火，阴击阳，阴起而阳伏，伏则实，实则伤热，热则狂，闷乱冒珠，言多谬误，不可采听，此心已伤，若其人口唇正赤可疗，青黄白黑不可疗也。
　　心病为疟者，令人心烦甚，欲得清水，反寒多不甚热。方见别卷。若其人本来心性和雅，而忽弊急反於常，白木酒主之。方见别卷。或言未竟便住，以手剔脚爪，此人必死，祸虽未及，名曰行尸。此心病声之候也，虚则补之，实则泻之，不可治者，明以察之。
　　赤为心，心合脉，赤如鸡冠者吉。心主舌，舌是心之余。其人火形相，比於上征，赤色，广□，兑面，小头，好肩背髀腹，小手足，行安地，疾行播肩背，肉满有气，轻财，少信多虑，见事明了，好顾急心，不寿暴死，耐春夏，不耐秋冬。秋冬感而生病，主手少阴窍家然。□□长短倾正则心应之，正赤色。小理者则心小，小则邪弗能伤，易伤以忧；粗理者则心大，大则虚，虚则寒，寒则忧不能伤，易伤於邪。无□□者则心高，高则实，实则热，热则满於肺中；闷而善忘，难开以言。□□小短举者则心下，下则藏外，易伤於寒，易恐以言。□□长者则心坚，坚则藏安守#7固。□□弱以薄者则心脆，脆则善病消瘅热#8中。□□直下不举者则心端正，端正则和利难伤。□□向一方者则心偏倾，偏倾瓢操持不一，无守司也。一云若□□小短薄弱而下则心下，下则虚，虚则伤寒，病忧恚内损，心暴痛而好唾清涎，口臭，虫齿痛侵历齿；若□□高起则心高，高则实，实则热，热则满於心，闷而善忘，恐悸，喉燥口痛，牙痈舌伤，小儿则便秘，口重舌，鹅口，声嘶。方见头面篇中。
　　凡人部分陷起者，必有病生。小肠太阳为心之部，其处陷起即病生矣。藏含内外#9，沉浊属内，浮清居外。若外病内入，小腹满起；内病裹出，所部陷没。外入内，前治阳，后补阴；内出外，前补阴，后泻阳。阳则实热，阴则虚寒。在阳主外，在阴主内。
　　凡人死生休咎，则藏神前变形於外。人心前病，则口为之开张；若心前死，则枯黑，语声不转；若天中等分，墓色应之，卯#10死不治。看应增损，斟酌赊促。赊则不出四百日内，促则不腠#11旬月之间。心病少愈而卒死，何以知之？曰：赤黑色黯点如博棋#12，若见颜，度年上必卒死。心绝一日死，何以知之？两目回回直视，肩息，立死。凡面赤目白，忧恚思虑，心气内索，面色反好，急求棺椁，不过十日死。又面黄目赤不死，赤如衃血死。吉凶之色若在於分部，朏朏而见，赤黑入口，此必死，不出其年，名曰行尸。若年上无应，三年之中病必死矣。
　　夏火心脉色赤，主手太阳也，夏取盛经分腠。夏者火始治，心气始长，脉瘦气弱，阳气留溢，热熏分腠，内至於经，故取盛经分腠绝肤而病去者，邪居浅也。所谓盛经者，阳脉也。
　　其脉本在外踝之后，应在命门之上三寸。命门者，在心上一寸也。脉根在少泽，少泽在手小指端。
　　其筋起於小指之上，结於腕上，循臂内廉，结肘内兑骨之后，弹之应小指之上，入结腋下。其支者，后走腋后廉，上绕肩胛，循颈出足太阳之筋前，结於耳后完骨。其支者，入耳中，直出耳上，下结於颔上，属目外眦。
　　其脉起於小指之端，循手外侧上腕，出踝中直上，循臂骨下廉，出肘内侧两骨之间，上循臑外后廉，出肩解，绕肩胛，交肩上，入缺盆，向腋络心，循咽下膈，抵胃属小肠。其支者，从缺盆循颈上颊，至目兑眦，却入耳中。其支者，别颊，上□#13抵鼻，至目内眦，斜络於颧。合手少阴为表裹，少阴本在兑骨之端，应在背后，同会於手太阴。
　　其手太阳之别，名曰支正，上腕五寸，内注少阴。其别者，上走肘，络肩□，主心生病。病实则小肠热，热则节弛，弛则阳病，阳脉大，反逆於寸口再倍，病则嗌痛颔肿，耳聋目黄，卧不能言，闷则急坐。虚则小肠寒，寒则生疣，疣则阴病，阴脉反小於寸口过於一倍，病则短气，百节痛，筋急颈痛，不能转顾。此尽是手太阳小肠经筋脉支别为病，今取心主包络、少阴心经附於后。
　　手心主之别，名曰内关，去腕五寸《甲乙》作二寸，出於两筋间，循经以上，击於心包，络心系。气实则心痛，虚则为烦心，取之两筋间。
　　手心主之脉起於胸中，出属心包，下膈，历络三焦。其支者，循胸出胁，下腋三寸，上抵腋，下循臑内，行太阴、少阴之间，入肘中，下臂，行两筋之间，入掌中，循中指出其端。其支者，别掌中，循小指次指出其端。是#14动则病手心热，肘臂挛急，腋肿，甚则胸胁支满，心中澹澹大动，面赤目黄，善笑不休。是主脉所生病者，烦心心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大一倍於人迎，虚者则寸口反小於人迎。
　　手少阴之别，名曰通理，在腕后一寸，别而上行，循经入咽中，系舌本，属目系。其实则支#15膈，虚则不能言。取之掌后一寸，别走太阳。
　　手少阴之脉起於心中，出属心系，上膈，络小肠。其支者，从心系上侠咽，系目系。系目系，一作循胸而出胁。其直者，复从心系却上肺，出腋下，下循臑内后廉，行太阴心主之后，下肘内廉，循臂内后廉，抵掌后兑骨之端，入掌后内廉，循小指之内，出其端。是动则病嗌乾心痛，渴而欲饮，是为臂厥。是主心所生病者，目黄，胁满痛，臑臂内后廉痛厥，掌中热痛。为此诸病，盛则泻之，虚则补之。盛者则寸口大再倍於人迎，虚者则寸口反小於人迎。
　　手少阴之脉独无输，何也？曰：少阴者，心脉也。心者，五脏六腑之大主也，为帝王，精神之所舍，其脏坚固，邪不能容，容之则伤心，心伤则神去，神去则身死矣。故诸邪在於心者，皆在心之包络。包络者，心主之脉也。故少阴无输也，少阴无输，心不病乎？曰：其外经腑病，脏不病，故独取其经於掌后兑骨之端也。
　　夏三月，主心小肠，赤脉□病也，其源从少阴太阳之气相搏而停，则荣卫不通，皮肉痛起。太阳动发少阴，淫邪之气因而作，则脏腑随时受夏疫病也，其病相反#16。若腑虚则为阴邪气所伤，身战脉掉，捉所不禁；脏实则为阳毒所侵，肉热，口开舌破，咽塞声嘶，故曰赤脉□病。方见伤寒卷中。
　　扁鹊云：灸肾肝心三输，主治丹一作痹毒病，当依源为治，表治阴阳，调和脏腑，疾不生矣。
　　心虚实第二 脉 方 灸法
　　心实热左手寸口人迎以前脉阴实者，手少阴经也。病苦闭，大便不利，腹满，四肢重，身热，名曰心实热也。
　　石膏汤，治心热实或欲吐，吐而不出，烦闷喘急头痛方：
　　石膏一斤　淡竹叶　香豉各一升　小麦三升　地骨皮五两　茯苓三两　栀子仁三七枚
