<!-- { "loadSidebar": true } -->
　　冬脉如营，冬脉者，肾也，北方水也，万物之所以合藏也，故其气来沉以搏，故曰营，反此者病。何如而反？其气来如弹石者，此谓太过，病在外；其去如数者，此谓不及，病在中。太过则令人解，侠#2脊脉痛，而少气不欲言，不及则令人心悬如病饥，□中清，脊中痛，小腹满，小便变赤黄。
　　肾脉来喘喘累累如勾，按之而坚，曰平。冬以胃气为本，肾脉来如引葛，按之益坚，曰肾病。肾脉来发如夺索，辟辟如弹石，曰肾死。
　　真肾脉至搏而绝，如以指弹石辟辟然，色黄黑不泽，毛折乃死。
　　冬胃微石曰平，石多胃少日肾病，但石无胃日死，石而有勾曰夏病，勾甚曰今#3病。凡人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝不弦，肾不石也。
　　肾藏精，精舍志，盛怒不止则伤志，志伤则善忘#4前言，腰脊痛，不可以俯仰屈伸，毛悴色夭，死於季夏。
　　足少阴气绝则骨枯。少阴者，冬脉也，伏行而濡滑骨髓者也。故骨不濡，则肉不能着骨也。骨肉不相亲，即肉濡而却。肉濡而却，故齿长而垢，发无泽，发无泽者，骨先死，戊笃己死，土胜水也。
　　肾死脏，浮之坚，按之乱如转丸，益下入尺中者死。
　　冬肾水王，其脉沉濡而滑曰平。反得微涩而短者，是肺之乘肾，母之归子，为虚邪，虽病易治。反得弦细而长者，是肝之乘肾，子之乘母，为实邪，虽病自愈。反得大而缓者，是脾之乘肾，土之克水，为贼邪，大逆，十死不治。反得浮大而洪者，是心之乘肾，火之陵水，为微邪，虽病即瘥。
　　左手关后尺中阴绝者，无肾脉也，苦#5足下热，两髀裹急，精气竭少，劳倦所致，刺足太阳治阳。
　　左手关后尺中阴实者，肾实也，苦恍惚健忘，目视□□吭，耳聋怅怅善鸣，刺足少阴治阴。
　　右手关后尺中阴绝者，无肾脉也，苦足逆冷，上抢胸痛，梦入水见鬼，善魇寐，黑色物来掩人上，刺足太阳治阳。
　　右手关后尺中阴实者，肾实也，苦骨疼腰脊痛，内寒热，刺足少阴治阴。
　　肾脉沉细而紧，再至曰平，三至曰离经病，四至脱精，五至死，六至命尽，足少阴脉也。
　　肾脉急甚为骨痿癫疾；微急为奔豚，沉厥，足不收，不得前后。缓甚为折脊；微缓为洞下，洞下者，食不化，入咽还出。大甚为阴痿；微大为石水，起脐下，以至小腹肿垂垂然，上至胃管，死不治。小甚为洞泄；微小为消瘅。滑甚为癃□；微滑为骨痿，坐不能起，目无所见，视见黑花。涩甚为大痈；微涩为不月水，沉痔。
　　肾脉搏坚而长，其色黄而赤，当病折腰。其软而散者，当病少血。黑脉之至也，上坚而大，有积气在小腹与阴，名曰肾痹，得之沐浴清水而卧。
　　扁鹊曰：肾有病则耳聋。肾在窍为耳，然则肾气上通於耳，五脏不和，则九窍不通，阴阳俱盛，不得相营，故曰关格。关格者，不得尽期而死也。
　　肾在声为呻，在变动为栗，在志为恐。恐伤肾，精气并於肾则恐。
　　藏主冬病二在藏者取之井。
　　病先发於肾，小户腰脊痛，经酸。一日之膀胱，背膂筋痛，小便闭；二日上之心，心痛；三日之小肠，胀；四日不已，死。冬大晨，夏晏晡。
　　病在肾，夜半慧，日乘，四季甚，下晡静。
　　假令肾病，中央若食牛肉及诸土中物得之，不者，当以长夏时发，得病以戊己日也。
　　凡肾病之状，必腹大，陉肿痛，喘咳身重，寝汗出，憎风。虚即胸中痛，大腹小腹痛，清厥，意不乐，取其经足少阴、太阳血者。
　　肾脉沉之而大坚，浮之而大紧，苦#6手足骨肿，厥而阴不兴，腰脊痛，小腹肿，心下有水气，时胀闭，时泄。得之浴水中，身未乾而合房内，及劳倦发之。
　　肾病其色黑，其气虚弱，吸吸少气，两耳苦聋，腰痛，时时失精，饮食减少，膝以下清，其脉沉滑而迟，此为可治，宜服内补散、建中汤、肾气丸、地黄煎。春当刺涌泉，秋刺复溜，冬刺阴谷，皆补之；夏刺然谷，季夏刺太溪，皆泻之。又当灸京门五十壮，背第十四椎百壮。
　　邪在肾，则骨痛阴痹。阴痹者，按之而不得，腹胀腰痛，大便难，肩背颈项强痛，时眩，取之涌泉、昆仑，视有血者，尽取之。
　　有所用力举重，若入房过度，汗出如浴水，则伤肾。
　　肾中风#7，肾中寒#8。
　　肾水者，其人腹大脐肿，腰痛，不得溺，阴下湿如牛鼻头汗，其足逆寒，大便反坚。一云面反瘦。
　　肾胀者，腹满引背央央然，腰髀一作痹痛。
　　肾着之病，其人身体重，腰中冷如水状，一作如水洗状。一作如坐水中，形如水状。
　　反不渴，小便自利，食饮如故，是其证也。病属下焦，从身劳汗出，衣裹冷湿，故久久得之。
　　肾着之为病，从腰以下冷，腰重如带五千钱。
　　诊得肾积，脉沉而急，苦#9脊与腰相引痛，饥则见，饱则减，小腹裹急，口乾咽肿伤烂，目□□，骨中寒，主髓厥，善忘，色黑。
　　肾之积名曰奔豚，发於小腹，上至心下，如豚奔走之状，上下无时。久久不愈，病喘逆，骨痿少气，以夏丙丁日得之，何也？脾病传肾，肾当传心，心适以夏王，王者不受邪，肾复欲还脾，脾不肯受，因流结为积，故知奔豚者，以夏得之。
　　肾病手足逆冷，面赤目黄，小便不禁，骨节烦疼，小腹结痛，气冲於心，其脉当沉细而滑，今反浮大，其色当黑而反黄，此是土之克水，为大逆，十死不治。
　　羽音人者，主肾声也。肾声呻，其音瑟，其志恐，其经足少阴。厥逆太阳则荣卫不通，阴阳翻祚，阳气内伏，阴气外升，升则寒，寒则虚，虚则厉风所伤，语音赛吃不转，偏枯，脚偏跛蹇。若在左则左肾伤，右则右肾伤。其偏枯风，体从鼻而分半边至脚，缓弱不遂，口亦欹，语声混浊，便利仰人，耳偏聋塞，腰背相引，甚则不可治，肾沥汤主之。方见别卷中。又呻而好恙，恙而善忘，恍惚有所思，此为土克水，阳击阴，阴气伏而阳气起，起则热，热则实，实则怒，怒则忘，耳听无闻，四肢满急，小便赤黄，语音口动而不出，笑而看人。此为邪热伤肾，甚则不可治。若面黑黄，耳不应，亦可治。
　　肾病为疟者，令人凄凄然，腰脊痛宛转，大便难，目眴眴然，身掉不定，手足寒，恒山汤主之。方见别卷中。若其人本来不吃，忽然謇吃而好嗔恚，反於常性，此肾已伤，虽未发觉，已是其候，见人未言而前开口笑，还闭口不声，举手栅腹一作把眼，此肾病声之候也。虚实表裹，浮沉清浊，宜以察之，逐以治之。
　　黑为肾，肾合骨，黑如乌羽者吉。肾主耳，耳是肾之余。其人水形，相比於上羽，黑色，大头，曲面，广颐，小肩，大腹，小手足，发行摇身，下尸长，背延延也，不敬畏，善欺给，人戮死。耐秋冬，不耐春夏，春夏感而生病，主足少阴污污然。耳大小、高下、厚薄、偏圆，则肾应之。正黑色小理者，则肾小，小即安，难伤；粗理者，则肾大，大则虚，虚则肾寒，耳聋或鸣，汗出，腰痛不得俯仰，易伤以邪。耳高者，则肾高，高则实，实则肾热，背急缀痛，耳脓血出，或生肉塞耳。耳后陷者，则肾下，下则腰尻痛，不可以俯仰，为狐疝。耳坚者，则肾坚，坚则肾不受病，不病腰痛。耳薄者，则肾脆，脆则伤热，热则耳吼闹，善病消瘅。耳好前居牙车者，则肾端正，端正则和利，难伤。耳偏高者，则肾偏歌，偏歌则善腰尻偏痛。
　　凡人分部骨陷者，必死不免。侠膀胱并太阳为肾之部，骨当其处陷也。而脏气通於内外，部亦随而应之。沉浊为内，浮清为外。若色从外走内者，病从外生，部处起。若色从内出外者，病从内生，部处陷。内病前治阴，后治阳；外病前治阳，后治阴。阳主外，阴主内。
　　凡人生死休否，则脏神前变形於外。人肾前病，耳则为之焦枯；若肾前死，耳则为之□黑焦癖。若天中等分，暮色应之，必死不治。看应增损，斟酌赊促，赊不出四百日内，促则旬月#10之间。肾病少愈而卒死，何以知之？曰：黄黑色黡点如拇指应耳，此必卒死。肾绝，四日死，何以知之？齿为暴黑，面为正黑，目中黄，腰中欲折，白汗出如流，面黑目青一作白，肾气内伤，病因留积，八日当亡，是死变也。面黄目黑不死，黑如始死，吉凶之色，天中等分，左右发色不正，此是阴阳官位，相法若不遭官事而应死也；其人面目带黄黑，连耳左右，年四十以上百日死；若偏在一边，最凶，必死；两边有，年上无，三年之内祸必至矣。
　　冬水肾脉色黑，主足少阴脉也。少阴何以主肾？曰：肾者主阴，阴水也，皆生於肾，此脉名曰太冲，凡五十七穴，冬取其井荥。冬者水始治，肾方闭，阳气衰少，阴气坚盛，太阳气伏沉，阳脉乃去。故取井以下阴气逆，取荣以通《素问》作实阳气。其脉本在内踝下二寸，应舌下两脉，其脉根於涌泉。涌泉在脚心下，大拇指筋是。
　　其筋起於小指之下，入足心，并太阴之筋而邪走内踝之下，结於踵，与太阳之筋合而上结於内辅下，并太阴之筋而上循阴股，结於阴器，循脊内侠膂，上至项，结於枕骨，与太阳之筋合。
　　其脉起於小指之下，斜趣足心，出然骨之下，循内踝之后，别入跟中，以上端内，出腘中内廉，上股内后廉，贯脊属肾，络膀胱。其直者，从肾上贯肝鬲，入肺中，循喉咙，侠舌本。其支者，从肺出，络心，注胸中。合足太阳为表裹。太阳本在跟以上五寸中，同会於手太阴。
　　其足少阴之别，名曰大锺，当踝后绕跟，别走太阳。其别者，并经上走於心包，下贯腰脊。主肾生病，病实则膀胱热，热则闭癃，癃则阳病，阳脉反逆大於寸口再倍，其病则口热舌乾，咽肿上气，嗌乾及痛，烦心心痛，黄瘅肠澼，脊股内后廉痛，痿厥、嗜卧，足下热而痛，灸则强食而生灾，缓带被发，大杖重履而步。虚则膀胱寒，寒则腰痛，痛则阴脉反小於寸口，其病则饥而不欲食，面黑如炭色，咳唾则有血，喉鸣而喘，坐而欲起，目□□无所见，心悬若病饥状，气不足则善恐，心惕惕若人将捕之，是为骨厥。
　　冬三月者，主肾膀胱，黑骨温病也，其源从太阳少阴相搏，蕴积三焦，上下壅塞，阴毒内行，脏腑受客邪之气，则病生矣，其病相反。若腑虚则为阴毒所伤，裹热外寒，意欲守火而引饮，或腰中痛欲折；若脏实则为阳温所损，胸胁切痛，类如刀刺，不得动转，热彭彭，若服冷药过差而便洞泻，故曰黑骨温病也。
　　扁鹊曰：灸脾肝肾三输，主治丹金毒黑温之病，当依源为理，调脏理腑，清浊之病不生也。
　　肾虚实第二脉 方 灸法
　　肾实热
