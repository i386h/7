<!-- { "loadSidebar": true } -->
　　大黄　黄苓　莽草　巴豆　野葛　牡丹　踯躅　芫花　蜀椒　皂荚　藜芦　附子各一两
　　右十二味，□咀，以苦酒渍药一宿，以成煎猪膏三斤，微火煎三沸一下，别内白芷一片，三上三下，白芷色黄药成，去滓。微火炙手摩病上，日三。
　　野葛膏，治恶风毒肿，疼痹不仁，瘰恶疮，痈疽肿陉，脚弱偏枯，百病方：
　　野葛　犀角　蛇衔　莽草《外台》作茵芋　乌头　桔梗　升麻　防风　蜀椒　乾姜　鳖甲　雄黄　巴豆各一两　丹参三两　踯躅花一升
　　右十五味，□咀，以苦酒四升，渍之一宿，以成煎猪膏五斤，微火煎，三上三下，药色小黄去滓，以摩病上。此方不可施之猥人，慎之。《胡洽》无丹参、踯躅，有细辛。又苏恭以白芷、防己、吴茱萸、附子、当归，代巴豆、雄黄、蛇衔、防风、鳖甲。
　　苍梧道士陈元膏，治一切风湿骨肉疼痹方：
　　当归　细辛　芎藭各一两　桂心五寸　天雄三＋枚　生地黄三斤　白芷一两半　丹砂二两　乾姜十累　乌头三两　松脂八两　猪肪十斤
　　右十二味，□咀，以地黄汁渍药一宿，煎猪肪，去滓内药，煎十五沸，去滓，内丹砂末熟搅。用火炙手摩病上，日千遍瘥。《胡洽》有人参、防风各三两，附子三十枚、雄黄二两，为十五味。《肘后》、《千金翼》有附子二十二铢、雄黄二两半、大酢三升，为十五味。《崔氏》与《千金翼》同。
　　裴公八毒膏，治卒中风毒，腹中绞刺痛，飞尸入脏，及魇寐不寤，尸厥，奄忽不知人，宿食不消，温酒服如枣核大，得下止；若毒气甚，咽喉闭塞不能咽者，折齿，内葱叶口中，以膏灌葱叶中令下；病肿者，向火摩肿上；若岁中多温，欲省病及行雾露中，酒服之，内鼻中亦得方：
　　蜀椒　当归　雄黄　丹砂各二两　乌头　巴豆各一升　薤白一斤　莽草四两
　　右八味，□咀，苦酒三升，渍一宿，用猪脂五斤，东向灶，苇薪火煎之，五上五下，候薤白黄色，绞去滓，研雄黄、丹砂如粉，内之，搅至凝乃止，膏成，盛不津器中。诸蜈蚣蛇蜂等毒者，以膏置疮上，病在外，悉傅之摩之，以破除日合。一方用誉石一两、蜈蚣二枚，是名八毒膏。《肘后》不用巴豆、莽草，名五毒膏。
　　孙真人备急千金要方卷之二十四竟
　　#1酒：原作『汤』，据影宋刻本改。
　　#2一雨：影宋刻本作『五两』。
　　#3一升：影宋刻本作『二升』。
　　孙真人备急千金要方卷之二十五
　　宋朝奉郎守太常少卿充秘阁校理林亿等校正
　　治诸风方
　　论杂风状第一
　　岐伯曰：中风大法有四，一曰偏枯，二曰风痱，三曰风懿，四曰风痹。夫诸急卒病多是风，初得轻微，人所不悟，宜速与续命汤，依输穴灸之。夫风者，百病之长。岐伯所言四者，说其最重也。
　　偏枯者，半身不随，肌肉偏不用而痛，言不变，智不乱，病在分胜之间。温卧取汗，益其不足，损其有余，乃可复也。《甲乙经》云：温卧取汗，则巨取之。
　　风痱者，身无痛，四肢不收，智乱不甚，言微可知则可治，甚即不能言，不可治。
　　风懿者，奄忽不知人，咽中塞，窒窒然，《巢源》作噫噫然有声，舌强不能言，病在脏腑，先入阴后入阳。治之，先补於阴，后泻於阳，发其汗，身转软者生。汗不出，身直者，七日死。《巢源》作眼下及鼻人中左右白者，可治；一黑一赤，吐沫者，不可治。
　　风痹、湿痹、周痹、筋痹、脉痹、肌痹、皮痹、骨痹、胞痹，各有证候，形如风状，得脉别也，脉微涩，其证身体不仁。
　　凡风多从背五脏输入，诸脏受病，肺病最急，肺主气息，又冒诸脏故也。肺中风者，其人偃卧而胸满，短气冒闷汗出者，肺风之证也。视目下鼻上两边下行至口色白者，尚可治，急灸肺输百壮，服续命汤，小儿减之；若色黄者，此为肺已伤，化为血矣，不可复治，其人当妄言，掇空指地，或自拈衣寻缝，如此数日死。若为急风邪所中，便迷漠恍惚，狂言妄语，或少气惙惙，不能复言，若不求师即治，宿昔而死，即觉便灸肺输及膈输、肝输数十壮，急服续命汤，可救也。若涎唾出不收者，既灸当并与汤也。诸阳受风，亦恍惚妄语，与肺病相似，然着缓可经久而死。
　　肝中风者，其人但踞坐，不得低头，绕两目连额上，色微有青者，肝风之证也。若唇色青、面黄，尚可治，急灸肝输百壮，服续命汤；若大青黑，面一黄一白者，此为肝已伤，不可复治，数日而死。
　　心中风者，其人但得偃卧，不得倾侧，闷乱冒绝汗出者，心风之证也。若唇正赤尚可治，急灸心输百壮，服续命汤；若唇或青或白或黄或黑者，此为心已坏为水，面目亭亭，时悚动者，不可复治，五六日死。一云旬日死。
　　脾中风者，其人但踞坐而腹满，身通黄，吐咸汁出者，尚可治，急灸胆输百壮，服续命汤；若目下青，手足青者，不可复治。
　　肾中风者，其人踞坐而腰痛，视胁左右未有黄色如饼集大者，尚可治，急灸肾输百壮，服续命汤；若齿黄赤鬓发直，面土色者，不可复治。
　　大肠中风者，卧而肠鸣不止，灸大肠输百壮，可服续命汤。
　　贼风邪气所中则伤於阳，阳外先受之，客於皮肤，传入於孙脉，孙脉满则入传於络脉，络脉满则输於大经中成病，归於六腑则为热，不时外止为啼哭，其脉坚大为实，实者外坚充满，不可按之，按之则痛也。经络诸脉傍支去者，皆为孙脉也。
　　凡风之伤人，或为寒中，或为热中，或为疠风，或为偏枯，或为贼风。故以春甲乙伤於风者为肝风，以夏丙丁伤於风者为心风，以四季戊己伤於风者为脾风，以秋庚辛伤於风者为肺风，以冬壬癸伤於风者为肾风。风中五脏六腑之输，亦为脏腑之风，各入其门户所中，则为偏风。风气循风府而上，则为脑风。风入头，则为目风眼寒。饮酒中风，则为酒风。入房汗出中风，则为内风。新沐中风，则为首风。久风入房中风，则为肠风。外在胜理，则为泄风。故曰：风者，百病之长也。至其变化，乃为他病，无常方焉。是知风者，善行而数变，在人肌肤中，内不得泄，外不得散，因人动静，乃变其性。有风遇寒则食不下，遇热则肌肉消而寒热；有风遇阳盛则不得汗，遇阴盛则汗自出。肥人有风，肌肉厚则难泄，喜为热中目黄；瘦人有风，肌肉薄则常外汗，身中寒，目汨出。有风遇於虚，胜理开则外出，凄凄然如寒状，觉身中有水淋状，时如竹管吹处，此是其证也；有风遇於实，胜理闭则内伏，令人热闷，是其证也。
　　新食竟取风为胃风，其状恶风，颈多汗，膈下塞不通，食饮不下，胀满形瘦，腹大失衣则愤满，食寒即洞泄。新热食竟入水自渍及浴者，令人大腹为水病。
　　因醉取风为漏风，其状恶风，多汗少气，口乾喜渴，近衣则身如火烧，临食则汗流如雨，骨节懈惰，不欲自劳。
　　新沐浴竟取风为首风，其状恶风而汗，多头痛。
　　新房室竟取风为内风，其状恶风，汗流沾衣。
　　劳风之为病，法在肺下，使人强上而目脱，唾出如涕，恶风而振寒，候之三日及五日中不精明者是也，七八日，微有青黄脓涕如弹丸大，从口鼻出为善，若不出则伤肺。
　　风邪客於肌肤，虚痒成风疹痛疮。风邪入深，寒热相搏则肉枯。邪客半身入深，真气去则偏枯。邪客关机中即挛，筋中亦然。邪淫於脏，梦脏大形小；淫於腑，梦脏小形大。邪随目系入脑，则目转眩。邪中睛，则散视见两物。风邪入脏，寒气客於中，不能发则喑痘喉痹舌缓，不时服药针灸，风逐脉流入脏，使人卒痹，缓纵噤痉致死。风入阳经则狂，入阴经则癫。阳邪入阴，病则静；阴邪入阳，病则怒。
　　若因热食汗浴，通胜理得开，其风自出，则觉肉中如针刺，步行运力欲汗，亦如此也。
　　凡觉肌肉中如刺，皆由胜理闭，邪气闭在肌中，因欲出也，宜解肌汤则善。
　　夫目瞷动，口唇动偏喎，皆风入脉，故须急服小续命汤，将八风散，摩神明白膏、丹参膏，依经针灸之。
　　诸痹由风寒湿三#1气，并客於分肉之间，迫切而为沫，得寒则聚，聚则排分肉，肉裂则痛，痛则神归之，神归之则热，热则痛解，痛解则厥，厥则他痹发，发则如是，此内不在脏，而外未发於皮肤，居分肉之间，真气不能周，故为痹也。其风最多者，不仁则肿为行痹，走无常处；其寒多者，则为痛痹；其湿多者，则为着痹；冷汗濡，但随血脉上下，不能左右去者，则为周痹也；痹在肌中，更发更止，左以应左，右以应右者，为偏痹也。
　　夫痹，其阳气少而阴气多者，故令身寒从中出；其阳气多而阴气少者，则痹且热也。
　　诸痹风胜者则易愈，在皮间亦易愈，在筋骨财难痊也，久痹入深，令荣卫涩，经络时疏，则不知痛。
　　风痹病不可已者，足如履冰，时如入汤，腹中股经淫滦，烦心头痛，伤脾肾；时呕眩，时自汗出，伤心；目眩，伤肝；悲恐，短气不乐，伤肺；不出三年死。一云三日。
　　太阳中风，重感於寒湿，则变痉也。痉者，口噤不开，背强而直，如发痫之状，摇头马鸣，腰反折，须臾十发，气息如绝，汗出如雨，时有脱，易得之者，新产妇人及金疮血脉虚竭、小儿脐风，大人凉湿得痉风者皆死。温病热盛入肾、小儿痫热盛皆痉，痉、喑、厥、癫皆相似，故久厥成癫，宜审察之。其重者患耳中策策痛，皆风入肾经中也。不治，流入肾，则喜卒然体痉直如死，皆宜服小续命汤两三剂也。若耳痛肿、生汁、作痈廊者，乃无害也，惟风宜防耳，针耳前动脉及风府神良。
　　诸风第二方 灸法
　　小续命汤，治卒中风欲死，身体缓急，口目不正，舌强不能语，奄奄忽忽，神情闷乱，诸风服之皆验，不令人虚方：
　　麻黄防己《崔氏》、《外台》不用人参黄苓　桂心　甘草　芍药　芎藭　杏仁各一两　防风一两半　附子一枚　生姜五两
　　右十二味，□咀，以水一斗二升，先煮麻黄三沸，去沫，内诸药，煮取三升，分三服，甚良；不瘥，更合三四剂必佳。取汗，随人风轻重虚实也。有人脚弱，服此方至六七剂得瘥。有风疹家，天阴节变，辄合服之，可以防喑一本云：恍惚者，加茯神、远志；如骨节烦疼，本有热者，去附子，倍芍药。《小品》、《千金翼》同。《深师》、《古今录验》有白木，不用杏仁。《救急》无芎藭、杏仁，止十味。《延年》无防风。
　　小续命汤，治中风冒昧，不知痛处，拘急不得转侧，四肢缓急，遗失便利，此与大续命汤同，偏宜产后失血，并老小人方：#2
