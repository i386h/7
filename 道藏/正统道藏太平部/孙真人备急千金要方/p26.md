<!-- { "loadSidebar": true } -->
　　儿洗浴、断脐竟，棚抱毕，未可与朱蜜，宜与甘草汤：以甘草如手中指一节许，打碎，以水二合，煮取一合，以绵缠沾取，与儿吮之。连吮汁，计得一蚬壳入腹止，儿当快吐，吐去心胸中恶汁也。如得吐，余药更不须与。若不得吐，可消息计，如饥渴，须臾更与之。若前所服及更与并不得吐者，但稍稍与之，令尽此一合止。如得吐出恶汁，令儿心神智慧无病也。饮一合尽都不吐者，是儿不含恶血耳，勿复与甘草汤，乃可与朱蜜，以镇心神、安魂魄也。
　　儿新生三日中，与朱蜜者不宜多，多则令儿脾胃冷，腹胀，喜阴痫，气急，变噤痉而死。新生与朱蜜法：以飞炼朱砂如大豆许，以赤蜜一蚬壳和之，以绵缠箸头沾取，与儿吮之。得三沾止，一日令尽此一豆许，可三日与之，则用三豆许也。勿过此，则伤儿也。与朱蜜竟，可与牛黄，如朱蜜多少也。牛黄益肝胆，除热，定精神，止惊，辟恶气，除小儿百病也。
　　新生三日后，应开肠胃，助谷神。可研米作厚饮，如乳酪厚薄，以豆大与儿咽之，频咽三豆许止，日三与之，满七日可与哺也。儿生十日始哺如枣核，二十日倍之，五十日如弹丸，百日如枣。若乳汁少，不得从此法，当用意小增之。若三十日而哺者，令儿无疾。儿哺早者，儿不胜谷气，令生病，头面、身体喜生疮，愈而复发，令儿廷弱难养。三十日后虽哺勿多，若不嗜食，勿强与之，不消#3，复生疾病。哺乳不进者，腹中皆有痰癖也。当以四物紫丸微下之，节哺乳，数日#4便自愈。小儿微寒热，亦当尔利之，要当下之，然后乃瘥。
　　凡乳儿不欲太饱，饱则呕吐。每候儿吐者，乳太饱也，以空乳乳之即消，日四。乳儿若脐未愈，乳儿太饱，令风中脐也。夏不去热乳，令儿呕逆。冬不去寒乳，令儿咳痢。母新房以乳儿，令儿赢瘦，交经不能行。母有热以乳儿，令变黄、不能食。母怒以乳儿，令喜惊，发气疝，又令上气癫狂。母新吐下以乳儿，令虚赢。母醉以乳儿，令身热腹满。
　　凡新生小儿，一月内常饮猪乳大佳。
　　凡乳母乳儿，当先极挼，散其热气，勿令汁奔出，令儿噎，辄夺其乳，令得息，息已，复乳之。如是十返五返，视儿饥饱节度，知一日中几乳而足，以为常。又常捉去宿乳。儿若卧，乳母当以臂枕之，令乳与儿头平乃乳之，令儿不噎。母欲寐，则夺其乳，恐填口鼻，又不知饥饱也。
　　浴儿法：
　　凡浴小儿，汤极须令冷热调和。冷热失所，令儿惊，亦致五脏疾也。凡儿冬不可久浴，浴久则伤寒；夏不可久浴，浴久则伤热。数浴背冷，则发痫。若不浴，又令儿毛落。新生浴儿者，以猪胆一枚，取汁投汤中以浴儿，终身不患疮疥，勿以杂水浴之。
　　儿生三日，宜用桃根汤浴：桃根、李根、梅根各二两，枝亦得，□咀之，以水三斗，煮二十沸，去滓，浴儿良，去不祥，令儿终身无疮疥。
　　治小儿惊，辟恶气，以金虎汤浴：金一斤、虎头骨一枚，以水三斗，煮为汤浴，但须浴即煮用之。
　　凡小儿初出腹有鹅口者，其舌上有白屑如米，剧者鼻中亦有之。此由儿在胞胎中受谷气盛故也，或妊娠时嗜糯米使之然。治之之法：以发缠着头，沾井花水撩拭之，三日如此，便脱去。如不脱，可煮栗荴汁令浓，以绵缠箸头拭之。若春夏无栗荴，可煮栗木皮，如用井花水法。
　　小儿初出腹有连舌，舌下有膜如石榴子中隔，连其舌下后，喜令兄言语不发不转也。可以爪摘断之，微有血出无害，若血出不止，可烧发作灰末傅之，血便止也。
　　小儿出腹六七日后，其血气收敛成肉，则口、舌、喉、颊裹清净也。若喉裹舌上有物，如芦摔盛水状者，若悬痈有胀起者，可以绵缠长针，留刃处如粟米许大，以针刺决之，令气泄，去青黄赤血汁也。一刺之止，消息一日，未消者，来日又刺之，不过三刺自消尽。余小小未消，三刺亦止，自然得消也。有着舌下如此者，名重舌；有着颊裹及上如此者，名重；有着齿龈上者，名重龈，皆刺去血汁也。
　　小儿生辄死治之法：
　　当候视儿口中悬痈前上有胞者，以指摘取头，决令溃去血，勿令血入咽，入咽杀儿，急急慎之。
　　小儿初出腹，骨肉未敛，肌肉犹是血也，血凝乃坚成肌肉耳。其血沮败不成肌肉，则使面目绕鼻口左右悉黄而啼，闭目，聚口，撮面，口中乾燥，四肢不能伸缩者，皆是血脉不敛也，喜不育。若有如此者，皆宜与龙胆汤也。方出下惊痫篇。
　　相儿命短长法：
　　儿初生，叫声连延相属者，寿。
　　声绝而复扬急者，不寿。
　　啼声散，不成人。
　　啼声深，不成人。
　　脐中无血者，好。
　　脐小者，不寿。
　　通身软弱如无骨者，不寿。
　　鲜白长大者，寿。
　　自开目者，不成人。
　　目视不正，数动者，大非佳。
　　汗血者，多厄不寿。
　　汗不流，不成人。
　　小便凝如脂膏，不成人。
　　头四破，不成人。
　　常摇手足者，不成人。
　　早坐、早行、早齿、早语，皆恶性，非佳人。
　　头毛不周匝者，不成人。
　　发稀少者，强，不听人。一作不聪。
　　额上有旋毛者，早贵，妨父母。
　　儿生枕骨不成者，能言而死。
　　尸骨不成者，能倨而死。
　　掌骨不成者，能匍匐而死。
　　踵骨不成者，能行而死。
　　膑骨不成者，能立而死。
　　身不收者，死。
　　鱼口者，死。
　　股间无生肉者，死。
　　颐下破者，死。
　　阴不起者，死。
　　阴囊下白者，死；赤者，死。
　　卵缝通达，黑者，寿。
　　论曰：儿三岁已上、十岁已下，视其性气高下，即可知其夭寿大略。儿小时识悟通敏过人者多夭，大则项橐、颜回之流是也。小儿骨法，成就威仪，回转迟舒，稍费人精神雕琢者，寿。其预知人意，回旋敏速者，亦夭，即杨修、孔融之徒是也。由此观一之，夭寿大略可知也。亦犹梅花早发，不睹岁寒；甘菊晚成，终於年事。是知晚成者，寿之兆也。
　　孙真人备急千金要方卷之九竟
　　#1儿：原作『男』，据影宋刻本补。
　　#2男：原作『儿』，疑与上『 男』字误量，据文义改。
　　#3不消：影宋刻本『不消』上有『强与之』三字。
　　#4日：原作『目』，据影宋刻本改。
　　孙真人备急千金要方卷之十
　　宋朝奉郎守太常少卿充秘阁校理林亿等校正
　　少小婴儿孺方
　　惊痫第三论　候痫法　方　灸法
　　论曰：少小所以有痫病及痉病者，皆由脏气不平故也。新生即痫者，是其五脏不收敛，血气不聚，五脉不流，骨怯不成也，多不全育。其一月四十日已上，至期岁而痫者，亦由乳养失理，血气不和，风邪所中也。病先身热掣疭、惊啼叫唤，而后发痫，脉浮者为阳痫，病在六腑，外在肌肤，犹易治也。病先身冷、不惊掣、不啼呼，而病发时脉沉者，为阴痫，病在五脏，内在骨髓，极难治也。病发身软、时醒者，谓之痫也。身强直，反张如弓，不时醒者，谓之痉也。诸反张，大人脊下#1容侧手，小儿容三指者，不可复治也。凡脉浮之与沉，以判其病在阴阳表裹耳。其浮沉复有大小、滑涩、虚实、运□鴂诸证，各依脉形为治。
　　《神农本草经》说：小儿惊痫有一百二十种，其证候微异於常，便是痫候也。初出腹，血脉不敛，五脏未成，稍将养失宜，即为病也，时不成人。其经变蒸之后有病，余证并宽，惟中风最暴卒也。小儿四肢不好，惊掣，气息小异，欲作痫，及变蒸日满不解者，并宜与龙胆汤。
　　凡小儿之痫有三种：有风痫，有惊痫，有食痫。然风病、惊痫时时有之，十儿之中，未有一二是风惊者。凡是先寒后热发者，皆是食痫也。惊痫皆按图灸之，风痫当与猪心汤，食痫当下乃愈，紫丸佳。凡小儿所以得风痫者，缘衣暖汗出，风因入也。风痫者，初得之时，先屈指如数，乃发作者，此风痫也。惊痫者，起於惊怖大啼，乃发作者，此惊痫也。惊痫微者，急持之，勿复更惊之，或自止也。其先不哺乳，吐而变热后发痫者，此食痛，早下则瘥。四味紫丸、逐癖饮最良，去病速而不虚人，赤丸本无赤丸方，诸医方并无。按此服四味紫丸不得下者，当以赤丸，赤丸瘥□，病重者当用之。今次后癖结胀满篇中第一方八味名紫双丸者，用朱砂色当赤，用巴豆，又用甘遂，比紫丸当□，疑此即赤丸也瘥□，病重者当用之。
　　凡小儿不能乳哺，当与紫丸下之。小儿始生，生气尚盛，但有微恶，则须下之，必无所损，及其愈病，则致深益，若不时下，则成大疾，疾成则难治矣。凡下，四味紫丸最善，虽下不损人，足以去疾。若四味紫丸不得下者，当以赤丸下之。赤丸不下，当倍之。若已下而有余热不尽，当按方作龙胆汤，稍稍服之，并摩赤膏。方见本篇末。风痫亦当下之，然当以猪心汤下之。惊痫但按图灸之，及摩生膏，方见本篇末。不可大下也。何者？惊瘥心气不定一作足，下之内虚，益令甚尔。惊痫甚者，特为难治。故养小儿常慎惊，勿令闻大声，抱持之间当安徐，勿令惊怖。又天雷时，当塞儿耳，并作余细声以乱之也。
　　凡养小儿，皆微惊以长其血脉，但不欲大惊，大惊乃灸惊脉。若五六十日灸者，惊复更甚，生百日后灸惊脉乃善。儿有热，不欲哺乳，卧不安，又数惊，此痫之初也，服紫丸便愈，不愈复与之。儿眠时小惊者，一月辄一以紫丸下之，减其盛气，令儿不病痫也。
　　儿立夏后有病，治之慎勿妄灸，不欲吐下，但以除热汤浴之，除热散粉之，除热汤、散见下篇伤寒条中。除热赤膏摩之，又以膏涂脐中，令儿在凉处，勿禁水浆，常以新水饮之。
　　小儿衣甚薄，则腹中乳食不消，不消则大便皆醋臭，此欲为癖之渐也，便将紫丸以微消之。服法：先从少起，常令大便稀，勿大下也。稀后便渐减之，不醋臭乃止药也。
　　凡小儿冬月下无所谓，夏月下难瘥。然有病者，不可不下，下后腹中当小胀满，故当节哺乳数日，不可妄下。又乳哺小儿，当令多少有常剂，儿渐大，当稍稍增之。若减少者，此腹中已有小不调也，便微服药，勿复哺之，但当与乳，甚者十许日，微者五六日止，哺自当如常。若都不肯食哺，而但欲乳者，此是有癖，为疾重要，当下之。不可不下，不下则致寒热，或吐而发痫，或更致下痢，此皆病重，不早下之所为也，此即难治矣。但先治其轻时，儿不耗损，而病可速愈。
