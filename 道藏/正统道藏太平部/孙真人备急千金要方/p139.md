<!-- { "loadSidebar": true } -->
　　屈两脚着生人两肩上，死人背向生人背，即负持走行，吐出水便活。
　　又方：
　　解死人衣，灸脐中。凡落水经一宿犹可活。
　　治冬月落水，冻四肢直，口噤，尚有微气者方：
　　以大器中熬灰使暖，盛以囊，薄其心上，冷即易。心暖气通，目得转，口乃开。可温尿粥稍稍吞之即活。若不先温其心，便持火炙身，冷气与火争即死。
　　治冻烂疮方：
　　猪后悬蹄，以夜半时烧，研细筛，以猪脂和傅。亦治小儿。
　　治入水手足肿痛方：
　　捣生胡麻薄之。
　　治酒醉中酒恐烂五脏方：
　　以汤着槽中渍之，冷复易。夏亦用汤。
　　又方：
　　捣茅根汁，饮三升。
　　又方：
　　凡醉不得安卧不动，必须使人摇转不住，特忌当风席地，及水洗、饮水、交接。
　　治饮酒头痛方：
　　竹茹五两，以水八升，煮取五升，去滓令冷，内破鸡子五枚，搅匀，更煮二沸，饮二升使尽，瘥。
　　治饮酒腹满不消方：
　　煮盥汤，以竹筒灌大孔中。
　　治饮酒中毒方：
　　煮大豆三沸，饮汁三升。
　　又方：
　　酒渍乾椹汁服之。
　　治酒病方：
　　葱白　豉各一升
　　右二味，以水四升，煮取二升，顿服。
　　治饮酒房劳虚受热，积日不食，四月中热，饮酒不已，酒入百脉，心气虚，令人错谬失常方：
　　芍药　人参　白薇　栝蒌根　枳实　知母各二两　甘草一两　生地黄八两　酸枣仁半升　茯神三两，《外台》作茯苓
　　右十味，□咀，以水一斗，煮取三升，分三服。
　　治连月饮酒，咽喉烂，舌上生疮方：
　　大麻仁一升　黄苓二两，《肘后》用黄檗
　　右二味，为末，蜜和丸含之。《千金翼》用黄檗二两。
　　治酒醉不醒方：
　　饮葛根汁一斗二升，取醒止。《肘后方》云：治大醉连日，烦毒不堪。
　　饮酒令人不醉方：
　　柏子仁　麻子仁各二两
　　右二味，治下筛，为一服，进酒三倍。
　　又方：
　　葛花　小豆花各等分
　　右二味，合为末，服三方寸匕，饮时仍进葛根汁、芹汁及枇杷叶饮，并能倍酒。
　　又方：
　　九月九日菊花为末，临饮服方寸匕。
　　又方：
　　小豆花叶，阴乾百日，为末服之。
　　又方：
　　五月五日取井中倒生草枝，阴乾，为末，酒服之。
　　饮酒令无酒气方：
　　乾蔓菁根二七枚，三遍蒸，为末，取两钱许，酒后水服。
　　治恶酒健嗔方：
　　空井中倒生草烧灰饮之，勿令知。
　　又方：
　　取其人床上尘和酒饮之。
　　断酒方：
　　柳花腊月鼠头灰
　　右二味，等分，为末，黄昏时酒服一杯。
　　又方：
　　酒七升着瓶中，熟朱砂半两着酒中，急塞瓶口，安着猪圈中，任猪摇动，经七日取酒尽饮。
　　又方：
　　正月一日酒五升，淋确头，捣一下，取饮之。
　　又方：
　　故毡中葈耳子七枚，烧作灰，黄昏时暖一杯酒，咒言与病狂人饮也，勿令知之，后不喜饮酒也。
　　又方：
　　白猪乳汁一升，饮之，永不饮酒。
　　又方：
　　刮马汗和酒与饮，终身不饮。
　　又方：
　　虎屎中骨烧末，和酒与饮。
　　又方：
　　鸬鹚屎烧灰，水服方寸匕，永断。
　　又方：
　　取毛鹰一过吐毛，水煮，去毛，顿服。
　　又方：
　　故纺车弦烧灰，和酒与服。
　　又方：
　　驴驹衣烧灰，酒饮方寸匕。
　　又方：
　　自死蛴螬，乾捣末，和酒与饮，永世闻酒名即呕，神验。
　　又方：
　　酒客吐中肉七枚，阴乾，烧末服之。
　　又方：
　　酒渍汗靴替一宿，平旦空腹与饮，即吐，不喜见酒。
　　又方：
　　白狗乳汁，酒服之。
　　又方：
　　腊月马脑和酒服之。
　　孙真人备急千金要方之七十五竟
　　#1又：影宋刻本作『治』。
　　#2捉：原作『足』，据影宋刻本改。
　　#3二升：影宋刻本作『一升』。
　　#4令气通得：影宋刻本作『令人尿之』。
　　#5各数片：影宋刻本作『甘草煮』。
　　#6葱艾叶：影宋刻本作『熬灰土』。
　　#7炒：影宋刻本作『抄』。
　　孙真人备急千金要方卷之七十六
　　宋朝奉郎守太常少卿充秘阁校理林亿等校正
　　备急方
　　蛇虫等毒第二论 方灸法
　　治因热逐凉睡熟，有蛇入口中挽不出方：
　　以刀破蛇尾，内生椒三两枚，裹着，须臾即出。《肘后方》云：艾灸蛇尾即出。若无火，以刀周匝割蛇尾，截令皮断，乃持皮倒脱即出。
　　治蛇入人口并七孔中者方：
　　割母猪尾头，滴血着口中，即出。
　　又方：
　　以患人手中指等截三岁大猪尾，以器盛血，傍蛇泻血口中，拔出之。
　　治卒为蛇绕不解方：
　　以热汤淋之。无汤，令人尿之。
　　治蛇竭螫方：
　　服小蒜汁，滓薄上。《肘后方》云：治蝮蛇螫。
　　又方：
　　熟捣葵，取汁服之。
　　治蛇啮方：
　　人屎厚涂，帛裹即消。
　　治蛇毒方：
　　消蜡注疮上，不瘥，更消注之。
　　又方：
　　以母猪耳中垢傅之。《肘后方》云：牛耳中垢亦可用。
　　治蝗蛇毒方：
　　令妇人骑度三过，又令坐上。
　　又方：
　　以射罔涂肿上，血出即愈。
　　又方：
　　生麻、楮叶合捣，以水绞去滓，渍之。
　　又方：
　　令妇人尿疮上。
　　又方：
　　末姜薄之，乾复易。
　　治诸蛇毒方：
　　雄黄　乾姜各等分
　　右二味，为末，和射罔着竹筒中带行，有急用之。
　　又方：
　　鸡屎二七枚，烧作灰，投酒中服之。
　　又方：
　　以面围上，令童男尿着中，烧铁令赤投中，冷复烧着，二三度瘥。
　　又方：
　　雄黄为末傅上，日一易。
　　又方：
　　盐四两，水一斗，煮十沸，沸定，以汤浸，冷易之。
　　又方：
　　捣紫苋取汁，饮一升，以滓封疮上，以少水灌之。
　　又方：
　　梳中垢如指大，长一寸，尿和傅之。
　　又方：
　　取合口椒、葫荽苗等分，捣傅之，无不瘥。
　　又方：
　　男子阴间毛二七枚，含之，有汁即咽却，秘方也。
　　又方：
　　用铜青傅疮上。
　　又方：
　　捣大蒜和胡粉傅之。
　　又方：
　　口嚼大豆叶涂之良。
　　又方：
　　猪脂和鹿角灰涂之。
　　又方：
　　炙梳汗出，熨之。
　　入山草辟众蛇方：
　　乾姜 麝香 雄黄各等分
　　右三味，捣为粗散，以小绛袋盛带之，男左女右。蛇毒涂疮。《集验方》云：如无麝香，以射罔和代之。《救急方》云：以蜜和为膏，傅螫处良。
　　又方：
　　常烧段羊角使烟出，蛇则去矣。
　　治蛇螫人，疮已愈，余毒在肉中，淫淫痛痒方：
　　大蒜 小蒜各一升
　　右二味，合捣，以热汤淋，以汁灌疮，大良。
　　治蛇骨刺人毒痛方：
　　铁精如大豆许，内管中，吹内疮中良。
　　又方：
　　烧死鼠为末傅之。
　　治众蛇螫方：
　　灸上三七壮。无艾，以火头称疮孔大小爇之。
　　治虎咬疮方：
　　浓煮葛根汁，洗十数遍，及捣为散，以葛根汁服方寸匕。日五，甚者夜二。
　　又方：
　　青布急卷为绳，止一物，烧一头燃，内竹筒中，注疮口熏之，妙。
　　又方：
　　煮铁令浓，洗疮。
　　又方：
　　嚼栗子涂之，良。
　　辟虎法：
　　凡入山，烧水牛、段羊角，虎、狼、蛇皆走。
　　论曰：凡见一切毒螫之物，必不得起恶心向之，亦不得杀之。若辄杀之，於后必遭螫，毒治亦难瘥，慎之慎之。
　　治竭毒方：
　　凡蝎有雌雄，雄者痛止在一处，雌者痛牵诸处。若是雄者，用井底泥涂之，温则易；雌者用当瓦屋沟下泥傅之。若值无雨，可用新汲水从屋上淋下取泥。
　　又方：
　　取齿中残饭傅之；又猪脂封之；又射罔封之；又硇砂和水涂上，立愈。
　　治蝎螫方：
　　若着手足，以冷水渍之，水微暖则易之。着余处者，冷水浸故布榆之，小暖则易。
　　又方：
　　生乌头为末，唾和傅之。
　　治蜂螫毒方：
　　取瓦子摩其上，唾二七遍，置瓦子故处。
　　治蜂螫方：猪脂蜜各五合蜡二两右三味，和煎如膏，候冷以涂之。
　　又方：
　　烧蜂房为末，膏和涂之。《肘后方》云：先煮蜂房洗之，又烧涂之。
　　又方：
　　酥脂涂之，立愈。
　　又方：
　　烧牛屎灰，苦酒和涂之。
　　又方：
　　齿垢涂之。
　　又方：
　　淳酢沃地，取泥涂之。
　　又方：
　　嚼盥涂之。
　　又方：
　　以人尿新者洗之。
　　又方：
　　尿泥涂之。
　　又方：
　　反手捻地上土傅之。
　　论曰：凡蠼螋虫尿人影，着处便令人病疮。其状身中忽有处瘆痛如芒刺，亦如刺虫所螫后，起细□疡作聚如茱萸子状，四边赤，中央有白脓如黍粟，亦令人皮肉急，举身恶寒壮热，剧者连起竟腰胁胸。治之法，初得之，磨犀角涂上；止其毒，治如火丹法。余以武德中六月得此疾，经五六日觉心闷不佳，以他法治不愈。又有人教画地作蠼螋形，以刀子细细尽取蠼螋腹中土，就中以唾和成泥涂之，再涂即愈。方知天下万物相感，莫晓其由矣。
　　治蠼螋尿方：
　　段羊髭烧灰，腊月猪脂和封之。
　　又方：
　　捣豉封之。
　　又方：
　　酢和胡粉涂之。
　　治蠼螋尿疮方：
　　烧鹿角为末，以苦酒和傅疮上。已有汁者烧道傍弊蒲席傅之。
　　又方：
　　槐白皮半斤，切，以苦酒二升，渍半日，刮去疮处以洗，日五六遍；仍以赤小豆为末，以苦酒和傅之。燥复易。小儿以水和。
　　又方：
　　嚼大麦以傅之三日#1。
　　又方：
　　燕窠中土以猪脂和傅。
　　又方：
　　熟嚼梨叶，以水和涂，燥复易之。
　　又方：
　　烂捣马鞭草以傅，上燥则易之。
　　又方：
　　取吴茱萸东行根下土，酢和涂之。
　　治三种射工虫毒方：
　　论曰：江南有射工毒虫，一名短狐，一名蜮，其虫形如甲虫。《外台》云：正黑，状如大飞生。有一长角在口前如弩，檐临其角端曲如上弩，以气为矢，因水势以射人。人或闻其在水中铋铋作声，要须得水没其口便射人。此虫畏鹅，鹅能食之。其初始证，先恶寒噤瘆，寒热筋急，仍似伤寒，亦如中尸，便不能语。朝旦小苏，晡夕辄剧，寒热闷乱，是其证。始得三四日，当即．治之，治之稍迟者，七日皆死。初未有疮，但恶寒噤瘆。及成疮似蠼螋尿，亦似瘭疽疮。
