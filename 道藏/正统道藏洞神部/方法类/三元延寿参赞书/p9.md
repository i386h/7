<!-- { "loadSidebar": true } -->
　　一念之觉，固所以得三元之寿。考一德之修，又所以培三元之寿。脉甚矣，念之不可以不觉，而德之不可以不修也。《老子》曰：我命在我不在天。紫阳真人曰：大药修之有易难也，须由我，也由天。若非积行施阴德，动有群魔作障，绿是可以自信矣。道人郭太史，精於谈天者也。应天有书，后之星翁推步，必来取法。曰五行四柱，曰星辰运限。如是而富贵寿考，如是而贫贱疾苦，如是而凶恶夭折，若镜烛影，若契合符，世之人似不能逃其数者。及其究也，合於书者固多，其不合者亦不少，是何欤？岂人生宇宙间，或囿於数，或不囿於数欤？盖尝考之，其推玄究微，既条列于前，至其后则曰阴功，可延其寿，吉人依旧无凶。又曰：随时应物行方便，纵犯凶星亦不虞。是必有见矣。不然，寿夭休论命，修行本在人。孙思邈何以有此言欤？大极真人徐来勒，尝遇南斗寿星，问寿夭吉凶之事。星君曰：天道福善祸淫，神明赏善罚逆，人能刻意为善，静与道合，动与福会，如此则我命在我，不为司杀所执，不求寿而自寿，不求生而自生。苟或隳纲纪，违天地，肆愚悖，侮神明，背仁慈，亏忠孝，明则刑纲理之，幽则鬼神诛之，是不知所积，冥冥中夺其算而夭。其寿者矣，阴德如於公治狱子为，丞相徐卿积善衮衮，公侯在所不论。昔比丘，得六神通，与一沙弥同处林野，比丘知沙弥七日当死，因曰：父母思汝可暂归，八日复来。沙弥八日果来。比丘怪之，入三昧察其事，乃沙弥於归路中脱袈裟壅水，令不得入蚁穴，得延寿一纪。孙叔放儿时，见两头蛇，恐他人又见，杀而埋之。母曰：吾闻有阴德者天报之福，汝不死也，后为楚令尹。窦禹钧夜梦祖父，谓曰：汝年过无子，又寿不永，当早修阴德。禹钧自是修德罔倦，后又梦其祖父，与日：天以汝阴德，故延寿三纪，赐五子，荣显。后居洞天之位，范仲淹为之记。由是观之，三元寿考，固得於一念之觉，三元寿脉，又在於一德之修也。或曰：阴德曷从而修之？曰：凡可修者，不以富贵贫贱拘，亦不在强勉其所无，但於水火盗贼，饥寒疾苦，刑狱逼迫，逆旅狼狈，险阻艰难，至於飞潜动植於力到处，种种方便，则阴德无限量，而受报如之矣，善乎。西山之记曰：遇至人得真法，虽云修养所至，是亦阴德之报也。此予所以於《参赞书》后，复作论曰《阴德延寿》。
　　函三为一图歌
　　天地人三元，每元六十年。三六百八十，此寿得於天。
　　天本全付与，於人或自偏。全之有其法，奈何世罕传。
　　函三为一图，妙探太极先。外圆而内方，一坤与一乾。
　　定体凝坤象，妙用周乾园。寿年在其问，得之本自然。
　　一岁加一点，渐比乔彭肩。未悟参赞法，所点恐莫全。
　　此书神仙诀，识者作寿仙。颜朱鬓长绿，髓满骨且坚。
　　岂特点尽图，天地相周旋。
　　三元延寿参赞书卷之五竟
　　
