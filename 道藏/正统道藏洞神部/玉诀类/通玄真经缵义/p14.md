<!-- { "loadSidebar": true } -->
　　老子曰：夫道者，体圆而法方，背阴而抱阳，左柔而右刚，履幽而戴明，变化无常，得之一#5原以应无方，是谓神明。天圆而无端，故不得观其形，地方而无涯，故莫能窥其门。天化遂无形状，地生长无计量。夫物有胜，唯道无胜，所以无胜者，以其无常形势也。轮转无穷，象日月之运行，若春秋之代谢，日月之昼夜，终而复始，明而复晦，制形而无形，故功可成，物物而不物，故胜而不屈。
　　道生天地，天地生人，犹祖生父而父生子。气神感化形万殊而道一焉。道无形，身有形，夫制形者无形，役物者不物，其神矣夫？
　　庙战者帝，神化者王，庙战者法天道，神化者明四时，修正於境内，而远方怀德，制胜於未战，而诸侯宾服也。古之得道者静而法天地，动而顺日月，喜怒法四时，号令比雷霆，音气不戾八风，诎申不变五度。因民之欲，乘民之力，为之去残除害。夫同利者相死，同情者相成，同行者相助。循己而动，天下为斗。故善用兵者用其自为用，不能用兵者用其为己用。用其自为用，天下莫不可用#6，其为己用，无一人之可用也。
　　日月夺明则蚀，阴阳失和则战。战则物必伤焉。庙战者，帝垂衣裳而天下治也。神化者，王班师振旅而苗民格也。使桀受修德，则牧野鸣条，何得因民之欲，用民之力，而故其主哉？惟民有皆亡之心，故不曰弒君而曰去残除害也。悲夫。
　　通玄真经缵义卷之八竟
　　＃1 聚珍本此句下有『以所长易所短』，六字。
　　＃2 当：聚珍本作『富』。
　　＃3 定：聚珍本作『度』。
　　＃4 贪禄慕位：聚珍本作『贪位慕禄』。
　　＃5 之一：聚珍本作『一之』。
　　＃6 用：原本无，据聚珍本增。
　　通玄真经缵义卷之九
　　南谷子杜道坚纂
　　下德篇
　　老子曰：治身，太上养神，其次养形，神清意平，百节皆宁，养生之本也。肥肌肤，充腹肠，开#1嗜欲，养生之末也。治国，太上养化，其次正法。民交让，争处卑，财利争受少，事力争就劳，日化上而迁善，不知其所以然，治之本也。利赏而劝善，畏刑而不敢为非，法令正於上，百姓服於下，治之末也。上世养本，而下世事末。
　　下德，执德也。太上养神，治身之本也。其次养形，治身之末也。太上养化，治国之本也。其次正法，治国之末也。降此而下，则又下德之下者焉。
　　老子曰：欲治之主不世出，可与治之臣不万一，以不世出求不万一，此至治所以千岁不一也。霸王之功，不世立也。顺其善意，防其邪心，与民同出一道，则民可善，风俗可美。所贵圣人者，非贵其随罪而作刑也，贵其知乱之所生也。若开其锐端，而从之放僻淫洗，而弃之以法，随之以刑，虽残贼天下，不能禁其奸矣。
　　明良会合，千载一逢。夫明君不世出，良臣不万一，以不世之君，得万一之臣，唐虞而下，若成汤之於伊尹，文王之於吕望，世不多见；如齐桓之管仲，亦不世出#2。是以治日少，而乱日多，抑由君子少而小人多欤？
　　老子曰：身处江湖#3之上，心在魏阙之下，即重生。重生即轻利矣。犹不能自胜，即从之，神无所害也。不能自胜而强不从，是谓重伤。重伤之人无寿类矣。故曰：知和曰常，知常曰明，益生曰祥，心使气曰强，是谓玄同。用其光，复归其明。
　　人有仕隐，道无屈伸。夫身江湖而心魏阙，畎亩不忘也。是故有道之士，隐以此道，任以此道，时止则止，时行则行。夫是之谓玄同。
　　老子曰：天下莫易於为善，莫难於为不善。所谓为善易者，静而无为，适情辞余，无所诱惑，循性保真，无变於己，故曰为善易也。所谓为不善难者，篡弒骄淫#4，躁而多欲，非人之性也，故曰为不善难也。今之以为大患者，由无常厌度量生也。故利害之地，祸福之际，不可不察。圣人无欲也，无避也。事或欲之，适足以失之；事或避之，适足以就之。志有所欲，即忘其所为矣。是以圣人审动静之变，适授与之度？理好憎之情，和喜怒之节。夫动静得，即患不侵也；授与适，即罪不累也；理好憎，即忧不近也；和喜怒#5，即怨不犯矣。
　　善恶异迹，同出於心。天下莫易於为善，莫难於为不善。祸福之阶，事不可必，欲得而反失之，欲避而反就之。是以圣人审动静之变，和喜怒之节，事无不善，何忧怨之有？
　　体道之人，不苟得，不让祸，其有不弃，非其有不制，恒满而不溢，常虚而易赡。故自当以道术度量，即食充虚，衣圉寒，足温饱七尺之形。无道术度量。而以自要尊贵即万乘之势，不足以为快；天下之富，不足以为乐。故圣人心平志易，精神内守，物不能惑。
　　修身有道，处世有术。夫体道之人，守其天常，安其命义，食止充虚。衣止御寒，不苟所得，不弃所有，祸不幸免，福不妄就，达不自骄，穷不易操，乐乎天真，与道同久。
　　老子曰：胜人者有力，自胜者强。能强者，必用人力者也；能用人力者，必得人心者也，能得人心者，必自得者也。未有得己而失人者也，未有失己而得人#6者也。故为治之本，务在安民；安民之本，在於足用；足用之本，在於不夺时；不夺时之本，在於省事；省事之本，在於节用；节用之本，在於去骄；去骄之本，在於虚无。故达生之情者，不务生之所无以为；达命之情者，不务#7知之所无奈何。目说五色，口惟#8滋味，耳淫五声，七窍交争，以害一性。日引邪欲，竭其天和，身且不能治，奈治天下何？
　　将胜乎人，先胜乎己。未有己不胜，而能胜人者也。胜人者有力，欲胜理也；自胜者强，理胜欲也。理胜则得人之心，人将自用其力；欲胜则用人之力，人将先离其心。天理人欲之异，宜有间然。
　　所谓得天下者，非谓其履势位，称尊号，言其运天下心，得天下力也。有南面之名，无一人之誉，此失天下也。故桀纣不为王，汤武不为放。故天子#9得道，守在四夷；天子#9失道，守在诸侯。诸侯得道，守在四境；诸侯失道，守在左右。故曰：无恃其不吾夺也，恃吾不可夺也。行可夺之道而非篡弒之行，无益於持天下矣。
　　抚我则后，虐我则雠。圣人运天下心，得天下力，而天下治。若夫桀纣之为君，有南面之名，无一人之誉，此汤武之所以不为之臣，天下失道，诸侯为守，谁之过欤？
　　老子曰：善治国者，不变其故，不易其常。夫怒者，逆德也，兵者，凶器也。争者，人之所乱也。阴谋逆德，好用凶器，治人之乱逆之至也。非祸人不能成祸，不如到其锐，解其纷，和其光，同其尘。人之性情，皆愿贤己而疾不及人。愿贤己，则争心生；疾不及人，则怨争生。怨争生，则心乱而气逆。故古之圣王退争怨，争怨不生，则心治而气顺。故曰：不尚贤，使民不争。
　　争之不足，让之有余，人己两全之道也。夫怒逆德，兵凶器，争者，人之所乱。阴谋逆德，好用凶器，治人之乱逆之至也。文子以其言而授之范蠡。越欲伐吴，蠡引以为谏，勾践不听，败于夫椒。则知欲祸人者，乃所以自祸也。贤者肯如是乎？
　　老子曰：治物者，不以物以和；治和者，不以和以人；治人者，不以人以君；治君者，不以君以欲；治欲者，不以欲以性；治性者，不以性以德；治德者，不以德以道。以道本人#10之性，无邪秽，久湛於物，即忘其本而合於若性。衣食礼俗者，非人之性也，所受於外也。故人性欲平，嗜欲害之。唯有道者，能遗物反已。有以自鉴，则不失物之情；无以自鉴，即动而惑营。夫纵欲失性，动未尝正，以治生即失身，以治国即风人。故不闻道者，无以反性。
　　性与欲固有间矣。人皆然，君惟甚。夫治物不以物以和者，先明己之性，而后明物之性。明物之性，则可以赞化育参天地矣。
　　古者圣人能得诸己，故令行禁止。凡举事者，必先平意清神。神清意平，物乃可正。听失於非誉，目淫於彩色，而欲得事正，即难矣，是以贵虚。故水激而波起，气乱则志昏；昏智不可以为正，波水不可以为平。故圣王执一以理物之情性。夫一者至贵，无敌於天下，圣王托於无适，故为天下命。
　　古之学者为己，为己之道立，而后为人之道行。圣人得诸己，故清明在躬，无远弗烛；得万物之情，而命令行於天下矣。
　　老子曰：阴阳陶冶万物，皆乘一气而生。上下离心，气乃上蒸；君臣不和，五谷不登。春肃秋荣，冬雷夏霜，皆贼气之所生也。天地之间，一人之身也；六合之内，一人之形也。故明於性者，天地不能胁也；审於符者，怪物不能惑也。圣人由近知远，以万异为一同。气蒸乎天地，礼义廉耻不设，万民不相侵暴虐，由在乎混冥之中也。廉耻陵迟及至世之衰，用多而财寡，事力劳而养不足，民贫苦而忿争生，是以贵仁。人鄙不齐，比周朋党，各推其与，怀机械巧诈之心，是以贵义。男女群居，杂而无别，是以贵礼。性命之情，淫而相迫於不得已，即不和，是以贵乐。故仁义礼乐者，所以救残也，非通治之道也。
　　天地一身，天下一气，阳变阴化，陶冶万物，皆乘一气而生。圣人爱养万民，视为一家，故天下和平也。若乃用多而财寡，事力劳而养不足，则民贫苦而忿争生。非通治之道矣。
　　诚能使神明定於天下，而心反其初，即民性善；民性善，即天下阴阳从而包之，是以财足而人赡，贪鄙忿争之心不得生焉。仁义不用，而道德定於天下，而民不淫於彩色。故德衰然后饰仁义，和失然后调声，礼淫然后饰容，故知道德，然后知仁义不足行也；知仁义，然后知礼乐不足修也。
　　圣人诚而明之，反其性初，民复於善。民性善，则天地阴阳从而包之，财足人赡，贪鄙不生，忿争乃息。仁义不用，而道德定於天下矣。
　　老子曰：清静之治者，和顺以寂寞，质真而素朴，闲静而不躁。在内而合乎道，出外而同乎义，其言略而循理，其行说而顺情，其心和而不伪，其事素而不饰。不谋所始，不议所终。安即留，激即行。通体乎天地，同精乎阴阳，一和乎四时，明朗乎日月，与道化者为人。机巧诈伪，莫载乎心。是以天覆以德，地载以乐，四时不失叔，风雨不为虐，日月清静而扬光，五星不失其行，此清静之所明也。
　　天清地静，故能长久。圣人以清静为治者，法天地也。心清则内合乎道，体静则外同乎人。是以不出户而化行。
