<!-- { "loadSidebar": true } -->
　　何以知，发问也。之然，犹如是也。以此者，只此三事校量以答释。奇政无事者才也。军国天下者位也。位得才则事理，才得位则道行，是故见才则知位之理乱，观位足辩才之优劣，故云以此也。
　　天下多忌讳，而民弥贫。
　　此明有事取天下者，损物如下忌讳，言上政弥贫，明下损忌非一类，故云多。忌讳则法令也。严科峻法，密若凝脂，拱手则内迫饥寒，从事则外罗刑宪，今约事明讳者，略言有三。一者家国忌讳，言谈者失其意。二者阴阳忌讳，为事者失其时。三者法令忌讳，营生者失其业。法之所设，本拟利人，以众从己，则於人不便。违则犯禁，从则失利，故贫也。以此验之，知非无事之主，若行至礼不讳，则人皆自富。
　　民多利器，国家滋昏。
　　人者贵贱之通称。利器谓机权谋计。堪以损人益己者，咸谓之利器。唯家与国，好事有为，上务权智以禁下，下生奸计以侮上，上下相谋，不行正道，人庶伪妄，君臣昏惑。
　　民多智巧，奇物滋起。
　　滋，益也。夫智巧者，忧劳之奇物，谓非常所有智巧之徒，好为异物，竞相夸尚，日益奇能，良由上贵珍奇，所以百姓浇华益甚。
　　法物滋章，盗贼多有。
　　法物谓刑罚之具，严科酷法，枷锁椎楚之属。施法物本拟防盗，楚法多而盗贼甚者，良由上好奇物，下无则盗，法网虽密，盗者弥巧，犯盗者众，故云多有。下五句二。
　　故圣人云：我无为，民自化；
　　此下明无事者之得我天王也。假设天王辞云：我在上无为，万方自然从化。无为言上政，自化明下益，四修义意例然。
　　我无事，民自富。
　　上无赋役之事，下无劳扰之人。万姓安居，四民复业，女功杼轴，男事耕耘，淳德充於内，良谷盈於外，故云富也。
　　我好静，民自正；
　　人犹水也，不动则清平，平则可以正物。不动由静，下动上行，物断私邪，人复淳正。上文云清静为天下正。
　　我无欲，民自朴。
　　欲者，须求爱染之始。朴者，心淳未散之前。上能无欲，下息贪淫，厌薄浮华，自还素朴。老君之教意，不徒然举此无为之益，对前有事之损，皇王得失，龟镜在斯。
　　其政章第二十一
　　前明化有奇政人逐浇淳，此明政有宽猛物致全缺，除繁未尽，所以次之有三别，初明政有宽急利害不同，次明祸福循环未有穷极，三明无为之政直己率人。四句一。
　　其政闷闷，其民淳淳。
　　闷闷，宽缓也。有本作闵闵，同门音，蒙昧也。淳淳，质直也。君上瞢瞢如暗，政教宽缓，则人皆任实淳厚若愚。变浇反淳，福之始也。
　　其政察察，其民缺缺。
　　察察，严急明政教之初。缺缺，具陈亡败之后。此为福修身者，心王宽静，则五脏安和，百关调理，如其好用。聪察则行业亏於外，神气丧於内，因以夭寿，故云缺缺。下八句二。
　　祸，福之所倚。福，祸之所伏。
　　倚，依也。伏，藏也。祸福者，善恶之报也。人能空虚其心，不为善恶，既无善恶，何有福祸。及其心行善恶，祸福自来，祸投於恶，福亦在中，但祸彰则言有，福隐则言无。人能改恶行善，则福从祸中而起，祸藏而福见，故云祸为福之倚。得福憍奢而行恶，则福灭祸生，祸为福之所伏。如其善恶不止，祸福终无尽期。心为善恶之主，其祸福倚伏，同在心中，祸福无形，随感即至耳。
　　孰知其极？其无正。
　　正者处中之主谓心也。福由善至，祸为恶来，祸福循环，谁知限极。良为偏邪之心，妄生善恶，其能忘善恶之心者，为正心也。
　　正复为奇，善复为祆。
　　上虽心忘，善恶为正，未能无心，执心为正，非至正也。异他善恶故为奇。不招祸福，虽言善未堪入道，复是祆。祆者，道之邪也。契道则滓秽未尽，处俗则憎恶有余，适为己之怪行，未始近於真善。
　　人之迷，其日固久。
　　奇是住正之癖，祆是执善之祸，怀病不悟，故谓之迷。舍邪恶，执正善，如在囊槛，谓之固。始乎祸福，终乎祆善，年劫长远，故谓之久。圣慈善救，属在下文。下五句三。
　　是以圣人方而不割，廉而不秽，
　　方，正也。割，截也。秽，恶也。有本作刿，伤害也。凡有执正直邪为己祆行，圣人行大方正，混万法以为一，不割截邪曲，以从正直，自以性足，不求非为己廉，恶人贪秽以此内心真廉，亦同秽俗。破彼生祆，执善之行。
　　直而不肆，光而不曜。
　　肆，陈也。身行正直，口不申陈，扬名激贪，为己怪行四句，智德名义各殊，论其内心虚忘一也。善得虚忘名不出众，则愚者各自得见，智者效我韬光，明不乱群，暗无所慕，无为之化，於此大行。
　　治人章第二十二
　　前明祸福无极由乎政教有为，此明化人及天先以无为法式。化前从后，所以次之章中三别，初明无为法式化及人天，次明能用无为可以有国，后明无为久固自得长生。十一句一。
　　治人及天，莫若式。
　　及，犹至也。天，自然也。有本作事，事业也。式，法也。上文云圣人抱一为天下式。有本作啬，谓俭约也。然俭啬一行，未足以伏天下，故以式为正。化理百姓，遐迩同心，咸得至於自然之理者，无过，用无为之道，以为法式，则人无不理，天无不合，其事业者，理化万人，行无为以为事业者，既得万人之心，又合自然之道。
　　夫唯式，是以早伏。
　　伏，从也。率化万人，四夷早伏者，唯此无为法式，最为切要。
　　早伏谓之重积德。
　　德者，行道之迹，备含万德，增修不止，谓之重积。难化之人，早得从道者，，良为此德深广，重迭厚积，故得也。
　　重积德，则无不克。
　　克，犹果获也。惟德在躬，可以动天地，感鬼神，是物无违，何往不克。
　　无不克，莫知其极。
　　德既重积，物共尊崇，承风慕道，何有穷极。
　　莫知其极，可以有国。
　　莫知极有二。一者积德深广，量等太虚，无可涯测。二为人归者众数无限，极德至於此方可为主，以养一国之人。下两句二。
　　有国之母，可以长久。
　　国之母，则道也。道有生养之功，故以为母。人能有道用道，理国则国安人泰，祚历长久。下两句三。
　　是以深根固蒂，长生久视之道。
　　为前积德之人，以道为国母而得长久，未言守母得久所由。今此具陈全生保国之妙用，戒理人之益。夫木之为物，下有本，上有实，本根深则不拔，实蒂固则不落。积德之人，身有道，心有德，无为守道，则命根深。虚心养德，则生。蒂固根深，则命不绝。蒂固则身不灭，命延则长生，身全则久视。长生言体，久视言用，故知深根固蒂者，而得长生久视之道也。
　　治大国章第二十三
　　前明无为化国泽被人天，此明以道莅人恩及神鬼。德覃幽显，所以次之有三别，初明举事为喻以明不可有为，次明就理正说以明人鬼蒙庆，后明德被幽显人鬼交亲。两句一。
　　治大国，若烹小腥。
　　烹，煮也。腥，有本作鲜，俱小鱼也。煮小鱼，任之则全，挠之则碎，喻理国者不可用有为也。上无为则天下理而国存，上有为则天下乱而国亡。天下存亡，大事也。人多不晓。煮鱼小事，可以喻大理。国既尔，况修身者敢事有为乎。下六句三。
　　以道莅天下，其鬼不神。
　　莅，临也。用无为之道临天下者，非直人无恶，逆以犯上，亦令下鬼无神，祟以害人。
　　非其鬼不神，其神不伤人。
　　非为鬼无神灵而不伤害於人者，为上有道德之主，下鬼不敢妄作精邪。
　　非其神不伤人，圣人亦不伤人。
　　此明归功於圣人，非为鬼有神，自不伤人，直为沐圣人之化，鬼亦怀恩履正，不敢伤害於人。下两句三。
　　夫两不相伤，故德交归。
　　两谓人鬼也。人处明不为掘冢戮尸，诃骂神鬼，此人不伤鬼也。鬼无灾怪祸祟於人，此鬼不伤人也。人以正道往天下，恩沾白骨，祭祀以时，则人德交於鬼也。鬼以神灵卫护福佑於人，则鬼德交於人也。此无祸相及，有福交归。
　　大国章第二十四
　　前明以道临物人鬼怀恩，此明大国行谦华夷慕德。前则用道被物，此乃行谦物归，有三别，初明大行谦下示其柔胜刚劣，次明大小俱谦更相畜事，后明偏戒大国特宜谦下。四句一。
　　大国者下流，天下之交。
　　地广人众，谓之大国。自谦处卑，谓之下流。小国慕德，竞来交会。
　　天下之交，牝常以静胜牡。
　　牝雌，柔和静明行谦者。牡刚强躁暴，喻夸竞者。雌静谦下，则为天下交归，故胜也。刚猛躁暴，则人皆叛散，故劣也。下八句二。
　　故大国以下小国，则取小国。
　　大国为能谦下於小国，则取得小国来归。修身者心自谦柔，则为众人归仰。王骀聚众，则其人也。
　　小国以下大国，则聚大国。
　　小国自知劣弱，卑词屈节，伏事大国，故得聚会大国之中，钦风请益，亦犹小见之流，除局促，慕弘远，内遣我人，外询有道，不自矜大谦损推人者，此人之下流也。
　　故或下而取，或下而聚。
　　或，不定也。大小虽殊，俱行谦下。大者取得小国，小者聚於大国。谦下是同，取聚斯异，故言或。
　　夫大国不过欲兼畜人，小国不过欲入事人。
　　大国行谦之意无过，只欲兼畜小国之人。小国意者亦无过，欲事大国。夫谦者，立身之道，岂为欲图畜事，然后行谦。今为大小自谦，同气相感，小者入大如归家，大者畜小如子弟，情得意洽，同由行谦，近既同人，远亦同道，圣人说法，时有浅深，为诱人我，强梁且言，不过畜事耳。下四句三。
　　夫两者各得其所欲。
　　两者，大小二国也。大欲畜小，今已得之。小欲事大，今又得之。两遂其愿，故云各得其欲。
　　故大者宜为下。
　　大小行谦，从来自下。今重云宜为下者，但为大有凌小之法，仍恐谦非久固，所以别戒大者，令其善始令终也。
　　道者章第二十五
　　前明大人有国天下归崇，此明至道无形怀生共宝。从德之道，所以次之有四别，初明道奥深玄唯善能宝，次明不善愚暗轻而不珍，三明圣心平等普救无遗，四明求之易得有罪咸免。三句一。
　　道者，万物之奥，善人之宝。
　　奥，深室也。道之深妙，如奥室之内，不可测量也。人从道生，人自不知，道在人中，人又不知者，良为人愚，道奥不识不重，唯当上智淑人，方能宝爱。下三句二。
　　不善人所不宝。
　　不善人谓下士也。行有邪恶，故名不善。心无明慧，所以不宝。
　　美言可以市，尊行可以加人。
