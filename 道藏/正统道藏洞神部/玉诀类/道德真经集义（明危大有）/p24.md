<!-- { "loadSidebar": true } -->
　　何氏曰：公仪伯以力闻诸侯，周宣王备礼以聘之，观形懦夫也。宣王曰：尔之力何如。公仪伯曰：臣之力能折春螽之股，堪断秋蝉之翼。王曰：吾之力能裂犀角之革，曳九牛之尾，犹憾其弱，汝而力闻天下何也。公仪伯曰：善哉王之问也，臣之师有商丘子者，力无敌於天下，而六亲不知，以其未尝用其力故也，今臣之名闻於诸侯，是臣违师之教，彰臣之能也，然则臣之名不以负其力者也，以能用其力者也。善为下者不武，槩事见矣。《庄子》：市南仪僚弄丸，而两家之难解，孙叔敖甘寝秉羽，而郢人投兵，此不怒者善战，不争者善胜也，韩信解广武君之缚，东向师事之，问燕齐之策，此善用人者为下也。古之善为士者，不怒而威於斧钺，不战而屈人兵，则有道存，故有人曰我善为阵，我善为战，大罪也。国君好仁，天下无敌焉。○吴氏曰：古者车战，为士谓甲士三人在车上，左执弓，右执矛，中御车，掌旗鼓，皆欲其强武，战卒七十二人，在车下，将战必激发其勇，与所敌争雄而取胜。慈者之用兵，则不以此为善也。士不欲其强武，战不欲其夺怒，胜敌不待与之较力，兵刃不施，彼将自屈，古之智能。○林氏曰：四者之善，皆不争之用也。
　　是谓不争之德，是谓用人之力，是谓配天古之极。
　　何氏曰：不争之德，仁不以勇也。用人之力，群策屈群力也。配天古之极，天道不争而善胜，自古以固存，道合其极。○林氏曰：以其不争之德可以配天，可以屈群力，用天下，自古以来无加於此，故曰古之极。○李氏曰：不争之德，用人之力，皆仁慈之谓，故曰配天。以此修身，则形存而寿永也。○柴氏曰：惟善则合上古立极之道，故曰配天古之极。
　　第六十九章
　　用兵有言：吾不敢为主而为客。不敢进寸而退尺。
　　何氏曰：吾不敢为主而为客者，是所谓应兵也，故曰救乱诛暴，谓之义兵，兵义者无敌，加於己不得已而起者，谓之应兵，兵应者胜。争恨小故，不忍愤怒者，谓之愤兵，兵愤者败。利人土地货宝者，谓之贪兵，兵贪者破。恃国家之大，矜民人之众，欲见威於敌者，谓之骄兵，兵骄者灭。此五者老子尝以语文子，今言不敢为主而为客者，主先而客应之，非得已。不敢进寸而退尺者，见可而进，知难而退，慎之至也，而非怯也，临事而惧，好谋而成也。○吕氏曰：古之有言兵略者，必以先举为主，后应为客也。主，造事者也，客，应敌者也。且圣人之兵，沉机密用，虽有敌至，我则坐观其变，随变而应，迫而后起，不得已而后动，若轻动者所谓轻敌也。大抵有意於争，争之未必胜，无意於争，争之未必负，机谋进止，其亦有待焉。至人应世，一视一听，一语一笑，万缘交接，皆谓之魔也。战胜之决，不敢为主之先倡，俨然若客，常居静定之中，精神不乱，进寸则有敌，退尺则无争，故曰用兵有言，吾不敢为主而为客，不敢进寸而退尺。
　　是以行无行，攘无臂，扔无敌，执无兵。
　　何氏曰：兵之常势，行有行阵，攘有手臂，扔有对敌，执有兵徒，而乃一无有焉，如无手行拳，又如枕席上过师，不战而屈人兵之意，所以然者，重而不轻也。扔，引也，如攘臂而扔之扔，扔古本并从才，音同，有挥敌意。○河上公曰：彼遂不正，为天下贼，虽欲行诛之，不成行列也，虽欲大怒，若无臂可攘也，虽欲扔引之，若无敌可扔也，虽欲执持之，若无兵可持也。○林氏曰：此皆兵家示怯示弱，以误敌之计。扔，引也，引敌致师也。如此用兵，方有能胜之道也。轻敌而自矜自眩，则必至於丧败。○王弼本仍作扔。
　　祸莫大於轻敌，轻敌几丧吾宝。抗兵相加，哀者胜矣。
　　何氏曰：勿曰何害，其患甚大，此轻敌之戒，祸之大者。圣人以慈为宝，而天将救之，以慈卫之，今对敌而轻用其锋，以求胜於天下，则是先自丧其道之宝矣。故两兵相遇，哀矜者胜，故曰视卒如爱子，故可与俱死，以慈战则胜，一言而三军，如挟纩吮疽，而士卒父子争死，夫谁与敌。此章言兵不可轻用，而不用为之大用，有出于兵之外。○吴氏曰：行三军者，临事而惧，不敢轻敌也。轻敌则轻战，以致杀人而丧吾慈宝矣，祸莫大焉。虽未进战，然一有轻敌之心，则以有杀人丧宝之渐，故曰几丧吾宝。抗，举也，哀者慈心之见，而天人助之胜也。○苏氏曰：两敌举兵相加，而吾出於不得已，则有哀悯杀伤之心，哀心见而有天人助顺之胜矣。○林氏曰：击鼓其镗，踊跃用兵，则非哀者矣，此章全是借战事以喻道。
　　第七十章
　　吾言甚易知，甚易行。天下莫能知，莫能行。
　　何氏曰：道者何，清静是也，简易为上耳。道本清也，人自浊之，道本静也，人自动之，道本简也，人自繁之，道本易也，人自难之。玄圣所言，以我观甚易知易行，以人观乃不能知不能行，术岂异哉，盖亦反其本矣。且言刚强则难，言柔弱岂不易。言华饰则难，言朴素岂不易。而惟其易知，反成不知，惟其易行，反成不行，为其太近也。列子善力举秋毫，善听闻雷霆，知道之言也。○李氏曰：前章云哀者胜，谓仁慈无敌，故次之以甚易知易行，世人莫能知莫能行者，信不及也。间有信者，又不能行，力不及也。○吴氏曰：老子之言教人柔弱谦下而已，其言甚易知，其事甚易行也，世降俗末，天下之人，莫能知其言之可贵，故莫有能行柔弱谦下之事者。
　　言有宗，事有君。夫惟无知，是以不我知。知我者希，则我贵矣。
　　何氏曰：老子两语文子，以言有宗，事有君，而日至言去言，至为去为，曰失其宗本，侠能虽多，不如寡言，此也。秉要执本，则得所以知所以行所以易也。无他，泛知则难寡者，众宗於此而知斯易矣，泛行则难静，为躁君於此而行斯易矣。然知道之说有三：甚易者近也，莫能知者味也，而惟无知者忘也，故道由易知，而至於无知。圣人事也，吾超然不识不知之境，又谁得而测识之。关尹子能忘道乃能有道，又曰：有人问於我，我尚不知我，将何为我所，此无言无事，内知而抱玄也。吾尚不自知，宜其人之不吾知，人之得以知其道，亦何贵哉。故得道畏人知，又先畏自知，人己两忘，云为俱泯。至贵者道，大音希声，岂在求知哉。而难易之知，又不足言矣。○林氏曰：众言之中，必有至言，故曰言有宗，举世之事，道为之主，故曰事有君。世无知至言至道之人，所以莫有知我者，故曰夫惟无知，始不我知。
　　是以圣人被褐怀玉。
　　何氏曰：列子居郑圃四十年，无识者，国君卿大夫视之，犹众庶也。君子盛德容貌若愚，由是观之，圣人譬如被者褐，怀者玉，外不自贵而中有至贵者存。褐，毛布，贱者之服，故云褐宽博。○吕氏曰：圣人无名，至人无己，神人无光，虽衣弊履穿，蒙以养正，心如玉石，积蓄至宝，韬藏光耀，未尝显露，默养道胎，故曰是以圣人被褐怀玉。○林氏曰：圣人之道，足於内而不形於外，犹被褐而怀玉，故人不得见之也。
　　第七十一章
　　知不知，上。不知知，病。夫惟病病，是以不病。圣人不病，以其病病，是以不病。
　　林氏曰：於其至知而若不知，此道之上也。於不可知之中，而自以为知，此学道之病也。人能病其知之为病，则无此病矣。圣人之所以不病者，盖知此知为病而病之，所以不病，此一章文字最奇。○李氏曰：知不知上，接上章吾言甚易知，圣人无所不知，不自以为知，真知也。世人无所知，自以为知，妄知也，故曰病。若知妄知为病，而病其病，则妄知之病瘥矣。圣人所以不病者，以其病其多知，是以不病也。○ 吕氏曰：至哉妙道，冲默渊奥，不可以智知，不可以识识，不可得而测度，不可得而拟议，知之外矣，不知内矣，知之浅矣，不知深矣。圣人察气冲粹，天性高明，内怀真知，万事自悟，始能无知，不以自矜，是谓真知真识，乃知不知不识者也。且世之人不知至道之精，而知事物之粗，不知至道之极，而知事物之末，方且为绪使，方且为物骇，内多机智，徒事夸大，而实不知道，弊精神，役思虑，以文灭质，以博溺心，而强辩饰说，以为知之，是德之病也。至士达道明真，得之固穷，钳口结舌，保而秘藏，不敢宣泄，常若不知，而况不知其道，而乃肆高雄之辩。辩者不善，知者不博，博者不知也。○何氏曰：《庄子》：闻以有知知者矣，未闻以无知知者也，故深知而不自以为知，於道为上，始於不可知之中，强自以为能知，於学为病，《庄子》：太清问乎无穷曰：子知道乎？曰：吾不知也。又问无为，曰：吾知道。问无始，曰：弗知深矣，知之浅矣，弗知内矣，知之外矣。太清知而叹曰：弗知乃知乎，知乃不知乎，孰知不知之知。
　　第七十二章
　　民不畏威，大畏至矣。
　　河上公曰：威，害也，人不可不畏小害，不畏小害，大害至矣。○吕氏曰：君子有三畏，畏天命，畏大人，畏圣人之言，人能体常尽变，以全性命之理，则内真赫然充塞于外，思虑忧愁，无自而入，众之所畏，不可不畏，世愚不知天命，乐高好大，负威任势，矜尚贤能。《南华经》：大愚者终身不灵，大惑者终身不解，勿谓小恶无伤，遂阔略而不知悔，苟积累之久，人威将不能加，天威必至。○何氏曰：昔人有言，畏威如疾，民之上也，从怀如流，民之下也，见怀思威，民之中也，是则人心最不可无所畏。孔子曰：君子有三畏，畏天命，畏大人，畏圣人之言。小人不知天命而不畏也，狎大人，侮圣人之言。大人者君父之严，及大德之人，固可畏，不可狎。圣人所言，犯其告戒，必不免。其有身固可畏，不可侮。而三畏之中，又以畏天命为先，天命者，乃天所付与万物当然之理，畏之，一念一动一言，天地鬼神临之，罔敢玩易。道者万物共由，得之者生，失之者死。民受天地之中以生，能者取福，败者取祸，故君子畏义，小人畏刑，皆畏天也。不此威之畏，则威有大於此者。《易》曰：恶不积，不足以灭身。小人以小恶为无伤而弗去，故恶积而不可掩，罪大而不可解，荷校灭耳，凶，岂非不畏威而来大威哉。○林氏曰：不畏刑者常遭刑也。
　　无狭其所居，无厌其所生，是以不厌。
