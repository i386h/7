<!-- { "loadSidebar": true } -->
　　何氏曰：夫处厚不处薄，言其及礼於忠信，所以息礼之争也，居实不居华，言真智於道也，所以救智之弊也，故曰见其文者弊其真，饬其外者伤其内。去彼取此，舍浇返朴之道也。○吴氏曰：结上文处厚不处薄，谓贵德而不尚礼，居实不居华，谓体道而不用智，彼谓其薄其华，此谓其厚其实。又曰：此篇乃分说道德仁义礼智六字，以道为无名，以德为有名，自德而为仁义礼智，每降而愈下也，故此章之等以道为一，德为二，仁为三，义为四，礼为五，智为六也。○吕氏曰：圣人目击道存，尚其淳厚，舍其浇薄，安其诚实，摘其华绮，去彼礼之华末，取此道之大体，天下治矣。譬如己之摄生，反其质素，敦兮若朴，处其厚也，行乎无路，游乎无迹，远其薄也。出乎无门，入乎大方，居其实也。属其精神，偃其闻见，去其华也，去彼华薄，取此厚实，何不可之有。
　　第三十九章
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞，其致之一也。
　　何氏曰：《庄子》太初有无无，有无名，一之所起，有一而未形，夫以昔之得一者，冠於章首，言一之为道，自古以固存也。一者道之所生，不曰得道，而曰得一者，见道之尊，其独无对，为物不二。列子不生者疑独，此言独者，即一之旨也。故曰疑独，其道不可穷。○林氏曰：一者道也，天之所以清明而垂象，地之所以安静而载物，神之所以虚而灵，谷之所以虚而盈，皆此道也。万物之所以生，亦此道也。侯王之所以保正万邦，亦此道也。其致之者，言其清宁灵盈生贞，皆因此道而得之。○吕氏曰：昔之得一者，谓往古太极既判，而天地谷神万物侯王所以能清能宁能灵能生能盈能贞者，无他，盖得一气之妙用也。夫一气者无匹，合於天下也，为大道之子，神明之母，混元之先，万化之祖，上下匪常，古今不二，是以圣人近取诸身。天者首之圆象也，得之则发绀髭黑，目碧耳聪，百灵清爽矣。地者黄庭真土也，得此则覆载万物，滋生百昌，安宁不动。神得之咀嚼六气，凝结胎仙，然后变化通灵矣。谷得之则脑满髓实，天谷虚盈，中生紫真。万物者六腑五脏，九窍百骸是也。得之则七液洞流，五内坚固，冲和滋润，故能久视而长生矣。侯王乃元神心君也，得之则顿跻圣位，形将自正矣，此无他，皆一炁之所致也。○吴氏曰：一者冲虚之德也，上篇所谓抱一，所谓为一，后章所谓道生一，皆指此而言。《庄子》谓之太乙，又但谓之一，此乃自然之道所为，其用则虚而不盈，后而不先，柔而不刚，前章固屡言之，而此章尽发其蕴。得者谓得此一以为德，以者谓以此故能若是也，言天之清，地之宁，神之灵，谷之盈，万物之生生不穷，侯王之立乎天下之上，其所以致之者，皆得此一之故也。
　　天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为贞而贵高，将恐蹶。
　　何氏曰：清明者为天，不知此一此道以之清，无以则昼冥宵光，清者将分裂矣。宁静者为地，不知此一此道以之宁，无以则山崩川涸，宁者将发泄矣。灵应者为神，不知此一此道以之灵，无以则其神不灵，而将消歇矣。盈满者谷，不知此一此道以之盈，无以则谷不盈而将枯竭矣。生生化化者万物，不知此道此一以之生，无以则其生不植而将衰灭。况侯王以一身处臣民之上，得一且致一，而后可以为天下贞。苟非此一此道之有以也，则位高者危，德二三者凶，蹙败之来，可不戒哉。贞者正也。○吕氏曰：天者积阳之德，表君之象，倘无以清，则阴阳谬矣，纪纲弛绝，冲一不运，而开裂之兆见矣。地者积阴之德，表臣之象，倘无以宁，则刚柔卷折，山川崩次，冲一不守，而发泄之形着矣。神者阴阳不测，无以灵则祸福生怪，祆祥勃兴，冲一不居，而废歇之时至矣。谷者虚以容物，倘无以盈，则流润之失，崩夷之忧，冲一不盈，则枯竭之患作矣。万物有形者也，倘无生则坚强桔槁，冲一散去，则灭亡之期应矣。王者贯三才而有万物，傥无以贞而贵高，则百官不职，四海不归，而蹙败之祸随之矣。且夫人之一身，至阳赫赫在乎上，自天柱第一椎玉京关之上，皆天也，其不清则脑髓减，齿落目昏，形将坏裂矣。己之地无以宁，则真土乾枯，黄芽不生，灵津发泄矣。己之神无以灵，则赤子困悴，胎仙荡散，七液不流，久而逝竭矣。己之万物不生，则关节无宝，脏腑虚赢，而终於寂灭矣。己之侯王恃其高贵，则丹元不正，性真失常，心影既偏，将恐蹙仆矣。○林氏曰：裂，分裂也，发，言动而不定也，歇，消灭而不灵也，竭，尽也，虚则能受，不虚则尽止而不可受矣。蹶，颠也，处贵高之位而无此，则斯蹶之矣。
　　故贵以贱为本，高以下为基。是以侯王自谓孤寡不谷。此其以贱为本邪，非乎？
　　林氏曰：贵贱高下两句，亦只是譬喻，无贱何以为贵，无下何以能高，下与贱，乃贵高之基本也。侯王之称曰孤曰寡人曰不谷，皆是自卑之辞。又以此为虚而不自有之喻。非乎，言我如此说，岂有不然者乎。此两字亦是文之奇处。○吴氏曰：此章以六句并言，而此以下承上文贵高二字，专为侯王言之。盖侯王之位贵且高，而冲虚之德不欲盈，惟当自处於下贱也，孤如无父之孤，寡如无夫之寡，不谷，不善，此皆不美之名，非人所愿有者，而侯王以此自谓，是以下贱自处也。先云下为基贱为本，而后但云贱为本，盖举一以包二，省文也。○李氏曰：非乎，岂不然哉。○何氏曰：贵本於贱，高基於下，是以侯王自谓孤寡无助，不谷不德，亦可反其本而不失其道矣。《易》曰：常以一德，谦以制礼，常德之固，谦德之柄是也。此道家所谓雌一之道，守约而施博也。
　　故致数车无车，不欲碌碌如玉，落落如石。
　　林氏曰：数车无车，一本作数誉无誉，誉字误也。此两句本譬喻，若作誉字，下文如玉如石，意不相属矣。○李氏曰：数车之名件，无一名车者，数我之一身，无一名我者，毂辏合一则名车，四大合一则名我，不欲如玉如石者，贵贱两忘，惟抱一也。○何氏曰：如数车而裂於名数之异，如玉石而偏於贵贱之质，则非一与本之道。《庄子》万物一齐，孰短孰长，以道观物，何贵何贱，此也，故章末取喻以戒之。○柴氏曰：轮辐等物皆车中微贱者，然非此莫成车，尽其名件数之，无一名曰车者，故曰数车无车。石中出玉，不敢贵玉贱石，盖愈久愈不忘初也。
　　第四十章
　　反者道之动，弱者道之用。
　　林氏曰：反者复也，静也，静者动之所由生，即《易》所谓艮所以成始成终也，能弱而后能强，专於强则折矣，动以静为用，强以弱为用。○吴氏曰：道之至静，反於道故动，道本至无，反於道故有，是以虚无恍惚之根，万物共本之元，囿於出入之机，堕於动静之域，皆道之体用也。极物之真，必守其本，命物之化，必守其宗，故动而生者，不与之俱化，则知出者之必入，不与之俱徂，则知动者之必静，观物之出，必终於反，观物之动，必终於静，而天地之心可见矣。且春夏则万物芸芸，竞作根黄芽甲，并发于外，出而有生，岂非反於动乎。秋冬则万物去华而就实，各敛于内，归吾性宅，顺而不乱，岂非弱而用乎。譬之身焉，欲修长生，要识所生之本，欲求不死，当明出入之机，谓之反还，谓之动静。反者返其真元也，动者发其天机也。自一阳来复，於静定之中运转枢要，斡旋沂流，得七返之旨，镇补三田，流通百脉，非动则无以复命也，故曰反者道之动。夫道无形无声，非柔不能制刚，非弱不能制强，故专守雌静，若婴儿之未孩，且天下之柔弱，莫过於水，水莫过於气，气莫过於道，道气神水之所柔弱者，通贯金石，烁锐磨坚，无乎不入，故曰弱者道之用。○李氏曰：反者道之动，神一出便收来，弱者道之用，专气致柔也。
　　天下万物生於有，有生於无。
　　林氏曰：有天地然后有万物，故曰物生於有，然天地孰生之？天地之始，生於太虚，是生於无也。因动静强弱而推言，言有无之始也。○吕氏曰：天下之物，有无相生，迭出迭入，未始有尽，非有则不能显无，非无则不能生有，万物生於天地之内，是因有而生也，天地形於太虚之中，是因无而有也。有生则复於不生，有形则复於无形，有无之相生，若循环然，而反复之义大矣哉。圣人深达厥理，即水以观之，不观其流，秘观其反流。即木以观之，不观其华，必观其去华，则物虽有万之不同，目击而道存矣。然天地为万物父母，而人为万物之最灵，己之有者，形也，己之无者，神也，胞胎成其形，有生於无也。百灵生於身，无生於有也。故真有不有，真无不无，达斯旨者，自契於真有真无也。○何氏曰：天下万物生於有，有生於无，反求其初也。有天地然后有万物也，天地者，万物之一初，先天地生，有物混成，混沦者又天地之一初。无有生有，无形生形，有生则复於不生，有形则复於无形，始自无而散诸有，终自有而反诸无，则道朴岂终散於器乎，彼流荡而忘反者，宜其失於强盛而去道远矣。○李氏曰：天下万物生於有，即有名万物之母。有生於无，即无名天地之始也。
　　第四十一章
　　上士闻道，勤而行之。中士闻道，若存若亡。下士闻道，大笑之，不笑不足以为道。
　　林氏曰：勤而行之者，言闻曰必信也，若存若亡者，且信且疑，又以为有又以为无也。最下鄙俚之人，则直笑之耳，惟最下之人以之为笑，方见吾道之高。退之论文，且曰人笑之则以为喜，况道乎。○何氏曰：道者自然，行者能得，闻者能言，能行勤行，士之上也，中人求道不宏不笃，焉有焉无，系念存心，万中无一，至於世俗浮薄，虽谦下为懦弱，笑虚无为荒唐，然不足发或者之笑，亦不足见此道之大，以知道者希故也。○吕氏曰：上士者大资纯厚，达於妙理，闻道则洞然晓悟，信而不疑，笃志行之，惟恐不得，故曰勤而行之。中士受性中庸，可上可下，始乐而终厌，初勤而后惰，闻道则犹豫多疑，取舍不决，欲进则不能果於力为，欲退则犹有所顾惜，故曰若存若亡。下士赋性污浊，不达至理，闻道则以为迂阔荒唐，不止於不信，又且大笑而非之，然而不为下士之所笑者，岂足以为清净之道也。
　　故建言有之，明道若昧，进道若退，夷道若类，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形。
