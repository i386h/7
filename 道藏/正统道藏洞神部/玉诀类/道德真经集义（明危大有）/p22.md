<!-- { "loadSidebar": true } -->
　　林氏曰：且古之以此道为贵者何也，求则得之，道本在我，为仁由己，而由人乎哉。有罪以免者，言一念之善，则可以改过，即恶人斋戒沐浴，则可以祀上帝也。不曰，如谓《诗》不云乎，道无贤愚，悟则得之，此所以为可贵，故曰故为天下贵。○何氏曰：无一夫不获所欲与聚，所求皆得，君子乐得其道，而止於善，小人乐得其欲，而耻为不善，虽有不善者，亦莫不回心向道，迁善远罪，而不自知者。此有道之士获大用於世，而亦以见斯道之功用，贵而益贵也，谓之古之贵此道者，匪今斯今，振古如斯。
　　第六十三章
　　为无为，事无事，味无味。
　　吕氏曰：圣人为无所为，而任物性之自为，则无为而无不为，心曷常动哉，事无所事，而从物务之自事，物自事而无不事，身曷常劳哉。味无所味，而随物气之本味，物本味则无味而无不味，口曷常嗜哉。心不动则众妙可观，身不劳则精神不亏，口不嗜则灵液不竭，至人为於炼养，而不为妄作，事於修真，而不事於尘务，味於道德，而不味於腥膻，故曰为无为，事无事，味无味。○林氏曰：无为而后无不为，故曰为无为。无所事於事，而后能集其事，故曰事无事。无所着於味，而后能知味，故曰味无味。○李氏曰：为无为，发上章万物之奥。为无为，无所不为，事无事，事事有成，味无味，其味幽长，此三者道之奥也。
　　大小多少，报怨以德，图难於其易，为大於其细。天下难事，必作於易，天下大事，必作於细。
　　吕氏曰：涉乎有形，则有小大，系乎有形，则有多少，物量无穷，原其有用，应而不藏，付之素定，可以大则大，可以小则小，可以多则多，可以少则少，万有不同，俱归于一。一皆以道御之，报之以德，人无重恶，何怨之有。至人其道甚大，其朴甚小，其用虽多，其要甚少，大小含太虚於方寸，多少总万有於一真，大同於物而万物与我为一，奚所怨哉。故曰大小多少，报怨以德。夫是非美恶，怨怒恩德，皆生於微渐，始於易，终成难，初於细而后成大，今使图度於始易之时，则於终无难矣。营为於初细之日，则於后必大矣。故艰难之事，必启於容易，欲令於容易之时，而图工之重大之事，必兴於细微，欲令於细微之时而去之。己之难事者，修仙也，己之大事者，行道也。莫难於修真，苟如易以图之，其志固心坚，何难之有。莫大於行道，苟如细事以为之，为之不辍，积细而渐至於大矣。○林氏曰：能大者必能小，能多者必能少，能怨者必以德，能图难者必先易，能为大者必先於其细，自味无味以下，皆譬喻也，难事必作於易，大事必作於细，只是上意，申言之也。○刘氏曰：或谓孔子，以直报怨，今也以德报怨，何也。然老子教人，惟欲处其柔弱，与天为徒，而无所争，可以弭天刑，远人祸。若以直报怨，怨何由已，当时孔子故有所激而言，终不若报之以德为善也。
　　是以圣人终不为大，故能成其大。
　　吕氏曰：圣人不为难大之事，而无为无事，易简易知，故能成其可久可大之基。圣人怀抱道德，自知不自见，自爱不自贵，终不为大，方寸之中，真性之内，无不忘也，无不有也，淡然无极，而众美从之，故曰是以圣人终不为大，故能成其大。○李氏曰：圣人功业大成，不自为大，天不自天，成天者物。圣不自圣，成圣者民。以其不自圣，故能成圣。○林氏曰：圣人不自大而能谦能卑，所以成其大。
　　夫轻诺必寡信，多易必多难。是以圣人犹难之，故终无难。
　　吕氏曰：轻诺者不诚信也，妄应之必为虚诞矣，多易每事忽略也，妄为之必为难矣。夫以圣人之材尚难於细易轻诺，至於每事不敢轻易，其於道则勤而行之，终亦无难矣。轻诺之后，其信必寡，多易之后，其难必多，故谓先难而后获者，难易相成也。○李氏曰：难事易成，易事难成，易事不可轻，是轻则人忽之，故圣人犹难之。得之难，失之难，凡事不轻易，故终无难。○林氏曰：轻诺者多过当，故必至於失信，以易心处事者，多至於难成，此亦借喻语也。但添一夫字，其意又是一转，前言易矣，恐人以轻易之心视之，故如此斡转，曰易非轻易也，圣人犹以难心处之，遂至於无难，况他人乎。此意盖谓前言易者，无为无事而易行也，非以轻易为易也。○何氏曰：口惠而实不至，灾必及其身。轻诺者信亦轻也，言之得无讱。易者多则难亦多也，圣人处无为之事，冲淡无之味已，深入无形之道，而有无相生，细大难易相成，随物而形，皆道也。虽物物而不物於物，又能曲成万物而不遗，故曰无不忘也，无不有也，乃见圣人之心，非有亦非无也。
　　道德真经集义卷之八竟
　　道德真经集义卷之九
　　盱江危大有集
　　第六十四章
　　其安易持，其未兆易谋。其脆易破，其微易散。为之於未有，治之於未乱。
　　吕氏曰：古之君天下者，治必有乱对，安必有危对，当其国家安静，则易为维持，及其倾危，则难於守御，故《周书》曰：制治於未乱，保邦於未危，盖芽蘗未坚，则其脆易破，悔吝未着，则几微易散。取之己也，少壮身安之时，易於行持，见功犹速，盖疾病未兆，其修炼则易谋而易成，暨乎嗜欲过多，神衰精损，疾病一作，便逐逝波，傥保养得宜，神气冲和，或染微痾亦易治也。故曰其安易持，其未兆易谋，其脆易破，其微易散。且未疾之人，易为医也。未危之国，易为谋也。若预为之防，则未然之祸，何由而萌。若先为之计，则未形之患，何缘而起。是以圣人不畏多难，而畏无难，况祸福本相倚伏，自其胎基之未兆而虑之，祸可转而为福，任其已然忽之，福可移而为祸，不可救药矣。故治身调心之道，盍亦预防其情欲，和适其神气，而使之不乱也。○李氏曰：按上章之义，其安易持，言作事谋始，修真志士，正心於思虑之先，抑情於感物之前，则心易正，情易绝，苟治事於已乱，远祸於已萌，不亦难乎。○林氏曰：方其安时，持之则易，及至危则难持矣。事之未萌，谋之则易见，其形见则难谋矣。脆而未坚，攻则易破，及其已坚则难攻矣，事必为於未有之先，治必谋於未乱之始。
　　合抱之木，生於毫末。九层之台，起於累土。千里之行，始於足下。
　　吕氏曰：患不预防，恶不杜渐，其由植木乎。初生於毫末，可拔而绝之，甚易为力矣。及其合抱，青青百寻，乌可伐哉。又若筑台焉，起土於一畚，可蹴而起之，又何难哉。及其九层也，耸百尺之势，乌可毁哉。又若远行，始於跬步，可旋踵而返，及其千里，长涉渺渺，乌可还哉。故曰合抱之木，生於毫末，九层之台，起於累土，千里之行，始於足下。○李氏曰：积小成大，不可救也，故《易》有履霜坚冰之戒，传曰：臣弒其君，子弒其父，非一朝一夕之故，其所由来渐矣，由辩之不早辩也。○林氏曰：合抱之木，其生也必自毫末而始，九层之台，其筑也必自一篑之土而始，千里之行，必自发足而始，凡此以上，皆言学道者必知几。
　　为者败之，执者失之，是以圣人无为故无败，无执故无失。
　　吕氏曰：有为於分别，则败其自然，有执於欲利，则失其精神，未若安其所安，守其所守，则治而不知其治，为而不见其为矣。圣人察夫事之所败，起於有为，不为则何败之有，意之所失，失有所执，不执则何失之有。治身有为，则形劳神役，心灵疲薾，有执则偏滞方隅，不离众有，去道远矣。曾未尝无为无执，天真纯粹，故亘万劫而无败，无象可执，何失之有。○何氏曰：圣人作事谋始，善始善终，曾不敢轻於有为，执其所见，盖怀微妙，抱朴质，不敢起天下之争心，循理而举事，吾何为，因时而立功，吾何执，名各自命，事由自然，吾何败何失。
　　民之从事，常於几成而败之。慎终如始，则无败事。
　　吕氏曰：世人虽务於善事，靡不有初，鲜克有终，皆初勤而后惰，始乐而终厌，几於成而复败之，良由抱一不固，则胎真不凝，丹液漏泄，故乃曰炁亡液漏非己形。若夫至人，则用志不分，始终如一，万神自正，孰能败之。○何氏曰：凡民好为者，以因循为无能，好执者以通变为无守，所以事败於垂成，此言不能慎终如始，而为有初鲜终之戒。
　　是以圣人欲不欲，不贵难得之货，学不学，复众人之所过，以辅万物之自然，而不敢为。
　　吕氏曰：至人非无欲也，欲人之所不欲，不以物易性，则难得之货又奚贵之有。非无学也，学人之所不学，不以搏溺为心，凡众人之所过，吾得以复之，故曰是以圣人欲不欲，不贵难得之货，学不学，复众人之所过，以至不益生，不助长，顺物自然，无容私焉。道可以为亲，德可以为友，以道德辅佐其体，触事莫非自然而然，曷敢有所为也。○吴氏曰：圣人之欲，以不欲为欲，圣人之学，以不学为学，难得之货，人所欲者，不贵重之，是不欲其所可欲也，故曰欲
　　不欲。众人之所趋者，我则不趋，众人掉臂过之而不顾者，我则还反其处，是不学众人之所学也，故曰学不学。凡此不欲不学者，盖以万物之理无为而自然，故吾亦无为，与万物同一自然，如辅之以轮辐，相依附而为一也。○何氏曰：此章先言为之於未有，中言为者败之，末又言不敢为，然则为者是乎，不为者是乎，皆是也，岂不曰为无为，则无不治。○林氏曰：众人之所不欲者，圣人欲之，众人之所贵者，圣人不贵之，借喻语也。众人之所不学者，圣人学之，众人之所过而不视者，圣人反而视之。复，返也，此亦借喻语也。圣人惟其如此，於事事皆有不敢为之心，而后可以辅万物之自然。
　　第六十五章
　　古之善为道者，非以明民，将以愚之。民之难治，以其智多。
　　吕氏曰：古之时善为治化民者，以道集虚，以性开天，正心诚意，欲导斯民於朴质之地，盛德容貌，终日如愚，使民终身由之而莫之所以然。善以道自治者，非显彰其光耀，以眩惑於世俗，同乎无知，抱朴而已。○吴氏曰：上古无为而治其民，淳朴而无知，后世有为而治其民，浇伪而有之，是以难治也。○林氏曰：聪明，道之累也。圣人之教人，常欲使之晦其聪明，不至於自累，故曰非以明民，将以愚之。智巧多则民愈难治，故以智治国者，反为国之害也。○李氏曰：将以愚之者，谓其政闷闷也。民之难治，以其智多者，谓其政察察故也。
　　故以智治国，国之贼。不以智治国，国之福。知此两者亦楷式。常知楷式，是谓玄德。玄德深矣远矣，与物反矣，然后乃至於大顺。
