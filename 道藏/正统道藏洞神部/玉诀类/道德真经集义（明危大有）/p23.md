<!-- { "loadSidebar": true } -->
　　林氏曰：以智治国者，反为国之害，盖上下相寻，皆以智巧，则乱之所由生，故曰以智治国，国之贼。不以智治国，国之福。两者，智与不智也。能知智之为贼，不智之为福，则可为天下法矣。能知此法，则可以谓之玄妙之德，深矣远矣者，叹美之辞也。大顺即自然也。○吕氏曰：夫弓弩毕弋之智多，则禽乱於上矣，钩饵网罟之智多，则鱼乱於水矣，智诈渐毒，颉滑坚白解垢同异之变多，则俗惑於辩矣。夫上以智御下，则下以智应上，故上下殽乱，奸臣贼子侵权怙势，何所不有，此不谓之以智治国而何。且古之有国者，结绳画地，其政闷闷，其民淳淳，不治而自治，所以开人之天，曾未若开天之天，此不谓不以智治国而何。若治身而以智自役，则神明不安，乌得不盗其真气乎。生而不以智为者，谓之以智养恬也。智与恬交相养，则百神平泰，万气皆融，非忘形抱道者，孰能此乎。故曰以智治国国之贼，不以智治国国之福，盖用智者蠹政害民，不用智者善政养民，两者楷模而法式之也。既知楷式而不用其智，致斯民於富寿，循天之理，与天同德矣。故曰知此两者，亦楷式。常知楷式，是谓玄德。夫玄德者，深不可测，远不可窥，至幽至微，不可察也。然观其用似与物违反，究其理则与物同归，入于自然之境而无所逆也。至人者与世俗万事相反，而复乎素朴，同於大通，大通则无碍矣，故曰玄德深矣远矣，与物反矣，然后乃至大顺。○何氏曰：圣人不以智治智，与天下相寻於机巧法术之中，而以愚治智，挽之归简易平直之道，有由也哉，故曰上。诚智而无道，则天下大乱矣。何以知其然也，夫弓弩毕弋机变之智多，则鸟乱於上矣，网罟罾苟之智多，则鱼乱於水矣。智诈渐毒，颉滑坚白解垢同异之智多，则人惑於辩矣。故天下每每大乱，罪在好智，自三代以下是矣。以智治国，则贼夫民，不以智治国，乃福夫民。知此两者亦楷式，乃有国者之良法，常守此良法，则德玄且深且远矣。故曰天地虽大，其化均也，万物虽多，其治一也，人卒虽多，其主君也。君原於德而成於天，故曰玄古之君天下者无为也，天德而已矣。与物反者，彼以其智，我以其玄，彼以其贼，我以其福，相反而不相入也。正言若反，乃至大顺，顺之至也，岂在用私用智，与物相靡相刃，而莫之能止也。○李氏曰：无为宽大，治平天下，民之福也。有为谨严，宰制下民，国之贼也。民之难治，以其多事，是以圣人以无为清静治国，使夫知者不敢为也。虽与物相反，反贯自然，民遂其生，获百倍之庆，天下治平，成大顺之化，尽此道者，是谓玄德。
　　第六十六章
　　江海所以能为百谷王者，以其善下之也，故能为百谷王。
　　吕氏曰：江海之王百谷者，谦卑处下，虚以待之，无为为求，而百川自然来也。由此观之，卑损之为道也大矣，人身以脐间下丹田为气海，乃五脏六腑生气之本，一万三千五百息之源，十二经脉之祖，人能谨守下丹田气海，守之不间，则百关之气自然朝之。○何氏曰：江海不让细流，故能成其大，自有王百谷气象，然非强为大也。水无分东西而分於上下也，海居下则百谷斯朝宗矣，经曰：譬道之在天下，犹川谷之於江海，此道何道也，圣王知雄守雌也。○林氏曰：百谷之水皆归之於江海，江海为百谷王之尊，而乃居百谷之下，此借物以喻，自卑者人高之之意。
　　是以圣人欲上人，必以言下之。欲先人，必以身后之。是以处上而民不重，处前而民不害。是以乐推而不厌。
　　吕氏曰：圣人能体谦下之道，将欲处人之上，故必先以其言下於人者，知满之必招损也。故言则谦柔，名则孤寡，以下於物，而盛德日崇，大宝弥固，自然为物所推而居於上矣，将欲首出庶物，必先身谦言逊，退在人后者，盖谨身顺道，不以先物，故能为物所推，而处於先矣。故曰是以圣人欲上人，必以言下之，欲先人，必以身后之，故能处人之上而不以为重，其从之也轻。处物之前而不以为害，其利之也众。不重故不轻，不利故不害，利害轻重，付之自尔，其何容心哉。故天下共黄老清静之化而无厌者，以其谦卑之德所至，故天下乐推而不厌。上学之士，天下自然钦敬，上於人，先於人，谦光而尊，德之所致，何厌之有。○何氏曰：圣人心如太虚，道如天地，以柔静待天下，又何欲焉。欲上人，欲先人，示人以可则可效，顺人情而言之也，圣人何心哉。人皆取福，己独曲全，故处民之上而彼不以为重，而压己自下者，人高之也。人皆取实，己独取虚，故处民之前而彼不以为害，而伤身自后者，人先之也。托小包大，志弱事强，常宽容於物，不削於人，常情所恶而忌者，变为乐推，无复厌教。○吴氏曰：以言下之，谓卑屈其言而不尊高，以身后之，谓退却其身而不前进，然此皆圣人谦让之盛德，非有心於欲上人欲先人，读者不以辞害意可也。○林氏曰：圣人非欲上人先人而后为此也，其意盖谓虽圣人欲处人上人先，犹且如此，况他人乎。
　　以其不争，故天下莫能与之争。
　　吕氏曰：圣人常以虚为身，以无为心，心形既定，物孰可争。《书》曰：汝惟不矜，天下莫与汝争能，汝惟不伐，天下莫与汝争功，此之谓也。夫至人者忘其耳目，遗其肝胆，消殒万缘，泯绝身世，和以天倪，与物委蛇，而天下孰与争乎。○何氏曰：人心天理，可以道感，不可以力争也。以其不争，而天下莫能与之争，所守者约而服从者众，理也。老子尝语文子曰：圣人欲贵於人者，先贵人，欲卑人者先自卑。
　　第六十七章
　　天下皆谓我大，似不肖。夫惟大，故似不肖。若肖，久矣其细。
　　吕氏曰：夫道旷然无形无名，充遍万物，虽有而若无，其与物无一相似，此其所以为大也。若肖似於物，道亦物尔，而何足大哉。○董氏曰：若有所肖似，则同於一物，何足为大也。○何氏曰：圣人以玄德自持，不欲见贵於世，宜其天下亦以为博大，无所肖似。夫惟大则混混冥冥，人不可得而名，如有所肖似，则细行之人尔。肖，似也。○林氏曰：一本於谓我下添道字，其细下添也夫字，皆误也。
　　我有三宝，宝而持之。一曰慈，二曰俭，三曰不敢为天下先。
　　吕氏曰：人能抱道持身，有如持宝，固当爱护持守而不失也。所履践者有三，体仁博施，爱育群生，慈也，节用厚人，不耗於物，俭也，不为事始，和而不倡，不敢先也。至人保持三宝者，广度众苦，衣被万物，慈之至也。俭视听则神不荡，俭言语则气不耗，俭嗜欲则心不摇，此养生之至宝也。能后其身，谦光自隆，故曰我有三宝，保而持之，一曰慈，二曰俭，三曰不敢为天下。○何氏曰：圣人不以珠玉为宝而所宝惟道，何道也，慈俭后三者之道也。匹夫抚剑疾视，是则好勇者，细人自逞之气，而我以慈为宝，小器塞门反坫，是则好广者，细人自侈之见，而我以俭为宝也，名利都府，众人所驰，是则好先者，细人自矜伐以为能，而我以不先为宝。○吴氏曰：持谓守之而不失，慈谓柔弱哀悯而不刚强，俭谓寡小节约而不侈肆，不敢为天下先，谓谦让退却而不锐进，持此三宝，故虽大而似不肖也。
　　夫慈故能勇，俭故能广，不敢为天下先，故能成器长。今舍慈且勇，舍俭且广，舍后且先。死矣！
　　吕氏曰：知谦和柔弱能胜刚强，顺化有情曰慈，遂可以言勇，知节俭为可贵，用之不可既曰俭，遂可以言广，知先人后己可以克己复礼，惟仁是与，遂可为器用之长。夫刚强则易挫，慈柔则不可敌，慈也者，不刚而勇，俭爱精气，神明不劳，而我道弥广，未尝先人，故乐推不厌，遂成法器之主，故曰夫慈故能勇，俭故能广，不为天下先，故能成器长。今世俗则不然，舍弃慈仁，将为勇义，费气轻生，不能保啬节用，崇奢尚侈，伤财害民，反招匮乏，无谦退之心，有刚强之志，好处物先，耻居人后，皆非长生大道之术，乃丧身之具尔。故曰今舍慈且勇，舍俭且广，舍后且先，死矣。○林氏曰：器，形也，成器即成形也，凡在地之成形者，我皆为之长，故曰成器长。今人舍慈而用其勇，舍俭而用其广，舍后而用其先，此非保身之道也，故曰死矣。○吴氏曰：舍谓不用，不用慈俭退后之宝，而刚强以为勇，侈肆以为广，锐进以求为先，则将不能保其生，皆死之徒也。
　　夫慈以战则胜，以守则固。天将救之，以慈卫之。
　　吕氏曰：且慈兵入於敌境也，则人知有所庇矣，不践禾稼，不穴丘墓，不践积聚，不焚屋室，则人人悦之，何必陈兵以战，野而后胜，重门击柝，以为守固哉。故天道福善祸淫，善人自天佑之，开其心志，使之无所不慈，无所不慈则物为之卫矣，至人能守慈勇以战世缘，则万邪不能入，千魔不敢干，其道日固，盖天道无亲，常与善人，故曰夫慈以战则胜，以守则固，天将救之，以慈卫之。○林氏曰：战交物而动也，犹《庄子》曰：与接为构，日与心斗也。守犹《庄子》纯气之守也，人能以慈为主，则外可胜物内可自守，前言三宝，此举其一，能慈则二者在其中。○吴氏曰：慈者生之道，仁之德，为三宝之首，故此以下专言慈之一宝，而二宝在其中矣。慈者人人亲之如父母，岂有子而敌其父母，攻其父母者哉。故以慈而战则人不忍敌，是能胜也，以慈而守则人不忍攻，是能固也。纵有来敌来攻之寇，人之助其父母者多，亦必能胜能固，或人力不逮，天亦救助之而不令其败且溃，天之所以救助之者，以其能慈而救护之也。○李氏曰：慈之一字战则胜，守则固，仁者无敌，真勇也。
　　第六十八章
　　善为士者不武，善战者不怒，善胜者不争，善用人者为之下。
