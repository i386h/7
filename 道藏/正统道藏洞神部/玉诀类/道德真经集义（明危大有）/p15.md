<!-- { "loadSidebar": true } -->
　　林氏曰：建言者，立言也。言自古立言之士，有此数语，明道以下数句是也。此亦是设辞，言此数句不出於我，自古有之。明道若昧，惟昧则明，前章日自见者不明，又曰：不自见故明，即此也。进道若退者，能退则为进也。夷，平也，夷道，大道也。大道则无分别，类，同也，和光同尘之意。上德若谷，能虚而不自实也。大白若辱，不皎皎以自异也。广德若不足，若自足则狭矣。偷，窃也，欲为而不敢为也。建立其德，是有为者，为之於不敢为，所以能建立也。质真若渝，真实之质，纯一而不变，而自有若渝变之意，此亦足而不自足之意。大方者太虚也，太虚虽有东西南北，孰见其方隅哉。大器晚成，如铸鼎之类，岂能速成哉。大音希声，天地之间，音之大者，莫大於风霆，岂常有哉。希者不多见也。大象，天地也。《易》曰：法象莫大乎天地，天地之形，谁得而尽见之。○何氏曰：建言有之，古之立言之士，如下文所云，皆为世所讪笑而大道存焉。明道若昧，大悟同未悟也。进道若退，大勇同无勇也。夷道若类，平等同无等也。上德若谷，实若虚也。大白若辱，清若浊也。广德若不足，有余不敢尽也。建德若偷，建诸天地而如朝夕偷安者。质真若渝，质如金石，而如长久渝变者。大方无隅，无门无房。大器晚成，匪雕匪琢。大音希声，非律非吕。大象无形，离色离名。混沌太无，非可名状，可谓费而隐矣。此皆极大道之形容，广乎其无不容，渊乎其不可测也。○吕氏曰：夫过欲阳而功欲阴，过阳则能消，功阴则能全，谚谓之阴德者，不欲人知，因物自然，兴着不显其能，退藏於密，故曰建德若渝。
　　道隐无名，夫惟道，善贷且成。
　　林氏曰：道隐无名，不可得而名也。贷者与也，推以及人也。有道者能以与人而不自有也。成者道之大成也，成己成物，而后谓之大成也。○何氏曰：无名者不可指定而名也，故有如上文摸写不尽者。然道虽无名而有，实善贷且成。贷，注韵施也，人人咸备，物物周普，如天施地生，小以成小，大以成大，何莫非道也。《庄子》化贷万物，而民弗恃，有莫举名，使物自喜，立乎不测，而游乎无有者此也。
　　第四十二章
　　道生一，一生二，二生三，三生万物。万物负阴而抱阳，冲气以为和。
　　何氏曰：虚无生自然，自然生道，道生一，一生天地，天地生万物，万物抱一而成，得微妙气化，凡人物背寒向暖，背暗向明，背恶向善，皆为负阴抱阳之意。抱阳即抱一，道之生气之化也，人与天地参为三，而於物最灵，故人也者，天付以神，地付以精，冲和付以气，人贵护气保精爱神，与天地并立，所以保养冲和，以谦不以盈也。《书》曰：满招损，谦受益，时乃天道。○林氏曰：一，太极也，二，天地也，三，三才也，言皆自无而生，道者万物之始，自然之理。三极既立，而后万物生焉，万物之生，皆负抱阴阳之气以冲虚之理，行乎其间，所以为和也。○吕氏曰：道生一气，一气生天地，天地生万物，所以道生一者，太极未判，一气之浑沦也。一生二者，谓清浊既分而天地位焉。《易》所谓易有太极，是生两仪是矣。赫赫发乎天，肃肃出乎地，两者交通而成和，故人伦成焉。一阴一阳之谓道，言负而且抱者，不可须臾离也。可离非道也，炼养家以月为众阴之母，日为众阳之父，所以负抱者常当嘻吸天光，咀嚼冲气，则天谷虚盈，二景缠络，万神安宁，出入元化，飞骈玉清。○董氏曰：凡动物之类，则背止於后，阴静之属也。口鼻耳目居前，阳动之属也。故曰负阴而抱阳，如植物则背寒而向暖，而冲气则运乎其间，又统而言之，则神阳而质阴，神运於中曰抱，质见於外曰负，气则动阳而静阴，乃济之以中和，而冲乎形质，为神所乘之机也。
　　人之所恶，惟孤寡不谷，而王公以为称。故物或损之而益，或益之而损。
　　何氏曰：称孤称寡不谷者，托於无辅无善之称。此王公卑以自牧之名。三名者人之所甚恶，而亦人之所以教，盖位峻者颠，轻豪者亡，固理之常，而损中有益，益中有损，又物之变，故圣人为三才宗主，执冲含和，宁处人之所恶，宁受物之所损，安知自下者人不高之，自后者人不先之，恶未必非美，损未必非益也，经曰道冲而用之，或不盈，盈者冲之反也。《易》曰：有大者不可以盈，故受之以谦，谦与盈相反也。○林氏曰：人之所恶，莫若孤寡不谷，而王公以为称，此亦譬喻有道者自卑自贱之意，其意盖谓天地人皆自无而有，万物以阴阳为质，而其所以生之者，皆冲虚之和气，学道者当体此意，则必以能虚能无为贵，天下之物或欲损之而反以为益，或欲益之而反以为损，损益之理，有不可常，如月盈则又缺，此益之而损也。既缺则必盈，此损之而益也。
　　人之所教，我亦教之。强梁者不得其死，吾将以为教父。
　　何氏曰：《金背铭》：强梁者不得其死，又继以好胜者必遇其敌，亦以见古之人皆以此为教，而我亦不求异，以为教然，且为教之父者，盖指约而易操也。教之父，道之母也，无他，天地物类生，皆从一道，以冲为宗。○李氏曰：人之所教，无非为善，我亦如是教之也。○吴氏曰：此言用弱之事，梁，亦强也。以木绝水，以木负栋，皆曰梁也，取其力之强也。不得其死，谓不得善终，如子路之行行，夫子以为不得其死，后果死於孔悝之难。教父犹言教之本，父谓尊而无出於上者。人之所教，教以用弱，我亦以此教之，强梁不能弱者，必不能保其身，以强梁胜人之益，而有不得其死之损，所谓益之而损者，此最为教人第一义，故曰教父。○倪氏曰：老子言道每譬之母，此特曰父者，母主於养，父主於教，为人师者，必尊严如父可也。
　　第四十三章
　　天下至柔，驰骋天下之至坚。无有入於无间，吾是以知无为之有益也。
　　林氏曰：坚者易折，柔者常存，以至柔行於至坚之间，如水之穿石是也。无间，无缝罅也。无有即无形也。如人身荣卫之间，可谓无间，而气脉得以行之。无隙之隙，而日月之光亦入之，此皆无有入无间也。○何氏曰：天下莫柔弱於气，气莫柔弱於道，道之所以柔弱者，包裹天地，贯穿万物，老子尝以是语关尹，知道与气所以柔也。天地之气，虽至坚如金石，无所不透，其道亦然，其来也几微易简，其究也广大坚固，故至柔非弱，至坚非强，如泰山之溜穿石，如单极之绠断干，亦此类也。驰骋者，《庄子》所谓乘天地驰万物之意。可以执道御有者，由至坚而遡至柔，由至柔而遡至元，《列子》体合於心，心合於气，气合於神，神合於无，举此见无介然之间，道其至矣乎。然后知无为之有益，无为神归，无动气泯，次本常根，入乎无间，默悟之可也。○吕氏曰：天下莫过於水，然犹未免有形者也。或似无形，而入於有形，则气是矣。气本柔也，且气本柔，养之至大至刚，人莫能御，以坚御坚，不折则碎，以柔御坚，柔亦不摩，坚亦不病，夫一已之至柔者，道气是也。驰骋乎至坚者，谓气能穿关通节也，故曰天下之至柔，驰骋天下之至坚，以有入有，捍而不受，以无入有，无未尝劳，有未尝觉，惟大梵之气无有形质，故能包裹天地而无外，密袭秋毫而无内，圣人体之，德性是也。见道朗彻，何往不通，所以政治四海，谓之神化，喻夫至人，臻袭气母，引炼太和，神明在躬，出入无间，渊乎不可测度，故曰无有入於无间，无为者居象帝之先，处太极之中，道之妙用，实寓于此，圣人则之，立不教，坐不议，虚而往，实而归，无有不可，岂小补哉。至人无为无事而形不劳，忘我忘人而精不亏，非欲於道，道自归之，故曰吾是以知无为之有益也。
　　不言之教，无为之益，天下希及之。
　　林氏曰：前两句皆譬喻也，以此而观，则知无为无不为者，至理也。不言而教，自行无为而功自成，此皆至道之妙用，而天下之人知不及之，故曰天下希及之。有益，有功用也。○何氏曰：何谓不言之教，如天地有大美而不言，四时有明法而不议，万物有成理而不说，精诚所感，吾何言哉。何谓无为之益，如水行用舟，山行用橇，因高为田，因下为池，简易之化，吾何为哉。此皆专气致柔，极虚本无，以道运化故也。故天下希及之。不言而信，不求而得，保真怀道，而天下自从，又谁得而企及之哉。
　　第四十四章
　　名与身孰亲？身与货孰多？得与亡孰病？
　　林氏曰：名货皆外物也，无益於吾身，则虽得虽亡，何足为病。而不知道者每以此自病。○何氏曰：庄子伯夷死名於首阳之下，盗跖死利於东陵之上，二人所死不同，其於残生伤性均也。烈士殉名，贪夫殉利，以身殉之，虽死不悔，曾不知身重於天下，况死名死利乎。知道者身尚非我有，况美名美利皆外物耳。不知道者试以名比身世，以名为华，身固有名，高而身危，则名岂不疏於身乎。试以财比身世，以财为资身，固有财多而身害，则财岂不少於身乎。故曰生我名者杀我身，益我货者损我神。当其无得无失之初，如水未波，及亡於既失之后，无病自灸，孰若本无之无事乎。孰能自遣於既失之余乎。○吕氏曰：先身而后名，贵身而贱货，是犹未能忘我也。夫忘我者身且不有，而况於名货。盖名无实，实无名，夫贵者夜以继日，思虑善否，其为形也亦疏矣。富者苦身疾作，竞名积财，而不得尽用，其为形也亦外矣。然圣人贵以身为天下，非忘我则不然，使天下之人知名之不足亲，货之不足多，故伯夷饿死於首阳之下，是殉名也。盗跖死於东陵之上，是殉利也。其於身货孰多孰寡焉，以身殉名，世必谓之君子，以身殉利，世必谓之小人，得之则悦，失之则忧，贪得忘失，见利忘义，是犹以隋侯之珠弹千仞之雀，虽得雀而珠已亡，盖所亡者重，所得者轻也，可不哀哉。盖志在乎得而不得者，以亡为病，及其既得而患於失，则病又甚於亡者，惟齐有无，均得丧，而后始无疵矣。
　　是故甚爱必大费，多藏必厚亡。
