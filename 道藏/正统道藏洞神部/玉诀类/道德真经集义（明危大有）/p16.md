<!-- { "loadSidebar": true } -->
　　林氏曰：爱有所着则必自费心力以求之，爱愈甚则费愈大，此言名也。贪而多藏，一旦而失之，其亡也必厚。无所藏则无所失，藏之少则失亦少，多藏乃所以厚亡也，此二句发明下三句。○何氏曰：多取美名，是谓甚爱，名者为实之宾，名大而费心亦大矣，居其奇货，是谓多藏，利者治乱之媒，利厚而亡物亦亡矣。○吴氏曰：爱谓爱名，大谓身也，以名比身，则身大於名，慕名者甚其爱，而爱身反不如爱名，必至耗费心神而损寿，是因名而使身之大者耗费也，故曰大费。藏谓藏货，厚亦谓身也，以货比身，则身厚於货，嗜货者多其藏，而重身反不如重货，必至丧亡身命而陨生，是因货而使身之厚者丧亡也，故曰厚亡。
　　知足不辱，知止不殆，可以长久。
　　林氏曰：惟知足者不至於自辱，惟知止者不至於危殆，如此而后可以长久。此三句却是千古万古受用不尽者。○何氏曰：知足则於名於利已得之中，知有分量，而此身早退，何辱之有，知止则於不当得之名与利，截然一毫不求，而此身能隐，何殆之有，乃可久也。○吕氏曰：心足则无求於外，故无辱。心止则万缘俱息，故无殆，可以长，可以久也。○吴氏曰：知内分之有定，则足而不贪，故不至失举亏行之辱，知外物之无益，则止而不求，故不至损寿陨生之殆，而可长久也。○李氏曰：名货得失，皆有为也，终不长久，惟知足知止，可以长久。
　　第四十五章
　　大成若缺，其用不敝。大盈若冲，其用不穷。大直若屈，大巧若拙，大辩若讷。
　　林氏曰：有成则有缺，大成者常若缺，则其用不敝矣，有盈必有虚，大盈者常若虚，则其用不穷矣。前章洼则盈，敝则新，即此意。大直则常若屈然，枉则直也，曲则全也，大巧者常若拙然，不自矜也。大辩者常若讷然，不容言也。○李氏曰：上章知足不辱，故次之以大成若缺，德有余而为不足者寿，财有余而为不足者鄙，大成若缺，大盈若冲，至於若屈若拙若讷，皆德余而为不足者，用之无尽也。○吴氏曰：以成为成，以盈为盈，以直为直，以巧为巧，以辩为辩，小矣，若缺则非成，若冲则非盈，若屈则非直，若拙则非巧，若讷则非辩，乃为成之大、盈之大、直之大、巧之大、辩之大者也。
　　躁胜寒，静胜热，清静为天下正。
　　林氏曰：躁之胜者，其极必寒，静之胜者，其极必热，躁静只是阴阳二字，言阴阳之气滞於一偏，皆能为病，惟道之清静，不有不无，不动不静，所以为天下正。○何氏曰：道以清静为正，亦惟清静为大。躁胜寒，阳极生阴，静胜热，阴极生阳，皆极於所偏胜，若夫天清地静，乃天下至正之道，无胜无极，而可以大且久者，经曰：人能常清静，天地悉皆归是也。
　　道德真经集义卷之六竟
　　道德真经集义卷之七
　　盱江危大有集
　　第四十六章
　　天下有道，却走马以粪。天下无道，戎马生於郊。
　　吕氏曰：夫时之泰也，庶民昌，四海治，兵戈息，民多务本，户竞田桑，粪治田畴，虽有良马无所用之，不谓之有道而何。时之否也，百事疲，灾异生，强暴相凌，彼疆我界矣，其守而争夺之端起矣，戎马交驰，集於战地，故阴阳自此闭塞，品汇自此夭阏，不谓之无道而何。夫一身者，一天下也，《南华经》野马也，尘埃也，是以马而喻气也。扬子云：气也者，适善恶之马也，盖气即道也，道即炁也，自一炁以生万物，气之所生，万物柔弱而生，气之所去，万物坚强而死。却者反也，走者运也，运其精气，泝流直上，补其脑血，粪其根本，以养其身，故曰天下有道，却走马以粪。已之天下无道，则忘本逐物，心动意躁，其息自奔，上有重楼，浩浩而出，下有金龟，续续而泄，日以心斗，六贼生於郊境矣。○何氏曰：天下植有道之君，则不以兵强天下，而以务农重谷为本，故却善走之马，而惟粪治其田畴，不舍内以事外。传曰：粪除先人之弊庐，粪除皆修治意。无道之世，戎马生於郊，駧駧牡马，在垧垧之野。郊本言畜马之地，彼以是妨农业者，则可戒也。○按吴氏澄所注本，天下有道，却走马以粪，下有车字，言有道之世，不相侵伐，故善走之马不以服戎车，而退却贱用之，以服粪车而粪田也。诸家并无车字，惟晦庵《朱子语录》有之，张衡《东京赋》云：却走马以粪车，是用老子全句，吴氏本自有理，学者不可不知也。
　　罪莫大於可欲，咎莫大於欲得，祸莫大於不知足，故知足之足，常足。
　　林氏曰：战争之事，皆自欲心之始，欲心既萌，何时而足，惟得是务，所以为罪为祸为咎也。惟知足者以不足为足，则常足矣。此又发明前章知足不辱之意。○吴氏曰：罪谓愆恶咎祸，皆谓灾殃，而祸重於咎，得陇又望蜀，此不知足也。○李氏曰：曰罪曰咎曰祸，皆欲心所致，故结语云知足常足，知足者贫亦乐。
　　第四十七章
　　不出户，知天下。不窥牖，见天道。其出弥远，其知弥少。
　　何氏曰：老子语文子曰：精神发於内，神气动於天，专言精神可以前知也。○李氏曰：不出户，知天下，言有道之士知内不知外，知内不知外，则无所不知，见内不见外，则无所不见，若只知外见外，而忘其内者，知见浅狭矣。○吴氏曰：天下万物万事之理，皆备於我，故虽不出户，而遍知之矣。天道者万理之一原，内观而得，非如在外之有形者，必窥牖而后见也。不知其皆备於我者，必出至一处而后知此一事，故出弥远而知弥少，乌能不出户而知天下哉。○林氏曰：天下虽大，人情物理一而已矣。虽不出户，亦可知，虽阴阳变化，千古常然，虽不窥牖亦可见。若必出而求之，则足迹所及所知能几，自力所及，所见能几，用力愈劳，其心愈昏，故曰其出弥远，其知弥少。
　　是以圣人不行而知，不见而明，不为而成。
　　何氏曰：知人不以忖度，而以道知，见天不以揣摩，而以道见。人即我也，我即天也，使必待出户窥牖，则是舍心而外驰也。精神不足，知见奚足，於道何有，《易》曰：无思也，无为也，寂然不动，感而遂通天下之故，非天下之至神，其孰能与於此。又曰：惟神也故不疾而速，不行而至，此不行不见不为，而能知能明能成，自然之道也。○林氏曰：不行而自至，不求见而自明，不为而自成，圣人之道，其为用如此，《易》曰：不疾而速，不行而至，即此义也。○吴氏曰：不待行处而已，如遍至其处，故能悉知天下之事，不待窥见此物而后能明其理，故不窥牖而见天道也。不为而成，言上二句之效验，惟其不行而遍知万事，不窥而洞见一原，故不待有所作为，而事无不成完也。
　　第四十八章
　　为学日益，为道日损。损之又损，以至於无为，无为而无不为矣。
　　何氏曰：千日学慧，不如一日学道，非学自学，而道自道也。学则开於知见，积而后成，道则忘其知见，本来混成。学所以求道，博所以反约，勤修无为，悟真道成，先益而损，由有入无，既损而损，虽无亦无，乃合道真，此无为妙境也。老子语文子曰：所谓无为，非谓迫之不应，感之不动，坚滞而不流，谓其循理而举事，因时而立功，任下责成，举过无事，此乃无为而无不为之事。○李氏曰：不出户，知天下，内知也。其出弥远，外事也。故次之以为学。日益言为学者求其增益，为道者事事减损。《易》曰：山下有泽，损，君子以惩忿窒欲，正谓此也。至於无忿可惩，无欲可窒，以至无为，则万民化而天下归往矣。○吕氏曰：至人损之又损，是非俱泯，寂然不动，以至於无为，守性之真，体道之原，与天地合德，造化同功，然后炼大梵祖炁，飞肘后金精，胎闭纳息，回风混合，灌漱元泉，此皆无为而无不为也。○倪氏曰：为学日益，贵博也。为道日损，贵约也。先博而后约，先益而后损，不益则安所取约，徒益而不损，则博反惑矣，是故学者道之筌蹄，道者学之归宿也。孔子曰：多学而识之，学之益也。一以贯之，道之损也。既损之，又加之以损，损之至也。损之至则无所为矣。虽无为则实无所不为，此无为之所以贵，若止於无为，不能无所不为，则涉於虚无，非所谓道也。
　　取天下常以无事，及其有事，不足以取天下。
　　何氏曰：无心於事，无事於心，虽天下之大，吾何容心焉。昔圣人之得天下，此自然之道也。如尧之黄屋非心，舜禹有天下而不与，此皆行乎其所无事。若有事於天下，是有心也。经曰：为者败之，天下神器不可为也，为无为，而天下治，此也。此古人不以天下易此道，而每言取天下之戒者，深戒不知道者，将以天下为足贵於道也，岂知无为无事，自然之道哉。○林氏曰：取天下必以无心，有心者反失之，三代之得天下，何容心哉。因当时战争之俗借以为喻，其言亦足以戒。无事有事，即无心有心也。○吴氏曰：无事者无所事，即无为也。因言取天下者，亦止是无为，盖德盛而天下自归之也。若必用志用力，而有作为之事，则何足取天下哉。○李氏曰：苟或妄有作为，则民乱而难治，故曰不足以取天下。
　　第四十九章
　　圣人无常心，以百姓心为心。
　　吕氏曰：天本无心於物，因物见天之心，是以虚而能受，静而能应，如鉴对形，以彼妍丑，如谷应声，以彼巨细，初无他心，何常心之有。苟卿曰：天下无二道，圣人无两心，是以譬诸己焉。渊默寂淡，能应能定，不将不迎，和其光，同其尘，大齐物我，而未尝异於物，故曰圣人无常心，以百姓心为心。○李氏曰：上章云无事取天下，故次之以圣人无常心，所谓无常心者，随机应变，不逆民物之情，故百姓遵圣人之言，行圣人之行，从圣人之化，天下同一心也。○何氏曰：圣人心若太虚，何常之有，其常心者，天下之心而已。○政和注：圣人之心虚而能受，静而能应，如镜对影，以彼妍丑，如谷应声，以彼巨细，何常之有。
　　善者吾善之，不善者吾亦善之，德善。信者吾信之，不信者吾亦信之，德信。
