<!-- { "loadSidebar": true } -->
　　吕氏曰：始也修性以反德，今也积德而入道。为有国之母也，则可以茂养百姓，福祚社稷，亘万古之长久矣。喻之於身，有国之母者气也，形为受气之本，气是有形之根，气因神识而生，形乃因气而立，故伏羲得之以袭气母，盖神是气之子，而气是神之母也。形不得气，无因而成，气不治形，将何为主。气散则身谢，气在则身存且久也，故曰有国之母，可以长久。积德之君，治人事天，厚国养民者，植根於无为，固蒂於清静，社稷绵远，故谓之长生。临御常照，故谓之久视。己之根者脑也，蒂者脐也，深根运元气以补脑也，仙谚云：欲得不老，还精补脑。然后密枢机，闭欲户，藏元精，於杳冥之府，结胎息於丹元之宫，上赤下黑，左青右白，中央黄晕之间，乃黄庭结宝之处，正当脐间，是谓固蒂也。今欲修长生，当先固蒂，呼吸太和，返神服气，胎息绵绵，伏住脐间，长生与天地为常，久视与日月参光矣。仙谚曰：欲得长生，先须久视，久视者，内视也。○林氏曰：此章以治国喻养生也。养生而能啬，则可以深其根，固其蒂，可以长生，可以久视也。○苏氏曰：以啬治人则可以有国，以啬事天则深根固蒂，古之圣人，保其性命之常，不以外耗内，则根深蒂固，而不可拔，虽长生久视可也。盖治人事天，虽有内外之异，而莫若啬一也。
　　第六十章
　　治大国，若烹小鲜。
　　吕氏曰：治大国者，不可烦，烦则民乱，烹小鲜者，不可扰，扰则鱼烂。故善治国者，若烹肤寸之鱼，调其水火，使之自熟，则鱼可全。若乃扰之则鱼伤，鱼伤则糜烂於釜矣。善治民者和其政教，使其自得，其民自安，若乃扰之则民伤，民伤则溃於国矣。是以治道贵清静，国以民为本，身以气为本，爱民治国，则国昌，爱气治身则身久，故设此喻。爱民惜气之法，如烹小鲜不可搅，扰动则耗废矣。○李氏曰：以正治国，其政闷闷，治人事天，皆治国之义。小鲜者，细小之鱼也。譬以烹鲜，挠之则糜，言平治天下，挠之则乱也。○林氏曰：烹小鲜者，搅之则碎，治国者扰之则乱，清静无为，安静不扰，此治国之道也。
　　以道莅天下，其鬼不神。
　　吕氏曰：圣人神明，万物之主也，不得已而临莅天下，以无为之道治之，故风雨时若，水旱不作，人心冲和，鬼神咸服於明德，鬼既安於幽趣，不敢出其灵响，现其神变矣。以道治一身之天下者，智恬交养，神宇泰定，天光内发，祆气沦灭，邪鬼岂敢现其神变哉。○吴氏曰：莅，临也，鬼谓天地之气，神灵，怪也。人之气与天地之气通为一，有道之主，以道莅临天下者，简静而治，不扰动以伤害其民，故民气和平，充塞两间，相为感应，而天地之气无或乖戾，故其鬼不为灵怪，以兴灾也。○何氏曰：夫以道莅天下，神民安之，《庄子》圣人得已而临往天下，莫若无为，无为则人安其性命之情，莫之为而常自然，万物莫能为之害也。○河上公以道德居位治天下，则鬼不敢现其精神以犯人也。
　　非其鬼不神，其神不伤人。非其神不伤人，圣人亦不伤人。
　　吕氏曰：非其鬼无神变灵响，盖圣人守其常位，宜其幽赞天地之大美，戬助协顺，惟福是宜，非特鬼不敢神，神亦不敢妄肆妖祸，伤吾之民矣。且有道之士，非其鬼无神变，以其不能伤犯自然之人也。故曰非其鬼不神，其神不伤人。神既安於正直，非不伤害於民，以其服圣人之明德，自处幽暗，而不敢示其怪变尔。圣人悯一夫之失所，未尝不思所以救之之力，父临子育，虽紬绎帡幪，保惜之不暇，何伤之有。喻於人得道自然，非独神明不敢犯，圣人亦不伤之也。圣人方且尊道贵德，岂伤於有道之民哉。故曰非其神不伤人，圣人亦不伤人。○吴氏曰：鬼之所以不灵怪者，非不灵怪也，虽能灵怪而不为妖灾以伤害人也。又谓鬼之灵怪，所以不伤人者，非自能如此也。以圣人能使民气和平而不伤天地之气，故天地之气亦和平而不伤害人也。曰鬼曰神，皆天地之气，名二而实一。○河上公曰：其鬼非无精神也，不能伤自然之人也。
　　夫两不相伤，故德交归焉。
　　吕氏曰：人得治於阳，鬼得治於阴，人得全性命，鬼得全至神，两者交悦无所伤焉，遂至天清地宁，阴阳调泰，年谷常丰，物无札伤，国无疵疠，鬼无灵响，其德交归之矣。○林氏曰：幽则为阴阳，明则为圣治，此两者自不相伤，则其德皆归之，言天地得其自然之道，圣人亦得自然之道，各有其德而不相侵越，故曰交归焉。不相伤，不相侵也。此章先顿一句，以言不扰之意，既提起一句如此，下面却言三才之道，皆是不扰而已。以道莅天下，此天下字包三才而言之。凡在太虚之下，临之以道，天则职覆，地则职载，圣人则职教，三者各职其职，而不相侵越，则皆得其道矣。○河上公：鬼与圣人俱两不相伤也。夫两不相伤，人得治於阳，鬼得治於阴，人得全其性命，鬼得保其精神，故德交归焉。○何氏曰：古之人在混茫之中，与一世而澹漠焉，当是时，阴阳知静，鬼神不扰，四时得节，万物不伤，群生不夭，人虽有知，无所用之，是之谓至一，莫之为而常自然，此也。
　　第六十一章
　　大国者下流，天下之交，天下之牝。牝常以静胜牡，以静为下。
　　林氏曰：借大国小国之得所欲，以喻知道之人宜谦宜静，非教人自下以取胜也。三代而下，世有取国之事，故因其所见，以为喻尔。下流者自处於卑下也，大国之人，能自卑下，则可以合天地之交，譬如牝者以静而胜其牡也。自下者以静为道，故曰以静为下。○吕氏曰：江海所以能为百谷王者，以其善下之也。百川朝宗，亦犹大国能自下，无不包容，则民交趋而会之矣。传曰：天地交，万物生，人道交，功勋成，此之谓与。一身之设，一国之象也。忘其身则百骸理，虚其心则和气归，虚无者圣人之所居，可谓大国矣。以其不争，故天下莫能与之争。至於万物之精华，交而会之，犹众水之趋下流也。故曰大国者下流。天下之交，天下之牝者，初不容心於胜，惟其静，是以常胜，以胜为下，故天下之交归焉。牝静牡动，柔静刚动也。刚为柔所制，动为静所伏，经曰：知其雄，守其雌，为天下溪，此实用谦下之德，有国有民，故无往而不克也，取之己也。天一生水，在人为精，地二生火，在人为神，神者阳中之阴，故谓之雌，亦天下之牝也。知雄守雌，专气致柔，以阴炼阳，为神机妙用也，故牝常以静胜焉。静则群动趋也，下则众齐赴之，此修真之要也。
　　故大国以下小国，则取小国。小国以下大国，则取大国。或下以取，或下而取。
　　林氏曰：以大取小曰以取，以小取大曰而取，此两句文字亦奇特。○吕氏曰：以大事小，唯仁者能之。以小事大，唯智者能之。以大事小者，乐天者也。以小事大者，畏天者也。乐天者知天命，畏天者保其身。○吴氏曰：大国本在小国之上者，不恃其尊而谦降以下小国，则能致小国之乐附。小国素在大国之下者，甘处於卑而俯仰以下大国，则能得大国之见容。下以取，谓大国能下以取小国之乐附，下而取，谓小国能下而取大国之见容也。○何氏
　　曰：大国以下小国，如汤事葛，文王事昆夷。小国以下大国，如太王事獯鬻，句践事吴之类。○李氏曰：上以下下下，下以下顺上，上逊下顺，德交归焉。修身以此，心愈下而道愈高，身愈退而德逾进。
　　大国不过欲兼畜人，小国不过欲入事人。夫两者各得其所欲，故大者宜为下。
　　林氏曰：大国之意，不过欲兼畜天下之人，小国之意，不过欲镌刺入求於人，二者皆非自下不可，惟能自下，则两者各得其欲，然则知道之大者，必以谦下为宜矣。黄茂林解云：此一章全是借物以明道，此语最的当。○吴氏曰：大国之下小国一者，欲兼畜小国而已，小国之下大国一者，欲入事大国而已，两者皆能下，一则大小各得其所欲，然小者素在人一下，不患其不能下，大者非在人下，或恐其不能，故专言大者宜为下。○吕氏曰：大国以下小国者，不过欲兼并畜聚小国之众，为其君长尔。小国以下大国者，不过尽礼以敬事大国，资为援助尔。然小大各当其分，互有所持，不相侵挠，安其居，乐其俗，而小国柔服，理之常也。大国谦下，故宜曲而下全之，使可小可大，所以致天下之交也。○何氏曰：此章首言大国者下流，末言大者宜为下，中间虽合大国小国并言，而先后惟主於大国而言者，小者易为下，此不待教，大者易以盈，难为下，虽教未必行，故再三言之，与《易》同道也。
　　第六十二章
　　道者万物之奥。善人之宝，不善人之所保。
　　何氏曰：道者陶治万物，修治无形，寂然不动，大道混冥，深阔广大，不可为外，析毫剖芒，不可为内，此所谓物之奥也。如屋之堂奥，非造次所得见，《庄子》道者万物所共由，故此章先曰宝，后曰贵也。道不远人，人自远道，虽有善不善之判，而不善人之所保，亦隐然藉此道以为安也。○吴氏曰：万物之奥，谓万物之尊贵者，奥，室西南隅也，尊者所居，故奥为贵。道之尊贵，犹奥也。宝谓善人所重，善人向道而进修，则可以取重於人，故曰善人之宝，不善人向道而改悔，亦可自保其身，故曰不善人之所保。
　　美言可以市，尊行可以加人。人之不善，何弃之有。故立天子，置三公，虽有拱璧以先驷马，不如坐进此道。
　　李氏曰：美言可以市，足以悦众，尊行可以加人，足以出众也。人之不善，我亦善之，何弃之有。立天子置三公，作之君，作之师，教化下民，使不善者从其化。拱璧驷马，不足为贵，不如坐进此道，修己以安百姓，先之以敬让而民不争，陈之以德义而民兴行，示之以好恶而民知禁，是以圣人常善救人，故无弃人。○柴氏曰：道味有益，如宝入市，故曰美言可以市，德重无不服，故曰尊行可以加人。人之不善，何弃之有，教以化之，何敢弃之。故立天子置三公，所以辅行此道也。○吴氏曰：善人以道而取重於人者，其嘉言可爱，如美物可鬻於市，其卓行可宗，可以高出众人之上。不善人以道自保其身者，畏威寡罪，身获全安，是此不善之人，道亦何尝弃之也。拱璧，合拱之璧，驷马，一乘之马，拱璧驷马为至贵，然未足为贵也。不如进此道之为尤贵，拱璧驷马之贵，不如此道也，故万物贵之而以为奥也。○何氏曰：不以宝玉车马为荣，而以坐进此道为贵。
　　古之所以贵此道者何也，不曰求以得，有罪以免耶，故为天下贵。
