<!-- { "loadSidebar": true } -->
　　李氏曰：执大象，则能见事之机微，才见固张，便知将歙，未萌先兆，未举先知，非天下之微明，其孰能及此。○林氏曰：此八句皆是譬喻，只是得便宜处失便宜之意。歙，敛也，弛也，张者必弛，强者必弱，兴者必废，得必有失。与，得也，夺，失也。人惟不知，自以为喜，而不知此理，虽晦而实明，故曰微明。微犹晦也，言虽微而甚易见也。○何氏曰：天不可信，理无常是，谁能一之，日之将暝也大明，天之夺鉴者益疾，气有歙张，势有强弱，数有废兴，物有与夺，是事之不可常者，此理之自然，非有欲不欲也。经曰：飘风不终朝，骤雨不终日，天地尚不能久，而况人乎，是故以气言，阳极阴生，非欲歙而先张乎，以势言，物壮则老，非欲弱而先强乎，以数言，盛者必衰，非欲废而先兴乎，以物言，所贵能贱，非欲夺而先与乎。将欲如此，必先如彼，借人事以明天理，不过盈虚消息之自然耳，天何容心哉，圣人何容心哉，后世不知此道，遂认为权谋操纵之用，此乃有机事，必有机心，去圣远矣。此章大义，岂可以有心有为观之哉。《庄子》：目将眇者，先观秋毫，耳将聩者，先闻蚋飞，体将僵者，先亟奔佚，心将迷者，先识是非，故物不至者则不及。注者以为穷上及下，自然之数，圣人居中履和，终身全具。是道也微乎深哉，难乎其明哉。○刘氏曰：张则必歙，强则必弱，兴则必废，与则必夺，物理之自然也，是谓微明，微明谓精微明着，昭然可考。或以权术解其义，天之道利而不害，若是乎。○董氏曰：消息盈虚，相因之理，其机虽甚微隐，而理明着，惟清静柔弱自处者，不入其机。
　　柔之胜刚，弱之胜强。鱼不可脱於渊，国之利器，不可以示人。
　　李氏曰：学道之士，存其无象，守其至柔，与物无竞，则自然知几。苟用刚暴，尚权谋智术，求之胜物，非道也哉。比如鱼乃水中物，求异群鱼，欲脱於渊，可乎？既不可，则人亦不可尚权，尚权者反常也，如鱼离渊必死。国之利器，不可以示人，即孔子所谓可与立，不可与权同一义。圣人用权，反常合道，尚不可轻为，而况常人乎，可不戒哉。○何氏曰：天下莫柔弱於道，道之所以柔弱者，包裹天地，贯穿万物，此言柔弱之胜刚强也，故曰人在道中，道在人中，鱼在水中，水在鱼中，道去人死，水乾鱼终，此言鱼以潜渊，人以道养，轻脱则必败矣。利器者，开阖变通之权，如庖丁解牛，神行肯綮，善刀而藏，十九年刃若新发於硎，夫岂可以示人。老氏曰：权者，圣人所以独见，《庄子》曾举此章鱼不脱於渊二句，而继之曰：圣人者，天下之利器也，非所以明天下也，神而用之，所以救世变於无穷，其不以示人，夫岂愚其民，虑患之意深矣。○吕氏曰：鱼在水，藏於深渊以自存，则孰能苦之，倘失於渊，则人得而取之，荡而失水，则蚁得而困之。利器，权也，民或得而窥之，是犹持太阿而授以柄，轻用其国，国必危矣。内取诸身，则鱼在水中，水在鱼中，人在气中，气在人中，鱼去水则死，人失气则亡，鱼能韬鳞掩藻，吐纳其水，则本不死，人能退栖福地，吐纳其气，则本不亡。国之利器，道之天机也，若以轻泄於人，则天谴立至，《大洞天宪经》曰：非人传之谓之泄，天宝至哉，天机岂妄宣泄。《南华经》云：夫有干越之剑，匣而藏之，不敢用也，保之至也，意盖以此。○河上公曰：利器，权道也，治国权者，不可以示执事之臣也。治身道者，不可以示非其人。○林氏曰：渊喻道，鱼喻人也，人之不能外於道，犹鱼之不可脱於渊也。
　　第三十七章
　　道常无为而无不为，侯王若能守，万物将自化。
　　何氏曰：《庄子》：万物虽殊，理道不私，故无名，无名故无为，无为而无不为。前章无名之上冠以道常二字，此章亦然，经曰：常无欲以观其妙，常有欲以观其缴，惟常无故无为，常有固无不为，其道一也。此无为而无不为，所以为道之大常也。道常句绝，是总标也，无为无不为，乃并言之，《庄子》：虚则实，实则伦，静则动，动则得，此所谓无为者，虚静自然之常道也。圣人曷常沉空滞寂，而一无所为哉？尸居而龙见，渊默而雷声，神动而天随，从容无为，而万物炊累焉，其何故也。无为而无不为，天地也，圣人以天地为本，故得性者，此真常也，应物者，亦此真常也。动静无端，体用一源，盖无为者道之常也，而无不为者亦道之常也。道无在而无不在，侯王能守此道，则道行於万物，不期化而自化也。○林氏曰：此章与道常无名章句皆同，无为而无不为，自然而然也，侯王若能守此无为之道，则不求化万物，而万物自化矣。○吕氏曰：身之所拟，应接无心，凝神太定，斯无为也。侯王者泥九帝一，守而勿失，津化为液，液化为髓，髓化为精，精化为元珠，元珠化为金丹，此非万化之化而何。
　　化而欲作，吾将镇之以无名之朴。无名之朴，亦将不欲。不欲以静，天下将自正。
　　何氏曰：化虽上作下应，而欲作将作之机，圣人尤谨之。神而化之，使民宜之，不先时而躁，不后时而缩，其机如此，圣人亦不认为己功，吾将由无为之化，还无名之朴。镇之云者，雕琢复朴，块然独以其形立之意，虽感而遂通之中，有寂然不动者，在夫所谓无名之朴。道之始也，不可得而名也，圣人亦将不欲，而况朴散之器，非常之名乎。言道尚无心，而况非道乎，如是则圣人之心静矣，一心定而万物服，天下其不正乎。○吴氏曰：欲谓有心为之，作犹起也，言未能纯乎无为之道者，方将待物之化，而遽有心於欲其化，欲之之心一起，则非无为之道矣。镇谓压定，使之不起也。无名之朴，谓无为之道也。欲作之时，必将以此无名之朴镇其有心之欲，谓以道而自治也。既以此无名之朴镇其欲，则其欲亦将不欲矣。静者作之，反其始也，欲作既以道镇之，则欲者不欲，而作者静矣，故虽无心正天下，而天下将自正。○吕氏曰：其於己也，一念才动，则谓之情，情动则万化作矣，念既已漏，急须反照，灭其动心，还其纯素，镇之以朴，庶可一其性，故曰化而欲作，吾将镇之以无名之朴。且夫道本无形，假朴以为言，圣人又恐滞迸之流，执其朴而为用，忧其弊之不救，以谓使天下之群实，心莫若虚，应天下之群动，心莫若静，惟窒欲以空其性，绝学以虚其心，以之修身，无自而不得，以之治性，无往而不可，如此则天下泰然将正而定矣。○李氏曰：天地无为，万物发生，圣人无为，万民安泰。以修炼言之，都无作为，於安静之时，存其无象，毫发之动，便要先觉，既觉便以无名朴镇之，朴本无形，又曰无名，谓空也。
　　道德真经集义卷之五竟
　　道德真经集义卷之六
　　盱江危大有集
　　第三十八章
　　上德不德，是以有德。下德不失德，是以无德。上德无为而无以为，下德为之而有以为。上仁为之而无以为，上义为之而有以为，上礼为之而莫之应，则攘臂而扔之。
　　何氏曰《庄子》：古之人在混茫之中，与一世而澹漠焉，人虽有智，无所用之，此之谓至一，莫知为而常自然。逮德下衰，及唐虞始为天下兴治之流，淳散朴，离道以善，险德以行，然后去性而从心。心兴心识知，而不足以定天下，然后附之以文，益之以博，文灭质，博溺心，然后民始惑乱，无以反其性情，而复其初。此章大旨，尽在是矣。夫上德不德，则混茫澹漠也，不失德而无德，则为者败，执者失矣。上德无为而无以为，则至一自然也。下德为之而有以为，则所谓始为天下矣。上仁为之而无以为，至仁无亲，去德犹未远。上义为之而有以为，以义制事，则下仁已一等。以仁义视道德，则所谓离道以善，险德以行也。曰不德，曰无以为，皆无心，无所为而为之谓天。曰不失德，曰有以为，皆有心，有所为而为之谓人。上礼为之而莫之应，又下义一等，附之以文礼也，於忠信为薄，益之以博智也，於道为华，其去性初转远矣。上礼者，盛礼也，施厚报宜厚，报不敌施，争由是起。攘臂，引去貌，败礼之人也。扔，引也，字从亻者非。○林氏曰：为之而莫之应者，强民而民不从之也。扔，引也，民不从而强以手引，强掣拽之也。只是形容强民之意，故曰攘臂而扔之。○李氏曰：上章云常无为，故次之以上德不德。上德无为，故合道，下德有为不合道。仁义犹近德，可为进道之阶。礼者纯是作为，以礼齐物，转不齐，盖有为终有失也，执之不失，亦可渐入佳境。自仁而反德，自德而反道，直造无为也。○淮海秦氏曰：道德者仁义礼之大全，而仁义礼者，道德之一以道为本，以仁义为用。
　　故失道而后德，失德而后仁，失仁而后义，失义而后礼。夫礼者，忠信之薄，而乱之首也。前识者，道之华，而愚之始也。
　　何氏曰：首乱始愚，极言礼智流弊所至耳，《庄子》历历举此失道而后德以下五句，而曰今也以为物也，欲复归根，不亦难乎，其易也，其惟大人乎。虽则云然，抑且曰匿而不可不为者事也，远而不可不居者义也，亲而不可不广者仁也，节而不可不积者礼也，中而不可不高者德也，一而不可不易者道也，虽此数者有上下先后之序，而以圣人并用之，则何莫非道也。昔有通玄者云：道也者妙万物而为言，总两仪而称德，得之上者为道，得之中者为仁义，得之凉者为礼智，凉而失之者非人也，此言最简而明也。○吕氏曰：夫道者德之体，德者道之用，仁义由出於中，为可尚也，至於礼则去性益远，华盛而实亏，从事乎繁文末节而不求其本，忠信日以衰薄，虽施於日用之间，外则灿然，而其中则无有也，顺之则治，违之则乱，间不容发，岂非乱之首乎。故曰三皇之有道也，不知其道化为五帝之德，五帝之有德，不知其德化为三王之仁义，三王之有仁义，不知其仁义化为秦汉之战争，此之谓也。且世人以智为凿，从事浮华，虽自以为见，而不知至愚自此而始也，故曰前识者道之华，而愚之始也。○吴氏曰：忠信者德之厚也，渐变而薄，一降而为仁，再降而为义，三降而为礼，而忠信之厚德薄矣。礼者欲其理而不乱也，而适以基乱，故曰乱之首。前识犹言先知，谓智也。道犹木之实也，未生之初，生理在中，胚胎未露，既生之后，则德其根也，仁其干也，义其枝也，礼其叶也，智其华也，根干枝叶华，皆自道中生出。智者欲其哲而不愚，而适以肇愚，故曰愚之始也。○李氏曰：前识者智识也，智识者失道之始，故曰道之华，有道者不处也。
　　是以大丈夫处其厚，不处其薄。居其实，不居其华。故去彼取此。
