<!-- { "loadSidebar": true } -->
　　将欲取天下而为之者，错。吾见其不得已。已音以。利御寇，不利为寇。天下神器，不可为也。动着祸生。为者败之，贪他底，着他底。执者失之。讨便宜，落便宜。凡物一切有相。或行或随，或煦或吹，或强或羸，或载或隳。有此便有彼，切忌随他去。是以圣人去甚，去，上声。无为。去奢，无欲。去泰。无执。
　　右二十九章　无为则无事，有为便有事。执者失，为者败，有为之戒也。强羸载隳，互相倚伏，如影随形，才有成便有败。是以圣人去贪甚，去奢侈，去骄泰，深戒后世。颂曰；行随煦吹，强羸载隳，中间主宰，不知是谁。着衣吃饭寻常事，何须特地却生疑。
　　以道佐人主者，无为。不以兵强天下，以慈卫之。其事好还。还，音旋。善恶皆报。师之所处，刑棘生焉。心兵起处，灵地荒芜。大军之后，必有凶年。魔军驰骋，精气耗散。故善者果而已，已音以。有断则生。不敢以取强。以柔待之。果而勿矜，去甚。果而勿伐，去奢。果而勿骄，去泰。果而不得已，颠沛必於是。是果而勿强。放倒剎竿。物壮则老，兵强则不胜。是谓不道，错。不道早已。永失真道。
　　右三十章　接上章去奢泰之义。以道佐人主者，不尚兵武。善恶皆有报，戒后世有国有家者，守雌抱一，勇於不敢。至於不得已，亦不敢取强，故曰善者果而已。颂曰：莫纵三心乱，常教志帅安。忽然违野战，一箭定天山。
　　夫佳兵不祥之器，大兵之后，必有凶年。物或恶之，恶，乌路切。师之所处，荆棘生焉。故有道者不处。处，上声。心兵不起。君子居则贵左，主柔。用兵则贵右。主刚。兵者不祥之器，武以讨叛。非君子之器，君子常治。不得已而用之，恬澹为上。以慈卫之。胜而不美，不得已。而美之者，要功也。是乐杀人。乐，五教切。肆其刚勇。夫乐杀人者，为之种祸。不可得志於天下。造物不容。吉事尚左，主生。凶事尚右。主杀。偏将军居左，尚柔。上将军居右，尚刚。言以丧礼处之。不祥之器。杀人众多，不得已。悲衰泣之。一曰慈。战胜，以丧礼处之。如丧考妣。
　　右三十一章　不以兵强天下，故次之以兵者不祥之器，圣人於此深戒。万世之下，有国之君以无为清静，治化自然，家国咸宁。虽有甲兵，无所陈之，永无争夺之患也。颂曰：默默清玄境，澄澄养太和。倒携三味剑，顺化五阴魔。
　　道常无名，虚无自然。朴虽小至微。天下不敢臣。至尊。侯王若能守，抱一。万物将自宾。无不服。天地相合，惟德是辅。以降甘露，和气所致。民莫之令而自均。令，去声。自然和平。始制有名，立法制度。名亦既有，示之好恶。夫亦将知止。使之知禁。知止，所以不殆。知足故常乐。譬道之在天下，止於至善。犹川谷之於江海。止於卑下。
　　右三十二章　上章云有道者不处，此云道常无名，朴虽小，天下不敢臣，发明有道者所处之要也。有道之士外处车下，内抱一真，万物自然，化天理自然，合神变，无穷。烦曰：会得无各朴，方能纵复收。便将大千界，撮在一毫头。
　　知人者智，见於外。自知者明。见於内。胜人者有力，勇於敢。自胜者强。勇於不敢。知足者富贫亦乐。强行者有志。始终不殆。不失其所守者久，志力愈坚，命基愈固。死而不亡者寿。寿，上声。真一常存。
　　右三十三章　知人胜人，明於外也。自知自胜，存於内也。证前三章用武之戒也。知足者贫亦乐，力行者无不见，固守者无危殆，内明者出生死。死而不亡者，真一常存。颂曰：见物不见性，知人不自知。个般无学辈，犹道得便宜。
　　大道泛兮，广大悉备。其可左右。无限量。万物恃之以生而不辞所过者化。功成不名有，所存者神。爱养万物而不为主。忘其所自。常无欲，寂然不动。可名於小。芥子纳须弥。万物归之而不为主，任运自然。可名於大。须弥纳芥子。是以圣人终不为大芥子里藏身。故能成其大。不可称量。
　　右三十四章　大道泛兮，谓极广大，尽精微，靡所不备也。万物恃之以生而不辞以下，接上章不失其所守者久之义也。以之治国则不失其所守，以之修己则死而不亡，故曰其可左右。颂曰：大道诚难测，虚空不可量。寥寥成一片，何处是封疆。
　　执大象，象，上声。视之不见。天下往。万民服。往而不害，万物遂。安平泰。万化安。乐与饵，乐，音药。声味俱美。过客止。客过则止。道之出口，淡乎其无味。出，去声。无声无臭。视之不足见，大象无形。聪之不足闻，大音希声。用之不可既。道隐无名，用之无尽。
　　右三十五章　上章末后句云故能成其大，故次之以执大象天下往，谓全其无象，民物移心归往也。乐与饵，声味俱美，丧其无象，安能久乎。道之出口，无味无象，无声无色，以其无体，故应用无尽。颂曰：泥牛喘月，木马嘶风。观之似有，觅又无综。清庵拄杖子，画断妙高峰。
　　将欲歙之？必固张之固张必歙。将欲弱之，必固强之固强必弱。将欲废之，必固兴之，固兴必废。将欲夺之，必固与之。固与必夺。是谓微明。几微先兆。柔弱胜刚强。柔弱常和，用刚必败。鱼不可脱於渊，人安可离於道。国之利器，不可以示人。有利则有害。
　　右三十六章　执大象则能见事之几微。才见固张，便知将歙，未萌先兆，未举先知，非天下之微明，其孰能及此。学道之士，存其无象，守其至柔，与物无竞，则自然知几。苟用刚暴，尚权谋智术，求其胜物，非道也哉。比如鱼本水中物，求异群鱼欲脱於渊，可乎？既不可，则人亦不可尚权。尚权者，反常也，如鱼离渊必死。国之利器不可示人，即孔子所谓可与立不可与权同一义。圣人用权，反常合道，尚不可轻为，而况常人乎？可不戒哉。颂曰：眼若流星，机如掣电。瞻之在前，忽然不见。十方通塞中，光明无不遍。
　　道常无为，而无不为。寂然不动，感通天下之故。侯王若能守，万物将自化。上以风化下。化而欲作，吾将镇之以无名之朴。作，做，入声。我无欲而民自朴。无名之朴，亦将不欲，我好静而民自正。不欲以静，使夫知者不敢为。天下将自正。为无为。则无不治。
　　右三十七章　真常之道本无为，有为即非常道，接上章微明之义。天地无为，万物生成，圣人无为，万民安泰。以修炼言之，都无作为，於安静之时存其无象，毫发之动便要先觉，既觉便以无名朴镇之。朴本无形，又曰无名，谓空也。道无为，朴无名，心无欲，则自然复静也。静之又静，天下将自正。颂曰：有作皆为幻，无为又落空。两途俱不涉，当处阐宗风。
　　道德会元卷上竟
　　＃1 此处疑有误。 
　　道德会元卷下
　　都粱清庵莹蟾子李道纯元素述
　　上德不德，不尚己德。是以有德其德愈大。下德不失德，执着己德。是以无德。其德愈失。上德无为而无以为，寂然不动，感而遂通。下德为之而有以为。以德求感，有所作为。上仁为之而无以为，施仁及物，本无作为。上义为之而有以为以义接物，有所作为。上礼为之而莫之应，以礼齐物，终不能齐。攘臂而仍之。攘，如羊切。力挽之，愈不齐。故失道而后德，近道。失德而后仁，近德。失仁而后义，近仁。失义而后礼。近义。夫礼者，不淳。忠信之薄不厚。乱之首也。不齐。前识者，道之华，求奇不实。愚之始也。失道。是以大丈夫处其厚不处其薄，尚质实，不求识。居其实不居其华。尚诚实，不尚礼。故去彼取此。去，羌吕切。舍妄从真。
　　右三十八章　上章云道常无为，故次之以上德不德。上德无为，故合道。下德有为，不合道。仁义犹近德，可为进道之阶。礼者，纯是作为多不实，以礼齐物，物转不齐。盖有为终有失也。执之不失，亦可渐入佳境，自仁义而反德，自德而反道，直造无为也。前识者，智识也。智识者，失道之始。故曰道之华，有道者不处。颂曰：未得超三界，如何出五常。五常归罔象，独步谒虚皇。
　　昔之得一者，得一万事毕。天得一以清，湛然常寂。地得一以宁，寂然不动。神得一以灵，混然成真。谷得一以盈，绰然有余。万物一以生，自然发育。侯王得一以为天下贞。泰然安固。其致之，一也。天无以清将恐裂，星辰失度。地无以宁将恐发，山岳崩颓。神无以灵将恐歇，阴阳失节。谷无以盈将恐竭，闭塞不通。万物无以生将恐灭，和气耗散。侯王无以贞贵高将恐蹙家国危殆。故贵以贱为本，一也。高以下为基。一也。侯王自谓孤寡不毂，常抱其一。此其以贱为本也。一为万象主。非乎？岂不然哉。故致数车无车，数，音所。数我无我。不欲碌碌如玉，落落如石。贵贱两忘。
　　右三十九章　上章云去彼取此，谓去其末而取其本也。本者何？一也。一者，天地之始，万物之母，大道之用。侯王若能守，万物自然归往也。自谓孤寡不毂，自卑升高不忘本也。不欲碌碌如玉、落落如石，贵贱两忘，惟抱一也。数车之名件，无一名车者。数我之一身，无一名我者。毂辏合一则名车，四大合一则名我也。颂曰：得一非为妙，还虚未是玄。梦中知是梦，天外莫寻天。
　　反者道之动，神一出便收来。弱者道之用。专气致柔。天下万物生於有，有名，万物之母。有生於无。无名，天地之始。
　　右四十章　反者道之动，接上章贵以贱为本也。万物生於有，有生於无，即数车无车之说。只这有无相生之理，多少学人不知端的。且道如何是有无端的意？看颂日：有象非为有，无形未是无。有无俱不立，犹是堕偏枯。无有有无中得趣，方知胡子没髭须。
　　上士闻道，勤而行之；上士一决一齐了。中士闻道，若存若亡；中下多闻多不信。下士闻道，大笑之。因何信不及，只为太分明。不笑，不足以为道。大迷之下，必有大悟。故建言有之：才闻两片，露出肝肠。明道若昧，含华隐曜。进道若退，瞻前顾后。夷道若类和光同尘。上德若谷，虚以受人。大白若辱，卑以自牧。广德若不足满而不溢。建德若偷，偷，音俞，叶渝。密而不露。质真若渝应变无方。大方无隅，不露圭角。大器晚成，不有其功。大音希声，叩之即应。大象无形。莫见乎隐。道隐无名，莫显乎微。夫唯道，善贷且成。忠恕而已。
