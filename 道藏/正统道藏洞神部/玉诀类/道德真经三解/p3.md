<!-- { "loadSidebar": true } -->
　　德曰：乾坤中交而生坎离，坎离中交而复乾坤，故曰载营魄。坤中交乾而为坎中一阳，抱其一也。乾中交坤而为离中一阴，故曰抱一能无离乎。坎外阴而内阳，其体本坤，因得乾中而为中男。离外阳而内阴，其体本乾，因得坤中而为中女。以中男之专，致中女之柔而生婴儿以为复，姤以父母而生万物之道也，故曰能如婴儿乎。紫阳所谓能将坎内中心实，点化离宫腹里阴者是矣。至如涤除玄览，开阖天门，皆婴儿之神也，以我恃之，有累玄德。
　　三十辐章第十一
　　三十辐共一毂，当其无有，车之用；埏埴以为器，当其无有，器之用；凿户牖以为室，当其无有，室之用。故有之以为利，无之以为用。
　　经曰：轮辐三十，共辏一毂，当其虚转，车之用也。埏埴为器，陶者模范，当其虚中，器之用也。户牖为室，虽曰穿凿，当其虚明，室之用也。故实而有者以为之利，虚而无者以为之用。
　　道曰：周天三百六十五度，凡二十八舍，譬如北辰，居其所而众星共之，辐毂之象也。北极天枢，运转於一度之间，当其无有之象也。干旋二十八舍，以齐七政，用车之象也。是知物之用者，车也；车之用者，虚也。天如倚盖，地下东南，埏埴为器之象也。江海所以能为百谷王者，以其善下之，当其无有之象也。能使大气盈虚消息，用器之象也。是知物之用者，器也；器之用者，寄也。天地定位，日月并明，户牖为室之象也。虚室生白，当其无有之象也。万物并作，用室之象也。是知物之用者，室也；室之用者，息也。故实而有之者，利也；虚而无之者，用也。故大盈若冲，其用不穷。
　　德曰：朔旦屯直事，日暮蒙当受，昼夜各一卦，用之依次序。内除乾坤坎离四正，一月三十日而用六十卦，故曰三十辐共一毂。中间虚实相依，体用相扶，进退相乘，水火相逮，当其无有车之用也。至如抱元守一，十月胎圆，埏埴以为器也。虚脱出入，不有难色，当其无有器之用也。巡乘六甲，与天地并，凿户牖以为室也。性命两全，神形俱妙，变变化化，与道合真，当其无有室之用也。故日有之以为利，无之以为用。
　　五色章第十二
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　经曰：五色悦目，令人目盲；五音悦耳，令人耳聋；五味悦口，令人口爽；田猎悦心，令人心发狂；货贵难得，令人行妨。是以圣人不为乎目而为乎腹，故去彼之幻，取此之真。
　　道曰：天地，万物之盗。万物，人之盗。人，万物之盗。三盗既宜，三才既安，故曰食其时，百骸理，动其机，万化安。其或不宜采色视於目，令人目盲；声音听於耳，令人耳聋；刍豢悦我口，令人口爽；从兽无厌，令人心发狂；玩物丧志，令人行妨。是以圣人不为乎目而为乎腹，故去彼目之幻妄，取此腹之真用也。
　　德曰：五色唯黄可观，黑赤不真，令人目盲。五音唯宫可闻，商角不真，令人耳聋。五味唯甜可食，酸辛不真，令人口爽。驰骋田猎於鸟兔之间，不知节者，徒令人心发狂。直求骊龙之珠，而为难得之货，苟不一获则为齑粉矣，岂止行妨而已哉。所谓薄薄酒胜茶汤，粗粗布胜无裳，丑妻恶妾胜空房，此真不为目而为乎腹也，故曰去彼取此。
　　宠辱章第十三
　　宠辱若惊，贵大患若身。何谓宠辱？宠为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，则可以寄天下；爱以身为天下，则可以托天下。
　　经曰：宠与辱若惊，贵与大患若身。谓宠辱，宠为下也，得宠若惊，失辱亦惊，是谓宠辱若惊。大贵在身，大患在身，若不有患，不如无身。若贵以身为天下，则可以寄於天下，爱以身为天下，则可以托於天下，是谓无身也。
　　道曰：九五飞龙在天，利见大人，同声相应，同气相求，水流湿，火就燥，云从龙，风从虎，圣人作而万物睹，承天宠也。与天地合其德，与日月合其明，得之若惊也。上九亢龙有悔，贵而无位，高而无民，贤人在下位而无辅，是以动而有悔也。动则下生一阴而为姤，悔吝者，忧虞之象也，故曰失之若惊。若九五不有其身而为天下之贵，则长居九五，必不至有上九之大患矣，是谓宠辱若惊也。故夫以身贵为天下者，则可以寄於天下，以身爱为天下者，则可以托於天下。如此不有其身则无患也，断可识矣。
　　德曰：知雄守雌，得之若惊，临阵轻敌，辱莫大焉。得之不失，大贵在身；失之不得，大患在身。有为有身，必至大患；无为无身，必至大贵。知天下之民既富既庶，则一人之身可贵可爱，因民之所以利而利之，可谓贵其身，因民之所以用而用之，可谓爱其身。是以圣人不敢以身有天下，则可以寄於天下；不敢以身为天下，则可以托於天下。是谓无身之贵爱也。
　　视之不见章第十四
　　视之不见名曰夷，听之不闻名曰希，搏之不得名曰微。此三者，不可致诘，故混而为一。其上不皦，其下不昧。绳绳兮不可名，复归於无物。是谓无状之状，无象之象，是谓惚恍。迎之不见其首，随之不见其后。执古之道，以御今之有。能知古始，是谓道纪。
　　经曰：视之不见，不为不明。听之不闻，不为不聪。搏之不得，不为不捷。盖夷希微之三者，混而为一，无中之有也，故不可以言语致诘。其上不皦，其下不昧，通虚圆明，内外莹彻，绳绳兮不可名，而复归於无物，此谓无状之状，无象之象，是谓惚恍。迎之不见其首，随之不见其后，殆不可以形而容之。知执古之虚无，以御今之实有。能知古之道始，是谓今之道纪。
　　道曰：穷理尽性以至于命，故立戒则积精，积精则穷理。由戒则入定，入定则全气，全气则尽性。由定则入慧，入慧则全神，全神则以至于命。三者混而为一，故不可以致诘。夷希微者，视听搏之惚恍也，其上不皦，本无所明，其下不昧，本无所暗，故绳绳兮不可名，而复归於无物。此本无状之状，无象之象，是谓惚恍，故迎之不见其首，随之不见其后，成性存存也。若执古之道，以御今之有，能知太始，是谓道纪。
　　德曰：紫阳所谓见之不可用，用之不可见，恍惚里相逢，杳冥中有变者也。三者混而为一，固不可以致诘，直待功夫至此而自知之矣。故恍恍惚惚，其中有物，杳杳冥冥，其中有精，迎之不可见其首，随之不可见其后，故曰不可致诘。若执此道，以御今有，先知大始，然后能行，故曰是谓道纪。
　　古之善为士章第十五
　　古之善为士者，微妙玄通，深不可识。夫惟不可识，故强为之容：豫若冬涉川，犹若畏四邻，俨若客，涣若冰将释，敦兮其若朴，旷兮其若谷，浑兮其若浊。孰能浊以静之徐清？孰能安以久之徐生？保此道者，不欲盈。夫惟不盈，故能敝不新成。
　　经曰：古之有道之士，微妙玄通，深不可识。惟此不识，故强为之容：初犹豫兮若冬涉川，次夷犹兮若畏四邻，其次俨然若客，其次泱若冰将释，至於敦兮其若朴，旷兮其若谷，浑兮其若浊，其容有七变，容之强也。至如浊以静之徐清，安以久之徐生，其孰能与於此？容之神也。故保此道者，不欲满盈。惟此不盈，是以能故而不新成其容。
　　道曰：天不言而四时行，地不言而五行合，人不言而万事备，故古之善为士者，微妙玄通，深不可识，具三才之道也。以其不可识，故强为之容，自豫若涉川至於浑兮若浊，易一变而为七也。静之徐清，久之徐生，七变而为九也。保此道者不欲盈，是以能敝不新成，九复变而为一也。大哉，老子之言。圣人谓其犹龙邪，吾不知其乘风云而上天，斯亦不过矣。
　　德曰：得道之士真乎四德，搏之不得名曰微，阴阳不测名曰妙，天地变化名曰玄，往来不穷名曰通，故曰微妙玄通，深不可识。夫惟不可识，故强为之容：豫若冬涉川，临深履薄也。犹若畏四邻，不敢进寸而退尺也。俨若客，不敢为主而为客也。涣若冰将释，识心见性也。敦兮其若朴，甲庚正完也。旷兮其若谷，戊己门开也。浑兮其若浊，铅采癸生也。孰能浊以静之徐清，上善若水也。孰能安以久之徐生，十月胎圆也。保此道者，不欲满盈，盈则精神露矣。夫惟不盈，是以能敝而不新成其容。
　　道德真经三解卷之一竟
　　＃1 夫唯不居，是以不去：『夫唯不居』四字原脱。
　　道德真经三解卷之二
　　玉宾子邓锜述
　　致虚极章第十六
　　致虚极，守静笃。万物并作，吾以观其复。夫物芸芸，各归其根。归根曰静，静曰复命，复命曰常，知常曰明。不知常，妄作凶。知常容，容乃公，公乃王，王乃天，天乃道，道乃久，没身不殆。
　　经曰：致虚极，守静笃也。万物并作，吾以观其复。夫物芸芸，各归其根也。归根曰静，静曰复命，复命曰常，知常曰明也。不知其常，妄作乃凶。知常能容乃公，公乃王，王乃天，天乃道，道乃久，是以没身不殆。
　　道曰：太极中空，致虚极也。虚极既致，静笃乃守。分阴分阳，两仪立焉，至於四象八卦而生三百八十四爻，万物并作，乾以君之也，吾以观其复，坤以藏之也，故曰夫物芸芸，各归其根。归根曰静，万物之所归也。静曰复命，冬至一阳生也。复命曰常，又行一周天也。知常曰明，四时不忒也。不知常，使民失时也，申妄作凶矣。知常则能容，万物是知容乃公道，公乃王道，王乃天道，天乃道道。道之道，恒久而不已也，是以没身不殆。
　　德曰：紫阳言：万物芸芸各反根，归根复命即长存，知常妙道人难会，妄作招凶往往闻。政虚至极，守静至笃，故得万物并作，吾欲以观其复。夫物芸芸，各归其根，而人蠢蠢不知复命，悲夫。复命曰常，知常曰明，苟知其常，不妄作劳，不知其常，以妄为常。以妄为常，则以欲竭其精，以耗散其真，是以凶也。知常则能容物矣，容乃生公，公乃生王，王乃生天，天乃生道。得道乃久，是以没身不殆。
　　太上章第十七
　　太上，不知有之；其次，亲之誉之；其次，畏之侮之。信不足，有不信，犹其贵言。功成事遂，百姓皆谓我自然。
　　经曰：太上之道，不知有之。其次亲之，始知誉之。其次不亲，尚知畏之。其次不畏，从而侮之。故信不足而有不信，夷犹犹其贵言说。逮乎功成事遂，百姓皆谓我之自然。
