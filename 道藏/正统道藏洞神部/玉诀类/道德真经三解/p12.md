<!-- { "loadSidebar": true } -->
　　德曰：万物之奥，天下之至赜也。无状之状，无物之象，生於太极虚明，先天之气结成一粒，大如黍米，名曰金晶，又曰真铅，又曰阳丹，又曰天一，善人之宝也。既为善人之宝，亦不善人之所保也。苟遇至人，何所不至？美言可以市，口传心受，一语无价。尊行可以加人，父遗形体，师全性也。人皆可以学仙，人皆可以成道，人之不善，苟美其师言，尊其师行，何弃之有哉？是故立天子於万物之奥，以为善人之宝，置三公於美言尊行，以为不善之所保，虽有拱璧之贵，以称驷马之先，不如坐进此道，无所不至也。古之所以贵此道者，何也？不曰求以得善人之宝，不曰免不善人之罪，不在如此，故为天下之贵。
　　为无为章第六十三
　　为无为，事无事，味无味。大小多少，报怨以德。图难於其易，为大於其细。天下难事必作於易，天下大事必作於细。是以圣人终不为大，故能成其大。夫轻诺必寡信，多易必多难。是以圣人犹难之，故终无难。
　　经曰：为於无为，事於无事，味於无味。至於成大於小，积多於少，皆自报怨以德也。故图难於其易，为大於其细。盖天下难事必作於易，天下大事必作於细。是以圣人终不为大，故能成其大。夫轻诺者必寡信，多易者必多难。是以圣人犹难其难，故终无难。
　　道曰：道常无为而无不为，为无为也。取天下常以无事，及其有事，不足以取天下，事无事也。道之出口，淡乎其无味，味无味也。至於积小以成高大，以多问於寡，皆自以德报怨。怨至小也，德至大也，以德报怨，以怨归德，以大下小，小成大也，故曰报怨以德。图於难者，不於其难，先於其易而难自得矣。为於大者，不於其大，先於其细而大自成矣。故图天下之难事者必作於易，
　　为天下之大事必作於细。是以圣人以细成大，终不以为大，故能成其大。以其得难，终犹以为难，故能终无难。何谓也？夫轻诺者必寡信，多易者必多难也。
　　德曰：为本无为，以静胜躁也。事本无事，以无胜有也。味本无味，以淡胜爽也。人之修身养命，先要基址固密。基址固密，必自品药为始。谚云：富因可惜许，贫为不争多。勿以善小而不为，勿以恶小而为之。涓涓不止，遂成江河。高以下为基，贵以贱为本，是以报怨以德也。故图难於其易，为大於其细。盖天下难事必作於易，天下大事必作於细。是以圣人患乎不能至大，终不为大，故能成其大；患乎不能至难，犹常难之，故能终无难。未至大而言大，轻诺必寡信也。未得难而言难，多易必多难也。
　　其安易持章第六十四
　　其安易持，其未兆易谋，其脆易破，其微以散#1，为之於未有，治之於未乱。合抱之木，生於毫末；九层之台，起於累土；千里之行，始於足下。为者败之，执者失之。是以圣人无为故无败，无执故无失。民之从事，常於几成而败之。慎终如始，则无败事。是以圣人欲不欲，不贵难得之货；学不学，复众人之所过，以辅万物之自然而不敢为。
　　经曰：其安易持，其未兆易谋，其脆易破，其微以散，所以事为於未有，治先於未乱。盖合抱之木，生於毫末；九层之台，起於累土；千里之行，始於足下。夫为事於有者必败之，执乱而治者必失之。圣人无为故无败，无执故无失。民之从事，常於几心，故成而败之。慎终如始，则无败事。是以圣人欲众人之所不欲，所以不贵难得之货；学众人之所以不学，复众人之所过，常以辅万物之自然而不敢有为。
　　道曰：安者易持，未兆易谋，脆者易破，微者易散，皆为之於未有，治之於未乱也。未危者，安其位者也。亡者，保其存者也。乱者，有其治者也。是故君子安而不忘危，存而不忘亡，治而不忘乱，是以身安而国家可保也。《易》曰：其亡其亡，系于苞桑。是知合抱之木，生於毫末；九层之台，起於累土；千里之行，始於足下，必然之道也。不可躐等而为之，不可架空而执之，以此为者必败之，以此执者必失之。圣人无为，篑篑实进，故无败。圣人无执，步步实行，故无失。民之从事也，则异於是，不务实进，常有几心，不务实行，常有几事，虽成而败之。盖成於几而败於实也，实则无败矣。故慎终如始，脚踏实地，则无败事。世人皆欲难得之货，圣人不欲其所欲，故不贵其货。世人皆学众人之所过，圣人不学其所学，故能复其过。以此辅相天地之道，以左右民，使万物之自然而不敢有为於事。
　　德曰：人之元气，各有一斤。人之始生，一气一铢。一年二十四气，适生一两，人至十六，一斤全矣。过此三年，复耗一两，六十四年，一斤尽绝。所以男子八八六十四卦，元气尽矣。故元气安泰，甚易持其危；元气萌昧，甚易谋其兆；元气柔脆，甚易破其坚；元气精微，甚易散其着。盖为之於未有，则不必有为；治之於未乱，则不必有治。合抱之木生於毫末，二气之於阳神也。九层之台，起於累土，品药之於金液也。千里之行，始於足下，谷神之於玄牝也。步步践履，不容捷径。由径而为者必败之，入术而执者必失之。圣人无为而无不为，故无败；无执而无不执，故无失。民之从此事也，不知大道无为，吐故纳新，孤清寡静，长於用几，短於用实，或通或塞，半安半危，偶有小成，随手败之，安能穷理尽性以至於命乎？直得先天无为大道，始终如一，则无败事尔。圣人不欲人之所欲，是以不贵难得之货；不学人之所学，是以能复众人之所过，以辅万物之自然而不敢妄为。
　　古之善为道章第六十五
　　古之善为道者，非以明民，将以愚之。民之难治，以其智多。是故以智治国，国之贼；不以智治国，国之福。知此两者亦楷式。常知楷式，是谓玄德。玄德深矣远矣，与物反矣，然后乃至大顺。
　　经曰：古之善为道者，非以使民明之，将以愚之。民之难治，以其智多也。故以智治国者，国之贼也；不以智治国者，国之福也。知此两者，亦民之楷式尔。常知楷式，是谓玄德。玄德深矣远矣，与物反矣，然后至於大顺。
　　道曰：民可使由之，不可使知之。有治人者，有治於人者，故民可与於乐成，不可与虑始。使民有知，所谓当道架屋，三年不成，故古之善为道者，非以使民用道之明，将以使民用道之愚。用道之明，圣人也，无君子莫治野人。用道之愚，细民也，无野人莫养君子。民用道之明，则争巧作伪，心劳日拙。民用道之愚，则还醇反朴，心逸日休。百姓日用而不知者，君子之道尚鲜，而况於圣人乎？此无为而无不为也。夫愚者，道之愚也。明者，道之明也。非故使民明之愚之，将以使民用明用愚，圣人之权也。民之难治，以其智多，用道之明也，乃以智治国，国之贼也。民之易治，不以其知，用道之愚也，乃不以智治国，国之福也。知此两者，亦民之所矜式尔。常以楷式，是谓玄德。天玄之德也，故深矣远矣，与物反矣。是故易逆数也，天体西转，日月五星东行。天高东南，地高西北，地下东南，天气下降，地气上升，皆与物相反也。及其成功，则一而已矣，故天地圣人之道，不与万物相反，则不能成功於天下矣，故曰然后乃至大顺。
　　德曰：道者，先天大道也。道为人之心君，真气之神主也。民者，五脏六腑十二宫也。古之善为摄生养命者，非以十二宫为明，又将以愚之，以心神为主也。向使其宫各自主事，则身先病矣，何以养命乎？故民之难治，以其智多，智多则必以智治之，非无为大道也，故以智治国，国之贼，不以智治国，国之福也。知此两者之治人身之模楷，性命所矜式尔。常知楷式之道，是谓玄德。玄德深矣远矣，天地人与万物造化之道也，皆与物相反矣，乃至於大顺而不迷。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上人，以其言下之；欲先人，以其身后之。是以圣人处上而人不重，处前而人不害，是以天下乐推而不厌。以其不争，故天下莫能与之争。
　　经曰：江海所以能为百谷王者，以其善下之，故能为百谷王。是以圣人欲上於人，必以其言下之；欲先於人，必以其身后之。是以圣人处上而人不以为重，处前而人不以为害，是以天下乐推而不厌。以其不争也，故天下莫能与之争。
　　道曰：大国者，下流也。江海所以能为百谷王者，以其善下之，故能为百谷王，地势坤之象也。海虽有四，东南最大，地势下也。是故潮水之信，西去洛阳千有余里，几至地中矣。所以东南岛夷最多水侵之也，是知江海所以能为百谷王者，必以地势下之。圣人所以能为兆民上者，必以善言下之；其身所以能为兆民先者，必以自身后之。故以贵下贱，大得民也。说以先民，民忘其劳，说以犯难，民忘其死，后其身而身先，外其身而身存也。是以圣人位处乎兆民之上，民皆戴之不以为重；身处乎兆民之前，民皆瞻之不以为害。是以天下乐推之而不厌者，以其不与民争也。夫唯不争，故天下莫能与之争。
　　德曰：丹田气海，谷神真气之所归也。以其善下之，故得朝宗于海，能为百谷王，滋养天地之根也。是以心神饰居五行之上，必以真气下之；欲超五行之先，必以血气后之。是以心君名居五行之上，五行欣然戴之而不为重；神居五行之前，五行欣然随之而不为害。是以四肢六脉，万化百骸，乐推之而不厌，以其心神无为，而不与五行争先也。苟有所争，则咸苦不相息，酸辛不相逮，恬淡不相通，虚无不相入，真气不相从，精神不相守，百病生矣，何以为道？夫唯心君不争，故五行莫能与之争矣，大哉言哉。
　　天下皆谓章第六十七
　　天下皆谓我道大，似不肖。夫唯大，故似不肖。若肖久矣，其细也夫。我有三宝，宝而持之。一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能成器长。今舍其慈且勇，舍其俭且广，舍其后且先，死矣。夫慈，以战则胜，以守则固。天将救之，以慈卫之。
　　经曰：天下皆谓我道大，似不肖。夫唯大，故似不肖。若以为肖久矣，其细民也夫。我有三宝，宝而持之。一曰慈，二曰俭，三曰不敢为天下先。夫慈者，故能勇；俭者，故能广；不敢为天下先者，故能成器之长。今也舍其慈且勇，舍其俭且广，舍其后且先，如是则死矣。夫慈者，以战则胜，以守则固。若天将救之，以慈卫之。
