<!-- { "loadSidebar": true } -->
　　德曰：古仙有云：人不至九世不得闻道。上士，九世人也，故闻道勤而行之。圣人言：中人以上可以语上也。中士，世人也，故闻道若存若亡。圣人言：可以上，可以下。下士，一二世人也，故闻道大笑之。圣人言：中人以下，不可以语上也。不笑不足以为道，此语直述其事。夫道者，天地阴阳至真之气也。至於蠢动含灵，皆有是性，而况於人乎？天地至真之气也，天地絪缊，万物化醇，男女媾精，万物化生。纯阳有云：回思父母生身处，拍手教人笑一场，正谓此尔。故言天下之至赜，而不可恶也。然阴阳二气感应之际，顺则成人，逆为丹用，故曰易逆数也。顺则成人，十月胎圆养就兄，逆为丹用，十月胎圆入圣机，下士闻此大笑之也。是不知大笑之者，先笑父母，后笑自身，复遗笑於子孙矣，而又何笑乎？玄牝之门，是谓天地根，故曰不笑不足以为道。故建言有之：明道若昧，藏诸用也。夷道若类，显诸仁也。进道若退，柔胜刚也。上德若谷，弱胜强也。大白若辱，知荣守辱也。广德若不足，抱元守一也。建德若偷，大成若缺，其用不敝也。质真若渝，大盈若冲，其用不穷也。大方无隅，有物混成也。大器晚成，后得主利也。大音希声，龙吟虎啸也。大象无形，与道合真也。道隐无名，神妙至一也。夫惟道，善贷自成。分阴分阳，迭用柔刚，故易六位而成章，时乘六龙以御天。乾道变化，各正性命也。大哉言乎。
　　道生一章第四十二
　　道生一，一生二，二生三，三生万物。万物负阴而抱阳，冲气以为和。人之所恶，唯孤寡不谷，而王公以为称。故物或损之而益，益之而损。人之所教，亦我义教之。强梁者，不得其死。吾将以为教父。
　　经曰：道生一，一生二，二生三，三生万物。万物负阴而抱阳，冲气以为和，人也。人之所恶，唯孤寡不谷，而王公以为称，下也。是故万物或损之而益，谦受益也。益之而损，满招损也。人之所教，亦我义教之。是以强梁者，不得其死。吾将以为教父，而以柔弱为主焉。
　　道曰：道者，太极一圈，出入动静也。道生一，天地两仪各得一奇一耦也。一生二，四象也。二生三，八卦也。先天三画之卦，《易》之真数也。三生万物，刚柔相摩，八卦相荡，变化而为六十四也。故万物负阴而抱阳，天地冲气以为人，而和万物以成三才之道，而为万物之主矣。世人之所恶者，孤寡不谷而已，以其卑贱而轻下之也。而王公以为美称，谦尊而光，卑而不可踰也。是放万物有损之而益者，贵以贱为本，高以下为基也。有益之而损者，日中则昃，月盈则食也。人之所教，亦我义教之，但不能使损之而益，长使益之而损矣。所以为学日益，为道日损，故柔弱者，长得其生，损之而益也，强梁者，不得其死，益之而损也。故曰吾将以为教父，不踰矩也。
　　德曰：道本虚无，无中生有，故曰一。五行不到处，父母未生前，人在何处？道本虚无也。一感一应，中间便有形象，道生一也。先师有云：捉住虚空一点真，万古千年终不朽，了得一，万事毕，故一生二。二，气也，二生三。三，性也，三复合而为一，然后能生万物，负阴抱阳，无往而不可矣。冲气以为和者，人身中火侯也。人身火侯如孤寡不谷，最为人恶，故下士闻道大笑之，而王公自以为称者，何哉？贵以贱为本，高以下为基也。世间之物有损之而益者，将欲噏之，必固张之也；益之而损者，未曾夺之，先自与之也。夫人之所教，亦我义教之，俱不能如我以倒为正，以逆为顺也，呜呼。强梁者不得其死，皆以正为倒，以顺为逆也，悲夫。故曰吾将以为教父，斯亦不妄矣。
　　天下之至柔章第四十三
　　天下之至柔，驰骋天下之至坚，无有入於无间，吾是以知无为之有益。不言之教，无为之益，天下希及之。
　　经曰：天下之至柔，驰骋於天下之至坚，以其无有得入於无间，吾是以知无为而有益也。夫不言之教，无为之益，天下及之者亦希矣。
　　道曰：水，天下之至柔也，无往而不润。以气言之，水，天下之至坚也，气得驰骋於水，故水中之气必澄。草；天下之至柔也，无往而不藉。以风言之，草，天下之至坚也，风得驰骋於草，故草上之风必偃。风者，有声之气也。气者，无声之风也。水者，有形之气也。草者，有形之风也。故曰无有入於无间。云从龙，风从虎，圣人作而万物睹，则各从其类也，是以知无为之有益。天何言哉？四时行焉，圣人恭己南面而已矣，不言之教也。地顺承天，百物生焉，圣人垂衣裳而天下治，无为之益也。是则天下希及之矣。
　　德曰：以柔胜刚，以弱胜强，岂止柔弱为胜，又得驰骋於天下之至坚矣。知雄守雌，知白守黑，防驰骋也。阴在上，阳下奔，首尾武，中间文，胜驰骋也。进火功夫犹斗危，竞驰骋也。故国之利器，不可以示人，示人则必凶，似有如无自然入於无间矣。有之谓有强梁者不得其死也，无之谓无下愚者不移其性也。有之而无，无之而有，其知道乎？无道而有为必损，有道而无为必益，吾是以知无为之有益也。动静不衰，肌肉若一，精粹坚固，神气不变，不言之教也。朝屯暮蒙，午姤子复，天然水火，周流六虚，无为之益也。得至於此，天下希及之，诚哉是言也。
　　名与身章第四十四
　　名与身孰亲？身与货孰多？得与亡孰病？是故甚爱必大费，多藏必厚亡。知足不辱，知止不殆，可以长久。
　　经曰：其名与身，孰为亲？其身与货，孰为多？其得与亡，孰为病？是故爱之甚则必大费，藏之多则必厚亡。知足不辱，知止不殆，可以长久。
　　道曰：以天下授人而不为轻，若素无之也。受之天下而不为重，若素有之也。素无素有者，谓不己无不己有之也。若己有己无，则举一毛以取与於人，犹有贪鄙之心生焉，而况天下者乎？能知天下之天下非己之天下，其唯五帝乎？故尧舜禹汤皆以天之历数相禅，而以身轻天下，若弃敝屣，是以身亲於名也。鹿台之财，巨桥之粟，不为不多，一旦前徒倒戈，血流漂杵，俱为他人所有，故曰身与货孰多，得与亡孰病。是故爱之甚则必大其费，藏之多则必厚其亡，其事好还矣。知足者，常足也。故不辱。知止者，常止也，故不殆。祸莫大於不知止足，知足知止，可以能长且久矣。
　　德曰：名者，位也。身者，守也。得位而不失其守，上知也。失守而不得其位，下愚也。不移之论矣。世之男女夫妇之道，名者位也。人之男女天地之道，身者守也。男女媾精，万物化生，失守而不得其位者也。天地絪缊，万物化醇，得位而不失其守者也。夫妇顺则生人，假人也。天地逆则生丹，真人也。假人终死於夫妇，真人长生於天地矣，名与身，孰亲也。身中之药，三百八十四铢，一铢可点，凡汞一斤，或黄或白，铢无所损，黄白愈多。然舍尔灵龟，观我朵颐，其道凶矣，身与货，孰多也。以酒为浆，以妄为常，以欲竭其精，以耗散其真，或金石草木以补之，或咽纳握固以助之，恨其死之不速，得与亡，孰病也。是故甚於爱名者，其身费之必大，多於藏货者，其病亡之必厚。知足不辱，功成身退也。知止不殆，时止则止也。如是则可以长久而不已。
　　大成若缺章第四十五
　　大成若缺，其用不敝。大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。
　　经曰：大成若缺，其用不敝#1。大盈若冲，其用不穷。所以大直若屈，大巧若拙，大辩若讷。谓躁则胜寒，静则胜热，清静为天下之正矣。
　　道曰：周天三百六十五度四分度之一而不至於六，健而不息；海内之地方千里者，九而不至於十，生而不穷，大成若缺，其用不敝也。天之一圆一百万八千里，地之四方六十四万里，日月常道五十万四千里，地上之天八万四千里，天无私覆，地无私载，日月无私照，万物升于虚邑，藏于括囊，易穷则变，变则通，通则久，大盈若冲，其用不穷也。夫乾，其静也专，其动也直，乾不直则不隅。坤不隅，则不方，大直若屈一也，故屈信相感而利生焉。坎水主乎智而生木於震，根苗花实，无不洁齐，水利万物而不争，大巧若拙也。天不官而四时行，大辩若讷，君子欲讷於言，而敏於行也。躁则胜寒，静则胜热，必然之理也。故圣人常存清静之道，以为天下之正矣。
　　德曰：身集大成，不敢满盈，巡乘六甲，与斗相逢，上弦缺金，其用不敝也，下弦缺银，其用不新也。大冲大盈，日月望於天地，乾也。不敝不穷，日月会於天地，坤也。大直若屈，尺蠖之屈，以求信也。大巧若拙，造化万物，止守一也。大辩若讷，超越古今，不敢言也。躁胜寒，火水未济也。静胜热，水火既济也。清静为天下正，形神俱妙，与道合真也。
　　天下有道章第四十六
　　天下有道，却走马以粪；天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足矣。
　　经曰：天下有道，却退走马以粪于田；天下无道，戎马生于郊矣。见可即欲，罪莫大焉；见足不知，祸莫大焉；可欲欲得，咎莫大焉。故知足之足，是谓常足。
　　道曰：汤武革命，顺乎天而应乎人，时天下大定，归马於华山之阳，放牛於桃林之野，却走马以粪也。春秋之时，天下无道，礼乐征伐自诸侯出，四夷交侵中国，戎马生于郊也。五霸以力假仁，罪莫大於可欲也。舟中之指可掬，祸莫大於不知足也。假道于虞以伐虢，咎莫大於欢得也。故曰知足之足，常足矣。
　　德曰：天下有道，人身了事也。乾阳为马，健而不息者也。真铅真汞，练就纯阳，抱元守一，厚下安宅，天下有道，却走马以粪也。师之所处，荆棘生焉，大军之后，必有凶年，天下无道，戎马生於郊也。若见可欲，其心即乱，罪莫大焉。知足不辱，知止不殆，不知止足，祸莫大焉。紫阳云：若非积行修阴德，动有群魔作障缘。见药真欲得之，咎莫大焉，故曰知足之足，乃常足矣。
　　不出户章第四十七
　　不出户，知天下；不窥牖，见天道。其出弥远，其知弥少。是以圣人不行而知，不见而名，不为而成。
　　经曰：不出户，知天下；不窥牖，见天道。其出弥远，其知弥少矣。是以圣人知之不又行，名之不必见，成之不必为。
　　道曰：圣人穷理尽性以至于命，天下耳目之所不及，以理推之．尽可见矣，故千岁之历，可坐而致也。其心出之弥远，其知知之愈少。了得一，万事毕。是以圣人辟四门，明四目，达四聪，以天下之知为知而不自行，以天下之名为名而不自见，以天下之成为成而不自为也。
