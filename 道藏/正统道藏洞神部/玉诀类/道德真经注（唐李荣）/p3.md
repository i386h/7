<!-- { "loadSidebar": true } -->
　　超有物而归无物，无物亦无色，视听而契希夷，希夷还寂，恐迷涂之未悟，但执无形，示失路之有归。更开有象无状之状，此乃从体起用，无物之象，斯为息应还真。息应还真，摄迹归本也。从体起用，自寂之动也。自寂之动，语其无也，俄然而有。摄迹归本，言其有也，忽尔而无。忽尔而无，无非定无，怳然而有，有非定有。有无怳惚，无能名焉。
　　迎不见其首，随不见其后。
　　有也，有前可接。无也，无后可追。迎之不见，非有，随之不见，非无也。
　　执古之道，以御今之有。
　　御，正也。古道无为正也，今道有为邪也。圣人持无为之道，以正有为，息浇薄之风，反淳和之化也。
　　能知古始，是谓道纪。
　　玄古之道难知，无为之风罕悟。上御下以正，下从上以敬。
　　十五章
　　古之善为士者，微妙玄通，深不可识。
　　昔之道者难行也，古之智士能修也。道乃机微要妙，玄寂虚通，行亦极细穷微，不滞无壅。行与道合，不测难知。不可以言言，言之者非道；不可以识识，识之者乖真。故云不可识。
　　夫唯不可识，故强为之容。
　　容，相貌也。夫道既难思，行亦叵识，恐来人无因体道，学者不知立，行，下文略举容相，以劝勖也。
　　豫若冬涉川，
　　履薄冰者，恐陷在浮，生者虑危，兢兢不敢为非，勤勤唯知进道也。
　　犹若畏四邻，
　　处俗行恶，惊邻保以觉知，志道从善，惧幽明以弹纠也。
　　俨若容，
　　为容唯事安然修道，不宜妄动。
　　涣若冰将释，
　　春日丽而冰释，玄风举而累销。
　　敦兮若朴，
　　厚而不薄，实而不华。
　　旷兮若谷，
　　谷之虚也，容物而应声。心之虚也，怀道而济俗。
　　混兮其若浊。
　　心无分别，混也。与俗和同，浊也。怀玉无染，握珠自明，似浊也。
　　孰能浊以静之徐清，孰能安以久动之徐生？
　　安，静也。徐，渐也。夫息动於心而神自静，莫挠於水而浊自清。行之者少。故曰谁能。
　　保此道者不欲盈。
　　上来广陈道行以劝学人，人能守之，自得清静，义存谦退，不事满盈。
　　夫唯不盈，能弊复成。
　　立身者不志满盈，匡辅务存忠正，虽老而还少，在弊如更新。学道者虚心遗於声色，澡虑荡於纷累，虽於朽身弊俗，复得成於真道也。
　　十六章
　　致虚极，守静笃。
　　其性静而贞，其行清而远。守之厚者，可得虚极之道。
　　万物并作，
　　凡物常人不能守无为，以安静为情之动作，去真以从伪，失本而逐末也。
　　吾以观其复。
　　复，本也。凡人失本而逐末，离淳以入浇。圣人抑末而崇本，反浇以还朴也。
　　夫物芸芸，各归其根。
　　物，亦人也。根，亦本也。言人以一心攀缘万境，其事非一，故曰芸芸。圣人皆劝以反本，故言各归其根也。
　　归根曰静，
　　在末所以轮回反本，寂然不动也。
　　静曰复命。
　　近而为语，强梁不得其死，名之中夭。虚静保其天年，是谓复命。远而言之，动则有生有死，失於真性。静则不死不生，复於慧命也。
　　复命曰常，
　　有死有生，故断。不死不生，故常。
　　知常曰明。
　　迷斯理者暗，悟此道者明。
　　不知常，妄作凶。
　　知常信道，所行皆善，天佑人助，故云吉。背道从邪，纵情任意，触涂妄作为失当，人诛鬼责，故云凶也。
　　知常容，
　　知常达理，等虚空，无所不包，故曰容也。
　　容能公。
　　正而无私。
　　公能王，
　　偏私不堪宰物，公正自可君临也。
　　王能天。
　　无心广覆，运行以时。
　　天能道，
　　与天地合德，共道齐真，疏通无滞，动皆合理。
　　道能久。
　　道则自古以固存，圣则永享无期寿也。
　　没身不殆。
　　没，终也。与天为期，与道同久，终於此身，永无危殆也。
　　十七章
　　太上，下知有之。
　　太上，谓上德之君。德既不德，名亦难名，但以大人在上，寄言太上，而上怀道德於下，无所须下，皆自足於上，无所奉，君臣上下知有而已。
　　其次，亲之誉之。
　　下德之君有为迹起，未能忘言。上则亲信於臣下，下则称誉於君上。
　　其次，畏之侮之。
　　不能因万物之化，任自然之性，设刑法以威之，故言畏。令繁而下欺，故言侮。此下古之化也。
　　信不足，有不信。
　　夫为上也，化之以道，示之以信。上能信下，下亦信上。上若不能信下，下亦不信於上。
　　犹其贵言。
　　此中古之时也。未能忘言，借言传意，更相亲誉，是以重言。
　　功成事遂，百姓谓我自然。
　　帝皇之道隆，功成也，无为之风着，事遂也。前历明三古，言失道后德，自淳至浇，后重结之，欲示绝仁弃义，反浇还淳也。道浅易睹，德高难见。今圣化既深，神功莫测，日用不知，故言自然。
　　十八章
　　大道废，有仁义。
　　夫重玄之境，气象不能私。至虚之理，空有未足议。迎随不得，何始何终乎？盛衰无变，何废何兴乎？纯粹之日，彼此不隔於亲疏，静恭之辰，上下不彰於贵贱。自然符会，未待结绳，蹈乎大方，宁资书契。时冥至一，故言道兴。行偏爱之仁，用裁非之义，浇薄斯作，不能行道，故言道废。时有浇淳，道无兴废。
　　智慧出，有大伪。
　　昏昏默默，道之极也。昧昧晦晦，行之至也。未能光而不耀，故知饰智慧以惊愚，竞是非以先物，是非迭起，奸巧互生，盗跖履之以为盗，田成乘之而窃国，斯大伪也。
　　六亲不和，有孝慈。
　　父子、兄弟、夫妻，六亲也。彼此相须，是非不作。长短相形，好恶斯起。和以不和标称，孝因不孝立名也。
　　国家昏乱，有忠臣。
　　羲农之时，未闻股肱之节。桀纣之日，始称关比之贤。故知旭日丽天，星宿无以照其景；时雨降矣，浸灌无以着其功。若君昏於上，臣乱於下，有能内辅其君、外静於寇，忠名显矣。
　　十九章
　　绝圣弃智，人利百倍；
　　圣者，人情之所仰；智者，愚人之所求。非智无以照机，非圣何能宰物？今言弃绝，所未闻也。夫圣人合道，道本无名，名生而物迷，言圣不及於忘圣，智出而伪起，用智不及於忘智。故须绝弃也。然圣生则盗起，智用乃贼来。今言弃绝，盗贼不起，其利实多，略言百倍也。
　　绝仁弃义，人复孝慈；
　　仁以爱物，义以让人。虽曰立人之道，实亦矫人之情。今弃矫情之仁义，归天性之孝慈也。
　　绝巧弃利，盗贼无有。
　　攦工倕之指，息机械之心，绝巧也。掷玉毁珠，弃利也。但盗贼之行规之以利，弃宝无利，宁有盗乎？
　　此三者，以为文不足，故令有所属。
　　文，教也。属，继也。夫大人之设教也，莫不修凡以成圣，从愚以归智，去害而之利。今皆弃之，於教不足。未知学者何所措心，是故继以后文，示令立行也。
　　见素抱朴，少私寡欲。
　　朴，本也。万境无染，见素也。守一不移，抱朴也。公而不党，少私也。以性制情，寡欲也。
　　二十章
　　绝学无忧。
　　夫志无为之道，则学无所学，混之以愚智，则得失未闻，怀忘之进退，则荣悴不惊。抱自然合道，宁有忧乎？存有为之业者，学非为己，悬头刺股而竞者名，映雪聚萤所争者利，惧荣名之不立，惊厚利之未来，以此存心，忧患生矣。
　　唯之与阿，相去几何？善之与恶，相去何若？
　　礼对为唯，野应曰阿。称心为善，乖意为恶。几何，言不远也。体道则百虑俱遗，任真则万涂皆适，实亦无逆无顺，不美不恶，然有为强生分别偏私，妄起爱憎，不留心於道德之乡，唯责人以华薄之礼，悦心谓之为是，不问贤与不贤；润己称之曰能，未论智与不智。此则智者翻暗於不智，贤者倒愚於不贤。故曰相去几何也。亦言人性自然己足，益之则忧。夫进智以徇美，与饰伪以为恶，事虽不同，失性均也。故曰相去几何也。
　　人之所畏，不可不畏，荒兮其未央哉。
　　水火可畏，不畏又遭烧溺。豺狼可畏，不畏终遇於损伤。故知人行爱憎而不已，归兹损败；贪名利而无息，致此危亡。今流俗滞之有年，溺之忘反，悠悠莽莽，欲出无期。
　　众人熙熙，如享太牢，如春登台。
　　熙熙，悦乐也。太牢，味也，春台，色也。言流俗众人，务学以规名声，纵情以昏色味。悦之以色，不知盲之有时；适之以口，不知爽之有日。逐欲老而愈溢，劳形困而不休，仍自欣欣，以为悦乐。
　　我独怕兮，其未兆，若婴儿之未孩。乘乘兮，若无所归。
　　圣人言众人驰骛於有为之境，为声色之所动，我澹泊於无为之端，香味不能惑。犹如赤子未识牝牡之合，不知淫泆之情，心无所在，岂定有归也。
　　众人皆有余，我独若遗。
　　俗人於清虚而不足，在昏浊而有余，积财货以为外累，肆情欲以增内垢。圣人尘埃无染，俗事都捐，故曰若遗也。
　　我愚人之心也哉，纯纯兮。
　　俗人愚也，自以为智，惑於情欲，秽乱日以至。圣人大智若愚，形神虚静，纯白日以生也。
　　俗人昭昭，
　　不知强言知，内明於心，外曜於物，自言了了，故曰昭昭。
　　我独若昏。
　　知如不知，如将暗也。
　　俗人察察，
　　锐情於是非之境，专心於得失之路也。
　　我独闷闷。
　　遗心识，自无分别，忘善恶，故曰闷闷。
　　淡若海，漂无所止。
　　德宇恢恢，心台淡淡，犹如大海风动波随，漂泊东西，终无定止。
　　众人皆有以，
　　用有为也。
　　我独顽似鄙。
　　若愚人之无知，同贱者之不饰。
　　我独异於人，而贵求食於母。
　　食，用也。母，道也。人皆得意，未假以言。物既失理，圣人设教。自春台已下，并是众生有为之病。圣人随病救之，皆用无为之药。有病有为，有无不同，故言异也。凡夫滞俗，圣人用道，故言食母也。
　　二十一章
　　孔德之容，唯道是从。
　　孔，甚也，大也。道，理也。德物无不包，故言容也。动皆顺理，故言从也。亦言大德，不由他至，唯从道来也。
　　道之为物，唯怳唯惚。
　　未知道是何物，而令德从明矣。大道幽玄，深不可识，语其无也，则有物混成；言其有焉，则复归无物。归无物而不有，言有物而不无，有无非常，存亡不定，故言怳惚。
　　怳惚中有象，惚怳中有物。
　　非有非无之真，极玄极奥之道，剖一元而开三象，和二气而生万物也。
　　杳冥中有精。
　　至理唯一，故言精。妙体无变，故言真。
　　其精甚真，其中有信。
