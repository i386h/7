<!-- { "loadSidebar": true } -->
　　仁人无敌於天下，故以战则胜，民爱其上，若手足之捍头目，子弟之卫父兄，效死而弗去，故以守则固。
　　天将救之，以慈卫之。
　　志於仁者，其衷为天所诱，志於不仁者，其鉴为天所夺，则天所以救之卫之者，以慈而已，此三宝所以慈为先。
　　善为士章第六十八
　　善为士者不武，
　　武，下道也，士尚志，曰仁义而已。孔子曰：军旅之事，未之学也。
　　善战者不怒，
　　上兵伐谋，而怒实胜思。
　　善胜敌者不争，
　　争，逆德也。争地以战，杀人盈野，争城以战，杀人盈城，胜败特未定也。不武所以成其武，不怒所以济其怒，不争所以弥其争，三者皆出於德，故曰善。
　　善用人者为之下。
　　智虽落天下，不自虑也。故智者为之谋能，虽穷海内不自为也，故能者为之役辨，虽雕万物不自说也，故辨者为之使。
　　是谓不争之德，
　　德荡乎名，知出乎争，才全而德不形者，未尝闻其唱也，常和人而已。
　　是谓用人之力，
　　聪明者，竭其视听；智力者，尽其谋能，而位之者无知也。
　　是谓配天古之极。
　　无为为之之谓天，不争而用人，故可以配天，可以配天则至矣，不可以有加矣，故曰古之极。极至也。木之至者，屋极是也。
　　用兵有言章第六十九
　　用兵有言：吾不敢为主而为客，
　　感之者为主，应之者为客，迫而后动，不得已而后起，谓之应兵。应兵为客者也。
　　不敢进寸而退尺。
　　不嗜杀人，故难进而易退。
　　是谓行无行
　　善为士者不武，行而无迹。
　　攘无臂，
　　善战者不怒。
　　仍无敌，
　　善胜敌者不争。
　　执无兵。
　　用人之力，枚无事於执兵。
　　祸莫大於轻敌，轻敌几丧吾宝。
　　轻敌则好战，好战是乐杀人也。乐杀人者丧其慈而失仁民爱物之心，不可得志於天下矣。
　　故抗兵相加，则哀者胜矣。
　　圣人之用兵，救民於水火之中，取其残而已。神武不杀，而以慈为宝，故七眇天下而无不怀，义眇天下而无不畏，是谓常胜。
　　五言甚易知章第七十
　　吾言甚易知，甚易行，天下莫能知，莫能行。
　　道炳而易见也，故载之言则甚易知要而易守也，故见之事则甚易行。孟子曰，道若大路然，岂难知哉？故道无难而天下无不能，有难不能者，不知反求诸己耳。
　　言有宗，事有君。
　　言不胜穷也，而理为之本。事不胜应也，而道为之主。顺理而索，循道而行，天下无难矣。
　　夫惟无知，是以不吾知也。
　　小夫之知，不离於竿牍，虽曰有知而实无知也，夫岂足以知道？
　　知我者稀，则我贵矣。
　　有高世之行者，见非於众，有独智之虑者，见惊於民，故有以少为贵者。
　　是以圣人被褐怀玉。
　　圣人藏於天，而不自术奋。
　　知不知章第七十一
　　知不知，尚矣。
　　至道之精，窈窈冥冥，至道之极，昏昏默默。知之外矣，不知内矣，知之浅矣，不知深矣。知曰不知，是谓真知，道之至也，故曰尚矣。
　　不知知，病矣。
　　不知至道之精，而知事物－之粗，不知至道之极，而知事物之末，方且为绪使，方且为物该，而日趋於忧患之涂，故病。
　　夫唯病病，是以不病。
　　知其愚者，非大愚也。知其惑者，非大惑也。大惑者，终身不解，大愚者，终身不灵。
　　圣人之不病，以其病病，是以不病。
　　圣人素逝而耻通於事，立本而知通於神，有真知也。而常若不知，是以不病。
　　民不畏威章第七十二
　　民不畏威，则大威至矣。
　　小人以小恶为无伤，而弗去也。故恶积而不可排，《易》曰荷校灭耳，凶。
　　无狭其所居，
　　居者，性之宅，人之性至大不可围，而曲士不可以语以道者，狭其所居故也。扩而充之，则充满天地，包裹六极，无自而不可，《孟子》曰：居天下之广居。
　　无厌其所生。
　　生者，气之聚，人之生通乎物之所造，而厌其所生者，旦昼之所为，有梏亡之矣。梏之反复，则夜气不足以存彼，保合太和，而无中道夭者，无厌其所生故也。
　　夫惟不厌，是以不厌。
　　祸福无不自己求之者。
　　是以圣人自知不自见，自爱不自贵。故去彼取此。
　　圣人有自知之明，而不自见，以矜其能。有自爱之仁，而不自贵以临物。若是者，处物不伤物，物莫之能伤也。方且乐天而无忧，何威怒之足畏乎？圣人之所去取，抑可见矣。
　　勇於敢则杀章第七十三
　　勇於敢则杀，勇於不敢则活。
　　刚强者，死之徒。柔弱者，生之徒。勇於敢者，能勇而已。能勇而不能怯，非成材也，适足杀其躯而已。故子路好勇，孔子以谓无所取材。勇於不敢，则知所以持后。持后者处先之道也。列子曰道，天下有常胜之曰柔。
　　此两者，或利或害。
　　有所正者，有所差。有所拂者，有所宜。
　　天之所恶，孰知其故？
　　畸於人者，俾於天。人之所利，天之所恶。人孰从而知之？
　　是以圣人犹难之。
　　顺天者存，逆天者亡，虽圣人不敢易也。
　　天之道，不争而善胜，
　　万物之出，与之出而不辞，万物之归，与之归而不逢。是谓不争。消息满虚，物之与俱，而万物之多，皆所受命，是谓不争而善胜。
　　不言而善应，
　　天何言哉？变以雷风，示以福祸，无毫屋之差，有影响之应。
　　不召而自来。
　　有所受命，则出命者能召之矣。万物之纷错，而天有以制其命，孰得而召之？健行不息，任一气之自运而已o 
　　坦然而善谋。
　　然行常易以知险。
　　天网恢恢，疏而不失。
　　密而有间，人所为也，天则虽疏而无间。积善积恶，殃庆各以其类至，所以为不失。且争而后胜，言而后应者，人也。天则不争而善胜，不言而善应，召之则至。难於知天者，人也。天则不召而自来，坦然而善谋，惟圣人为能体此，故不就利，不违害，常利而无害，所以与天合德，异夫勇於敢者。
　　民常不畏章第七十四
　　民常不畏死，奈何以死惧之？
　　民有常心，其生可乐。苟无常心，何死之畏？釿锯制焉，绳墨杀焉，椎凿次焉，是谓以死惧之，民将抵冒而终不化。
　　若使民常畏死而为奇者，吾岂执而杀之，孰敢？
　　天下乐其生而重犯法矣，然后奇言者有诛，异行者有禁。苟卿所谓犯治之罪，固重也。
　　常有司杀者杀，而代司杀者杀，是代大匠斲。
　　上必无为而用天下，下必有为而为天下用，不易之道也。代司杀者杀，代大匠斲，是上与下同德，倒道而言，迕道而说，人之所治也，安能治人？文王罔攸兼於庶言庶狱庶慎，惟有司之牧夫为是故也。
　　夫代大匠斲，希有不伤其手矣。
　　代斲且不免於伤，况代杀乎？此古之人所以贵夫无为也。无为也，则任事者责矣。
　　民之饥章第七十五
　　民之饥，以其上食税之多也，是以饥。
　　赋重则田莱多荒，民不足於食。
　　民之难治，以其上之有为也，是以难治。
　　政烦则奸伪滋起，民失其朴。
　　人之轻死，以其生生之厚也，是以轻死。
　　矜生大厚，则欲利甚勤，放僻邪侈，无不为已。
　　唯无以生为者，是贤於贵生也。
　　《庄子》曰：达生之情者，不务生之所无以为。无以生为者，不务生之所无以为。弃事而遗生故也。弃事则形不劳，遗生则精不亏，形全精复，与天为一，所以贤於贵生。贵生则异於轻死，遗生则贤於贵生。推所以善吾生者，而施之於民，则薄税敛，简刑罚，家给人足，画衣冠，异章服，而民不犯，帝王之极功也。
　　人之生章第七十六
　　人之生也柔弱，其死也坚强。草木之生也柔脆，其死也枯槁。故坚强者死之徒也，柔弱者生之徒也。
　　万物负阴而抱阳，冲气以为和，阳以发生为德，阴以肃杀为事。方其肃杀，则冲和丧矣。故曰坚强者死之徒，柔弱者生之徒。
　　是以兵强则不胜，
　　抗兵相加，则哀者胜矣。
　　木强则共，
　　拱把之桐梓，人皆知养之，强则伐而共之矣。
　　故坚强居下，柔弱处上。
　　柔之胜刚，弱之胜强，老氏之道术有在於是。《庄子》曰，以濡弱谦下为表。
　　天之道章第七十七
　　天之道，其犹张弓乎？高者抑之，下者举之，有余者损之，不足者补之。
　　道无益损，物有盈虚，注焉而不满，酌焉而不竭者，圣人之所保也。降而在物，则天地盈虚，与时消息，而况於人乎？天之道以中为至，故高者抑之，不至於有余。下者举之，不至於不足。将来者进，成功者退，四时运行，各得其序。
　　天之道，损有余补不足。
　　满招损，谦得益，时乃天道。
　　人之道则不然，损不足以奉有余。
　　人心排下而进上，肤荣独而畏高明。
　　孰能损有余而奉不足於天下者，其唯道乎。
　　不虐荣独，而罄者与之。不畏高明，而饶者损之，非有道者不能。
　　是以圣人为而不恃，功成不居，其不欲见贤耶。
　　不恃其为，故无自伐之心。不居其功，故无自满之志。人皆饰智，己独若愚，人皆求胜，己独曲全，惟不欲见贤也，故常无损，得天之道。
　　天下柔弱章第七十八
　　天下莫柔弱於水，而攻坚强者，莫之能先，以其无以易之也。
　　《易》以井喻性，言其不改。老氏谓水几于道，以其无以易之也。有以易之，则徇人而失己，乌能胜物？惟无以易之，故万变而常一，物无得而胜之者。
　　柔之胜刚，弱之胜强，天下莫不知，而莫之能行。
　　知及之，仁不能守之。
　　是以圣人言：受国之垢，是谓社稷主。受国之不祥，是谓天下王。
　　川泽纳污，山薮藏疾，国君含垢，体道之虚，而所受弥广，则为物之归，而所制弥远。经曰：知其荣，守其辱，为天下谷。
　　正言若反。
　　言岂一端而已，反於物而合淤道，是谓天下之至正。
　　和大怨章第七十九
　　和大怨者，必有余怨。安可以为善？
　　复雠者，不折镆干，虽有忮心者，不怨飘瓦，故无余怨。爱人者，害人之本也。偃兵者，造兵之本也。安可以为善？
　　是以圣人执左契，而不责于人。
　　圣人循大变而无所湮，受而嘉之，故无责於人，人亦无责焉。契有左右，以别取予，执左契者，予之而已。
　　故有德司契，
　　以德分人，谓之圣。
　　无德司彻。
　　乐通物，非圣人也，无德者，不自得其得，而得人之得，方且物物求通而有和怨之心焉，兹，彻也，秪所以为蔽，《庄子》曰：丧己於物者，谓之蔽蒙之民。
　　天道无亲，常与善人。
