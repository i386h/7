<!-- { "loadSidebar": true } -->
　　天下之理，动静相因，强弱相济，夫物芸芸，各归其根，则已往而返复乎至静，然感而遂通天下之故，则动无非我，故曰反者道之动。柔之胜刚，弱之胜强，道之妙用，实在於此。《庄子》曰：积众小不胜为大胜者，惟圣人能之，故云弱者道之用。四时之行，敛藏於冬，而蕃鲜於春。水之性至柔也，而攻坚强者，莫之能先，其此之谓欤？然则有无之相生，若循环然，故无动而生有，有极而归无，如东西之相反，而不可以相无也。彼蔽於莫为，溺於或使，岂道也哉？
　　上士闻道章第四十一
　　上士闻道，勤而行之。
　　士志於道者也，上士闻道，真积力久，至诚不息。
　　中士闻道，若存若亡。
　　中士则有疑心焉。疑心生则用志分，其於道也，一出焉，一入焉。
　　下士闻道，大笑之，不笑不足以为道。
　　下士则信不足，以守智不足与明也，故笑。夫道无形色声味之可得，则其去耳目鼻口之所嗜也远矣。庄子曰大声不入於俚耳，高言不止於众人之心。
　　故建言有之，明道若昧，
　　若日月之光，照临下土者，明也。丰智原而不示，袭其光而不耀，故若昧。
　　夷道若颣，
　　同归而殊涂，一致而百虑。
　　进道若退。
　　颜渊以退为进，庄子以谓坐忘。
　　上德若谷，
　　虚而能应，应而不竭，虚而能受，受而不藏，经曰为天下谷，常德乃足。
　　大白若辱，
　　涤除玄览，不睹一疵，大白也。处众人之所恶，故若辱。
　　广德若不足，
　　德无不容，而不自以为有余，故若不足。秋水时至，河伯自喜，所以见笑於大方之家。
　　建德若偷，
　　圣人踌躇以兴事，以每成功。
　　质真若渝。
　　不曰坚乎？磨而不磷。不日白乎？涅而不缁。
　　大方无隅，
　　大方者，无方之方也。方而不割，故无隅。
　　大器晚成，
　　大器者，不器之器也。不益生，不助长，故晚成。
　　大音希声，
　　动於无方，而感之斯应，故希声。
　　大象无形。
　　托於窈冥，而视之不得见，故无形。
　　道隐无名，夫惟道，善贷且成。
　　自明道至於大象，皆道也。道之妙不可以智索，不可以形求，可谓隐矣。欲明之而不可得也，圣人得也道，故予而不费，应而不匮，曲成万物，未尝擅而有之，亦且而已。道之体，隐乎无名而用，乃善贷且成，故勤而行之，则造乎不形，而止乎无所化。其余事犹足为帝王之功，传曰：学始乎为士，终乎为圣。
　　道生－章第四十二
　　道生一，
　　泰初有无无，有无名，一之所起。
　　一生二，
　　天一而地二，次之水生而火次之，精具而神从之。
　　二生三，
　　一与言为二，二与一为三。
　　三生万物。
　　天肇一於北，地耦一於南，人成位为三，三才具而万象分矣。号物之数，谓之万，自此以往，巧历不能计。
　　万物负阴而抱阳，冲气以为和。
　　阴止而静，万物负焉。君子所以日入而息。阳融而亨，万物抱焉，圣人所以向明而治。必有阴阳之中，冲气是已。庄子曰：至阳赫赫，至阴肃肃，肃肃出乎天，赫赫发乎地，两者交通成和，而物生焉。
　　人之所恶，唯孤寡不谷，而王公以为称。
　　物罔隆而不杀，事靡盛而不衰，阴阳之运，事物之理也。消息盈虚，与之偕行，而不失其和，其惟圣人乎付做孤寡不谷，人之所恶，而王公以为称，已极而返，已满而损，所以居上而不危。
　　故物或损之而益，益之而损。
　　木落则粪本，损之而益故也。月盈则必食，益之而损故也。天地盈虚，与时消息，而况於人乎？然则王公之所称，乃所以政益而处贵高之道。
　　人之所教，亦我义教之。强梁者不得其死，吾将以为教父。
　　以强制弱，以刚胜柔，人之所教也。我之所教，则异乎此。强梁者有我而好争，有死之道。智者观之，因以为戒，故将以为教父。
　　天下之至柔章第四十三
　　天下之至柔，驰骋天下之至坚。
　　坚则毁矣，锐则挫矣，积众小不胜为大胜者，惟圣人能之。
　　无有入於无间，
　　《庄子》外篇论夔蛇风目之相怜，而终之以目怜心，盖足之行，有所不至，目之视，有所不及，而惟神为无方也。内篇论养生之主，而况以庖丁之解牛。丁者火之阴而神之相也，故恢恢乎游刃有余。然则入於无间，非体尽无穷而游无朕者，其孰能之？
　　是以知无为之有益也。
　　柔之胜刚，无之摄有，道之妙用，实寓於此。弃事则形不劳，遗生则精不亏，兹所以为有益。
　　不言之教，无为之益，天下希及之矣。
　　不言之教，设之以神，无为之益，不亏其真。圣人以此抱朴而天下宾，无为而万物化，故及之者希。
　　名与身章第四十四
　　名与身孰亲？身与货孰多？
　　两臂重於天下，则名与身孰亲？生者岂特隋珠之重哉？则身与货孰多？至愿在我，名非所亲也。至富在我，货非所多也。惟不知亲疏多寡之辨，而残生损性，以身为殉，若伯夷死名於首阳之下，盗跖死利於东陵之上，岂不惑哉？达生之情而不务生之所无以为，此有道者之所以异乎俗也。
　　得与亡孰病？
　　列士徇名，贪夫徇利，其所得者，名与货。而其亡也，乃无名之朴，不赞之躯，病孰甚焉？
　　是故甚爱必大费，多藏必厚亡。
　　无慕於外，则音而不费。无累於物，则守而不失。取予之相权，积散之相代，其至可必。若循环然，岂可长久？
　　知足不辱，
　　处乎不淫之度，何辱之有？
　　知止不殆，
　　游乎万物之所终始，故无危殆之患。
　　可以长久。
　　物有聚散，性无古今，世之人以物易性，故好名而徇利，名辱而身危，圣人尽性而足。天下至大也，而不以害其生，故可以长久，而与天地并。
　　大成若缺章第四十五
　　大成若缺，其用不敝。
　　域中有四大，道居一焉，体道之全，故可名於大。无成与亏，是谓大成。不有其成，故若缺。知化合变，而不以故自持，故其用不敝。此孔子所以集大成而为圣之时。
　　大盈若冲，其用不穷。
　　充塞无外，赡足万有，大盈也。虚以应物，冲而用之，故施之不竭，其用不穷，良贾深藏若虚，盛德容貌若愚。
　　大直若屈，
　　顺物之变，而委蛇曲折，不求其肆，故若屈。
　　大巧若拙，
　　赋物之形，而圆方曲直，不暗其妙，故若拙。
　　大辩若讷。
　　不言之辫，是谓大辫，惠施多方，其辩小矣。
　　躁胜寒，静胜热。清静为天下正。
　　阳动而躁，故胜寒。阴止而静，故胜热。二者毗乎阴阳而不适乎中，方且为物汨，方且与动争，乌能正天下？惟无胜寒之躁，胜热之静，则不维而清，抱神而静，天下将自正。
　　天下有道章第四十六
　　天下有道，却走马以粪。
　　以道治天下者，民各乐其业，而无所争，粪其田畴而已。
　　天下无道，戎马生於郊。
　　强陵弱，众暴寡，虽疆界不能正也。
　　罪莫大於可欲，
　　不见可欲，使心不乱，人之有欲，至於次性命之情以争之，罪之所起也。
　　祸莫大於不知足，
　　平为福，有余为祸，知足不辱，何祸之有？
　　咎莫大於欲得。
　　欲而得，则人所咎也。
　　故知足之足，常足矣。
　　人见可欲，则不知足，不知足则欲得，欲得则争端起而祸乱作。泰至则戎马生於郊，然则知足而各安其性命之分，无所施其智巧也。日用饮食而已，何争乱之有？
　　不出户章第四十七
　　不出户，知天下。不窥牖，见天道。
　　天下虽大，圣人知之以智，天道虽远，圣人见之以心，智周乎万物，无远之不察，故无待於出户。心潜於神明，无幽之不烛，故无待於窥牖。庄子曰其疾俯仰之间，再抚四海之外，兹圣人所以密运而独化。
　　其出弥远，其知弥少。
　　复其见天地之心乎？近取诸身，万理咸备，求之於阴阳，求之於度数，而去道弥远，所知弥少矣。
　　是以圣人不行而知，不见而名，不为而成。
　　以吾之智而知天下，是谓不行而知。以吾之心而见天道，是谓不见而名。不行而知，不见而名，夫何为哉？巍巍乎其有成功，是谓不为而成。
　　为学日益章第四十八
　　为学日益，
　　学以致其道，始乎为士，终乎为圣，日加益而道积於厥躬，孔子谓颜渊曰，吾见其进也。
　　为道日损。
　　致道者，堕肢体，黜聪明，离形去智，而万事销忘，故曰损。连伯玉所以行年六十而六十化。
　　损之又损，以至於无为，无为而无不为矣。
　　学以穷理而该有，道以尽性而造无，损之又损，则未始有。夫未始有无也者，无为也。寂然不动，无不为也。感而遂通天下之故，以静则圣，以动则王。
　　故取天下者，常以无事。及其有事，不足以取天下。
　　天下，大物也，有大物者，不可以物物而不物，故能物物，故取天下者，常以无事。天下神器不可为也，为者败之，执者失之，故及其有事，不足以取天下。圣人体道而以其真治身，帝之所兴，王之所起，偶而应之，天下将自宾，太王直父，所以去邓而成国於岐山之下。
　　圣人无常心章第四十九
　　圣人无常心，以百姓心为心。
　　圣人之心，万物之照也。虚而能受，静而能应，如镒对形，以彼妍丑，如谷应声，以彼巨细，何常之有？疏观万物而知其情，因民而已。此之谓以百姓心为心。庄子曰卑而不可不因者，民也。
　　善者吾善之，不善者吾亦善之，德善矣。信者吾信之，不信者吾亦信之，德信矣。
　　善否相非，诞信相讥，世俗之情，自为同异，岂德也哉？德善则见百行无非善者，故不善者亦善之。德信则见万情自非信者，故不信者亦信之。真伪两忘，是非一政，是谓全德之人。此舜之於象，所以诚信而喜之。
　　圣人之在天下，惵惵为天下浑心。
　　方其在天下，则吉凶与民同息，虽无常心，而不可以不戒也。故所以为己，则惵惵然不自暇逸，所以为天下，则齐善否，同信诞，两忘而闭其所誉，浑然而已。
　　百姓皆注其耳目，圣人皆孩之。
　　天视自我民视，天听自我民听，故圣人以百姓为心，圣人作而万物睹，故百姓皆注其耳目，百姓惟圣人之视听，则圣人者民之父母也。矜怜抚奄，若保赤子，而仁覆天下。
　　出生入死章第五十
　　出生入死。
　　万物皆出於机入於机，大机自张，与出俱生，天机自止，与入俱死，生者造化之所始，死者阴阳之所变。
　　生之徒十有三，死之徒十有三。
　　与生死为徒者，出入乎生死之机，固未免夫累。
