<!-- { "loadSidebar": true } -->
　　善则与之，何亲之有？
　　小国寡民章第八十
　　小国寡民，
　　广土众民，则事不胜应，智不胜察，德自此衰，刑自此起，后世之乱，自此始矣。老氏当周之末，厌周之乱，原道之意，寓之于书，方且易文胜之敝俗，而跻之淳厚之域，故以小国寡民为言，盖至德之世，自容成氏至于神农，十有二君，号称至治者，以此而已。
　　使民有什伯之器而不用也。
　　一而不党，无众至之累。
　　使民重死而不远徙。
　　其生可乐，其死可葬，故民不轻死而之四方。孔子曰：上失其道，民散久矣。远徙之谓欤？
　　虽有舟舆，无所乘之。虽有甲兵，无所陈之。
　　山无蹊隧，泽无舟梁，同乎无知，其德不离。无绝险之迹，故虽有舟舆，无所乘之。无攻战之患，故虽有甲兵，无所陈之。
　　使民复结绳而用之。
　　纪要而已，不假书契。
　　甘其食，美其服，安其俗，乐其业。
　　耕而食，织而衣，含哺而嬉，鼓腹而游，民能已此矣。止分故甘，去华故美，不扰故安，存生故乐。
　　邻国相望，鸡犬之声相闻，使民至老死不相与往来。
　　居相比也，声相闻也，而不相与往来，当是时也，无欲无求，莫之为而常自然，此之谓至德。
　　信言不美章第八十－
　　信言不美，
　　道之出口，淡乎其无味，关百圣而不惭，历万世而无弊。
　　美言不信。
　　貌言华也，从事华辞，以支为旨，故不足於信。
　　善者不辩，
　　辞尚体要，言而当法。
　　辩者不善。
　　多骈旁枝，而失天下之至正。
　　知者不博，
　　知道之微旨，反要而已。
　　博者不知。
　　闻见之多，不如其约也。《庄子》曰：博之不必知，辩之不必慧。
　　圣人无积。
　　有积也，故不足。无藏也，故有余。庄子曰：圣道运而无所积。孔子曰：丘是以曰祖。
　　既以为人己愈有，既以与人己愈多。
　　善贷且成，而未尝费我。万物皆往资焉，而不匮
　　天之道，利而不害。
　　乾始能以美利利天下，不言所利，而物实利之，未始有害。
　　圣人之道，为而不争。
　　顺而不逆，其动若水，应而不藏，其静若鉴，和而不唱，其应若响，虽为也，而为出于无为。体天而已，何争之有？兹德也，而同乎道，故德经终焉。
　　宋徽宗御解道德真经卷之四竟 
　　
