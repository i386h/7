<!-- { "loadSidebar": true } -->
　　直而肆则陵物之态生，光而耀则扬行之患至，内直而外曲，用其光而复归其明，其唯圣人乎！民之迷也，以方为是者，如子莫之执中，以康为是者，如仲子之操，知伸而不知屈，知彰而不知微，以夸末世之弊俗，而失圣人之大全，岂足以正天下？圣人所以正天下者何哉？如斯而已。
　　宋徽宗御解道德真经卷之三竟
　　宋徽宗御解道德真经卷之四
　　德经下
　　治人事天章第五十九
　　治人事天，莫如啬。
　　聪明智识，天也。动静思虑，人也。适动静之节，省思虑之累，所以治人。不极聪明之力，不尽智识之任，所以事天，此之谓音。天一在脏，以肾为事，立於不贷之圃，丰智原而啬出，则人事治而天理得。
　　夫唯啬，是以早复。
　　迷而后复，其复也晚矣，比复好先，啬则不侈於性，是以早复。
　　早复谓之重积德。
　　复德之本也，复以自知，则道之在我者，日积而弥新。
　　重积德，则无不克。
　　能胜之谓克，宰制万物，役使群动，而无所不胜者，惟德而已。
　　无不克，则莫知其极。
　　德至於无所不胜，则泛应而不穷，孰知其极也？
　　莫知其极，可以有国。
　　体尽无穷，则其於用天下也有余裕，夫况有国乎？
　　有国之母，可以长久。
　　道为万物母，有道者万世无弊。是谓深根固柢，长生久视之道。道者物之母，而物其子也，性者形之根，而形其柢也。既知其子，复守其母，没身不殆，故可以长久。根深则柢固，性复则形全，与天地为常，故能长生。与日月参光，故能久视。人与物化，而我独存，此之谓道。
　　治大国章第六十
　　治大国，若烹小鲜。
　　事大众而数摇之，则少成功。藏大器而数徙之，则多败伤。烹小鲜而数挠之，则溃。治大国而数变法，则惑。是以治道贵清浄，而民自定。
　　以道往天下者，其鬼不神。
　　圣人者，神民万物之主也，不得已而临往天下，莫若无为。道常无为，以莅天下，则人无不治。彼依人而行者，－亦皆安定休止，莫或出而为崇，故曰其鬼不神。
　　非其鬼不神，其神不伤民。非其神不伤民，圣人亦不伤民。夫两不相伤，故德交归焉。
　　以道往天下者，莫之为而常自然，无攻战之祸，无杀戮之刑，是之谓不伤民。当是时也，神与民两不相伤，而德交归焉。神无所出其灵响也，饴尔多福而已。故曰其神不伤民，民无所施其智巧也。日用饮食而已，夫何伤之有？
　　大国者下流章第六十一
　　大国者下流。
　　人莫不有趋高之心，而趋高者常蹶。江海所以能为百谷王者，以其善下之也。
　　天下之交，天下之牝，牝常以静胜牡，以静为下。
　　天下皆以刚强敌物，而我独寓於柔静不争之地，则人孰胜之者？是乃所以交天下之道也。经曰，知其雄，守其雌，为天下溪。
　　故大国以下小国，则取小国。小国以下大国，则取大国。故或下以取，或下而取。
　　将欲歙之，必固张之，将欲取之，必固予之。
　　大国不过欲兼畜人，小国不过欲入事人。两者各得其所欲，故大者宜为下。
　　天道下济而光明，故无不覆。地道卑而上行，故能承天。人法地，地法天，故大者宜为下。
　　道者万物之奥章第六十二
　　道者，万物之奥也。
　　天奥西北，郁化精也。地奥黄泉，隐魄荣也。人奥思虑，蕴至神也。天地与人，有所谓奥，而皆冒於道。道也者，难终难穷，难测难识，故为万物之奥。道为万物之奥，则物者道之显欤？
　　善人之宝，
　　利而行之，积善成性，而神明自得，圣心循焉。
　　不善人之所保。
　　反无非伤也，顺其理则全，动无非邪也，静其性则正，故可以保身。
　　美言可以市，尊行可以加於人。人之不善，何弃之有？
　　言，风波也。行，实丧也。皆非道所贵。言美而可悦，行尊而可尚，犹可以市，且加於人，而人服从，况体道之奥，遍覆包含，而无所殊乎？然则人之不善，何弃之有？
　　故立天子，置三公，虽有拱璧，以先驷马，不如坐进此道。
　　君子之守，修身而天下平，天子三公，有璧马以招贤，而不务进道以修身，则拾己而徇人，失自治之道矣。不如坐进此道者，求诸己而已。道之所在，圣人尊之，故民从之如归市。
　　古之所以贵此道者何也？不曰求以得，有罪以免邪？故为天下贵。
　　求则得之，求在我者也。古之人所以求之於阴阳度数，而未得者，求在外故也。恶者迁善，愚者为哲，此有罪所以免欤？道之善救者如此，故为天下贵。传曰：天下莫不贵者道也。
　　为无为章第六十三
　　为无为，事无事，味无味。
　　道之体无作，故无为；无相，故无事；无欲，故无味。圣人应物之有而体道之无，於斯三者，概可见矣。
　　大小多少，
　　大小言形，多少言数，物量无穷，不可为倪。大而不多，小而不少，则怨恩之报孰睹其辨？圣人所以同万有於一无，能成其大。
　　报怨以德。
　　爵禄不足以为劝，戮耻不足以为辱，则何怨之有？所尚者德而已。
　　图难於其易，为大於其细。天下之难事，必作於易。天下之大事，必作於细。
　　千丈之堤，以蝼蚁之穴溃，百尺之室，以突隙之烟焚。白圭之行堤也，塞其穴，是以无水难。丈人之慎火也，涂其隙，是以无火患。天下之事，常起於甚微，而及其末，则不可胜图，故圣人蚤从事焉。
　　是以圣人终不为大，故能成其大。
　　为之於小，故能成其大。乱已成而后治之，不亦晚乎？
　　夫轻诺必寡信，多易必多难。是以圣人由难之，故终无难矣。
　　祸固多藏於微而发於人之所忽，圣人之应世，常慎微而不忽，故初无轻易之行，而终绝难图之患，凡以体无故也。
　　其安易持章第六十四
　　其安易持，其未兆易谋，其脆易浮，其微易散。为之於未有，治之於未乱。
　　安者危之对，未兆者已形之对，脆者坚之对，微者着之对。持之於安，则无危。谋之於未兆，则不形。圣人之知几也，脆者伴之则不至於坚冰，微者散之则不着。贤人之殆庶几也。奔垒之车，沈流之航，圣人无所用智，焉用智於未奔沈，所谓为之於未有，治之於未乱也。
　　合抱之木，生於毫末。九层之台，起於累土。千里之行，始於足下。
　　有形之类，大必滋於小，高必基於下，远铃自於近。其作始也简，其将毕也必巨。圣人见端而思末，睹指而知归，故不为福先，不为祸始，踌躇以兴事，每以成功。
　　为者败之，执者失之，是以圣人无为，故无败，无执，故无失。
　　圣人不从事於务，故无败。不以故自持，故无失。昧者规度而固守之，去道愈远矣，能无败失乎？
　　故民之从事，常於几成而败之。
　　中道而止，半途而废，始勤而终怠者，凡民之情，盖莫不然。故事常几成而至於败。
　　慎终如始，则无败事矣。
　　靡不有初，鲜克有终，终始惟一，时乃日新。施之於事，何为而不成？
　　是以圣人欲不欲，不贵难得之货，学不学，以复众人之所过。
　　欲利者，以物易己，务学者，以博溺心。夫岂足以造乎无为？圣人不以利累形，欲在於不欲，人我之养，毕足而止。故不贵难得之货，不以人灭天。学在於不学，缉熙於光明而已。故以复众人之所过。道之不明也。贤者过之，况众人乎？复其过而反之性，此绝学者所以无忧而乐。
　　以辅万物之自然，而不敢为。
　　天高地下，万物散殊，岂或使之，性之自然而已。辅其自然，故能成其性。为者败之，故不敢为。此圣人所以恃道化而不任智巧。
　　古之善为道章第六十五
　　古之善为道者，非以明民将以愚之。
　　民可使由之，不可使知之，古之善为道者，使由之而已。反其常然，道可载而与之俱，无所施智巧焉，故曰愚。三代而下，释夫恬淡无为而悦，夫淳淳之意，屈折礼乐，以正天下之形，吁俞仁义以慰天下之心，将以明民，名曰治之，而乱孰甚焉？
　　民之难治，以其智多。
　　天下每每大乱，罪在於好知。
　　故以智治国，国之贼。
　　法出而奸生，令下而诈起。
　　不以智治国国之福。
　　焚符破玺，而民鄙朴，掊斗折衡，而民不争。
　　知此两者，亦楷式。
　　知此两者，则知所以治国，知所以治国，故民则而象之，以为楷式。
　　常知楷式，是谓玄德。玄德深矣远矣，与物反矣。
　　玄者天之色，常知楷式，而不用其智，则与天合德，深不可测，远不可穷，独立於万物之上，物无得而耦之者，故曰与物反矣。
　　然后乃至大顺。
　　顺者天之理，乃至大顺者，去智与故，循天之理而已。庄子曰：与天地为合，其合缗缗，若愚若昏。是谓玄德同乎大顺，惟若愚若昏，所以去智。
　　江海为百谷王章第六十六
　　江海所以能为百谷王者，以其善下之，故能为百谷王。
　　兴事造业，其一上比者王也，王有归往之义，君能下下，则民归之，如水之就下。
　　是以圣人欲上人，以其言下之。欲先人，以其身后之。是以圣人处上而人不重，处前而人不害，是以天下乐推而不厌。
　　《易》於屯之初曰：以贵下贱，大得民也。得其民者，得其心也。处上而人不重，则从之也轻。处前而人不害，则利之者众。若是者无思不服，故不厌。《易》曰：百姓与能。以其不争，故天下莫能与之争。行贤而去自贤之行，安往而不爱哉？
　　天下皆谓章第六十七
　　天下皆谓我道大，似不肖。夫惟大，故似不肖。若肖久矣，其细也夫。
　　肖物者小，为物所肖者大，道覆载万物者也，洋洋乎大哉，故似不肖。若肖则道外有物，岂得为大乎？
　　我有三宝，宝而持之。
　　异乎世俗之见，而守之不失者，我之所宝也。
　　一曰慈，
　　慈以爱物，仁之实也。
　　二曰俭，
　　俭以足用，礼之节也。
　　三曰不敢为天下先。
　　先则求胜人，尚力而不责德。
　　夫慈故能勇，
　　文王视民如伤，一怒而安天下之民。
　　俭故能广，
　　闭藏於冬，故蕃鲜於春。天地常俭，能常侈常费，而况於人乎？
　　不敢为天下先，故能成器长。
　　不争而善胜者，天之道。道之尊，故为器之长。
　　今舍其慈且勇，舍其俭且广，舍其后且先，死矣。
　　世之人知勇之足以胜人，而不知慈乃能勇。知广之足以夸众，而不知检乃能广。知器长之足尚，而不知自后之为要，则刚强之徒而已，有死之道焉。
　　夫慈，以战则胜，以守则固。
