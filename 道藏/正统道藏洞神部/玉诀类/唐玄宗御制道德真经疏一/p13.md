<!-- { "loadSidebar": true } -->
　　疏：此覆释以政理国也。为天下之主，不能敦清静以化人，崇简易以临物，政烦网密，下人无所措其手足，避讳无暇，动失生业，日就困穷，所以弥贫。
　　人多利器，国家滋昏。
　　疏：此释上以奇用兵也。利器者，权谋也。夫权道在乎适时，不得已而方用，人君若多用权谋，不能反实，下必应之以谲诈，故云滋益昏乱也。
　　人多伎巧，奇物滋起。
　　疏：伎，能也。巧，工巧也。奇物谓刻镂雕琢宝货珍玩之属，言人君不尚纯朴而好浮华，则百姓效上而为奢泰，驰竞淫饰，日以繁多也。
　　法令滋彰，盗贼多有。
　　疏：法，刑法也。令，教令也。君上不能寡欲以御人，而欲彰法令以齐物，人既苟免而无耻，吏则窃盗而为奸，上下相蒙，故令盗贼多有也。
　　故圣人云，我无为而民自化。
　　疏：此释无事以取天下也。我谓圣人也，夫圣人之德，不尚伎巧，体道之主，所贵无为，无为之为，无所禁忌，下化上之无为，故云而民自化。
　　我无事而民自富，
　　疏：上无赋敛，下不烦扰，耕田凿井，家给民足，故云而民自富。
　　我好静而民自正，
　　疏：人生而静，天之性也。上好安静，无以动摇，及下被君德，率性而自正也。
　　我无欲而民自朴。
　　疏：人君诚能内守冲和，外无营欲，则下之感化自淳朴也。
　　其政闷闷章第五十八
　　前章明以政之君，失无为之自化。此章明以政必败，示祸福之所由。初标二政，宽急不同。次明祸福二门，倚伏无准。人之迷下，叹众生之迷执。是以圣人下，举圣德以劝修。
　　其政闷闷，其民淳淳。
　　疏：闷闷，无心宽裕也。淳淳，质朴敦厚也。言无为之君，政教宽大，任物自成，既无苛暴，故其俗淳淳而质朴也。
　　其政察察，其民缺缺。
　　疏：察察，有为严极。缺缺，凋弊离散也。有为之君，其政峻急，以法绳人，法令滋彰，盗贼多有，故凋弊而离散矣。
　　祸兮福所倚，福兮祸所伏，孰知其极？
　　疏：祸兮福所倚者，前言闷闷之政，俗以为恶，而人反淳淳质朴敦厚，岂非福因祸而生也？福兮祸所伏者，伏，藏也，察察之政，俗以为善，物却缺缺而凋弊，岂非祸伏藏於福中而发也？孰知其极者，夫失道丧德，习伪尚华，祸福循环，倚伏无准，谁知穷极者？
　　其无正耶？
　　疏：此言祸福之极，岂无正定耶？但由於人不能体道无为，妄生迷执，失其正尔。
　　正复为奇，善复为妖。
　　疏：此释迷正所由也。言众生迷於祸福正处，於正不明，以正者为奇诈，於善不了，以善者为妖祥，故若无正尔。
　　民之迷，其日固已久矣。
　　疏：此叹众生迷於正善，反以为奇为妖，其所由来尚矣，故云其日固久。
　　是以圣人方而不割，
　　疏：方，由正也。此举圣德以劝修，圣人弘道济代，万物向方，身行正方，物则应之而自正，非立教裁割於物，使从己也。
　　廉而不秽，
　　疏：廉，清廉也。秽，浊也。圣人率性清廉，自然化下，秽彼之浊，以扬其清，有本为剧字，创者伤也，圣人廉以成行，不伤於物。
　　直而不肆，
　　疏：肆，申也。圣人之行不邪，彼自从而正直，非为彼之不正，而申直以正曲也。
　　光而不耀。
　　疏：光者谓明智也，圣人虽有明智而韬晦之，不以炫耀，故云光而不耀。圣德如此，自然百姓淳淳而从化也。
　　治人事天章第五十九
　　前章明无为之政，人致淳和。此章明理人事天，无过用俭。初标理人事天，莫先于啬。次夫唯下，转通前义，是谓下，举深根之喻，以况长久之道。
　　治人事天莫若啬。
　　疏：啬，爱也。言人君将欲理化下人，敬事上帝，为德之先，无如爱费，即俭德也。检即足用，可以聚人。粢盛丰备，天享明德，故云莫若啬也。
　　夫唯啬，是谓早服。
　　疏：夫唯啬，迭出上文也。是谓早服，释俭啬之义。凡有七转义，皆效此。夫唯者，发语之辞也。服者事也，夫唯能俭爱之君，理人事天，以俭为政者，是以普天之下，亦当早服事於君。
　　早服谓之重积德。
　　疏：何故普天仰化，率土归仁？由行节俭，节检则百姓早服事之，是重积其德以尔。
　　重积德，则无不克。
　　疏：克，能也。君若厚积其德者，其为政也，人力普存，其事天也，吉无不利，则四方向化，无有不能制服者。
　　无不克，则莫知其极。
　　疏：此谓君德无有不能制伏者，则殊俗慕化，绝域观风，无远不至，故莫知穷极也。
　　莫知其极，可以有国。
　　疏：言人君德化无远不及，万人所归往，神明所福享，然后可称为有国。故《易》云：王假有庙有家是也。过此以往，岂为国乎？
　　有国之母，可以长久。
　　疏：母者，道也，以茂养为义，夫所以得称一有国者，只缘有道而茂养苍生，若尔福祚永昌，可以长久。
　　是谓深根固蒂，长生久视之道。
　　疏：夫积德之君，以道为国，则可以长久，故举根蒂之喻，以申其义理也。蒂，花趺也。夫草木根深则荣茂，蒂固则不落，乃长久也。以喻积德之君，埋根於道，固蒂於德，命延谓之长生久视之道。
　　治大国章第六十
　　前章明理人俭爱，则万方早服。此章明早服不扰则其德交归。初归理国之喻，不可有为。次明德及鬼神，两无伤害。后结叹交归之德，以劝有国之君。
　　治大国，若烹小鲜。
　　疏：此喻说也。小鲜，小鱼也。言烹小鱼不可挠，挠则鱼渍。喻理大国者，不可烦，烦则人乱，皆须用道，所以成功尔。
　　以道莅天下，其鬼不神。
　　疏：以，用也。莅，临也。人神处幽为鬼神者，灵效之谓。夫人有求则神为应。今若上德之化，人自安全，岂惟上忘帝力，亦不旁请鬼神，故处幽之鬼，无以效其明灵也。
　　非其鬼不神，其神不伤民。
　　疏：此覆释鬼无效灵之义。非其鬼不神者，非谓鬼歇灭．而不为神，但妖之将兴，由人有迭，人恒其德，则神不见怪而伤人也。《春秋》曰：其炁焰以取之。
　　非其神不伤人，圣人亦不伤人。
　　疏：所言神不伤人者，岂但神灵无效，而不能伤害於人？而圣人以道临人，无为不扰，百姓自正，故云圣人以道莅天下尔，将欲发明圣德，故重云亦不伤人。
　　夫两不相伤，故德交归焉。
　　疏：两者，谓圣与神也。夫人，国之本，亦神之主，若鬼神伤人，则害国之本，圣人伤人，则匮神之主，今两不相害，故德交归，岂唯神圣独丰，抑亦兆人咸赖。
　　大国者下流章第六十一
　　前章明以道莅物，则其德交归。此章明以德下人，则物归谦让。初标大国用谦，故能摄化。次故大国下，叙大小各得所欲。后故大者下，偏诚大国，特宜用谦。
　　大国者下流，天下之交。
　　疏：江海处众流之下，百川委输，故曰下流。施之於人，是谦德也。夫人君者，有道则国存，无德则人散。故处大国者，当下流开纳，令天下之人交会而至，则能全其大，故曰下流天下之交。
　　天下之交牝，牝常以静胜牡。
　　疏：天下之交，牒出前文，所以结下流之义也。言天下之人，所以交会至者，犹大国谦下之故，喻如牡者，常以雌静，为牝动者所求，故云牝常以静胜牡。
　　以静为下。
　　疏：前云天下之人，所以友会而至者，由人君用谦卑之道，则如牝者常以雌静而能胜牡者，由以安静为下故尔。
　　故大国以下小国，则取小国。
　　疏：故者，仍上之文，以结成前义也。言大国之君，所以不事威武，而用谦卑之德，以柔服之，小者将欲怀来附庸之君，取其小国之人而为臣妾尔。
　　小国以下大国，则取大国。
　　疏：言大国之君既以谦卑之道而柔服小国，小国之君则朝聘会盟，不敢离叛，以卑下之礼而事大国者，则欲取大国之威，以为援助尔。
　　故或下以取，或下而取。
　　疏：《春秋》曰：师能左右之曰以。下或下以取者，言大国用谦卑之道，以取小国，则令其可左右，故云以取。或下而取者，言小国用谦下之道，归事大国，但可承奉而求援助，不能令其左右随意，故云而取。
　　大国不过欲兼畜人，小国不过欲入事人。
　　疏：言大国尊崇谦下，以取小国者，更无余意，不过欲兼畜小国之臣，为人君之长。小国用谦，陈荐赞币而取大国者，不过欲入事大国，资为援助尔。
　　两者各得其所欲，故大者宜为下。
　　疏：大欲畜养，小欲入事，两遂其愿，故云各得所欲。大者宜为下者，夫物未尝以小轻大，而必以大凌小，将恐大国之君，骄盈致祸，鲜能下之，故诫云大者特宜为谦下尔。
　　道者万物之奥章第六十二
　　前章明以德下人，则大小各得其所欲。此章明以道化物，则善恶皆蒙其资估。初标道体冲奥，次明立教化人。后古之下，叹道之功，可为尊贵尔。
　　道者万物之奥。
　　疏：道者，妙本之强名也。奥，内也。言道包含无外，是万物资始之所，故为万物之奥内。《西升经》云：道深甚奥，虚无之渊，此之谓也。
　　善人之宝，
　　疏：宝者，珍宝之谓也。善人者，体道无为，身心清静，故宝贵之无暂违也。
　　不善人之所保。
　　疏：保，任也，倚也。不善之徒，心尤明智，感於积习，平居则忽道，婴难则求之，以身保任於道，倚以求安也。
　　美言可以市，尊行可以加人。
　　疏：此喻说也。言不善之人，亦在教之而已。注云：甘美之言，可以求市。尊高之行，可以加人，以况於圣人以甘美法味之言，尊高清静之行，以化不善之人，亦如市贾之集，相率而从善矣，故下云。
　　人之不善，何弃之有？
　　疏：言人言行不善，何弃遗之有乎？当导之以善道，冀从化而悛恶，不可弃之而不化，故云何弃之有？
　　故立天子，置三公。
　　疏：三公，谓太师、太傅、太保也。天子无为，三公论道，皆所以垂训立教，化不善之人。《书》云：天工人其代之，此之谓也。
　　虽有拱璧，以先驷马，不如坐进此道。
　　疏：合拱之璧，璧之大者，驷乘之马，马之良者。言三公辅相，虽以璧马献之至尊，未足珍贵，不如进无为之道，令化恶归善尔。拱璧先驷马者，古者朝聘将进驷马，以璧为导，故称先也。《春秋》云：乘韦先牛十二犒师之类是也。
　　古之所以贵此道者何？
　　疏：举古证今，令物生信。古之即前文善人宝道也。问其所以宝贵此道，其意何也？
　　不日求以得，有罪以免耶？故为天下贵。
