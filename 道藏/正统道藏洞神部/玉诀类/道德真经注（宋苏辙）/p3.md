<!-- { "loadSidebar": true } -->
　　世之贵此三者，以为天下之不安，由文之不足故也。是以或属之圣智，或属之仁义，或属之巧利，盖将以文治之也。然而天下益以不安，曷不反其本乎？见素抱朴，少私寡欲，而天下各复其性，虽有三者，无所用之矣。故曰：我无为而民自化，我好静而民自正，我无事而民自富，我无欲而民自朴。此则圣智之大，仁义之至，巧利之极也。然孔子以仁义礼乐治天下，老子绝而弃之，或者以为不同。《易》曰：形而上者谓之道，形而下者谓之器。孔子之虑后世也深，故示人以器而晦其道，使中人以下守其器，不为道之所眩，以不失为君子，而中人以上，自是以上达也。老子则不然，志於明道而急於开人心，故示人以道而薄於器，以为学者惟器之知，则道隐矣，故绝仁义弃礼乐以明道。夫道不可言，可言皆其似者也。达者因似以识真，而昧者执似以陷於伪。故后世执老子之言以乱天下者有之，而学孔子者无大过。因老子之言以达道者不少，而求之於孔子者常苦其无所从入。二圣人者，皆不得已也，全於此，必略於彼矣。
　　绝学无忧章第二十
　　绝学无忧。
　　为学日益，为道日损，不知性命之正，而以学求益，增其所未闻，积之不已，而无以一之，则以圆害方，以直害曲，其中纷然，不胜其忧矣。患夫学者之至此也，故日绝学无忧。若夫圣人未尝不学，而以道为主，不学而不少，多学而不乱，廓然无忧，而安用绝学耶？
　　唯之与阿，相去几何？善之与恶，相去何若？
　　学者溺於所闻而无以一之，则唯之为恭，阿之为慢，不可同日言矣，而况夫善恶之相反乎？夫唯圣人知万物同出於性，而皆成於妄，如画马牛，如刻虎竞，皆非其实，愍焉无是非同异之辨，孰知其相去几何哉？苟知此矣，则万物并育而不相害，道并行而不相悖，无足怪矣。
　　人之所畏，不可不畏。
　　圣人均彼我，一同异，其心无所复留，然岂以是忽遗世法，犯分乱理而不顾哉？人之、所畏，吾亦畏之；人之所为，吾亦为之。虽列於君臣父子之间，行於礼乐刑政之域，而天下不知其异也。其所以不婴於物者，其心而已。
　　荒兮其未央哉。
　　人皆徇其所知，故介然不出畦吵。圣人兼涉有无，无入而不可，则荒兮其未可央也。
　　众人熙熙，如享太牢，如春登台，我独怕兮其未兆，若婴兄之未孩，
　　人各溺於所好，其美如享太牢，其乐如春登台，嚣然从之，而不知其非。唯圣人深究其妄，遇之泊然不动，如婴儿之未能孩也。
　　乘乘兮若无所归。
　　乘万物之理而不自私，故若无所归。
　　众人皆有余，而我独若遗。
　　众人守其所知，各自以为有余。圣人包举万物而不主於一，超然其若遗也。
　　我愚人之心也哉，纯纯兮。
　　纯纯，若愚而非愚也。
　　俗人昭昭，我独若昏；俗人察察，我独闷闷。
　　世俗以分别为智，圣人知群妄之不足辨也，故其外若昏，其中若闷。
　　忽若晦，寂若无所止。
　　忽焉若晦，不见其津涯也。寂然无朕，不见其所止宿也。。
　　众人皆有以，我独顽似鄙，
　　人各有能，故世皆得而用之。圣人才全德备，若无所施，故疑於顽鄙。
　　我独异於人，儿贵食母。
　　道者，万物之母。众人徇物忘道，而圣人脱遗万物，以道为宗，譬如婴儿无所杂食，食於母而已。
　　孔德之容章第二十一
　　孔德之容，惟道是从。
　　道无形也，及其运而为德，则有容矣，故德者道之见也。自是推之，则众有之容，皆道之见於物者也。
　　道之为物，唯恍唯惚。惚兮恍，其中有象；恍兮惚，其中有物。
　　道非有无，故以恍惚言之。然及其运而成象，着而成物，未有不出於惚恍者也。
　　窈兮冥兮，其中有精；
　　方有无之未定，惚恍而不可见。及夫有无之交，则见其窈冥深眇，虽未成形，而精存乎其中矣。
　　其精甚真，其中有信。
　　物至於成形，则真伪杂矣，方其有精，不容伪也。真伪既杂，自一而为二，自二而为三，纷然错出，不可复信矣。方其有精，不吾欺也。
　　自古及今，其名不去，以阅众甫。
　　古今虽异，而道则不去，故以不去名之。唯未尝去，故能以阅众有之变也。甫，美也，虽万物之美，不免於变也。
　　吾何以知众甫之然哉？以此。
　　圣人之所以知万物之所以然者，以能体道而不去故也。
　　曲则全章第二十二
　　曲则全，
　　圣人动必循理，理之所在，或直或曲，要於通而已。通故与物不迕，不迕故全也。
　　枉则直，
　　直而非理，则非直也。循理虽枉，而天下之至直也。
　　洼则盈，
　　众之所归者，下也，虽欲不盈，不可得矣。
　　弊则新，
　　昭昭察察，非道也。闷闷，若将弊矣，而日新之所自出也。
　　少则得，
　　道一而已，得一则无不得矣。
　　多则惑矣。
　　多学而无以一之，则惑矣。
　　是以圣人抱一为天下式。
　　抱一者，复性者也。盖曲则全，枉则直，洼则盈，弊则新，少则得，皆抱一之余也，故以抱一终之。
　　不自见，故明；
　　目不自见，故能见物；镜不自照，故能照物。如使自见自照，则自为之不暇，而何暇及物哉。
　　不自是，故彰；不自伐，故功；不自矜，故长。夫惟不争，故天下莫能与之争。
　　不自见，不自是，不自伐，不自矜，皆不争之余也，故以不争终之。
　　古之所谓曲则全者，岂虚言哉，诚全而归之。
　　世以直为是，以曲为非，将循理而行於世，则有不免於曲者矣，故终篇复言之曰：此岂虚言哉，诚全而归之。夫所谓全者，非独全身也，内以全身，外以全物，物我兼全，而归复於性，则其为直也大矣。
　　希实自然章第二十三
　　希言自然。
　　言出於自然，则简而中；非其自然而强言之，则烦而俳信矣。故曰道之出口，淡乎其无味，视之不足见，听之不足闻，用之不可既。此所谓希言矣。
　　飘风不终朝，暴雨不终日。孰为此者？天地。天地尚不能久，而况於人乎？
　　阴阳不争，风雨时至，不疾不徐，尽其势之所至而后止。若夫阳亢於上，阴伏於下，否而不得泄，於是为飘风暴雨，若将不胜，然其势不能以终日。古之圣人言出於希，行出於夷，皆因其自然，故久而不穷。世或厌之，以为不若诡辫之悦耳，怪行之惊世，不知其不能久也。
　　故从事於道者，道者同於道，德者同於德，失者同於失。同於道者，道亦得之；同於德者，德亦得之；同於失者，失亦得之。
　　孔子曰：苟志於仁矣，无恶也。故曰仁者之过易辞。志於仁犹若此，而况志於道者乎？夫苟从事於道矣，则其所为合於道者得道，合於德者得德，不幸而失，虽失於所为，然必有得於道德矣。
　　信不足，有不信。
　　不知道者，信道不笃，因其失而疑之，於是益以不信。失惟知道，然后不以得失疑道也。
　　跂者不立章第二十四
　　跂者不立，跨者不行。自见者不明，自是者不彰，自伐者无功，自矜者不长。
　　人未有不能立且行者也，苟以立为未足而加之以跂，以行为未足而加之以跨，未有不丧失其行立者。彼其自见、自是、自伐、自矜者，亦若是矣。
　　其於道也，日余食赘行。
　　譬如饮食，适饱则已，有余则病。譬如四体，适完则已，有赘则累。
　　物或恶之，故有道者不处。
　　有物混成章第二十五
　　有物混成，先天地生。
　　夫道，非清非浊，非高非下，非去非来，非善非恶，混然而成体，其於人为性，故曰有物混成。此未有知其生者，盖湛然常存，而天地生於其中耳。
　　寂兮寥兮，独立而不改，周行而不殆，可以为天下母。
　　寂兮无声，寥兮无形，独立无匹而未尝变，行於群有而未尝殆，俯以化育万物，则皆其母矣。
　　吾不知其名，字之曰道，强为之名曰　大。
　　道本无名，圣人见万物之无不由也，故字之曰道。见万物之莫能加也，故强为之名曰大。然其实则无得而称之也。
　　大曰逝，逝曰远，远曰反。
　　自大而求之，则逝而往矣。自往而
　　求之，则远不及矣。虽逝虽远，然反
　　而求之，一心足矣。
　　故道大，天大，地大，王亦大。域中有四大，而王居一焉。人法地，地法天，天法道，道法自然。
　　由道言之，则虽天地与王，皆不足大也。然世之人习知三者之大，而不信道之大也。故以实告之，人不若地，地不若天，天不若道，道不若自然。然使人一日复性，则此三者人皆足以尽之矣。
　　重为轻根章第二十六
　　重为轻根，静为躁君。
　　凡物轻不能载重，小不能镇大，不行者使行，不动者制动，故轻以重为根，躁以静为君。
　　是以君子终日行不离辎重。虽有荣　观，燕处超然。
　　行欲轻而不离辎重，荣观虽乐而必有燕处，重静之不可失如此。
　　奈何万乘之主，而以身轻天下。
　　人主以身任天下，而轻其身，则不足以任天下矣。
　　轻则失臣，躁则失君。
　　轻与躁无施而可，然君轻则臣知其不足赖，臣躁则君知其志於利，故曰轻则失臣，躁则失君。
　　善行无辙迹章第二十七
　　善行无辙迹，
　　乘理而行，故无迹。
　　善言无瑕谪，
　　时然后言，故言满天下无口过。
　　善计不用筹算，
　　万物之数，毕陈於前，不计而知，安用筹算。
　　善闭无关楗而不可开，善结无绳约而不可解。
　　全德之人，其於万物，如母之於子，虽纵之而不去，故无关而能闭，无绳
　　而能约。
　　是以圣人常善救人，故无弃人；常善救物，故无弃物，
　　彼方执算以计，设关以闭，持绳以结，其力之所及者少矣。圣人之於人，非特容之，又善救之。我不弃人，而人安得不归我乎？
　　是谓袭明。
　　救人於危难之中，非救之大者也。方其流转生死，为物所蔽，而推吾至明以与之，使暗者皆明如灯，相传相袭而不绝，则可谓善救人矣。
　　故善人，不善人之师；不善人，善人之资。不贵其师，不爱其资。
　　圣人无心於教，故不爱其资；天下无心於学，故不贵其师。圣人非独吾忘天下，亦能使天下忘我故也。
　　虽智大迷，是谓要妙。
　　圣人之妙，虽智者有所不谕也。
　　知其雄章第二十八
　　知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下式，常德不武，复归於无极。知其荣，守其辱，为天下谷。为天下谷，常德乃足，复归於朴。
