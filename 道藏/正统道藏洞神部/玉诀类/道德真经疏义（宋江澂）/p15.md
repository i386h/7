<!-- { "loadSidebar": true } -->
　　疏义曰：跂者支而不正，则不能疑然有立矣。跨者行之不遽，则不能憧憧往来矣。跋而欲立，跨而欲行，是不能安於恬惔、适性而止者也。违性之常，而冀形之适，难矣。惟知率性自得，而以德为循，不矫拂以为伪，则有足者可至，若叔山无趾王骀之兀者，无所不至矣。
　　自见者不明，自是者不彰，自伐者无功，自矜者不长。其在道也，曰余食赘行。
　　徽宗注曰：自见则智不足以周物，故不明。自是则七不足以同众，故不彰。有其善，丧厥善，故无功。矜其能，丧厥功，故不长。道之所在，以深为根，以约为纪，泰色淫志，岂道也哉？故於食为余，於行为赘。
　　疏义曰：蔽於一己之见，则於事有所不烛，故智不足以周物而不明。私於一己之是，则於是有所不从，故仁不足以同众而不彰。惟不伐者，然后天下不与之争功，若有其善，则其善丧矣，何功之有？惟不矜者，然后天下不与之争能，若矜其能，则其功丧矣，何长之有？惟圣人与道为一，以深为根，退藏於密，而得夫不自见之明；以约为纪，不志乎期费，而得夫不自是之彰。去泰而无泰色，未尝自伐。去奢而无淫志，未尝自矜。此所以圣益圣也。苟不知出此，岂所以为道乎？其於食则为余，其於行则为赘，皆券外之所有，而非券内也。
　　物或恶之，故有道者不处也。
　　徽宗注曰：侈於性则盈，天之所亏，地之所变，人之所恶也，故有道者不处。
　　疏义曰：天道亏盈而益谦，地道变盈而流谦，人道恶盈而好谦。若乃泰色淫志以自处，是侈於性而自盈矣，宜为天之所亏，地之所变，人之所恶也。圣人不然，常以濡弱谦下为表，彼不知满假多累而侈性以自盈，宜有道者所不处。
　　有物混成章第二十五
　　有物混成，先天地生。
　　徽宗注曰：气形质具而未相离曰浑沦，合於浑沦则其成不亏，《易》所谓太极者是也。天地亦待是而后生，故云先天地生。然有生也，而非不生之妙，故谓之物。
　　疏义曰：太初者，气之始。太素者，质之始。三者未分名曰浑沦。浑沦之初，大朴未散，《易》所谓太极者是也。故合於浑沦，而其成不亏。《易》有太极，是生两仪。太极者，两仪之所受中，故天地待是以生。入於无生，则一气浑沦而冥乎至赜；降於有生，则轻清重浊而见於有象。有生也，岂为不生之妙乎？谓之物，固其所也。
　　寂兮寥兮，
　　徽宗注曰：寂兮寥兮，则不涉于动，不交于物，湛然而已。
　　疏义曰：寂然不动，则寂者未始涉于动也。太虚寥廓，则寥者未始交于物也。不涉于动，不交于物，则无声无臭，湛然而已。
　　独立而不改，
　　徽宗注曰：大定持之，不与物化，言道之体。
　　疏义曰：自本自根，自古固存，万物莫能倾，万变莫能迁，此之谓大定持之。若是则万化无极，而道常自若，兹非道之体乎？
　　周行而不殆，
　　徽宗注曰：利用出入，往来不穷，言道之用。
　　疏义曰：物出而与之俱出，物入而与之俱入，民咸用之，无往不存，此之谓利用出入。若是则一往一来，而所以常无穷，兹非道之用乎？
　　可以为天下母。
　　徽宗注曰：万物恃之以生。
　　疏义曰：生者不能自生，惟不生者能生生。万物之生，所以必恃於道也。经曰：万物恃之以生而不辞。又曰：天下有始，以为天下母。
　　吾不知其名，字之曰道，强为之名曰
　　徽宗注曰：物生而后有象，象而后有滋，滋而后有数。名生於实，实有数焉，字者滋而已。道常无名，故字之大者，对小之称，故可名焉。道之妙则小而幽，道之中则大而显。
　　疏义曰：左氏曰：物生而后有象，象而后有滋，滋而后有数。物生以水，水兹而滋者，滋也。可娄以聚，可支以散者，数也。滋者，数之先见，未至於凝形。数者，滋之已成，固囿於实体。物成数定，多寡可见者，名之所生，故名生於实，实有数焉。字而子之，令转生出者，字之为义，故字者滋而已。无名天地之始，道则生天生地，故道常无名。精小之微，垺大之盛，故大者对小之称。无名则道之妙，道之妙则小而幽故也。所以字之大则道之中，道之中则大而显故也。所以可名焉，复於至幽，则小而与物辨，所谓道之妙则小而幽也。显於至变，则大而与物交，所谓道之中则大而显也。
　　大曰逝，
　　徽宗注曰：运而不留故曰逝。
　　疏义曰：《语》曰：逝者如斯夫，不合昼夜。则逝以言其不留，故运而不留，所以为逝。道之大，虽不外乎形数，然运而无积，故大曰逝。
　　逝曰远，
　　徽宗注曰：应而不穷故曰远。
　　疏义曰：经曰：玄德深矣远矣。则远以言不穷，故应而不穷者，所以为远。道之逝，虽未离乎往来，然未始有封，故逝曰远。
　　远曰反。
　　徽宗注曰：归根曰静，静而复命，故曰反。道之中体，方名其大，则偏覆包含而无所殊易，所谓以言乎远则不御也。动者静，作者息，则反复其道，不离于性，《易》所谓以言乎迩则静而正也。
　　疏义曰：反者道之动，则反者复乎静，所谓归根曰静，静曰复命也。夫道显於至变，则大而与物交；道复於至幽，故小而与物辩。惟与物交，故可名其大，覆载万物，一视同仁，褊覆包含而无所殊。惟与物辫，故可名以小，动者以静，作者以息，反复其道，不离于性。方与物交，则《易》所谓以言乎远则不御也，及与物辩，则《易》所谓以言乎迩则静而正也。道以去本为远，其去也，运而不留，应而不穷，远则不御者，非与物交之时乎？道以反本为迩，其反也，归根而静，静而复命，迩则静而正者，非与物辫之时乎？
　　故道大，天大，地大，王亦大。
　　徽宗注曰：道覆载天地者也，天无不覆，地无不载，王者位天地之中，而与天地参，故亦大。
　　疏义曰：道在太极之先而不为高，在六极之下而不为深，列子所谓天地之表不有大天地者乎，则道能覆载天地矣。轻清在上者为天，及其无穷，则星辰万物无不覆焉。重浊在下者为地，及其广厚，则华岳河海无不载焉。王者体是，位乎其中，达为三才，有相通之用，辫为三极，有各立之体，固能拟天地而参诸身矣。此域中之大所以有四。虽然，由非大而列为大，犹未离乎有形，自太一而分为四，犹未离乎有数，虽曰有形而不碍於形，虽曰有数而不制於数，兹其所以为大欤？
　　域中有四大，而王处一焉。
　　徽宗注曰：自道而降，则有方体，故云域中。静而圣，动而王，能贯三才而通之人道，於是为至。故与道同体，与天地同功，而同谓之大。
　　疏义曰：道之未降，则合於浑沦而无分，故上言混成道之。既散则囿於方体而可见，故此言域中。方未离神天之本宗，是为静而圣，及其应帝王之兴起，是为动而王。惟由静而动，由圣而王，斯能通天地人而尽人道之极。夫兴事造业，其一上比者，王也。其一上比则与天同矣，盖以王者能尽人道，能尽人道则同乎天故也。经曰：王乃天。夫王道如此之至宜乎？域中之大而与居其一也。夫然故道隐无名，独与之游，既与道同其体，天地设位，圣人成能，又与天地同其功，则道也、天地也、圣人也同出一本，贯而通之，尽人而同乎天，体天而同乎道，未可以差殊观也。
　　人法地，地法天，天法道，道法自然。
　　徽宗注曰：人谓王也，天不产而万物化，地不长而万物育，帝王无为而天下功，其所法者，道之自然而已。道法自然，应物故也。自然非道之全，出而应物，故降而下法。
　　疏义曰：上言道大，天大，地大，王亦大，此言人法地，是以知其人谓王也。夫天无为以之清，任万物之自滋，则不产而万物化，斯天之神也。地无为以之宁，委众形之自殖，则不长而万物育，斯地之富也。上必无为而用天下，下必有为为天下，用则无为而天下功，帝王之大也。三者如此，凡以法道之自然故也。盖人非不法天也，而曰法地，地非不法道也，而曰法天，则以语道必有其序故也。要之皆本於自然而已，故终之以道法自然。且即有物论之，则自然在其上，即非物论之，则自然在其下。有自则有他，有然则有灭，自然非道之全也，而道法之者，道出应物，其法之也降而下法故也。庄子曰：偶而应之者，道也。此之谓欤？
　　重为轻根章第二十六
　　重为轻根，静为躁君。是以君子终日行不离辎重。
　　徽宗注曰：重则不摇夺而有所守，故为轻根。静则不妄动而有所制，故为躁君。静重以自持，则失之者鲜，君子终日行不离辎重，是以履畏涂而无患。
　　疏义曰：杨雄曰：取四重。重则不轻矣。经曰：守静笃。静则不挠矣。惟不轻，则物不能迁而中有所主，故不为摇夺而有所守。惟不挠，则未尝躁进而能应群动，故不为妄动而有所制。重而有守，所以为轻根；静而有制，所以为躁君。能自守以静，则群动不能迁；能自持以重，则外物不能汨。失之者鲜，固其所也。凡物之行有累，则重而迟，无累则轻而速。行以轻为速，然必待辎重以自给，虽履畏涂而无中道之困，是以无患也。
　　虽有荣观，燕处超然。
　　徽宗注曰：荣观在物，燕处在身，身安然后物可乐。
　　疏义曰：庄子曰：骈於明者，乱五色，淫文章，青黄惊散之煌煌。此荣观所以为在物。孟子曰：四支之于安佚也。此燕处所以为在身。文王诞，先登于岸，其身安矣，然后台沼之乐见于灵台。身安然后物可乐，於此可见。是以虽有荣观，必先以燕处超然也。
　　如何万乘之主，而以身轻天下。
　　徽宗注曰：天下，大物也。有大物者，懔乎若朽索之驭六马，故不可以身轻天下。
　　疏义曰：无为而寡过易，有为而无累难，治天下者岂可易而为之耶？禹称尧曰惟帝其难之，汤自谓曰栗栗危惧，凡以有为者，难於无累故尔。然则有大物者，宜懔乎若朽索之驭六马，故不可以身轻天下。
　　轻则失臣，躁则失君。
　　徽宗注曰：不重则不威，故失臣。不倡而和则犯分，故失君。
　　疏义曰：貌重则有威，自然之理也，不重则不威矣。盖君尊而臣卑，唯君尊，故不欲轻。君倡臣和，自然之分也，不倡而和则犯分矣。盖君先而臣从，惟臣从，故不欲躁。
　　善行章第二十七
　　善行无辙迹，
　　徽宗注曰：所存者神，所过者化，故无辙迹。
　　疏义曰：神无方无体而冥於道，故所存者神。化因形移易而涉於迹，故所过者化。在道者存而索至，在迹者过而不守其行，如此宜无辙迹可寻。
　　善言无瑕谪，
