<!-- { "loadSidebar": true } -->
　　汉《传》：天师讳道陵，字汉辅，沛丰邑人，留侯子房八世嫡孙名大顺之长子也。子房阴功隐行，流芳后叶，天师母初梦天神自北斗魁星中降，至地长丈余，衣绣衣，以蘅薇香授之，既觉，衣服居室皆有异香，经月不散，感而有孕，於光武建武十年甲午正月望日，生於吴地天目山。时黄云覆空，紫炁盈庭，空中光明如日，经月，复闻昔日之香，浃日方散。年及冠，身长九尺二寸，丽眉广颗，绿睛朱顶，隆鼻方头，目有三角，伏犀贯脑玉枕峰，起手垂过膝，美须髯，龙踞虎步，望之俨然，虽亲友见之肃如也。七岁，读《道德》二篇十许徧，而达其旨，於天文地理河洛图律之书，皆极其妙，通习坟典，广览无遗，从学者千余人。天目山南三十里，西北八十里，皆有讲．诵之堂，临安神仙观，余杭通仙观即其地也。后起贤良方正直言极谏科，中之，身虽仕，而志炼形轻举，久之退隐北邙山，三年，有白虎衔符置座傍，朝廷就征为博士，称疾不起。和帝即位，以三品印绶驷马车等征为太傅，后封冀县侯，三诏不就，时永元四年壬辰岁也。遂自河洛，历江淮名山，徧礼洞府，泝流入蜀，及诸洞室，遇神人告教，获丹书秘诀。遂於鹤呜山，修炼九鼎丹成，未敢服，谓弟子王长曰：冲天之士当功及生灵，佐国安家，兴利除害，然后轻举，臣事三境则无愧焉，苟利一身，功不及民，非大道弘济之旨也。至顺帝时汉安元年壬午岁正月十五日午时，感金阙后圣玄元道君即老君下降，以正一盟威法箓、三五斩邪之剑、都功版券职箓以授之，遂服丹战鬼，置立治庭。而后太上复以三洞众经九百三十卷、符箓丹电秘诀七十二卷、并冠服等以赐之，至桓帝永寿元年，屡授此经并五方五斗真经，至永寿二年，夫人雍氏同时白日升天，位为太玄都正一真人、三天扶教辅元大法天师也。太上所授经诀即法也，经中字字皆是要法，奉道之士，悟得一字一句一法一诀，得离迷途，直趋道岸。道陵二字乃天师之名，诵经至此，虽临文不讳，然起敬之诚，当以真人二字代诵之。
　　是时，老君告天师曰：人身难得，中土难生，假使得生，正法难遇。
　　按《四十二章经》，佛言：人离恶道，得为人难，既得为人，生中国难，既处中国，遇道者难。又云：世间得人身者，如指瓜上土，失人身者，如大地之上太清境。《黄庭经》云：人以精为母，以气为主，五脏各有精，精中生气，五脏各有气，气中生神，神能生寿，长生保命，炼精为丹，养气为神，真仙上圣，修真养气，自然而然，内真外应，有作必成，自凡入圣。男子之生，先生右肾，以外精而内血，阴为里也；女子之生，先生左肾，以外血而内精，阳为里也。肾生脾，脾生肝，肝生肺，肺生心，心生小肠，小肠生大肠，大肠生胆，胆生肾，肾生膀胱，膀胱生三元，三元生三焦，三焦生八脉，八脉生十二经，十二经生十五络，十五络生一百八十继络，一百八十继络生一百八十缠络，一百八十缠络生三万六千丝络，三万六千丝络生三百六十五骨，三百六十五骨生八万四千毛窍，三百日，胎完气足，灵光入体，与母生离而为人也。人身难得，信有之矣。圣人应运，二万年为一劫，二千年为一小劫，降世贤人五百年然后一问世，老君大圣人，应运众生得遇演说正经，实难可得见矣，得遇之人，不生信向，痛可惜哉。夫天地之间人为贵，人最灵，上界为圣为真，亦人能也，下界为鬼为畜，亦人化也，盖善善登上界，恶恶降下世，所以阴阳二炁，得天之命令，方得为男为女，有若针芥之难投，圣凡之难遇也哉。道龄受先师之秘旨，太上曾以三十二字真玄之窍，训度祖天师张真君，云：人身难得，真妙难逢，忽然轮回，去无所从，学道之士，诚以守中，自然湛寂，与天地同，此乃祖师得道之径路也。今道龄不敢固蔽，并注此章，愿与同志共为进道之万一云耳。
　　多迷真道，多入邪宗，多种罪根，多肆巧诈，多恣淫杀，多好群情，多纵贪嗔，多沉地狱，多失人身。
　　夫人若失真道，即入邪宗也，罪根者，指下文十恶业也，巧诈者，乃口业也，淫杀者，身业也，情爱贪嗔者，乃心业也。罪根既植，诸恶炽然而生，堕於地狱，失却人身也。此章言多字之意者，乃训下愚，非为上智之士言之也。
　　如此等缘，众生不悟，不知正道，迷惑者多。
　　已上诸多业报因缘，乃太上明开大道，彰施法网，以示众生，不可触入犯之，以堕地狱，失却人身，而人自不省悟。衣冠足以备礼御寒，蔬食堪可充饥，养素道德以富润其身，诗书以增广其志，禄仕可展其学，艺业可赡其身，而却不守其分，不知其止，不收放心，不求真道，恣情纵欲，迷惑妄想，胶胶扰扰，念念驰骤，步步投於恶业网中，是谁之过欤？
　　我今哀见此等众生，故垂法教，为说良缘，令使知道，知身性命，皆凭道生，了悟此因，长生人道，种子不绝，世世为人，不生无道之乡，不断人之根本。
　　道由路也，乃日用之间，人伦事物所当行之理，众人之所共由者。以教门言之，道在太极之先，超乎天地形器之外，是未有天地万物之初，已有此道。剖判之后，在天为日月星斗、风雨雷霆，在人为仁义道德，在地为草木山河，在序为春夏秋冬，在时为冷暖晦晴，在教则存诚炼性，在法为功赏罪刑，故太上曰，大道无形，生育天地，大道无情，运行日月，大道无名，长养万物，吾不知其名，强名曰道。佛氏亦以未有天地之先，为吾真体，先儒推原来历，谓由太虚有天之名，由炁化有道之名，天之所赋曰命，命即令也，人之所受曰性，性即理也，天无言如何命，只是大化流行，炁到这物便生这物，如分付命令一般，性是仁义礼智，性之与命，未尝偏塞，但人禀受，却有清浊长短昏明厚薄之不齐，故有富贵贫贱寿夭贤愚也。若人禀气至清至粹，则为聪明神圣人也，若清粹而高明，则为富贵寿考之圣人也，若高厚悠长，则为聪明智慧忠正贤良节义之士也，若禀气薄恶而短者，则为悖逆凶暴邪佞诡谲狠毒愚痴贫贱之人也。此善恶虽因人之所禀，亦由炁之所生也。太上悯念世人，故传经诀以垂正教，喻世法以说良缘，善巧方便，调摄众生，使其知道，知身悟性悟命，自获真种，既获真种，则长生人道，世世生生若不弃背，则不断人之根本也。此经，太上岂特专为汲引下士之设，若上智之士，於此肯为究竟，念念在斗，息息存真，则列仙有日矣。
　　更能心修正道，渐入仙宗，永离轮回，超升成道。
　　太上大慈大悲，至仁至圣，教化群生，谆切至再，始怜众生禀受天命因无定故，乖违人道不觉沉沦，遂宣要法，言人迷真道而不悟，种罪根而不知，故令知道知身，悟性悟命，皆凭道生，不断真种。此章又虑世人不能出三界也，谓道既能知，更当修习，时时不拾，拳拳服膺，渐入初乘，积习既久，守而不失，用功用力，至於彻悟休歇之场，入仙宗，离轮回，成正道也。
　　我故示汝妙法，令度天民，归真知命。可以本命之日，修斋设醮，
　　示汝者，谓天师也，妙法者，即指下文於本命修斋设醮也，天民者，谓世人，乃天所生之人民，命天师广垂济度也。如伊尹曰：予天民之先觉者也，予将以此道觉此民是也。虽然令其归真知命，却无下手之处，於此可见矣。太上慈悲方便，开发众生，以六十日内令认取本命之一日，清心斋戒，制魄拘魂，随力醮献，投词拜表，礼号诵经，俾初真之士不烦不简，不厌不疏，易於入道，使其渐渐修习，行之既久，於日日时时皆是本命，如此勤求不怠，珍重护持，其功德力不可称量也。修斋设醮者，道以斋为先，经云：虽有恶人，斋戒沐浴则可以事上帝。学道之士，虽修斋而不持身口意业之十戒，是空守节食，於事无益，反招愆也。设醮者，召也，即召三界真灵也。又曰：诏欲人人启寸心之诚，拱伺帝之诏也。又曰：照乃然灯照人，我之性也，此乃醮之意也。斋法有三：一者设供斋，修斋是也，可以积德延年；二者节食齐，又名祭祀斋，谓不饮酒，不茹荤，可以和神保寿，中士所行也；三者心斋，谓疏灌其心，除嗜欲也，澡雪精神，去秽累也，剖击其志，绝思虑也。夫无思无虑则专道，无嗜无欲则乐道，无秽无累则合道也。心斋为上，节食次之，设供斋为下。《北斗七戒序》云：太上曰，人身难得，中土难生，假使得生，正法难遇，三者既备，幸莫大焉。且夫天无私亲，常与善人，苟能远恶以从善，舍妄以归真者，道岂远乎哉。然而道虽无方，学则有序，修真之要，斋戒为先。戒有七条：第一戒者，不得拾诸正念，妄起非想，因以成趣，与道相违，常当存神炁海，入彼妙门。第二戒者，不得显露驰骋，泄慢灵文，常宜慎密，昼夜护持，七年有功，许传后学。第三戒者，不得临吊丧孝，履诸厌秽，致引外触，干犯正真，常须澡洁，内外清虚。第四戒者，不得食诸臭败，三厌五辛，招集尸秽，浊乱三宫，常咽津液，荡涤灵源。第五戒者，不得面北便溺，裸露三光，冒触神明，致招殃咎，虽居幽室，亦当回避。第六戒者，不得酒食醉饱，作乐无厌，昏乱神炁，闭塞灵关，常须节约，以适其宜。第七戒者，不得交游非类，妄习异端，执心不一，自无指归，常依正教，不生疑惑。以上七真之戒，正是《北斗经》中之事，实为玄功之初基，登真之要路，各当遵奉，毋替初心，倘如戒言，则七戒仙官无不拥护，留恩降福矣。
　　启祝北斗，
　　北斗居天之中，为天之枢纽，斡运四时，凡天地日月、五星列曜、六甲二十八宿、诸仙众真，上自天子，下及黎庶，寿禄贫富，生死祸福，幽冥之事，无不属於北斗之总统也。人若诚心启祝，叩之必应。
　　三官五帝，九府四司，
