<!-- { "loadSidebar": true } -->
　　关尹子曰：形可分可合，可延可隐，一夫一妇可生二子，形可分，一夫一妇二人成一子，形可合，食巨胜则寿，形可延，夜无月火，人不见我，形可隐。以一气生万物，犹弃发可换，所以分形，以一气合万物，犹破唇可补，所以合形，以神存气，以气存形，所以延形，合形於神，合神於无，所以隐形。汝欲知之乎，汝欲为之乎。
　　抱一子曰：学道有三品，上品者以神为主，中品者以气为主，下品者以形为主。以神存气，以气存形，所以延形；合形於神，合神於无，所以隐形。二者虽有缴妙之分，然皆以神为主，上品也。以一气生万物，以一气合万物，如探祖气、服元气、闭胎息、袭气母之类，皆以气为主，中品也。食巨胜则寿，无月火则隐，如服食金石草木，存意形中一处，皆以形物为主，下品也。然三者之中，至清者神，至浊者形，半清半浊者气，夫以至浊之形，犹可合可分，可延可隐，而况於气乎，而况於神乎，学者欲知之，欲为之，惟其志而已矣。
　　关尹子曰：无有一物不可见，则无一物非吾之见，无有一物不可闻，则无一物非吾之闻。五物可以养形，无一物非吾之形，五味可以养气，无一物非吾之气，是故吾之形气，天地万物。
　　抱一子曰：五物可以养形，五味可以养气，则天地之问，无一物非吾之形气也。至於无一物非吾之见，无一物非吾之闻，则闻与见果何物耶？以为形可闻见乎，则死尸胡不能闻见也，以为气可闻见乎，则吁呵胡不能闻见也，是则形气之外别有物焉，为之主张乎是。维持乎是，然则是物果安在哉？经不云乎，恍恍忽忽，其中有物，窈窈冥冥，其中有精。欲识是物，精神是也。然神无我也，即天地万物之色以见吾神，精无人也，即天地万物之声以闻吾精，是故吾之形气，天地万物，吾之精神，万物声色。
　　关尹子曰：耕夫习牛则犷，猎夫习虎则勇，渔夫习水则沉，战夫习马则健，万物可为我。我之一身，内变蛲蛔，外需虱蚤，痕则龟鱼，瘦则鼠蚁，我可为万物。
　　抱一子曰：人之形本非我，有习於物，则与物俱化，病於气，则与气俱化，昔人有绘虎入神而化为虎者，是习牛则犷之理也，昔人有息瘤，破之其中皆虱者，是则柔变蛲蛔之类也，习则与物俱化，病则与气俱化，而世人执有其身，妄认为已有者，又岂悟夫天地之委形哉。
　　关尹子曰：我之为我，如灰中金，而不若炉砂之金，破铲得金，淘砂得金，扬灰终身，无得金者。
　　抱一子曰：不知我无我，而尽智求我者，如扬灰求金，终身不可得也。知无我而不求我，则如金藏於镀砂，玉蕴於石朴，昔人以喻水中咸味、色裹胶清，毕竟是有不见其形，可谓善喻矣。
　　关尹子曰：一蜂至微，亦能游观乎天地，一虾至微，亦能放肆乎大海。
　　抱一子曰：蠢动含灵皆具是心，皆具是道，昔人谓焦冥虫向蚊虫眉睫上建立世界，盖以形观之，则有巨细之分，以心论之，则无小大之辨，故一蜂可游观天地，一虾可放肆大海，岂可以其形微而轻贱之哉。
　　关尹子曰：土偶之成也，有贵有贱，有士有女，其质土其壤土者人哉。
　　抱一子曰：人之遇人，有男女贵贱之相，而起爱恶尊卑之念者，分别於识，而不照於智也。今遇土偶之人，亦有男女贵贱之相，而不起爱恶尊卑之念者，知其质为土，而有伪之之智也。故前章有言曰：知夫皆识所成，故虽真者亦伪之，此变识为智之妙用也。
　　关尹子曰：目自观，目无色，耳自听，耳无声，舌自尝，舌无味，心自揆，心无物，众人逐於外，贤人执於内，圣人皆伪之。
　　抱一子曰：目逐於色，耳逐於声，舌逐於味，心逐於物者，众人也，目内视自观，耳返聪自听，舌收津自尝，心摄念自揆者，贤人也。逐於外者固非，执於内者亦妄，先达有诗云：虽然放下外尘劳，内又萦心两何异。是以圣人皆伪之。
　　关尹子曰：我身五行之气，而五行之气，其性一物，借如一所，可以取火，可以取水，可以生木，可以凝金，可以变土，其性含摄，元无差殊。故羽虫盛者，毛虫不育，毛虫盛者，鳞虫不育，知五行互用者，可以忘我＃２
　　抱一子曰：天地之问，乌兽虫鱼莫不皆具五行之性，比之人则有偏盛之禀耳，偏於火者为羽，偏．於金者为毛，偏於水者为鳞，朱雀在南，白虎在西之类是也。偏盛於此，则不育於彼，是知人与万物各具五行，而五行之气轮环互用，回视我身，皆五行之气假合而成，而昧者执有此身，岂不惑哉！知此说者，可以忘我。
　　关尹子曰：心忆者犹忘饥，心忿者犹忘寒，心养者犹忘病，心激者犹忘痛。苟吸气以养其和，孰能饥之？存神以滋其暖，孰能寒之？养五藏以五行，则无伤也，孰能病之？归五藏於五行，则无知也，孰能痛之？
　　抱一子曰：人之饥寒病痛，皆出於妄心，若夫心忆犹能忘饥之类，是则以妄止妄之说也。苟知夫我之妄心皆出於五行，而以五行胜之，则妄心可以消释矣。故吸气以养和，则可以忘饥，存神以滋暖，可以忘寒，是则以金实土，以火胜水之卫也，养五藏以五行可以愈病，是则生克补泻之法也，归五藏於五行可以忘痛，是则形气无我之道也。若夫不吸气而饱，不存神而暖，不养五藏以愈病，不归五行以忘痛，非天下至精至通之士，其执能与於此。
　　关尹子曰：人无以无知无为者为无我，虽有知有为，不害其为无我，譬如火也，躁动不停，未尝有我。
　　抱一子曰：此篇逐章言形食，而论无我之说详矣。圣人又虑学者执无我如木石，故於卒章重发明无我之妙用以为譬，如火也，虽躁动不停，未尝有我，若人达此妙用，虽终日言行施为，不害其为无，噫，《庄子》所谓深知无心者矣。
　　文始真经官外旨卷之六竟
　　＃１此句，《关尹子》作『尔何族何氏』。
　　＃２此段之下，锯二校本，尚缺下面二段经文：『枯龟无我，能见大知，磁石无我，能见大力，锺鼓无我，能见大音，舟车无我，能见远行。故我一身虽有智有力，有行有音，未尝有我。』『域射影能毙我，知夫无知者亦我，则普天之下，我无不在。』
　　文始真经言外旨卷之七
　　抱一子陈显微述
　　七釜篇
　　釜者，化也，凡十三章。
　　关尹子曰：道本至无，以事归道者，得之一息，事本至有，以道运事者，周之百为。得道之尊者，可以辅世，得道之独者，可以立我。知道非时之所能拘者，能以一日为·百年，能以百年为一日。知道非方之所能碍者，能以一里为百里，能以百里为一里。知道无气，能运有气者，可以召风雨。知道无形，能变有形者，可以易乌兽。得道之清者，物莫能累，身轻矣，可以骑凤鹤。得道之浑者，物莫能溺，身冥矣，可以席蛟鲸。有即无，无即有，知此道者，可以制鬼神。实即虚，虚即实，知此道者，可以入金石。上即下，下即上，知此道者，可以侍星辰。古即今，今即古，知此道者，可以卜龟筮。人即我，我即人，知此道者，可以窥他人之肺肝。物即我，我即物，知此道者，可以成腹中之龙虎。知象由心变，以此观心，可以成女婴。知气由心生，以此吸神，可以成炉冷。以此胜物，虎豹可伏，以此同物，水火可入。惟有道之士能为之，亦能能之而不为之。
　　抱一子曰：《易》曰：知变化之道者，其知神之所为乎。《孟子》曰：圣而不可知之谓神。今天下之学者，去圣逾远，望道而未之见，觊其庶几圣人者，绝代无闻焉，而况不可知之神。故言神者，例以孔子不语怪力乱神绝之，故知道之士绝口不言，至於生死之说，亦秘而不传矣。且孔子果不言神乎？果不言生死乎？如日知死生之说。如曰阴阳不测之谓神。鼓之舞之以尽神。皆孔子之言也。今圣人於七釜一篇备言变化之道，益釜者，资水火以变物之器也。后世学者观之，不惊其言者鲜矣。或者指为异端伪书宜哉，《庄子》有言曰：瞽者无以与乎文章之观，聋者无以与乎锺鼓之声，岂唯形骸有聋瞽哉。夫知亦有之其是之谓欤，《易》不云乎，天下之动真夫一者也，即以事归道者，得之一息之理也，以道运事者，周之百为，即能成天下之务一政而百虑也。得道之尊独者，可以辅世立我，即辅相天地之宜，圣人之大宝日位也，道非时之所能拘，非方之所能碍，即通乎昼夜之道，而知不疾而速，不行而至之谓也。可以召风雨侍星辰，则风以散之，雨以润之，可谓佑神之谓也。可以易乌兽，骑凤鹤，席蛟鲸，制鬼神，则精气为物，游魂为变，知鬼神之情状之谓也。可以入金石，即兑为金，艮为石，山泽通气，然后能变化成万物之谓也。可以卜龟筮，即卜筮尚占贾命如响之谓也。学者能知乾坤一阖一辟谓之变，则知坎离交遇，水火相射，山泽通气，雷风相薄之机，然后知我之震兑，即他人之肺肝，能入震兑之神，则可以窥他人之肺肝矣。我之魂魄即龙虎之精英，能凝魂魄之气，则可以化腹中之龙虎矣。坎之中有婴儿，离之中有妮女，能取坎中之实，以点离中之虚，则女婴相见，各现其形。是道也，因运神火照入坎中，驱逐阴中之阳飞腾，而上至神火本位，遇阳中之阴，擒制交结，如金乌摄兔，磁石吸针，二气纽结而生变化，或现女婴之像，或呈龙虎之形，变化万端，飞走不定，往来腾跃，不出鼎炉，当是时，则当鼓动巽风，助吾离火猛烹极煅，炼成真丹，凝成至宝道也。其中有观心吸神二用，皆助火候之力者。释氏之观法观心，似是而非，方士之服气咽津，弃本逐末，安识运神火以观真心，鼓巽风以吸真神之妙用哉。丹成之后，自然可以伏虎豹，可以入水火，是皆性命之秘，问有形於《易》书者。《易》不云乎，非天下至神至精至变至通，其孰能与於此。苟非其人，道不虚行，故日惟有道之士能为之，圣人欲显诸仁、藏诸用，以尽内圣外王之道，故日亦能能之而不为之。
　　关尹子曰：人之力，有可以夺天地造化者，如冬起雷，夏造冰，死尸能行，枯木能华，豆中摄鬼，杯中钓鱼，画门可开，土鬼可语，皆纯气所为，故能化万物。今之情情不停，亦气所为，而气之为物，有合有散，我之所以行气者，本未尝合，亦未尝散。有合者生，有散者死，彼未尝合未尝散者，无生无死，客有去来，邮常自若。
