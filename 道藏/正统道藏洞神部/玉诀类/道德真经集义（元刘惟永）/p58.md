<!-- { "loadSidebar": true } -->
　　黄茂材曰：持而盈之至不可长保。道无执也而欲其虚。持而盈之，其可乎？道无体也而欲其圆，揣而锐之，其可乎？此皆在於非道。非道早已，又安能长保？金玉满堂至自遗其咎。金玉如所谓被褐怀玉，非世间金玉也。富贵如所谓知我者希则我贵矣，非世间富贵也。古之人有所得於中，天下事物不足以动其心，重内而轻外也，贵己而贱物故已。至於骄，晋嵇康之徒相与清谈，崇尚玄妙，非无得於道，而以陵人傲物，卒致於祸。宜乎老民以为戒也。功成名遂身退，天之道。功者，无功之功，非世所谓功也。名曰无名之名，非世所谓名也。功成名遂而身退，观诸四时之序，亦可以见天道。老庄、列子、范蠡、四皓、安期生、东方朔，古之有道者也，史皆不载其所终，岂非道成而退，人莫得而知耶？程泰之曰：持而盈之，不如其已。功名富贵，极其分量，是之谓盈。盈之上不可复加，则有覆溢而已耳。与其兢兢执持，引而上之，求致其极，何如泯灭此念，留余地以舒盈溢也。故曰不如其已也。揣而锐之，不可长保。以禄位不盈为念，则进取惟恐其或钝，故先事揣度，有见焉则锐於有为，人之趋操及此者，岂不或遂？然揣在我，中在彼，亿而屡中，其中者幸也。中虽屡而有不可屡者存焉，是不可必而强必之者也。奈之何欲以其每揣而幸中者之为常也，故曰不可长保。金玉满堂至身退天之道。货财已聚不能保，而有之者以满而骄，骄而败也。察盈虚之相袭，弃功名而不有，是与天为徒者也，不骄不足以言之。论四时之运，成功者退。此即老子之谓天道也。然世人闻之如不闻者，利成功之可居，而不见虚盈之实理也。齐景公顾恋国邑之富，以死为悲。晏子笑之曰：使古而无死，则太公威公常守之，君将被蓑笠於垄亩，何暇念死乎？以其迭处之，迭去之，而至於君也。而独流涕，是不仁也。夫其为此言也，是推四时之运，递相盈虚者，而致之生死得丧者也。故列子极论生化之相催也，曰生者不得不生，化者不得不化。又言损盈成亏之相对也。曰物损於彼者盈於此，成於此者亏於彼。夫化者不得不化，为方生者之无以生也。此之盈成若无取於彼，而彼必亏损者，不彼之损，此将何所资藉以致其盈成也。由此言之，迭去迭处，正老氏之论。谓功成名遂而身当必退者也。且夫功名者，职业之有成者也。富贵者，爵禄之所聚焉者也。合天下论之，一世之爵禄固有定数，则职业之托乎人，亦不出乎此世之人也。若使有才有智者，常得而专之，则师师蔼蔼者将无地以受其来也。故方来者至，而已成者退，正四时之不容不相代谢者也，是以道家之於天下，其初固不肯轻任人责，而其终亦不肯久居成功也。如张良园绮之徒，至能下视萧韩之祸辱而窃笑焉，则皆有见於此者也。若夫上之而为圣人，则又大矣。曰与天地合其德，与四时合其序，进退存亡，自不失正。则又非畏盛满而求安全者可得而匹矣。
　　詹秋圃曰：持而盈之至身退天之道。运夷章。运，用也。夷，平也。持而极於盈溢，揣而极於尖锐。金玉广积而满堂，富贵奢靡而自骄，皆非平夷之道，皆取祸败之由。安平亦在运之而已，是必功已成名已遂，而身即勇退。揆之天道，本如是。不可知进而不知退也。
　　张冲应曰：持而盈之至身退天之道。日盈则反，月盈则阙，暴雨则不可以终日也。天道犹此，而况人乎？人知夫天道恶盈而持谦，挫锐而勿长，故所持诸己者盈矣，则疾为自止之思。而每进贪财位，以取伤神害身之祸。所揣诸人者锐矣，则速为挫锐之思，而勿长恶害人以招报怨陷身之危。忘盈而不知止，则金玉满堂，适为召害，莫能守矣。富贵骄纵，揣而锐之，适遗咎矣。此石崇所以不能守金玉以受刑，张华所以不能保富贵以王法。形分神散，精炁何劫复聚？人身难得，因此不还，皆盈锐之失耳。故佐天下而有功，立此身而有名，世皆奇之矣，又当反其奇易生怪，信易生疑，乐易生悲，退其身以避之，此阴阳升降之道也。故曰天之道。
　　白玉蟾曰：持而盈之，无欠无余。不如其已，放下身心。揣而锐之，贵欲无为。不可长保，谨而勿失。金玉满堂。俭视俭听，裕然有余。莫之能守，终日如愚。富贵而骄，潜心勿用。自遗其咎。寂然不动，何咎之有？功成名遂。月到天心处，风凉水面时。身退天之道，退有余地。
　　廖粹然曰：持而盈之。为道之人，不能自满。莫如其已。莫若守己，自有长策。揣而锐之。不得妄起念头，须要一刀两段。不可长保。免致后患。金玉满堂。不贵外财，惟爱自宝。莫之能守。若能保守，岂不妙哉？富贵而骄。不贪奢华，荣华自至。自遗其咎。我若无为，何咎之有？功成名遂。以道守己，水到渠成，不得执着。身退。退藏於密。天之道。乃合天道。自然而然从前到，家人不曾台一步。
　　陈碧虚曰：持而盈之，不如其已。盈，满也。已，止也。夫执持满盈之物，而不知谦损者，必见其倾覆矣。慎其倾覆之祸，不如早图其休止也。此垂诫也。严君平本作殖而盈之。谓积其财宝也。揣而锐之，不可长保。揣，度也，又治也。说，铦利也。言人但知铦利欲心，而贪趣富贵，殊不揣度妄情，思治憍恣，祸患之来，不可长保。严君平曰：富贵之於我，犹登山而长望也；名势之於我，犹奔电之忽过也。言不可长保也。《鸿烈解》曰：白公胜得荆国，不能以府库分人。七日，石乞入曰：不义之得，又不能布施，患必至矣。不能与人，不若焚之，无令人害。白公弗听也。九日，叶公入，乃发太府之货以与众，出高库之兵以赋民，因而攻之。十有九日，而擒白公。夫国非其有也，而欲有之，可谓至贪矣。不能为人，又无以自为，可谓至愚矣。譬白公之啬也，何以异於枭之爱其子也。故曰持而盈之，不如其已。揣而锐之，不可长保也。金玉满堂，莫之能守。此明盈难反，持理之必然也。夫金玉满堂，徒为润屋，然而巨盗至则负匮揭箧，担囊而趋，虽有智者莫之能守。故象有齿而焚身，鸡畏牺而断尾。禽兽尚如此，人何不思之？富贵而骄，自遗其咎。遗，与也。富则人求之，故便欺物。贵则人下之，故好陵人。欺陵日恣，殃咎必来，非自与而何？严君平曰：金玉之与身，而名势之与神，若冰若炭，势不俱存。故名者神之秽也，利者身之害也。养神之秽，积身之害，损我之所成，而益我之所败，得之以为利，失之以为害，则彼思虑迷而趣合悖也。又曰：益我货者损我神，生我名者杀我身，患生於我不由於人，福生於我不由於天。陆希声曰：持大器而满盈，虽惧之不如早止；居大位而亢极，虽忧之不如早退。揣势利而锐意，虽得之不可永保；贪金玉而满堂，虽有之不能长守。贵而骄则得其祸，富而骄则益其过。骄生乎心，咎自於己。岂可怨天尤人乎？功成名遂身退，天之道。此结义也。夫大功既成，显名已遂，而不知休退者，何人哉？且高鸟尽而良弓藏，狡免死而猎狗烹，势使然也。惟体天道之盈虚，知进退存亡者，至人哉。
　　谢图南曰：持而盈之至不可长保。甚哉满盈之念，一毫不可萌也。《易》一盈而四损，一谦而四益。天地人鬼之心，亦可见矣。持者，持守其在内者也。揣者，揣摩其在外者也。在内有盈溢之志，则易以骄人，盈者必亏，故不如其止。在外者有芒锐之未去，则易以伤物，锐者必折，故不可长存。此圣人之所以不为大、不为高也。金玉满堂至自遗其咎。金玉至宝，人谁不爱？然积不能散，所丧必多。富之与贵，人谁不欲？然骄泰轻人，雠者必众。咎谁执乎？功成名遂身退，天之道。人生斯世，用功不能及物，君子耻之。没世而名不称，君子耻之。功既成矣，名既遂矣，则能事毕矣。奉身以退，知止不殆，天道代谢，自然而然者也。盖尝论之，天有四时，功成者退。名亦造物之靳予，既成且遂，不能全身远害，退处暇佚，贪荣冒宠，祸将寻之。是盖未知有消息盈虚之理，进退存亡之道，阳亢则悔，阴穷则战，乾坤不免。而况於人乎？黄帝所以屈广成之问，子房所以从赤松之游，是或一道也。
　　林庸斋曰：持而盈之至身退天之道。此章只言进不如退，故以持盈揣锐为喻。器之盈者必溢，持之则难，不如不盈之易持。已者，勿盈之意也。揣，治也。锐，铦也。治器而至於极铦极锐，无有不折，不若不锐者可以长保。富而至於金玉满堂，必不能长保。居王公之位而至於骄盈，必遗其咎。故欲全其功保其名者，必知早退，乃为天道。功成名遂，是随其大小，而能自全者。故曰成曰遂。若不知自足，则何时为成耶，何时为遂耶？
　　范应元曰：持而盈之至不可长保。满则溢矣，欲持而固之，不如其止。锐则挫矣，欲揣而利之，岂可长保？金玉满堂至自遗其咎。贪财而轻命，则物在而身亡矣。富贵而骄奢，则丧身而殃后矣。河上公曰：富当拯贫，贵当怜贱，而反骄恣，即祸患也。功成名遂身退，天之道。阴阳运行，功成者退，天之道也。人当效天，故自古及今，功成名遂而身不退者，祸每及之。老子之言，万世龟鉴，如子房者，乃合天之道也。
　　薛庸斋曰：持而盈之，不如其已。宥坐之器满则覆，虽持之无益也，不若已其所持，而使中且正也。揣而锐之，不可长保。人之圭角，不假磨盘，则动必有伤，虽揣之不可保也。金玉满堂，莫之能守。石崇临市曰：奴辈利吾财耳，莫之能守也。富贵而骄，自遗其咎。韩信有多多亦辨之对，而复示王於齐，是自遗云梦之祸耳。郭汾阳二十四考中书令，富贵寿考，哀荣终始，人臣之道无缺马，复何咎之有？功成名遂身退，天之道。范蠡子房固知其道矣。大夫种李斯岂知其道乎？
　　休休庵曰：持而盈之至身退天之道。持盈揣锐，达士不为也。持守待满足者当知盈必有亏，徒费心力，不如且止。揣磨待锐者，锐必有折，不可长保。金玉满堂，莫之能守。光阴有限，无常迅速，人间富贵皆梦幻尔。或处富贵当深思猛省，乘时进道修德，入圣超凡。若或无知恣情骄奢者，自昧其道，自取其咎。功成名遂者早宜保身退步，结果收因，乃可合天之道。从赤松子游者，张良也。
