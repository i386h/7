<!-- { "loadSidebar": true } -->
　　邵若愚曰：载营魄至是谓玄德。心无定名，随处而立。心动则着物，着物便见心。心动则属阳，其名曰神，又名曰心。心不动则属阴，其名曰精，又名曰性。心向外也，为视为听，其名曰魂，又名曰情。心向内也，收视反听，其名曰魄，又名曰意，皆随处立名。总名曰心。乃知心者载身之主，无不经营。本言魄者，为魄属阴，阴以静为法制。心为内，静则精魄住。精魄住，则神魂住。精神魂魄，混融相合为一，谓之抱一。抱一虽能治二炁於黄道，会二性於元宫。攒簇五行，合和四象。此长生之术，未极於道者，缘心着一故也。老子叹曰：能无离乎？离有入无，令心廓彻清静。始曰无为，此名真心，乃大道也。如专气政柔者，既言专气，使是用心。有心则不得致柔，能比如婴儿无心乎？若涤除万境，一心览玄，如玉有疵，能有心执玄，能无瑕疵乎？夫爱民治国之心，经营天下之政，事彰於迹，有迹则有忧，而能显诸仁，藏诸用，而无为乎？天然机解之门，心也。开阖应务之际，能随顺物情，而为雌乎？心本浄明洁白，四方通达，缘染知见，情解至碍，不能虚静，能无知见乎？夫一者，攀缘之本，生灭之根，既有一系着，即非无为之道。能离抱一之迹，方合於玄德。玄德者，生育之，畜养之，夫生之者，道而不见其有为之者，德而不见其恃，至於长成而不为主宰，是谓玄德。故庄子曰：通於一，万事毕。若无心得一，而鬼神报。此之谓也。
　　王志然曰：载营魄至是谓玄德。至人以体性抱神为入道之序，以寂然至无为体道之用。夫载营魄者，以雌静为体，柔伏为用。控适制御，必待阳魂为之配。魄则依形而能静，不能动者也。魂则载形而能动，不能静者也。离合自然，唯神是主，亦犹车之有轮，毂辐虽具，何因自行？当其无车之用，方其用也，是须臾不可得而离之。故曰抱一能无离乎？尝试论之，神不一之谓罔，精不一之谓两。由物而之於罔两，何灵之有？盖以人之有生不明此道，自丧己灵，殆其将启手足之际，精华耗散，魂魄悠扬。魂必随识而散於空，魄则随尸而沉於地。举皆不得其归真之趣，与夫静曰复命之说不可同日而语。施肩吾曰：精住则气住，气住则神往。庄子：精全则气全，气全则神全，神全则道全。三者既全，所谓形精复形神，俱妙与道合，真心志久，宁天光自发学者所患乎？有学道之心，无学道之质，有学道之质，无学道之心尔。畏所失者，失其所以治心养性之本。故老子设问曰：专气致柔，能如婴儿乎？喜怒不形乎色，好恶不入乎心，诸境对忘，不立一尘，何疵之有？身犹国也，国犹身也。未闻身治而国不治也，国治而身不治者也。始於有为，终於无为。外虽淡於有为之末，内必保乎无为之本。故曰爱民治国，能无为乎？《大易》以乾坤为门户，谷神以玄牝为门户。天地阴阳，卷舒启闭，出入开阖，不失其时。人之有身，不失其为天地阴阳之用。每顺乎天，未尝违天；每下於物，未尝先物。故曰天门开阖，能无雌乎？聪明智慧，大丈夫之能事，达则兼济天下，用之则行，含之则藏。不迁怒，不二过。盛德贤貌，终日如愚。孔门弟子，颜渊一人而已。黜聪明，堕肢体，离形去智，同於大通。大白若辱，明道若昧。故曰明白四达，能无知乎？若然，则众德妙行，大备於我，是将为造物者同功。道生万物，其在我也。生之畜之，何难之有？生之以遂其性，畜之以极其养，无私爱私利之心，故生不有，无自矜自伐之心。故为不恃，无小智小巧之心。故长而不宰，利泽施乎万世，不为爱人，功盖天下而似不自己，孰得而称之？伟哉。道足以利物，德足以利人，行足以利己，而又能不自有，不自恃，不自宰，所谓人貌而天，天德深矣远矣，广矣大矣。人侔於天，而不谓之玄德而何？
　　道德真经集义卷之十五竟
　　道德真经集义卷之十六
　　凝远大师常德路玄妙观
　　提点观事刘惟永编集
　　前朝奉大夫太府寺簿兼
　　枢密院编修丁易东校正
　　载营魄章
　　黄茂材曰：载营魄抱一，能无离乎？营，动也。魄，阴也。阴属形，形本不能动，气载之而动。人能习使气不离其形，是谓抱一。不言气者，唯此为可以生，无有二也。专气致柔，能如婴儿乎？能抱一矣，久而自能忘形而专养乎炁，故不言形，凡人所以与物争者，累於形也。能忘其形，归於婴儿，则无争之之息，故曰致柔。柔者，生之徒。涤除玄览，能无疵乎？夫至此，并与形气而忘之矣。洗涤其心，虑尽垢除，等於太空，岂复有疵？爱民治国，能无为乎？夫学道而至於无为，岂一日之积哉？抱一矣，致柔矣，玄览无疵矣，然后可以至於无为。傥未能是，而强欲至於无为之地，夫是之谓坐驰，去道益远。国譬则其身也，民譬则其神也，爱民治国，与其身同。天门开阖，能无雌乎？天门，门也。今婴儿脑中开阖不住，修真至此，可以上通天道，故谓之天门。雌与牝同。明白四达，能无知乎？无知者，无所不知，犹人开眼而视，无所不见。何尝曰吾有见焉，有见有不见，谓之眼病。有知有不知，谓之心病。自抱一，凡六进而后至於无知，是以啮缺问於王倪，四问而四不知，啮缺因跃而大喜，良有以也。生之畜之至是谓玄德。经凡两言此矣。前者所言道也，今之所言德也。道降而为德，德之妙者复与道合，故谓之玄德。
