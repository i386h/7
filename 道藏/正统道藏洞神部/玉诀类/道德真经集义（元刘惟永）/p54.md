<!-- { "loadSidebar": true } -->
　　程泰之曰：上善若水至而不争。凡天下可以利人之事，我得擅而为之，则与我配对者必有所夺，我之夺彼之失也，彼我立而争始於此矣。水之德，不求利人而亦不辞於为利者也，能烹能溉，能濯能载，时其可而始为之，故利出於此而害不移於彼，无所争也。上善者，善之又善者也。处众人至几於道。道之未动也为无，其既出而行乎万有之上也为虚，虚之遇事而发见也为不肯自满，而濡弱卑下也。濡弱卑下也者，固未为道，然能冲而用之，不入於盈，则是能致其虚而善向於无者也。此其趋道为差近也。夫天下亦有知谦弱之益者矣，而私心未克骄夸好胜，綦以上人，则安肯屈折耐辱，以行谦弱之道也？惟水也善下而不争，纳污而不辞，以方人事则凡渫辱可耻者，皆能忍而容之。故虽未得为道，而中虚无我，正求道者之要路也。居善地。居者，其所止聚之处也，洼下之为居，则大国下流是也，故曰善地。心善渊。未尝不动而深静停平者，乃其心也。与善仁。施予所及，莫非润泽。言善信。人之於事，有当言而不言者，有当大而少贬者，有当浅而张之者，皆非其当然而然者也。水之停积者无声，而世以渊嘿命之，则夫遇激而有声者，其言也大激则大鸣，小激则小鸣，每遇皆然，是之谓信。政善治。政者，正彼之不正者也。一经涤濯，外垢去，本质见，是其治也。事善能。中准之平，内景之明，其能之遇事而见者也。动善时。遇坎固止，而盈科则不辞於进，值寒则凝而冻，解则亦遂顺下而逝，善当其可者也。夫唯不争，故无尤。应而不倡，行其所无，事利虽及物而非夺之於人，故所为而莫或害之，则上之七善不独水之才力也。己既不争，而人莫之尤，则其上善亦易以遂也。论八十一章，其申言不争之益者凡六。曰：不自伐故有功，不自矜故长，夫唯不争，故天下莫能与之争。是其一也。欲上人而下之，欲先人而后之，以其不争，故天下莫能与之争。则其二也。天道不争而善胜。三也。圣人之道为而不争。四也。战而不武，胜而不与，是谓不争之德。五也。与此之不争无尤者，凡六也。夫其谓争者，非必至於斗且战也，彼己四对两不相下，斯为争矣。天之阴阳，至神而无着也，然常以冬夏二至而争，盖己居其地者未退，而方来待代者欲前，此之谓争。故争者，对起而不退听之谓也。有得乎道者则不然矣。知雄守雌是能为而能不为者也。功能可以加人，而付之无有；智力足以盖世，而韬藏不用。其所操蕴常不肯为天下先，则安得有争也哉？盖列子尝言常胜常不胜之道矣，曰：古之言强，先不己若者，至於若己而殆矣。夫若己而殆，是好胜而必遇其敌者也，会必至於不胜也。又曰：言柔，先出於己者亡所殆矣。是不与之争，而彼自无所与争也。此其胜所以可必也。用此理也推而极之，则虽两陈相加，己战而胜，犹得谓之不争也。主柔以待须其可毙，而后从而乘之，则皆名为不争。此所以为常胜之道也。虽然，此之谓常胜者，主我而言也。利则进，不利则姑自保己，是重於独善而轻於为人者也。其在老语虽其深妙者，亦常先存此身不殆之理，乃肯出身而任事。不然则否。盖古之为是学者，必已多矣。故晨门之讥孔子曰：是知其不可而为之者欤。荷蒉者亦曰：鄙哉硁硁乎莫己知也，斯已而已矣。此二子者非无忧世之意，而度天下莫与己合则舍之，而听其自然尔。凡此类疑皆治道家语，而不肯任事者也。乃若孔子之规模，则不然矣。既闻荷黄之语，则自叹曰果哉，末之难矣。夫爱一身而忘天下，此岂孔子不能哉？盖重於救世，宁有不可即而即之，未有可即而不即者也。此五就五去与夫七十二聘者，皆能任天下於其身者也。故夫老氏之见虽不失为道，而孔子之所忍也，若揆之其身，则重於为己者，祸辱决不能及也。故削迹伐木，老氏之所不遭也。
　　詹秋圃曰：上善若水至故无尤。易性章欲以吾性而易利物之水性，故曰上善若水。水善利万物而不争。然水利万物，而水溢水涸，亦害物，惟善处众人之所恶，则几近於道。何则？人善处身於平土而居。心善渊。深而静，与博施以仁立。言善主以信，善治本乎正，善能办乎事，善动顺乎时。无非兼利物我而安，便所以天下自无怨尤。且人性本善，上善何取於水，此又不易之易，而持以类求之耳。
　　张冲应曰：上善若水至故无尤。水之为性，卑下而柔顺也。探之而虚，视之而明，运之於天则为雨为露，运之於地则为江为河。动者以之而浮，植者以之而生，污者以之而洁，刚者以之而柔，万物藉之以有成也。是以万物归之，咸被其泽，而无此可入彼不可入之争辩也。众人者，谓世之众人，孰不归尊，而视卑恃，持刚而侮柔，殊不知夫水之所以卑下而柔顺，其中有妙用存焉。此无物不为水之所制也。人生而长，所为之性有如水之性，则为上善之人矣。故其妙几微而日进於道，凡见之所居则润泽滂流，而居善地矣；运之於心则虚明沉深，而心善渊矣；交之於物则物因以成，而与善仁矣；发之於言则真实不妄，而言善信矣；用以正人则彼非此是，自然明白，而正善治矣；用以处事则方圆曲直泛应而当，而事善能矣。晨昏昼夜，升降消息，不耗不为，动有其时矣。七善既备，默运於中，恶性易而善性生，斯不校於人，亦无所尤於人。则进於其道深矣。斯曰夫唯不争，故无尤。
　　白玉蟾曰：上善若水。性犹水也。水善。不为物所件而已。利万物而不争。初何心哉？处众人之所恶。於我何有？故几於道。心亦如此。居善地。无所择也。心善渊。有所养也。与善仁。无分彼此。言善信。真实。正善治。无往不正。事善能。无为无所不为。动善时。与时偕行。夫唯不争。方寸不竞。故无尤。亦不以为福也。
　　廖粹然曰：上善若水。大道妙用，如水之行。水善利万物而不争。以柔弱，故任人所为。处众人之所恶。百姓日用而不知，是道体。故几於道。可谓真常。居善地。故能处平。心善渊。方寸澄澈，常能清浄。与善仁。利济一切。言善信。谓能中正。正善治。常主公平。事善能。清净道炁。动善时。行止有节。夫唯不争。任人所使，何尝逆人？故无尤。终无怨憾。人若如之，故能成道也。
　　陈碧虚曰：上善若水。上善者标人也。若水者，举喻也。夫至人虚怀无欲，应变随时，不逆诸缘，处善忘善。故曰上善。夫水能方圆疑释，深浅浮沉，顺道涵虚，咸有其理，唯圣人兼而通之。故曰若水。且水蕴三能之近道，七善之利物，谓下文也。水善利万物至故几於道。此三能之近道也。夫水性平静，散润一切，故天无水则阳旱，地无水则尘飞，利泽万物，故曰善利。此一能也。天下柔弱莫过於水，去实归虚，背高趋下，壅之则止，决之则流，听从於人，故曰不争。此二能也。人之情恶处下流，好居上位，而水则就卑受浊，处恶不乱，令物洁白，独纳污辱，故曰处众人之所恶。此三能也。几，近也。夫水利物则其仁广大，不争则其德谦光，处恶则其量忍垢。举水性之三能。唯至人之一贯德行如斯，去道不遐。故曰近尔。又解曰：水为气母，王於北方，其数六。北方者，阳德之始，阴气之终也。生数一，与道同也。道亦谓之一，道一者即无一之一也，水一者即有一之一也。无一之一为道之体，有一之一为道之用。明水者道之用也，故曰几於道也。居善地至动善时。至人所居善执谦下，顺物自然，化及乡党，如水在地，善就卑下，滋润群物。故曰居善地。此一善也。至人之心善保虚静，洞鉴幽微，湛然通彻，如水渊澄，波流九变，不失明静。故曰心善渊。此二善也。至人若与善行仁慈，惠及天下，不怀亲爱，如水膏润，善能升降，无不沾济。故曰与善仁。此三善也。至人之言善守诚信，不与物期，自然符契，如水影物。妍丑无差，流满辄移，行险不失。故曰言善信。此四善也。至人从政善治於民，正容悟物，物自顺从，如水清平，善定高下，涤荡群物，使无尘秽。故曰政善治。此五善也。至人临事善能任物，随器授职，不失其材。如水柔性，善事方圆，能随形器，无用不成。故曰事善能。此六善也。圣人动静善观其时，出处应机，能全其道，如水之动，善随时变，冬凝夏液，不差其节。故曰动善时。此七善也。夫唯不争，故无尤。唯，独也。此结上三能七善之辞也。夫至人之所用心行事，出处语默，皆全于妙道，合乎物宜，而常守雌静，不与物争。物既不争，安有尤过之地？又尤，怨也。言天下独有不争之人，无所怨尤之者。
　　谢图南曰：上善若水至几於道。《大学》之道，在止於至善。此曰上善，其至者夫。孟子曰性无有不善，水无有不下。经曰江海所以能为百谷王者，以其善下之也。则以水喻善，皆取其能下者。人惟能下，所以众善归之。水惟能下，所以众流归之。其趋一也。水能滋利万物而不争，其利利物而不自利者也。众人之所恶者，卑污洼下之地，而水乐处之，行乎自然，无所次择。故可几及於道。此虽言水，其实为善人言之也。居善地至故无尤。高下不择地，故居善於地；澄清不可挠，故心善於渊；随取随足，故与善於仁；不平则鸣，故言善於信；可鉴妍丑，故正善於治；载况载浮，故事善於能；流行不息，故动善於时。利若是其广，功若是其大，而未尝与物有争焉，又何尤怨之有？此虽言水之善，而实言人之善也。善也水也，无非道之所存也。盖尝论之：天一生水，水为五行之宗，尊莫尊於水矣。水行地中，水为万物之利，大莫大於水矣。尊而不居其尊，大而不有其大，此所以为善而不争也。所以不争而无尤也。善人之为善也，友一乡之善以为未足，友一国之善犹以为未足，友天下之善则可以为上善矣。而方宜善与人同，若次江河善世不伐，同流合污，不矜不伐，而天下莫与之争，则人之善，则水之善也。水之善，即道之善也。道在吾身，反而求之，育德於蒙泉，通气於咸泽，而收功於既济未济之水火，终焉则善在吾身，水在吾身。吾善用之，可与斯道同其久矣。不然水哉水哉，何取於水也？
