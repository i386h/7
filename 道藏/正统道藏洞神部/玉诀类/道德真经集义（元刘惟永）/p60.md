<!-- { "loadSidebar": true } -->
　　河上公曰：载营魄。营魄，魂魄也。人载魂魄之上得以生，当爱养之。喜怒亡魂，卒惊伤魄。魂在肝，魄在肺。美酒甘肴，腐人肝肺。故魂静志道不乱，魄安得寿延年也。抱一能无离。言人能抱一，使不离於身，则长存。一者，道始所生太和之精气也。故曰一布名於天下，天得一以清，地得一以宁，侯王得一以为正。平入为心，出为行，布施为德，总名为一。一之为言，志一无二也。专气致柔。专守精气，使不乱，则形体能应之而柔顺。能婴儿。能如婴儿，内无思虑，外无政事，则精不去也。涤除玄览。当洗其心，使洁浄也，心居玄冥之处，览知万事，故谓之玄览也。能无疵。不淫邪也，净能无疵病乎？爱民治国。治身者爱气，则身全；治国者爱民，则国安。能无为。治身者呼吸精气，无令耳闻也；治国者布施惠德，无令下知也。天门开阖。天门，谓北极紫微宫。开阖，谓终始五际也。治身，天门谓鼻孔，开谓喘息，阖谓呼吸也。能无雌。治身当如雌牝，安静柔弱；治国应变，和而不唱。明白四达。言达明白如日月，四通满於天下八极之外。故曰视之不见，听之不闻，彰布之於十方，焕焕煌煌也。能无知。无有能知道满於天下者。生之畜之。道生万物，而畜养之。生而不有。道生万物，无所取有。为而不恃。道所施为，不恃望其报也。长而不宰。道长养万物，不宰割以为器用。是谓玄德。言道行德，玄冥不可得见，欲使人知道也。
　　王辅嗣曰：载营魄抱一，能无离乎？载犹处也。营魄，人之常居处也。一，人之真也。言人能处常居之宅，抱一清神，能常无离乎，则万物自宾也。专气致柔，能如婴儿乎？专，任也。致，极也。言任自然之气，致至柔之和，能若婴儿之无所欲乎，则物全而性得矣。涤除玄览，能无疵乎？玄，物之极也。言能涤除邪饰，至於极览，能不以物介其明，疵其神乎，则终与玄同也。爱民治国，能无为乎？任术以求成，运数以求匿者，智也。玄览无疵，犹绝圣也。治国无以智犹弃智也，能无以智乎，则民不辟而国治之也。天门开阖，能为雌乎？天门，谓天下之所由从也。开阖，治乱之际也。或开或阖，经通於天下，故曰天门开阖也。雌应而不唱，因而不为。言天门开阖，能为雌乎？则物自宾，而处自安矣。明白四达，能无知乎？言至明四达，无迷无惑，能无以为乎，则物化矣。所谓道常无为，侯王若能守，则万物自宾也。生之不塞其原也，畜之不禁其性也。生而不有至是谓玄德。不塞其原则物自生，何功之有？不禁其性则物自济，何为之恃？物自长足，不吾宰成，有德无主，非玄而何？凡言玄德，皆有德而不知其主，出乎幽冥。
　　唐明皇曰：载营魄抱一，能无离乎？人之始化曰魄，既生魄，阳曰魂。魄则阴虚，魂则阳满。言人载虚魄，常须营护复阳，阳气充满则为魂，魂能运动则生全矣。一者，不杂也。复阳全生，不可染杂。故令抱守淳一，则无离身乎。疏：载，初也。营，护也。言人受生始化，但有虚象，魄既生则阳气充满虚魄，魄能运动，则谓之魂，如月之魄照日则光生矣。故《春秋》子产曰：人始化曰魄，既生魄，阳曰魂。言人初载虚魄，当营护阳气，常使充满，人则生全。若动用不恒，则散阳气复成虚魄，而死灭也。《庄子》曰：近死之心，莫使复阳。故令营护虚魄，使复阳生全也。抱守纯一，不令染杂，无离乎身，则生全矣。此教养神也。专气致柔，能如婴儿乎？专一冲气，使致和柔，能如婴兄无所分别。疏：专，专一也。气，冲和妙气也。人之受生，冲和为本，若染杂尘境，则冲气离散，神不固身，故戒令专一冲和，使致柔弱，能如婴儿，无所耽着乎此。教养气也。涤除玄览，能无疵乎？玄览，心照也。疵，瑕病也。涤除心照，使令清浄，能无疵病乎。疏：涤者，洗也。除，理也。玄览，心照也。疵，病也。人之耽染，为起欲心，当须洗涤除理，使心照清浄，爱欲不起，能令无疵病乎。此教人修心也。爱民理国，能无为乎？爱养万民，临理国政，能无为乎，当自化矣。自上营魄皆教修身，身修则德全，故可为君也。疏：爱民者使之不暴卒，役之不伤性，理国者务农而重谷，事简而不烦，则人安其生，不言而化矣。此无为也。能为之乎。天门开阖，能无雌乎？天门，历数所从出。开阖，谓理乱，言人君应期受命，能雌柔守静，则可以永终天禄矣。又解云：《易》曰一辟一阖谓之变。言圣人抚运，应变无常，不可以雄成，而守雌牝。亦如天门开阖，亏盈而益谦矣。疏：修德可以为君，为君虽承历数即天门者，帝王历数所从出也。开谓受命，阖谓废黜，天降宝命以祚有道，能守雌柔，可享元吉。故云能为雌乎。明白四达，能无知乎？人君能为雌静，则万姓乐推其德，明白如日四照，犹虽忘功不宰，故云能无知乎。疏：帝王既受历数，临御万方，若能守雌静，则其德明白如日之照，四达天下，功被於物，不以为功，所谓忘功若无知者。故云能无知乎。生之畜之。疏：下经云道生之，德畜之。此云生之畜之者，谓人君法道清浄，令物得遂其生成，效德弘济，令物各尽其畜养。故云生之畜之。生而不有至是谓玄德。令物各遂其生，而畜养之遂生而不以为有修，为而不恃其功，居长而不为主宰。人君能如此，是谓深玄之德矣。疏：物得遂生，圣忘功用。遂生则生理自足，忘功则功用常全。斯乃无私而成私，不宰而为宰也。故生而不有者，令物各遂其生，君不以为己有也。为而不恃者，令物各得动，为而不自负，恃为己功也。长而不宰者，居万民之上，故云长。不恃其功，故云不宰也。如是，是谓深玄之德矣。
