<!-- { "loadSidebar": true } -->
　　王介甫曰：载营魄。营，止也。载，乘也。如《易》之下乘刚也。精气为物，游魂为变。魂，阳也，故常动。魄，阴也，故常静。阴者，阳之配，亦阳之贼。魂者，魄之辅，亦魄之寇。惟其魂动而魄常至於止，故使魂常载於魄，而阳常胜於阴，则全其天守矣。盖魂能营魄，魄能载魂而不载於魂者，有为嗜欲之蔽魂，虽在而有生始死矣。抱一能无离乎。一者，精也。魂魄既具则精生，精生则神从之。专气致柔，能如婴儿乎？志者，气之帅。气者，适善恶之马。气之所作，志使之然。今专守其气於内，而致极其柔。能如婴儿乎，言如婴儿之柔弱也。夫婴儿者，终日号而乃嗌不嘎，终日视而不瞬目。孟子言其气，则谓至大至刚，塞乎天地之间。老子乃谓专气致柔，何也？孟子立本者也，老子反本者也。故言之所以异。涤除玄览，能无疵乎？涤除，洗心也。玄览，观妙也。如月之明，如珠之莹，能无疵乎？爱民治国，能无为乎？爱民者以不爱，爱之乃长；治国者以不治，治之乃长。惟其不爱而爱，不治而治，故曰无为。夫无为者，用天下之有为；有余者，用天下之不足。然老子方言其反本，而曰爱民治国者何也？盖老子为言其反本，遂自道而起教，所谓吉凶与民同患也。《易》 曰圣人以此洗心，退藏於密，吉凶与民同患是也。不惟老子之言若是，凡古之圣人皆如此也。天门开阖，能无雌乎？夫万物由是而出，由是而入，故谓之天门。有开阖则有动静，有动静则有雌雄。惟其守雌以胜雄，守静以胜动，故曰天门开阖，能为雌乎。生之畜之。生之，道也，畜之，德也。是谓玄德。道之在我者，德也。生而不有，为而不恃，长而不宰，是谓玄德。三者归於无我，故谓之玄德。
　　苏颖滨曰：载营魄抱一，能无离乎？魄之所以异於魂者，魄为物，魂为神也。《易》曰：精气为物，游魂为变。是故知鬼神之情状。魄为物，故维而止，魂为神，故一而变。谓之营魄，言其止也。盖道无所不在，其於人为性，而性之妙为神。言其纯而未杂，则谓之一，言其聚而未散则谓之朴，其归皆道也。各从其实言之耳。圣人性定而神凝，不为物迁，虽以魄为舍，而神所欲行，魄无不从，则神常载魄矣。众人以物役性，神昏而不治，则神听於魄。耳目困於声色，鼻口劳以臭味。魄所欲行而神从之，则魄常载神矣。故教之以抱神载魄，使两者不相离，此固圣人所以修身之要。至於古之真人，深根固蒂，长生久视，其道亦由是也。专气致柔能如婴儿乎？神不治则气乱，强者好阙，弱者喜畏，不自知也。神治则气不妄作，喜怒各以其类，是之谓专气。神虚之至也，气实之始也，虚之极为柔，实之极为刚，纯性而亡气，是之谓致柔。婴儿不知好恶，是以性全。性全而气微，气微而体柔。专气致柔，能如婴儿极矣。涤除玄览，能无疵乎？圣人外不为魄所载，内不为气所使，则其涤除尘垢尽矣，於是其神廓然。玄览万物，知其皆出於性，等观浄秽而无所瑕疵矣。爱民治国，能无为乎？既以治身，又推其余以及人，虽至於爱民治国，一以无心遇之。苟其有心，则爱民者适所以害之，治国者适所以乱之也。天门开阖一能无雌乎？天门者，治乱兴废所从曲也。既以身任天下，方其开阖变会之间，众人贵德而患失，则先事以徼福。圣人循理而知天命，则待唱而后和。《易》曰先天而天弗违，非先天也；后天而奉天时，非后天也。言其先后常与天命会耳。不然，先者必蚤，后者必莫，皆失之矣。故所谓能为雌者，亦不失时而已。明白四达，能无知乎？内以治身，外以治国，至於临变，莫不有道也。非明白四达而能之乎？明白四达，心也。是心无所不知，然而未尝有能知之心也。夫心一而已，苟又有知之者，则是二也。自一而二，蔽之所自生，而愚之所自始也。今夫镜之於物来，而应之则已矣，又安得知应物者乎？本则无有，而以意加之，此妄之源也。生之畜之至是谓玄德。其道既足以生畜万物，又能不有、不恃、不宰，虽有大德，而物莫之知也。故曰玄德。
　　吕吉甫曰：载营魄。夫人之有其身久矣，而欲退之，以体天之道，而不为功名之累者，岂不难哉？然亦有道矣。人生始化曰魄，魄与精为一，则寂然而已。既生魄，阳曰魂。魂与神往来，而魄旁精出入，则魄隙而不营，离而不抱矣。载者，终而复始之意也。营者，环而无隙之谓也。抱一能无离乎。虽已为人矣，而载营魄抱一，湛然无为，如其生之始化，则能离矣。专气致柔，能如婴儿乎？能无离则专气而不分，致柔而无忤，而能如婴儿矣。涤除玄览，能无疵乎？能如婴儿涤除悔吝，玄览观妙，凡动我之微，我必知之，而能无疵矣。天门开阖，能无雌乎？内之涤除玄览而无疵，外之爱民治国而无为，则天门当在我，而能雌矣。明白四达，能无知乎？不将不迎，应而不藏者，则明白四达，而能无知矣。道至於无知，则真知也。所以人貌而天，夫何功名之累哉？是谓玄德。生之畜之，生而不有，为而不恃，长而不宰者，乃其所以为矣。玄德无他，天德之谓也。
　　陆农师曰：载营魄。魂为阳，阳为动。魄为阴，阴为止。魄者神之佐，其动有变而无化。魄者精之辅，其止有化而无变。故魂言游，魄言营。游魂以言其变，营魄以言其止。能无离乎。载营魄，所以外运；抱一，所以内守也。故曰载营魄抱一，能无离乎。载魄所以致运，抱一所以致守，而内外常合而无离矣，然后可以专气致柔，能如婴儿。专气致柔，能如婴儿乎？盖内守者气之所以致专，外运者气之所以致柔。其守致专，其运致柔，而其德比於赤子，则然后其心可以疏瀹其神，可以澡雪而照之於天。万法俱空，而无一法之累也。故言专气致柔，能如婴儿乎，而继之以涤除玄览，能无疵乎。涤除玄览，能无疵乎？涤者，言其洗心。除者，言其刳心。洗之而无不浄，刳之而无不虚。超然坐视，万法俱空，然后可以因空而立法，而与民同吉凶之患，故言涤除玄览，能无疵乎。爱民治国，能无为乎？其於民也以不爱爱之，其治国也以不治治之。道无不为矣，然后可以寂然不动，感而遂通天下之故，故常不得已而后起，求而后应也。故言爱民治国，能无为乎，而继之以天门开阖，能无雌乎。天门开阖，能无雌乎？天门者，无有也。精神往来，一阖一辟，万物皆出於此，皆入於此，而其变无穷也。天门开阖与众雌而无雄矣，然后可以圆觉普照，大通四辟，其彻至於无障黜纵，其冥至於无知觉，故言天门开阖，能无雌乎，而继之以明白四达，能无知乎。明白四达，能无知乎？载营魄抱一，能无离乎？爱民治国，能无为乎？此圣人也。天门开阖，能无雌乎？明白洞达，能无知乎？此神人也。
　　王元泽曰：载营魄。魄，阴物，形之主也。神之为物，广大通达而不自了者，神常载於魄，故神反拘於形体。此广者所以狭，通者所以滞也。欲学此道者，常先廓其志气，勿累於形体，使神常载魂而不载於魄，则可以抱一而体神矣。窃尝论曰：人之既死，有升沉之异，良由灭神徇形，以神从魄，故至於沦乎幽阴，化为异物也。若夫神完之人，虽魄之阴滞，精与神为一，而无所不之矣。圣人之死曰神不从魄也，其始也亦载魄而已。抱一。一者精之数，不言精而言一者，守一则精不摇矣。能无离乎。学道归乎复性，复性归乎体神，所以不能神者，由逐末忘本，以物易己。故丧精失灵，沉为下愚也。阴阳之灵曰魂魄，魂阳故游，而止我身者，以魄为之配也。魄阴故营，营，止也。故学者必先宁其志气，使精魄静一，魄止则魂定，精一则神全矣。一生水，水为精，人之初生，因精集神。本自浑全而不能了者，常至於离柝隳散，其名曰罔两。罔者神不明，两者精不一。庄子曰无摇汝精，抱一之谓也。盖精神水火之象，火无常形，因膏显照神，则廓然无体，不可致王，但当存精而已。如增膏而火明，培根而叶茂也。魂魄精神既不亏耗，然后心强气顺，不为物使。静则体道，作则契理，妙而极之，则神为一，更绝四名矣。此学者之至妙，万世圣贤皆由此义。求不在外，当由心得也。专气致柔，能如婴儿乎？人生有三，曰精曰神曰气。精全则神王，神王则能帅气矣。神衰而不足以帅气，则神作不常，使人陷於非道。孟子曰：志者，气之帅也。扬雄曰：气者，所适善恶之马欤？师懦而众悖，则师必亡；马怒而御疲，则车必败。神不能专气，则喜怒哀乐惟气所为，流陷越佚，理固然也。古之士无不晓此。苟未及此，则当清心以防之。孔子所谓三戒，皆防气也。门人独颜回能专气，故曰不迁怒。气之暴在阳，而阳之发者莫暴於怒，於怒可以无迁，则非专气而何？人生本具圣质，气佚而不能专，故曰壮以往，离道弥远。能抱一则神王，神王则气柔，气柔则真全。所以与婴儿同专者，有而擅其权之谓。涤除玄览，能无疵乎？此专气则性定，性定则智明，智明则以荡涤除去而玄览至妙矣。既烛其理，则世间万态同为至妙，倘观一疵，则非识理也。爱民治国，能无为乎？如上所说，为己之道尽矣。然则可以其余及人也。老子之言，专於复性。有为则非所以使民安性，故虽爱治而不尚有为，此道之至也。天门开阖，能无雌乎？圣人无心於作，精神出入皆应而不唱。庄子所谓有物采之者，老子於四时当秋，其德生金，静一复性者也。故其尚如此。至於《易》则先天后天，无非道者。明白四达，能无知乎？理无足知，知以应物，既知至理，则自常无知。惟能无知，故无所不知也。如昭然有知，则是不知。无知之妙，何足谓知也？切尝论之，圣智下愚，本无殊品，因愚显智，乃有圣名。圣人本心，何尝自圣。故明白四达而初无所知，乃圣人之知也。生之畜之。道备如上，则造化在我，可以生畜万物矣。生而不有。道生万物，物之与道常为一体，谁有之者。为而不恃。不得已而为之於已然之时，虽有为为之功，而超然自丧，岂复矜悖哉？长而不宰。道如上文，则可长天下以无为矣。虽在物上如标枝，岂有分割之功乎？是谓玄德。玄为妙体，德之至也。昔舜在侧微，《书》称玄德。盖至德常在於无思无为，此篇之义主於无为。故虽为长，而德尤称玄。此篇自为士以至於体神入圣，修身之序尽矣。
