<!-- { "loadSidebar": true } -->
　　范应元曰：三十辐至有车之用。辐，车辋也。《说文》：轮，轑也。毂，辐所辏也。无字绝句，此假物以明大道虚通之用也。古者制器尚象，车之辐有三十者，以象一月也。车毂虚通，然后运行。故三十辐共一毂，当其无处，乃有车之用也。埏埴以为器至有室之用。埏，和也。埴，《说文》：黏土也。谓埏和黏土，以为器也。半门曰户，交木曰牖。器中虚通，则能容受；室中虚通，则能居处。是当其无处，乃有器与室之用也。庄子曰：室无空虚，则妇姑勃蹊。心无天游，则六凿相攘。此亦假物以明吾心虚通之用也。故有之以为利，无之以为用。故凡有形之以为利者，皆无形之以为用也。不特车器室然尔。何以验之？吾之身有形也，其中有无形者之以为用也。岂特吾身，凡天地万物皆然也。
　　薛庸齐曰：三十辐共一毂至无之以为用。此三者，有无相资以为用也。
　　褚伯秀曰：三十辐共一毂至无之以为用。毂辐为车，虚中以载物。埏埴为器，虚中以贮物。凿牖为室，虚中以处人。其有无利用可见。有者器也，出於人为，故有成毁。无者道也，本乎自然，故无终穷。譬诸人身，头目手足皆形之有，必藉其中无形者运之，目视、耳听、手执、足履、言动营为，皆有使之者，则无之为用大矣。及其终也，偃然寝於巨室，头目手足未尝不具，而无复运掉，与木偶无殊者，神奇逝而土苴存故也。然而有无相因，不可偏废。假凡躯以修圣果，由窒碍而造空无，亦何嫌之有？大抵有则有尽，无则无穷，此所以分优劣。是章只发明一无字。唯无也，故能用。天下之有以成车器室之功，结以有之以为利，无之以为用，则不止乎车器室而已。庄子云：得其环中以应无穷。皆精於立喻。或以三十辐准一月之数，於后文殊觉牵强。又有以无有作未有解，引《易□系辞》舟楫之利，盖取诸《涣》，服牛乘马，盖取诸《随》以为证，言未有此器之时，已有此用之理，亦是一说。
　　牛妙传曰：三十辐至有车之用。夫一车有三十辐，一月有三十日。其云车毂者，谓日月也。若以道言之，则当其大朴未分已前。天地未根，日月未光，元无日月之用也。以器用而言之，则上古淳朴，民皆无知，元无车毂转输之用。始自黄帝观转蓬之象，以作车，以负重致远。后世奢侈，饰以金玉，丹朱其毂。太上见风俗渐侈，淳朴散矣，乃作而叹曰：当其无，有车之用也。埏埴以为器，当其无，有器之用。埏者，和也。埴者，土也。谓和土以为器也。夫器者，鼎器也。古人以乾坤为鼎器也。以道言之，则当其混茫独立之时，元无乾坤，安有鼎器之说也？以器用而言之，则上古之世，人在道中，性皆质朴，饮用瓢食用手。后世圣人范金合土以为器用。三代以来，朴散淳漓，争尚奢侈，饮食器皿琢以犀玉，制以金银，刻镂雕玑，崇尚稀诧。太上悯其世条，乃叹之曰：当其无，有器之用也。凿户牖以为室，当其无，有室之用。凿者，开凿；户牖，谓窗棂；室乃居室也。古人以天地为神室，以日月为户牖也。若以道言之，则当其太极未判之前，元无天地日月也，乃道也。以居室而言之，则上古之时未有宫室，夏则居橹巢，冬则居营窟。后世圣人易之以宫室，上栋下宇，以待风两。中古以来，世渐浇漓，俗好侈靡，宫殿盘郁，楼观飞惊，纵情任意，极侈穷奢。太上悯其世衰，故太息曰：当其无，有室之用也。故有之以为利，无之以为用。夫有者，谓有日月运转以来往寒暑，有乾坤鼎器以陶镕万物，有天下神室以覆载群伦，有车毂荷负以便其转输，有器皿什物以便夫饮食，有居室户牖以易其巢居。此皆圣人备物致用，以利天下。故云有之以为利也。无之以为用者，谓当其天地万物皆无，惟道虚无而已。盖以虚无为用，故云无之以为用也。
　　休休庵曰：三十辐至无之以为用。悟达大道，谓之得体。又须得用。得体不得用，谓之死物。得用不得体，谓之弄业。识道德，体用全，谓之达士。老子特以造车器，凿户牖为室譬喻，显无为而有妙用，利济世间。故有道之士所为皆利益也。世间无者得之以为应用，舍道与德，何以成人世界。
　　杨智仁曰：三十辐至无之以为用。喻车轮也。三十辐，法一月数也。机轮也，运转也，天以斗为机，人以心为机，使元神辐凑於中宫，真炁流运於一身，斡旋造化，攒簇五行，和合四象，皆车之所用也。埏埴者，作瓦器之转轮，同喻之机轮也。若无此轮，焉得成器？人若机变於中关，棙子转处无所不通。户牖者，孔窍也。喻如混沌之生也，块然而已。使之日凿一窍，七日而混沌死矣。人有七窍，收视於内则生，纵之於外则死。故有无之说，人能为之。若用於无而无所不为，无中生有，得其用也。有里生无，妙合先天。然谓有，则谓无弊。能於有无之中具一只眼，方是到家底人。无之以为用也，庄子曰：天其运乎，地其处乎，日月其争於所乎？孰主张是，孰纲维是，孰居无事？推而行，是意者其有机，缄而不得已邪？意者其运转而不能自止邪。
　　喻清中曰：三十辐至无之以为用。天下之事，有不生於有而生於无。当其无，作一句读。当三十辐之时，未有车之利也。车之用，已存於中矣。故曰有车之用。当埏埴之时，未有器之利也。而器之用，已存於中矣。故曰有器之用。当凿户牖之时，未有室之利也。而室之用，已存於中矣。故曰有室之用。按《周礼□考工记》：车盖圆以象天，舆方以象地，三十辐以象一月之数。毂，车中之容轴者也，辐凑而成轮者。埏，和也。埴，黏土也。陶人，运转以成器者也。凿，穿也。半门曰户，门傍窗曰牖。一说无，空也，虚也。当其毂中空虚，轮得以转，车中空虚，得以容人，是空无之处，有转行容载之用也。陶成形器，外实内虚，当其器中空无之处，是有盛受诸物之用。古者穴居，凿穴中之土以覆其上，仿为户牖之制。当其室中空无之处，故人有安居出入之用。故有之以为利者，利在乎器形也。无之以为用者，用在乎空也。夫器之为利也，必存乎外，外资空用，而戊空之为用也。必虚其内，内藉器利而就，故无籍有以为利，而有藉无以为用也。无以言形而上之道，有以言形而下之器。道非器不彰，器非道不成。道器之相资，不可举一而废一也。又一说，扁鹊言人身中有五脏，真气之所会。五脏各有六气，故有五六三十之会原，犹车之三十辐也。流转不息，通於一枢，犹三十辐之共一毂也。圣人知变化之枢机，假有为之形体，以身为炉，三宫为鼎，造化於虚无恍惚之中。如所乘之车、所用之器、所居之室，在有为体，在无为用。故有之以为利，无之以为用。按魏伯阳《参同契》曰以无制有，器用者空。政是此意。诸说皆有理，存之以俟明理之君子云。
　　胥六虚曰：三十辐至以为用。此章圣人言三十辐共一毂，至于器室，意观者体物知身之道，匪徒事其文也。夫车室器之理，先贤论之极详。此不复赘。若夫体物知身之道，言之鲜耳。且知身之说，头目耳鼻口体手足共成吾身，各有攸司，虽然块然一物耳，其运动言笑，皆在於吾。而求吾之一字，竟无所指的处，得非无位之吾，为有数之身用哉？此经所谓有之以为利，无之以为用者也。读是经者，试详味之。
　　柴元皋曰：三十辐共一毂。辐，轮板也。毂，贯诸辐者也。毂为体，辐为用。如心总万法。当其无，有车之用。当无车时，谁建辐毂之妙用乎？埏埴以为器至有室之用。造泥穴壁之妙用，皆谁为之乎？故有之以为利，无之以为用。有之时显其利益，无之时显其妙用。以心为体，利为用也。
　　苏敬静曰：三十辐共一毂至以为用。此章老子之意，只在於无。毂，车中容轴者。辐，车之轮股。毂惟虚其中，故可容轴以推轮，而有车之用。埏埴，陶者之器，所谓钧盘也。钧惟虚圆旋转，故可成器，而有器之用。凿户为牖，而后室明。牖惟其虚，则有室之用。毂之虚，钧之虚，牖之虚，皆无也。是三者无以为体，而有用遂有。故有车、有器、有室，皆自无而生。此亦有生於无之意也。
　　本一庵居士曰：三十辐至以为用。物，有也。所以用是物者，无也。持有以用有，是以物而相物耳。故无有则无无所寄，无无则有无所宰。非特车室器皿为然。自天下言，物其徼而道其妙。自一人言，身其实而心其虚也。然无以有为利，有以无为用，两者未尝不一也。则天下无道外之物，亦无心外之身矣。此用乃利用之用，非体用之用。若以体用言，则无为体而有为用。
　　石潭曰：三十辐共一毂，当其无有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。三十辐共一毂，所以为车也。然其安轴之处必虚中，乃可以运。此车苟实而不虚，则毂何所用？埏埴所以为器，然埏埴以陶，必有虚以为之橐钥，而后可以成器，若非埏埴以虚为用，则器何以成？凿户牖以为室，然必因其通明，然后可以起居，苟不虚通，则室亦何所用哉？故有之以为利，无之以为用也。有之以为利者，车与器与室也。无之以为用者，皆资於虚无也。以喻人，必虚心乃可以受道，所谓道集虚者也。或以为器虚然后容受，室虚然后可居者，却於埏埴户牖，即所谓虚也。又或以为未有此车此器此室之前，已有此车此器此室之用者，亦恐非老子之意。
　　道德真经集义卷之十七竟
　　＃1 堂其无：『堂』疑应作『当』。
　　
