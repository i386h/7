<!-- { "loadSidebar": true } -->
　　赵实庵曰：初起根宗：金火夺形。载营魄。识天时之有限，知外物之无常，去彼取此，有长生之道焉。故继之以载营魄。《易》曰：立天之道日阴与阳。阴阳者，相求之物也。一身之神曰魂与魄，魂魄者相交之道也。魂为阳，魄为阴，魄资阳而生，魂因魄而立。魂满而魄生，魂消而魄入。乃日月往来之数，阴阳消息之期，兹天之常也。《书》曰哉生魄，谓月也。生明於东，哉魄於西，谓一月三十日，五六之数也。后晦三日，前朔三日，除六日也。上下二弦，四六二十四也。前后六日，合三十日也。自初生至上弦有满之渐，则曰魂。自十六转巽位有缺之渐，则曰魄。渐缺几晦，魄乃亡也。是时太阴在艮，与日合气，震来受符，以炼生魄，至于三日，哉生庚地，此乃载营魄也。虽谓之魄，其实魂也。谓其有质，质自阳来。今谓之魄者，月属金也，金主肺，肺主魄，从其体言，止云魄也。方其生明於西而望东，是金夺火也。东方木，木主震，木生火，火为阳。木为肝，肝者阳中之阴，肝主魂，为阳。阳属火，是金得火而成形。自初三至望，魄中魂满，乃具乾体。乾之六位皆言九，九阳也。阳，火也。月之圆也，乃具乾体。金夺火形，即四九生金。九居离位，虚以象月，故离为中女，女乃象阴。又震受庚符，西方之坤一变成震，三日当初九也。八日出辛，再变成兑，乃九二也。至十日乾体既成，满甲东方。乾主六甲，飞龙在天。九三之位，盖阴阳消长见於月也。一月三十日，三百六十时，应一年之数也。炼丹必先火侯，火有从天而得，故卦为天符。《火记》取《易》为准，六十四卦，乾坤坎离不预焉，止六十卦。朝屯暮蒙为首，前十五日进至大壮终焉。退十五日自晋至未济终焉。火候之进退，气候之推迁，以日为准，见乎太阴之圆缺也。上弦则进，下弦则退。经载营魄，为虎龙交合，婴姹夺神，炼成玉液。药苗初新，初九进火。慎护之时，不可差失。故抱一也，脱之则亡，失之则死。使确乎不可拔，至于阳胎下投，其息自任，道乃成也。故经不言数而言数，不言药而言药。铅汞之理，尽在此矣。次甲亟养：六。一、驯致金虎。抱一能无离乎？六易者，道也。易之字，日月合体。未合则无阴阳，既合则配水火。此天地自然还丹也。自然还丹天地固有，不抱亦不脱。此言抱者，谓人不得同天地之自然。以水火金三物托於易象，以夺自然之气，运变炉鼎，修成至药。故法天地自然。以人言之，故抱一能无离乎，是未许之词也。凡人言抱一，孰为一邪？以一为有数，或者曰丽乎数也；一为有进，或者曰泥乎迹也。当灭其一，以证湛静。此皆灭法，而非生生变化之道也。故太上曰：能知一，万事毕。不能知一，无一之可知。此妙言也。以数言之，因一有二，因二有三。以气言之，一为始气，始即先天，与道为体。与人为命。欲立命本，非一而何？一虚无形，散乎万物。今之抱一，乃抱阳也。性命由此而生焉。列子曰：易无形乎？谓之抱虚而非虚，象不可欺；谓之抱实而非实，道本无情。此有无不能以自存，乃道之妙也。由是则知一即道也。道即易卜也，易即阴阳也。故一阴一阳之谓道，又曰生生之谓易。言阴阳相生，变易不穷，如彼日月离合有度，消息自然。於是月之初生夺火为养，一变而九，九即九阳，故抱一而不可离也。《火记》曰：天有象，日月星；地有象，水火金。月虽为金，金岂有形？乃西方之气也。神和子曰：西方无金元借气，北方之气为水，水亦无形，南方之气为火，火亦无象。此真水真火也。故《仙经》曰：黑铅水虎者，天地妙化之根，无质有气。红铅火龙者，是天地之妙用发生之气，有气而无质。盖人以有形之躯，虚一心而夺天地自然之气，取金於月，互用水火，水火炼金，乃成丹也。则知易为阴阳之体，一为水火之原。乾体是金，资火为养，欲夺其气，非一不全。谓太阴初生即魄也，非魂不致其明，魂为火，非抱一不足以取太阳之气。又以金水两半而圆满。今不言水而言火，以运言，太阳，水也。《火记》曰：星因日月而生，金因水火而成。故藉三光以明。至道之用，非徒得象，就亦忘形，兹其妙乎？二、喜怒为戒。专气致柔，能如婴儿乎？一者，阳之始生也。如子在母胎，以柔守之，故谓之专气。所谓听之以气也。经曰绵绵若存，用之不勤。此专气之道也。盖阳之初生，以有刚性，当慎其初。方复之时，专以柔御，浸而刚长，过则失中，乃所以致之也。致，取也。取柔以御刚，不欲以失其和也。月之既望，金水两半。上弦如绳平而直也，不可差胜。和理出於性，性与情合，阴阳之道焉。金之得火，体变为乾，乾转巽，方变体归坤，五能养一，母立牝基。经所谓而贵求食於母，不可不致柔，是故如婴儿无蹶暴之理也。三、深明色空。涤除玄览，能无疵乎？心化而为性，利欲之情泯迹而不见，性隐而心生妄想之缘，触涂而拥底。欲穷道要，深察天机。外境未忘，邪心愈胜。盖大道在虚心而得天机，斯莹浄而明。原夫一自无生，匪凝然而无由索隐。乾从坤变须智彻，而可以观微句嗜欲之昏理，乃天机之蹇浅。涤除二字，务在刳心。玄览之功，必先忘己，所以水澌流动，海莹天空，澡雪精神，疏明究竟，非玄不览，惟道是从。此荣趎问卫生之经，颜回契心斋之妙。四、字言治道。爱民治国，能无为乎？经之大旨，在治身治家、治国治天下。疏之所归，在性宗命宗，常道轮贯，玄显单修齐修。不能会之，则分流。以理达之，则一致。此篇初言载营魄，其理在日月往来，交合火候，药物进退。次以专气致柔，涤除玄览，皆原性命之本。至此忽言爱民治国，言涉世法，何支离邪？不然，以一身之言，心为君也，血气犹民也。心浄神和，神合则荣卫周流，而血气条达，阴阳四时，自得其序。不驰不骤，是犹爱神贵气，一心融和而政无为之道也。《灵枢》曰：天地潜冥，六元自经。此天之自然，无为以至。治世之道，以民为本，爱之则子来，利之则麋至，诚而服之，悦而使之，不淫其性，不迁其德，陶陶焉居仁寿之域，岂有为哉？所以与阴阳合，用天地同功，其於治道，又何间焉？五、调御刚气。天门开阖，能无雌乎？柔者不能刚，雄者不能雌，性也。能柔能刚，知雄守雌，道也。一於性而不合於道，非圣人也。圣人动与道合，用与道同。庄子曰：天门者无有也。以无有为开阖，则不见为雌之义。夫天门者乾也。乾以六气言之，至巽己为天门。以八卦定位言之，戌亥为天门，巽为地户，即坤也。乾至己为纯阳，可谓雄也。而居坤位，是不离於雌也。当刚之时，与柔合德，岂不曰能为雌乎？戌亥乾之位，自午分六气，亥为纯坤，乾居坤位，得非为雌乎？此乾坤自然之理。故东南巽，阳气所出，天门开也。西北乾，阴气所入，天门阖也。又自东辟至巳，巳乃未也，未为人门，所以巽为地户。非特正未是也。至於人用之亦然。凡言能与不能，化性而入道也。盖营魄为月，坤主月也，非炼四象而入中宫欤？盖道能生物，雄则独阳不生，托乎阴阳，以生为义。故取其母。经曰有名万物之母，是为法则。阴阳以月为准，一月之内自朔既晦，乾坤互体而成其道。月之初三日，再生震，震受庚符，坤一变为震。八日变丁，坤再变成兑。十五日变乾，十六日转巽，乾之一变，十六日出辛。二十三日乾再变艮。平明出丙，三十日甲地丧明，三变坤没乙，至于晦。阳德以亏，会阳於艮，资阴以养，日月炼形。阴阳相夺，月得魄而生。庚日得魂而告朔。俱自艮始，艮为门阙。庄子曰：入出而无见其形，是谓天门。天门者，无有也。夫乾坤者，画卦则显象，不画卦则象安在焉。六阳为乾气之变也，六阴为坤时之行也。乾复变坤，乾何有也？坤复变乾，坤何存也？不一其形，且何定位？一出一入，物自乘之。故万物出乎无有，无有一无有，圣人藏乎是。六、脱落知见。明白四达，能无知乎？知者，自知也。见者，自见也。自知者有所悟，因知而发天光。自见者有所明，因心而探妙本。见无所见，洞然通照。非徒无法也，而法法无遗焉。阴阳之变化，日月之交合，乾坤之互用，出入之有无，了乎一心，曲尽其妙，则可谓明白矣。夫智以自知，在内而不在外也。见以自见，在己而不在人也。若以智为谋，所谋在物，非盗机也。以明为见，所见在事，非了知也。当用其光，而复归其明，岂可昭昭然如揭日月？虽自知自见，亦不可以知见自知也。《楞严》曰：知见立知，即无明本，解脱知见，即为真如。聪明其可不诎乎，言辩其可不忘乎。则知至人之心，知之而不言，而言者不知矣。后总言妙用：用一、功用在物。生之畜之。道者，天地待是而后生，日月者，万物待是而后作。阳唱於始，《易》曰首出庶物是也，阴成於终，无成有终是也。万物由之以生以化，故道为物之母，生之也。德有成之理，畜之也。非道无以生，非德无以畜。畜，养也。物在天地之中，道乃涵养之也。又曰：畜以聚之。然一性之大道以具矣。非德成之，性或亏矣。此篇自载营魄以至抱一、专气、涤除、爱民，皆自有为而至无为也。何哉？天地有自然还丹之道，人法金火，修成自然之道，故以无为终之。又天门开阖，独守其母，不浮不动，若无知者，则道尽於此矣。魄营则生之，成魄则畜之，为而至於不为，知而自为不知，则还全之道。生而不有，为而不恃，长而不宰，有无为功焉。夫无为则道之妙也。二、不居其功。生而不有，为而不恃，长而不宰。此三句义重明无知字也。夫学道者初贵乎忘物，次贵乎无心。所谓金丹之道，与天同功。虽存师法，而毕竟执天之行，不可拂其自然之理也。然不可不知，不可不为。知其至要则反乎无知，始於有为终合无为。金夺火也，岂有取之之心？取犹不取也。故生而不有，为而不恃者，存乎阴阳之妙用也。岂以其功有所恃邪？此道虽用之以阴阳，而其运机也，阴阳不可测。长而不宰，言月之初及其圆成也，何加手焉？杨雄曰：圣人以不手焉，圣人宜与於斯乎。三、牒前言。不有其德，是谓玄德。是谓者，牒前也。总结一章之义，赞叹其微也。谓前文露天地还丹之旨，乾坤爱炼之机，不测其渊，徒为世法，岂知药物备具，火候无差，造化不能隐其微，体用无以出乎此。《阴符》曰：知之修练，谓之圣人。乃玄德也。
