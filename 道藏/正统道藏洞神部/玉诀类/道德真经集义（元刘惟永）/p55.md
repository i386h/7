<!-- { "loadSidebar": true } -->
　　林庸斋曰：上善若水至故无尤。此章又以水喻无容心之意。上善者，至善也。谓世间至善之理，与水一同。水之为善能利万物，而何尝自以为能？顺流而不逆，不争也；就卑就湿，不以人之所恶为恶也。以此观水，则近於道矣。几者，近也。居善地。言居之而安也。心善渊。言其定而静也。与善仁。言其仁以及物也。言善信。言出口皆实理也。政善治。以之正国，则必治也。事善能。以之处事，则无不能也。动善时。随所动而皆得其时也。此七句皆言有道之士，其言如此，而不自以为能，故於天下无所争，而亦无尤怨之者。此即汝惟不争，天下莫与汝争。能解者多以此为水之小善七，故其多说牵强，非老子之本旨。
　　范应元曰：上善若水至故几於道。几，近也。水之为物得天一之气，无定形而靡不通，故润万物者莫润乎水，乃善利也。遇方则方，遇圆则圆，何争之有？上善之人则微妙玄通，常善利於人物而不争，故善亦如水。众人好高而恶下，水独处之，上善之人常谦下也，有此之德，故近於道。《易》六十四卦，惟谦卦有吉而无凶悔吝。河上公曰：上善之人如水之性。故曰上善若水。水者，自然而始成形，故其理同道，无所不在，无所不利，而水亦然。然而既已丽於形，则於道有间矣。故曰几於道。然而可名之善；未有若此者也，故曰上善。居善地至故无尤。居善地者，可止则止；心善渊者，中常湛静；与善仁者，称物平施；言善信者，声不妄发；政善治者，德惟无私，事善能者，无所不通；动善时者，可行则行。有是德而有是善。夫惟不争，是以无过，而全德尽善也。
　　薛庸齐曰：上善若水至动善时。上善之士性明而德清，故若水也。雨露滋养，源泉灌溉，利万物也。流湿润下，停污止坎，处众人之所恶也。水生天一，道自无一，故言其近也。界而为国之宝，决而为国之利，善地也。鉴於止水，测之益深，善渊也。滋荣万物，为而不恃，善仁也。百川学海，而至於海，善信也。秽污以涤之，高下以平之，善治也。在盘则方，在盂则圆，善能也。冬则凝然春则融然，善时也。夫惟不争，故无尤。天下柔弱莫过於水，故不争。既不争，复何尤之有？
　　休休庵曰：上善若水至故无尤。道之至德，谓之上善。喻之若水，水能利益万物而不与物争功，无我也。水能就下，是谓处众人之所恶，水无心而有德。故几於道。几者，近也。抱道有至德者，动静一如居善地也。量包无外，心善渊也。博施济众，而不矜，与善七也。出语可法，言善信也。道德之化，风行草偃，政善治也。无为妙用，不劳而办，事善能也。非理不言，非道不行，动善时也。种种任道，物我无争，夫唯不争，故无过尤矣。
　　褚伯秀曰：上善若水至故无尤。人能利物不争，谦卑处下，皆行之善者，上善则善中之最积久而成，犹云上德上仁之类。夫天一生水，五行之首，离无入有之始，从气化形之初，有形若无，不可持捉，储积既久，势莫御焉。人之积小善而成上善，理亦若此。水之善利不争，纳污藏垢，世间何物得以及之？众人所恶者，秽污下湿，水则逶迤曲就而不辞，又於其中洗涤淘澄，化为清净，此所以为善之上，而近於道也。居善地，所处而安。心善渊，志存深静。与善化，施恩不吝。言善信，不与行违。政善治，庶务毕理。事善能，通乎适宜。动善时，应机而发。槩叙上善利物。条目或指为水之七善，牵强求合。若然，则经之宜云水若上善矣。言有宗，事有君，观者当求立言本意。以众善论之，不争为善之上，所以成众善也。外而物无怨尤，内而己无过咎。入道之要，莫先乎此。
　　牛妙传曰：上善若水至万物而不争。夫善而又善，故谓之上善。云若水者，谓天下之至善，莫若水也。且万物之生，皆从阴湿而生，故云水善利万物也。夫水之性，去留随机，不择好恶，器之大小方圆，盛之俱得其旨，任天下取与，未尝相拒。故云不争也。然则人之性善者，亦犹水焉。其能随方逐圆，辞高就下，海涵川纳，不与世争，亦犹水之性，在天地间无往而不入矣。处众人之所恶，故几於道。夫众人之所恶者，恶居下流，且天下万物之生，皆冲而上之，水之德不好居高，惟能处下。昔仲尼亟称於水曰：水哉水哉，何取於水也。孟子曰：源泉混混，不舍昼夜，盈科而后进，放乎四海，有本者如是。此其水之为德也。然则何谓几於道耶？夫几者，近也。道者，渊也。盖水之用，在世间犹道之在天下，无物而不被沾需，无往而不被润泽，故云几於道也。虽云水之性无有不下，然人之性亦无有不善。孟子曰人性之善，犹水之就下。恶得而不几於道哉？居善地。谓水之为德，其有七善。居五行之首，为百谷之王，不决之不行，不盈科不进。地稍峻则无回澜既倒之说，地稍高则有川流不息之义。惟平稳处方停注，故云居善地也。心善渊。心者，谓水之中也。如江海之中渊源浩渺，搅之不浊，澄之愈清，其能容纳百川，靡所不载，随形见影，鉴物无私，故云心善渊也。与善仁。仁者，生生不息之谓也。盖水之德周流不息，运化无穷，泛地载形，浮天浴日，取之无禁，用之不竭。其德可并天地生生不息之机，故云与善仁也。言善信。言其水之为德不约而信，古人称大信不约是也。观其为用，则有东海中去，西海中来，往来循环，未尝愆忒，如尾闾泄水之运，上流银汉，下至海隅，一年一周，靡有失於信也，故云言善信也。政善治。夫水之为德，其能泛十洲於物外，浮六合於寰中，几更变於桑田，屡迁移於岛屿，洪纤兼纳，净秽靡遗，称天下之至柔，骋天下之至坚，无有入於无间。故云政善治也。事善能。谓水之为用，柔而能刚，弱而能强，霈泽群生，沾濡九有，周流天地，贯穿坚刚，转陆为沉，钻崖透石，移高作下，汰浊留清，乾坤资运载之功，动植荷润渥之赐。故云事善能也。动善时。盖水之为用，无时不流，无时不动。古人称流水不腐，岂不善耶？经称天下柔弱莫过於水，而攻坚强莫之能胜。其无以易之，如海水之潮必待时而至，如人水火之济亦待时而动也。故云动善时也。夫唯不争，故无尤。夫唯，语助。尤，悔吝也。此言水之德不与物争，故无悔吝也。昔子贡问：君子见大水必观焉，何也？孔子曰：大水似乎德似道，似勇似怯，似正似察，似志似善化。水之德有若此者，是故君子必观焉。由是之言，何悔尤之有哉？
　　杨智仁曰：上善若水至故无尤。谓抱道君子，其性若水。善济人民，善利万物，挠之而不浊，澄之而不清，性能就下而傲上，盛之斗则方，盛之盂则圆。江河因斯而长，五行因斯而立。《化书》云：水窦可以下溺者，故几於道。能长养万物，居善地。深而空明，心善渊。万物得水而生，与善仁。影照其形，不失其情，言善信。清且平顺，政善治。能方能圆，能曲能直，事善能。夏散冬凝，动善时。夫唯不争。其道渊深。故无尤也。孟子曰：人性之善也犹水之就下也。人无有不善，水无有不下也。
　　喻清中曰：上善若水至故无尤。水曰润下，处至卑至湿之地，众人之所恶也。水无情之物也，天下之至平者莫如水，上善之人实似之。上善者，上德至善之人也。按旧说，水蕴三能之近道，七善之利物。何谓三能？水性平静，散润一切，天无水则亢旱，地无水则枯竭，利泽万物，故曰善利。此一能也。天下柔弱莫过於水，舍实归虚，背高趋下，壅之则止，决之则流，听命於人，故曰不争。此二能也。凡人之情而恶居下流，水则处卑就湿，令物洁鲜，自纳污秽，故曰处众人之所恶。此三能也。几，近也。天一生水，一者道也。道一者即无一之一，水一者为有一之一。无一之一为道之体，有一之一为道之用。故曰几於道。何谓七善？至人所居，善执谦下，顺物自然，化及乡党，如水在地，善就卑下，滋润群物。故曰居善地。此一善也。至人之心洞鉴幽微，湛然通彻，如水渊澄，不失明静，故曰心善渊。此二善也。至人施与，慈惠及众，不间迩遐，如水膏润，普沾群物，无有限止。故曰与善仁。此三善也。至人之言，诚悫不移，与物符契，如海潮应候，昼夜盈虚，不差时刻。故曰言善信。此四善也。至人从政，平心待物，自然顺从，无有不治，如水清平，善定高下，妍丑自别，物无遁形。故曰政善治。此五善也。至人临事，善能任物，随器授职，各当其材，如水柔性，方圆长短，惟器是适，无施不可。故曰事善能。此六善也。至人动静，与世推移，出处应机，不滞於物，如水之动，随时变迁，冬凝夏液，不爽其节。故曰动善时。此七善也。凡物之不平者，取决於水而争心息，又何尤焉，观水有术，可谓善於形容矣。孔子观於东流之水，子贡问曰：君子所见大水必观焉，何也？孔子曰：以其不息，夫水似乎德。其流也则卑下，锯邑必修其理，此似义。浩浩乎无屈止之期，此似道。流行赴百仞溪而不惧，此似勇。至量必平，此似其盛。而不求溉，此似正。绰约微达，此似察。发源必东，此似志。以出以入，万物就以化，此似善化也。水之德若此，故君子必观焉。古人有取於水，良有以也夫。
　　胥六虚曰：上善若水至故几於道。言夫有道者，谓之上善。上善者，谓其善无以加，唯水可喻也。故曰上善若水。水之善利润万物而不争，舍高趋下而自若不争者，谓无大小高下之二。天下之人出幽谷迁乔木，乃其所喜；舍其高趋於下，乃其所恶。水独居之，是故近於道。故曰几於道。居善地至动善时。水固几於道，圣人则之，又推而扩之，以明夫有道者之善，略言有七。居善地谓有道之士，平险方圆，所遇皆适，若水之居善地也。鉴照万象，湛然不扰，若水之心善渊也。怀抱慈爱，亲疏平施，若水之与善仁也。至诚内修，号令外发，若水之言善信也。操守公平，赏罚善恶，若水之政善治也。利济日用，为而不辞，若水之事善能也。否泰有数，行藏无必，若水之动善时也。夫唯不争，故无尤。尤，罪过也。夫唯有道之士，若水之善也，而不与物争，故天下亦无可责其过矣。
　　柴元皋曰：上善若水。水德无以加。水善利万物而不争。泽润而就下。处众人之所恶。凡有秽恶，皆从而洁之。故几於道。去道几微之间。居善地。止坎就下。心善渊。澄湛鉴照。与善仁。济物利用。言善信。潮侯及时。政善治。平则无声。事善能。灌溉有功。动善时。春生秋涸。夫惟不争，故无尤。以善为体，以不争为用，故每用无过。
