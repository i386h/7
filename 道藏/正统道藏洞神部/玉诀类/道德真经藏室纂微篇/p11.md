<!-- { "loadSidebar": true } -->
　　天无以清，将恐裂；地无以宁，将恐发；神无以灵，将恐歇；谷无以盈，将恐竭；万物无以生，将恐灭；侯王无以贵高，将恐蹶。
　　无以者，致械之辞也。天者，阳之德表君象，言天无以清，自恃若恃之，则失至明之道，致阴阳缪戾，纪纲弛绝，冲一不运，将恐有开裂之兆。且阳气之亢也，必为灾衰，冲和之散也，必致开裂。故《阴阳书》曰：天裂者，阳气不足，君德衰微也。自此以下，皆垂诫之辞也。夫地者，阴之德表臣象，言地无以宁，自恃若恃之，则失安静之道，致刚柔卷折，山川崩缺，冲一不守，将恐有发泄之应。且阴气之极也，必有水沴，冲和之消也，必致发泄。故《 阴阳书》曰：地震者，阴气有余，臣道失职也。夫神者，灵变也。凡物精通皆有其神，阴阳不测者也。言神无以
　　灵，自恃若恃之，则失至变之道，致祸生怪，祆祥勃兴，冲一不居，将恐有废歇之时也。故神失道则伤民，民被伤则反毁之，毁之无神，非歇而
　　何。谷者，虚以待物者也。言谷无以盈，自恃若恃之，则失流润之道，致崩夷之忧，冲一不通，将恐有枯竭之隔，枯竭则系於邦国，故洛枯而夏
　　亡，河竭而商丧也。物有形质当任迁，言物无以生，自恃若恃之，则失顺从之道，致循逆生性，冲一散去，将恐有灭亡之期。王者贯三才而为
　　主，统万物而有之，当谦以自牧，寄托群才也。言侯王无以贵高，自恃若恃之，则失清净之化，百官失职，万民不归，致蹶败之虞，颠仆之祸。
　　自此已上，虽叔天地等事，会归戒于侯王。侯王尚耳，况黎庶乎。
　　故贵以贱为本，高以下为基。
　　自此以下，结成其义也。夫贵者，岂自贵哉。必由贱者所奉，然后贵耳。此以贱为本也。高者，岂自高哉。必绿下者所戴，然后高耳。此以下为基也。
　　是以侯王自谓孤、寡、不谷，此其以贱为本邪，非乎。
　　孤、寡、不谷三者，皆人之鄙恶，而侯王以为称者，谦以自牧，不矜其尊也，岂非以贱为本邪，而云非乎，言实以贱为本耳。
　　故致数誉，无誉。
　　有道之君，忘名忘己，天下数誉，而不加劝。天下数非，而不加沮。恶识所以贵不贵哉。开元御本作故致数舆，无舆。言就舆数，则有轮棘箱轴群材之名。无有名为舆者，合之则舆矣。就国求之，则有士农工商万民之号。无有名为国者，合之则为国矣。忽群材舆何以成，弃万民国何以存，此重戒侯王，令爱民也。
　　不欲琭琭如玉，落落如石。
　　琭琭，玉貌。落落，石貌。言有道之君，不欲显耀，琭琭如玉，冥心韬光，落落如石，此能守冲一之道，为天下正者也。古本作若玉若石，传奕、徐铉取之。
　　得一贵高，以贱为本，自称孤寡，反复谦下，故次之以反者道之动。
　　反者道之动，
　　反者，复也，变也。虚静者，物之本。物之将生，先反复虚静之原，及其变也，出虚静而动之，是先反而后动。故曰《易》复卦曰：刚反动而顺以行，是以出入无疾，此之谓也弱者道之用。
　　既反虚静为道之动，则柔弱雌静，实道之用也。
　　天下之物生於有，有生於无。
　　有，一也。一者，元气也。言天下万物皆生於元气。元气属有光而无象，虽有光景出于虚无。虚无者，道之体也。《列子》曰：有形者生於无形，则天地安从生。又曰：形动不生形，而生影。声动不生声，而生响，无动不生无，而生有。是故物生於有，有生於无，而万物莫不独化也。严君平曰：天地生於太和，太和生於虚冥，是谓反复虚静之原也。
　　物之将动，先反乎虚静之原，能虚静动用者，其唯上士乎。故次之以上士闻道。
　　上士闻道，勤而行之。中士闻道，若存若亡。下士闻道，大笑之。不笑，不足以为道。
　　夫上士者，受性清静，恬憺寂漠，虚无无为，纯粹而不杂，静一而不变，闻乎道也，人观其迹，真以为勤行而实无勤行也。斯所谓天然县解矣。中士者，受性中庸，世所不用也。则就薮泽处闲旷，吐故纳新，熊经凤骞，养形保神而已，及乎为世用也，则语大功，立大名，礼君臣，正上下，为治而已，此之谓若存若亡也。下士者，受性浊辱，目欲视色，耳欲听声，口欲察味，志气欲盈，闻其恬憺无为，则大笑而非之，若不为下士所非笑，则不足以为上道也。严君平曰：鹑鴳高飞，终日驰骛，而志在乎蒿茅。鸿鹊大举，经历束西，而志在乎陂池。鸾凤翱翔万仞之上，优游太清之中，磨薄日月，高览远逝，栖息八极，乃得其宜。三者殊便，皆以为娱。故无穷之源，万寻之泉，乃神龙之所归，而小鱼之所去也。高山大丘，深林巨壑，乃鸿鹄虎豹之所喜，而鸡狗之所恶也。是以损聪明废智虑，反真归朴，游於太素，轻物傲世，淖然不污，喜怒不婴於心，利害不栖於意，贵贱同域，抱德含和，大圣之所尚，乃上士之所务也，中士之所眩，乃下士之所大笑也。陆希声日：形而上者之谓道，通乎形外者也。形而下者之谓器，正其形内者也。上士知微知着，通乎形外，故闻道而信则勤行之。中士在微着之际，处道器之间，闻道而疑信相半，故若存若亡。下士知着而不知微，止乎形内，故闻道则大笑之，不唯笑之，且将非之矣。夫道者，微妙冥通，深不可识，苟不为下士所非笑，则不足以为真精之道也。
　　建言有之：
　　建，立也。将立道行之言，明三士所见之差，被笑之状，谓下文也。
　　明道若昧，
　　明，晤也。悟道之人，含光不耀，举措施为，有若暗昧。故中士疑其存亡，下士所大笑也。
　　进道若退，
　　上士颖达不行而至，又况进乎。虽有圣功，进而不取，同尘接物外若退败。
　　夷道若类，
　　夷，平也。类，丝之不匀者，乃织者之所弃也。夫上士襟怀坦夷平一，与物无际支离其德，若丝之有类，不为世用也。河上公本作类，言大道之人，坦荡平夷，随类参同，不自分别也。
　　上德若谷，
　　上德之人，无为无事，心同虚空，高下莫测，有若深谷，无所不容。
　　大白若辱，
　　大白者，若雪霜之洁白，而无所不到，虽瓦号污溷之处，施而无择。有道之士，岂异于是，故处於浊世，纯白独全，而不杂染也。
　　广德若不足，
　　孙登曰：其德深广则通疏见远，遗略小节，智若不足。故良贾深藏若虚。君子盛德容貌若愚。陆希声曰：衣被天下而不有其仁，斯广德若不足也。
　　建德若偷，
　　此言阴德密行也。夫建立阴德之人，不显其功，畏人之知，故若偷窃耳。吴筠《元纲论》曰：功欲阴，过欲阳，功阴则能全，过阳则易改，此之谓也。
　　质真若渝，
　　渝，变也，色不明也。质真者，纯素之士动无文章，如五色之渝浅，光华不发也。传奕《音义》云：古本作输。《广雅》云：输，愚也。或本作榆。董遇作摇。今依王弼、传奕本作渝。
　　大方无隅，
　　开元御注曰：方，正也。隅，角也。夫砥砺名节，以作廉隅。此谓束教之人，非日大方之士。磨而不磷，在涅不淄，大方也。和光同尘，行不崖异，无隅也。
　　大器晚成，
　　备物之用日器。河上公曰：大柑之人，若九鼎瑚涟，非一朝而可成，积习生常美，成在久也。
　　大音希声，
　　河上公曰：大音犹雷霆待时而动，谕爱气希言也。雷霆尚耳，况至言乎。陆希声曰：以不言之教，鼓动万物，而不事小说，斯大音希声也。
　　大象无形，
　　河上公曰：大法象之人，质朴无形容。夫有大法象者，无象而不应，曰大象能应众象者，不可以形定，故曰无形。
　　道隐无名。
　　道本无名，而强名曰道。今道又隐焉。而名何有此，真所谓灭迹匿端也。
　　天唯道，善贷且成。
　　贷，施与也。夫叹美独有此妙道，能神鬼神帝，生天生地，善以冲和妙气施与万物，且成实而复於自然也。君平曰：道之为化也，始於无有，终於无终，存於不存，贷於不贷，动而万物成，静而天下遂也。陆希声曰：夫唯善济贷於万物，而不责其报，是以万物受其成，而不知其德，故下士闻此道而笑之，不信其能若此耳。
　　上士勤行建德道生，故次之以道生一。
　　道生一，一生二，二生三，三生万物。
　　道者，虚之虚，无之无，自然之然也。混洞太无，冥寂渊通，不可名言者也。然而动出变化，则谓之浑沦。浑沦者一也。浑沦一，气未相离散，必有神明，潜兆于中。神明者二也。有神有明，则有分焉，是故清浊和三气，噫然而出，各有所归，是以清气为天，浊气为地，和气为人。三才既具，万物资生也。严君平曰：虚之虚生无之无，无之无生无，无生有形，故诸有形皆属於物类，物类有宗，类有所祖。天地，物之大者，而人次之。夫天人之生也，形因於气，气因於和，和因於神明，神明因於道，道之自然万物以存，故使天为天者，非天也。使人为人者，非人也。谷神子曰：夫道自然变而生神，神动而成和，和散而气结，气结而成形，故日道生一，一生二，二生三，三生万物也。河上公曰：道始所生者一，一生阴阳，阴阳生和清浊三气，分为天地人。天地人共生万物。天施地化，人长养之。开元御注曰：道者，虚极之神宗。一者，冲和之精气也。生者，动出也。言道动出和气以生物，然於应化之理犹未足，更生阳气，积阳气以就一，故曰一生二。纯阳又不能生，更生阴气，积阴气以就二，故曰二生三。三生万物者，阴阳交泰，冲气化醇，则褊生庶汇也。三家之说，大同小异，今备存之。
　　万物负阴而抱阳，冲气以为和。
　　负，背也。抱，向也。动物则畏死而趣生，植物则背寒而向暖，物之皮质，周包于外，皮质阴气之所结，故日负阴。骨髓充实于内，骨髓阳气之所聚也，故曰抱阳。充和之气运行于其间，所以成乎形精也。冲和之气盛全，则形精不亏，而生理王也。冲和之气衰散，则形精相离，而入于死地矣。故大人虚其灵府，则纯白来并，君子不动乎心，则浩然之气可养。纯白浩然者，冲气之异名。冲气柔弱，可以调和阴阳，故曰冲气以为和。
　　人之所恶，唯孤、寡、不谷，而王公以为称。
　　孤、寡、不谷者，柔弱谦卑之称，乃流俗之所恶嫌，独大人君子取以自谓者，乃所以有王公之贵耳。是法冲气之为和，损心志之强梁，而求益於道德也。
　　故物，或损之而益，益之而损。
　　夫物有能减损情欲，不自矜伐，卑以自牧。如王公称孤、寡、不谷之损，故有尊贵之益也。俗物则惟好盈满，饕餮富贵不知住止而危败及之。《书》曰：满招损，谦受益。夫物情之损，有道之益也。有道之益，物情之损也。
