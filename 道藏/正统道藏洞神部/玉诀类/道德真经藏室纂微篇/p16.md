<!-- { "loadSidebar": true } -->
　　奥，藏也，暧也，蕴也。夫道包括无外万物，资始最深、最奥，为庶品之根本，无有逃其卫者。《西升经》曰：道深甚奥，虚无之渊，言道为万类之渊薮，无物不蕴藏也，以至圆盖之高，方舆之厚，日月之广照，动植之细繁，皆禀道之所育，暧然无不赖其庇阴矣。
　　善人之宝，不善人之所保。
　　善人谓上士也。上士闻道，勤而行之，炼质资神，超遥轻举，固守妙本，以为长久之宝也。不善人谓下士也。下士闻道而大笑之，及其逢道悖德，履凶践祸，思欲返复元吉，复仰道之所保庇也。
　　美言可以市，尊行可以加人。
　　此释不善人之所保也。言之甘美，则无往而不可，虽市井之机心，亦混然而同得矣。岂得与信言不美淡乎无味同论哉。行之自尊，则无适而不胜，虽逆旅小子，亦知其丑恶矣。岂得与夷道若类大白若辱为比哉。此举无言无行之夫，尚假甘美之言，自尊之行，可以夺众货之贾，升稠人之上，又况有道者乎。
　　人之不善，何弃之有。
　　夫不善之人，矫妄之士，犹假美言尊行，可以悦众，知道之可以保倚也。由此省之人岂长为不善耶。但恐化之不至，又何遗弃之有哉。
　　故立天子，置三公。
　　夫天以其道付人君，令化不善之人。人君恐化未备，更置三公以佐之。杜光庭曰：四海之大，万有之富，厥初生人，不可无主，故立天子以牧之，尊事上帝，父天母地，谓之天子也。一人不可以广治，置百官以临之，百官之长有三公焉。《尚书》、《周官》曰：其惟三公，论道经邦。三公谓太尉、司徒、司空，主佐天子，治阴阳，亲万民，广教化，此其职也。
　　虽有拱璧以先驷马，不如坐进此道。
　　杜光庭曰：两手相合日拱。璧者瑞玉也。拱璧，璧之大者也。驷马者，马四匹为乘，共驾一车也。古者诸侯朝於天王，会於大国，聘於小国，或遇於野，两君相见，皆有赞币之礼，以先货币为导，谓之为先。今三公当以论道为务，经邦为事，虽欲以驷马大璧献之於君，亦臣之分也。徒有益於淫奢，无裨於治政，不若进之以无为清静之道以化天下，使不善者从善，不悛者悛心，道化周行，帝德遐被，何用璧、马为夫。务学之士尚轻尺璧，而重寸阴，况有道之君乎。
　　古之所以贵此道者，何也？
　　此道无为清静之道也。发问古之贵此道者何谓也。
　　不曰求以得，有罪以免邪，故为天下贵。
　　夫道之微，始悟於身心之内，卒明於宇宙之外，妙则入於无间，舒则塞乎太空，体之则善于一身，用之则济于天下，虽不曰求以得，而不可不求也。不求而得自得也。自得则安用三公哉。故不曰求以得，此乃有求有得也。有求有得，则古之常道也。明乎常道者，岂有罪累邪。设若偶失道而偶有罪者，在乎改过迁善，复此无为清静之道，亦可免戮辱之责也。古本作不曰求以得。严君平本作不求而自得。
　　得道之奥妙者，施为而无为，故次之以为无为。
　　为无为，事无事，味无味。
　　至人为无所为，任物之自为，物自为则无为而无不为，然至人之心曷尝动哉。事无所事从物务之自事，物自事则无事而不事，然至人之身曷尝劳哉。味无所味随物气之自味，物自味则无味而不味，然至人之口曷尝嗜哉。若夫心不动则虚明，虚明则众妙可观。身不劳则实厚，实厚则精神不亏。口不嗜则恬漠，恬漠则灵液不竭矣。又解味无味者不味，是非美恶之言，而味大道无味之言。经曰：道之出口，淡乎其无味也。
　　大小多少，报怨以德。
　　人之云为有大有小，世之造事有多有少，云为造事皆损其天性，而失乎自然。损天性则怨生，失自然则恶起。既怨且恶，祸乱之阶也。唯至人无为无事无味，能灰心槁骸，虽有有为之怨，咸以无心至德报之，或问报怨以德，设有德者又何以为报乎。曰世之为事大小多少怨怒恩德，以其无心至德报之一也。陆希声曰：夫体道之士妙渊通，应世之为而本无为，应物之事而本无事，应物无味而本无味，其体虽大而朴甚小，其用虽多而要妙甚少，故衍在於澹泊清静，不为万物所挠耳。夫唯如此则无欲，无欲则无私，恩者私之所畜，怨者恩之所萌，唯圣人能无私欲，无私欲故无私恩，无私恩故无私怨。众人则不然，以其有私欲故有恩怨。然天下有怨者，圣人以德德之。人之不善者，圣人以善善之。故民用和睦，上下无怨，此之谓也。仲尼曰：行满天下无怨恶，圣人岂有怨於物乎。
　　图难於其易，为大於其细。难易大细，即上之大小多少也。
　　夫是非美恶，怨怒恩德，皆生於微渐，无不始於易而终成难，初於细而后成大，使图度其始易之时，则於终无难矣。营为於初细之日，则於后无大矣。若乃谋於已难，为於已大，则怨怒深而祸乱积，将欲释难解纷，不亦难乎。
　　天下难事，必作於易。天下大事，必作於细。
　　夫艰难之事，必起於容易，当於容易之时图之。重大之事，铃兴於微细，当於微细之时去之。事类实繁，不可具举，故以天下总言之也。严君平曰：大难之将生，犹风邪之中人也。未然之时，慎之不来，在於皮毛，汤熨去之，入於分理，微针取之，在於藏府，百药除之，入於骨髓，天地不能变，造化不能治。故曰天下难事铃作於易。夫大事之将兴也，犹水之出於山也，始於润湿见於涟滴，绵绵涓涓，流为溪谷也。
　　是以圣人终不为大，故能成其大。
　　上言失道之人，好为难大之事，故多败丧。此引圣人终不为大者，慎微之至也。圣人不为难大之事，而无为无事，易简易知，故能成其可大可
　　久之业也。严君平曰：圣人之建功名也微，故能显幽，故能明小，故能大隐，故能彰志，在万民之下，故为君王。
　　夫轻诺，必寡信。多易，必多难。
　　夫不三思而后言，轻易其许诺者，事众而信不可然也。不谋始而慎终，多易其行者，难积而变不可推也。可不慎欤。
　　是以圣人犹难之，故终无难。
　　夫以圣人之才之德，尚难於细易之事，况无圣人之才德而欲忽之乎。是以世俗多息累而圣人终无难也。严君平曰：圣人心默而不动，口默而不言，目默而不视，耳默而不听，动如天地，静如鬼神，不为而成，不言而行，进则无敌，退则不穷，身无纤介之忧，国无毫发之患也。无为之安，必由简易，故次之以其安易持。
　　道德真经藏室慕微篇卷之八竟
　　道德真经藏室纂微篇卷之九
　　碧虚子陈景元纂
　　德经
　　其安易持，其未兆易谋，其脆易破，其微易散。为之於未有，
　　夫家国安静，易为维持，及将倾危，则难守御。袤心未兆，易谋消灭，恶状已形，难图泯绝。孽芽寻脆，易为破除，枝干既成，难乎拾击。悔吝几微，忧虞易散，凶咎已彰，其灾莫追。古本作其脆易判，或作泮。
　　为之於未有
　　为谓修除也。夫家国未倾危，寰心未萌兆，若预为之防，则未然之祸曷由而有。
　　治之於未乱。
　　治者，救也。夫孽芽未成，凶咎未着，若救治在先，无巨恶之害矣。严君平曰：未疾之人易为医，未危之国易为谋，萌芽之患易事也，小弱之祸易忧也。何以效之，曰任车未亏，僮子行之。及其倾覆也，颠高堕谷，千人不能安。卯之未拾也，一指摩之。及其为飞鸿也，奋翼凌云，曹缴不能连也。胎之新乳也，一绳制之。及其为虎也，执韦兽食牛马，剑戟不能难，罗网不能禁也。故涟滴之流而成江海，小蛇不死化为神龙，积微之善以至吉祥，小恶不止乃至灭亡。
　　合抱之木，生於毫末，九层之台，起於累土，千里之行，始於足下。
　　此三者喻不见几慎微以致后患也。患不预防，恶不渐杜，其犹植木乎。初生於毫末，可拔而绝之，及其合抱也，本据乎阴崖，梢侵於阳岭，青青百寻，郁蔽日月，恶可伐哉。此明自性而生也。又如筑台起土於一畚，可蹴而圯之，及其九层也。耸百仞之高，拟丘陵之大，恶可毁哉。此明积习而成也。又如远行之人始於跬步，可旋踵而返，及其千里也，长川渺弥，峻岭巇屿、途隘而可畏，路僻而多岐，恶可还哉。此明远行不止也。《易》曰：履霜坚冰，至此之谓也。九层，古本作九成。
　　为者败之，执者失之。
　　夫有为於分外则废败自然，有为於中欲利则废败精神，然而执有好名息至身失，执勇好敌祸来国失，良由不能为之，於未有治之於未乱也。
　　是以圣人无为故无败，无执故无失。
　　夫事之所败，败於有为，不为何败之有。意之所失，失於有执，不执何失之有。是以圣人措意不在乎小成，而常以虚静恬淡寂寞无为为心，自然无为，无执，无败，无失。庄子曰：南海之帝为绦，北海之帝为忽，中央之帝为浑沌。绦与忽时相与遇於浑沌之地。浑沌待之甚善。倏与忽谋报浑沌之德，曰人皆有七窍以视听食息，此独无有，尝试凿之，日凿一窍，七日而浑沌死，此为者败之之证也。
　　民之从事．常於几成而败之。
　　几，近也。言世俗之人，虽从务於善事，皆有始而无卒，先动而后惰，功祟近成不珑戒慎，乃复亡败也。
　　慎终如始，则无败事。
　　此重申戒劝也。夫世俗若能慎末如初，则所为无不成矣。《诗》曰：靡不有初，鲜克有终。
　　是以圣人欲不欲，不贵难得之货；
　　难得之货谓金玉珠犀也。世俗以不欲为忧，圣人以不欲为乐，圣人贵清靖节检，世俗贵贪独奢侈，是以世俗所不欲者，乃圣人之所欲，故视金玉如遗土也。
　　学不学，复众人之所过。
　　世俗损天真以务外学，而失分内之真性。圣人守自然而不学，保分内之天和。然世俗以不学为过，圣人以不学为真学，故曰复众人之所过也。
　　以辅万物之自然，而不敢为。
　　人生而静，天之性也。圣人以不欲不学为教者，以佐万物之自然，使各遂其性，而不敢造为异端，恐失其大本也。
　　持之无败者，审其未兆未乱之欢，无失宗法辅物自然，古之善道也。故次之以古之善为道者。
　　古之善为道者，非以明民，将以愚之。
　　古之善为道治身化民者，自修胸中之诚，使道，洽於物而治名不彰，物任其能而亲誉莫间也。不欲明其教令，使物欣欣悴悴而智诈萌生，将以导斯民於质朴，而复自然也。此说古之有道，以劝于今也。
　　民之难治，以其智多。
