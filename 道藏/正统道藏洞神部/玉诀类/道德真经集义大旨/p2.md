<!-- { "loadSidebar": true } -->
　　老子者，太上玄元皇帝之内号也。玄玄道宗，降生伊亳。肃肃皇祖，命氏我唐。垂裕之训，无疆之祉。长发远祥，系本瓜瓞。其出处之迹，方册备记。道家以为玉晨应号，马迁谓之隐君子。而仲尼师之，翻经中其大缦，问礼叹乎龙德，是孔丘无间然矣。在周室久之，将开导西极，关令尹喜请着书。於是演二篇焉，明道德生畜之源，罔不尽此。其要在乎理身理国。理国则绝矜尚华薄，以无为不言为教；理身则少私寡欲，以虚心实腹为务。比其大旨，可得而言也。及乎穷理尽性，闭缘息想，处实行权，坐忘遗照，损之又损，玄之又玄，此殆不可得而言传者矣。其教圆，其文约，其旨畅，其言通，故游其廊庑者，皆自以为升堂睹奥。及其研精覃思，然后知其於秋毫之端，万分未得其一也。《经》曰：有物混成，先天地生。吾不知其名，字之曰道。强为之名，曰大。故知大道者，虚极妙本之强名，语其通生也。《庄子》曰：太初有无。有无者，言有比妙无也。又曰：无有无名。无名者，未立强名也。故《经》曰：无名，天地之始。强名通生曰道。故《经》曰：有名，万物之母。又《庄子》曰：物得以生谓之德。德，得也。言天地万变旁通，品物皆资妙本而以生成，得生为德。故《经》曰：道生之，德畜之。则知道者德之体，德者道之用也。而《经》分上下者，先明道而德次之也。然体用之名可散也，体用之实不可散也。故《经》曰：同出而异名，同谓之玄。语其出则分而为二，咨其同则混而为一。故曰可散而不可散也。则《上经》曰是谓玄德，又曰孔德之容，又曰德者同於德，又曰常德不离。《下经》曰失道而后德，又曰反者道之动，又曰道生一，又曰大道甚夷。是知体用互陈，递明精要，不必定名於上下也。经，径也，又常也，言通径常行之道也。每惟圣祖垂训，贻厥孙谋，听理之余，伏勤讲读。今复一二诠疏其要妙者，书不尽言，粗举大纲，以裨助学者尔。
　　杜光庭序
　　《珠韬玉札》云：太上老君降迹行教，远近有四。其一，历劫禀形，随方演化，即千二百号，百八十名，散在诸经，可得征验矣。其二，此劫开皇之始，运道之功，孕育乾坤，胞胎日月，为造化之本，为天地之根，播气分光，生成品汇。自五太之首，逮殷商之前，为帝王师，代代应见，即郁华、绿图、广成、尹寿，因机表号是也。三皇迭往，五帝不归，云纪龙师，时迁数革，鸟官火运，川逝风移，步骤不同，浇淳渐变。虽揖让斯在，而干戈屡兴，阪泉有剪戮之师，丹浦有专征之旅，智诈行而大朴隐，仁爱显而孝慈生。玄默希夷，日以寝薄，陶唐以耄期厌位，虞舜以历试登庸。忧翰万方，服勤庶政。老君号尹寿子，居于河阳，以《道德真经》降授於舜，经之旨也。道以无为居先，德以有称居次。亦由三皇之书言大道也，五帝之书言常道也。其下薄裁非义，节兼爱之仁，损俯仰之礼，挫铦巧之智，斥用兵之暴，抑谲诈之谋，使人复朴还淳，以无为无事为理。舜须力而行之，窜凶举相，明目达聪，敦睦九族，平章百姓，而恬和清净之道莫能致也。故禹汤之后，天下为家，各亲其亲，各子其子。大道既隐，玄化不流，礼乐滋繁，政刑大用矣。其三，老君以殷汤甲之代降神，寓胎武丁之年，诞生於亳，即今真源县九龙井太清宫，是其地也。或隐或显，潜化万方，当周昭王癸丑之年，以此二经授关令尹喜，传於天下，世得而闻焉。其四，将化流沙，与尹喜期会於西蜀青羊之肆，示现降生，即昭王丁巳之年也。
　　此《道德经》自函关所授，累代尊行，哲后明君，鸿儒硕学，诠疏笺注六十余家，则有：
　　《节解》上下老君与尹喜解。
　　《内解》上下尹喜以内修之旨解注。
　　《想尔》二卷三天法师张道陵所注。
　　河上公《章句》汉文帝时降居陕州河滨，今有庙存。
　　严君平《指归》十四卷汉武帝时蜀人，名遵。
　　山阳王弼注字辅嗣，魏时为尚书郎。
　　南阳何晏字平叔，魏驸马都尉。
　　河南郭象字子玄，向秀弟子，魏晋时人。
　　颖川锺会字士季，魏明帝时人。
　　隐士孙登字公和，魏文明帝时人。
　　晋仆射太山羊枯字叔子，注为四卷。
　　沙门罗什本西胡人，符坚时自玉门关入中国，注二卷。
　　沙门佛图澄后赵时西国胡僧也，注上下二卷。
　　沙门僧肇晋时人，注四卷。
　　梁隐居陶弘景武帝时人，真白先生，注四卷。
　　范阳卢裕后魏国子博士，一名白头翁，注二卷。
　　草莱臣刘仁会后魏伊州梁县人，注二卷。
　　吴郡征士顾欢字景怡，南齐博士。注四卷。
　　松灵仙人隐青溪山，无名氏年代。
　　晋人河东裴楚恩注二卷。
　　秦人京兆杜弼注二卷。
　　宋人河南张凭字长宗，明帝太常博士，注四卷。
　　梁武帝萧衍注《道德经》四卷，证以因果为义。
　　梁简文帝萧纲作《道德述义》十卷。
　　清河张嗣注四卷，不知年代。
　　梁道士臧玄静字道宗，作疏四卷。
　　梁道士孟安排号大孟，作经义二卷。
　　梁道士孟智周号小孟，注五卷。
　　梁道士窦略注四卷，与武帝罗什所宗无异。
　　陈道士诸糅作《玄览》六卷。
　　隋道士刘进喜作疏六卷。
　　隋道士李播注上下二卷。
　　唐太史令傅奕注一卷并作音义。
　　唐嵩山道士魏征作《要义》五卷，为太宗丞相。
　　法师宋文明作《义泉》五卷。
　　仙人胡超作《义疏》十卷，西山得道。
　　道士安丘作《指归》五卷。
　　道士尹文操作《简要义》五卷。
　　法师韦录字处玄，注兼义四卷。
　　道士王玄辩作《河上公释义》十卷。
　　谏议大夫肃明观主尹愔作《新义》十五卷。
　　道士徐邈注四卷。
　　直翰林道士何思远作《指趣》二卷《玄示》八卷。
　　衡岳道士薛季昌作《金绳》十卷《事数》一卷。
　　洪源先生王袭注二卷，《玄珠》二卷《口诀》二卷。
　　法师赵坚作《讲疏》六卷。
　　太子司议郎杨上善高宗时人，作《道德集注真言》二十卷。
　　吏部侍郎贾至作《述义》十一卷，及《金钮》一卷。
　　道士车弼作疏七卷。
　　任真子李荣注上下二卷。
　　成都道士黎元兴作《注义》四卷。
　　太原少尹通义郡道士任太玄注二卷。
　　道士冲虚先生殿中监申甫作疏五卷。
　　岷山道士张君相作《集解》四卷。
　　道士成玄英作《讲疏》六卷。
　　汉州刺史王真作《论兵述义》上下二卷。
　　道士符少明作《道谱萦》二卷。
　　玄宗皇帝所注道德上下二卷《讲疏》六卷。
　　太原少尹王光庭作《契源注》二卷。
　　道士张慧超作《志玄疏》四卷。
　　龚法师作《集解》四卷。
　　即今所广疏矣。
　　所释之理，诸家不同，或深了重玄，不滞空有；或溺推因果，偏执三生；或引合儒宗；或趣归虚寂。莫不并探骊室，竟掇珠玑，俱陟锺山，争窥圭瓒，连城在握，照我盈怀。敷弘则光粲缣缃，演畅则彩交编简。语内修，则八琼玉雪雰霭於丹田，九转琅膏晶荧於绛阙，尽六气回环之妙，臻五灵夹辅之功，忘之於心，息之於踵，得无所得，而了达化元矣。语品证也，则摆落细尘，超登上秩，游八外而放旷，指三境而跻升，蹈太一之任矣。而总内外之要，兼人天之能者，未有其伦。我玄宗至道昭肃孝皇帝，降神龙变，接统象先，戡内难以乘乾，启中兴而御极。无为在宥四十五年，汾水襄城靡劳辙迹，具茨大隗，自得朋游，廓八溟为仁寿之庭，普万寓华胥之国，至道至德，超哉明哉。钦若尊经，本朝家教，象击不足以拟议，风雅不足以指陈，横亘古今，独立宇宙。虽诸家染翰未穷众妙之门，多士研精莫造重玄之境，凝旒多暇，属想有归，躬注八十一章，制疏六卷。内则循身之本，囊括无遗。外则理国之方，洪纤毕举。宸藻遐布，夺五云之华，天光焕临，增两曜之色。固可季仲《十翼》，辉映《二南》，若亲禀於玄元，信躬传於太上，冠九流而首出，垂万古而不刊，则《大风》、《朱雁》之歌，诚难接武；《典论》、《金楼》之作，讵可同年。但以疏注之中，引经合义，周书鲁史，互有发明，四始漆园，或申属类，后学披卷，多瞢本源，辄探摭众书，研寻篇轴，随有所见，咸得备书，纂成《广圣义》三十卷。大明在上，而爝火不休；巨泽溥天，而灌浸未息。诚不知量，粗备阙文。
　　天复元年龙集辛酉九月十六日甲子序。
　　苏颖滨序
　　予年四十有二，谪居筠州。筠虽小州，而多古禅剎，四方游僧聚焉。有道全者住黄蘗山，南公之孙也。行高而心通，喜从予游。尝与予谈道，予告之曰：子所谈者，予於儒书已得之矣。全曰：此佛法也，儒者何自得之？予曰：不然。予忝闻道，儒者之所无，何苦强以诬之？顾诚有之，而世莫知耳。儒佛之不相通，如胡汉之不相谙也。子亦何由知之。全曰：试为我言其略。予曰：孔子之孙子思，子思之书曰《中庸》，《中庸》之言曰：喜怒哀乐之未发谓之中，发而皆中节谓之和。中也者，天下之大本也。和也者，天下之达道也。致中和，天地位焉，万物育焉。何以言之？予曰：六祖有言，不思善，不思恶，是汝本来面目。自六祖以来，人以此言悟入者大半矣。所谓不思善不思恶，则喜怒哀乐之未发也。盖中者，佛性之异名，而和者，六度万行之总目也。致中极和，而天地万物生於其间，此非佛法何以当之？全惊喜曰：吾初不知也，今而后始知儒佛一法也。予笑曰：不然。天下固无二道，而所以治人则异。君臣父子之间，非礼法则乱，知礼法而不知道，则世之俗儒不足贵也。居山林木食涧饮，而心存至道，虽为人天师可也，而以之治世则乱。古之圣人中心行道，而不毁世法，然后可耳。全作礼曰：此至论也。是时予方解《老子》，每出一章，辄以示全，全辄叹曰：皆佛说也。予居筠五年而北归，全不久亦化去，逮今二十余年矣。凡《老子解》亦时有所刊定，未有不与佛法合者。时人无可与语，思复见全而示之。故书之《老子》之末。大观二年十二月十日子由题。
