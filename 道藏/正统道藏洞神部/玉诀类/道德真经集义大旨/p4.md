<!-- { "loadSidebar": true } -->
　　第十六教诸侯不尚淫奢，轻繇薄赋，以养於人。《经》云：民之饥，以其上食税之多，是以饥。又云：民多伎巧，奇物滋起。
　　第十七教诸侯权器不可以示人。《经》云：鱼不可脱於渊，国有利器，不可以示人。又云：古之善为道者，非以明民，将以愚之。
　　第十八教理国修身，尊行三宝。
　　《经》曰：我有三宝，保而持之。一曰慈，二曰俭，三曰不敢为天下先。
　　第十九教人修身，曲己则全，守柔则胜。《经》云：曲则全。又云：柔胜刚，弱胜强。又云：柔弱者生之徒。又云：刚强者死之徒。又云：强梁者不得其死。
　　第二十教人理身，无为无欲。《经》云：常无欲，观其妙。又云：不见可欲，使心不乱。
　　第二十一教人理身，保道养气以全其生。《经》云：致虚极，守静笃。又云：专气致柔。又云：为腹不为目，去彼取此。又云：知其白，守其黑。又云：知其子，守其母。又云：绵绵若存，用之不勤。
　　第二十二教人理身，崇善去恶。《经》云：天下皆知美之为美，斯恶已。皆知善之为善，斯不善已。又云：常善救人而无弃人，常善救物而无弃物。又云：善人，不善人之师。又云：挫其锐，解其纷。又云：上善若水。
　　第二十三教人理身，积德为本。《经》云：含德之厚。又云：上德若谷。又云：大丈夫处其厚，不处其薄，居其实，不居其华。又云：君子终日行，不离辎重。
　　第二十四教人理身，勤志於道。《经》云：上士闻道，勤而行之。又云：勇於不敢则活。
　　第二十五教人理身，忘弃功名，不耽俗学。《经》云：绝学无忧。又云：功成名遂身退。又云：功成不居。又云：为道日损。又云：名与身孰亲。
　　第二十六教人理身，不贪世利。《经》云：身与货孰多，得与亡孰病？又云：甚爱必大费，多藏必厚亡。又云：难得之货，令人行妨。
　　第二十七教人理身，外绝浮境，不衒己能。《经》云：不自见故明，不自伐故有功，不自矜故长。又云：大辩若讷，大巧若拙。又云：广德若不足。又云：大音希声。又云：自胜者强。
　　第二十八教人理身，不务荣宠。《经》云：宠辱若惊。又云：持而盈之，不如其已。揣而锐之，不可长保。又云：富贵而骄，自遗其咎。
　　第二十九教人理身，寡知慎言。《经》云：知不知上，不知知病。又云：多言数穷，不如守中。又云：轻诺必寡信，多易必多难。又云：塞其兑，闭其门，终身不勤。
　　第三十教出家之人，道为俗反。《经》云：俗人昭昭，我独若昏。俗人察察，我独闷闷。又云：明道若昧，进道若退。
　　第三十一教出家，养神则不死。《经》云：谷神不死，是谓玄牝。又云：深根固蒂，长生久视之道。又云：善建不拔，善抱不脱。
　　第三十二教人体命，善寿不亡。《经》云：死而不亡者寿。
　　第三十三教人修身，外身而无为。《经》云：后其身而身先，外其身而身存。
　　第三十四教人理心，虚心而会道。《经》云：虚其心，弱其志。
　　第三十五教人处世，和光於物。
　　《经》云：和其光，同其尘。又云：大道泛兮，其可左右。又云：被褐怀玉。
　　第三十六教人理弃绝除嗜欲，畏慎谦光。《经》云：五色令人目盲，五音令人耳聋，五味令人口爽，驰骋田猎令人心发狂。又云：民不畏威，则大威至。
　　第三十七教人裒多益寡。《经》云：以有余奉不足。又云：既以与人己愈有，既以与人己愈多。
　　第三十八教人体道修身，必获其报。《经》云：陆行不遇兕虎，入军不被甲兵。又云：以其无死地。
　　举此三十八别，以明《经》之大意所诠之法。然则此《经》大则包罗无外，细则入於毫间。岂止三十八门，便尽其要。为存教义，泛举大纲，比之秋毫，万分未得其一也。《礼记》云：道也者，不可须臾离也，可离非道也。若为君之无道德，如瞻视之无两目。若为臣之无道德，如胸腹之无五脏。理家之无道德，如尸僵而无气。由是论之，道之於人，不可阙矣。其若离言教绝，指陈玄之又玄、妙之又妙，斯可以神照，不可以言传，道之极矣。
　　王元泽曰：道，一也。而为说有二。所谓二者何也？则有无事也。无则道之本，而所谓妙者也。有则道之末，而所谓徼者也。故道之本出乎冲虚杳眇之际，而其末也散於形名度数之间。是二者其为道一也。而世之蔽者常以为异，何也？盖冲虚杳眇者，常存乎无；而言形名度数者，常存乎有。有无不能以并存，此其所以蔽而不得其全也。夫无者名天地之始，而有名者万物之母，此为名则异，而未尝不相为用也。盖有无者，若东西之相反，而不可以相无。故非有则无以见无，而无无则无以出有。有无之变，更出迭入而未尝离乎道，此则圣人之所谓神者矣。《易》曰：无思也，无为也，寂然不动，感而遂通天下之故。此之谓也。盖昔之圣人常以其无思无为，以观乎妙常，以其感而遂通天下之故，以观其徼。徼妙并得，而无所偏取也。则非神其孰能与於此哉？然则圣人之道，亦可见矣。观其妙所以穷神，而观乎徼所以知化。穷神知化，则天地之道岂有以复加乎？虽然，观乎妙者，惟以穷神而已，而非所以为神也。若夫神则未尝离乎此二者。而此二者，亦不足以为名也，故曰两者同出而异名。同者，同出乎神。而异者，有无之异名也。圣人者能体是以神明其德，故存乎无，则足以见妙，而存乎有，则足以知徼，而卒离乎有无之名也。其上则有以知天地之本，而下焉则有以应万物之始者，凡以此。呜呼，老子之言可谓协於《易》矣。然而卒不能与孔孟并者，何也？盖圣人之於道，未尝欲有所言也。凡所以言者，皆出於应天下之变，而为中才之不知者言耳。以其道虽有无并载，而及其言也，务详於有而略於无。盖《诗》、《书》、《礼》、《乐》、《春秋》之文，皆所以明有。而及其所谓无，则独《易》尝言之而已。然其说也，又必寓之爻象象击，吉凶悔吝之间，而使世之学者，自上观之则见其详乎事物而得其所以有，自下而观之则见其外乎器用而得其所以无。所以贤者观之愈有以自信，而愚者窥之亦不至乎疑而得也。盖他心尝虑曰彼道妙者，非中才之所能及，彼能及之者，又将不言而自谕。苟为不度其如此，而惟妙之欲言也，则是使学者坐而惑之。《老子》者，知有无之相为用，而以为无者本也，故其言详於无而略於有。夫无者，无言可也，而可以详言乎？彼《老子》者既以异乎孔孟矣，而王弼又失孔子之旨。盖其说以无名也，天地之始，天神者，天地之至难名者也，而天下既名之以神矣。然物岂有无名者乎？又以为常有欲也以观其徼，大欲者性之害者也。《易》曰：惩忿窒欲，而《老子》亦曰不见可欲，使心不乱。苟为有欲矣，则将沉溺转徙，丧我以逐物，而莫知所守矣。又何徼之能观乎？此之不察，而曰吾知天地之全，古人之大体也，吁可笑哉。
　　刘仲平曰：常名以无方为体，常道以无体为用。无方者无乎不在，无体者无乎不为。无乎不为，有所可道，则非所谓无方；有所可名，则非所谓无体。故曰道可道，非常道；名可名，非常名。太初有无，无有无名。无有无名者，太始也。太始者，天地之父。故曰无名，天地之始。天地者，万物之母，故曰有名，万物之母。言母则知始之为父，言始则知母之为生。故上言天地之始，而下言万物之母。然而天下之理，有道有常道，有名有常名。所谓太初有无者，无而已矣。所谓无有无名者，名而已矣。盖有无则有名之名矣。故无名者，天地之始而已。而其上又有祖也，妙者道之本，徼者道之末，圣人之妙也，观之以常无；圣人之徼也，观之以常有。故曰常无欲以观其妙，常有欲以观其徼。妙在中，粗在徼，言妙则知徼之为粗，言徼则知妙之为中。故上言欲以观其妙，下言欲以观其徼。盖天无者对有之无，而常无者非无之无，而不为有对也；有对者无之有，而常有非有之有，而不为无对也。不为无对者非有也，不为有对者非无也。故常有者真无是已而非无，常有者妙有事已而非有，故此两者同出而同归之玄也。庄子曰：建之以常无有，言之以太一。盖周读为常无常有。常无也欲以观其妙，常有也欲以观其徼。为其欲以观其妙也，故建以常无。为其欲以观其徼也，故建以常有。若夫徼妙谓忘而无欲观之，则所谓建之以常无有者，冥之而已矣。夫是之谓又玄，而非特同谓之玄，玄之又玄，众妙之门。玄者，妙之体；妙者，玄之用。妙者，同出乎非玄也。
　　刘骥
　　窃以老子之言道德，偶从关尹之请，矢口而成言，肆笔而成书，未尝分为九九章也。后人分为上下二卷，以象两仪之妙用，九九八十一章，以应太阳之极数，令复通而为一。二谕之因名之曰通论，然心困焉而不能知，口辟焉而不能议。浩浩荡荡，不可得而形容。其首章始於道可道非常道，以明道之不可以情求也。末章终於信言不美善者不辩，以明道之不可以言传也。难终难穷、难测难识，仰之弥高，穷之益远，宜若登天然，似不可及也。原其大要，不过致虚极，守静笃，甚易知甚易行。而天下莫能知，莫能行，以开其兑而济其事也。古之善为道者，塞其兑，闭其门，挫其说，解其纷，心不散乱，安在道中，归乎虚静之本，复其性命之原。譬如万物生於根而归根也。归根复命，性修反德，德至同於初，复归於朴，与道同体，绳绳兮不可名，复归於无物，不生亦不灭，无我亦无名，存亡在己，出入无间。故随迎莫见，隐显莫测，不可得而亲，不可得而疏，不可得而利，不可得而害，不可得而贵，不可得而贱，所以能遗物离人，而超然出乎天地阴阳度数之外也。大哉至圣神人，非此门而莫至。知者难言，行者目见，力少功多，要矣妙矣。学者当默识而深造之。若非深造自得，而求之以察，索之以辩，是犹坐井以观天，岂足以窥道德之仿髴耶？
