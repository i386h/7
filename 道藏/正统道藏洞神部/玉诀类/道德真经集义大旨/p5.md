<!-- { "loadSidebar": true } -->
　　赵实庵曰：妙道冲虚，先天立教，至真垂象，龙汉开图，师资承化而之三，劫运交缠而迄九。每於太极，方析浑沦，天地开而事简民淳，三皇作而制器尚象，无机无伪，乌有所谓礼仪？渐劫渐衰，尔乃散乎纯朴，岂经不作，寔文未彰。至言初授於有虞，终成治世；金口载传於姬室，大显玄章。虽累训於百王，又躬传於关令。昔在明皇，御注劝家藏之诏文，载承徽庙，圣言广吾宗之盛典，当时向慕，如在始青，奕世承休，永光有截。至于百家笺注，压轴盈车，各极其心，以诠密意，自非明代，莫遂遵行。皇天之未丧斯文，宜世也有兴乎道，尚悲元学久阙疏文，故三分以列科，庶听观之有总。敢期妙道，幽赐发明，将释此经，略以十门料简：初教起因由、二序教离合、三明宗达趣、四天人宗承、五三洞所摄、六明经殊胜、七明道运启期、八明通别、九明酬因酬请、十依文分判。
　　初、教起因由
　　传曰：法如乎伏羲而成乎尧，历舜禹汤至周而大备。幽厉之后，周室浸微，至老子时天下荡荡无纲纪文章，圣人不作，处士横议，诸疾恣纵，暴兵螫毒，民以摩斓，老子闵周室凌迟，人失性情，欲使之还淳返朴，归之太古，故作《经》，惟厚忠信，尚敦朴，薄礼义，绝圣弃智，使后世之人复见天地之纯，全古人之大体。老子与孔子同时，孔子过周问礼，谆谆之辞，主信与谦。孔子区区，明言仁义，辙环天下，席不暇暖，而时君世主无能用者。则曰凤鸟不至，河不出图，吾已矣夫。世以老子在周衰之日，不尚高明道德，不知孔子当时明言仁义，亦不能振於时哉。盖道者，仁义之总名。仁义不行，又焉取道。教起因由，其在是矣。
　　二、序教离合
　　天下之言道者多矣，殆不过有二说焉。一曰道者虚无恬淡寂寞也，一曰礼义法度政治也。尚虚无恬淡寂寞者为高明，循礼义法度者为中庸。夫以高明者为超脱之流，则隐於嵌岩，宿於枯槁，世无所赖其泽，是自摈而不用於世也。虽天下之大，弃之如弊屣，未肯以一毫累於其心，超然物外，谓之至人。以中庸者为治世之士，则修礼乐，正人伦，谨权量，制法度，世所以赖其为治，是行道而济世者也。既涉中庸，视上古鸿荒未肯以一言载乎其书，处於方内，谓之贤人。是二者定分之后，直若冰炭不相该贯。於戏，是岂真知大道者哉？不思之过尔。夫高明与中庸，同乎圣人之一道，出於圣人之一心，圣人全德，一出一处，无非内圣外王之道也。向所谓虚无恬淡寂寞，非徒为去世遗累之学，以此三者养正也。《易》曰：蒙以养正，圣功也。隐而未显，故曰内圣。兴事造业，故曰外王。虚无也，无用而为众用之祖；恬淡也，无用而为天下之味；寂寞也，至静而为制动之机。德全於此，出而治天下为可也。故物蓄而有礼，刻制以为义，缘情而制法，观天而为度，然后出治之道大明矣。初岂不由性，尽性则知天，性明即通道。《尧典》称尧曰钦明文思，则尧之成政谓之无为。无为之功，皆本於道，是岂道与世特分而为二耶？情生於性，性裂为情，水荡为波，波止为水，其实一也。若谓高明之道与夫中庸更为背驰，非吾圣人作经之意也，向所谓不思之过尔。老子以周衰道微，人失性情，故说上下二经，语夫大全，以救天下后世之失。后之人不明其旨，分之以为方内方外之学。中庸与高明之殊，一是一非，或去或取，三代以还，学者多方，或居一偏，或由一曲。不该不偏，岂能深明治道哉？殆非圆机之圣人不可得而明矣。汉文以敦朴为天下先，区区仅治；晋室以清谈而败俗，浸久而亡。吾谓道德为难知为难行者，以此。或者取其书而读之、茫然而不晓，以谓非圣人之说，岂真知道德者哉？然五千言分其用则有三，一曰无为之道，二曰长生之道，三曰治世之道。谓大道为虚无，而虚无之中有治世之法。谓治世为大道，而治世即大道绪余之功。至於治心养性，金液还丹之方，不可一理而推之。忘言为尽虑，则知上下二经吻合万法。沤和方便，无所往而不通者矣。
　　三、明宗达趣
　　《经》曰：言有宗。《庄子》曰：不离於宗。谓之天人宗本也。序所以顺其理，故曰语道必有序，语道而非其序又安取道？先明宗趣，然后原始要终也。老子作经，先道而后德。庄子九变，先明天而道德次之。庄子之言，事之序也，故先明天。老子之言，道之序也，故首曰道。道以无宗为宗，无祖为祖。圣人作经，以因为主，所因者道，以道为宗，道性至玄。以常极妙，妙极返无，故常道无名，常名无物，有复归无，有无一致。既升玄也，事理兼忘；既入兼忘，重玄始显。善恶初分於六对，妙观速转於无为，出则纵横，入而寥阗，道之大本，实自无为。色空存达人之妙观，无事觉圣人之生定，语非破妄，道必有留，袪除未尽，则不入空空，空空两无，而切防顽钝，谓之清浄。须心月以朗明，谓之无为。存性天而焕若此宗主空虚无物也。庄子曰：以懦弱谦下为表，空虚不毁万物为实。若乃道分宗振，性命两殊，性宗则破约归真，命本则深根固蒂。从无入有，仙人存修练之功；自有入无，性理契冲虚之地。要其极致，道本无为，欲明宗趣，以道为宗，虚无为趣。今分宗趣，别有五对。一教义对教说为宗，义意为趣。二双明对有无为宗，同玄为趣。三约己对柔弱为宗，自胜为趣。四正因对修真为宗，长生为趣。五神化对敦朴为宗，复古为趣。
　　四、天人宗承
　　道与德同也，天与人一也。知同而同之，则大同。知一而一之，则大一。德知有道，则升德而会。道人知有天，则以人而修。天道杳难知，人与天隔。欲通之者，必本於圣人。圣人已矣，则本之经图。考经而知道，则自人而之天。得意而忘象，则由德而入道。太上老君极道之圣人，历劫应化。及乎周衰，明道德以训世。经之旨，以一代所主，则战国之时有小国以下大国，大国以下小国之语。至乎屡言用兵为不祥之器，皆以当世之事以训时主。及言常道，则丹青万世，鼓吹百灵，垂之无穷者也。使道还隆古，则返淳而复朴；治心养性，则返老而还童；涤除万行，则微妙玄通。天子修之则享太平，诸侯守之则镇邦国，卿大夫守之则忠孝，士庶人守之则纯和，方士修之则升真，兵家守之而善胜。此人道之承流也。
　　五、三洞所摄
　　如当部以常道常名，无为清静，无有入无间，视之不见，听之不闻，用之不既，象帝之先，此皆无上大道，非色象可缘。又言六对不齐，宠辱若惊，后身外身，不争柔弱则中小之分。又治人事天莫若啬，治大国若烹小鲜，太上下知有之，无为而民自化，又近平常道分。自修之身及家国天下，曰小以之大，曰慈曰俭不敢为天下先，从爱以及恭用兵，以丧礼处之，沉机有微明之语，如上皆治身之教。又谷神不死，实腹虚心哉，营魄而抱一，精作而会神，恍惚杳冥而有信，与夫易知易行而人莫能知莫能行，此又进乎九丹长生之诀，修练门中系上乘分由，是则谁能定指其宗乘耶？今详味此经，言命有事有理，该贯总摄，互相包含，谓之顿而非无顿也，谓之渐则渐亦兼言当，此经性命混融，自为圆教，酬因酬请，则尹喜为宗，无论无诵，总契经分，大率道之一字已极虚玄。至於修真养命，炼气养神，虽同超证之门，大存制死之术，固常融命理而入道。证极道而无为，故诸经则制命为先，穷极五行变化。
　　六、明经殊胜
　　语道之大，必师其全。语神之功，必主乎变。苟以道为虚寂，魂处灭亡，木石同躯，禽虫类性，岂能通其变邪？诸经出乎道而三乘互差，一性昧其筌而多岐竞裂。故示无为以不言，阐长生以关键，推五行於隐伏，辩药石於寒温，明运度於兴衰，禁邪异於符箓。经图诰诀，别趣殊宗，虽同真一之门，未蹑混融之理。较量殊胜，岂类本经，略举胜因，明十六种：一、以常而尽万法；二、以玄而同有无；三、以示又玄为众妙之门，四、以无为为有为之体；五、以不胜为大胜；六、以无乐而言乐；七、以有数而隐数；八、以大宝为神器；九、以退为进而用兵；十、以言无事而定天下；十一、以复季世而还隆古；十一不以大似不肖物咸归之；十三、以抱一为治身治国之道；十四、以简略而包群经；十五、不言性而性理咸着；十六、总包道德性命而一一证实。以兹研究诸经理趣，岂比大同妙用，神工乌能备举。
　　七、明道运启期
　　天运靡常，得乎时而道斯兴矣。大道无数，同乎人而数所系焉。粤自五劫晦明，元尊抚运，三皇已降，历代宗承，或去取之因时，或兴亡之在事。粤若轩辕禀箓，夏禹传符，尧舜授经，周朝显迹。秦王汉武探求不死之方，窦后孝文笃奉真元之教。唐尊圣祖，学举玄纲。逮宋徽宗渊衷湛挣，睿智光辉，受帝心秘密之言，续道祖将残之命，范传金箓，宫敞神霄，制飞天法轮道藏之文，训混元皇帝道德之旨，广开元学，诏簪褐以三舍之科，宠示道宫，赐掌教以近臣之秩，至于天文宝箓、诗颂符图，皆万世之所未闻。向一时而铺张遽出，人莫可议。事是非常，只因颓运之交，疑有清谈之失，曾不知劫传有日，教亦待时。汉祚隆而河上谈玄，唐室兴而老君示现。世将成治，道不虚行，益增蕊笈之光，当复太平之序。《度人》曰四万劫传。《庄子》曰万世一遇，欲求玄解，姑用筌蹄。披乘之人，无忘大教。
　　八、明通别
　　凡经有通别，通谓通序，别为别序。通序者，论一经之大旨；别序者，经义逐章开陈。若《度人经》前序后序中序，有前章后章，而隐语不在三章之类。今当部若论通别，当以道德为通，八十一章为别。
　　九、明酬请
　　酬因酬请者，当部经首无尔时老君在甚处，为甚人说，如无因请。若考之经传，老君为关令尹喜说。又云先为帝舜说。今直指中周老君为喜说，因为性命之本，大因缘事也。酬则酬喜，临关遮道，邀驾请求妙训，是亦因请明者。按《西升经》关令尹喜见气斋待遇宾，为说道德，列以二篇，其事详矣。
　　十、依文分判
　　经分三分，谓序分、正宗分、流通分。当部首无请问之语，是缺序分；末无信受奉行之语，是缺流通分。今特取葛仙翁序语为序分，八十一章为正宗分，道德推行於世为流通分。又按《灵宝经》发题云：凡经以极果为序，以因为正，以悟为流通。
