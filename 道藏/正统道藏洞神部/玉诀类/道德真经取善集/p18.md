<!-- { "loadSidebar": true } -->
　　御注：世之人爱恶相攻，而有亲疏之态。情伪相感，而有利害之见。用舍相权，而有贵贱之分。反复更代，未始有极，奚足为天下贵。知道者忘言，忘言者泯好恶，忘情伪，离用舍，而玄同於一性之内，良贵至足，天下兼忘，故为天下贵。
　　吕吉甫曰：若然者万物一府，死生同状，无所甚亲，无所甚疏，故不可得而亲，不可得而疏。不就利，不违害，故不可得而利，不可得而害。不荣通，不丑穷，故不可得而责，不可得而贱。夫可得而亲疏、利害、贵贱者，则贵在於物，而物皆贱之。不可得而亲疏、利害、贵贱者，贵在於我，而物不能贱也。其为天下贵，不亦宜乎。
　　不可得而亲疏者，若列御寇居郑圃，人无识者是也。不可得而利害者，若列子辞郑子阳之粟是也。不可得而贵贱者，若曾子居卫是也。
　　此章贵忘言而体道，下文皆默而成之之道也，又孰得而亲疏，利害，贵贱者哉。良贵在我，物莫能贱，故为天下贵。
　　以政治国章第五十七
　　以政治国，
　　体道之常之谓正。正止於一而不变，道之常也。治国之道，以常为贵。孟子曰：一正君而国定矣。
　　以奇用兵，
　　顾欢曰：奇者，变诈也。临难制变，兵不厌诈，三略九奇，九攻百胜，此上将军师静难息寇武之功也。
　　刘仲平曰：杂而不纯者，天下之常心也。流而不制者，天下之常情也。正之为道，异於是矣。故一而不杂者，正之体也。止而不流者，正之用也。一而不杂，则不纯者之所宗也。止而不流，则流而不制者之所主也。是以治国者不可以他求，以正为守而已。若夫用兵则不然，操凶器，临危事，有万之众，央胜负於顷刻之间，有可以制敌，则乘权适变宜，无不可为者。故其容与治国常异，故用奇而不以正也。以无事取天下。
　　御注：正者道之常，奇者道之变，无事者道之真。国以正治，兵以奇胜，道之真无容私焉。顺物自然而天下治矣。
　　《杂说》曰：正可以治一国而已，奇可以用五兵而已。唯其无事者，然后可以取天下。故曰：取天下常以无事。及其有事，不足以取天下。然而汤放武伐，亦可以无事乎。曰：然则汤武者，顺乎天，应乎人，其放伐也，犹放伐一夫尔，未闻有事也。
　　吾何以知天下其然哉？以此。
　　唐明皇曰：以此，下文知之。
　　天下多忌讳，而民弥贫；
　　纂微曰：忌讳，谓禁令也。人君不能无为，而以政教治国，禁网繁密，民虑其抵犯，无所措其手足，避讳不暇，弗敢云为，举动失业，日至贫穷。
　　王元泽曰：事为之禁，则民扰而失业，故贫也。此乱之所始。
　　人多利器，国家滋昏；
　　王弼曰：利器几所以利己之器。民强则国家弱。
　　王元泽曰：有利器则必有机心，机心生则下难知，故国家昏也。
　　人多伎巧，奇物滋起；
　　御注：伎巧胜则人趋末，而异服奇器出以乱俗。
　　王弼曰：民多智慧，则巧伪生。巧伪生，则邪事起。
　　纂微曰：伎巧，谓工伎巧妙也。
　　法令滋彰，盗贼多有。
　　唐明皇曰：无为既失，法令益明，窃法为奸，尽成盗贼，则岂非多有乎。
　　舒王曰：法令者，禁天下之非。因其禁非，所以起伪。盖法出奸生，令下诈起，故曰：法令滋彰，盗贼多有。
　　故圣人云：
　　河上公曰：谓下文也。
　　我无为，而民自化；
　　御注：天无为以之清，地无为以之宁，两无为相合，万物皆化。圣人天地而已，故民日迁善，而不知为之者。
　　尧、舜渊默乎法宫之中，垂拱而视，天民之阜，文武不识不知而顺，帝则垂衣拱手而天下治，此帝王无为而民自化。庄子曰：无为而万物化。
　　我无事，而民自富；
　　河上公曰：我无徭役征召之事，民安其业，故皆自富也。
　　《类解》曰：心既无为，迹又无事，四民乐业，百姓丰饶。此反天下多忌讳而民弥贫。
　　上无事则不兴力役，岂夺农时，而民自富。此申上文弥贫之义。
　　我好静，而民自正；
　　王元泽曰：好静则复性。上复性则民亦复性，故自正。申上文盗贼之义。
　　羊祜曰：我动则民邪，我静则民正。此反人多利器国家滋昏。
　　我无欲，而民自朴。
　　唐明皇曰：无为则清静，故人自化。无事则不扰，故人自富。好静则得性，故人自正。无欲则全和，故人自朴。此无事取天下矣。朴者，性之全。我性全而无欲，民亦无欲，而自朴也。此申上文奇物之义。此章主无事以取天下也。自天下多忌讳至盗贼多有，此有事以取天下之过也。自我无为而民自化至我无欲而民自朴，此无事以取天下之证也。
　　其政闷闷章第五十八
　　其政闷闷，其民淳淳；
　　河上公曰：其政教宽大闷闷昧昧，似若不明，故民淳淳富厚，相亲睦也。
　　唐明皇曰：政教闷闷无为宽大，人则应之淳淳然而质朴矣。
　　吕吉甫曰：淳淳者，言其不於薄也。
　　其政察察，其民缺缺。
　　唐明皇曰：政教察察，有为苛急，人则应之，缺然而凋弊矣。
　　舒王曰：闷闷者，无所分别。唯其无所分别，则常使民无知无欲，故其民淳淳察察者，有所分别也。有所分别，则其民不能无知无欲，而常缺缺矣。
　　吕吉甫曰：缺缺者，言其不全於朴。
　　祸兮福所倚，
　　河上公曰：倚，因也。夫祸因福而生。人遭祸而能悔过责己，修善行道，则祸去福来。
　　福兮祸所伏。
　　河上公曰：祸伏匿於福中。人得福而为骄恣，则福去祸来。
　　唐明皇曰：倚，因也。伏，藏也。上言其政闷闷，俗则以为无政理之体，人反淳淳然而质朴。此则祸为福所因也。其政察察，而俗则以为有政理之术，人乃缺缺然而凋弊，此福为祸之所藏也。
　　祸福倚伏在吉凶之域者，将何处也。盖祸至不惧，省躬自咎，以免於祸而已，将处乎祸与福之间也。若是则祸亦不至，福亦不来，祸福无有，恶有人灾。庄子：宁於祸福。
　　孰知其极，
　　河上公曰：祸福更相生，谁能知其穷极。
　　孙登曰：孰，谁也。极，尽也一夫祸福相因，倚伏无定，祸因福至，福假祸来，孰知其尽也。
　　其无正邪。
　　王元泽曰：大运不留当时者，为是欲定其正，而不知正不可常，则可谓智乎。虽然以为无正者，是以无正为正者也，邪者疑辞，亦不定乎无正也。
　　正复为奇，善复为妖，民之迷，其日固久。
　　御注：通天下一气尔。今是而昨非，先迕而后合，神奇臭腐，相为终始，则奇正之相生，妖善之更化，乃一气之自尔。天下之生久矣，小惑易方，大惑易性，自私之俗，胜而不明乎。祸福之所倚伏，且复察察以治之民，安得而反其真乎。
　　陆佃曰：其无正邪，盖有正者有正，正者所谓正，正者无正是也。夫唯无正，故能超乎吉凶之表，而无祸无福，以知其极也。若夫未能致於无正之地，而流於吉凶之域，则一祸一福，其运如轮，其循如环，终於迷而已矣。故曰：正复为奇，善复为妖，民之迷，其日固久。
　　是以圣人方而不割，
　　御注：方者，介於辨物大方，无隅止而不流，无辨物之迹。
　　顾欢曰：方正其身，妖奇自隔，不以其方割，彼从我也。
　　廉而不刿，
　　廉者，矜於自洁。大康不嗛，清而容物，无刻制之行。
　　王弼曰：廉，清康也。刿，伤也。以清康清民，令去其邪，令去其污，不以清康，刿伤於物也。
　　直而不肆，
　　河上公曰：肆，申也。圣人虽直曲己从人，不自申也。
　　王弼曰：以直导物，令去其僻，而不以直，激拂於物，所谓大直若屈也。
　　王元泽曰：直而肆则有其直。大直於理，为直而常，委曲以从理。
　　《书》曰：直而温，温则不暴内。直而外，不暴以凌物。所谓不肆也。
　　《语》曰：质直而好义。
　　光而不耀。
　　御注：直而肆则凌物而态生，光而耀则扬行之患至。内直而外曲，用其光而复归其明，其唯圣人乎。民之迷也，以方为是者，如子莫之执乱口中。以康为是者，如仲子之操。知伸而不知屈，知彰而不知微，以夸世末之弊俗，而失圣人之大全，岂足以正天下。圣人所以正天下者，何哉，如斯而已。
　　王元泽曰：光以爚物，谓之耀。和其光归其明者，岂耀以爚物哉。
　　此章言祸福正奇善妖相生，而不可知民之迷。此固以久矣，柰何复以察察之政始之，则民安得全其朴乎。是以圣人虽方康直光以处己，然未尝显迹以示人，盖取此闷闷，去彼察察，而宁於祸福也。
　　治人事天章第五十九
　　治人事天，莫若啬。
　　御注：保其精神而不以外耗内者，啬也。精神四达并流而无所不极，上际於天，下蟠於地，化育万物，其名为同帝。人之所以为人，天之所以为天者也，唯音也。爱养精神，然后俯治人，仰事天。故曰：治人事天，莫若啬。
　　夫唯啬，是谓早复；
　　吕吉甫曰：夫唯啬，其精神而不用，则早复也。苟唯不啬而费之。至於神敝精劳，虽欲反其情性，亦无由入矣。其於复也，不亦晚乎。故曰：夫唯啬，是谓早复。
　　王元泽曰：动极而静，则其复晚矣。唯啬者不侈於费，已其去本也，未尝远。故复静为早。
　　早复谓之重积德；
　　吕吉甫曰；人之生也，固足於德矣。诚能音而早复之，则德日益以充。故曰：早复谓之重积德。
　　王元泽曰：德不外耗则积於内，而资纳无穷，则其为积也。积之又积者也。
　　重积德，则无不克；
　　御注：能胜之谓克。宰制万物，役使群动，而无所不胜者，惟德而已。
　　吕吉甫曰：重积德则德之至也。至德者，火不能热，水不能溺，寒暑不能害，禽兽不能贼，安往而不克哉。故曰：重积德，则无不克。
　　无不克，则莫知其极；
　　御注：德至於无所不胜，则泛应而不穷，孰知其极也。
　　吕吉甫曰：夫有所不克，则其道有时而极也。无所不克，则孰知其极。故曰：无不克，则莫知其极。
　　莫知其极，可以有国； 
　　御注：体尽无穷，则其於用天下也，有余裕矣，况有国乎。
　　吕吉甫曰：夫有土者，有大物也。有大物者，不可以物。物而不物，故能物物。莫知其极，则不物而能物物者也。虽有土者，而无累矣。故曰：莫知其极，可以有国。
　　有国之母，可以长久。
　　御注：道为万物母。有道者，万世无弊。
　　舒王曰：国者皆出於道也，故以道为母，如此则没身不殆也。故曰：可以长久。
　　是谓深根固蒂，
