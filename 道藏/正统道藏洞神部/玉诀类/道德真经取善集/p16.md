<!-- { "loadSidebar": true } -->
　　温公曰：言十人之中，大约柔弱以保其生者三，刚强以速其死者三，虽志在爱生而不免於趋死者亦三。其所以爱生而趋死者，由其自奉养太厚故也。
　　《经》曰：人之轻死，以其求生之厚，是以轻死。夫唯无以生为者，是贤於贵生。
　　盖闻善摄生者，
　　河上公曰：摄，养也。
　　纂微曰：老氏不自言摄生，而曰盖闻者，谦之辞。摄，卫也。於卫生之中得其精微，故曰善摄生者尔。
　　陆行不遇兕虎，入军不被甲兵。
　　河上公曰：陆行不遇兕虎，自然远避害不干也。入军不被甲兵，不好战以杀人。
　　成玄英曰：此明三毒不能伤害，若摄生无生，则害不能害，既内无三毒，则外三毒不伤，是以陆行不遇兕虎，入军不被甲兵也。何者，夫虎主嗔，兕主痴，兵主贪。
　　兕无所投其角，虎无所措其爪，兵无所容其刃。
　　舒王曰：惟善摄生者，则能无我。无我则不害於物，而物亦不能害之矣。
　　庄子曰：人能虚己以游世，其孰能害之。
　　夫何故？以其无死地。
　　王元泽曰：无死地者，由其无生。彼无生者，湛然常生，而不自生，故未尝死，未尝生。道至乎此，则虽其形有禅，而神未尝变，安得死乎。此中国之神圣，而西方之佛也。若然者变化无常，水火不能焦濡，斫不能创病，乘虚触实，往无不通，则物欲有之而不得，况能伤之哉。或曰：然则何以谓之摄生。曰：降此一等，便为死生。所有摄生，必至於此，然后生常存也。是比於含德之厚者，又其至矣。
　　温公曰：兕虎以喻强暴。处强暴之间而不见害者，以其柔弱不争故也。
　　罗什曰：地，犹生也。以其摄生无生，故三毒不能伤害。
　　此章言生死之道，以十言之，各具三焉。惟善摄生之人，道通於一，出此三类，虽虎兕刀兵亦不敢伤害，故言以其无死地。
　　道生之章第五十一
　　道生之，德畜之，物形之，势成之。
　　御注：形质既具，体势斯成，长短之相形，高下之相倾，其势然也。
　　吕吉甫曰：万物之生，常本於无名之物，而其畜常在於一而未形，物得以生之际。无名者，道也。一而未形，物得以生者，德也。及其为物，则特形而已，非其所以生且畜也。已有形矣，则裸者不得不裸，鳞介羽毛者不得不鳞介羽毛，以至於幼壮老死不得不幼壮老死，皆势之铃然也。故曰：道生之，德畜之，物形之，势成之。
　　道生神，德布气，流动而生物，物生成理谓之形。是以万物莫不尊道而贵德。
　　吕吉甫曰：势出於形，形出於德，德出於道。道德本也，形势末也，本尊而末卑，本贵而末贱，是以万物莫不尊道而贵德。
　　道者，万物之所由也，降纯精而生物之性。德者，物之所得也，舍和气而养物之形。道生物而为父，则道尊而物卑。尊故能胜物而小之。庄子所谓真君是也。德畜物而为母，则德贵而物贱，故物莫能贱之。庄子所谓真宰是也。尊者如君父，贵者如金玉，此尊贵之异也。
　　道之尊，德之贵，夫莫之爵，而常自然。
　　唐明皇曰：言道德之尊贵，非假爵命，但生成之功被物，而常自然尊贵尔。
　　王元泽曰：命於天则为天子，命於天子则为诸侯，有所受命则出命者能贱之。唯道在万物之先，而制其命，孰能爵之。故常自然也。
　　故道生之畜之，长之育之，成之熟之，养之覆之。
　　奥也。万物化作而道与之生，万物敛藏而道与之成。出乎震，成乎艮，养乎坤，覆乎乾，刚柔相磨，八卦相荡，若有机缄而不能自已，道实冒之。
　　纂微曰：上言道生之，德畜之。此不言德者，以道之一气无不贯穿，而略其德之文也。夫受其精之谓生，函其气之谓畜，遂其形之谓长，字其村之谓育，辅其功之谓成，终时之谓熟，保其和之谓养，护其伤之谓覆。此八者，大道之元功也。肖翘蠕动之物，得不尊之贵之乎。
　　生而不有，为而不恃，长而不宰，是谓玄德。
　　御注：生则兆於动出，为则效於变化，长则见於统一。道之降而在德者尔。然生而不有其功，为而不恃其能，长而不睹其刻，制之巧非德妙，而小者孰能与此，故曰是谓玄德。
　　纂微曰：此都结上生畜等八义也。言道之生乎万物，若显其有，则收其仁矣。养乎万物，若恃其为，则居其功矣。长育群材，成熟庶类，载覆动植，若矜其宰，则处其长矣。有是而退藏於密，可谓阴德深矣、远矣。
　　唐明皇白：具如载营魄章所释。彼章言人修如道，此章言道用同人。
　　此章言道德生畜万物，万物尊贵道
　　德。道至尊，德至贵，孰能爵之，常自然而已。然散而言之，则有道德之异。合而言之，皆出於道。故以玄德终焉。是以知道德混沌，玄妙同也。
　　天下有始章第五十二
　　天下有始，以为天下母。
　　吕吉甫曰：天下有始，以为天下母。则《经》所谓五？不知其名字之曰道者是也。无名，天地之始。有名，万物之母。道常无名而为天下母，何也。盖有名徒为万物母，而未足为天下母。无名，天地之始。则自天而下，皆生於无名，故曰天下有始，以为天下母也。
　　始者，道也。道为天下万物母也。始与母皆道也。自其气之始，则谓之始。自其生生，则谓之母。有始则能生生矣。
　　既得其母，以知其子。
　　御注：道能母万物而字之，则物者其子也。通於道者，兼物物，故得其母，以知其子。
　　王元泽曰：万物由道以出，道为之母，物谓之子。得道则万物之理，不待识而知。
　　既知其子，复守其母，
　　河上公曰：既知天下万物之理，当复守道反无为。
　　没身不殆。
　　王元泽曰：夫见理之后，逐理不反，则妄作为凶，失道远矣。故知子守母，乃常不殆也。
　　既知其子，复当守道，弃智虑反无知以自保，故终无危殆之患。
　　塞其兑，闭其门，终身不勤。
　　河上公曰：兑，目也。使目不妄视。门，口也。使口不妄言。
　　吕吉甫曰：此则守母之谓也。心动於内，而吾纵焉，是之谓有兑。有兑则心出，而交物我，则塞其兑而不通，不通则心不出矣。物引於外，而吾纳焉，是之谓有门。有门则物入，而扰心我，则闭其门而不纳，不纳则物不入矣。内不出，外不入，虽万物之变，芸芸於前，各归其根，而不知矣。夫何勤之有哉。
　　开其兑，济其事，终身不救。
　　舒王曰：没者，存之对。终者，始之对。以事对门者，闭其门，则事之不入可知矣。济其事，则门之不闭可知矣。
　　裴处恩曰：开其五欲之门，济其六尘之事，心神内疲，耳目外困，终身劳倦也。
　　见小曰明，
　　纂微曰：此谓防於未萌，治於未乱也。若知塞兑闭门之术，是见於微小也。见微小则事不能昏，可谓明矣。夫惟守其母者，每见其心於动之。微小者，道之微。见道之微者，自知而已，故无不明。
　　守柔曰强。
　　张君相曰：顺道无违曰柔，始终不损曰强。
　　吕吉甫曰：守无形之至柔，而物莫之胜也。
　　用其光，复归其明，
　　御注：明者，光之体。光者，明之用。圣人之应世，从体起用，则辉散为光。摄用归体，则智彻为明。显诸仁，藏诸用，如彼日月万物，皆照而明，未尝亏，所以神明其德者是也。
　　河上公曰：用其光於外，复当反其光明於内，无使精神泄也。
　　无遗身殃，是谓袭常。
　　御注：物之化无常也。惟复命者遗物离人，复归於明，而不与物俱化，故体常而无患，与形谍成光者异矣。
　　顾欢曰：若开其兑，济其事，殃咎必至。至非外祸，是自与身殃。
　　回光反照，内视存神，不为漏失，则终身不至於有殃咎，是谓密合常久之道。此章主守母之义也。道者物之母，而物者道之子。塞兑闭门，见小守柔，以至应物用光复当反照，皆守母之义也。故其道常存，永无殃咎，是密用真常之道也。
　　使我介然章第五十三
　　使我介然有知，行於大道，唯施是畏。
　　陆佃曰：夫道以无欲守，以无知行，故曰：使我介然有知，行於大道，唯施是畏。盖有知者，於内不能无所矜，於外不能无所徇，是以动而有所畏。
　　介者小而辨，於物小有知，於道而由大。道以行者，己惮於施设矣。况有大知者乎。何则至人之道，不以末伤本也。施为盛於外，则根本虚於内矣。故行於大道者，纤虑不萌，万缘俱患，不容有介然之知矣。啮缺问王倪，所队四问而四不知。
　　大道甚夷，民甚好径。
　　陆佃曰：不由道路，取疾而行，谓之径。
　　夷，平易也。径，邪不平正也。迷民舍大道而弗由，好邪径而求捷，欲速以邀近功，用知求道而去道也远。又岂知大道以不知而知，则夷之甚者也。民乃欲以有知求之，是好径而不知所内也。澹台灭明者，行不由径，是行於大道也。邪径之弊，具如下文。
　　朝甚除，
　　顾欢曰：除，修也。好径之人，唯以修朝为善也。
　　纣惟宫室台榭，楚之章华，秦之阿房，皆是也。
　　田甚芜，
　　河上公曰：高台榭，宫室修，农事废，不耕治，而失时也。
　　顾欢曰：草长曰芜。芜，荒废也。夫峡宇雕墙，穷侈极丽，则人力凋尽，田芜荒废，内明徇名好利，弃少求多，道业不修，丹田芜废也。
　　田莱多荒，《诗》所以刺幽王也。
　　仓甚虚，
　　舒王曰：朝甚除，治也。其田反至於芜，其仓反至於虚。仓，本也。今乃芜虚，是由人弃大道，而趋邪径也。
　　王元泽曰：田事治，仓积实，国之本也。今务除其朝廷，以为一时之荣观，而不恤根本之已竭，岂持久之道乎。明以末伤本者，皆然也。
　　服文彩，
　　河上公曰：好饰伪，贵外华。
　　青赤为文，色丝为采。
　　带利剑，
　　成玄英曰：黼黻文绣，以丽其身。干将镆铘，以卫其命。
　　厌饮食，财货有余。
　　韩非曰：夫入其国，其政教可知也。观朝阙甚修除，墙宇甚雕峻，则知国君好土木之功，多游嬉之娱矣。观田野甚荒芜，农事失耕治，则知国君好力役，夺民时矣。观仓廪甚空虚，农夫多殍饿，则知国君好末作，废本业矣。观衣服多文采，质丧而贵华，则知国君好淫巧，蠹女工矣。观佩带皆利剑，刚强而竞斗，则知国君好武勇，生国患矣。观饮食常厌饮，烹肥而击鲜，则知国君好醉饱，忘民事矣。观财货常有余，务多藏珍异，则知国君好聚敛，困民财矣。仲尼曰：百姓不足，君孰与足，此之谓也。
　　唐明皇曰：烹肥击鲜，重滋味，厌饮足也。聚敛积实饶珍异。
　　王元泽曰：侈费於外，以取一时之适，而忘本业，此明好施以伤本者。一本作货财。
　　纣实鹿台之财，盈巨桥之栗。
