<!-- { "loadSidebar": true } -->
　　御注：畸於人者侔於天，人之所利，天之所恶，孰从而知之。
　　是以圣人犹难之。
　　御注：顺天者存，逆天者亡，虽圣人不敢易也。
　　天之道，不争而善胜，
　　御注：万物之出，与之出而不辞，万物之归，与之归而不逢，是谓不争。消息满虚，物之与俱，而万物之多，皆所受命，是谓不争而善胜。
　　唐明皇曰：此下言天道谦虚，以戒人事勇敢，天不与物争，四时盈虚，物无违者，故善於胜。
　　不言而善应，
　　王元泽曰：天何言哉，四时行焉，百物生焉，福善祸淫，酬酢万变，无一不生。
　　刘仁会曰：寂寞无声，故曰不言。有感则报，故言善应。
　　不召而自来，
　　御注：有所受命则出命者能召之矣。万物之纷错，而天有以制其命，孰得而召之。健行不息，任一气之自运而已。
　　繟然而善谋。
　　蔡子晃曰：虽坦荡平夷，善能谋图，善恶毫分不差。
　　王元泽曰：常易故坦然，知险故善谋。
　　天网恢恢，疏而不失。
　　御注：密而有间，人所为也。天则虽疏而无间。积善积恶殃庆各以其类，至所以为不失，且争而后胜，言而后应者人也。天则不争而善胜，不言而善应。召之则至，难於知天者人也。天则不召而自来，坦然而善谋。惟圣人为能体此，故不就利，不违害，常利而无害，所以与天合德，异夫勇於敢者。
　　曹道冲曰：物不能逃者，天网也。恢大疏略，物无漏者。
　　包罗上下六合，万物不能逃其内者，天网也。恢恢，甚大。虽则疏略，赏善祸淫，毫分不失。此章言勇於敢与不敢。夫勇敢者天之所恶，虽圣人犹难於勇敢。下文言天道谦虚，当视以为法。
　　民常不畏死章第七十四
　　民常不畏死，奈何以死惧之？
　　顾欢曰：奈何，犹如何也。道德陵夷，刑罚深酷，则生不足怀，死不足畏。人不畏死，本由刑政之苛，如不慕大德以生，人更设严刑以惧，物民将抵冒而终不化修已。奢淫则精穷气竭，万神交落，动之死地，不能制情遣欲，更为险行惊神。
　　上失其道，民无常心，以抵冒法禁，何死之畏，上犹以死惧之，釿锯制焉，绳墨杀焉，而乱终不止，则秦以下是也。
　　若使民常畏死，而为奇者，吾得执而杀之，孰敢？
　　御注：天下乐其生而重犯法矣。然后奇言者有诛，异行者有禁。苟卿所谓犯治之罪固重也。
　　河上公曰：以道教化，而民不从，反为奇巧，乃应以王法，执而杀之，谁敢有犯者。老子伤时，王不先以道德化人，而先刑罚。
　　王弼曰：诡异乱真，谓之奇也。
　　常有司杀者杀。
　　唐明皇曰：如此奇诈之人，天网不失，是常有司杀者杀之。
　　杜光庭曰：司，主也。天之养人也厚矣。爱人也至矣。南官丹箓赏善而司生，北宫黑簿纪过而主死，天地万神，司察善恶，以惩以劝，俾其革恶而迁善也。故有功者延年，有罪者夺算，毫分无失，如阳宫之考较焉。天有司命四司之星，在虚危之间，人星之侧，以司於人。此四司星者，《三元经》所谓天之司杀也。
　　夫代司杀者杀，是谓代大匠斲。
　　河上公曰：人君欲代杀之，是犹拙夫代大匠斲木，乃劳而无功也。
　　夫代大匠斲，希有不伤其手矣。
　　河上公曰：人君行刑罚，犹拙夫代大匠斲木也，必方圆不得其理，还自伤其手。代天杀者，失其纪纲。不得其纪纲，则反受其殃也。
　　吕吉甫曰：圣人以道治天下者，宜如何哉。常有司杀者杀，勿代之而已矣。何谓常有司杀者杀，天网恢恢，疏而不失，天讨有罪，五刑五用，则司杀者天之谓也。刑戮者有出於好恶而不用於天讨，则是代司杀者杀也。代司杀者杀，是代大匠斲，希有不伤其手者，则代司杀者杀，其伤可知。
　　此章言民无常心而不畏死，当先化之以道，不可威之以刑。若民畏死而为奇者诛之，孰敢有犯。然不可以自杀，而有天之司杀者，若代杀之，是犹代大匠斲，未有不伤其手矣。
　　道德真经取善集卷之十一竟
　　道德真经取善集卷之十二
　　宋饶阳居士李霖集
　　民之饥章第七十五
　　民之饥，以其上食税之多，是以饥。
　　御注：赋重则田莱多荒，民不足於食。
　　吕吉甫曰：一夫耕足以食数口，则奚至於饥哉。而至於饥者，非以其上食税之多故耶。
　　王元泽曰：张官赋禄制礼用，则将以富民也。而费多增税末盛本衰，适使之饥而已。
　　幽王赋重而楚茨之。《诗》刺魏君重敛而《硕鼠》之诗作。
　　民之难治，以其上之有为，是以难治。
　　御注：政烦则奸伪滋起，民失其朴。
　　刘进喜曰：有为则政烦，无为则事简，简则易从，烦则难治。六情难制，由一心之有为。
　　吕吉甫曰：织而衣，耕而食，是谓同德，奚难治哉。而至於难治者，非以其上之有为，故难耶。
　　王元泽曰：任察生事，将以治民，而人困俗雕，巧伪弥出，愈难治矣。观上古与后世，即其验也。
　　无为而治者，舜之所以为帝。垂拱而治者，武之所以为王。帝王兴成，皆原於此。《经》曰：为无为则无不治矣。
　　人之轻死，以其求生之厚，是以轻死。
　　纂微曰：赋重政烦，民亡本业，则竞求宝货而触法犯禁，轻就死地，以其求养生之具太厚，致有蹈水火而不惧，逆白刃而不惊者，故曰：是以轻死。
　　吕吉甫曰：甘其食，美其服，安其居，乐其俗，则奚至於轻死哉。而至於轻死者，非以其生生之厚，故轻死耶。
　　温公曰：求利所以养生也，而民常以利丧其生。
　　矜生太厚，欲利甚勤，独刑蹈险，视死轻矣。
　　夫唯无以生为者，是贤於贵生。
　　御注：庄子曰：达生之情者，不务生之所无以为。无以生为者，不务生之所无以为。弃事而遗生故也。弃事则形不劳，遗生则精不亏，形全精复，与天为一，所以贤於贵生。贵生则异於轻死，遗生则贤於贵生。推所以善吾生者而施之於民，则薄税敛，简刑罚，家给人足，画衣冠异章服而民不犯，帝王之极功也。此章言赋重政烦，民亡本业，是以轻死。此三事皆以末伤本者也。贵生则异於轻死，无以生为则贤於贵生。
　　人之生章第七十六
　　人之生也柔弱，其死也坚强。
　　河上公曰：人生含和气，抱精神，故柔弱。人死和气竭，精神亡，故坚强。
　　万物草木生也柔脆，
　　河上公曰：和气存也。
　　其死也枯槁。
　　河上公曰：和气散也。
　　严遵曰：阳气之所居，木可卷而草可结也。阳气之所去，水可凝而冰可折也。
　　故坚强者死之徒，柔弱者生之徒。
　　河上公曰：以其上二事观之，则知坚强者死，柔弱者生。
　　唐明皇曰：欲明守柔弱者全生保年，为强梁者亡身失性也。
　　吕吉甫曰：道之为物，无形而不争，则天下之至柔弱，而人莫之喻也。故以有形喻之，人之生也柔弱，其死也坚强。草木之生也柔脆，其死也枯槁。则虽有形者，亦以坚强而死，柔弱而生，而况体无形之道，而不致於柔弱，其可得乎。
　　是以兵强则不胜，
　　御注：抗兵相加，哀者胜矣。
　　王真曰：夏商之裔，以百万之师，而倾四海。始皇之末，以一统之业，而丧九州。项羽忽霸而遽亡。王莽既篡而旋灭，符坚狼狈於淮上，隋炀分崩於楚宫。此数家兵皆多至数兆，少犹数亿，无不自恃其成，以取其败，此皆兵强则不胜之验也。
　　兵恃其强则必骄矜。骄矜者，败亡之道也。秦皇至强，不二世而亡。项氏暴强，不旋踵而灭。
　　木强则共。
　　御注：拱把之桐梓，人皆知养之。强则伐而共之矣。
　　林木茂而斧斤至，木强则伐而共之。
　　强大处下，柔弱处上。
　　御注：柔之胜刚，弱之胜强，老氏之道术有在於是，庄子以濡弱谦下为表。
　　仰观乎天，天积气而在上，地积形而在下。远取诸物，木条柔而在上，干坚强而在下。以此推之，则坚强居下，柔弱处上，可知矣。
　　是篇泛论人物皆以柔弱者生，坚强者死，欲全生道者，可不鉴兹。
　　天之道章第七十七
　　天之道，其犹张弓乎。高者抑之，下者举之，有余者损之，不足者与之。
　　御注：天之道以中为至，故高者抑之，不至於有余。下者举之，不至於不足。将来者进，成功者退，四时运行，各得其叔。
　　严遵曰：夫工人之为弓也，无杀无生，无噏无张，制以规矩，督以准绳。弦高急者，宽而缓之，弦弛下者，摄而上之，其有余者，削而损之，其不足者，补而益之，弦质相任，上下相权，平正为主，调和为常，故弓可抨而矢可行。夫按高举下，损大益小，
　　天地之道。
　　张君相曰：用弓之道，高者恐过，故抑之令不高。下者不及，故举之令不下。不下不高，中前期也。为行之道，亦务中平，太高则众所不容，伤下则非议所聚，抑高举下，合理源也。
　　唐明皇曰：张弓如此，乃能命中，是犹天道亏盈益谦，欲令人君法天字人，故示抑高举下之道。
　　天之道损有余补不足。
　　御注：满招损，谦受益，时乃天道。
　　人之道则不然，损不足以奉有余。
　　御注：人心排下而进上，虐独而畏高明。
　　王元泽曰：人道任情，故不均。
　　河上公曰：人道与天道反也。世俗之人，损贫益富，夺弱与强。
　　孰能以有余奉天下，唯有道者。
　　御注：不虐独而罄者与之，不畏高明而饶者损之，非有道者不能。
　　河上公曰：谁能居有余之位，自省爵禄，以奉天下不足者乎。唯有道之君能行也。
　　王元泽曰：有道者，与天合道。
　　是以圣人为而不恃，功成不居，其不欲见贤。
　　罗什曰：得此虚通而无思无虑，岂有心智而欲贵己之贤能。不恃其为，无自伐之心。不居其功，无自满之志。恃为处功则见贤，见贤则是以有余自奉招损之道也。
　　此章言天之道以中为至，故抑高举下，损有余补不足。圣人法天，不恃为处功以示其贤，故受益而无损。非知天者，不能与此。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。
　　吕吉甫曰：天下之物，唯水能因物之曲直方圆而从之，则是柔弱莫过於水者也。而流大物，转大石，穿突陵谷，浮载天地，唯水为能，则是攻坚强者无以先之也。所以然者以其虽曲折万变，而终不失其所以为水，是其无以易之也。
　　水随物万变而不易己者，以其柔弱故也。人能体此，虽应万殊之变，而吾心常一，故能胜物而不伤。
　　故柔胜刚，弱胜强，天下莫不知，莫能行。
