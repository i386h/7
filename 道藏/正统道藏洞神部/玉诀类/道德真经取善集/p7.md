<!-- { "loadSidebar": true } -->
　　小明为昭，不明为昏。察察，苛细也。闷闷，宽大也。流俗之人，务学作智，察见细微，智料隐匿，以为昭昭之明。昭者，非大明也。绝学之人，体道去智，物我兼忘，不生分别，故若昏也。昏者，非性昏也，若之而已。推昭昭之意以从政，则察察然苛细矣。所谓人太察则无徒也，推若昏之意以从政，则闷闷然宽大矣。所谓常宽容於物，不削於人也。
　　忽若晦，寂兮似无所止。
　　御注：渊静而性定，道之全体。变动而不失，道之利用。
　　众人皆有以，我独顽似鄙。
　　御注：桂可食，故伐之。漆可用，故割之。人皆知有用之用，而莫知无用之用。众人皆有以是谓有用之用，我独顽似鄙是谓无用之用。《传》曰：心不则德义之经为顽古者，谓都为美，谓野为鄙，顽则不饰智，鄙则不见美，神人以此不材。
　　马巨济曰：以，用也。众人之学，求用於世，所谓有用之用也。亦安知绝学之无用为真有用哉。顽似鄙是也。盖昭昭察察，则本末的然，非於无用者也。故次之以有，以顽，无用也，鄙野也，似野人不学无用故也。
　　我独异於人，而贵求食於母。
　　马巨济曰：此结成上文婴儿未孩之义。婴儿以母为本，未孩则食其本，既孩则食其末。夫道本也，学末也。人食末，我食本，此其所以异也。然圣人不尚异而独异者。此篇主绝学为辞，方俗学之溺如此，则非异俗无以救俗故也。
　　此章主绝学为言。篇中句句皆有绝学之意。若不绝学，则闻见之多，以博溺心，於道为尘。故篇终又言贵食於母，盖母者道也。惟绝学则养道，此有道者，所以异於俗也。
　　道德真经取善集卷之三竟
　　道德真经取善集卷之四
　　宋饶阳居士李霖集
　　孔德之容章第二十一
　　孔德之容，唯道是从。
　　御注：一阴一阳之谓道，物得以生之谓德。道常无名，岂可形容二所以神其德。德有方有体，同焉皆得，所以显道。性修反德，德至同於初，故唯道是从。
　　纂微曰：道常无名，唯德以显之。至德无本，顺道而成之。言大德之人，容状若於诸相，岂可见邪。唯有顺道之容，仿髴露是其状矣。动容周旋中礼，盛德之至也。盛德容貌若愚，岂可见邪。唯从事於道之容，略可见矣。故目视耳听鼻闻口言手持足行，无非道也。故唯道是从。
　　道之为物，唯恍唯惚。
　　御注：道体至无，而用乃妙，有所以为物。然物无非道。恍者，有象之可况，惚者，有数之可推。而所谓有者，疑於无也。故曰：道之为物。
　　顾欢曰：欲言定有，而无色无声。言其定无，而有信有精。以其体不可定，故曰唯恍唯惚。如此观察，名为从顺於道，所以得。
　　马巨济曰：无若有曰恍。有若无曰惚。此即道之物也。道以恍惚无物，则复归於无物矣，所谓不可容者也。
　　王元泽曰：道兼阴阳，阴阳之微，若无若有，谓之恍惚。
　　惚兮恍，其中有象。恍兮惚，其中有物。
　　御注：见乃谓之象，形乃谓之物。恍惚之中，象物斯具，犹如太空变为雷风，犹如大块化为水火，以成变化，以行鬼神，是谓道妙。
　　杳兮冥，其中有精。
　　御注：杳者，幽之极。冥者，明之藏。杳冥之中，至阴之原，而天一所兆，精实生焉。
　　其精甚真，其中有信。
　　王元泽曰：精者，形生之始。精无不真，而更云甚真者，由物有失理丧，精况於人伪故也。杳冥之精，万物作类，而物之生者，各正性命度数法象，一有仪则，可以前知无或差舛，此之谓信。庄子曰：未形有分。精者，天德之至。真则不伪，信则不差。
　　自古及今，其名不去。
　　河上公曰：自，从也。从古至今，道常在不去。
　　王元泽曰：常道常名，未尝变易。
　　马巨济曰：万物变化，名号随易。
　　昔曰为是，今曰为非，在古今以独存者，道而已。
　　以阅众甫。
　　王弼曰：众甫，物之始也。以无名阅万物始也。
　　阅，披阅也。甫，本始也。言道常住，故能遍阅万物之本始。阅如阅人多矣之阅。
　　吾何以知众甫之然哉，以此。
　　苏子由曰：圣人所以知万物之所以一者，精也。式者，法也。一者多之宗。圣人以少得天下，以多惑。圣人抱一而不离於精，天下弃多而归一，故为天下法式。
　　不自见，故明；
　　御注：不蔽于一己之见，则无所不烛，故明。
　　虞舜明四目以广其所视，可谓不自见也。至於明於庶物，察於人伦，兹非明乎。成王疏通开达，无遏尔躬，可谓不自见也。至於介尔昭明，而昭明有融，兹非明乎。
　　不自是，故彰；
　　御注：不私于一己之是，而惟是之从，则功大名显，而天下服，故彰。
　　吕吉甫曰：因天下之所是而是之，而我不自是也，则所是莫之能尽。故曰：不自是，故彰。
　　不自伐，故有功；
　　御注：《书》曰：汝惟不伐，天下莫与汝争功。
　　舒王曰：不自伐则善不丧，故有功。
　　不自矜，故长。
　　御注：《书》曰：汝惟不矜，天下莫与汝争能。
　　吕吉甫曰：任万物以能，而我不自矜也。故长。
　　夫惟不争，故天下莫能与之争。
　　御注：人皆取先，己独处后，曰受天下之垢。若是者，常处於不争之地，孰能与之争乎。
　　苏子由曰：忘我则不争。不自是，不自见，不自伐，不自矜，皆不争之余也。故以不争终之。
　　古之所谓曲则全者，岂虚言哉。
　　河上公曰：古者曲从则全身，此言非虚。
　　诚全而归之。
　　御注：圣人其动若水，以交物而不亏。其全其应若绳，以顺理而不失其直。知洼之为盈，无亢满之累。知弊之为新，无夸耀之迹。若性之自为而不知为之者，致曲而已。故全而归之，可以保身，可以尽年，而不知其尽也。是谓全德之人，岂虚言哉。
　　锺会曰：诚能守曲，全必归之。
　　此章之义，养生之旨也。其要在乎忘我。惟忘我，故委曲以应变，而不自恃一己之见。枉己而伸人，而不私一己之道。知洼之为盈，无自伐之心。知弊之为新，无自矜之行。若性之自为而不知为之者，致曲以全，其形生而已。故终始以曲，则全言之。
　　希言自然章第二十三
　　希言自然。
　　顾欢曰：希，少也。人能爱气少言，则行合自然。
　　纂微曰：夫至人有问，即应接物，即言动静以时，故合於自然。
　　陆佃曰：夫物莫能使之然，亦莫能使之不然者，谓之自然。
　　飘风不终朝，骤雨不终日。
　　王元泽曰：风雨者，阴阳交感所为。飘骤者，交感之过，所以不能久也。
　　飘风，疾风也。骤雨，暴雨也。从旦至哺为终朝，自早及暮为终日。飘风骤雨，气之暴戾，非出於常然也。故虽天地为之尚，不能有终朝终日之久。人之言不出於自然，则多言数穷宜矣。
　　孰为此者，天地。天地尚不能久，而况於人乎。
　　御注：天地之造万物，风以散之委众形之自化，而雨以润之任万物之自滋，故不益生，不劝成，而万物自遂于天地之间。所以长且久也。飘骤则阴阳有缪戾之患，必或使之，而物被其害，故不能久。
　　风雨者，阴阳交感所为。飘骤者，交感之过。天地之大犹不能久，况人处天地之间，眇乎小哉。为於多言速灭可知。
　　故从事於道者。
　　王弼曰；从事谓举动从事於道者也。道以无形无为，成济万物。从事於道者，以无为为君，不言为教，绵绵若存，而物得其真，与道同体，故曰同於道。
　　道者，同於道。
　　河上公曰：道者，谓好道之人。同於道，所谓与道同。
　　德者，同於德。
　　河上公日：德者，谓有德之人。同於德，所谓与德同。
　　失者，同於失。
　　蔡子晃曰：有为躁竞，执教生迷，名为失。既为同失，不能虚心冥会，而言道失者，独失道也。
　　自然之谓道。从事於道者，悟道忘言，所谓与道同。得道之谓德。德者希言，所谓与德同。失道之谓失。失者多言，所谓与失同。
　　同於道者，道亦得之。同於德者，德亦得之。同於失者，失亦得之。
　　河上公曰：与道同者，道亦乐得之。与德同者，德亦乐得之。与失同者，失亦乐得之。
　　信不足，有不信。
　　锺会曰：我信不足於道，道亦不信应我，所以两相失。只是同於道者，道得之。信於道者，道信之。同於失者，道失之。信不足，有不信也。
　　此章以希言为主。希言则以道而言也。道偶而应，故合自然。故下文云同於道者，道亦得之。同於失者，失亦得之。观其失得之本，皆言之希与多尔。多言之人，外则招愆，内则耗气，人欲长久，希言内守。
　　跂者不立章第二十四
　　跂者不立，跨者不行。
　　御注：跂而欲立，跨而欲行，违性之常，而冀形之适，难矣。以德为循，则有足者皆至。
　　跂者急於有立，跨者急於有行，皆非行立之常也，则不能久。故虽立不立，虽行不行。立身行道之人，不可欲速，顺其常然，则身立而道行。自见者不明，
　　舒王日：自见者不明。则前所谓不自见者，乃能无所不见。
　　自是者不彰，
　　河上公曰：自以为是，而非人者，众共蔽之，使不彰显也。
　　自伐者无功，
　　顾欢曰：兴功济物，而自取其名，名既属己，则功不在物。
　　自矜者不长。
　　郭象曰：矜夸自恃，不解忘功，众所不与，故不长也。其於道也，曰：余食赘行。
　　御注：自见则智不足以周物，故不明。自是则仁不足以同众，故不彰。有其善丧厥善，故无功。矜其能丧厥功，故不长。道之所在，以深为根，以约为纪，泰色淫志，岂道也哉。故於食为余，於行为赘。
　　道固无我，无我则不争。夫自是、自伐、自矜者，亦非其常也。故其於道也，为余食赘行而已。食饱则已，有余则病。形完则已，有赘则累。
　　物或恶之，故有道者不处。
　　御注：侈於性则盈，天之所亏，地之所变，人之所恶也。故有道者不处。此章言立身行道，不适其常，而急於行立，故终不能行立。其自见等行，亦非其常也。故於道为余食赘行而已。物或恶之，故有道者不居。
　　有物混成章第二十五
　　有物混成，先天地生。
　　御注：气形质具而未相离曰浑沦。合於浑沦则其成不亏。《易》所谓太极者是也。天地亦待是而后生，故云先天地生。然有生也，而非不生之妙，故谓之物。
　　罗什曰：妙理常存，名为有物。万道不能分，故曰混成。
　　寂兮寥兮，
　　河上公曰：寂者，无音声。寥者，空无形。
　　舒王曰：寂者，止也。寥者，远也。寂无遗响，太空寥廓。
　　独立而不改，
