<!-- { "loadSidebar": true } -->
　　唐明皇曰：以，用也。贼，害也。人君任用多智之臣，使令理国，智多必作法，法出则奸生，令下则诈起，国家所以滋昏，而为国之贼也。曹参守法而汉以之安，商君变法而秦以之弊，故上《经》云：智慧出，有大伪是也。
　　苏子由曰：吾以智御人，人亦以智应之，而上下交相贼矣。
　　不以智治国，国之福。
　　唐明皇曰：若不用巧智之臣，但取淳德之士，使偃息蕃魏，弄丸解难，自然智诈曰薄，淳朴日兴，人和则年丰，故国之福也。
　　刘仲平曰；不以智治国者，开天者也。以智治国者，开人者也。开天则顺，顺则行其所无事，其政所以不严而治。开人则凿，凿则失於太察，其民所以不淳而缺。故曰：以智治国，国之贼。不以智治国，国之福。《新说》曰：尧、舜之智在於不褊物，禹之智在於行其所无事。不徧物则不察物以为明，行所无事则不凿物以为利，则可谓善用智者也。若夫老子所谓不以智治国者，则在於存之，然后民利百倍。
　　知此两者，亦楷式。
　　河上公曰：两者谓智与不智也。常能知智者，为贼。不智者，为福。是治身治国之法式。
　　唐明皇曰：任智诈则害於人，任纯德则福於国，人君知此两者，委任纯德之臣，是以为君楷模法式。
　　吕吉甫曰：知此两者，非特施之於治国而已，而於身亦楷式而未尝违也。
　　常知楷式，是谓玄德。
　　河上公曰：玄，天也。能知治身治国之法式，是谓与天同德也。
　　唐明皇曰：玄，深也，妙也。人君常知所委任，是谓深远玄妙至德也。
　　玄德深矣远矣，与物反矣，
　　御注：玄者天之色，常知楷式而不用其智，则与天合德，深不可测，远不可穷，独立于万物之上，物无得而耦之者，故曰：与物反矣。
　　刘仁会曰：玄德难测，故曰深。无往不备，故曰远。弃智任愚，故曰：与物反也。
　　玄升而入小，而与物辨，故与物反矣。
　　然后乃至大顺。
　　御注：顺者，天之理。乃至大顺者，边去智与故，循天之理而已。庄子曰：与天地为合，其合缙缙，若愚若昏，是谓玄德，同乎大顺。惟若愚若昏，所以去智。
　　顾欢曰：虽於俗为反，而於道为顺。此章言密用其道，使民由之而不知，无巧诈之智，还朴素之纯，能知此以为法，是深远玄妙之德，去智而循天之理矣。
　　道德真经取善集眷之十竟
　　道德真经取善集卷之十一
　　宋饶阳居士李霖集
　　江海为百谷王章第六十六
　　江海所以能为百谷王者，以其善下之，
　　顾欢曰：江海处下，故百谷宗之。王者居谦。则万物归之。
　　故能为百谷王。
　　唐明皇曰：言江海所以能令百川朝宗而为王者，以其善居下流之所致也。故《易》云：地道变盈而流谦。此举喻也。故地道用谦，则百川委输而归往。圣人用谦，则庶民子来而不厌尔。
　　直以卑下，故能为百谷王。王者，归往之义。能下，下则民归之如水之就下。
　　是以圣人欲上人，以其言下之。欲先人，以其身后之。是以处上而人不重，处前而人不害。
　　河上公曰：欲在人之上，法江海处谦虚。欲在人之前，先人而后己也。圣人在民上为王，不以尊贵虐下，故民戴仰而不以为重。圣人在民前，不以光明蔽后，民亲之若父母，无有欲害之心也。
　　是以天下乐推而不厌。
　　吕吉甫曰：圣人之有天下也，以言其位，则固歌上人也。然以孤、寡、不谷为称，而受国之垢与不祥，则以其言下之也。以言其序，则固欲先人也，然迫而后动，感而后应，不．得已而后起，则以其身后之也。夫唯以其言下之，则处上而人之不重，不重则以戴之为轻矣。以其身后之，则处前而人不害，不害则以从之为利矣。不重不害，此天下乐推而不厌也。
　　以其不争，故天下莫能与之争。
　　罗什曰：心形既空，孰能与无物者争。
　　吕吉甫曰：夫以其言下之，以其身后之，则不争者也。乐推而不厌，则天下莫能与之争也。非体玄德者，其能若是乎。故曰：以其不争，故天下莫能与之争。
　　此章以谦下为主。江海善下，故为百谷王。圣人言下身后，故天下乐推而不厌。夫孰能与谦下者争哉。
　　天下皆谓章第六十七
　　天下皆谓我道，大似不肖。
　　杜弼曰：肖，似也。不与物同，故曰不肖。
　　夫唯大，故似不肖。
　　苏子由曰：夫道旷然无形，颓然无名，充遍万物，而与物无一相似，此其所以为大也。若似於物，则亦一物矣，而何足大哉。
　　若肖，久矣其细也夫。
　　御注：肖物者小，为物所肖者大。道覆载万物者也，洋洋乎大哉。故似不肖若肖，则道外有物，岂得为大乎。
　　王弼曰：久矣其细，犹曰其细久矣。肖则失其所以为大矣。故曰：若肖，久矣其细也夫。
　　吕吉甫曰：天下徒见我道之大，而谓其似不肖，而不知其所以大，固似不肖也。何以言之，大道泛兮，其可左右，无乎不在者也。彼其无乎不在，无可疑者，谓之似不肖而不知，其无不在而似不肖，乃道之所以为大也。盖万物莫非道也，则道外无物，则无所肖者，此其所以为大也。若有所肖，则道外有物矣。道外有物，则道有所不在，其尚得为大乎。
　　王元泽曰：肖者有所似道，为万物祖。故体道者，物当似我，我岂似物乎。盖有所似，则是象彼者也。象彼则彼必大，而我小矣。
　　我有三宝，保而持之。
　　唐明皇曰：我道虽大，无所象似，然有此三行，甚可珍贵，能常保倚执持，可以治身治国也。
　　王元泽曰：凡此三宝，皆俗情所谓小，而乃至人之所以为大也。
　　一曰慈，
　　王元泽曰；慈主於爱，爱物仁也，而独称慈者，化则广德以覆下，於末为盛矣。老子方语其本，故不曰化，而曰慈。慈者，父道七之本，而不假为者也。唐耜曰：慈，爱也。《礼记》曰：为人父者，止於慈兹益也。慈者，人之本。父子之道，天性也。人之慈孝，自得於所性之中，无待於外矣。仁者人也，以兼爱为心，去性远矣。老子方明道德之要，故以慈为宝。
　　宣圣五常，以仁为首。释迦十戒，以杀为先。三圣虽殊，以慈为本则一也。
　　二曰俭，
　　顾欢曰：宝精爱气，不为奢费。
　　吕吉甫曰：其行身也，徐而不费，以约为纪，非俭乎。
　　俭，德之共也。大禹修身，以克俭为费。文王为治，以节俭为化。俭之为德大矣哉。《书》曰：恭俭惟德。
　　三曰不敢为天下先。
　　顾欢曰：履谦居后，不为物先。
　　吕吉甫曰：未尝先人，而常随人，人皆取先，己独取后，非不敢为天下先乎。
　　王元泽曰：於易则谦是也。天地人神，皆以谦为贵，故圣人宝之。
　　孔圣以仁道为本，以俭让为德，亦宝此三者而已。
　　夫慈，故能勇；
　　王弼曰：夫慈，以陈则胜，以守则固，故能勇也。
　　吕吉甫曰：夫慈为柔弱矣。而能胜刚强，是能勇也。
　　孟子曰：仁者无敌。帝舜性仁，形为四罪之诛。成汤克仁，能胜夏桀之虐。文王视民如伤，可谓慈矣，一怒而安天下之民。岂非勇乎。
　　俭，故能广；
　　顾欢曰：治身爱气，则性命自延。治国爱人，则德化自广。
　　俭以修身，则精神不费。检以治国，则财用有余。《书》曰：慎乃俭德，惟怀永图。
　　不敢为天下先，故能成器长。
　　御注：不争而善胜者，天之道。道之尊，故为器之长。
　　河上公曰：不为天下首先，成器长，谓得道人也。我能为道人之长也。
　　舒王曰：不敢为天下先，则物莫为之先，故能成其器长。
　　今舍其慈，且勇。舍其俭，且广。舍其后，且先。死矣。
　　御注：世之人知勇之足以胜人，而不知慈乃能勇。知广之足以夸众，而不知俭乃能广。知器长之足尚，而不知自后之为要，则刚强之徒而已，有死之道焉。
　　顾欢曰：弃拾慈悲，且为勇敢，谓负气轻死，以不惧为勇。不宝其气，而舍散其精，不爱其人，而广用其力，舍其后己，但为人先，所行如此，动入死地。
　　夫慈，以战则胜，以守则固。
　　御注：仁人无敌於天下，故以战则胜。民爱其上，若手足之捍头目，子弟之卫父兄，效死而弗去，故以守则固o 
　　唐明皇曰：用慈以战，利在全众。用慈以守，利在安人。各保安全，故能胜固尔。
　　天将救之，以慈卫之。
　　御注：志於仁者，其衷为天所诱。志於不仁者，其鉴为天所夺。则天所以救之卫之者，以慈而已。此三宝所以慈为先。
　　河上公曰：天将救助善人，必与慈仁之性，使能自营助也。
　　王元泽曰：三宝皆以慈为心，言天救卫之者，以其慈故也。
　　此章言道大而为宝者三，三宝之中，以慈为本，故篇终言天将救之，以慈卫之。
　　善为士章第六十八
　　善为士者不武；
　　卢裕曰：士者，将帅不武，谓不以武凌人。
　　吕吉甫曰：士之为言事道，而以将人为任也。事道、则不争胜，将人则用人之力，何所事武。若市南宜僚弄丸而两家之难解，孙叔敖甘寝秉羽而郢人投兵。
　　善战者不怒；
　　御注：上兵伐谋，而怒实胜思。
　　河上公曰：善以道战者，禁邪於心胸，绝祸於未萌，无所诛怒也。
　　舒王曰：不怒则善战。
　　吕吉甫曰：为士而无所事武，则善战者不怒，善胜敌者不争，善用人者为之下，固其宜也。
　　战，危事也。善战者，吊民伐罪而已，岂有私怒以用危事而害民者哉。若汤放桀，武王伐纣是也。
　　善胜敌者不争；
　　御注：争，逆德也。争地以战，杀人盈野，争城以战，杀人盈城，胜败特未定也。不武所以成其武，不怒所以济其怒，不争所以弥其争，三者皆出于德，故曰善。
　　河上公曰：善以道胜敌者，附近以仁，来远以德，不与敌争，而敌自服。刘仁会曰：德感物宾，故曰胜敌。兵刃不交，故曰不争。
　　争，逆德也。不争而胜，乃为善也。· 兵贵伐谋，不重交刃。百战，百胜，非用兵之善也。善用兵者，不战而胜，善之善也。
　　善用人者为之下。
　　御注：智虽落天地不自虑也，故智者为之谋。能虽穷海内不自为也，故能者为之役。辩虽雕万物不自说也，故辩者为之使。
　　河上公曰：善用人自辅佐者，当为人执谦下也。
　　纂微曰：善用人者，以谦不以力。故用辅弼之臣，则比之股肱心膂。用将帅之臣，则跪而受铁，行而推毂。
　　是谓不争之德，
　　吕吉甫曰：体道者不争，不争则天下莫能与之争，则善为士者不武，善战者不怒，善胜敌者不争，是谓不争之德也。
　　是谓用人之力，
