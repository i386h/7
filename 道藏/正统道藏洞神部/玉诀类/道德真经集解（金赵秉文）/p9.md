<!-- { "loadSidebar": true } -->
　　人皆徇其所欲以害物，信其所学以害理。圣人非无欲也，欲而不欲，故虽欲而不害於物。非无学也，学而不学，故虽学而不害於理。然后内外空明，廓然无为，可以辅万物之自然，而待其自成矣。
　　古之善为道章第六十五
　　古之善为道者，非以明民，将以愚之。
　　古之所谓智者，知道之大全，而览於物之终始，故足贵也。凡民不足以知此，而溺於小智，以察为明，则智之害多矣。故圣人以道治民，非以明之，将以愚之耳。盖使无知无欲，而听其上之所为，则虽有过亦小矣。
　　民之难治，以其智多。故以智治国，国之贼；
　　吾以智御人，人亦以智应之，而上下交相贼矣。
　　不以智治国，国之福。知此两者亦楷式，能知楷式，是谓玄德。玄德深矣，远矣，与物反矣，然后乃至大顺。
　　吾之所贵者，德也。物之所贵者，智也。德与智固相反，然智之所顺者小，而德之所顺者大矣。叶曰：以智治国，国之贼；不以智治国，国之福。然是足以为楷式，而非道也，故谓之玄德。积玄德而至深且远，则近乎本，而与物反，夫然后各安其性命之情，是以谓之大顺。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上人，以其言下之，欲先人，以其身后之。
　　圣人非欲上人，非欲先人也。盖下之后之，其道不得不上且先耳。
　　是以圣人处上而人不重，处前而人不害。是以天下乐推而不厌。以其不争，故天下莫能与之争。
　　天下皆谓章第六十七
　　天下皆谓我道大，似不肖。夫唯大，故似不肖。若肖久矣，其细也夫。
　　夫道旷然无形，颓然无名，充遍万物，而与物无一相似，此其所以为大也。若似於物，则亦一物矣，何足大哉。
　　我有三宝，保而持之：一曰慈，二曰俭，三曰不敢为天下先。
　　道以不似物为大，故其运而为德，则亦闷然以钝为利，以退为进，不合於世俗。今夫世俗贵勇敢，尚广大，夸进锐，而吾之所宝，则慈忍俭约廉退，此三者皆世俗所谓不肖者也。
　　夫慈故能勇，
　　世以勇决为贤，而以慈忍为不及，是不知勇决之易挫，而慈忍之不可胜，其终必至於勇也。
　　俭故能广，
　　世以广大盖物，而以俭约为陋，不知广大之易穷，而检约之易足，其终必至於广也。
　　不敢为天下先，故能成器长。
　　世以进锐为能，而以不敢先为耻，不知进锐之多恶於人，而不敢先之乐推於世，其终卒为器长也。盖朴散则为器，圣人用之则为官长，自朴成器，始有属其长矣。
　　今舍其慈且勇，舍其俭且广，舍其后且先，死矣。
　　勇广先三者，人之所共疾也。为众所疾，故尝近於死。
　　夫慈，以战则胜，以守则固。天将救之，以慈卫之。
　　以慈御物，物之爱之如己父母，虽为之效死而不辞，故可以战，可以守。天之将救是人也，则开其心志，使之无所不慈，则皆为之卫矣。赵曰：老氏之道大，心困焉而不能知，口辟焉而不能言者是也，世俗何足以知之。聊举是三者，以为世教，一经之中十居七八。戒用兵者五章，戒骄者一章，戒奢崇俭者三章，柔弱不争者十五章。又於其中以慈为首，天将救是人也，付之以慈，所谓天诱其衷是也。天将弃是人也，付之以恶，所谓天夺其魄是也。
　　善为士章第六十八
　　善为士者不武，
　　士当以武为本，行之以怯，若以武行武则死矣。
　　善战者不怒，
　　圣人不得已而后战，若出於怒，是以我故杀人，天必殃之。
　　善胜敌者不争，
　　以吾不争，故能胜彼之钲。若出於争，则未必能胜矣。
　　善用人者为之下。
　　人皆有相尚之心，故莫能相为用。诚能下之，则天下皆吾用也。
　　是谓不争德，是谓用人之力，是谓配天，古之极。
　　赵曰：可以配天，古之至极要道。
　　用兵有言章第六十九
　　用兵有言：
　　老氏痛当世用兵，以杀为本，故举古之军志以明不得已之征。
　　吾不敢为主，而为客，
　　主，造事者也。客，应敌者也。
　　不敢进寸而退尺。
　　进者，有意於争者也。退者，无意於争者也。
　　是谓行无行，
　　无意於争，虽用兵与不用均也＃4。不与物争，与无行同，
　　攘无臂，仍无敌，执无兵。
　　苟无意於争，则虽在军旅，如无臂可攘，无敌可因，无兵可执，安有用兵之咎耶。叶曰：大司马之法曰：伐者，以锺鼓声其罪而告之，止於境上，服其罪则已，不必於进也。故进以寸则常寡，退以尺则常多。此虽行而若无行也＃5，虽攘而若无臂也，不见可敌若无仍也，虽执之若无兵也。
　　祸莫大於轻敌，轻敌则几丧吾宝。
　　圣人以慈为宝。轻敌则轻战，轻战则轻杀人，丧其所以为慈矣。
　　故抗兵相加，哀者胜矣。
　　两敌相加而吾出於不得已，则有哀心。哀心见而天人助之，虽欲不胜，不可得矣。
　　吾言甚易知章第七十
　　吾言甚易知，甚易行。天下莫能知，莫能行。
　　道之大，复性而足，而性之妙见於起居饮食之间耳。圣人指此以示人，岂不易知乎。人能体此以应物，岂不易行乎。然世之常患日用而不知，知且不能，而况行之乎。
　　言有宗，事有君。夫惟无知，是以不我知。
　　言者，道之筌也。事者，道之迹也。使道可以言尽，则听言而足矣；可以事见，则考事而足矣。惟言不能尽，事不能见，非舍言而求其宗，遗事而求其君，不可得也。盖古之圣人，无思无为，而有漠然不自知者存焉，此则思虑之所不及，是以终莫吾知也。
　　知我者希，则我者贵。
　　众人之所能知，亦不足贵矣。
　　是以圣人被褐怀玉。
　　圣人外与人同，而中独异耳。赵曰：此章起下章知不知之意。夫惟无知，非如木石之无知也。道不可以知知识识，泯视听，绝情量而已。夫道固非窈冥昏默之，然自窈冥昏默而入，此岂世俗所能知哉。世虽不知，独体道者外晦而内贞，不亦可贵乎？
　　知不知章第七十一
　　知不知上，不知知病。
　　道非思虑之所及，故不可知。然方其未知，则非知无以入也，及其既知而存知，则病矣。故知而不知上也，不知而知病也。光曰：道不属知，不属不知。知是妄觉，不知是无计，然知道了反如不知，则终日知而知不涉缘，即为保道之真，知故尚矣。未明其道，从无立知，穿凿涉缘，故病。吕曰：道之为体，不知而能知者也。知其不知，而以不知知之，知之至也。虽知其不知，而以知知之，其心庸讵宁乎病矣＃6。
　　夫惟病病，是以不病。
　　既不可以不知，又不可以知。惟知知之为病者，久而病自去矣。
　　圣人不病，以其病病，是以不病。
　　赵曰：《楞严》云：知见无见，即知不知，上也。知见立知，即不知知，病也。故知其不可知者而存知，则病矣。夫惟病可知之病，久而病自亡矣。圣人本无妄知之病，以其病众人之病，权立知以去其知之病，是以虽立知而不为病矣。吕曰：夫惟知知之为病而病之，则反乎无知，而知不足以病之矣。故曰夫惟病病，是以不病。南伯子綦曰：我悲人之自丧者，吾又悲夫悲人者，吾又悲夫悲人之悲者，其后而日远矣。若子綦一谓病病矣。
　　民不畏威章第七十二
　　民不畏威，则大畏至。
　　夫性自有威，高明光大，赫然物莫能加，此所谓大威也。人常患溺於众妄，畏生死而惮得丧，万物之威杂然弃之，终身惴栗之不暇，虽有大威而不自知也。苟诚知之，一生死，齐得丧，坦然无怖畏，则大威烨然见於前矣。
　　无狭其所居，无厌其所生。夫惟不厌，是以不厌。
　　性之大，可以包络天地。彼不知者，以四支九窍为己守也，守之而不厌，是以见不出视，闻不出听，丛然其甚陋也。故教之曰：无狭其所居。彼知之者，知性之大而吾生之狭也，则愀然厌之，欲脱而不得，不知有厌有慕之方囿於物也。故教之曰：无厌其所生。夫唯圣人不狭不厌，而与人同生，而与道同居，无广狭净秽之辩，既不厌生，而后知生之无可厌也。陆曰：心者，神之舍。无以嗜欲亵之，则不狭矣。神者，形所以生。无以多事扰之，则不厌矣。人不厌神＃7，神亦不厌人，乐天矣。诗云：亦莫恋此名，亦莫厌此身。
　　是以圣人自知不自见，自爱不自贵，故去彼取此。
　　圣人虽自知之，而不自见以示人；虽自爱之，而不自贵以眩人，恐人之有厌有慕也。厌慕之心未忘，则犹有畏也，畏去而后大威至矣。雱曰：自知则明於性而不为妄，自见则矜伐，自爱则保其身而不为非，自贵则贱物。
　　勇於敢章第七十三
　　勇於敢则杀，勇於不敢则活。知此两者，或利或害。天之所恶，孰知其故？是以圣人犹难之。
　　勇於敢则死，勇於不敢则生，此物理之大常也。然而敢者或以得生，不敢者或以得死，世遂侥幸其或然，而怒其常理。夫天道之远，其有一或然者，孰知其好恶无从来哉？故虽圣人，犹以常为正，其於勇敢未尝不难之。列子曰：迎天意，揣利害，不知其已。患天道之难知，是以历陈之也。
　　天之道，不争而善胜，
　　不与物争於一时，要於终胜而已。
　　不言而善应，
　　孔子曰：天何言哉？四时行焉，万物生焉，未有求而不应者也。
　　不召而自来，
　　神之格思，不可度思，矧可射思，此又谁召之哉。
　　繟然而善谋。
　　繟然舒缓，若无所营，而其谋度非人之所及也。
　　天网恢恢，疏而不失。
　　世人其目观天，见其一曲而不睹其大全。有以善而得祸，恶而得福者，未有不疑天网之疏而多失也。唯能要其终始而尽其变化＃8，然后知恢恢广大，虽疏而不失也。
　　民常不畏死章第七十四
　　民常不畏死，奈何以死惧之。
　　政乖刑重，民无所措手足，则常不畏死。虽以死惧之，无益也。
　　若使人常畏死，而为奇者，吾得执而杀之，孰敢？
　　民安於政，常乐生畏死，然后执其诡异乱群者而杀之，孰有不服哉。开元曰：为奇诈者，假令吾势得执而杀，孰敢即杀，以天纲不失其杀者也。
　　常有司杀者杀。
　　司杀者，天也。方世之治，而诡兵乱群之人，恣行於其间，则天之所弃也。天之所弃而吾杀之，则是天杀之而非我也。
　　夫代司杀者杀，是代大匠斲。夫代大匠斲，希有不伤其手矣。
