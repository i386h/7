<!-- { "loadSidebar": true } -->
　　却，退也。走马，善走之马。粪车，粪载之车。古者每甸六十四井，皆出戎马充赋，有道之世各守分地，不相侵战，故民间善马不以服戎车，而退却贱用之以服粪车而粪田也。戎马，齐其力以备战者。郊者，二国相交之境。无道之世寇敌曰侵，郊外数战，戎马不得归育于国庇，而生育于郊外也。粪下诸家并无车字，惟《朱子语录》所说有之，而人莫知其所本。今按：张衡《东京赋》云：却走马以粪车。是用老子全句，则后汉之末车字未阙，魏王弼注去衡未远而已阙矣。盖其初偶脱一字，后人承舛遂不知补车。郊，叶韵，阙车字则无韵。
　　罪莫大於可欲，咎莫大於欲得，祸莫大於不知足。故知足之足，常足。
　　罪愆恶咎祸皆灾殃，而祸重於咎，兵端之起，其罪由於知土地之为可欲，知其可欲，务求得之则贪夺矣，此灾殃之始也。得之不知厌足，得陇望蜀，则战争无已时，此灾殃之极也。傥以各有分地，不求广辟，为心知自足之为足，则不贪夺战争而常自足矣。
　　右第三十八章
　　不出户，知天下；不窥牖，见天道。
　　天下万事万物之理皆备於我，故虽不出户而徧知。天道者，万理之一原。内观而得，非如在外之有形者，必窥牖而后见也。
　　其出弥远，其知弥少。
　　不知其备於我，又出至一处而后知一事，故出弥远而知弥少，乌能不出户知天下哉？不覆说见天道者，未有不知目之万而知本之一也，故不复言。
　　是以圣人不行而至，不见而名，不为而成。
　　不待行出而已如偏至其处，故能悉知天下之事。不待窥见此物而后能名其理，故不窥牖而见天道也。不为而成言上二句之效，惟其不行而徧知万事，不窥而洞见一原，故不待有所作为而事事无不完成也。
　　右第三十九章
　　为学日益，为道日损。
　　为学者患寡而务博，故日日有所增益。为道者自有而反无，故日日有所减损。
　　损之又损，以至於无为。无为而无不为矣。
　　为道者减损其有为之事，损之又损，及损之既尽而无复有可损，则至於无为也。彼有为者为一事不过一事，为十事不过十事而已，其未为之事何啻千万，不可胜穷，岂能事事而为之哉？惟无为者一事不为，故能事事无不为也。
　　取天下者常以无事，及其有事，不足以取天下。
　　无事无所事即无为也，因言取天下者亦止是无为，盖德盛而自归之，必用智力而有作为之事，何足以取天下哉。
　　右第四十章
　　圣人无常心，以百姓之心为心。
　　政和注曰：圣人之心虚而能受，静而能应，如镜对形，以彼妍丑，如谷应声，以彼巨细，何常之有？董思靖曰：圣人无我，其心不滞於物而物来顺应。王氏曰：凡思为应物而有。《书》云：自我民聪明。
　　善者吾善之，不善者吾亦善之，得善矣。信者吾信之，不信者吾亦信之，得信矣。
　　民之善不善信不信，圣人不分其是非，皆以为善，以为信，不惟善者得善，信者得信，而不善者亦得善，不信者亦得信矣。得谓民得此善信而不失，盖不善不信亦化而为善信，是人人得此善信也。
　　圣人之在天下歙歙焉，为天下浑其心，百姓皆注其耳目，圣人皆孩之。
　　歙歙，缩意。王氏曰：心无所主也。浑，意无适莫也。诸本歙歙作惵惵或作怵怵，皆恐惧意，惟王弼作歙，以心无所主释之，与上下文意协。董思靖曰：浑、混同，盖融化其异，混合其同。皆孩之谓不生分别。苏氏曰：天下之善恶信伪各自是以相非，圣人则待之如一，彼方注其耳目以观圣人之予夺，而一以婴儿遇之，无所喜嫉，是以善信者不矜，恶伪者不愠，释然皆化而天下定矣。○歙音翕。惵达叶切。
　　右第四十一章
　　出生入死。
　　出则生，入则死。出谓自无而见於有，入谓自有而归於无。庄子曰：万物皆出於机，皆入於机。又曰：其出不欣，其入不讵。又曰：有乎出，有乎入。皆以出为生，入为死。
　　生之徒十有三，死之徒十有三。
　　十者，总计上中下三等之人，大率分为十类。有三者，十类之中有三类也。凡不以忧思嗜欲损寿，不以风寒暑湿致疾，能远刑诛兵争压溺之祸者，生之徒也。其反是者，逸贵之人内伤，劳贱之人外伤，粗悍之人不终其正命，死之徒也。各於十类之中有其三焉。
　　人之生，动之死地，亦十有三。夫何故？以其生生之厚。
　　之，适也，趋也。动，作为也。生生，求以生其生也。厚谓用心太重。或仙术以延生而失宜，医药以卫生而过剂，居处奉养谨节太过而骄脆，十类之中亦有三类如此，其意正歌趋生而其作为反以趋於死地者，为其求生之心太重而不顺乎自然也。
　　盖闻善摄生者，陆行不避兕虎，入军不避甲兵。兕无所投其角，虎无所措其爪，兵无所容其刃。夫何故？以其无死地。
　　十类之中生之徒有其三，死之徒有其三，之生动之死地者亦有其三，则共为九矣。九之外有其一，太上真人也。摄犹摄政摄官之摄，谓不认生为己有，若暂焉管摄之，以虚静为里，柔弱为表，块然如木石之无知，侗然如婴儿之无欲，虽遇猛兽恶人，此不逃避而彼自驯狎不加害也。盖其查滓消融，神气澹漠，如风如影，莫可执捉，无可死之质，纵有伤害之者，何从而伤害之哉？
　　右第四十二章
　　道生之，德畜之，物形之，势成之。是以万物莫不尊道而贵德。
　　生之者，萌动而生之於春，万物资始之元也。畜之者，止聚而收之於秋，保合大和之利也。形之者，因春生之物长之於夏，以盛大其形，品物流形之亨也。成之者，乘秋收之势藏之於冬，以成完其实，各正性命之贞也。万物生长收藏皆由乎道德，故万物之於道也，尊之如父，於德也，贵之如母。道德二而一者也，春生者方自一本而散，故曰道生之，然道即德也；秋收者将自万殊而欢，故曰德畜之，然德即道也。
　　道之尊，德之贵，莫之命而常自然。
　　人之尊贵必或命之，天子之尊，以上帝命之而后尊，诸侯之贵，天子命之而后贵，道尊德贵则非有命之者，而万物常自如此尊贵之也。
　　故道生之畜之、长之育之，成之熟之，养之覆之。
　　上章言道生之德畜之，此但曰道而不言德，德亦道也。长育申言物形之也，成熟申言势成之也，养申言长育，覆申言成熟，覆谓反本复命也。
　　生而不有，为而不恃，长而不宰，是谓玄德。
　　生，生之而形之也。为，畜之而成之也。不有，无生之之心。不恃，无为之之事。如无思无为之君长，虽长之而非有心有事於宰制也。此兼生长收藏四者，皆曰玄德而不言道，道亦德也。
　　右第四十三章
　　天下有始，以为天下母。
　　始，道也。母，德也。有此天地之始，以为此万物之母也。
　　既得其母，以知其子，既知其子，复守其母，役身不殆。
　　人之生既得其母，而以此知母中之有子；既知中之有子#5，而又能守其母，母住而子不离矣。董思靖曰：人受气以生，气为母，神寓於气，故为子。守母则气专神安。
　　塞其兑，闭其门，终身不勤。开其兑，济其事，终身不救。
　　此守母之法。《说文》：兑从八，声。今按：非声，当为从人从口，八象口上气出，故《易》卦名兑者，亦取口象。塞其兑谓杜口不言，使气不自口出。门者，气所出入之门谓鼻也。先塞兑而后可闭门，由不言而渐调息减息以至无息也，如此则气专於内，终身不因劳而政耗矣。凡人有事必须有言，每日开口而言，以成济其应接之事，则气耗而至於匮，终身不可救也。
　　见小日明，守柔日强。
　　小犹前章微字，所知见者微茫而不欲其明，则不过用其神以伤明，而日进於明矣。所执守者耎脆而不欲其强，则不暴使其气叹害强，而日进於强矣。见小者，育子也。守柔者，守母也。日或作曰，传写之误。
　　用其光，复归其明，无遗身殃，是谓袭常。
　　此言育子之法，水镜能照物谓之光，光之体谓之明，用其照外之光回光照内，复返而归藏於其内，体之明也。夫神太用则竭，照见渊鱼者不祥，此用其光於外以遗身殃者，含光以混世则无殃矣。是谓能掩藏常光之用，以复归常明之体，故曰袭常。
　　右第四十四章　上章言道德之在万物者，此章言道德之在人一身者。
　　使我介然有知，行於大道，唯施是畏。
　　我者，泛言众人，非老子自谓。介然音义与《孟子》介然用之成路同，倏然之顷也。知字句绝。施犹《论语》无施劳，《孟子》施施从外来之施，矜夸张大也。圣门颜子有若无，实若虚，无施劳，老子之学盖亦若此，夸张最其所忌。此章言不知道之人惟务夸张，若使其人倏然之顷有所知，而欲行於大道，则必专以施为畏而不敢为。○介音戛。
　　大道甚夷，而民好径。
　　径者，小路，与大道相反。卑卑敛退者，大道也，其道甚平夷而易行。堂堂夸张者，小径也，而人多好行之。
　　朝甚除，田甚芜，仓甚虚，服文采，带利剑，厌饮食，资财有余，是谓盗夸，非道哉。
　　此言夸张之事。有廷内而弗酒弗扫者，唐风之俭啬，朝甚除治则宫室奢靡可知矣。田芜仓虚谓夺民时而不得耕褥，竭民力而无所蓄积。华佩服以为饰，丰酒肉以为养，私府库以为富，是犹为盗之人得物多而以夸张於外，夏癸商辛是也，岂知道者所肯为哉。
　　右第四十五章
　　善建者不拔，善抱者不脱，子孙祭祀不辍。
　　植一木於平地之上，必有拔而偃仆之时；持一物於两手之中，必有脱而离去之日。善建者以不建为建，则永不拔；善抱者以不抱为抱，则永不脱。善於保国延祚者亦然，无心於留天命而天命自留，故子孙世世祭祀不辍，有如善建善抱者也。
　　修之於身，其德乃真。
　　承上文而言，能使子孙祭祀不辍者，惟修德於身而已。修德於身，乃全吾常道之真也，身外皆长物，夫岂有所为而为哉。德修於身，则报应之效自有不期然而然者，而能保国延祚，如此非我欲之也。
　　修之於家，其德乃余；修之於乡，其德乃长；修之於邦，其德乃丰；修之於天下，其德乃普。
