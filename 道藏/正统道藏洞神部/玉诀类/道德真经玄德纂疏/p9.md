<!-- { "loadSidebar": true } -->
　　御注：是谓无形状之状，无物质之象，不可名有，不可名无，无有难名，故谓之惚恍也。○御疏：状，形状也。象，物象也。言妙本混成，本无形质，而万化资禀，品物流形，斯可谓有无状之形状，有无物之物象，不可名为有，亦不可格之於无，无有难名，故谓之惚恍。○河上公曰：是谓无状之状，言一无形状，而能为万物作形状也。无物之象，一无形质，而为万物设形象也。是谓惚恍，言一惚惚恍恍，若存若亡，不可见也。○严曰：无状之状，无所不状，无象之象，无所不象。光於惚恍，无所不显，大而若小，存而若亡也。○荣曰：超有物而归无物，无物亦无色，视听而契希夷，希夷还寂，恐迷途之未悟，但执无形，示失路之有归。更开有象无状之状，此乃从体起用，无物之象，斯为自应还真，自应还真，摄迸归本也。从体起用，自寂之动也。自寂之动，语其无也。俄然而有。摄迹归本，言其有也，忽尔而无，忽尔而无，无非定无，恍然而有，有非定有，有无恍惚，无能名焉。○成疏：是无状之状，无物之象，状貌象形，妙本希夷，故称无状。无物亦能生化，故云状之象。
　　第五明非无非有，不古不今。
　　迎之不见其首，随之不见其后。
　　御注：无始，故迎之不见其首。无终，故随之不见其后。○御疏：至精无形，至大可围，故迎之者不得其首，随之者不得其后。无首则无始，无后即无终，无始无终，故非随迎所得也。○河上公曰：一无影迹，可得见知也。○荣曰：有也，有前可接，无也，无后可追。迎不见，非有。随之不见，非无也。○成疏：迎不见其首，明道非古无始也。随不见其后，明道非今无终也。
　　第六明而古而今，为纲为纪。
　　执古之道，以御今之有。
　　御注：执古无为之道，以御今有为之事，则还反淳朴矣。○御疏：此明古先帝王，能以无为道化以化人，故戒令能执守古之所行无为之化，以御理今之有为之事，则不言而化矣。○河上公曰：圣人执守古道，生一以御物，知今当有一也。○荣曰：御，正也。古道无为，正也。今道有为，圣也。圣人持无为之道，以正有为，息浇薄之风，反淳和之化也。○成疏：执，持也。言圣人持太古无名之道，调御今之有生也。
　　能知古始，是谓道纪。
　　御注：能知古始所行，是谓道化之纲纪也。○御疏：前云执古之道，将引之使行。此云能知古始，明道行必化。故重云帝王能知古始，无为而理，当抱守淳朴，爰清爰静者，是知为理道之纲纪也。○河上公曰：人能知上古，本始有一，是谓知道之纲纪也。○严曰：执古自然以御於今，不为夷狄变，则不为中国改容。一以知始，一以知终，仰制於道，物无不悬，无所不主，无所不临，其职溥大，无所不然，为虚纲纪，天地祖宗也。○荣曰：玄古之道难知，无为之道罕悟，上御下以正，下从上以除耶，得道之纲要。○成疏：古始即无名道也，若知无始无终，而终而始，不今不古，而古而今，用斯古道以御今世者，可谓至道之纲纪也。
　　古之善为士章第十五
　　古之章所以次前者，前章正举所修之境希夷，此章即明能修之智难识，境智相会，所以次之。今就此章，义开三别。第一明能修之人，智德深远，第二强为容貌，令物依修，第三明显动寂不殊，故能虚会。
　　第一明能修之人，智德深远。
　　夫大道之本难寻，妙象之形莫睹，驾龙乘气，游碧洞以翱翔，驭鹤胶鸾，眇丹丘以容豫，其性也寂，其形也真，若不譬之於当今，群品格之而不得，欲行于道，知三冬之雪深，忽造于非，恐四邻之许觉。修奉振慑其状若斯，岂此未愚放情流荡，生理五欲之境，死入三涂之中，岂识古士之心，自矜而若是者也。
　　古之善为士者，微妙玄通，深不可识。
　　御注：士，事也。言古之善以道为事者，於彼微言妙道，无不玄鉴通照，而德容深邃，不可识知也。○御疏：古者昔也。士者事也，言古昔#l之人善以道为事者，精微要妙，玄深通达，体道了言，泱然无滞，而其宇量冲邃，不可识知。○河上公曰：古之善为士者，谓用道之君也。微妙玄通，玄，天也，言其志节玄妙，精与天通也。深不可识，道德深远，不可识知，内视如盲，反听若聋，莫知所长。○严曰：上通道德之意，下达神明之心，秉天地之常，挟阴阳之变，犹以隐匿形容，绝灭端绪，作事由反，不可识知。○荣曰：昔之道者，难行也，古之知士，能循也。道乃机微要妙，玄寂虚通，行亦极细穷微，不滞无壅，行与道合，不测难知，不可以言言，言之者非道，不可以识识，识之者乖真，故云不可识也。○成疏：古之善为士者，古，昔也，善者，恶相对也。为者，修学也。前章执古御今，此章即御今引古，故爰昔善修道之士，以轨则学人也。微妙玄通，深不可识，微妙是能修之智，玄通是所修之境，境智相会，能所俱深，不可以心识之，故叹之也。
　　第二强为容貌，令物依修。
　　夫唯不可识，故强为之容：
　　御注：夫唯德量难识，故强为容状以明之，谓下文也。○御疏：夫惟善士，虽正容可以悟物，而宇泰发於天光，德量难窥，故强为容状，且求委顺之进，将以引化凡愚。○河上公曰：谓下句也。○荣曰：容，相貌也。夫道既难思，行亦颇识，恐来人无因豫体道，学者不知立行，下文略举容相，以劝勖也。○成疏：容者，形貌也。独此不可识之圣智，甚堪轨物，方欲引接群品，故於无形之理，而强为修学之容。
　　豫若冬涉川，
　　御注：豫，闲豫也。善士代世闻法，如涉冬川，众人贪着，故畏惧。今我不染，故闲豫也。○御疏：豫，闲豫也。若，如也。川喻代间爱欲，所以陷溺众生，善士虽处代间，不为爱欲所染，如涉冬川，故多闲豫。冬川所以闲豫者，冬冰坚壮，无坠陷之忧也。○河上公曰：举事辄加重慎，与与兮若冬涉川，心难之。○荣曰：履薄冰者恐陷，在浮生者虑危。兢兢不敢为非，勤勤唯知进道也。○成疏：豫，犹豫也，犹豫，怖惧也。言修道学人，惧於世境意业，如冬涉川水，心地惶怖，恐陷溺也。此明意业净。
　　犹若畏四邻，
　　御注：犹，豫，疑难。畏，惧。今我不染也，上言善士不染故闲豫，及观行事，甚疑难，如今代人惧邻戒也。○御疏：犹，豫也，畏，疑难也。夫善士无爱欲，故多犹豫，及观其行，举动施为，恐不合道，故多疑难。如今之人，有事畏四邻之知，而加戒慎也。○河上公曰：其进退犹拘制，若似人犯法，畏四邻知之。○荣曰：处俗行恶，惊邻保以觉知。志道从善，惧幽明以弹纠也。○成疏：又畏尘境，如人犯罪慎密，恐畏四邻闾里知闻也。此明口业冷。
　　俨若客，涣若冰将释，
　　御注：虽则俨然若容，无所造为，而不凝滞於物，涣然若春冰释散。○御疏：善士於爱欲无所造作，如客对主，俨然肃敬尔，虽於爱欲如客对主，而为善之行，不凝滞於物，涣然若春冰之释散，无留碍尔。○河上公曰：俨若客，如客对主人，俨然无所造俟也。泱若冰将释，涣者解散，释者消亡。除情去欲，日以虚空。○严曰：无留碍尔，客者，因应而不创，顺道从天，常如俨客，不为主人，易堂宇，改妻妾尔。冰者常阴而不阳，静而不哗，随事变化，与物推移，柔弱润滑，无所不可，犹冬积为冰，春释为水，天顺时也。○荣曰#5：俨若客，为客唯事安然，修道不宜妄动。涣若冰将液，春日丽而冰释，玄风举而累消。○成疏：俨若客，俨，矜庄貌。《记》云：俨若思，言学人应须敛励身心，勿得放纵，犹如宾对主，不可轻躁，此明身业净。涣，解散也。如前修学，智慧增明，或深明消散，如彼冬冰之逢春日也。
　　敦兮其若朴，
　　御注：虽涣然冰释，曾不自矜，而能敦厚质朴，无所分别。○御疏：敦，敦厚也。朴，质朴也。言虽不凝滞於物，而绝浮竞，其德行敦厚，若质朴无所分别。○河上公曰：敦者质厚，朴者形未分，内守精神，外无文采。○荣曰：厚而不薄，实而不华也。○成疏：敦，淳厚也，朴，素质也，前既三业已清，惑累消除，故能德行淳和，去华归实也。
　　旷兮其若谷，
　　御注：其德量旷然宽广，无不含容，若彼#l空谷也。○御疏：旷，宽也。言善士怀道抱德，宇量旷然宽大，於物悉能含受，如彼虚谷，无不包容。○河上公曰：旷者宽大，谷者空虚，不有德名，功无所不包容也。○荣曰：谷之虚也，容物而应声。心之虚也，怀道而济俗。○成疏：尘累斯尽，心灵虚白，故道德宽旷，包容如谷也。
　　浑兮其若浊。
　　御注：和光浑进，若浊而清。○御疏：善士心照清静，而能容物，和光同尘，不自殊异，浑然如浊，物莫能 知。○河上公曰：浑者守本真，浊者不照。然与众合同，不自尊也。○荣曰#5：心无分别，混也。与俗和同，浊也。怀玉无染，握珠自明，似浊也。○成疏：混，和杂也。浊，有为也。虽复心灵洁素，障累分消，而混沌有为之中，与尘浊不异也。
　　第三显动寂不殊，故能虚会。
　　孰能浊以静之，徐清？
　　御注：孰，谁也。谁能於彼浑浊，以静澄止之，令徐自清乎？○御疏：因上文云若浊，便举水之澄清，以况善士之心无染，则自然静止。故云孰能於代间爱欲混浊之中，而以清静道性静止之，令爱欲不起，亦如水之浊而澄静之，令徐徐自清乎？孰，谁也。○河上公曰：孰，谁也。谁能安静以久，徐徐以长生。○荣曰：安，静也。徐，渐也。夫息动於心而神自静，莫挠於水而浊自清，行之者少，故日谁能。○成疏：徐，缓也。虽复处有欲之中，同事利物而在染不染，心恒安静，闲放而清虚也。前则虽清而能混浊，此则处浊不废清闲，明动而寂也。
　　孰能安以久，动之徐生？
　　御注：谁能安静於清以久，更求胜法，运动修行，令清静之性，不滞於法而徐动出也。件犹动出。○御疏：此教於法无滞也。谁能以清净之性静止爱欲，如水之性，已得徐清，若便安於此清，而以久滞，滞则非悟，未名了出，常须更求胜法，运动增修。为道既损之而又损，按行亦以来而次灭，则清静之性，不滞於法而徐动出也。生犹动出也。○河上公曰：孰，谁也。谁能安静以久，徐徐以长生。○荣曰：安，静也。徐，渐也。夫息动於心而神自静，莫挠於水而浊自清，行之者少，故日谁能。○成疏：虽复安静，即静而动，虽复应动，心恒闲放而生化群品也。此明寂而动。
　　保此道者，不欲盈。
