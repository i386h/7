<!-- { "loadSidebar": true } -->
　　御注：大道平施，哀多益寡，人则违天，翻损不足也。○御疏：此明人不能同天损益。注云裒多益寡者，《易·谦卦》之词也。○河上公曰：天之道，损有余而补不足，天之道损有余而益谦，天常尚中和为上。人之道则不然，人道则与天道反也。损不足奉有余，世俗之人，损贫以奉富，夺弱以益强也。○荣曰：天之道损有余补不足，释天道以合喻。人之道则不然，损不足奉有余，言人为行，与天道反，未能损强益弱，而乃灭贫增富。○成疏：天之道，损有余补不足。福善祸淫，自然之理，仍前生后，重起此文。人之道则不然，损不足奉有余。人间世道好行淫伪，趋世竞物，违天背理，割损贫贱不足，供奉富贵之有余。
　　孰能以有余奉天下，唯有道者。
　　御注：谁能以己有余，奉与天下之人不足者，独有道尔。○御疏：孰，谁也。老君疾时不能同天道，下济以恤於人，光大其德，故举天道以劝云，谁能用天之道，损其有余，以贿奉不足者乎。唯有道之君，乃能然尔。○河上公曰：言谁能居有余位，自省爵禄以奉天下不足乎，唯有道之君能行之耳。○荣曰：谁能法天道以为行，损盈益谦，有道之君，当能如此也。○成疏：孰，谁也。言谁能有财德以施天下苍生乎，唯当怀道之人独能济物，故下文云圣人不积。而言奉者，示谦也。第三举圣，结成其义。
　　是以圣人为而不恃，
　　御注：圣人法天，称物均施，施平於物，不恃其功也。○御疏：此引圣人以证上有道之义，恃犹矜恃也。圣人法天平施，德被於物，不见其功，故云不恃。○河上公曰：圣人为德施，不恃望其报。○荣曰：是以圣人为而不恃，成功不处，斯不贵贤。圣人为德不赖其报，成物不处其功，所以尔者，欲隐其圣德，晦其贤才，上既如此，下自法之，争名之患自除，尚贤之怜不作也。○成疏：是以圣人为而不恃，成功不处，其不欲示贤尔。体道圣人常善救物，虽复财德两施，而不恃其劳，有大至功，而成功不处者，意在扬谦退己，推功於物，韬光晦迹，不欲示见己之贤能也。
　　功成不处。
　　御注：功成不处，其不欲见贤，圣人所以推功不处者，盖不欲令物见其贤能也。○御疏：圣人知功成而处，天必损之，故虽道洽寰区，功济天下，归美名於群村，而不处其功绩尔。○河上公曰：功成事就，不处其位。
　　其不欲见贤也。
　　御注：圣人所以推功不处者，盖不欲令物见其贤能。○御疏：此结释不恃不处之意也。其不欲见贤者，圣人虽盛德内充，嘉声外隐，所以不恃为，不处功者，正欲隐德晦名，不欲令物见其贤能尔，此亦损有余之意也。○河上公曰：不欲使人知已之贤，匿功不居。○荣曰：畏天损有余也。
　　道德真经玄德慕疏卷之十九竟
　　道德真经玄德纂疏卷之二十
　　唐玄宗御注并疏河上公严君平李荣注西华法师成玄英疏蒙阳强思齐纂
　　天下柔弱章第七十八
　　天下柔弱章所以次前者，前章对辩刚柔，其陈损益，故次此章，举水为喻，显柔弱之能。就此一章，义开三别，第一起譬，喻明刚劣柔胜，第二合喻，叹凡不能行，第三举圣证成，示其正道。
　　第一起譬，喻明刚劣柔胜。
　　夫至德卑柔，莫过於水，大匠取则，贤人此心，东流于川，孔丘惊於逝者，南注于渎，郭璞叹其灵长。秋水初来，莫辩牛马，冬冰始结，行听狐狸。济河泛於毛车，归海乘於将筏。柔弱之德，大破坚强，白石铛煮石成泥，黄金宠炼金成粉，皆水之力，无物能加，为天下主，必称孤寡，受国之垢，诚谓吉祥。说鱼不欲於身肥，乘鹤必资於体瘦。君子以淡交比德，明灵用倾酌标心。臣能怀忠，呼风召雨，妇若恭孝，庭泉自流。其大矣哉，水之为义也。言人为行，须处恬和，不得以我临人，必委蛇而顺物，水性清鉴，吾将德焉。
　　天下柔弱，莫过於水。而攻坚强者，莫
　　之能胜。
　　御注：以坚破坚，必两坚俱损。柔击强者，则强损柔全，故用攻坚强，其无以易於水者矣。○御疏：水之为性，善下不争，动静因时，方圆随器，故举天下之柔弱者，莫过於水矣。而攻坚强莫之能胜者，夫水虽柔而能穴石，石虽坚而不能损水，若以坚攻坚，则彼此而俱损，以水攻石，石损而水全，故知攻坚伐强，无先水者，故云莫之能胜。○河上公曰：天下柔弱，莫过於水，在圆中则圆，在方中则方，壅之则止，次之则行。而攻坚强者，莫之能胜，水能怀山襄陵，磨铁销铜，莫能胜水而成功也。○荣曰：观之於一切，总之於万有，柔弱之至者，水之为最也。销金石，破丘陵，无能过水，水最胜也。破坚强法，水既为胜，故不可易之。理身者若能以谦为德，以道为用，必可破之於强敌，谁之於骁雄，而道最为先，故无易於道也。修身者能守雌柔之至，自破刚强之人，我解宅虚静之至理，妙绝是非之交争，唯道为胜，无以代之。○成疏：物性柔弱无过於水，天下坚强莫先金石，然水虽柔弱，利用无穷，攻击坚强，莫在先者，无为破有，其义亦然。
　　其无以易之。
　　御疏：夫水虽至柔，用攻坚强之物，无能易之者，岂不以其有不争之德，无守胜之心乎。理国修身，亦当如此。○河上公曰：夫攻坚强者，无以易於水。○成疏：言水能攻击，自然不易之事，无为破有，万代不刊之衍。
　　第二合喻，叹凡不能行。
　　故柔胜刚，弱胜强，天下莫能知，莫能行。
　　御注：柔弱之道，胜於刚强，天下人莫能知，此道不能行。○御疏：柔弱之道，胜於刚强。天下之人，皆知此义，但惑於自贤，以己为尚，无能行其所知者，故云不能行。○河上公曰：弱之胜强，水能灭火，阴能消阳。柔之胜刚，舌柔齿刚，齿先舌亡。天下莫不知，知柔弱者久长，刚计，强者折伤。莫能行，耻谦卑，好强粱也。○荣曰：多好刚强，少存柔弱，不能谦退－’竞处物先也。○成疏：水能攻於金石，故知柔胜於刚强，此乃愚智同知，而举世无能依行者也。
　　第三举圣证成，示其正道。
　　是以圣人言，受国之垢，是谓社稷主。受国不祥，是谓天下王。
　　御注：引万方之罪，是受国之垢。独称孤寡不谷，是受国之不祥。其德如此，则社稷有奉也。○御疏：举圣人之言，证成上义．’此即能行以柔胜刚之行者。垢，秽辱也。言人君能含受垢秽，引万方之罪在己，则人仰德美，而不离散，社稷有奉，故云是谓社稷主也。受国不祥，是谓天下王者，祥，善也，人君能谦居用柔，受国之不善，称孤寡不谷，则四海归仁，是谓天下王矣。○河上公曰：故圣人言，谓下事也。受国之垢一提姗社稷之主，人君能受国之垢浊者，若江海不逆小流，则能长保社稷，为国君主也。受国不祥，是谓天下王君能引过自与，代民受不祥之殃，可以王有天下也。○严曰：忍人所丑户受。人所恶，当民大祸，不以为德，计在丧国，不失天心，虑在杀身，不失泯福，夫如是者，天地与之俯仰，所加者亡，所图者服，天下荡荡，并为一域，向风仰化靡不蒙泽。○荣曰：体柔弱之道，则物无不包。悟幽玄之境，则事无不纳。含非遏恶，受国之垢也。罪己责躬，受国不祥也。适可以为物主，故言天下王也。此言反於俗而合於道，故云正言若反也。垢，秽也，祥，善也。修身者虽复历之於秽净，秽净兼忘，经之於善恶，善恶同合，照一理之元寂，建万境之皆空，可以成道为法王也。以俗观之，垢诤善恶，心为有。以道观之，并悉是空，故云反也。○成疏：是以圣人受国之垢，是谓社稷主，国，邦域也，垢，辱也。言体道之主，处於人世，谦退柔弱，达於违从，身受屈辱，而不与物争，故堪为社稷主，以牧苍生。受国不祥，是谓天下王，故不祥犹不善也。言圣人灵鉴虚通，达於善恶，若有不祥之事，辄自责躬，引过归己，此可为天下君王也。汤自焚千里来云，即其事也。前言社稷可寄诸侯，后举天下宜属天下。
　　正言若反。
　　御注：受国之垢，为社稷主，受国不祥，为天下王，是必正言初如反俗，故云正言若反。○御疏：此一句结上文也。夫受国垢浊，即为社稷主，受国不祥，即为天下王，其言乖背，不同於俗，故老君详质云，是必真正之言，行之而信，但常俗闻之，初若乖反尔。○河上公曰：此乃为正直之言，世人不知，以为反言也。○严曰：轻己重人，安於丑辱，反俗情之见，乃治国之正言也。○成疏：当理正言，似如反俗，何者？俗皆好善好荣，而今乃受垢辱不善，故若反也。而言若者，欲明不反而反，虽反不反，虽反不反，恒顺於俗，不反而反，顺俗而真，欲示反不定反，故加若也。上文云玄德深矣远矣，与物反矣，然后乃至大顺，即其义也。
　　和大怨章第七十九
　　和大怨章所以次前者，前章广明刚强柔弱，其於至极犹未洞忘，故次此章，盖即遣前玄，以彰重玄之致。就此章中，义开三别，第一虽离二边，未阶极道，第二明圣人虚会，妙契重玄，第三辨有德无德，忘执之异。
　　第一虽离二边，未阶极道。
　　夫皇天无亲，能行则善，大怨将设，虽和不宁，是以圣人虚心利物，执左契而无责，怀有德而司生。譬重明登天，六合俱照，阳和发地，万物皆春。有力之载博焉，无情之道大矣，如何守辄但计是非。子建东倾，心已驰於吴会，荆轲南望，志欲效於燕秦。或怨旷於洛川，乃悲歌於易水，岂若鲈鱼绘美，见张翰之思归，白鹿松贞，闻刘仓之念旧。常须务本，善业斯崇，抱元炁於一纯，不流情於三恶，体合真寂，识洞玄微，多迷风下之灯，大觉镜中之像，即为证长生之道，入妙门耶。
　　和大怨，必有余怨。
