<!-- { "loadSidebar": true } -->
　　御注：自见等行，於道而论，是日残余之食，疣赘之行。凡物尚或恶之，故有道之人，不处斯事矣。○御疏：其在道也，曰余食赘行，余食者，残余之食也。赘行者，疣赘之行也。残余，食之秽，疣赘，身之病。以此自见自是等行，其於道而论之，如残余赘疣，人所共恶也。谓为赘行者，为自见自是等为德行之疣赘，故云赘行。《春秋》曰：人将不食吾余。《庄子》云：附赘悬疣，出乎形哉而侈於性，物或恶之，故有道者不处，此自见自是等，既如余食赘行，凡物尚或恶之而不为，故有道之君子不处身於此事矣。○河上公曰：其於道也，日余食赘行，赘，责也。使此自矜伐之人在治国之道，日日赋敛余禄为贪行。物或恶之，此人在位，动欲伤害，故物无有不畏恶之者。故有道者不处，言有道之人，不居其国者也。○荣曰：残余之食，不可以荐飨，夸趺之行，不可以进道。昏乱者爱斯行之为是，乃安之，达理者恶此道之为非，故不爱也。○成疏：其在道，日余食赘行，余食，犹残食也。赘，附生之害也。《庄》云：附赘悬疣也。言矜夸自是之人，其在道行，实犹残食赘病，甚可厌贱也。物或恶之，故有道者不处。赘是无用之肉，跨是无用之行，世间人物咸恶见之，故怀道之士岂处心於矜夸赘行乎。
　　道德真经玄德慕疏卷之六竟
　　道德真经玄德纂疏卷之七
　　唐玄宗御注并疏　河上公严君平李荣注　西华法师成玄英疏　蒙阳强思齐纂
　　有物混成章第二十五
　　有物章所以次前者，前章泛举矜夸，劝其厌好，故次此章。显道之体状，令物起修，夫设教处方，必先病后药，药病相对，所以次之。今就此章，义开为五，第一显道之体状，妙绝形声，第二明本无称谓，降迹立名，第三明引物向方，归根反本，第四举域中四大，令物依修，第五示自浅之深，渐阶圆极。
　　第一显道之体状，妙绝形声。
　　夫有物混成，先天地而作，始气含庶品，超造化而为功，理性湛然，寂寞独立，见其善贷，强与之名，物得以生，字之日道，瑶池暂会，或闻黄竹之歌，峒岭斯逢，即见白茅之味。其为逝也远，其为精也真，十二帝称无名之君，五千言作有物之母，自然之道，天何言哉。
　　有物混成，先天地生。
　　御注：将欲明道立名之由，故云有物。言有物混然而成，含孕一切，寻其生化，乃在天地之先也。○御疏：有物者，妙物也，即虚极妙本也。将欲申明强名所由，不可即称道，故云有此妙物。混然而成，含孕众象，寻其生化，乃在乎天地之先，故云先天地生尔。○河上公曰：谓道无形混沌，而成万物，乃在天地之前。○荣曰：有物者，道也。名之日道，故言有物。然道之为物，唯恍唯惚，不可以有无议，不可以阴阳辨，混沌无形，自然而成，故日混成。自然之理，运之以变化，无形之内，阐之以气象，原其本者，先天地生也。○成疏：有物者，道也。明道非有而有，非物而物，混沌不分，而能生成庶品，亦明不混而混，虽混而成，不成而成，虽成而混，即此混成之道，在天地先生，还是不先先不生生义也。故《庄子》云：神鬼神帝，生天生地，又云：在天地之先而不为老。
　　寂兮寥兮，独立而不改，周行而不殆，可以为天下母。
　　御注：有物之体，寂寥虚静，妙本湛然常寂，故独立而不改。应用遍於群有，故周行而不危殆。而万物资以生成，被其茂养之德，故可以为天下母。○○御疏：寂兮寥兮，独立而不改，周行而不殆，寂寥者，叹有物之体寂寥虚静，妙本湛然，故独立而不移改，物感必应，应用无心，遍於群有，故周行而不危殆。可以为天下母，妙本生化，遍於群有，群有之物，无非匠成，万物被其茂养之德，故可以为天下母尔。母以茂养为义也。○河上公曰：寂兮寥兮，独立而不改，寂者无音声，寥者空无形。独立者无匹双，不改者化有常。○荣日：混成之道，先天地生，听之不闻，则寂寥无响，搏之不得，则澹漠无形，丧偶而无对，故言独立。湛然而常存，故言不改。无处不在，周行也。用之不动，不殆也。覆载生畜，母之义也。○○成疏：寂寥独立不改，寂无声也，寥无形也。独立，无待对也。不改，无迁变也。言道体窈冥，形声斯绝，既无因待，亦不改变。此乃－独独非待独也。道无不在，名日周行。所在皆通故无危殆。开化阴阳，安立天地，亭毒群品，子育含灵，生之畜之故可为母。
　　第二明本无称谓，降迹立名。
　　吾不知其名，字之日道，强为之名日大。
　　御注：吾见其物生成，隐无名氏，故以通生表其德，字之日道，以包含目其体，故强名日大。○御疏：字者表其德，名者定其体。老君云妙本生化，冲用莫穷，寂寥虚静，不可定其形状。先天地生，难以言其族氏。故吾不知其名，但见其大通，欲表其通生之德，故字之日道。见其包含无外，将欲定其至无之体，故强名日大。凡物先名而后字者，以其自小而成大，而道先字而后名者，以其从本而降迹尔。○河上公曰：吾不知其名，字之曰道，我不见道之形容，不知当何以名之，见万物皆从道所生，故字之日道也。强为之名曰大，不知而名日强。大者，高而无上，罗而无外，无不包容，日大。○荣曰：夫有形者称，无像者绝，名约通生而为用，字之日道，无一法而不包，名之日大。理本无名，无名而名，谓之强也。○成疏：吾不知其名，字之日道，道本无名，不可智知，道名即初章云无名天地始也。取其有通生之德，故字之日道。即初章云有名万物母也。强为之名日大，体无涯际，故名为大，故称为强名。以名体字，道即是用，大即是体，故名大而字道也。人皆先名后字，今乃先字后名者，欲表道与俗反也。故不同而同，有右有字，同而不同，先字后名也。
　　第三明引物向方，归根反本。
　　大日逝，逝日远，远日返。
　　御注：妙用无方，强名不得，故自大而求之，则逝而往矣。自往而求之，则远不及矣。若能了悟，则返在於身心而证之。○御疏：夫滞於一方者，非天下之至通也。故天职生覆而不能形载，地职形载而不能生覆，唯妙本之用，用无定方，虽则强名日大，而复不继於大。自大而求之，则逝而往矣。自往而求之，则远不及矣。自远而求之，则复返在人身心矣，故日远日返。《庄子》曰：夫道於大不终，於细不遗。○河上公曰：大曰逝，其为大，非若天常在上，非若地常在下，乃复逝去无常处所也。逝日远，言远者穷於无穷，布炁天地，无所不通也。远日返，言其远不超然绝远，乃复返在人身也。○荣曰：逝，往也。即大求之而不得往也，就往追之不及远也，体之近在於身，故谓之返也。○成疏：大日逝，逝，往也。有大力，用能运致众生，往至圣境也。逝曰远，超陵三界，远适三清也。远曰返，返，还也。既自利道圆，远之圣境，故能返还界内，慈救苍生。又解：迷时以三清为三界，悟则三界是三清，故返在尘俗之中，即是大罗之上。
　　第四举域中四大，令物依修。
　　故道大，天大，地大，王亦大。
　　御注：因其所大而明之，得一者天地王。天大能覆，地大能载，王大能法地则天行道，故云亦大也。○御疏：因强名道日大，而举所次大者，放天能颠玄在上，垂覆万物，地能凝静於下，厚载万物，王能清静无为而化万物，此三大也，吾道一以贯之。○河上公曰：道大者，无所不容，包罗诸天地也。天大者，无不盖。地大者，无不载。王大者，无不制也。○荣曰：道尊德贵，弥罗无外，天能广覆，无隔於贵贱，地能厚载，不择於妍蚩，帝王控制，通贯於远近，字育普均於贫富，用各有主，历言大也。○成疏：道大无不包也，天大无不覆也，地大无不载也，王大无不制也。
　　域中有四大，而王居其一焉。
　　御注：王者，人灵之主，万物系其兴亡，将欲伸其鉴诫，故云而王居其一，欲警王令有所法，谓下之文也。○御疏：域者，限域也。今云域中之大，则道不只在域中，若云约所见而言，则天地自为限域，亦不秖在域中矣。夫遗语以伸玄理，不必曲生异义，存文以防疑难，众说皆未尽通。今明域者，名也，名为体域，物无名外之体，故日域中。若举道名则道在其中矣，举天名则天无遗体矣，故云域中。即有名之中，有此四大云，而居一者，王为人灵之首，有道即万物被其德，无道则天地蒙其害，故特标而王居一，欲令法道自然。○河上公曰：八极之内有四大，王居其一焉。严曰：功德同也。○荣曰：寰宇之表自可绝言，形象之中理当称谓，罗之虽具，万品究之，唯有四大。大名既一，用义难殊，欲劝帝王抱式於道德，取则於天地也。○成疏：境域之中有此四大，王有化被之德，故继二仪而居一数也。《庄》云：夫道未始有封而此言域中者，欲明不域而域，虽域不域，不域而域，义说域中，虽域不域，包罗无外也。
　　第五示自浅之深，渐阶圆极。
　　人法地，地法天，天法道，道法自然。
