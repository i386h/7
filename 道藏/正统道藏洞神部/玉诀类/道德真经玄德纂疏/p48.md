<!-- { "loadSidebar": true } -->
　　御注：此下言天道谦虚，以戒人事勇敢。天不与物争，四时盈虚，物无违者。○御疏：因上言天之所恶，故此下四句广明天道谦虚，以戒人事勇敢。人怀胜负，所以有争，天道平施，唯善是与，物莫之违，故云善胜也。○河上公曰：天不与人争贵贱，而人畏之也。○荣曰：天道无心，与物不竞，自然尊贵，而居物先也。○成疏：自然之道，但不与物争，而谦退卑己者，必获於胜善之报也。
　　不言而善应，
　　御注：天何言哉，福善祸淫，曾无差武，故云善应。○御疏：天何言哉，但福善祸淫，吉凶感应，故曰　　不言而善应。○河上公曰：天不言，万物自动以应时。○荣曰：报於罪福，信之影响，毫分不失，故言善应。○成疏：祸福之报，其犹影响，不待言辞而善恶必应。
　　不召而自来，
　　御注：天道不召物使从己，物不能违，自来顺天尔。○御疏：凡物之来，皆由命召，今天不召於物而使从己，而万物自来而顺之，则负阴抱阳，春生夏长，皆非召而来也。○河上公曰：天不呼召万物，皆负阴而向阳也。○荣曰：春生冬谢，寒往暑来，往者既非所遣，来者亦非命召也。○成疏：善恶报应，随其行业，不待呼召而必自来也。
　　禅然而善谋。
　　御注：与疏解同。○御疏：注云天道玄远，繟然宽大，垂象示变，人可则之，故云善谋。○河上公曰：繟，宽也，天道虽宽博，善谋虑人事，修善行恶，各蒙其报也。○严曰：寂然荡荡，无所不图也。○荣曰：大道甚夷，故曰　　谭然。图人之得失，赏罚无差，鉴人之善恶，灾祥不爽，故曰　　善谋。○成疏：谋，计数也。言幽冥之理，无劳言说，而善能计算功过，毫分无失也。
　　第三结天网宽大，而报应无差。
　　天网恢恢，疏而不失。
　　御注：天之网罗，恢恢远也，刑淫赏善，分毫不失。○御疏：恢恢，宽大也。此覆释上天道等义也。天道网罗虽复宽大，疏而且远，赏善罚恶，不失毫分也。○河上公曰：天所网罗，恢恢甚大，虽疏远，司察人善恶无有所失。○荣曰：罗之以太虚，网之於有象，既宽且大，故曰　　恢恢。罪有公私，怜无大小，微着皆尽，疏密无遗，故言不失。○成疏：恢恢，宽大也。网，宪法也。言天尊自然之网，甚自宽大疏远，而业无大小，功过酬报，终无差失也。
　　人不畏死章第七十四
　　人不畏死章，所以次前者．前章明众生不畏威刑，必遭天网，故次此章，明於天网，自有冥司。就此一章，义开四别，第一明众生障重，不惧威刑，第二明为罪既深，必招苦报，第三明此苦报，自有冥司，第四明强代冥司，反获其咎。
　　第一明众生障重，不惧威刑。
　　夫天道正名，司刑自然，奈何君主以死惧人，但佩玉废而临时，握金柜而御极，伊吕作相，平勃为谋，鼎业克昌，爰俟太平之主，神功独配，方称揖让之君，然后鼓腹于庭，击壤于野，不知帝力，岂荷王恩。五月披裘，不羡轻肥之客，一尺少布，唯存正直之人，则知百年大期，并计于命。生则金珠异宅，羊枯自知，死则石碑生金，郭璞先识，故传日死生有命，诚为信哉。今明妄谬行刑，以代司杀，理既不泯，冥何合焉，如代匠之规，必致伤手之祸矣。
　　民常不畏死，奈何以死惧之？
　　御注：纵放情欲，动之死地，习以为常，尝无畏者，人君当以清静化之，奈何更立刑法，以诛杀恐惧之乎。○御疏：言人不能守道清静，而放纵情欲，动之死地，积习生常，曾无畏者，人君当以清静为化而教导之，奈何行刑法诛杀而恐惧之乎。○河上公曰：民不畏死，治国者刑罚酷深，民不聊生，故不畏死也。治身者，嗜欲伤神，贪财杀身，民不知畏之也。奈何以死惧之，人君不宽其刑罚，教人去情欲，奈何设刑罚，以死惧之也。○严曰：人之情性，得意而安宁，失意则图非，穷困而轻死，安宁而爱身，民心不得，性命不全，则号令不动也。穷汉之兽，不避兕虎，其性非易，事理然也。○荣曰：时逢有道，物皆爱生，代属无为，人咸惜死。若不能绥之以至德，而制之以严刑，人不聊生，故言人不畏死。人不畏死，本由酷罚，宜须在宥，用德忘刑，如何还以酷法理人，欲人惧之於死，此叹当时之失也。○成疏：此斥凡情迷惑，染滞深重，贵逐前境，不惮死生，虽复经戒严明，曾无恐惧，故发奈何之叹，深长痛之。
　　第二明为罪既深，必招苦报。
　　若使民常畏死，而为奇者，吾得执而杀之，孰敢。
　　御注：若使代人皆从清净之化，不敢溺情纵欲，常畏於死，而独奇诈者，假令吾势得执杀此奇诈之人，孰敢即杀尔。○御疏：此明人君化以无为，人皆少欲，各全其生，常畏於死。而独有为於奇诈不善之行者，适令吾势得执而杀之，亦谁敢即杀。所以不杀者，为自有天网司杀之也，故下文云。○河上公曰：若使民常畏死，当除己之所残克，教民去利欲也。而为奇者，吾得执而杀之，孰敢矣，以道教化，而民不从，反为奇巧，乃应王法执而杀之，谁敢有犯者。老子伤时王不先道德化之而先刑罚。○荣曰：奇者诡异乱群也，若时王用道，人尽全生，名为畏死也，其有强梁之者，乱群之人，为於罪业，弥更奇异，天不长恶，故得执杀之，惧死自无为过之人，修生孰敢为非之者也。○成疏：贪欲之心，日生奇诈，坚执颠倒，遂以为常者，冥司捕获，执而杀之，风刀考楚，经文明证，若有性识之夫，谁复敢造罪耶。
　　第三明此苦报，自有冥司。
　　常有司杀者杀。
　　御注：如此奇诈之人，天网不失，是常有天之司杀者杀之。言不善之人，司杀自杀，人君用势，得执杀而便杀之，是代司杀。○御疏：司，主也。天鉴孔明，无所不察，奇诈之人，不得其死，是有天之司杀者杀之矣。○河上公曰：司杀者天，居高临下，司察人过，天网恢恢，疏而不失者是也。○严曰：司杀者大臣也，帝王之道，无事无为，前后左右，各有所任，作祸者身死，窃威者宗亡，百官趋职，主无与焉也。○荣曰：司，主也，赏罚之理是常，生杀之官有主，不可以为非，犯法者合死，而欲擅代杀之。○成疏：此之刑网自有宰牧，即三官九署，百二十曹，及北都罗酆，泉曲之府，八难五苦，各有司存。
　　第四强代冥司，反获其咎。
　　夫代司杀者，是谓代大匠。
　　御注：人君好自执杀，必不得天理，是犹拙夫代大匠木。○御疏：言不善之人，司杀自杀，人君用势，得执杀而便杀之，是代司杀者杀人，不得天理，犹如拙夫代大匠木矣。○河上公曰：天道至明，司杀有常，犹春生夏长，秋成冬藏，斗杓运移，以节度行之，人君欲代杀之，是犹拙夫代大匠木，劳而无功。○严曰：代司杀者，人君也，百官失理，政事亡也。人主自新，工人拱手，人君自杀，百官失宜。○荣曰：夫代司杀者，是代大匠斲，夫代大匠，希不伤其手，天道虽远，玄鉴孔明，赏善罚恶，着在於冥司，春生夏长，彰之於见代，时政不能任之以天理，而代之以人功，亦失之於道也。然则顽人少能从化，奸点多有难防，随时定宜，制之法令，自有司刑之职，主杀之官，若推之不以其主司，杀之不由其主，而擅杀者，犹拙夫之代巧匠，必有伤手之忧，少有不伤，所伤多矣。○成疏：夫代司杀者，是代大匠。夫代大匠，希有不伤其手。众生造业，各招其报，刑辟苦楚，自有冥司。无识之人，师心专辄，强代冥司而行诛戮者，何异庸拙之士代匠运。夫拙士运，非其任，岂唯所作不成，抑乃反伤其手，强代司杀，其义亦然，非徒滥职，翻获其衅。
　　代大匠，希有不伤其手矣。
　　御注：拙夫代，岂但伤村，亦自伤其手。人君任刑，代彼司杀，岂唯残害百姓，抑亦自丧天和。○御疏：大匠木，动合方圆，拙夫代之，必失绳墨，亚心得不损於村而伤其手乎。天网不失，神理昭明，人君任刑，代彼司杀，恶得不害於人而丧其天和乎。奈何以死惧之，之谓也。○河上公曰：人君行刑罚，犹拙人代大匠
　　，则方圆不得其理还自伤。代天杀者，失纪纲，不得其纪纲，还受其殃也。○严曰：工人拱手，则大厦不成，人君专杀，则天下失理。大厦不成，则无以庇子孙，天下失治，则无以安社稷也。
　　人之饥章第七十五
　　人之饥章所以次前者，前章正明众生为罪既深，必招苦报，故次此章，即明所以获斯苦报，为耽着有为，故此章中，具明有为之状。就此一章，义开三别，第一明众生所以无德，为耽染有为，第二明众生所以残年，为资生太甚，第三示忘生之美，以劻学人。
　　第一明众生所以无德，为耽染有　　为。
　　夫道卫相忘，人斯得趣江湖，放旷鱼也自全。至如文景恩流，成康化美，固周称大赉，汉日措刑，楛矢东来，神胶西至，四人安泰，百姓无为，乡贡八蚕之绵，田收再熟之稻，和风靡於．晨夕，甘露下於轩庭，太子德富於青宫，公卿道弼於丹阙，天平地正，讼息刑清，尧人比屋而可封，不远斯得，轩袭胥庭而俗阜，可假同年，时衔正理之欢，岂有人饥之税，既不轻死，家怀养生圣化无为，我自安矣。
　　民之饥，以其上食税之多，是以饥。
　　御注：天下之人所以饥乏不足，以其君上食用赋税之太多。○御疏：夫人，国之本也。若政烦赋重，而人贫乏，则国本斯弊，弊则危矣。是以下人不足，由君上食用赋税之太多，是以令其饥乏尔。○河上公曰：民之饥，以其上食税之多，人民所以饥寒者，以其君上税食太多，故是以饥尔，是以民皆化上为贪，叛道违德，故饥也。○荣曰：百姓饥穷，四民困乏，非佗由也，税重赋多。○成疏：云民之饥，上其食税之多。饥谓内无德也，上，心也，心为五藏百行之主，故称为上也。税者聚敛也。食者滋味也。言修行人所以坏德者，为心绿前境，多贪滋味故也。是以饥，结前义也。
　　民之难治，以其上之有为，是以难治。
　　御注：天下之人所以难治化，为其君上有为则难理，诈兴多尔。○御疏：蠢尔苍生，资君以理，为理之本，谅在无为，故我无为而人自化。今人所以难理者，由君上之有为，有为则政烦而人扰，动生大伪，是以难理。○河上公曰：民之难治，以其上之有为，民之不可治者，以其君上多欲，好有为也，是以难治。○严曰：是以其民化上有为，情伪难治也。○荣曰：有为挠物，所以难治，无为正身，自然易化。○成疏：百姓之难治，以其上有为，所以百行驰骛，纷然难理，只为心耽有为，故心若无为，则诸行易治也，是知万境唯在一心。是以难治，结前也。
　　第二明众生所以残年，为资生太　　甚。
