<!-- { "loadSidebar": true } -->
　　御注：绝圣人言教之迹，则化无为。弃凡夫智诈之用，则人淳朴。淳朴则巧伪不作，无为则矜徇不行。人吁天和，物无失性，是有百倍之利。○御疏：圣者，有为制作之圣。智者，凡俗矜徇之智。制作之圣则有迹，矜徇之智则非真。失真是生巧伪，迹述坐令丧本，故皆绝弃之而全其淳朴。天和既畅，矜徇不行，是人有百倍之利。○河上公曰：绝圣，绝圣制作，反初守元，五帝画象，仓颌作书，不如三皇结绳无文。弃智，弃智慧，反无为。民利百倍，农事修，公无私。○荣曰：圣者凡情之所仰，智者愚人之所求，非智无以照机，非圣何能宰物，今言弃绝，所未闻也。夫圣人合道，道本无名，名生而物迷，言圣不及於忘圣，智出而伪起，用智不及於忘智，故须绝弃也。然圣生则盗起，智用则贼来，今言绝，盗贼不起，其利实多，略言百倍也。○成疏：绝有名之圣，弃分别之智，人皆反本，为利极多，言百倍者，举其大数。故《庄子》云：鲁酒薄，邯郸围，圣人生，大盗起。又田成子以圣智而窃齐国之类是也。
　　绝仁弃义，民复孝慈。
　　御注：绝兼爱之仁，弃裁非之义，则人复於大孝慈矣。○御疏：前章云大道废，有仁义，此云绝仁弃义，民复孝慈者，明大道之代，所谓玄同，人无私亲，皆慈孝也，故理至则迹灭，事当而名去。今六纪废绝，则孝慈名彰，若绝兼爱之七，弃裁非之义，江湖无濡沬之迹，慈孝有自然之素，故民复於大孝慈矣。○河上公曰：绝仁弃义，绝仁之恩惠也，弃义之尚华。言民复孝慈，德化淳也。○荣曰：仁以爱物，义以让人，虽日立人之道，实亦矫人之情，今弃矫情之仁义，归天性之孝慈也。○成疏：绝偏尚之仁，弃执迷之义，人皆率性，无复矜矫，孝出天理，慈任自然，反於淳古，故言民复。《庄子》云：仁义者先王之蘧庐，已陈之刍狗，又云：削曾史之行，天下皆仁。
　　绝巧弃利，盗贼无有。
　　御注：人矜偏能之巧，各有争利之心，故绝巧则人不争，弃利则人自足，足则不为盗贼矣。○御疏：绝巧者，绝雕琢非法淫过之巧。弃利者，弃徇财兼并乾没之利。夫盗贼者生於羡欲不足，今绝巧则人不争，弃利则人自足，人各自足，复谁为盗贼？故云无有。○河上公曰：绝巧，诈伪乱真。弃利，塞食路，闭权门。盗贼无有，上化公正，下无邪私。○荣曰：攦工倕之指，息机械之心，绝巧也。掷玉毁珠，弃利也。但盗贼之行，规之以利，弃宝无利，宁有盗乎。○成疏：绝异端之巧，弃贪求之利，物各守分，故无滥窃。《庄》云：神农时巧人工锤之指，天下皆巧也。
　　第二总叹大乘非下机能悟。
　　此三者以为文不足，故令有所属。
　　御注：此三者但令绝弃，未示修行，故以为此文不足垂教，更令有所属着，谓下文也。○御疏：三者，谓绝圣弃智一也，绝仁弃义二也，绝巧弃利三也。於文不足以垂教，更令有所属着，谓下文见素等是也。○河上公曰：此三者，谓上三事所绝弃也。以为文不足，文不足以教民，故令有所属，当如下句。○荣曰：文，教也。属，继也。夫大人之设教也，莫不修凡以成圣，从愚以归智，去害之利，今皆弃之，於教不足，未知学者何所措心，是故继以后文，示令立行也。○成疏：三者谓前三绝，此文是顿教大乘，上士所学，其理深远，不足以教下机也。
　　第三略开要门，进示初学。故令有所属。
　　成疏：属谓属着，付属也。言下机之人，未堪大教，有所属着，方进学心，所属之文，即下之四行也。
　　见素抱朴，少私寡欲。
　　御注：见真素，守淳朴，少私邪，寡贪欲也。○御疏：欲求绝圣弃智，则当见真素。欲求绝唯弃义，则当抱质朴。欲求绝巧弃利，则当少私邪，寡贪欲。三绝虽於文不足，四行则修身有余，将欲禁邪於中心，故铃取资於内行尔。○河上公曰：见素抱朴，见素者，当抱素守真，不尚文饰也。抱朴者，当抱质朴以视下，故可法则。少私寡欲，当知足也。○荣曰：朴，本也，万境无染，见素也。守一不移，抱朴也。公而不党，少私也。以性制情，寡欲也。○成疏：见素，去华也。抱朴，归实也。少私，公正也。寡欲，患贪也。
　　绝学无忧章第二十
　　绝学章所以次前者，前章弃绝圣智以明遣累，故次此章。遣於因果，为因能生果，所以次之。就此一章，分为五别，第一劝令绝学，示美恶不殊，第二的指妄尘不可耽染，第三泛列众生耽染之状，第四对辩圣人之悟，以治凡鄙之迷，第五独显圣人偏能用道。
　　第一劝令绝学，示美恶不殊。
　　夫上元丹格之中，秘境玄科之内，真言窅窅，贮玉匮之长存，仙唱泠泠，耀金书而迥发，宝蕴於焉，疑尔瑶笈所以长缄，任秋水而自流，置春台而不取，绝有为之学，安分内之真，对善恶而双忘，兼唯阿而两绝，岂修人事，驱染代尘，蔓滋於流俗之乡，低徊於郑卫之境，大圣衰此，故绝而去之。
　　绝学无忧。
　　御注：绝有为俗学，则淳朴不散。少私寡欲，故无忧息也。○御疏：绝学者，绝有为俗学也。夫人之禀生，必有真素。越分求学，伤性则多。若令都绝不为，是使物无修习，今明乃绝有为过分之学，即庄子所谓俗学，以求其复初者尔。若分内之学，因性之为，上士勤心行．未为不绝也，故日绝学无忧。○河上公曰：绝学不真，不合道文。除浮华，则无忧息。○严曰：俗学则尊辫责，知群居党议，吉人得之以益，凶人得之以损。天地之内，吉人寡而凶人众，故学之为利也浅，而为害也深。夫凶人之为学也，犹虎之得於羽翼，翱翔游於四海，择肉而食，圣人绝之，天下休息，不教而自化，不令而自伏也。○荣曰：夫志无为之道，则学无所学，混之以愚智，则得失未闻。怀忘之於进退，则荣悴不惊，抱自然之道，宁有忧乎。存有为之业者，学非为己，悬头刺股，所竞者名，映雪聚萤，所争者利，惧荣名之不立，惊厚利之未来，以此存心，忧息生矣。○成疏：忧，累息也。绝有相之学，会无为之理，息累斯尽，故无忧。
　　唯之与阿，相去几何？善之与恶，相去何若？
　　御注：唯则恭应，阿则慢应，同出於口，故云相去几何？而恭应则善，慢应则恶，喻俗学绝之则无忧，不绝则生患，只在心识回照，岂复相去远也。○御疏：唯，应也。《礼》曰：先生召，无诺唯而起。阿，慢应也。《汉书》曰：不谁何绾？谓何问也。此举喻也，唯之与阿，同出於口，唯恭则善，阿慢则恶，学之不绝，否在於心，而绝之则无忧，不绝则生患。同出於口，故云相去几何。只在於心，故云相去何若。若能了学无学，学相皆空，於知忘知，不生分别，则唯阿齐致，善恶两忘。○河上公曰：唯之与阿，相去几何，同为应对，而相去几何，疾时贱质而贵文。善之与恶，相去何若，善者称誉，恶者谏诤，能相去何如。疾时恶直用佞耶。○荣曰：礼对为唯，野应日阿，称心为善，乖意为恶，几何，言不远也。体道则百虑俱遣，任真则万涂皆适，实亦无逆无顺，不美不恶。然有为强生分别，偏私妄起，爱僧不留心於道德之乡，唯责人以华薄之礼。惬心谓之为是，不问贤与不贤。润己称之日能，未论智与不智。此则智，此则智者翻暗於不智，贤者到愚於不贤，故日相去几何也。亦言人性自然已定，益之则忧失，进智以殉美誉，饰伪以为恶事，唯不同失均也，故日相生几何也。○成疏：唯之与阿，相去几何，唯，敬诺也，阿，慢应也。《礼记》云：先生召，无诺。几何者，非远也。言世人不达违顺，妄生喜怒，闻唯则善，闻阿则嗔，不知唯阿两声同出乎一口，相去非远，故言几何。善之与恶，相去何若，顺意为善，违心名恶，违顺既空，善恶安寄，且唯阿出自一口，善恶源乎一心，而忘者知其不殊，执者肝胆楚越，然有为之学，迷执者多，是非善恶之中，喜怒唯阿之内，适为患累之本，绝之所以无忧，此两对略举执学须绝之状也。
　　第二的指妄尘不可耽染。人之所畏，不可不畏。
　　御注：凡人所畏者，慢与恶。善士所畏，俗学与有为也。皆当绝之，故不可不畏。○御疏：人之所畏者，畏慢与恶也。夫慢则为过，恶则被嫌。被嫌则人所弃薄，为过则物多尤怨。以况有为俗学，增长是非，若不畏而绝之，是皆违分伤性，故不可不畏而绝之也。○河上公曰：人之所畏，人谓道人，所畏者，畏不绝学为之君也。不可不畏，近令色，杀仁贤也。O荣曰：水火可畏，不畏必遭烧溺，豺狼可畏，不畏终遇於损伤，故知人行爱憎而不已，归兹损败，贪名利而无息，致此危亡。今流俗滞之有溺之忘反，莽莽欲出无期。O成疏：学人之所畏，谓生死及诸尘也，不可不畏，叉没溺也。前绝示善恶皆空，恐滞斯文，遂染尘境，故发此句以戒之。
　　第三泛列众生耽染之状。荒兮其未央哉。
　　御注：若不畏绝俗学，则众生正性荒废，其未有央止之时。O御疏：荒，荒废也。慢恶为过，俗学失真，是皆可畏，故当弃绝。若不绝而弃之，则正性荒废，其未有央止时。《诗》曰：夜未央，言更漏尚多也。此云其未央，言俗学伤性无息止期，故前途尚多，云未央也。O河上公曰：世俗之人荒乱，欲学为进文，未央止也。O成疏：荒是眇莽，叹其久远。央是尽义，嗟其未息。言众生染滞之心，其日固久，执着情笃，未有休时。
　　众人熙熙，如享太牢，如春登台。
　　御注：众人俗学有为，熙熙逐境，如临享太牢，春台登望，动生贪欲。O御疏：熙熙者，情欲淫动之貌。此明不畏绝俗学之人也。夫俗学有学为，动生情欲，熙熙逐境，役役终身，如馁夫之临享太牢，恣贪滋味，怡容之春台登望，动生爱着。太牢者，牛羊豕也。春台所以为爱着，谓其卉木滋荣，禽乌呜匹，阳和陶然，易淫荡也。故《豳诗》云：春日迟迟，探蘩祁祁，女心伤悲，迨及公子同归。O河上公曰：众人熙熙，熙熙，淫佚多情砍。如享太牢，如饥思太牢之具，意无足时也。如春登台，春阴阳交通，万物感动，登台观之，志意淫佚。O荣曰：熙熙，悦乐也。太牢，味也。春台，色也。言流俗众人务学以规名声，纵情以昏色味，悦之以目，不知盲之有时。适之以口，不知爽之有日。逐欲老而愈溢，劳形困而不休，仍自欣欣以为悦乐也。O成疏：言耽染者众，故云众人，即众生之别称也。熙熙，悦乐也。享，燕享也。太牢，牛羊豕也。言众生欣爱声色，情染极深，如饥人享太牢之馔，悦美色之甚，又如春日登台，眺望林野，畅适其心也。
　　第四对辨圣人之悟，以治凡鄙之迷。我独泊兮其未兆，若婴儿之未孩。
