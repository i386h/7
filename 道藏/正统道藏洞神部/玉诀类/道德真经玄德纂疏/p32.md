<!-- { "loadSidebar": true } -->
　　夫太帝乘时，面离方而设教，真君御物，握乾轴而安民。鼓腹咸歌，不荷皇王之帝力，披衿自味，岂知天地之深功。十乱齐驱，见周家之化溢，八元斯事，酌尧代之风清。故曰圣人无心，股肱毕力，为理日乱，易节不倾，久自推移，任玄功之济物，开赤心於天下，为欲化人，既同百姓之心，匪栗栗之云乎。
　　圣人无常心，以百姓心为心。
　　御注：圣人之心，物感而应，应在於感，故无常心。心虽无常，唯在化善，是常以化百姓心为心尔。○御疏：圣人虚忘，物感斯应，应必缘感，感既不一，故应无常心。心虽无常，义存慈救，以百姓有不信不善之心，故混同用心，而以化导，故云无常心。○河上公曰：圣人无常心，圣人重改更，贵因循，若自无心也。以百姓心之所便，因而从之。○严曰：无心之心，心之主也。夫一人之身，去心则危者复宁，用心则安者复亡。若上含道德之化，下包万人之心，物无大小，视心如身，去我情欲，取人所安，与人大同也。○荣曰：君上无心於有为，任百姓之自化，圣人无情以分别，逐万有而感通。○成疏：体道凝淡，虚怀绝虑，心与太空均其寂泊，故无心也。百姓，众生也。然圣人无心，有感斯应，应随物感，故以百姓心为心。既无心而应，亦不应应也。
　　第二明善救苍生，而无弃舍。
　　善者吾善之，
　　御注：善者吾善之，不善者吾亦善之，德善。信者吾信之，不信者吾亦信之，德信。欲善信者，吾因而善信之。不信者，吾亦以善信教之，令百姓感吾德善信也。○御疏：此应感之义也。吾者，圣人也。善者，回向正道之心，圣人奖之以进修，以果其行，使至夫吾善之大善也。○河上公曰：百姓为善，圣人因而善之。○严曰：善者吾善之，不善者吾亦善之，德善。信者吾信之，不信者吾亦信之，德信。信，诚实也，感德以变其情也。○荣曰：善者吾善之，不善者吾亦善之，得善。若有心分别，有善有不善，有善有不善，不得以为善。今既无心分别，非唯善於善，亦善於不善，亦善则与不善皆善，是以谓之得善也。○成疏：善者吾善之，不善者吾亦善之，得善。善者为无欲修学之士，不善者谓有为滞境之人。普以平等胜善教之，令其得善，此则以百姓心为心义也。
　　不善者吾亦善之，德善。
　　御注：不善者，谓习染增迷，信邪背道，圣人亦以善道而汲引之。德善者，令化圣德而为善也。○河上公曰：百姓虽有不善者圣人化之使为善也。
　　信者吾信之，
　　御疏：信谓闻道勤行，心无凝执，圣人应之以至诚，赞成其善，以至於深信也。○河上公曰：百姓为信，圣人因而信之。○荣曰：信者吾信之，不信者吾亦信之，得信，信，顺也，物情既有可有不可，从事有顺有不顺，不得以俱顺，今圣人无可无不可，皆可，无顺无不顺，皆顺，是以右为大顺也。○成疏：信者吾信之，不信者吾亦信之，德信，信谓闻经爱乐，不信谓不乐道闻，圣人以空行慈悲，平等救度，不问信与不信，皆令得益，而普发信心也。故紫微夫人曰：信者得失之阐键。又经云：信者学道之枢机也。问曰：圣人无心，有感必应，不应不感，不感不应者，故信者方教，不信者不教，而今信与不信，一种教之，亦应感与不感，一种皆应。答曰：应有通有别，如治在玄都玉京，而恒救三界，此则通应善信是也。至如胡人有感紫炁西浮，授尹生道德之徒，此则别应。若别应则待别感，通应则寻常慈照，故上卷云：常善救人而无弃人。
　　第三显众生耽染，圣起慈悲。
　　不信者吾亦信之，德信。
　　御疏：不信谓强梁背教之人，圣人亦以平等正信而化导之，令化圣人之德，舍疑而归信也。故云德信。○河上公曰：百姓为不信，圣人化之使信也。
　　圣人在天下，惵惵为天下浑其心。
　　御注：圣人在理天下，化引百姓，常惵惵用心，令德善信，而圣心凝寂，德照圆明，浑同用心，皆为天下，故云为天下浑其心。○御疏：此明圣人混迹用心也。惵惵，忧勤也。圣人在宥天下，统御寰区，惧众生不归善信，故惵惵忧勤。然圣人无心，复何忧喜，今所言惵惵者，皆为天下百姓未能信善，故圣人混同於物，而用其心也，故云为天下混其心尔。○河上公曰：圣人在天下，怵怵常恐怖，富贵不敢骄奢也。为天下浑其心，言圣人为天下百姓浑浊其心，若愚暗不通。○严曰：惵惵，若恢恢，言虚心以包万方也。○荣曰：惵惵，不住也。凡情分别，见善见不善，有信有不信，圣人惵惵不住，泛泛随机，混其分别之心，齐其是非之意也。○成疏：惵惵，动惧之貌也，言无心赴感之圣人，其在天下也，怛布大慈，拯救苍生，恐其没溺，故蝶喋而勤惧也。为天下混其心，混混沌沌，无分别也。言凡夫惑情滞境，妄生去取，圣人欲混沌其心，令无分别，勤惧之义，则斯谓乎。
　　百姓皆注其耳目，
　　御注：百姓化圣德为善，故倾注耳目，以观听圣人。○御疏：百姓被圣德而归善，仰淳化而观风，故皆倾注耳目以观听，取则於圣人也。○河上公曰：注，用也。百姓皆用其耳目，为圣人视听。○荣曰：百姓不能以性制情，而乃纵心逐欲，注耳目於声色，专鼻口於香味，因兹婚惑，以此聋盲，圣人逐病行医，随机阐教，因心救物，说己化他，乃云我止如婴孩赤子，不知声色悦於耳目也。○成疏：淫，染滞也，颠倒之徒，迷没世境，纵恣耳目，滞着色声，既而漂浪长流，望返无日，圣人愍其迷甚，故显其病状。而六根之中，偏举两者，欲明此二为息最深。故《西升经》云：耳目色声，为子留怜然，举此二根，诸根可悉，为文略故也。
　　圣人皆孩之。
　　御注：圣人念彼苍生，犹如慈母，故凡视百姓，皆如婴孩尔。○御疏：百姓既倾注耳目观听圣人，圣人视之，如慈母於赤子，故云皆孩之。又解云：百姓有分别之心，圣人化使从善，令如婴孩，无所分别尔。○河上公曰：圣人爱念百姓，如蠕虫赤子，养之长之，而不责望其报也。○成疏：众生妄淫耳目，沦没爱河，圣人勤惧慈救，义同赤子，哀其无识，如婴儿之可愍。
　　道德真经玄德慕疏卷之十三竟
　　#1原文脱『则』字，据《周易》补。
　　道德真经玄德纂疏卷之十四
　　唐玄宗御注并疏　河上公严君平李荣注　西华法师成玄英疏　蒙阳强思齐纂
　　出生人死章第五十
　　出生入死章，前章明凡淫耳目，望混其心，故次此章，即明皆有生死，凡溺生死，义味相接，
　　所以次之。就此一章，义开四别，第一正标凡圣，示妄执不同，第二假设问答，辨其所以，第三显善摄生人，不为三毒所害，第四重设疑问，叹美结成。
　　第一正标凡圣，示妄执不同。
　　夫紫极无名之尊，玄德甚深之道，偃息上方之界，从容太极之宫，高谢随迎，迥超生灭。阆苑山上，嵯峨白玉之楼，函谷关前，夭关紫云之端，哀哀凡鄙，出死入生，爱欲长昏，行运十三之事，迷情同执，将安一百之年。命过箭射於穷泉，魂魄流离於间狱，坟壑一闭，空闻松柏之风，形质一埋，讵鉴轩庭之月，大圣流泪，痛怀些一向。
　　出生入死。
　　御注：了悟则出生，迷执则入死，此标尔。○御疏：了悟生死，不厚其生，名为出生。迷执人我，动之於死，名为入死，此标章门也。○河上公曰：出生谓情欲出於五内，魂定魄静，故出生。入死谓情欲入於胸臆，精神劳惑，故死。○荣曰：从幽至显，名日出生，自有归无，称之入死。○成疏：出生者，超凌三界，出离死生。入死者，沈沦三涂，没溺生死。若解生死义者，从无出有以释生，自有还无以释灭，为死也。
　　生之徒十有三，
　　御注：生之徒十有三，死之徒十有三泛论众生当生安生得生理，处死顺死得死理，如此者，大凡十中有三人矣。○御疏：徒者，类也。此则泛论众生能安生理，不自矜贵，适来为时，一无封执，如此之者，大凡而论，十中有三人尔。此谓顺理者少，而逆理者多也。○河上公曰：生之徒十有三，死之徒十有三，言生死之类，各有十三，谓九窍四关也。其生也，目不妄视，耳不妄听，鼻不妄香臭口不妄言味，手不妄持，足不妄行精不妄施，其死也反是。○严曰：虚、无、清、净、微、寡、柔、弱、卑、损、时、和、啬，此十三事，虚生充实，无生常存，清生聪达，静则内明，微生彰显，寡则生众，柔生刚健弱生坚强，卑生高大，损生盈满，时则通达，和则得中，音则有余用之治身，与天地长久，用之治国则国祚长延也。○荣曰：死之徒十有三，死之徒十有三。九窍四关，十三也。若能绝欲，则为生之类。必其放荡，则为死之徒也。○成疏：生之徒十有三，死之徒十有三，徒，类也。十三谓四关九窍，言九窍四关凡圣俱有，圣人不执身为身，忘怀迷执，故能出三界。凡夫为执迷是非，心恒起灭，因斯迷倒，故入六道。入六道则死之类，出三界则生之徒也。
　　死之徒十有三
　　御疏：此亦泛论安死之道，不拒变化，适去为顺，一无惊怛，如此之者，亦十中有三人尔。○严曰：实、有、浊、扰、显、众、坚、强、高、满、过、泰、费，此十三事也。实生空虚，有生消亡，浊则听塞，扰则失明，显则生微，众则生寡，坚生柔，强生弱，高生卑贱，满生损空，过生闭塞，泰生困穷，费生祸息，是不祥，死之徒矣。
　　人之生，动之死地十有三。
　　御注：徇生太厚，以养伤生，既心矜此生，故动之死地，此则生理既失，死理亦亏，如此之辈，亦十中有三尔。○御疏：此释迷执之人，养生失理之徒也。言人虽欲修生，不能悟了，动往丧生之地，安生之理既失，顺死之道又乖，如此之辈，亦十中有三人尔。○河上公曰：人之欲求生，动作反之，十有三死地也。○荣曰：所以流至死地者，由十有三重造过。○成疏：凡人之生，动即适死地者，盖为执此十有三徒，染滞前境故也。
　　第二假设问答，辨其所以。
　　夫何故？
　　御注：夫何故，以其生生之厚，问所以动之死地，夫缘何故。但以其求生此生太厚之尔。○御疏：此设问众生动之死地之由。○河上公曰：问之何故，动之死地也。○荣曰：夫何故，以其生生之厚，何为得至於死地，言用之九窍，运之四关，多取有为之死业，爱养无常之生身，厚过其分，动之死地也。○成疏：假设疑问，以生后答。
　　以其生生之厚。
