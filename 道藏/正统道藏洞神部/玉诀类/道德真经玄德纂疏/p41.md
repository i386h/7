<!-- { "loadSidebar": true } -->
　　御注：不善之人，亦在化之而已，何弃遗之有。○御疏：言人言行不善，何弃遗之有乎？当导之以善道，冀从化而悛恶，不可弃之而不化，故云何弃之有。○河上公曰：人虽不善，当以道化之，盖三皇之前，无有弃民，德化淳也。○荣曰：圣教所设，本以开晓於无知，妙道遐通，亦乃匠成於未悟，欲使善不善而皆善，知不知而共知，常善救人，宁容有弃也。○成疏：奚，何也，言圣道冥通，救物弘普，纵使众生不善，何有弃心，明慈悲覆被，接济无遗。故立天子，置三公。御注：共教不善之人。○御疏：三公，谓太师、太傅、太保也。天子无为，三公论道，皆所垂训立教，化不善之人。《书》 云：天工人其代之，此之谓也。○河上公曰：欲使教化不善之人。○荣曰：上古至淳，贤愚平等，身不失道，行合自然，人皆宝道也。逮乎三五已降，物渐浇漓，无君不可导人，有主方能化物，故上树垂拱之后，下设论道之官，示之以好恶，诫之以礼律，化彼不善，陶此淳风也。○成疏：既能接物无遗，宜设济世之法，故立天子以统万机，置三公坐而论道。调理阴阳，缉熙治政，意在舟航庶品，亭毒群生。自开辟已来，真君出世，皆是大道权应而为帝王，所以上象三清而置僚庶者也。
　　第三料简利害，以明胜负。
　　虽有拱璧，以先驷马，不如坐进此道。
　　御注：三公辅佐，虽以合拱之璧，先导驷乘之马以献之，犹不如坐进此无为之道於君以化人尔。○御疏：合拱之璧，璧之大者，驷乘之马，马之良者。言三公辅相，虽以璧马献之至尊，未足珍贵，不如坐进无为之道，令化恶归善尔。拱璧先驷马者，古者朝聘，将进驷马，以璧为导，故称先。《春秋》云：乘韦先牛十二犒师之类是也。○河上公曰：虽有拱璧先驷马而至，故不如坐进此道也。○荣曰：古之征士，先进以璧，次进以马，故言以先驷马也。夫倒置之徒，必须发之以蒙蔽，抱愚之者，亦宜耀之於智炬。作君上之心腹，为元首之股肱，义在匡救其恶，助宣风教。然而尚名者不安其分，妄规非次之荣，好宠者不以其道，唯希高贵之爵，骄奢自贻伊戚，遂至危亡之祸，未若增修至道，宠辱不惊。○成疏：拱璧，即拱把之璧，圆全大璧必先斋拱璧，后遣驷马，言从有高盖全璧，富贵荣华，亦不如无为坐忘，进修此道，何者？夫修道可以长生，富贵适为大息，故广成子云：人生处世，如云翔空，氛蔼俄尔，以此格量，不如远矣。
　　第四假设疑问，叹道功能。
　　古之所以贵此道者何？
　　御注：何，问辞也。○御疏：举古证今，令物生信。古人即前宝道善人也。问其所以保贵此道，其意何也？○河上公曰：古所以贵此道者，不日日远行求索，近得之於身也。○荣曰：自昔至今，重於此道者何谓也，求之非一日而得，行之免百年之祸，保於福禄，绝於危亡，今古同尊，天人普贵也。○成疏：言曩昔圣人所以珍贵此道者何耶？只为不经一日求之则得，此言悟者目击道存，迷者累劫不会也。假使无始已来，生死罪恼，一得还源，可以顿免，有此神力，不可思议，故为天下人间之所尊贵也。
　　不日求以得，有罪以免耶？故为天下贵。
　　御注：道在悟不在求，不如财帛，可日日求而得，故云不日求以得。悟则无罪累可为贵。○御疏：此答释贵道之意，不日求以得者，言道在於悟，悟在了心，非如有为之法，积日计年，营求以致之尔。但澄心窒欲，则纯白自生也。故云不日求以得。有罪以免耶者，夫忘心起染，则业累斯生，若悟道虚忘，则罪因自灭，岂如执滞之人，动生悔吝，婴彼罪罚方求免耶？以是之故，故为天下善人之所宝贵尔。○河上公曰：有罪以免耶，有罪谓遭乱世暗君，妄行刑诛，修道则可以解死也，免於众耶，故为天下贵，道德洞远无不覆济，全身治国，恬然无为，故可为天下贵。
　　为无为章第六十三
　　为无为章所以次前者，前章正明劝物归依，有罪以免，故次此章，即显归依之术，免罪之方。就此一章，义开三别，第一明动不乖寂，是归依之方，第二明制伏初心，是免罪之卫，第三
　　戒凡举圣言，以助修行之人。
　　第一动不乖寂，是归依之方。
　　夫道性玄微，理相俱寂，真门幽邃，声色难寻，冥然大混之中，疑尔随迎之外，事骇天下而难久，何如为而不为，鼓雷霆而莫闻，凡所不测；轻诺寡信，多言数穷，圣人无难，一运而至，天尊说法，经七劫而但安，河上腾空，升百丈而无惧，汉文早悟，殿帐俭而邦兴，秦帝成迷，阿房奢而国灭，斯言在耳，岂不鉴之。老君衰此浇浮，将经杜渐，则知执怨以德，至圣明科，为大於细，岂虚谈也。
　　为无为，事无事，味无味。
　　御注：为无为，事无事，味无味，大小多少，报怨以德，於为无为，於事无事，於味无味者，假令大之与小，多之与少，既不越分别求，不为怨府。若逐境生心，违分伤性，则无大无小，皆为怨对。今既守分，全和以德。○御疏：为，造作也，修道之人坐忘去欲，心无造作，凡所施设，功与化冥，於为非有，故日无为，此明心也。即事不滞，故於事而无事，此明身也。即味不耽，故於味而无味也，此明口也。三业既静，六尘自息尔。○河上公曰：为无为，因成修之，故无所造作。事无事，豫设备，除烦省事也。味无味，深思远虑，味道意也。○荣曰：息躁动，凝神於安静，绝繁务，虚己於自然，除嗜欲，耽之於玄妙也。○成疏：为无为，妙契心源，不失真照，照达有为，即无为也。故无为则为，为则无为也。事无事，事者色声物境一切诸事也。妙体真宗，照不乖寂，虽涉事而有，即有体空，内则虽照而无心，外则虽涉而无事。味无味，味者染着之谓也，根尘两空，境智双寂，虽复求染而无着也。
　　大小多少，报怨以德。
　　御疏：夫大小之为，多少之事，苟涉有为之境，无非怨对之伟，若能体彼无为，舍兹有欲，悟真实相，无起灭心，自然怨对不生，可谓报怨以德。○河上公曰：大小多少，陈其戒令也。欲大反小，欲多反少，自然道也。报怨以德，修道行善，绝祸於未生也。○荣曰：怨之生也，或大或小，仇之起也，乍少乍多，涉有事之境，即拘斯累，怨怨相报，无有尽期，若能归无为之大道，保自然之无累，遗滋混浊，味此清虚，咎过不生，怨雠不起，此报怨以德也。○成疏：怨，罪对也。报，雠偿也。言无始以来，大小之罪，多少之业，令尽灭除，顿偿使了者，必须用前为、事、味等三种德心观之，则三世皆空，万法虚净，物我冥一，何对之有，故前章云：有罪以免耶，斯之谓也。
　　第二明制伏初心，是免罪之卫。
　　图难於其易，为大於其细。
　　御注：肆情纵欲者，於为无不难，於事无不大，今欲图度其难，营为其大，当须於性未散而分未越，则於其易细。○御疏：图，度也。为，营也。夫情欲伤性，皆生於渐，无不始於易而终成难，初於细而后成大图度其始易之时，则於终无难。营为於初细之日，则於后无大。若谋难於难，为大於大，祸乱已作，纵欲图而为之，将无益於患。○河上公曰：图难於其易，欲图难事，当於易时未及成也。为大於其细，欲为大事，必作於小祸乱从小来也。○荣曰：图难於易，为大於细，天下难事又作於易，大事叉作於细，作，起也，事之起也，铃自易成难，物之生也，亦因细至大，所谋欲除难罪，必息於易，所虑欲除大恶，先折於细，根本若除，枝叶自丧也。○成疏：图难於易，图，谋度也。难，罪报也。易，初心也。言欲谋图遣却恶道之难，难者必须观察初心，心既无作，则无报也。为大於细，细，小也，为巨衅者，本乎微小，此明欲灭恶果，先须遣因也。
　　天下难事，必作於易。天下大事，必作於细。
　　御注：明上文所以预图为。○御疏：作，起也。此迭上文原祸难之所起，难事铃起於易，欲令於易而图之。大事叉起於细，故令於细而去之，其类定繁，不可具举，故以下而总之尔。○河上公曰：处谦也。○成疏：作，起也。夫天下艰难罪报，必起自易心，言一念初心，造业甚也，故重考大殃，必起於小，从微至着，渐成巨累，所以欲除恶报，先制初心。
　　第三戒凡举圣言，以助修行之人。
　　是以圣人终不为大，故能成其大。
　　御注：因云大事必作於细，将明圣人所以能成其大者，以不为其难事大事，故能成其尊大。○御疏：前明凡人尝为难大之事，故多败多难，是以举圣人终不为难事大事，故能成其尊大尔。○河上公曰：天下共归之也。
　　夫轻诺必寡信，多易必多难。
　　御注：轻诺许人，必寡於信，动作多易，后必多难。○御疏：此结喻也。夫不三思而后言，轻易其然诺者，叉少忠信。不谋始而慎终，多易其事者，后必生难而为患累。○河上公曰：夫轻诺必寡信，不重言也。多易必多难，不慎患也。○荣曰：定辞必信，轻诺叉虚，难於所为，罪业生死皆易，易为非法之事，终始皆难也。○成疏：夫轻诺铃寡信，此起喻也，诺，然许也。寡，少也。夫轻易许诺於人者，必少有信实也，故失信则贻寡信之责也。多易必多难，此合喻也。夫轻易然许，则致寡信之责，亦犹轻易为罪，多招八难之殃，故修道之夫，应须凝重，不可轻率也。
　　是以圣人犹难之，故终无难。
　　御注：难为轻诺多易，故终无难大之事。○御疏：圣人即有道之君也，犹难之者，难为轻诺多易之事，况不如圣者乎？圣人难为轻诺多易，故终无难大之事尔。○河上公曰：是以圣人犹难之，圣人动作举事，犹进退重难之，欲塞其源，故终无难。圣人终身无患难之事，由避害深也。○荣曰：轻为恶事，动入罪因，圣人聪明，犹尚难於有为之事，故得终始无难，况盲暝之徒，不能重慎，欲免祸难，其可得乎。○成疏：犹，尚。体道圣人实无难易，而尚难罪不为，故无艰难之责，况在凡俗而纵情乎。此举圣戒凡也。故郭注《庄子》云：圣人虽入火不热，而未尝蹈火也，又云：远火而非逃热，即斯义也。
　　道德真经玄德慕疏卷之十六竟
　　道德真经玄德纂疏卷之十七
　　唐玄宗御注并疏河上公严君平李荣注西华法师成玄英疏蒙阳强思齐纂
　　其安易持章第六十四
　　其安章所以次前者，前章虽明灭罪之卫，於行未圆，故次此章，重显其义。就此一章，义开四别，第一法说，令制伏初心，第二举喻，明罪从微起，第三明众生迷执，乖理丧真，第四引圣证成，示其学趣。
　　第一法，说令制伏初心。
