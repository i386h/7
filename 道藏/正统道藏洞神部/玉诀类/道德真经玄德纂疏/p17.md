<!-- { "loadSidebar": true } -->
　　御注：人谓王也，为主者先当法地安静。既尔又当法天，运用生成。既生成已，又当法道，清静无为，令物自化。人君能尔者，即合道法自然。○御疏：人谓王也，所以云人者，谓人能法天地生成，法道清静，则天下归往，是以为王。王若不然则物无所归往，故称人以戒尔。为王者当法地安静，因其安静，又当法天生化，功被物矣。又当法道清静无为，忘功於物，令物自化。人君能尔，则合道法自然，言道之为法自然，非复仿法自然也。若如惑者，难以道法效於自然，是则域中有五大，非四大也。又引《西升经》：虚无生自然，自然生道，道则以为虚无之孙，自然之子。妄生先后之义，以定尊卑之自，塞源拔本，倒置何深？且尝试论曰：虚无者，妙本之体，体非有物，故日虚无。自然者，妙本之性，性非造作，故日自然。道者，妙本之功用，所谓强右，无非通生，故谓之道。约体用名，即谓之虚无，自然之道尔。寻其所以，即一妙本，复何所相仿法乎？则知惑者之难，不诣夫玄键矣。○河上公曰：人法地，人当法地安静和柔。种得五谷，掘得甘泉，劳而不怨，有功而不置之也。地法天，天澹泊不动，施而不求报，生长万物，无所收取也。天法道，道法清静，不言阴阳，运行精气，万物自成也。道法自然，道性自然，无所法也。○荣曰：夫为人主者，静与阴同德，其载无私，法地也。动与阳同波，其覆公正，法天也。清虚无为，运行不滞，动皆合理，法道也。圣人无欲，非存於有事，虚己理绝於经营，任物义归於独化，法自然也。此是法於天地，非天地以相法也。○成疏：人，主也，王必须法地安静，而静为行先，定能生惠。故下章云躁则失君，既静如地，次须法天清虚，覆育无私也。天有三光，喻人有惠照，地是定门，天是惠门也。既能如天，次须法道虚通，包容万物也。既能如道，次须法自然之妙理，所谓重玄之域也。道是进，自然是本，以本收之迹，故义言法也。又解：道性自然，更无所法，体绝修学，故言法自然也。
　　重为轻根章第二十六
　　重为章所以次前者，前章明人法於地，表学道以静为先，故次此章；即校量静躁。就此章内，文有三重，第一正辨轻躁之劣，重静之胜，第二明重静之人动不乖寂，第三明轻躁之者，亡国丧身。
　　第一正辨轻躁之劣，重静之胜。
　　夫天地之大德日生，圣人之大宝日位，静以制动，三十辐之循环，重为轻根，九五君之端委。登太山者宏大，归众阜之高，佩玉宸者为君，握庶人之纪。是知六爻将设，上一制之於群象，八有初分，下五镇之於众位。则知玄鉴妙远，唯静与清，黄屋尊凝，唯高唯大，圣开厥理，详而可知。
　　重为轻根，静为躁君。
　　御注：重者制轻，故重为轻根。静者持躁，故静为躁君。○御疏：根，本也。草木根蒂重，花叶轻，花叶禀根蒂而生，则根蒂为花叶之本，故曰：重为轻根。夫重则静，轻则躁，既重为轻者根，则静为躁者君矣。是知重有制轻之功，静有持躁之力，故权重则是属鼻之绩斯举，心静则朵颐之求自息。○河上公曰：重为轻根，人君不重则不尊，治身不重则失神，草木之花叶轻故零落，根重故能长存也。静为躁君，人君不静则失威，治身不静则身危，龙静故能变，虎躁故夭亏。○荣曰：大小俱轻，不能为於根本，上下皆躁，岂可为於君主，是以一轻一重，轻者以重为根，一躁一静，躁者以静为主。故无为重静者君之德也，有为轻躁者臣之事也。上下各司其业，为君又须重静。○成疏：重为轻根，譬重为树根，轻为花叶，轻者凋落，重者长存。此戒学人勿得轻躁，故《书》云：君子不重则不威。静为躁君，静则无为，躁则有欲，有欲生死，无为长存，静能制动，故为君也。
　　第二明重静之人，动不乖寂。
　　是以君子终日行，不离辎重。
　　御注：辎，车也。重者，所载之物也。轻躁者贵重静，亦由行者之守辎重，故失辎重则遭冻馁；好轻躁则生祸乱也。○御疏：君子者，谓人主也，言其德可以君子人物，故云君子。辎，屏车也，重者所载之物也，此举喻也。言人君常守重静，犹如行者之不离辎重，行者若失辎重，则无所取给，必遭冻馁。人君若好轻躁，则臣必离散，必生息祸，故云终日行不离辎重也。○河上公曰：辎，静也。圣人终日行道，不离静与重。○荣曰：有道之主，君人子物，务於重静，不为轻躁，举不失道，动不离静，是以行必辎重，居必摄卫，不至危亡，由重静也。○成疏：是以仍前生后文也。辎，静也。言君子达人终日行化，同尘处世，而不离重静，此即动而寂者也。
　　虽有荣观，燕处超然。
　　御注：人君者，守重静，故虽有荣观，当须燕尔安处，超然不顾。○御疏：夫人君好重静，则百姓不烦劳，若高台深池，撞钟舞女，以为荣观，则人力凋尽，乱亡斯作。故戒云虽有荣观，当须燕尔安处，超然远离而不顾。○河上公曰：荣观为官阙燕舍，后妃所居。超然，远避而不处也。○荣曰：圣人所贵者大道，所宝者重静，虽有瑶台琼室之丽馆，身之所托者虚寂，孋姬飞燕之美御，心之所游者无为，情欲不足以累真．’华屋未能以惑己，物无累者，故日超然。○成疏：重言重静之人，虽有荣华之官观，燕寝之处所，以游心虚澹，超然物外，不以为娱，处染不染也。
　　第三明轻躁之者亡国丧身。
　　奈何万乘之主，而以身轻天下？
　　御注：奈何者，伤叹之词也。天下者，大宝之位也。言人君奈何以身从欲，轻用其身，令亡其位乎。○御疏：天子提封百万井，定出赋税六十四万，并出戎马百万匹，兵车万乘，故云万乘之主。奈何者，伤叹之词也。天下者，大宝之位也。夫万乘之主，四海必同，当令子孙千亿，本枝百代。善建则无为偃化，善抱则有截归仁，奈何承此重器，耽乐是从，以身充欲，沦胥以败？是以一身之欲，而轻大宝之位，甚可伤叹，故云奈何。○河上公曰：奈何万乘之主，奈何者，疾时王伤痛之也。万乘之主，谓王者。而以身轻天下，王者至尊，而以其身行轻躁乎？疾时奢恣轻淫也。○荣曰：千金之子，坐不垂堂，万乘之君，岂宜妄动。○成疏：如何，奈何也。王畿千里，戎车万乘之君，应须重静，乃恣情淫勃，厚赋繁徭，禽荒色荒，轻忽宇内，哀叹之甚，故云奈何。
　　轻则失臣，躁则失君。
　　御注：君轻易，则人离散，故失臣。臣躁求，则主不齿，故云失君。○御疏：夫君多轻易则必烦扰，烦扰则人散，谁与为臣？故云轻则失臣，此戒君也。为人臣者，当量能受爵，无速官谤。若矫迹干禄，饰诈析荣，躁求若斯，祸败寻至，坐招窜拯，焉得事君？故云躁则失君，此伸戒人臣也。○河上公曰：轻则失臣，王者轻淫则失臣，治身轻淫则失其精。躁则失君，王者行躁疾则失其君位，治身躁疾，则失其精神也。○严曰：失臣作失本，言君好轻躁，如树之根本而摇动，根摇动则技木桔而槁矣。人主不静则百姓摇荡，宗庙倾危，则失其国君之位也。○荣曰：前明重静，则超然无累，今明轻躁则必致有损，无累则上下俱安，有损则君臣皆失也。○成疏：恣情放欲，轻躁日甚，外则亡国，内则危身。忠良窜匿，失臣也。宗庙倾覆，失君也。
　　善行无辙迩章第二十七
　　善行章所以次前者，前章正明重静圣人动不乖寂，故次此章，广显此人行能功用。就此章内，文有四重，第一明重静之人，三业清净，第二明重静之人，结显坚固，六根解脱，第三明降迹激救，应物无遗，第四示师资之道，修学之妙，而言之也。
　　第一明重静之人，三业清净。
　　夫圣应圆界夏心湛寂，不行而去，远游昆阆之中，不出而知，瑕践瑶京之上。寂而能动，处暗常明，欲我苍生，永苦於九幽之内。叹彼邪秽，长昏於五欲之中。如嗔蛇头，贤圣於焉不敢，如醉象首，达人所以弃之。衰彼凡迷，从何得悟，故善行无迹！将欲救之。师资之道一齐，凡圣之心双泯也。
　　善行无辙述，
　　御注：於诸法中，体了真性，行无行相，故云善行。如此则心与道冥，故无辙迹可寻求也。○御疏：此明法性清净也。行谓修行也。法性清净，是曰重玄。虽藉勤行，必须无着，次来次灭，行无行相，心与道合，故云善行。能如此，则空有一齐，境心俱净，欲求辙进，不亦难乎？○河上公曰：善行道者，求之於身，不下堂，不出门，故无辙述也。○荣曰：七香流水之车，动之者有辙，千里浮云之马，跃之者有述。不疾而速，云耕不辗地，不行而至，凤鸟本无迹。言圣人垂拱庙堂，不偏周王之辙，贤士销声丘壑，不削孔丘之迹也。○成疏：以无行为行，行无行相，故云善行妙契所修，境智冥会，故无辙迹之可见，此明身业净。
　　善言无瑕谪，
　　御注：能了言教，不为滞执，遗象求意，理证言忘，故於言教中无瑕疵谪过也。○御疏：此明学人不滞言教也。瑕，病也。谪，责也。言谓言教也。夫善行无迹，则能了言教，不为执滞，於言忘言，是善言也。能如此，遗象导意，理照言忘，於彼言教，一无病责，故云善言无瑕谪。○河上公曰：善言谓择言而出之，则无瑕疵谪过於天下。○荣曰：言铃有中，千里应之，非法不言，有何过也。○成疏：不言之言，言而不言，终日言未尝言，亦未尝不言，故谓之善言也。《庄子》云：言而足则终日言而尽道也。瑕，疵病也。谪，过责也。默语不异，故无口过之责也。本文作的字，谓圣人之言，既无的当，故无所之谓，此明口业净。
　　善计无筹算。
　　御注：能了诸法，本无二门，一以贯之，不生他见，故无劳筹算，自然照了。计无计相，非善而何也。○御疏：此明言教无滞，则不计异门也。夫执言滞行，辨是与非，适令巧历亦不能计。若能了诸法皆方便门，究竟清净，不生他见，则无劳筹策算数，自能深入一乘。善计若斯，何劳筹算？故云善计不用筹算。○河上公曰：善以道计事者，守一不移，所计不多，不用筹策而可知者也。○荣曰：筹策者，以算物数，以道观之，物无不尽，道非於数，宁用筹策也。○成疏：妙悟诸法同一虚假，不设虚假，即假体真，无劳算计，划然明了，此明意业净。
　　第二明结愿坚固，六根解脱。
　　善闭无关梃而不可开，
