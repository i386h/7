<!-- { "loadSidebar": true } -->
　　御注：人生始化曰魄，既生魄，阳曰魂，魄则阴虚，魂则阳满，言人载虚魄，常须营、护复阳。阳气充魄则为魂，魂能运动，则生全矣。一者，不维也。复阳全生，不可染杂，故令抱守淳一，能无离身。○御疏：载，初也。营，护也。言人受生始化，但有虚象，魄然既生，则阳气充满虚魄。魄能运动，则谓之魂，如月之魄照日则光生矣。故春秋子产曰：人生始化曰魄，既生魄，阳为魂，言人初载虚魄，当营护阳气，常使充满，则生全。若动用不恒，毗散阳气，则复成虚魄而死灭也。《庄子》曰：近死之心，莫使复阳。故令营护虚魄，使复阳全生，抱守淳一，不令染杂，无离身乎，则生全矣。此教养神也。○河上公曰：载营魄，营，魂也。人载魂魄之上得以生，当爱养之。喜怒伤魂，卒惊伤魄，魂在肝，魄在肺，美酒甘者，腐人肝肺，故魂静则志道不乱，魄安则得寿延年。抱一能无离乎，言人能抱一，使不离於身则长存。一者，道始所生，太和之精，故曰一。布名於天下，天得一以清，地得一以宁，侯王得一以为正。入为心，出为行，布则为施，总名为一。一之为言，志一无二也。○荣曰：载，运也。营，护也。魄，身神也。一，道也。人者神之车，故言载。身清则魂魄安，心浊则真神远，染虑以守神，故言营。灰心无有二，故言一。智将道合，神与形同，故曰无离。○成疏：载营魄，载，运也，营魂是阳神，欲人之善。魄是阴神，欲人之恶。故魂营营然而好生，魄，泊也，欲人之泊着生死。又魂性雄健，好受喜怒，魄性雌柔，好受惊怖，惊怖喜怒，皆损精神。故修道之初，先须拘魂制魄，使不驰动也。抱一能无离，抱，守也，一，三一也。离，散也。既能拘魂制魄，次须守三一之神，虚夷凝静，令不离散也。
　　专气致柔，能如婴儿乎？
　　御注：专一冲气，使致和柔如婴儿，无所分别乎。○御疏：专，专一也。气，冲和妙气也。人之受生，冲气为本，若染杂尘境，则冲气离散，神不固身，故戒令专一冲和，使致柔弱，能如婴儿，无所耽着乎，此教养气也。○河上公曰：专气致柔，专精其气使不乱，则形体能应之而柔顺也。能如婴儿乎，能如婴儿，内无思虑，外无故事，则精神不去也。○荣曰：一身心则纯和不散，专气也。得长生之道，致柔也。未识阴阳之合，无复是非之情，能如婴儿也。○成疏：专，精专也。炁，道也。致，得也。柔，和也。只为专精道炁，致得柔和之理，故如婴儿之无欲。
　　涤除玄览，能无疵乎？
　　御注：玄览，心照也。疵，病也。涤除心照，使令清净，能无疵病乎。○御疏：涤，洗也。除，理也。玄览，心照也。疵，病也。人之耽染，为起欲心，当须洗涤除理，使心照清净，情欲不起，能令无疵病乎。此教修心也。○河上公曰：涤除玄览，当洗其心，使洁清也。心居玄冥之处，览知万事，故谓之玄览也。能无疵乎，不淫邪也。○荣曰：浴玄流以洗心，涤也。荡灵风以遣累，除也。内外圆净，同水镜之清凝，表里贞明，绝珠玉之瑕类也。○成疏：涤，洗也。除，遣也。览，察也。疵，病也。涤荡六府，除遣五情，神炁虚玄，故能览察妙理，内外清夷，而无疵病者。
　　第二明广显治国利佗之行。
　　爱民治国，能无为乎？
　　御注：爱养万人，临理国政，能无为乎，当自化矣。自上营魄，皆放修身。身修则德全，故可为之君也。○御疏：爱民者，使之不暴卒，役之不伤性。理国者，务农而重谷，事简而不烦，则人安其生，不言而化。此无为也，能为之乎。○河上公曰：爱民治国，治身者爱气则身全，治国者爱民则国安。能无知乎，治身者，呼吸精气，无令耳闻。治国者，布德施惠，无令下知。○荣曰君上不能自化，必藉於人化，物理人事资安静，但有为而躁动者，伤物也，无为而安静者，爱人也。○成疏：前既自利道圆，此下应须接物，行之莫先治国爱民。知，分别智也。慈悲覆养，是曰爱民，布政行化，名为治国。夫治国者必须示其淳朴，教以无为，杜彼邪奸，塞兹分别，如此则击壤之风斯返，结绳之政可追。故下文云以智治国国之贼，不以智治国国之德。
　　天门开阖，能为雌乎？
　　御注：天门，历数所从出。开阖，谓理乱。言人君应期#2受命，能守雌静，则可以永终天禄矣。又解云：《易》曰：常不以雄成，守雌牝，亦如天门开阖，亏而益谦。○御疏：修德可以为君，为君须承历数，即天门者，帝王历数所从出也。开谓受命，阖为废黜，天降宝命，以祚有道，能守雌柔，可享元吉。故云能为雌乎。又解云：《易》曰：一阖一辟谓之变，言圣人设教，应变无常，不以雄成，而守雌牝，亦如天门开阖，亏盈而益谦也。○河上公曰：天门开阖，天门，谓北极紫官。开阖，谓终始五际。治身，天门谓鼻孔，开谓喘息，阖谓呼吸也。能为雌乎，治身当如雌牝，安静柔弱。治国应变和而不唱也。○荣曰：天有四时之门，青门开而暄，赤门开而热，白门开而冷，黑门开而寒，今之细人暑雨祁寒，皆生怨嗟，此不能静也。阖，闭也，一门开三门闭。雌，静也，圣人神凝於太漠，智寂於虚玄，死生否泰不能惊，水火寒热不能动。○成疏：阖，闭也。雌，静也。天地闭阖，谓劫运成坏也。言圣人混述二仪之中，不为三灾所及，虽劫有废兴，而心恒虚静，故《庄子》云：大浸稽天而不溺，大旱金石流，土山焦，而不热。
　　明白四达，能无知乎？
　　御注：人君能为雌静，则万姓乐推其德，明白如日四照，犹须忘功不宰，故云能无知乎？○御疏：帝王既受历数，临御万方，若能守雌静，则其德明白，如日之照，四达天下，功被於物，不以为功，所谓忘功若无知者，故云能无知乎？○河上公曰：明白四达，言道明白如日月，四通满天下，八极之外，故曰视之不见，听之不闻，彰布之於十方，焕焕煌煌。能无知乎，无有能知道满於天下者。○荣曰：圣人智周万物，明斋两曜，四方皆照，为四达也。照而常寂，光而不曜，遗识混心，能无知也。○成疏：明以能照得名白，以洁素受称。四者四方，达者无碍，言圣人空惠明白，妙达玄理，智无不照，境无不通，故略举四，足明八极。且寂而能应，所以四达，应不乖寂，恒自无为也。○又解云：四达者，达三界及道境。
　　生之畜之，生而不有，为而不恃，长而不宰，是谓玄德。
　　御注：令物各遂其生而畜养之，遂生而不以为有，修为而不恃其功，居长而不为主宰。人君能如此，是谓深玄之德矣。○御疏：生之畜之，下经云：道生之，德畜之，此云生之畜之者，谓人君治道清净，令物得遂其生理，效德弘济，令物各尽其畜养，故云生之畜之。生而不有，为而不恃，长而不宰，是谓玄德。物得遂生，圣忘功用。遂生则生理自足，忘功则功用常全，斯乃无私而成私，不宰而为宰也。故生而不有者，令物各遂其生，君不以为己有也。为而不恃者，令各得动为，而不自负恃为己功也。居万民之上，故云长，不恃其功，故云不宰也。如是是谓深玄之德矣。○河上公曰：生之畜之，道生万物而畜养。生而不有，道生万物无有取也。为而不恃，道所施为，不恃望其报。长而不宰，道长养万物，长大不宰割，以为其器用之。是谓玄德，言道德玄冥，不可得见，欲使人如道也。○严曰：不有不恃不以不宰，变化冥冥，天地自理，去为譬，以况理教，教其文字为有也，理绝名言为无也，教之行也，因理而明，理之诠焉，由教而显，理因教显，无教理无所寄，教籍理明，无理教何所说。既知理教之相由，是体有无之为用。○成疏：《周礼·考工记》云：三十辐象三十日，以成一月也。当其无者，箱毂内空也，只为空能容物，故有车用。况学人心空，故能运载苍生也。又车是假名，诸缘和合而成，此车细析推寻，遍体虚幻，况一切诸法，亦复如是。
　　埏埴以为器，当其无，有器之用。
　　御注：埏，和也。坛，牯土也。陶匠和土，为瓦缶之器也。○御疏：埏埴，粘土也。注云陶匠者，《尚书》云：范土曰陶。此言陶匠范和粘土，烧成瓦器，亦取其中空虚，以用盛受物也。○河上公曰：埏埴以为器，埏，和也。坛，土也。和土以为食饮之器也。当其无，有器之用，器中空虚，故得有所盛受也。○荣曰：作器必须和泥，泥调则器可用。修身理宜炼行，行洁则道可成。埏，和也。埴，土也。○成疏：《考工记》云：埏，和也。值，粘土也。和粘水土，烧以成器，器中空无，故得盛受。以况学人心空，故能容物。
　　凿户牖以为室，当其无，有室之用。
　　御注：古者陶穴以为室宇，亦开户牖，故云凿耳。○御疏：凿，穿也。门旁窗谓之牖。古者穴居，故《诗》云：陶复陶穴，谓穿凿穴中之土以复覆其上，故云凿耳。后代圣人易之以官室，取其室中空虚，所以人得居处。《庄子》曰：室无空虚，则妇姑勃蹊，勃蹊谓争路也。《尔雅》云：官谓之室。故有之以为利，无之以为用。有之所利，利铃资无，故有以无为利也。无之所用，用於体，体必资有，故无以有为用也。注云：形而上者曰道，形而下者曰器，《易·系辞》文也。自无则称道，涉有则称器，欲明道用，必约形器以彰，虽借喻於三翻，终用无於一政耳。○河上公曰：凿户牖以为室，谓作室屋。当其无，有室之用，言户牖室虚，人得以出入。观视室中空虚，人得居处，是其用也。○荣曰：为室内不空虚，外无户牖，其为用不以难乎。为道内既暗昧，外复聋瞽，以此求道，理非易乎。室开户牖，有用也。人生慧解，道成之。○成疏：穿凿户牖，以为屋室，室中空无，故得居处。况学人心空，故能覆物。又穿凿户牖，通人往来，况根窍虚通，故能用而无染。车等三物，其义相类，所以重出者，车则动而不静，室则静而不动，器则亦动亦静，有此三异，故重出之。
　　第二的辨有无，显明资导。
　　故有之以为利，无之以为用。
