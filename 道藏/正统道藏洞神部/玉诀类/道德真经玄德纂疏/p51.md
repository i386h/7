<!-- { "loadSidebar": true } -->
　　御注：和大怨，与身为怨对之大者，情欲也。和谓调和也。此言人君欲以言教调和百姓，使无情欲，故曰和大怨也。必有余怨，立教化人，不能无迹，斯迹之弊，还与为怨，故曰必有余怨。○御疏：厥初生人，身心清静，而今耽染尘境，失道沦胥者，情欲之所为也，则知与身为怨之大者，其唯情欲乎。和，调和也。此言百姓已困於情欲而生矫伪，人君不能我无为令其自化，方欲设教立法，制其奸诈，调而和之，故曰和大怨。叉有余怨者，既设教立法，不能无迹，斯迹之弊，还与为怨，故云叉有余怨。○河上公曰：和大怨，杀人者死，伤人者刑，以相和报也。必有余怨，任刑者失人情，必有余怨及於良民。○荣曰：和大怨，必有余怨，安可以为善，物我齐一，则是非不起，彼此纠纷，则怨伟斯作。故礼有报怨之义，法有偿死之刑，怨往怨来，怨怨不息，思欲息怨，和之令去，逆以从顺乎，使反恶而为善，然口善而心不善，面从而意不从，不善不从，余怨余恨，此则更起於恶，何得用之为善，欲得为善，未若无为怨，无为怨，何须和顺，既不和顺，亦无件逆，逆顺斯忘，怨伟自息，不知善之为善，始可名为至善。○成疏：怨，对也。即是有无美恶等一切待对之法也，言学人虽合有无，得非有非无，和二边为中一，而犹是前玄，未体於重玄理也。此虽无待，未能无不待，此是待独，未能独独，故有余对。
　　安可以为善？
　　御注：既有余怨，则安可为善。○御疏：设教立法，其迹生弊，既有余怨，则安可为善，是则善性於学，以求复其初者尔。若能上化清净，无事无为，人有淳朴之风，迹无余怨之弊，方可为善矣。○河上公曰：一人吁嗟，则失天心，安可以和怨为善。○成疏：安，何也。言虽遣二边，未忘中一，故何可尽善也。
　　第二明圣人虚会，妙契重玄。
　　是以圣人执左契，而不责於民。
　　御注：左契者，心也。心为阳藏，与前境契合，故谓之左契尔。圣人知立教则必有迹，有迹则是余怨，故执持此心，使令清净，下人化之，则无情欲，不烦诛责，自契无为。○御疏：左契者，心也。心为阳藏，与前境契合，故谓之左契。圣人知立教则必有迹，有迹则是余怨，故执持此心，令不散乱，下人化之，则无情欲，不烦诛责，自契无为矣。○河上公曰：是以圣人执左契，古者圣人执左契，合符信。无文法律，刻契合符以为信也。而不责於人，但刻契之信，不责人以他事也。○严曰：契，符信也。圣人执道之符，操德之信，合之於我，不责於人，故将欲有为，必契於天，将欲有行，必验於符信，求过於我，不尤於人，归祸於己，不怨於人尔。○荣曰：古者圣人刻木为契，君执於左，臣执於右为信，合人於符契，不复制之以法律，於物无罚，故言不责於人也。○成疏：契，信也，合也，左，阳也，生也，言体道圣人境智冥符，能所虚会，超兹四句，离彼百非，故得久视长生。义言执左，此即不执而执也。犹如常主握於左契，所以征摄万机，圣人妙契寰中，故能匡御亿兆，而言不责者，圣人虽复匡御众生，而忘其德，刍狗百姓，故不责其恩报。
　　第三辩有德无德，执忘之异。
　　故有德司契，无德司彻。
　　御注：司，主也。彻，通也。言有德之君主司心契，则人自化之。无德之主，则立法制以通於人，为法之弊，故未为善。○御疏：司，主也。彻，通也。言有德之君主司心契，则人将自化。无德之主，不能虚心而忘己，唯欲作法以通人，作法则弊生，故为无德尔。○河上公曰：有德司契，有德之君，司察契信而已。无德司彻，无德之君，背其契信，司之所失。○严曰：彻亦作杀也，无德之主，政失乱生，不求於己，专司人失，督以严刑，故人有过咎，家有罪名。有德之主，是非自定，黑白自分，未动而天下应，不令而天下然也。○荣曰：司，主也。契，合也。彻，离也。有德之君，心之所主，上合无为之道，混然冥一，下为万物所归，信之符契，若其无德，不解行善，非执契於道，抑亦众人离散也。内明有德合理，故云司契，无德乖真，故云司彻也。○成疏：司，主也，彻，迹也。言上德之人主意妙契，不执名言，无德之者，犹滞荃蹄，未能洞遣，迹既不泯，故言司彻也。
　　天道无亲，常与善人。
　　御注：司契则清净，立法则凋残，皇天无亲，唯德是辅，故人君者，常思化淳於无为，不可立法而生事也。○御疏：虽天道平施，而与善不欺，故司契唯清静者，天福其善，则吉无不利。立法残伤者，天降以殃，则孳不可逃，岂非皇天无亲，唯德是辅者乎。○河上公曰：天道无有亲疏，唯与善人，则司契者也。○荣曰：天道平等，无有亲疏，恶人远道，致有疏，善者近真，故生亲。称至理为语，不疏不亲，但以善人行善，天乃福之，故云与善人也。然乃与善及不与不善，是知辅德不辅无德，若能行於德善，善德自然归之也。○成疏：天真之理，何有亲疏，上善之人，自然符会，即向执左契，不责於人者是也。
　　小国寡民章第八十
　　小国章所以次前者，前章虽显二玄之致，於行未圆，故次此章，正明从小入大。就此章内，文有四重，第一明小学之人，不入尘境，第二明虚心证理，舍教忘荃，第三明反古还淳，和光同俗，第四体真会道，妙绝往来。
　　第一明小学之人，不入尘境。
　　夫炎汉之时，君唯和於端拱，羲农之代，人但守於无为。穴处用避於风霜，巢居将逆於夏暑，十五载而一孕，数百年而方终，死皆积薪，生乃含哺，岂有大国称帝，小国称臣，云官不助其谋，风后不施其智，何计什伯之器，谁为令长者哉。虽有舟舆，置之推於江陆，虽有甲兵，藏之守而不用。结绳之化自高，雅乐之风转至，老死不相往来，洎乎末代浇危，君王战争，殷夺夏政，周侵纣邦，伊尹则负鼎而来，同谋放桀，相如则佩璧而去，诈妄欺秦。始皇废周赧为庶人，刘裕镒晋恭於殿柱，臣夺君政，呜呼孰堪，岂知大道之时，各抱无为之化，以今方古，何痛深哉。
　　小国寡民，使有什伯之器而不用。
　　御疏：寡，少也。什，伍也。伯，长也。器，村器也。此论淳古之代也。言国小者，明不求大。言人少者，明不求多。不求大，则心无贪竞。不求多，则事必易简。易简之道立，则淳风着。适使有人之材器，堪为什伍之伯长，以绝於人者，亦无所用之矣。○河上公曰：小国寡民，圣人虽治大国，犹· 以为小，俭约不奢泰。民虽众，由若寡之，不敢劳也。使民有什伯，使民各有部曲什伯，贵贱不相犯也。人之器而不用，器谓农人之．器，而不用者，不征召夺民良时也。○严曰：小国者地狭人少，无盘石之固，有累卯之危，以道治人，则转祸为福矣。○荣曰：圣人理国，用无为之道，所有军戎器械，或少或多，若伯若千，皆悉不用。小国犹尔，况大国乎。○成疏：国，域也，谓域心住，故言小国，即小乘寡欲之人，亦是谦，小国寡欲之行，器即六根十恶之兵器也。根虽有六，用乃无穷。言什伯者，举其大数，而不用者，言静息诸根，不染尘境也。
　　使民重死，而不远徙。
　　御疏：徙，迁移也。化归淳朴，政不烦苛。人怀其生，所以重死。敦本乐业，无所外求，各安其居，故不远迁移。○河上公曰：使民重死，君能为民兴利除害，各得其所，则民重死责生。不远徙，正令不烦，则民安其业，故不远迁徙，离其常也。○严曰：建之以道德，人则乐生安寿，不为盗贼，当此之时，无锺鼓而万人娱，不赏与而万人足，各安其居，不迁其乡，有百倍之利者，亦不去其国也。○荣曰：政逢有事，物乃轻生，化属无为，人皆重死，父既保子，妻不失夫，各得乐业安居，无复流亡迁徙。○成疏：诸行重静，知足守分，故得修其天年，而不远逐前境也。
　　第二明虚心证理，会教忘筌。
　　虽有舟舆，无所乘之。
　　御疏：舟舆之设，本以通水陆，济有无，既无往来，一则舟舆弃合，无所乘用矣。《庄子》云：至德之代，山无蹊隧，泽无舟粱。○河上公曰：清净无为，不作繁华，不好出入游娱也。○二荣曰：夫水行用舟，陆行用舆，无为之代，山无蹊隧，泽无舟舆，绝本去末，何乘之有。○成疏：舟舆谓三乘之教也，舟在於水，喻教能舟航万物，度於生死海也。故《升玄经》云：久旷生死海，隔绝贪爱流。舆处於陆，舆能轮转，喻教能转凡成圣也。得理忘言，故能遣教而不用也。
　　虽有甲兵，无所陈之。
　　御疏：甲兵所陈，本以讨不服，御寇敌，上行道德，下无离异，既却攻战之事，则甲兵韬戢而无陈也。○河上公曰：无怨恶於天下。○荣曰：兵以讨逆，武以靖乱，上既行道，下乃好德，自然从化，何事陈兵也。○成疏：虽有身心兵甲，隳体坐忘，物境既空，何所陈设，此一句覆结前什伯之器而不用也。
　　使民复结绳而用之。
　　御疏：古者书契未兴，结绳纪事，故《系辞》云：上古结绳而理，后代圣人易之以书契，欲明结绳之代，人人淳朴，文字既兴，是生诈伪，今将使人忘情去欲，归於淳古，故云使人复结绳而用之。○河上公曰：去文反质，信无欺也。○荣曰：古者书契未作，结绳为政，文字既兴，浇薄尤甚，圣人设教，义在无为，歌使反浇还淳，去华归实也。○成疏：既虚心证理，舍教忘筌，故寄结绳，示其反本。此一句结虽有舟舆无所乘之也。
　　第三明反古还淳，和光同俗。．
　　甘其食，美其服。
　　御疏：食之甘者在於适，适则所食皆甘。服之美者在於当，当则所服皆美。苟不适当，则虽玉食锦衣，不足称甘美也。○河上公曰：甘其食，甘其蔬食，不渔食百姓也。美其服，美其恶衣，不贵五色。○荣曰：甘其食，美其服，安其居，乐其俗，物情不悦，食玉衣锦，不以为美，人心既适，饭蔬被褐，足可为甘。令陶圣化过大钧，人无贵贱，所食者皆甘也。服无好恶，所衣者皆美也。家无贫富，所居者皆安也。乡无丰检，所住者皆乐也。既无远徙之者，故绝弱丧之人。○成疏：甘其食，味至道也。美其服，德莹身也。
　　安其居，乐其俗。
　　御疏：无欲，故所居则安。化淳，故其俗可乐。若逐欲无节，将自不安其居，苛政且烦，焉得复乐其俗。○河上公曰：安其居，安其茅茨，不好文饰之屋也。乐其俗，乐其质朴之俗不转移。○成疏：安其居，所在皆安，动而寂也。乐其俗，和光人世，寂而动也。
　　第四明体真会道，妙绝往来。
　　邻国相望，鸡犬之音相闻，民至老死不相往来。
