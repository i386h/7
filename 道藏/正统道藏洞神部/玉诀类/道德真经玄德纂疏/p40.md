<!-- { "loadSidebar": true } -->
　　大国者章第六十一
　　大国章所以次前者，前章明用道无为而能降伏魔试，故次此章，即明用道接物，守能谦和。就此一章，义开三别，第一明接物谦和，以静摄躁，第二明小大守分，各有雌柔，第三明高者抑之，以息跨企。
　　第一明接物谦和，以静摄躁。
　　夫万川之委输谓海，四大之尊严曰王，王称孤寡居高，海以含弘成大，则知山形峻峙，益下地之卑柔，海德弘深，总百川之归赓。下流纳众，卑退物宗，子贡借马而不还，刘宽乞牛而后送，心无驰涉，志洽雌和，小国得归於附庸，大人必资於推让，抱胜于壮，其言不差，后下之贤，可则斯旨。
　　大国者下流，天下之交。
　　御注：下流者，谦德也。大国当下流开纳，天下之人交至矣。○御疏：江海处众流之下，百川委输，故日下流。施之於人，是谦德也。夫人君者，有道则国存，无德则人散。故处大国者，当下流开纳，令天下之人交会而至，则能全其大，故日下流天下之交。○河上公曰：大国者下流，治大国当如居下流，不逆细微也。天下之交，大国者天下士民之所交会也。○严曰：大国者地广也，有道则固於盘石，宁於泰山，失道则危於累卯，轻於鸿毛，不当矜贵。○荣曰：交，会也，海在乎众流之下，百川於是交归，理国者自视缺然，万国所以同会也。○成疏：大国即万乘之邦，郊，郭外也。之，往也。言大国虚容，譬於江海，众流之下，故百川竞注。大国用道谦柔，故万邦归往，潮宗慕义，满於郊郭也。本亦交字者，言大国行谦，故与小国交会也。
　　天下之交牝，牝常以静胜牡。
　　御注：天下之人交至者，归於谦德，则如牝以雌静，常为牡动所求，由以静为下。○御疏：天下之交，迭出前文，以结下流之义也。言天下之人，所以交会至者，犹大国谦下之故，喻如牝者，常以雌静，致为牡动者所求，故云牝常以静胜牡。○河上公曰：天下之交牝，牝者，阴类也，柔谦和而不唱也。牝常以静胜牡，女所以能屈男，阴胜阳。以其安静不先求也。○荣曰：牝雌而静，牡雄而动，夫静可以制动，阴可以屈阳，故知谦摄伏跨企，柔弱胜刚强也。
　　以静为下。
　　御疏：前云天下之人，所以交会而至者，由人君用谦卑之道，则如牝者常以雌静为牡动所求，此云以静为下，则明牝常以雌静而能胜牡者，由以静为下故尔。○河上公曰：阴道以安静为谦下也。○成疏：天下之交，迭前生后也。牝，雌静也，牡，雄躁也，言大国所以能令诸国款付而交会者，常用谦和雌静，故能胜於雄躁也。若用刚躁，则不能致也。是知治身治国，莫不以柔顺为先也。
　　第二明小大守分，各用雌柔。
　　故大国以下小国，则取小国。
　　御注：大取小，以为臣妾。小取大，以为援助。○御疏：故者，仍上之文，以结成前义也。言大国之君，所以不事威武，而用谦卑之德以柔服之者，将欲怀来附庸之君，取其小国之人而为臣妾尔。○河上公曰：能谦下之，则常有之也。○荣曰：以谦为德，可以容人，未能卑退，不可取聚。○成疏：以，用也。下，谦逊也。取，摄化也。言圣人君临大国，善用谦和，故能摄化万邦，遐迩款付，重译来贡，不亦宜乎。
　　小国以下大国，则取大国。
　　御疏：言大国之君既以谦卑之道而柔服小国，小国之君则朝聘会盟，不敢离叛，以卑下之礼而事大国者，则欲取大国之威，以为援助尔。○河上公曰：此言国无小大，能执谦畜人，则无过失也。○成疏：小国自知卑下，守分雌柔，聚於大国之中，钦风慕义尔。
　　故或下以取，或下而取。
　　御注：以者，大取小。而者，小取大。○御疏：《春秋》曰：师能左右之日以。或下以取者，言大国用谦卑之道，以取小国，则能令其可左可右，故云以取。或下而取者，言小国用谦下之道，归事大国，但可承奉而求援助，不能令其左右随意，故云而取。○河上公曰：下者谓大国以下小国，小国以下大国，更以义让相取也。○荣曰：结二国也。○成疏：或，不定也，言小国用柔，故取於大国，大国用下，故取得万国之欢心。用下则同，取之则别，故言或也。
　　大国不过欲兼畜人，小国不过欲入事人。
　　御注：大国执谦德而下小国者，不过欲兼畜小国为臣妾。小国赞贡赋以奉大国者，不过欲入事大国为援助尔。○御疏：言大国崇谦下以取小国者，更无余意，不过欲兼畜小国之人，为之君长。小国用谦，陈荐贽币而取大国者，不过欲入事大国，资为援助。○河上公曰：大国不过欲兼畜人，大国不可失，则兼并小国而牧畜之也，小国不过欲入事人，使为臣仆也。○荣曰：国之大也，必欲远扇於皇风，境之小焉，不过遐钦於道化。○成疏：大国所以用谦者，更无余意，不过欲兼爱畜养小国，小国用柔者，亦无余心，不过欲入大国之中，慕德接事。
　　第三明高者抑之，以息跨企。
　　两者各得其所欲，故大者宜为下。
　　御注：一求臣妾，一求援助，是两者各求得其所欲，然大国者常戒於满盈，故云宜下。○御疏：大欲畜养，小欲入事，两遂其愿，故云各得。大者宜为下者，夫物未尝以小轻大，而必以大凌小，将恐大国之君，骄盈致祸，鲜能下下，故诫云大者特宜为谦下尔。○河上公曰：大国小国，各歌得其所，大国又宜为谦下也。○  荣曰：扇皇风者，远覃於声教，钦道化者，来服於礼仪，俱称所怀，各得所欲，衣冠是一，文轨大同，仍恐大者蔑小，贵者凌贱，重诫大者以为下。○成疏：两者谓大小二国，兼畜入事，各遂其心，虽复大小俱用柔和，而大国特宜偏行谦下，何者？夫物必以大轻小，未尝以小凌大，故令大者为下，此则高者抑之之义也。
　　道者万物之奥章第六十二
　　道者章所以次前者，前章正明守静谦和，接物用道，故次此章，即显道体冲奥，令物归依。就此一章，义开四别，第一显道能包容，劝物珍重，第二明不弃愚鄙，恒布大慈，第三料简利害，以明胜负，第四假设疑问，叹道功能。
　　第一显道能包容，劝物珍重。
　　夫大道无私，成凡蒙之奥义，神功不宰，为善识之宝持，杳然金阙之前，迥出铁围之外，下禅黎而濡足，为俄尔浮生，居太极而凝心，复寂然归本，空歌永泰，天乐长呜，谈狮子之座中，则猛兽围绕，应缘时动，机息则忘，心游解脱池中，泛慈航而济物，故立天子，置三公，却驷马之骊驰，惟一乘之坐进，拱璧之饰，何其辽哉，不如劝行，日益斯道矣。
　　道者，万物之奥。
　　御注：万物皆资妙本以生成，是万物取给之所，故兴言为万物之奥内也。○御疏：道者，妙本之强名也。奥，内也。言道包含无外，是万物资始之所，故为万物之奥内。《西升经》云：道深甚奥，虚无之泉，此之谓也。○河上公曰：奥，藏也。道为万物之藏，无所不容也。○严曰：万物之形生於天地，天地生於无形，道以无形之形，开虚无，导神明，通天地，达阴阳，流四时，次万方，殊形异类，皆得以成，变化终始，以为无常，无所爱恶，与物大同也。○荣曰：道者万物之奥，善人之宝，不善人之所保，宝，重也，道本无形，理唯虚寂，无形包之於有象，虚寂纳之於动植，故言万物之奥也，淑人君子，体正可以重真，不肖下愚，从邪於焉轻道，故有宝不宝也。○成疏：道者虚通之妙理，众生之正性也，奥，深密也，亦藏府也，言道能生成万有，囊括百灵，大无不包，故为此府藏也。
　　善人之宝，
　　御注：善人知守道者昌，失道者亡，故常宝贵之，而无息累尔。○御疏：宝者，珍贵之谓也。善人者，体道无为，身心清静，故宝贵之，无暂违之。○河上公曰：善人以道为身宝，不敢违也。○成疏：修道善人，达见真性，得玄珠於赤水，故能宝而贵之。
　　不善人之所保。
　　御注：保，任也，不善之人，不能宝贵至道，及有息难，即欲以身保任於道自求免。○御疏：保，任也，倚也。不肖之徒心无明智，惑於积习，平居则忽道，婴难则求之，以身保任於道，倚以求安也。○河上公曰：道者不善人之所保倚也。遭患逢急，犹知自悔卑下也。○成疏：保，守持也，流俗之人耽滞物境，性情浮竞，岂能守持哉。
　　美言可以市。尊行可以加人。
　　御注：甘美其言，可以求市，尊高其行，可以加人，以况圣人，加美法味之言，尊高清净之行，以化不善之人，亦如市贾之售，而从善矣。○御疏：此喻说。言不善之人，亦在教之而已。注云：甘美之言，可以求市。尊高其行，可以加人，以况圣人以甘美法味之言，尊高清净之行，以化不善之人，亦如市贾之售，相率而从善矣，故下文云。○河上公曰：美言可以市，美言者独可於市，夫市交易而退，不相宜善，言美语求者疾欲得，卖者疾欲售也。尊行可以加人，加，别也。人有尊贵之行，可以自别异於凡人，未足以尊道。○荣曰：体道忘言，信言不美，饰非之辩，未可契真，丧实之言，岂足称道，华辞惑众，饰伪以为真，浮说乱人，以恶而为善，适可用之於市肆，焉能立德而怀道。达至道者，忘之於彼此，悟自然者，混之於和同，岂可尊己而卑人，是我而非彼，自加於物上也。○成疏：不善之人，心行浇薄，多言佞美，好为饰词，犹如市井，更相觅利，又不能柔弱伪谦，后身先物，方自尊高己行，加凌於人，不善之徒，言行如是，其於道也，不亦远乎。
　　第二明不弃愚鄙，怛布大慈。
　　人之不善，何弃之有？
