<!-- { "loadSidebar": true } -->
　　节解：谓上知泥丸，下知丹田，牡牝会绛官，闭心握固，元气流行，耳闻神声，下知腹呜，行一御之，即有钟鼓之声也。○御注：太上者，淳古之君也。下知者，臣下知上有君，尊之如天，而无施教有为之迹，故人无德而称焉。○御疏：太上者，淳古之君也。谓为太上者，尊之也。言太上之君处无为之事，行不言之教，臣下但知上有君，尊之如天，大而在上，被四时生育之美，不知何以称其德，故云下知有之。○河上公曰：太上，谓太古无名号之君。下知有之者，下知上有君而不臣，事质朴淳也。若不知者，没而无镒法者，号之日皇。○荣曰：太上谓上德之君，德既不德，名亦难名，但以大人在上。寄言太上，上怀道德，於下无所须，下皆自足，於上无所奉，君臣上下，知有而已。○成疏：太上即是人天教主太上大道君也。言道君在玉京之上，金阙之中，凝神遐想，为常应之处。利根之人，机性明敏，深悟妙本，凝神遐寂，体绝形名，从 本降透，故有位号，不执相貌殊致，故言下知有之，知有太上名号所由也。
　　其次，亲之誉之。
　　御疏：太上之君没，黄帝尧舜氏作，施教行善，仁及百姓，故亲之。柔服致平，功高天下，故誉之。亲誉生前人之迹，矫徇为后代之患，故《庄子》曰：吾语汝！大乱之本，必生尧舜之间。其末存乎千载之后故尔。○河上公曰：其德可见，恩惠可称，故亲爱而誉之。○严曰：人乐为主日帝也。○节解曰：亲之者谓魂，誉之者谓魄。○荣曰：下德之君，有为迹起，未能忘言，上则亲信於臣下，下则称誉於君上。○成疏：中根之人，机神稍暗，不能忘言证理，必须执相修学，所以耽着经教，亲爱荃蹄，依文生情，共相誉赞也。
　　其次，畏之侮之。
　　御注：德又下衰，君多弊政，人不堪命，则驱以刑罚，故畏之。怀情相欺，明不能察，故侮之也。○御疏：黄帝尧舜氏没，下及三王五霸，浸以陵迟，严刑峻制，故畏之。明不能察，故侮之。下议罪而求功，上赏奸而生诈，相蒙若此，可为寒心。○河上公曰：其次畏之，设刑法以治之也。侮之，禁多令烦，不可归诚，故欺侮之。○严曰：嗟之叹之，故谓之王。○荣曰：不能因万物之化，任自然之性，设刑法以威之，故言畏。令繁而下欺，故言侮。此下古之化也。○成疏：侮，欺也。下机之人，性情愚钝，纵心逐境，耽滞日深，唯畏世上威刑，不惧冥司考责，所以欺侮圣言，毁谤不信，故德经云：下士闻道，大笑之也。
　　信不足，有不信。
　　御注：畏之侮之者，皆由君信不足，故令下有不信之人也。○御疏：此覆释畏之侮之也。百姓畏君之教令，皆为君信不足於下，故令下有此不信之人耳。○河上公曰：信不足，君信不足於下，下则有巧诈之民也。有不信，下则应之以不信而欺其君也。○荣曰：夫为上也，化之以道；示之以信，上能信下，下亦信上，若能信下，下亦信於上。○成疏：良由下机阵重，信根不足，故疑毁圣文，有不信之罪也。
　　犹其贵言。
　　御注：亲之誉之者，犹君有德教之言，故贵其言也。○御疏：此覆释亲之誉之也。百姓所以亲爱君之善仁，称誉君之功业者，由君有德教之言，故贵重君之言而称誉之耳。○河上公曰：说太上之君举事，犹贵重於言，恐离道失自然也。○荣曰：此中古之时也，未能忘言，借言传意，更相亲誉，是以重言。○成疏：世俗浮伪之言，故不知至道真实之教，是以迷惑日久，罪障滋深也。
　　第二叹至德潜被，日用不知。功成事遂，百姓谓我自然。
　　御注：功成而不执，事遂而无为，百姓日用而不知，谓我自然而成遂，则太上下知。○御疏：此覆释太上下知也。夫淳朴不残，孰为牺樽？道德公行，亲誉焉设？故太上之代，下忘帝力，适令功成事遂，百姓皆以为自然合尔，不知所以亲誉仁施也。○河上公曰：功成事遂，谓天下太平也。百姓谓我自然，百姓不知君上之德淳厚，反以为己自当然也。○荣曰：帝皇之道，隆功成也。无为之风，着事遂也。前历明三古，言失道后德，自淳至浇，后重结之，欲示绝仁弃义，反浇还淳也。道浅易睹，德高难见，今圣化既深，神功莫测，日用不知，言自然也。○成疏：亭毒之功成，生育之事遂，而至德潜被，成功弗居，故百姓日用而不知，皆谓我自然得如此，不知须荷圣恩。
　　大道废章第十八
　　大道章所以次前者，前章正明从本降迹，应随机，故次此章，即明应迹既兴，妙本斯隐。就此章内，义有三重，第一明大道不行，仁义方显，第二明以智治物，是娇诈之源，第三辨忠孝之兴，因乎为乱。
　　第一明大道不行，仁义方显。
　　夫五帝淳流，三王浇竞，以结绳道废，干戈事兴，殷则赤血剖心，周则白旗枭首。大道既废，天下崩离，吴越以伐国亡躯，之呛以禅权绝命，失道之义，其在兹乎。则知圣治无为，玄风长扇，刍狗万物，不亲其亲，陈一物之纳惶，吊百姓之涂炭，乐云乐云，锺鼓何为。礼云礼云，雕丧若此。
　　大道废，有仁义。
　　御注：浇淳散朴，大道不行，日仁与义，小成遂作，濡沬生於不足，凋弊起於有为。然则圣人救伐之心，未尝有异，而夷险之迹，不得一耳。○御疏：大道者，代俗浇漓，人人浮竞，玄晏之风斯泯，穆清之化不存，失夫至道无为之事，故云废。废则有兼爱之仁，裁非之义，於其间矣。故《庄子》曰：道隐於小成。谓仁义等各自其成，不能大通，故谓之小成也。○河上公曰：大道之时，家有孝子，国有忠臣，则仁义不见。大道废而恶逆生，乃有化义，不传道也。○荣曰：夫重玄之境，气象不能移，至虚之理，空有未足议。迎随不得，何始何终乎。盛衰无变，何兴何废乎。纯粹之日，彼此不隔、州、亲疏，静泰之辰，上下不彰於贵贱，自然符会，未待结绳，蹈乎大方，宁资书契，时真至一，故言道兴。行偏爱之仁，用裁非之义，浇薄斯作，不能行道，故言道废。时有浇淳，道无兴废。○成疏：即是太上之教废也。言大道之世，五德不彰，仁义既兴，淳朴斯废，故《庄子》云：散道德以为仁义，圣人之罪也。又云：相喣以湿，不如相忘於江湖。
　　第二明以智治物，是矫诈之源。智惠出，有大伪。
　　御注：用智惠者，将立法也。法出而奸生，则有大伪矣。并窃符玺，可不信然。○御疏：智慧出者，谓后代之人役用智慧，立法以检俗，制典以诘奸。恐其不信，作符玺以信之。恐其不平，为斗斛以量之。而不仁之人兼盗符玺，并窃斗斛。则失智慧之作法，适足侈大其诈伪，故云有大伪矣。○河上公曰：智慧之君，贱德而贵言，贱质而贵文，下则应之，以为大伪奸诈也。○荣曰：昏昏默默，道之极也。昧昧晦晦，行之至也。未能光而不耀，去知与故，饰智慧以惊愚，竞是非以先物，是非迭起，奸巧互生，盗跖履之以为道，田成乘之而窃国，斯大伪。○成疏：智慧，圣智也。上以圣智治物，法令滋彰，下则诈伪百端以避刑网，还窃圣智以为伪具，智之害物，备在《庄》文。
　　第三辨忠孝之兴，因乎为乱。六亲不和，有孝慈。
　　御注：父子夫妇兄弟，六亲也。疏戚无伦，不和也。各亲各子，有孝慈也。皆由失道，故有偏名。○御疏：六亲者，父子兄弟夫妇也。大同之俗，无自私之亲，及乎上下不和，怨恩斯起，则有扇枕温席，人谓之孝。入覆出顾，人谓之慈。被孝慈之名，有自矜之色，殊不知大道之代，天下为家，上承下绥，自然之分。视人犹己，不独亲其亲，则天下之人皆可孝也。人亦视之犹己，不独子其子，则天下之人皆可慈也。则孝慈之名，复何所施乎？○河上公曰：六纪绝，亲戚不和，乃有孝慈相牧养也。○荣曰：父子兄弟夫妻，六亲也。彼此相混，是非不作，长短相形，好恶斯起，和以不和标称，孝因不孝立名也。○成疏：六亲谓父子兄弟夫妻也，淳和之世，偏爱不彰，六纪失序，孝慈方着，是以周德既衰，浇竞斯起，致彼曾闵之孝，显其高行也。
　　国家昏乱，有忠臣。
　　御注：太平之时，上下皆足，何异名乎？昏乱之日，见危致命，有忠臣矣。○御疏：忠者，人臣之职分，而云有忠臣者何乎？由人主失御臣之道，令佞士获进，亲君於昏，使生祸乱，则有见危致命，蒙死难以匡社稷，而获忠臣之名。若夫道化大行，无为清静，斯皇多士，尽是夔龙，彝伦攸序，无非作ㄨ，然后忠孝之名息，淳朴之道兴，则於忠臣乎何有？此四者颓弊之极也，焉得不返之於淳朴乎？○河上公曰：政令不行，上下相怨，邪僻争权，乃有忠臣匡救其君。此言天下太平不知仁，人尽无欲不知康，上下各自洁己不知贞。大道之世仁义没，孝慈灭，犹日中盛明，众星失光也。○荣曰：羲农之时，未闻股肱之节，桀纣之日，始称关比之贤，故知夫旭日丽天，星宿无以照其景，时雨降矣，浸灌无以着其功，若君昏於上，臣乱於下，有能内辅其君，外静於寇，忠名显矣。○成疏：万乘之主以四海为家，故言国家但至治之时，忠诚不见，昏乱之世，贞节斯彰，是以龙逢名芳於夏桀，比干誉美於商纣。
　　绝圣弃智章第十九
　　绝圣章所以次前者，前章明大道既废，即圣智互兴，故次此章，劝绝圣智，反归至道。今就此章中义分三别，第一明弃绝圣智，利益甚多，以示初学。第二总叹大乘非下机能悟。第三略开要门，进示初学。
　　第一明弃绝圣智，利益甚多，以示初学。
　　夫怀道之君，凝心内照，则体方地而生育，法圆象而贞明，绝代上之声尘，恬寰中之妙旨，去人问之智，行物外之心，尧云普覆於天维，舜海横流於地纪，然后物全于道，事任乎真，使巧伪绝於人伦，忠孝归於天性，行三者而自足，岂属四而多闻，见素少思，后为明戒也。
　　绝圣弃智，民利百倍。
