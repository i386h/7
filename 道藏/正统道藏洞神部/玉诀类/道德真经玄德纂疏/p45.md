<!-- { "loadSidebar": true } -->
　　御注：用慈以战，利在全众，用慈以守，利在安人，各保安全，故胜固尔。○御疏：慈为三宝之首，故偏叹美也。夫用慈以拒战，则能全众。用慈以捍守，可以安人，皆不失慈，故能胜固也。○上公曰：夫慈仁者，百姓亲附，并心一意，故以战则胜敌，守卫则坚固。○荣曰：夫慈以战则胜，以守则固，天将救之，以慈卫之，以慈为用，不失其道，在於战阵必克前敌，故言胜也。以之守固，无复倾危，遂言固也。以慈为心，玄天所以加护，故曰救之。至道於焉保守，故曰卫之。内明是非，交战为阵，解能破惑为胜，身不失道为守，与道同久日固，自然无害，天将救也，外物不伤，道之卫也。○成疏：夫慈以战则胜，以大慈之心临於战阵，士卒感恩，所以胜捷。内解即是六根兵马，对於六尘，不为尘没，故获胜也。以守则固，用慈守卫，百姓同心，是以牢固。内解以慈心自守虚静，则道心坚固不可技也。
　　天将救之，以慈卫之。
　　御注：以慈战守，岂但人和，天道孔明，亦将救卫。战胜，天救也。守固，天卫也。是皆以慈故，故云天救慈卫。○御疏：救，助也。卫，护也。天道福善，善人则吉无不利，故以慈战者，天将助之。以慈守者，天将护之，战胜守固，始赖用慈之功，救之卫之，终获孔明之助尔。○河上公日：天将救助善人，必与慈仁之性，使能自营助也。○成疏：天尊大道，救度行慈之人，还同慈悲，俯相卫护也。故三宝之内，以慈为先，四等之中，用慈为首，是知慈之为义其大矣哉。
　　古之善为士章第六十八
　　古之章所以次前者，前章具陈三宝，叹美大慈，故次此章，即显能持三宝之人，会於古之极道。就此一章，义开三别，第一爰引古实，以勖行人，第二略举三善，显其胜行，第三结成极道，叹美功能。
　　第一爰引古实，以勋行人。
　　夫云司火正之时，含道怀纯之代，人心质朴，不事矜华，为士者自守恬和，善战者止戈为胜，死灰其虑，槁木其形，入兽伴而无惊，驯乌群而不乱，故巢公饮犊，听尧让而莫闻，伯成耕田，抗禹词而不顾，卓立其行，如华岳之峭，谦卑其容，若尼山之首，天子不得臣，诸侯不得友，对业龙而不惊，处木雁而何惧，此乃古之善士可若以配天乎。
　　善为士者不武，
　　御注：士，事也。武，威武也。明德之君，用道为理，行慈俭而伏物，不威武以御人，所尚以慈，故云不武。○御疏：士，事也。善以道为理国之事者尚德，故云不武。○河上公曰：言贵道德，不好武功。○荣曰：以慈来物，以德伏人，无国以力，不好以勇，无为而化，斯不武也。○成疏：言古者善修道之士，静退无为，不舍慈而武勇也。
　　第二略举三善，显其胜行。
　　善战者不怒，
　　御注：事不得已必应敌，以慈则善，不凭怒。若用力以争，非善胜，令柔远能迩也。○御疏：师出应敌，事在慈哀，蚊纳致螫，驱除而已。是知善战在乎止敌，不在乎凭怒，故云善战不怒。○河上公曰：善以道战者，禁邪於胸心，绝祸於未萌，无所诛怒。○荣曰：能息寇乱，善战也。救物用慈，不怒也。○成疏：善达前境虚幻，故能制敌於未萌，妙体违顺两空，是以心无喜怒。
　　善胜敌者不争，
　　御注：师克在和，和则善胜，全胜之善，故不交争。○御疏：善胜在夫以慈，不争由乎尚德。若用力争胜，非善胜也。今柔远能迩，尽畅慈和，不与敌争，敌人自伏，故云善胜不争。○河上公曰：善以道胜敌者，附近以仁，来远以德，不与敌战，而敌自服也。○荣曰：道济天下，四海来王，德绥寓内，五兵不作，物则靡之而不刃，故言胜敌。无心自然受推，故言不争。○成疏：不为尘染，名日胜敌，既不喜怒，何所争乎。
　　善用人者为之下。
　　御注：设以使人，人尽其力，铃先下之，是为善用尔。○御疏：夫善用其人，以言谦下，人必尽力，可以成功。故《易》曰：以贵下贱，大得民也。○河上公曰：善用人自辅佐者，常为人执谦下也。○荣曰：使人不失方圆之器，任物各得文武之材，善用也。宽则得众，谦则无咎，故言为下也。○成疏：夫能行谦下者，必为物所归，故能用於人也。
　　第三结成极道，叹美功能。
　　是谓不争之德，
　　御注：是谓不争之德，是谓用人之力，是谓配天古之极，善胜是不争之德，为下是用人之力，能如此者，可以配天称帝，是古之至极要道也。○御疏：此结上文善士者常柔而不武，善战者常慈而不怒，善胜者常让而不争，善用者常谦而为下。夫如是者，物竭其能，人尽其用，皆谦下之所致，岂非不争之德乎。○河上公曰：谓上为之下也。是乃不与人争阙道德也。○荣曰：此结上不武不怒而能胜敌也。○成疏：不与物争，故成己之德，此结善胜敌不争。
　　是谓用人之力，
　　御疏：夫玄默恭己，谦虚下人，人皆欢心，思竭其力，故《诗》曰：悦以使人，人忘其劳，是用人之力也。○河上公曰：身能为人下，是谓用人臣之力。○荣曰：此结善用人为下，人为之尽力也。○成疏：谦下雌柔，不用於物，物必归之而为己用，此结善用人为下也。
　　是谓配天古之极。
　　御疏：此总结上来四善之行，不争之德，能行之者，可以配天称帝，是古之至极要道也。○河上公曰：是谓配天，能行此者，德配天也。古之极也，是乃古之极约要道者也。○荣曰：怀物以道，来远用文，不战而自胜，无争而独尊，其德高大，比之上天，其化淳和，比之极古，明虚心实腹，坐忘合道，不假威权，无劳勇猛，故言善为士者不武也。泯是非之情，除爱憎之见，善战不怒也。物无害武，顺而不逆，善胜敌不争也。心王既静，志在冲虚，耳目无扰，手足不劳，善用人为下也。合自然之理，故曰配天，契昔之真，际．古之极也。○成疏：配，合也。天，自然也。极，道果也。言善修之士，妙体其空，达於逆顺，不与物争，故能合至理之自然，契古始之极道，此总结成也。
　　道德真经玄德慕疏卷之十七竟
　　#1原文脱『勇』字，据文义补。
　　道德真经玄德纂疏卷之十八
　　唐玄宗御注并疏河上公严君平李荣注西华法师成玄英疏蒙阳强思齐纂
　　用兵有言章第六十九
　　用兵章所以次前者，前章明守持三宝之人，能会古之极道，故次此章，即明此人双遣空有，不舍大慈。就此一章，义开四别，第一明接物运权，示根尘总幻，第二重辩前义，以显真空，第三明舍慈之人，轻敌失道，第四明涉境运智，无出大慈。
　　第一明接物运权，示根尘总幻。
　　夫唐尧为君，诛共工而蔷恶，大禹作乂，斩防风而示威，汤放桀於呜条，武枭纣於牧野，玄女灼灼，白奸亭亭，虽外战於凶人，终内惭於善胜。老君明戒，用兵有言，退一尺则我所先行，进一寸则吾将不敢，恐亡厥宝，所以慎之，叹我浮生，沉迷莫悟，岂知高乌尽而良弓藏，敌国减而谋臣死。军井未造，将不育渴，军饭未炊，将不言饥，虽然白起赐死於秦庭，韩信见诛於汉狱，何不仰二疏之轨，挂冠东门，慕四皓之风，养渴南岭。尊大圣明训知止足，惟我身常存，岂有几亡矣。
　　用兵#1有言：
　　御注：老君伤时轻残人於兵，故托古以陈诫。有言者，谓下文。○御疏：老君疾时，轻敌致祸，乐战杀人，故托古以申诫，所称有言，谓下句也。○河上公曰：陈用兵之道，老子疾时用兵，故托己设其义。○荣曰：引古兵法。○成疏：用兵谓权智，摄化苍生，亦是修行人用六根，涉於尘境。有言者有用兵之法，言在下文。
　　吾不敢为主而为客，
　　御注：吾不敢为主而为客，不敢进寸而退尺，主有动作，则生事而贪。客无营为，则用慈自守。善守则全胜，生事则败亡。进虽少，不能无事，退虽多，不失谦让，故不敢进寸而退尺尔。○御疏：吾者，用兵之人也。先唱为主，后应为客，主先唱示，生事而贪，客后应示，以慈自守，欲明古者用兵，常有诫令，当须以慈自守，不可生事而贪。故云不敢为主而为客者也。○河上公曰：吾不敢为主，主，先也，先举兵也。而为客，客者，和而不唱，用兵常承天而后动也。○荣曰：在国先举为主，在阵先动为主，先举先动，骄盈必危，今欲保全，故云不敢为主。和而不唱，后而不先，故言而客也。○成疏：主，我身也，客，前敌也，根尘两空，物我俱幻，既无身之能绿亦无前尘之可染也。
　　不敢进寸而退尺。
　　御疏：夫以道退守则善胜，进兵取强则败亡。故进虽少犹伤於贪，退虽多愈得谦让。今鄙其竞争，则云不敢进寸，尚其慈让，故云而退尺也。○河上公曰：侵人境界，利人财宝为进，闭门守城为退。○严曰：幸彼还也，恐人财禅力屈。○荣曰：不以兵强外侵，故云不进寸。而以积德内守，故云退尺也。○成疏：进，取也，退，舍也。寸少以况无，尺多以况有也。既而境智双遣，根尘两幻，体兹中一离彼两偏，故无为之可取，亦无有为之可舍也。
　　第二重辩前义，以显真空。
　　是谓行无行，
　　御注：为客退尺，不与物争，虽行应敌，与无行同。○御疏：夫行师在乎止敌，贵乎不争，今为客退尺，善胜不争，虽行应敌，与无行同矣。○河上公曰：彼遂不止，为天下贼，虽行诛之，不行执也。○荣曰：兵由彼起，我实不行，应物而行，无心而动，行无行也。○成疏：既遣荡有无，又洞忘境观，故以无行为行也。
　　攘无臂，
　　御疏：注云攘臂，所以表怒，今善战不怒，故若无臂可攘。故日攘无臂。○河上公曰：不怒，若无臂可攘也。○严曰：示不伤人也。先发号施令，先服者赏，后服者伤，小下者利，大下者昌，有罪者免，有能者官，若无臂而凭怒。○荣曰：怒而行兵，用兵所以攘臂，为客退尺，不假臂以攘之，故言攘无臂也。○成疏：廖肢体，故无臂可攘。
　　仍无敌，
　　御注：仍，引也。引敌者，欲争不争，故若无敌可引。○御疏：仍谓引也。夫引敌欲有所争，今以不争为德，则是无敌可引，故日仍无敌也。○河上公曰：虽欲仍引之心，若无敌可仍也。○荣曰：仍引彼敌，使归无敌也。○成疏：物境空幻，无敌可因。
　　执无兵。
