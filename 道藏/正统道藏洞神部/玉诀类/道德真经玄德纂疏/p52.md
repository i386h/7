<!-- { "loadSidebar": true } -->
　　御疏：列国相望，鸡犬相闻，盖言其近。人至老死不相往来者，由彼此俱足，无所求及故尔。○河上公曰：邻国相望，鸡犬之声相闻，去近也。民至老死不相往来，其无情欲也。○荣曰：两国为邻，望之在目，鸡呜狗吠，听之闻耳，从始至终，以少及老，不相往来，人人皆自足，家家俱有道，故曰人相忘於道衍，鱼相忘於江湖，此之谓也。○成疏：邻国相望，邻，近也，国谓生死之域，与道境也。言此二域近在内心，故言相望也。鸡狗之声相闻，鸡以伺晨，狗以警夜，譬一切言教，警长昏之夜，伺智慧之晨也，此之言教近诠一心，故云相闻也。使民至老不相往来，会理体真即道，即道既不从生死而来，亦无道理可往，二域既一，故不相往来，二际无际也。
　　信言不美章第八十一
　　信言章即是第三段，文总结前旨，就此章内，义分有三，第一明上德之人，妙绝言辩，第二明上德之人，财德两施，第三总结上德，利物忘功。
　　第一明上德之人，妙绝言辩。
　　夫良药苦口，信言不美，大辩若讷，博者不知。散道德以教凡愚，圣人不积，叹长昏而迷不晓，我草斯凡，临欲海不解寨裳，见邪山谁能举足，不呜不飞之乌，一起冲天，怀痴怀呆之夫，百年何悟。劳大道指训，枉造化生成，暗而不知，更何言矣。余窃览至诚，修身理国，上致白日腾景，翱翔云天，下可清肠洗心，从游人代，行无为之事，道也斯尊，处冲和之源，德可资物。良冶之子，必自为裘，吾徒佩真，何不集矣。所魄黄卷学浅，清溪道贫，夙夜竞惶，无舍寐寤，恨不得想象圣影，物色函关，疲骨残魂，劳叹何极，同志之者，无忘此心也。
　　信言不美，
　　御疏：信言谓圣教信实之言也。老君欲以自明所立言教，化导众生，实为精信，故与俗相违，代人以为不美。○河上公曰：信言者，如其实也。不美者，朴且质也。○荣曰：信言不美，美言不信，言以宣心，非关妄作，务存实理，不在华词，故云信言不美，甘言失真，轻诺寡实，故言美言不信也。○成疏：信言不美，美言不信，信，实也。美，浮艳也。言上德之人，冥冥契道，所说言教，实而不华。浮艳之言，俗中小说，既乖至理，所以不信。故《庄子》云：犬不以善吠为良，人不以善言为贤也。
　　美言不信。
　　御疏：美言，谓代教甘美之言也。言多浮华，动合於俗，既非信实，不可化人。信言所以不美，正以代教美言不信故尔。○河上公曰：滋美之言者，孳孳华辞。不信者，饰伪多空虚也。
　　善者不辩，
　　御疏：悟教之善，在於修行，行而忘之，曾不执滞，故不辩说也。○河上公曰：善者以道修身，不采文也。○严曰：容疏者讷，谓之不辩，挽挽而成，默默而信，故能成善何也，动得天心，静得地意，君子之本，为百行之长矣。○荣曰：善者不辩，辩者不善，大辩若讷，无劳词费，善者不辩也。偏词过当，多言数穷，辩者不善也。○成疏：辫，别也。善体至道之人，指马天地以一为喻，故无可分别也。儒墨是非，坚执人我分别者，良由未证善道故也。
　　第二明上德之人，财德两施。
　　辩者不善。
　　御疏：但能辫说者言教，曾不悟了  修行，惑滞既多，故为不善。○河上  公曰：辩者谓巧言，不善者，舌致息  也。山有玉，掘其山，水有珠，竭其  渊，辫口多言亡其身也。○严曰：  散朴浇淳，诬天诬地，变化文辞，以  倾家国，故不善也。
　　知者不博，
　　御疏：知，了悟也。博，多闻也。言体道了悟之人，在乎精一，不在多闻，故《庄子》云：博溺心。○河上公日：知者谓知道之士，不博者，守一元。○严曰：趋被务本，多识万端，目窥人事，无所穷极，为道之博，万物离散，是不知於道者也。○荣曰：子能知一，万事毕，知者不博也。文灭质，博溺心，迷至理，不知也。○成疏：知道之人，忘言绝学，所以不博。博学之士，耽滞名教，所以不知。故《西升经》云：人能图知有天地万物，不知己之所由生，是大不知。又云：子能知一，万事毕。《庄子》云：文灭质，博溺心。
　　博者不知。
　　御疏：夫多闻者则滞於言教，滞教则终日言而尽物，既非了悟，故曰不知。○河上公曰：博者多见闻，不知者失要真也。重明上德之人，财德两施。
　　圣人不积。
　　御疏：积，滞聚也。圣人妙达理源，深明法性，悟文字虚假，了言教空无，所说之理既明，能说之言亦遣，则於彼言教，一无滞积，故云圣人不积尔。○河上公曰：圣人积德不积财，有德以教愚，有财以与贫也。○严曰：圣人去博与辫，如彼虚空，无所贮积，与物俱变尔。○荣曰：圣人不积，既以与人己愈有，既以与人己愈多，不积者，虚怀也，犹如日月流辉，照临方妈，物得已见，转益光华，犹圣人智彻於物，法施无穷也。江海洒润，善利万物，物得以生，而源流不竭，亦犹圣人财施不尽也。○成疏：积，聚也。圣人有财惠物，有德教人，故不积也。
　　既以为人己愈有，既以与人己愈多。
　　御疏：既，尽也。言圣人虽不积滞言教，然众生发明慧心，必资圣人诱导，故圣人以清净理性，尽与凡愚而教导之。於圣人慧解之性，曾不喊耗，故云愈多。注云有明自性，多明外益者，悟理之性，既非他有，故云自性。因教之益，不自中来，故云外益。明圣人教导凡愚，心弥慧解，故云愈有。惟教学者，理益精畅，故云愈多尔。○河上公曰：既以与人己愈有，既以为人施设德化，己愈有德化，己愈有德也。既以与人己愈多，既以财贿布施与人，己财益多，如日月之光，无有尽时也。○严曰：无为之旨，尽以与人己益明，尽以与人己益寿矣。○成疏：既以与人己愈有，既，尽也。为，施化也。言己所有道德，尽特教人，而无鄙吝，德弥高远，故言愈有，此德施。既以与人己愈多，所有财宝，尽特施散，而果报弥广，故云愈多。此财施也。
　　第三总结上德，利物忘功。
　　天之道，利而不害。
　　御疏：天道施生，长养万物，利也。无所宰割，不害也。举喻欲明圣人之道弘益尔。○河上公曰：天生万物爱育之，令长大无所伤害也。○荣曰：天道施生利也，常善救人而不害也，争由心起，为因事生，圣人无心，自然无事，事既无事，为亦无为。○成疏：天然之道，生成万物，利益弘多，有何损害。
　　圣人之道，为而不争。
　　御疏：圣人之道，凡所作为，而与物不争者，圣人无所积滞，与人愈有，是以不争尔。○河上公曰：圣人法天，无所施为，化成事就，不与人争功名，故能全其圣功也。○成疏：圣人上德，法道虚通，施为至教，化被群品，谦以自牧，成功不居，推功於物，故言不争也。
　　道德真经玄德慕疏卷之二十竟
　　
