<!-- { "loadSidebar": true } -->
　　御注：大道平易，是畏有知，人而多故，欲心求捷，如彼行人好从邪径。邪径之弊，具如下文。○御疏：夷，平也。径，邪捷之道也，言大道坦然平易，而人好从邪径，但大道之化，贵夫无为无为则平易，而代之从事，不能息智於无欲，将役心以应务，始虽好径而求捷，终则失道而焚和，故云人甚好径。○河上公曰：大道甚夷，夷，平也，大，易也。而民好径，径邪不平正也。大道甚平易，而民好从径邪不平正。○荣曰：正道平而易，邪径险而难，理国者多履其难，修身者少从其易，斥无道。○成疏：夷，平正也。径，邪道也。言至理平等，甚无分别，颠倒之类，背正好邪，遂使大道陵迟，小成孔炽也。
　　第二明不怀道者，饕餮多贪。
　　朝甚除，
　　御注：尚贤矜智生巧伪。除，理也。○御疏：除，理也。言好径之君不尚无为之化，但以有为为理，虽云甚除，有为则伤巧诈，故注云尚贤矜智生巧伪。又解云：朝廷修理，峻宇雕墙，故云甚除。○河上公曰：高台榭，修宫室。○荣曰：朝甚除，田甚芜，雕墙峻宇，除故造新，下人妨农，良田芜秽，徇名好利，弃少求多，道业不修，丹田荒废。○成疏：失道之君，好行邪径，不崇朴素，唯尚华侈，既而除去故宇，更造新宫，雕楹刻楠，穷乎绮丽。
　　田甚芜，
　　御注：浮食惰业废农事也。○御疏：草长日芜，淫巧浮食，则农事荒芜，既阙嘉生之熟，何望如抵之积。○河上公曰：农事废业，耕治失时。○成疏：摇役既繁，农夫丧业，遂使东皋不作，南亩荒芜也。
　　仓甚虚。
　　御注：南亩不收无储积。○御疏：年登则廪实，农废则仓虚，自然之理也。○河上公曰：五谷伤害，国无储也。○荣曰：年登则廪实，农废则仓虚，行薄而业虚，德充则道实也。○成疏：稼穑有限，而国费无赞，杼轴其空，仓廪斯罄。
　　服文彩，
　　御注：刻雕绮绣害工利。○御疏：青赤为文，色丝为彩也，言贱质而贵文。○河上公曰：好饰伪，贵外华。○荣曰：服文彩，带利剑，捐素以事华，贱文而贵武，修真者内不存於道德，外唯饰以威仪，毒意未祛，带利剑也。○成疏：服文彩，带利剑，厌饮食，黼散文绣，以丽其身，干将镆铘，以卫其命，醪醴膻腥，以爽其口，不崇上德，不恤下人，嗟乎饕餮，一至於此。
　　带利剑，
　　御注：文德不修尚武备。○御疏：利剑者，武备也。夫文德者，理国之器用，武功者，文德之辅助，而文为本，武为沫，今若专事武功，是弃本而崇末也。○河上公曰：尚强武且奢。
　　厌饮食，
　　御注：烹肥击鲜重滋味。厌，饫足尔。○御疏：厌，饫足也。庖厨浓厚，厌饫芳鲜，上多玉食之资，则下有冻馁之患矣。○河上公曰：厌饮食，财货有余，多嗜欲，无足时。○荣日：厌饮食，资货有余，夫味无味者饮和浴德，为无为者礼士爱贤，鄙刍豢以草食为乐，散货财以不贪为宝，此则内外无不可也。而厌之以芳鲜，积之以珠玉，是盗夸之行，非家国之基也。
　　财货有余。
　　御注：聚敛积实饶珍异。○御疏：财货谓钱帛珠玉之流也。多藏厚敛，有余也。末学不贪为宝，但欲多财累愚尔。○成疏：轻躁荒淫，於政不足，重赋百姓，积敛有余。
　　第三指此贪窃之人，乖於至理。
　　是谓盗夸，非道也哉。
　　御注：矜其有知，动以成弊，行同盗窃，仍自矜夸，夸盗非道，适令兴叹。也哉者，叹辞尔。○御疏：非理而取为盗，矜其所有为夸，且头会而敛，取於不足，纵欲而费，奉其有余，傲然自得，以为夸尚，谓之为盗，不亦宜乎。所为如此，则非吾欲行之道矣。也哉者，伤叹之辞。○河上公曰：是谓盗夸，百姓不足，而君有余者，是由致劫盗以为服饰，持行夸人，不知身死家破，亲戚并随之也。非道也哉，人君所行如是，此非道也。复言也哉者，痛伤之辞。○严曰：道德不为智巧，故能陶冶天下，造化阴阳，天地不为智巧，故能含吐变化，万物不能逃，平易而无秽，要约而易行，无为而巧成，无事而福生，悲夫反道而为智巧，动暴於外，而与天戾，既非大道，可为痛哉。○荣曰：取不足，积有余，盗之谓也。爱文彩，事奢侈，夸之义也。唯盗与夸，俱非道行。○成疏：多赋多敛，如盗如贼，既蓄既积，且矜且夸，乖理悖德，谓之非道。若作行道人心解者，朝甚除，无善功也。田甚芜，心荒废也。仓甚虚，无道德也。服文彩，好饰词也。带利剑，贪心锐也。厌饮食，耽滋味也。资货有余，积不散也。
　　道德真经玄德慕疏卷之十四竟
　　道德真经玄德纂疏卷之十五
　　唐 玄 宗 御 注 并 疏河上公严君平李荣注西华法师成玄英疏蒙 阳 强 思 齐 纂
　　善建不拔章第五十四
　　善建章所以次前者，前章正明贪染之人，乖常失道，故次此章，即明善建之士契理合真，欲劝物起修，所以相次。就此章中，义分三别，第一明善建之人，道光后嗣，第二明自利利他，其德增广，第三格量利害，以勖学人。
　　第一明善建之人，道光后嗣。
　　夫轩帝以铸鼎升龙，淮王以飞丹驭鹤，紫微之国，会万圣於琼林，碧落之天，朝千真於宝砌。何以臻此，善建之力致之。见陈寔之修乡，德星遐聚，闻景公之修国，荧惑退飞，酌衢罇而饮和，脱左骖而见美。周称大宝子孙，乘八百之年，齐市义还，门庭列三千之客，不拔之德，於斯见焉。
　　善建者不拔，
　　御注：善能以道建国立本者，不可倾拔。○御疏：建，立也，不拔，不倾拔也。言人君善能以道建邦立本者，因百姓之不为．，任兆人之自化，然后陶以淳朴，树之风声，使仪刑作孚，乐推不厌，则功业深固，万方归德，斯所谓善建者，何可倾拔乎。○河上公曰：建，立也，善以道立身立国者，不可得引而拔之也。○荣曰：善建不拔，善抱不脱，子孙祭祀不辍，能立行於至道之境，则根深而不拔，妙树功於玄德之乡，则蒂固而不脱。为国则百代宗庙而常安，为家则万叶蒸尝而不绝，师资结影於真气，授继飨於玄风也。○成疏：建，立也。拔，倾也。善能建立道心定志，心愿坚固，至真道场，不可倾拔。
　　善抱者不脱。
　　御注：若能以道德抱百姓者，不可脱离也。○御疏：抱，守也。脱，离也。善以道德抱百姓者，动而悦随，何可脱离也。且夫乐饵可存，过客犹止，况夫道德有进於此乎。以之御物，为物所归，固其宜也。○河上公曰：善以道抱精神者，终不可拔引解也。○成疏：抱，持也。脱，失也。前句发心，此句起行也。言善持真行之人，一得永得，终无差失也。
　　子孙祭祀不辗。
　　御注：言善以道德建抱之君，功施於后，爱其甘棠，冼其子孙乎。而王者祖有功，宗有德，故周之兴也，始於后稷，成於文武。周之祭也，郊祀后稷，宗祀文王，故虽卜代三十六，卜年七百，毁庙之主流溢於外，而后稷文王郊宗之祀不辍止也。○御疏：祭，荐也。继代日祀，谓后代子孙荐礼於宗祖也。辍，止也。○河上公曰：辍，绝也。为人子孙能修道如是，长生不死，世世以祭祀先祖宗庙无绝时也。○成疏：辍，绝也。善抱之士与理相应，既而持此真行，传诸来叶，犹如元始传於太上，徐真授於葛仙，师资相袭，长为教主，譬彼传灯明明不绝。故《西升经》云：学尔教尔，不失道真。又解：言善建之人，树德深重，积善多庆，逮乎子孙，遂使家门隆盛，宗庙延永。
　　第二明自利利他，其德增广。
　　修之身，其德乃真。
　　御注：修道於身，德乃真纯。○御疏：此下明少修少证，多学多得，故修之身，谓一身修，修之家，谓一家修。始於一身，终於天下，例可知也。言善建之人，照了真性清净，无诸伪杂，伪杂既尽，德乃真纯。○河上公曰：修道於身，爱气养神，益寿延年，其德如是，乃为真人。○荣曰：修之身，其德能真，修之家，其德有余，修之乡，其德能长，修之国，其德能丰，修之天下，其德能普，夫道不可不修，德不可不立，立德修道，自家形国，何往不安。死生无变日真，庆及后昆曰余，迩安远至曰长，物皆自足日丰，惠无不周日普也。○成疏：以前之学行，修营其身，既而能行相应，道德真实也。
　　修之家，其德有余。
　　御注：一家尽修，德乃余尔。○御疏：修道於家，上和下睦，移修身於家，故其德有余，谓余庆也。故《易》曰：积善之家，必有余庆。○河上公曰：修道於家，父慈子孝，兄友弟恭，夫顺妻贞，其德如是，乃有余庆，及於来世子孙。○成疏：修身独善，以明自利，修家兼济，明於利物。化其家门，并令修道，功行渐博，故言有余。昔天师修学，举家得仙，鸡呜天上，犬吠云中是也。
　　修之乡，其德乃长。
　　御注：一乡尽修，德乃长久。○御疏：按：《周礼》二千五百家为乡。言一乡修道，礼义兴行，尊卑有序，闾阎相比，不党於亲，一家修道，德犹未广，一乡尽修，乃可长久。○河上公曰：修道於乡，尊敬长老，爱养幼少，教诲愚鄙，其德如是，乃无不覆及也。○成疏：修家及乡，自狭之广，化功更博，其德优长。
　　修之国，其德乃丰。
　　御注：一国尽修，德乃丰盈。○御疏：修道於国，俗易风移，还淳反朴，不偏於所近，一乡修道，犹为未遍，一国尽修，德乃丰厚也。○河上公曰：修道於国，则君信臣忠，仁义自生，礼乐自兴，政平无私，其德如是，乃为丰厚也。○成疏：五等诸侯，清虚修道，遂致域中宁谧，境内无虞，岂非贤圣之君，德行丰赡者也。
　　修之天下，其德乃普。
　　御注：若天下尽修，其德施乃周普尔。○御疏：普，遍也。夫百姓归厚，在君之化，修之庙堂，德流海外者，盖由君正其身，不言而化，不教而理，下之应上，如响应声，德无不周，乃为普也。○河上公曰：人修道於天下，不言而化，不教而治，下之应上，信如影响。其德如是，乃为普博也。○成疏：九五之君，用道而治，端拱玄嘿，天下太平，是以万国来朝，四方款附，泽无不被，故其德能普。
　　第三格量利害，以勖学人。故以身观身，
