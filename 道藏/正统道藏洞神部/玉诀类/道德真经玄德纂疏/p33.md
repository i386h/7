<!-- { "loadSidebar": true } -->
　　御疏：此正答，言众生动之死地者，以其耽滞有为，溺情纵欲，厚自奉养，以生其生，养之太厚，故动之死地尔。○河上公曰：所以动之死地者，以其求生活之事太厚，违道件天，妄行失纪也。○成疏：言不能体道忘生，而执生为有，多积财产，厚资此生，而营生过当，故动之死地，此一句答前问意也。
　　第三显善摄生人，不为三毒所害。
　　盖闻善摄生者，
　　御注：盖闻善摄生者，陆行不遇兕虎，入军不被甲兵，兕无所投其角，虎无所措其爪，兵无所容其刃。善摄卫生理之人，心照清净，无食取之意，则凡是外物不可加害，陆行不遇兕虎，入军不被带甲兵，此不求害物也，则物无害心，故无投角措爪容刃之所矣。○御疏：摄，卫也，谓善能以道卫生之人，妙观生本，本来清净，於生忘生，不以情欲而滑其和，唯以冲虚而养其性，物莫能害，故称善摄。○河上公曰：摄，养也。○荣曰：盖闻善摄生．者，陆行不遇兕虎，入军不被甲兵，不能养性，内为情欲之所伤，外为毒虫之所害，善摄生者，不耽染，性不伤，无毒心，物无害也。○成疏：盖不尽之辞，闻犹窃闻也。摄，卫也，亦养也。言善能摄卫养生之人，忘淡虚夷，不轻染境，摄卫之目，显下文也。
　　陆行不遇兕虎，入军不被甲兵。
　　御疏：不期而会日遇，按《山海经》兕出湘水南，苍黑色。《尔雅》云，形如野牛，一角，重千斤。善摄生之人，不起心害物，所以陆行不求遇於兕虎，入军不被带於甲兵，故虎兕甲兵亦无伤害之意。○河上公曰：陆行不遇兕虎，自然远避，害不干也。入军不被甲兵，不好战以杀人。○成疏：陆行不遇兕虎，陆，平地也。兕，毒兽，一角，形如牛，色青。言善摄生人，不为毒兽所触。内解者，言平居安静，不为烦恼所加。入军不被甲兵，言摄生之人，纵入军阵，亦不为干戈所害。内解者，言纵入尘境，亦不为色等所伤也。
　　兕无所投其角，虎无所措其爪，兵无所容其刃。
　　御疏：前明善摄生之人，内无害心，所以外不遇兕虎，此明设所逢遇此，无伤害之心，自然彼无容措之处，是知忘情於物者，则海上之鸥可驯而狎，陆行之兽可系而游，况伤害乎，故无是也。○河上公曰：养生之人，虎兕无由伤，兵刃无从加也。○荣曰：言养生以道，积善以行，是前显不与恶遇，今明虽遇无伤也。○成疏：驻，立也，措，安也。兕遇物即触，喻痴也。虎性躁暴，喻啧也。兵刃锐利，能伤於物，喻贪也。言善摄生者，妙体真空，故虽处世间，而不为三毒所害。
　　第四重设疑问，叹美结成。
　　夫何故？
　　御注：夫何故，以其无死地，夫何故，兕虎甲兵无容措之所乎？以其顺化无私，不以死为死，则物不得害其生，故云无死地。○御疏：此问虎兕兵刃是害人之物，今不投措其爪角，无容其兵刃者，其故何也？假问其故，以晓於人。○河上公曰：问虎兕兵甲何故不伤害。○荣曰：夫何故，以其无死地，夫生我者神，杀我者心，我杀由心，心为死地，若能灰心息虑，不构有为，无死地也。○成疏：假设疑问有何事，故得致如是。
　　以其无死地。
　　御疏：此正答也，夫见有其身者累，生生之厚者死。今善摄之人，照法性空，悟身相假，故能於生忘生，不为厚养之过，无私顺化，故无死地可处尔。既心无死地，夫何虎兕兵刃能害其生乎？○河上公曰：以其不犯上十三之死地，言神营护之，此物不敢害之。○成疏：夫见有身者，故以身为死地。今善摄生人，忘於身相，即身无身，故无地之可死也。既无死地，三毒何所加乎。此答前问意也。
　　道生之章第五十一
　　所以次前者，前章正标善摄生人能设虚假，就此一章，义开四别，第一明道德应化，生育黎
　　元，第二明劝示众生，尊道贵德，第三广显虚通，慈悲生化，第四结成玄德，利物忘功。
　　第一明道德应化，生育黎元。
　　夫蠢物之形，有生之类，资氤氲以生育；假要妙以播灵，愚智之品不同，贵贱之形各异，鹏鴳之不知远近，蟪蛄之莫辨春秋，梅柳以上月芬敷，花蝶以中园明媚，匪爵之功何测，自然之道为常。譬之大海，无所不容，比之於天，无所不覆，一花一叶，道在其中。
　　道生之，德畜之。
　　御疏：道生之者，言道降冲和之气，陶冶万物一物得以生，故云道生之。注云妙本动用降和气者，妙本，道也，至道降气，为物根本，故称妙本。德畜之者，德，得也，畜，养也。谓万物得道用，而能畜养，斯则约道畜养之处而受德名，故云德畜之。
　　○河上公曰：道生万物。○成疏：至道虚玄，通生万物，上德慈救，畜养群品，故云道生之德畜之也。
　　物形之，势成之。
　　御注：道生德畜，品物流形，故云物形之。乾知坤作兆形位者，《易·系辞》云：乾知太始，坤作成物。天地为形，上下为位，斯皆道功，寄乾坤以为用也。势成之者，言为万物化天时地利阴阳之势，而物资之以成，故云势成之。○御疏：同物形之，乾知坤作兆形位矣。势成之者，道生德畜，品物流形，乾知坤作兆形位者，乾知太始，坤作成物。天地为形，上下为位，阴阳之势，而物资之，故云势成之。寒暑之势各成遂尔。○河上公曰：物形之，一为万物设形像也。势成之，一为万物作寒暑之势以成之也。○严曰：物形之，乾知坤作兆形位，势成之，寒暑相成，各得成遂也。○荣曰：至道运而无壅，何适而不能。玄德动而不滞，何事而不可。今约事分用，道生则理归於道，德畜则义在於德，生畜於物，物各有形，既秀而实日熟，生畜俱全日成也。○成疏：物形之，势成之，物形言察道而有形质，此释道生之也。势成言以德化导，陶营心灵，令行业淳熟而成就也，此释德畜之也。
　　第二明劝示众生，尊道贵德。
　　是以万物莫不尊道而贵德。
　　御注：万物由道德以生畜，故尊贵之也。以道有生畜之功，故凡厥怀生，莫不尊尚於道，敬重於德，此劝示众生，令敦本而崇道也。夫世之尊荣，必由人君爵命然后为尊，今道之所以尊，德之所以贵，盖以生成备物耳。○御疏：以道德有生畜之功，故凡厥怀生，莫不尊尚於道，敬重於德，此劝示众生，合教本而崇道也。○河上公曰：道德所为，无不尽敬，动而尊敬之也。○严曰：万物由道德以生畜，故尊责也。○荣曰：父母所生，天地覆载，诚可尊也。今道德恩隆於父母，功盖於天地，理当尊贵。○成疏：道德育覆，具如前旨，苍生荷赖，日用不知，是以劝示令其崇尚。
　　道之尊，德之贵，夫莫之爵而常自然。
　　御注：言道德之尊贵，非假爵命，但生成之功被物，而常自然贵尔。○御疏：夫代之尊荣者，必由人君爵命然后为尊，今道之所以尊，德之所以贵，盖以生成之功被物，故物尊贵之，非假爵命而常自然责尔。○河上公曰：道一不命召万物而常自然，应之如影响也。○严曰：言道德之尊贵，非假爵命，但生成被物，自然尊贵。○荣曰：道德虚忘，自然尊贵，非由爵命，方见敬重也。○成疏：世上尊荣，必须品秩，所以非久。而道德尊贵，无关爵命，故常自然。
　　第三广显虚通，慈悲生化。
　　故道生之，畜之，
　　御注：增进日长也。○御疏：此覆结初章道生之义也。始之为生，养之为畜。○河上公曰：道之於万物，非但生之而已，乃复长养成熟覆育，全其性命。人君治国治身，亦当如之也。○严曰：生畜则覆结首两句，增进日长，字抚日育，辅相日成，遂终日熟，资给日养，废庇曰覆，此八者皆道德之功用也，故尊贵之。○荣曰：此广明道德生畜之义也。进益日长，抚恤日育，构立日成，圆足日熟，资给日养，衣被日覆也。○成疏：重迭前文，以生后句。而直举道不言德者，明德不异道，而文略也。故《西升经》云：道德混沌，玄妙同也。
　　长之，育之。
　　御注：安抚为育也。○御疏：增进日长，安抚曰育。○成疏：长之谓增其善芽。育之谓进其功行也。
　　成之，熟之。
　　御注：成之熟之，养之覆之，是以人莫不尊道贵德。○御疏：辅相日成，遂终日熟。○成疏：以无上妙法，莹饰物心，令其道果成就，德业淳熟，此犹是迭前语，以生后文也。
　　养之，覆之。
　　御疏：资给日养，荫庇日覆。八者皆道德功用之谓，所以万物尊而贵之。○成疏：养之谓酬其果报，覆之谓荫以大慈也。以上四双，明利物之德，以下三句，明能遣其功也。
　　第四结成玄德，利物忘功。
　　生而不有，
　　御注：生而不有，为而不恃，长而不宰，是谓玄德，具如载营魄章所释，彼章言人修如道，此章明道用同人。○御疏：道生万物，不见有生之可生，忘生之功，结上道生之义也。○河上公曰：道生万物，不有所取，以为利也。○荣曰：生而不有，为而不恃，长而不宰，是谓玄德，夫伐其功者，非至功也。恃其德者，非大德也。今既生长不恃不宰，深妙之德也。○成疏：虽复能生万物，实无物之可生，刍狗群情，故即生而不有，有既有而不有，生亦不生而生，此遣道生之也。
　　为而不恃，
　　御疏：德之为养，不见有物之可为，不恃其功，结上德畜之之义。○河上公曰：道可施为，不恃望其报也。○成疏：既生成万物，不有其生，施为法教，於何可恃，此遣德畜之也。
　　长而不宰，
　　御疏：以道德忘生畜之功，故虽居万物之长，长育成熟，而不为主宰，责望於物，言此者欲令人君法道生育，而忘其功尔。○河上公曰：道长养万物，不宰割以为器用也。○成疏：长养苍生，功侔造化，而能所俱幻，谁其宰乎，此遣长之等四双也。
　　是谓玄德。
　　御疏：此叹忘之也。玄者深远不测之名也，大道虽能生能畜，而终不恃不宰，德施周普而名迹不彰，岂非深远不测之德乎。○河上公曰：道之所行，恩德玄暗，不可得见。○成疏：是则指於上句，谓则言及下文。玄者深远之名，德以证护为义，指前体道之士，利物忘功，以法圣人，可谓玄德。
　　天下有始章第五十二
　　天下章所以次前者，前章正明能生化，利物忘功，故次此章，即显道为始母，劝令修习，今就此章，义分四别，第一明道为始母，劝物起修，第二显修习之方，闭塞之妙，第三泛举空有定慧解行法门，第四明晦迹韬光，能继常道。
　　第一明道为始母，劝物起修。
