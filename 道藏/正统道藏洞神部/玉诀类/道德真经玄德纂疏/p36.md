<!-- { "loadSidebar": true } -->
　　御注：以修身之法观身，能清净者乃真。○御疏：观者，照察也。注云以修身之法观身，能清净者真也，谓观身实相，本来清净，不染尘杂，除诸有见，有见既遣，知空亦空，顿合二偏，迫契中道，可谓清净而契真矣。○河上公曰：以修道之身，观不修道之身，孰亡孰存也。○荣曰：故以身观身，以家观家，以乡观乡，以国观国，以天下观天下，至道之源，实自无善无恶，建德之始，理须知是知非，知非者则去恶虑不远，知是者则就善恐不及。察邪察正，照存照亡，修道之身则归真，不修者则入伪。修道之家则有余，不修者则不足。修道之乡则久长，不修则短促。修道之国则丰富，不修则穷俭。修道之於天下则周普，不修则缺少。○成疏：故以身观身，以家观家，以乡观乡，以国观国，以天下观天下，吾何以知天下之然，以此。夫尧舜所以升平者，有道故也。桀纣所以淫乱者，无道故也。是知以修道身观不修道身，以有道天下观无道天下也，乃至家国利害，断可知矣。故老君假设云：我何以知天下成败之事乎，只以此格量，足为龟镜。
　　以家观家，
　　御注：以修家之法观家，能和睦者有余。○御疏：以修家之法观家，家人和睦，则福庆有余矣。○河上公曰：以修道之家，观不修道之家也。
　　以乡观乡，
　　御注：以修乡之法观乡，能顺序者乃长。○御疏：用此修乡之法观乡，乡人尽修，尊卑顺序，化功渐广，德乃长延也。○河上公曰：以修道之乡，观不修道之乡也。
　　以国观国，
　　御注：以修国之法观国，人能勤俭者乃丰尔。○御疏：以修国之法观国，国人尽修，勤而且俭，德乃丰盈也。○河上公曰：以修道之国，观不修道之国。
　　以天下观天下。
　　御注：以天下之法观天下，能无为者乃普也。○御疏：夫以天下观天下者，复何所观哉，亦但观身尔。人君清净无为，以道善建善抱，自然百姓胥附，国祚久安矣。○河上公曰：以修道之主，观不修道之主也。
　　吾何以知天下之然？以此。
　　御注：以此观身等观观之，则可知尔。○御疏：此假设之辞也。老君言我何以知天下善建则不拔，善抱则不脱，福德弘益之然乎？善以此观身等观而观之，自家刑国，由内及外，则知之尔。故《易》曰：观我生，又曰：观其生，将欲自观而观人也。○河上公曰：老子言吾何以知天下修道者昌，背道者亡，以此五者观而知之。○荣曰：如何得知修道者昌，不修道者亡，观一身则百身可知矣，观一国则万国斯睹矣，岂唯三代乎。
　　含德之厚章第五十五
　　含德章所以次前者，前章明修道利物，体道合真，故次此章，即却指此人为含德之厚。就此章中，义分四别，第一举婴儿为喻，表三毒不加，第二明体道虚忘，故三业清净，第三叹善美含德，知和体常，第四对显执心，所作乖道。
　　第一举婴儿为喻，表三毒不加。
　　夫道心唯微，含德唯厚，赤子之爱；先闻周弃之言，乌涂之全，昔彰楚人之语。筋骨既弱，抱和气而无为，牝牡不知，守雌柔而自固。耿介拔俗，潇洒出尘，形潜白屋之中，心抗青云之上，岂许由之受让，广成子之辞侯。听雷霆之不闻，视太山而何见，冥目恣乎，行无所拘，此上士之用心，乃赤子之斯得也。
　　含德之厚，比於赤子。
　　御注：至人含怀道德之厚者，其将比於赤子。○御疏：含，怀也。言至人含怀道德之深厚者，内为道德之所保，外为神明之所护，比若慈母之於赤子也。此理难晓，故借喻以明之。故寄赤子之全和，以况至人之全德。赤子，婴儿之小者，取在内无分别，不生害物之心尔。○河上公曰：含德之厚，谓含怀道德之厚者也，比於赤子，神明保佑含德之人，若父母之於赤子。○荣曰：怀道抱德，积行深厚，气专精固，绝欲无贪，不散真童，类於赤子。○成疏：含怀道德，甚自淳厚，欲表其状，故取譬婴儿。婴儿之行，具列於下。
　　毒虫不螫，猛兽不据，攫乌不搏。
　　御注：至人神矣，物不能伤，既无害物之心，故无螫搏之地，此至人之含德。○御疏：此释至人之全德。毒虫，蜂虿之属，猛兽，虎兕之属，玃乌，鹰鹯之属。螫谓以尾端行毒。据，按也，谓以足据按物也。搏，持也，谓以爪搏持物也。言至德全於内，和气冲盈，心冥乎道，故有毒之虫不能螫，猛毅之兽不能据，惊获之乌不能搏，盖以其至顺德厚之所致也。○河上公曰：毒虫不螫，蜂虿蛇虺不螫也。猛兽不据，玃乌不搏，赤子不害於物，物亦不害之也。故太平之世，人无贵贱，皆有仁心，有刺之物，还反其本，有毒之虫，不伤於人也。○荣曰：以毒曰螫，以足日据，以爪曰搏。婴儿所以无害者，一为内无毒意，一为慈母加护，故不伤也。含德之人，既其无复恶心，又以天灵垂佑，是以毒虫不得流其毒，猛兽无以施其猛。○成疏：毒虫，蛇虺类也。获乌，鹰鹯类也。猛兽，兕虎类也。螫，行毒也。搏，触也。言赤子不犯前境，故不遭三物所加，喻含德妙达违从，故不为三毒所加也。
　　第二明体道虚忘，故三业清净。骨弱筋柔而握固。
　　御注：骨弱筋柔而握固，未知牝牡之合而□作，精之至，终日号而不嗄，和之至。赤子骨弱筋柔，而能握拳牢固，未知阴阳配合，而含气之源动作者，犹精粹之至。终日啼号而声不嘶嗄，犹纯和之至，此赤子之全和也。○御疏：此下明赤子之全和也。赤子筋骨柔弱，而所持握不当牢固，今拳手执物能自固者，岂非和气不散之所致乎。○河上公曰：赤子筋骨柔弱而持物握固者，以其意专心不移也。○荣曰：婴儿筋骨柔弱而握拇指牢固者，非由力也，本为心专，人虽欲开，不可得也。含德之人，屈身以顺物，柔心以从道，可欲不能开，全真自然固也。○成疏：言赤子筋骨柔弱，手握坚固，喻含德之人心性柔弱，顺物谦和，虽复混迹同尘，而灵府洁白，在染不染，故握固，此一句明意业净也。
　　未知牝牡之合而□作，精之至。
　　御疏：雌日牝，雄日牡，□者气命之源也。言赤子心无情欲，未辨阴阳之配合，而合气之源动作者，岂不由精气纯粹之所致乎。○河上公曰：赤子未知男女之合会，而阴作怒者，由精气多之所致也。○荣曰：牝牡之合，即阴阳之会也，□，童儿阴也。作，动也。赤子未知男女之礼而动作者，至精不散也。精散则身枯，身枯则命竭。含德之人，外情欲而爱其精，去劳弊而宝其气，无心於动，动不妨寂，虚己於寂，寂不妨动。寂不妨动，虽动而非动，动不妨寂，虽寂而非寂。动无非寂，精之至也。○成疏：《字林》云：□，小儿阴也，言赤子初生，未解雌雄交合之道，而阴恒怒作，乃精炁满实之至也。况含德体道淳和，无为虚淡，复扬波处俗，闻见色声，而妙悟真空，不见和合之相，盖精粹之至也，此一句明身业净也。
　　终日号而不嗄，和之至也。
　　御疏：嗄，声嘶破也。赤子竟日啼号而声不嘶破者，岂不由其和气至纯之所政也。○河上公曰：赤子从朝至暮，啼号声不变易者，和气多之所致。○荣曰：啼极无声日嗄，赤子旦夕恒啼而声不嗄者，和气未散也。含德之人，阐玄言而不疲，流法音而无绝，此亦抱冲和之所致也。○成疏：言赤子终日啼号而声不嗄者，为无意作声，和炁不散也。况含德妙达真宗，故能说无所说，虽复辫用万物，而不乖於无言也，此一句明口业净也。
　　第三叹善美含德，知和体常。知和曰常，
　　御注：能如婴儿，固守和柔，是谓知常之行。○御疏：此结赤子以和气至纯而声不败，因#l之以示教，言人能如婴儿，知和柔之理，修而不失者，是谓知真常之行也。○河上公曰：人能知和气之柔弱有益於人者，则为知道之常也。○荣曰：知和日常，知常日明，亡精损气归无常，知和不死保真常，含德既知和理，又体常义，物无不照，故曰明。○成疏：知此不言，言不言是淳和之理者，乃日体於真常之常道也。
　　知常曰明。
　　御注：守和知常，是日明了。○御疏：人能知真常之行，而保精爱气者，是日明达。了悟之人知和知常，叹同德之美，复益生使气，举失道之过。○河上公曰：人能知道之常  行，则日以明达於玄妙也。○成疏：知於真常之道，是日智慧明照也。
　　第四对显执心，所作乖道。益生日祥，
　　御注：祥者吉凶之兆，言人不知守常，而求益生过分，动之死地，是凶。○御疏：祥者，吉凶之兆，言人不能全和於知常，而营生於分外，殊不知分外求益，所亡滋多，则求益生分，是凶祥也。《庄子》云，常因自然，而不益生。○河上公曰：祥，长也。言益生欲自生，日以长久也。○荣曰：益生日祥，心使气日强，祥，善也，强，盛也，此明流俗有为之徒，不能同赤子之握固，似含德之知和，逐欲丧其精，运力伤其气，益生以滋味，补气以药石，中心欲使气盛而不衰，体善而不恶，其可乎。故曰皆知善斯不善已也。○成疏：祥，多也。凡或之人，不体生无生相，多贪世利，厚益其生，所以烦恼障累，日日增广也。
　　心使气日强。
　　御注：心有是非，气无分别，若役心使气，是日强梁之人尔。○御疏：夫心有是非，而气无分别，故任气则柔弱，使心则强梁。今失道益生之人，役心使气，气为心使，是日强梁，故《庄子》云，无听之以心，而听之以气。○河上公曰：心当专一为和柔，而神气实内，故形德柔弱，而反使妄有所为，和气去於中，故形体日以刚强。○成疏：心，神也。炁，身也。物情颠倒，触类生迷。岂知万境皆空，宁识一身是幻，既而以神使形，驱驰劳役，是以生死之业日日强盛也。
　　物壮则老，是谓不道，不道早已。
　　御注：凡物壮极则衰老，故戒云矜壮恃强，是谓不合於道，当早止已。○御疏：此明强梁失道之过。壮者，刚毅也。老者，衰惫也。夫物盛必衰，壮极则老，明夫用心使气，矜其强壮者，自致衰老。谓之不道者，道贵柔弱，今恃强梁，既与道不合，故劝令早止。○河上公曰：物壮则老，万物壮极则枯老也。谓之不道，老不得道者。不得道早已，不得道早已死也。○荣曰：物极则反，体盛则衰，此是俗尘之恒累，岂会虚寂之常道。老君痛众生未解知常，不能爱气，以有为益生，益之更损，既乖至理，戒以止之。○成疏：物壮则老，是谓非道，夫盛者必衰，物壮则老，是知益生使气，足验无常。既曰无常，故非真道。非道早已，已，止也。既能悟识无常非真道，应须早已而勿为非法也。
　　知者不言章第五十六
