<!-- { "loadSidebar": true } -->
　　御注：执兵所以表杀，今以慈为主，故虽执，与无兵同。○御疏：执犹持也，兵者五兵，戈矛之属也。夫执持兵者，将欲杀敌，以慈为主，自戢干戈，则虽有兵，本无杀意，是则与无兵同也。○河上公曰：虽欲执持之，若无兵刃可持用也。何者，伤彼之民，罹罪於天，遭不道之君，愍忍哀之痛也。○荣曰：伤彼无道，为此执兵以息兵，刑期无刑，未失慈义，慕道自归，无兵可执。○成疏：离形去智，故无兵可用。
　　第三明舍慈之人轻敌失道。
　　祸莫大於轻敌，轻敌几亡吾宝。
　　御注：为祸之大，莫大於轻敌，轻敌则殆，丧吾以慈之宝。○御疏：几，近也。亡，失也。宝谓慈也。夫为祸之大，莫大於轻侮前敌，好事交争，如此则近丧失吾以慈之宝矣。且失慈，以战则败亡，以守则离散，代间之祸，虽非一途，离散败亡，祸之大者也。○河上公曰：祸莫大於轻敌，夫祸乱之害，莫大於欺轻敌家，侵取不休，轻战则败亡也。轻敌几丧吾宝，几，近也，宝，身也。欺轻敌家，近丧身也。○严曰：轻敌者自专也，战虽万全，不可轻易敌人，轻敌奸生，亡时失利，福去祸来，是丧自然之宝也。○荣曰：兵主於杀，不可常行於有事，道贵幽静，是故制物以无为。务在安人，不令有害，若退失无为之道，进无静寇之兵，轻侮前敌，国破人亡，祸之大也。国实人富，主圣臣贤，是名得宝，人亡粟尽，臣辱主危，失近吾宝也。○成疏：祸莫大於侮敌，侮，轻凌也，敌，前境也，轻染诸尘，致三涂之报，故成大祸也。侮敌则几亡吾宝，几，尽也，宝则前章三宝。含慈而勇谓之侮敌，招之巨衅，故尽丧三宝。
　　第四明涉境运智，无出大慈。
　　故抗兵相加，一展者胜矣。
　　御注：抗，举也。两国举兵以相加，则慈哀於人者胜也。○御疏：抗，举也，夫两国举兵以相加，则由其君用道，其将以慈，矜哀於人，不求多杀者获胜矣。○河上公曰：故抗兵相加，两敌相战也。哀者胜矣，哀者慈仁，士卒不近於死也。○严曰：人主者国之腹心，兵者国之威神，隐之玄域，不得已而后行，是以喻我豪使，悦我士卒，哀慈於人，动得天助也。○荣曰：两边举众，名日抗兵，多少均齐，故云相若。轻敌无备，食而好杀者，劣也。静必依道，动必以律，不失於慈，慈能制物，哀者胜也。内明烦恼多端，非智不破，欲陈其法，故云用兵有言。为主必雄强，作客多雌干，行人欲息动归静，知雄守雌，故云不敢为主而为客也。明道若昧，进道若退，学无所学，修无所修，不进寸而退尺也，识因缘之皆假，达理教之俱空，行无行也。非唯万境虚寂，抑亦一身空净，攘无臂也。内亡智慧，执无兵也。外绝情歌，仍无敌也。若也放情极欲，失道丧身，亡吾宝也。智慧烦恼，二种恒随，抗兵相若也，方便用於智慧，微妙不失慈悲，漏尽或松，肃然无累，哀者胜。○成疏：若，当也。哀，慈也。抗，举也。言根尘相逼，举眼色等相当也。仍以大慈之心虚察前境，则能所两空，物我清净，故一切诸法，皆成胜妙之境也。
　　吾言甚易知章第七十
　　吾言章所以次前者，前章正明接物运权，示真空之道，故次此章，即明所说之教，叹物不能知。就此一章，文开二别，第一叹至教甚易知，而凡不能解，第二举圣人妙达，故外蔽内明。
　　第一叹至教甚易知，而凡不能解。
　　《虞典》曰：道心惟微，微则易鉴，人心唯暗，暗则难明，服服流俗，琭琭名利，福轻如羽，不知载之於身，祸重如山，不知避之於己。凡迷伤量，信哉斯言，天下易行，无过正夫，不干不预，无据无求。住心何有之乡，纵志洞庭之野，东西南北，尽豁达而无拘，幽夜天堂，并同途而总净，闭目则赴於琼圃，忘心则坐於玉虚，寂尔无阳於尘蒙，知者何为而不易，岂得屈强其志，荒唐佚游，嗜肥腻於朝铺；染色声於爱着，心慵固执恶业斯生，沦於难舍之曹，不悟易行之教，被褐之圣，良所哀哉。
　　吾言甚易知，甚易行。
　　御注：老君云：吾所说言契理，故易知，简事故易行。○御疏：老君云我所言者，以畅於理，理畅则言忘，故易知也。吾所事者，事於无事，简事则无为，故易行也。○河上公曰：老君言吾所言省而易知，约而易行也。○严曰：圣人言不言之言，为不为之为，绝言之道，去心除意，止为之衍，去也与智，止术去行，归於自然，群生得志，以至长存，言易知，事易行。○荣曰：圣人言教词约理丰，昭然义见，易知也。抱一绝於多惑，无为断於有累，故易行也。○成疏：吾言即前章是也，所染非染，此则易知也。行无行相，甚易行也。
　　天下莫能知，莫能行。
　　御注：天下之人滞言而不悟，烦事而不约，故莫能知，莫能行也。○御疏：此叹众生不能了言无言，执言而滞教，惑於言教，故莫能知也。不能悟事无事，烦事而不约，迷於尘事，故莫能行也。○河上公曰：恶柔弱，好刚强也。○荣曰：凡情不遵於玄教，守愚未开於智慧，不识此道，莫能知也。迷沦有欲，弗习无为，弃正从邪，莫能行也。○成疏：莫，无也，老君之言甚易知易行，而天下众生昏迷愚钝，无能知至言虚妙，依教而行者也。
　　言有宗，事有君。
　　御注：言者在理，得理而忘言，故言以无言为宗。事者在功，功成而不宰，故事以无事为君尔。○御疏：此覆释易知易行所由。宗，本也。君，主也。夫言者所以在理，得理而忘言，故言以不言而为宗本。事者所以在功，成功而遣事，以无事为君主。此岂不易知易行耶。○河上公曰：我所言有宗祖根本，事有君臣上下，世人不知者，非我之无德，与我反。○荣曰：宗，本也，君，主也。以道德为本，其实易知，以无为为主，其实易行。失本逐末者多矣，不体真宗，放情违性者众焉，宁知君主举众并皆如此，故云天下莫能知行也。○成疏：言，经教也，君，天子也。言教虽广，宗之者重玄，世事虽繁，统之者君主，举此旨要，以表易知。
　　夫唯无知，是以不我知。
　　御注：夫唯代人无了悟之知，是以不知我无言无事之教尔。○御疏：不我知，谓不知我也。夫唯代人迷惑，无了悟之知，封着名相，不能畅理，於事执事，於言滞言，是以不知吾教以无言无事之意。又解云：老君言夫唯我所知，唯在无知，而天下之人用知求知，是以不知我也。○河上公曰：夫唯世人无知，是我道德之暗昧，不见於外，穷极微妙，故无知。○荣曰：物皆暗惑，内无一毫之鉴，故云无知。迷理失道，外无万境之智，故不吾知。○成疏：不吾知，犹不知吾也。唯彼众生无知顽钝，故不能知我之至言也。
　　知我者希，则我者贵。
　　御注：了知我忘知之意者希少，法则不言之教者至贵之尔。○御疏：希，少也。则，法也。老君言知我忘言契理之意者，至希少也。若能法则我言而行之者，则可尊贵矣。○河上公曰：希，少也。唯达道乃能知我，故为贵之也。○荣曰：役役之辈，所重者名，区区之徒，所爱者利。少能体道，故言知我者希。弱丧不归，归之由於正路，漂浪不反，反之入彼真源，道在则尊，法之为贵也。○成疏：知我者希，凡情浮浅，蒙昧者多，体知圣教，甚自希少。则我者贵，则，法也。依我经教，则而行之，证於圣果，所以为贵。
　　第二举圣人妙达，故外蔽内明。
　　是以圣人被褐怀玉。
　　御注：被褐者，晦其外。怀玉者，明其内。故知我者希尔。○御疏：褐，裘也，贱者之服。袭裘褐者，所以蔽下之美衣也。玉者洁而润，可以比德君子，言此者欲明圣人内心慧了，外状如愚，以如愚之状，故云被褐，以慧了之心，故云怀玉。○河上公曰：被褐者薄外，怀玉者厚内也。匿宝藏德，不示人也。○严曰：被褐者，薄其身，怀玉者，厚其神。○荣曰：顺俗同尘，外示粗服，被褐也。玄德无染，纯白光生，怀玉也。○成疏：知於圣言，则於圣教，解行具足，故成圣人。褐是野人之服，玉是珍贵之宝，外迹同尘，被褐也。内心虚静，怀玉也。怀玉也，迹处俗而恒真，被褐也，心虚凝而接物也。
　　知不知章第七十一
　　知不知章所以次前者，前章明圣人知道，故外蔽内明，故次此章，明虽复能知，而多知无知相，就此一章，义分二别，第一明迹本本迹；显应物随机，第二明寂应应寂，彰圣心无累。
　　第一明迹本本迹，显应物随机。
　　夫闭门塞兑，大圣之洪规，检欲慎微，先贤之令范，故周公庙复，黄金之口三缄，夫子庭中，白珪之言再复，季布见重於一诺，何曾奢至於万钱，约则清恬，奢则诟厉，刘昆含道，答汉帝称显然，颜子庶几，居孔门如愚昧，岂同轰轰盗跖，遂利死於东陵，察察江充，谗毒亡於北狱，庚纯相讥於市井，便遭大祸，孔光不泄於温树，方乃全躯。为者败之，顷观混沌之凿，不知妙矣，必照敌器之箴，马钩百而致亡，鸡养全而胜矣，圣人成病，为我凡夫乎。
　　知不知，上。不知知，病。
　　御注：了法性空，本非知法，於知忘知，是德之上。不知知法，本性是空，不知强知，是行之病。○御疏：夫法性本空，而非知法，圣人悟此，不有取相之知，於知不着，故云不知，是德之上，此释悟也。不知知病者，言常俗之人不知知法本非真实，於此无知之理，强谓有知，有取着之缚，所以为行之病，此辫迷也。○河上公曰：知不知，上，知道不言知，是乃德之上。不知知病，不知道言知，是乃德之病也。○严曰：知而绝知，不困於知知，故不生，祸乱息矣。不知知而绝知，欲求於知，是病也。○荣曰：慧彻空有，知通真俗，知也。所照之境，触境皆空，能鉴之智，无智不寂，能所俱泯，境智同忘，不知也。照如无照，知如无知，此为上德也。不知强知，多知多失，伤身损命，是知之病。○成疏：知不知，上，圣人妙契重玄，迹不乖本，洞忘虚寂，知则无知，至本虚凝，故称为上。故《庄子》云：知子之不知耶，日吾恶乎知之。不知知，病，自本降迹，无知而知，涉事救苦，故称为病。
　　第二明寂应应寂，彰圣心无累。
　　夫唯病病，是以不病。
　　御注：夫唯能病强知之病，是以病病强知所病。○御疏：众生强知，妄生见着，而为病恼。夫惟能病强知之病，於知忘知，则不为强知所病，故云是以不病。○河上公曰：夫唯病苦众人有强知之病，是乃不自病也。
　　圣人不病，以其病病，是以不病。
