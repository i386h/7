<!-- { "loadSidebar": true } -->
　　御注：欲保此徐清徐生之道，当须无所执滞，若执清求生，是谓盈满，将失此道。故云不欲盈。○御疏：滞法安清，是名盈满，故云若欲保全此徐清徐生之道，当须无所染滞，得无所得，令复滞清求生，是谓盈满，盈满则妨道，故云不欲盈也。○河上公曰：保此徐生之道，不欲奢泰盈溢。○荣曰：上来陈道行以劝学人，人能守之，自得清净，义存谦退，不事盈。○成疏：保，持也。盈，满也。言持此动寂不殊一中道者，不欲住中而盈满也，此遣中也。
　　夫唯不盈，故能弊，不新成。
　　御注：夫唯不盈满之人，故能以新证之，行为敝薄，不以其新成而滞着。○御疏：夫能无所凝滞，以至无为，於法无住。不盈满者，能以新证之法以为敝薄，更求胜致，不以为新成，而便滞尔。○河上公曰：夫惟不盈满之人，能守其敝不为新成，守敝者匿光荣。新成者，贵功名也。○荣曰：立身者，不至满盈，匡辅务存忠正，虽老而还少，在敝而更新，学道者虚心遗於声色，澡虑荡於纷争。○成疏：独此遣中圣人，於有为敝浊之内，复能慈救苍生，成大功德，此重结成也。
　　致虚极章第十六
　　致虚极章所以次前者，前章正明境智相会，故能妙极重玄，故次此章。显出重玄道果，今就此章，义分三别，第一略标道果，令物起修。第二劝返本还源，归根复命。第三示从小入大，妙契虚玄。
　　第一略标道果，令物起修。
　　夫虚极真宗，恬忘要者，入希夷之奥，居惚恍之先，理绝百非。言忘四句，或游上界，坐蓬岳而凝神，时降下凡，持舟航而接物。开大囿之境，天地纳之而不穷，处细微之中，毫末求之而不得。厥理清争，其不思告，夫静退之夫，须臻虚极之道。
　　致虚极，守静笃。
　　御注：虚极者，妙本也。言人受生，皆禀虚极妙本，及形有受纳，则妙本离散。今欲令虚极妙本必致於身，当须弃尘境染滞，守此雌静笃厚，则虚极之道自政於身矣。○御疏：虚极者，妙本也。言人受生皆禀虚极妙本，是为正性。及受形之后，六根爱悦，五欲奔竞，则正性离散，失妙本矣。今欲令虚极妙本爻自政於身者，当须守此雌静，笃厚性情而绝欲，无狭而不厌，则虚极妙本自政於身。由水之流湿，火之就燥矣。致者，令爻自来，如春秋致师之义。○河上公曰：致虚极，修道之人捐情去欲，五内清净，致於虚极。守静笃，守清净，行笃厚。○荣曰：其性正而贞，其行清而远，守之厚者，可得虚极之道。○成疏：致，得也。虚极，道果也。笃，中也。言人欲得虚玄极妙之果者，须静心守一中之道，则可得也。
　　第二劝令反本还源，归根复命。
　　万物并作，吾以观其复。
　　御注：老君云：何以知守雌静则能致虚极乎？观万物动作云为，及观其归复，常在於静，故尔之也。○御疏：此明守静笃必致虚极之意。夫万物万形，动作不同，及观其归复，常在於本，《易》曰：雷在地中，复。复者，反本之谓也。故静则归复，动则失本也。○河上公曰：万物并作，作，生也。万物并生也，吾以观其复，言吾以观见万物，无不皆归其本，人当念其本。○严曰：始於无为，动於无形，发於时和，以遂成功也。○荣曰：万物并作，凡物常人不能守无为以安静，为情而动作，去真以从伪，失本而逐末也。吾以观其复，复，本也，凡人失本而逐末，离淳以入浇，圣人抑末而崇本，返浇以还朴也。○成疏：作，动用也，言一切众生，并皆云为取拾，贪逐前境，以老君圣智观之，悉复在妙本，虽动不动也。
　　夫物芸芸，各复归其根。
　　御注：又云所以知万物归复，常在於静者，为物花叶芸芸，生性皆复归於其根，故本有作芸芸者，动作也。言夫物芸芸动作者，及其归复，皆在於根本耳。○御疏：此举喻明观复之意也。根者，本所受气而生也。今观万物，花叶芸芸，及其生性，皆复归於其根而更生。虚极妙本，人所禀而生也。今观情欲熙熙，能守静致虚，则正性归复命元而长久矣。○荣曰：物亦人也，根亦本也，言人以一心攀绿万境，其事非一，故日芸芸。圣人皆劝以反本，故言各归其根也。○成疏：芸芸，众多貌也。言众生所以不能同於圣心，虽动不动，用而无心者，只为芸芸驰竞不息也。若能反本归根，即同於圣照，此劝之也。
　　归根曰静、静日复命。
　　御注：花叶芸芸者，生性归根，则静止矣。人能归根至静，可谓复所禀之性命也。○御疏：物归根则安静，人守静则致虚。木之禀生者根，归根故复命。人禀生者妙本，今能守静致虚，可谓归复所禀之性命矣。○河上公曰：归根日静，静谓根也，根安静柔弱，谦卑处下，故不能死也。静日复命，言安静者，是谓复还性命使不死也。○严曰：天地反复，故能长久。人复寝寐，故能聪明。龙蛇复垫，故能彰变。草木复本，故能青青。复则神明得位，与虚无通，魂休魄息，各得所安宁气顺，血脉和平也。○荣曰：在末所以轮回也，反本寂然不动，静日复命，近而为语，强梁不得其死，名之中夭，虚静保其天年，是谓复命。远而言之，动则有生有死，失於其性，静则不死不生，复於惠命也。○成疏：归根日静，但能返本还源，驰竞之心自息也。静日复命，命者真性惠命也，既屏息嚣尘，心神凝寂，故复於真性，反於惠命。
　　复命曰常，知常曰明。
　　御注：守静复命，可谓有常。知守常者，更益明了。○ 御疏：复命日常，能守雌静笃厚，以致虚极妙本，虚则复命，可谓得常矣。知常日明，不知常，妄作凶，可谓无恒，不恒其德，穷凶必矣。注云不恒其德，或承之羞者，《易》恒卦词也。○河上公曰：复命日常，复命使不死，乃道之所常行。知常日明，能知道之常行者，则为明也。○荣曰：复命日常，有死有生，故断。不死不生，故知常日明，迷斯理者暗，悟此道者明。○成疏：复命日常，反於性命，凝然湛然，不复生死，因之日常。知常日明，既知反命真常之理者，则智惠明照，无幽不烛。
　　不知常，妄作凶。
　　御注：不恒其德，或承之羞，失常妄作，穷叉矣。○御疏：可谓无慎，不恒其德，穷凶铃矣。注云不怛其德，或承之羞者，《易》恒卦辞也。○河上公曰：不知道之所常行，妄作巧诈，则失神明，故凶也。○严曰：失道之人废弃经常，事其聪明，纵其志欲，妄作凶行，故知以受祸，明以造殃，深察以死，博辫以亡。夫何故哉，不反元始，不复本根，动与道乖，静与神殊，存故不能存也，然故不能然也。○荣曰：知常信道，所行皆善，天佑人助，故云吉。皆道从邪，纵情任意，触徒妄作，所为失当，人诛鬼害，故云凶也。○成疏：不知性修反德，而会於真常之道者，则起妄心，随境造业，动之死地，所作皆凶也。
　　第三示从小入大，妙契虚玄。
　　知常容。
　　御注：知守真常，则心境虚静，如彼空谷，无不含容也。○御疏：知常日明，明则鉴物，物来必应，无不含容，故日知常日容。○河上公曰：能知道之所常行，则除去情欲，无所不包容。○荣曰：知常达理，量等虚空，无所不包，故日容也。○成疏：体凝常一道，悟违顺两空，故能容物。
　　容乃公。
　　御注：含容应物，应物无心，既无私邪，故为公正也。○御疏：能含容应物，乃公正无私，无私则天下归往，是谓王矣。○河上公曰：无不包容，则公正无私，众邪莫当也。○荣曰：正而无私。○成疏：公，平也。既能包容庶物，所以公正无私。
　　公乃王。
　　御注：能公正无私者，则为物所归往。○ 河上公曰：公正无私，则可为天下王，治身正则形一，神明千万，共奏己躬。○荣曰：偏私不堪宰物，公正可以君临也。○成疏：王，往也，只为包含万物，公正无私，所以作大法王为苍生之所归往。
　　王乃天。
　　御注：群物乐推，如天之覆则与天合德也。○御疏：惟天为大，惟王则之，其德同天而无不覆，故日王乃天。○河上公曰：王能德合神明，乃与天通也。○荣曰：无心广覆，运行以时。○成疏：既作法王#6化主，为物所归，复荫覆含灵，同於昊昊。
　　天乃道。
　　御注：王德如天，乃能行道。○御疏：王德如天，则无为而理，道化乃行，故云天乃道。○河上公曰：德与天通，则与道合同。○荣曰：与天地合德，共道齐真，疏通无滞，动皆合理。○成疏：既合上天覆物平等，又同大道生化无穷。
　　道乃久。
　　御注：道行天下，乃可以久享福祚矣。○御疏：道乃久，投身不殆，言守静致虚，归根复命，其德如此，可以为王。王德合天，乃能行道，道行则久享福祚，天下之人就之如日，戴之如天，泽之如雨，望之如春，则终殁其身，复何危殆之事？故云殁身不殆。○河上公曰：与道合同，乃能长久。○荣曰：道则自古以固存，圣则永享无期寿也。○成疏：量等太虚，无来无去，心冥至道，不灭不生，既与此相符，故义说为久。
　　殁身不殆。
　　御注：同天行道，则终殁其身，长无危殆之事矣。○河上公曰：能公能王，通天合道，四者纯俗，道德弘远，无殃无咎，与天地俱没，而不危殆也。○荣曰：没，终也。与天为期，与道同久，终於此身，永无危殆。○成疏：没，灭也。殆，危也。匿端灭迹，谓之没身。应感赴机，谓之不殆。又解：迹有兴废，故言没身，本无生灭，故言不殆。
　　道德真经德慕疏卷之四竟
　　#1何：原作『可』，据文义改。
　　#2何：原作『可』，据文义改。
　　#3昔：原作『者』，据文义改。
　　#4彼：原作『波』，据文义改。
　　#5日：原文无，据文义加。
　　#6王：原作『二』，据文义改。 
　　道德真经玄德纂疏卷之五
　　唐玄宗御注并疏　河上公严君平李荣注　西华法师成玄英疏　蒙阳强思齐纂
　　太上下知章第十七
　　太上章所以次前者，前章明至极妙本，劝物起修，故次此章，显应感随时，从本降迹。就此章中，分为二别，第一明根性不同，机悟差异。第二叹至德潜运，知若不知。
　　第一明根性不同，机悟差异。
　　夫栗陆为君，赫胥当代，皆遵至道，不事文华，十二帝之安时，数万年之流美。上自为主，无事无为，上下无知，不相亲事，人如野鹿，君若标枝，俗成大道之乡，物致华胥之野，真气笃厚，饮啄淳和，率道性之自然，挺太朴之皆一，其寿远，其心真，何以致之，实赖无为之力也。
　　太上，下知有之。
