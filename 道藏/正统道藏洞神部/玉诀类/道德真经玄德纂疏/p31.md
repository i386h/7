<!-- { "loadSidebar": true } -->
　　御注：物足者，非知足。心足者，乃知足也。心若知足，此足则常足矣。○御疏：以结有道之君也。言有道之君，无欲广大，不贪土地，故於本分而知足，则为天下乐推，身安国理，此知足之足，乃至交让而常足也。注云物足者非知足，心足者乃知足也，谓足在於心，不在於物，循涯守分，虽少而多，有欲无厌，虽多亦少尔。○○河上公曰：故知足之足，守真根也。常足矣，无欲心也。○荣曰：除可欲则外无所求，清本性则内无所之，故言知足。动皆合道，事无不足之足也，无不足之时，常足也。○成疏：守分不贪，於行使足，恒无阙少，故言常足。欲明贪竞之类，遭遇祸殃，知足之人，恒居安泰，先贫后乐，故迷此文。
　　不出户章第四十七
　　不出户章所以次前者，前章明正辨有道之人知足，不知足者无道，故次此章即明有道者照而不由於心，无道者由心而不能照。就此一章，义开三别，第一明圣人虚鉴，照不由心，第二明凡人由心，而不能照，第三重结虚照之人，寂而能动。
　　第一明圣人虚鉴，照不由心。
　　夫大圣不作，至人无心，产清浊之两形，何曾有物，鼓山河之二炁，不见神功。历众口而无言，坐虚心而自得，故不出户天下咸知，岂同周穆迎方，空射瑶池之宴，秦皇观日，虚称鞭石之威。足迹虽历於九荒，控驭徒疲於八骏，广窥户牖，视听增迷，我之大圣，不出而见也。
　　不出户，知天下。
　　御注：不出户，知天下，不窥牖，见天道，垂拱无为，不出教令於户外，是知理天下之道，人事和则天象顺，故不烦窥牖而天之道可知。○御疏：有道圣君，无为而理，言教不出於户外，淳风自洽於寰区，此可谓知理天下之道尔。又解云：人君善教，天下应之以善，则不烦出户而天下可知，故《易》曰：君子出其言，善则#1千里之外应之，况其迩者乎，此之谓矣。○河上公曰：圣人不出户以知天下者，以己身知人身，以己家知人家，所以见天下也矣。○荣曰：观之以道，则理无不达，照之以智，则事无不知，所谓不行而知者也。○成疏：户者谓知觉，攀绿分别等门也。有道之人，虚怀内静，不驰心於世境，而天下之事悉知，此以真照俗也。
　　不窥牖，见天道。
　　御疏：天人相应，精气交通，人君为政以德，则象纬以之不迷，威侮五行，阴阳由其舛候。故《书》云：休征则肃，时雨若咎，征则蒙，恒风。若是知行发於己，象着于天，岂俟窥牖然后知哉。《易》曰：言行，君子之所以动天地也。○河上公曰：天道与人道同，天人相通，精气相贯，人君清静，天气自正，人君多欲，天气烦浊，吉凶利害，皆由於己也。○荣曰：二景丽天，五星耿汉，宁须窥牖方始见乎。内明窥牖者，穿凿求解也。天道者，自然之理也，不假筌蹄得鱼兔，无劳言教悟至理，此不窥牖见天道也。○成疏：窥，岘视也。牖，根窍也。天道自然之理也，环体坐忘，不窥根窍，而真心内朗，睹见自然之道，此以智照真也。户通来去，譬从真照俗，窗牖内明，喻返照真源也。
　　第二明凡人由心，而不能照。
　　其出弥远，其知弥少。
　　御注：若不能无为，假使出令弥远，其知理天下之道弥少也。○御疏：此明失道之君也，不能处无为而恭己，将欲申教令以化人，令出弥远，既失无为，所知政理，更为微少。○河上公曰：谓去其家观人家，去其身观人身，所观益远，所知益少也。○荣曰：迹周於宇宙，未识山川，览遍於经籍，宁知至理，此谓无知也。○成疏：颠倒之夫，不能照理，其出心逐境，弥远而无厌，其知浅近，暗昧而少鉴。
　　第三重结虚寂照之人，寂而能动。
　　是以圣人不行而知，
　　御注：不出户，故云不行，无为淳朴，而知为理之道。○御疏：此覆释不出户而知天下也，无事无为，教令不出，故云不行。近取诸身，远知来物，故我无为而人自化，岂待言教出户，然后谓之知乎。○河上公曰：圣人不上天，不入渊，能知天地者，以心知之也。○荣曰：独悟。○成疏：不行者，心不绿历前境，而知者，能体知者，法必竟空寂，譬悬镜高堂，物来斯照，照而无心也，故《庄子》云：圣人不由心而照之乎。此一句解不出户知天下。
　　不见而名，
　　御注：不窥牖，故云不见。人和天顺，而能名其太平也。○御疏：此覆释不窥牖而见天道也。夫鹤呜则子和，行感而天动，原小可以知大，审己可以知物，元吉所召，存乎其人，则太平之化可得而言尔，何必窥见然后名乎。故云不见而名。○河上公曰：上好道，下好德，上好武，下好力，圣人原小以知大，察内以知外也。○荣曰：玄览也。○成疏：不见者，了知诸法虚幻，无可见之物也。而名者，能正名百物，垂进显教也。不见而名，不应而应，名而不见，应而不应也。此一句解不窥牖见天道也。
　　不为而成。
　　御注：不为言教，而天下化成也。○御疏：此总结不出不窥之义也。夫以上有所为，下必有扰，今圣人凝神端康，玄默庙堂，君无为，人无事，百姓家给，万化自成。○河上公曰：上无所为则下无事，家给人足，万物自化而成就也。○荣曰：自然就也。○成疏：不为者，凝神寂泊，妙绝於有为也。而成者，能施化群品，成就学人，此明寂而动也。
　　为学日益章第四十八
　　为学章所以次前者，前章正明凡圣二心，缘照差异，故次此章，即明道俗两学，损益不同。就此一章，义分三别，第一明道俗两学，损益有殊，第二辨次第虚妄，以阶玄极，第三明有事无事，得失不同。
　　第一明道俗两学，损益有殊。
　　夫希夷理静，混沌义深，开妙键而难思，扇玄门而听入。其旨博，其趣微，堂堂称象帝之先，湛湛为大罗之士，天书照耀，见八角之垂芒，玉宇藏菠，总一乘之标榜，岂比俗学，日益奢浮。张芝墨池，不出樊笼之户，扬雄书阁，终缠生死之津，不能日损有为，乃更墙面之甚也。
　　为学日益，为道日损。
　　御注：为学者，日益见闻。为道者，日损功行。益见闻，为修学之渐，损功行，为悟道之门，是故因益以积功，忘功而体道矣。○御疏：为，修为也。损，忘损也。言初修学者，日求闻见以为益，因益为道，则忘遗功行以为损，所以者何？夫为学者，无不初则因学以知道，修功而补过，终则悟理而忘言，遗功而去执。故注云：益闻见为修学之渐，盖言其初。损功行，为悟道之门，盖言其终也。曰河上公曰：为学日益，谓政教礼乐之学也，日益者，情欲文饰，日以益多也。为道日损，道谓自然之道，日损者，情欲文饰日以消损也。○严曰：去知也，不知之知，知之祖也。不教之教，教之宗也。神明所因，天地之师也。○荣曰：为学日益，增之以卷轴，长之以见闻，利之以名声，加之以嗜欲也。为道日损，行不言之教，文理双忘，体虚玄之道，物我同遣，为无为则百为兼丧，事无事则万事都损，岂唯骄盈奢侈也。○成疏：为学日益，为，修营也。学，俗学也。言修世俗学之人，锐情分别，故累欲日增也。为道日损，为道犹修道也。言修道之人，虚夷恬淡，所以智德渐明，累惑日损也。
　　第二辨次第虚妄，以阶玄极。
　　损之又损之，以至於无为。
　　御注：损之又损之，以至於无为，无为而无不为，为学者，积功行，为道者，忘损之，虽损功行，尚有欲损之心，兼忘此心，则至於泊然无为。方彼镜象而无不应，故无不为尔。○御疏：损之者，谓损为道者之功行也。又损之者，谓除忘功行之心也。斯则前损忘迹，后损忘心，心迹俱忘，可为造极，造极则至於无为。○河上公曰：损之又损之，损情欲。又损之，所以渐去之也。以至於无为，当恬然如婴儿，无所造为也。○荣曰：合有归无，损者也。有去无忘，又损之也。理冥真寂，至无为也。○成疏：为学之人，执於有欲，为道之士，又滞无为，虽复深浅不同，而二俱有息。今欲治此两执，故
　　有再损之文，既而前损损有，后损损无，二偏双遣，以至於一中之无为。
　　无为而无不为。
　　御注：绝德与道合，则无所不施，无所不为。○御疏：夫有为则有碍，有碍则有所不为，今既无为，无为则无碍，故能无所不为也。此谓契道，则应用而周普也，故上卷云：道常无为，而无不为也。○荣曰：夫欲去有累，所以归无为，而惑者闻无为，兀然常拱手，以死灰为大道，土块为至心。恐其封执无为，不能悬解，故云无为而无不为也。无为而无不为，非无为也，有为而归无为，非有为也。此则为学为道，道学皆志，唯动与寂，寂动俱息也。○成疏：至寂而动，即体而用，故无所不为也。上卷云：道常无为而无不为。
　　第三明有事无事，得失不同。
　　取天下常以无事。
　　御注：无为无事，天下归怀，故可取天下。○御疏：此劝人君行无为也。取犹摄化也，摄化天下，必须无为无事，无事则下人不扰，无为则百姓自安，以斯临往，于何不可。所言常者，无事御物，不可斯须离也。○河上公曰：取，治也。治天下常当以无事，不当劳烦也。○荣曰：取天下常以无事，及其有事，不足取天下，取，摄也，忘则无合无不舍，用则有可有不可。若以无为摄天下，无有而不可，皆可也。若以有事取天下，无有而得可，皆不可也。○成疏：取，摄化也。言摄取宇内苍生，令其归善者，常以无事无为而化之也。虽复应物施为，而心未尝有事，此即动而寂也。故《庄子》云：孰弊弊焉，以物为事乎。
　　及其有事，不足以取天下。
　　御注：有事则烦劳，劳烦则凋弊，故不足以取天下也。○御疏：夫有事谓政令烦苛，禁网凝密，令苛则人扰，网密则刑烦，百姓不安，四方离散，欲求摄化，不亦难乎。故此有事则不足以取天下矣。○河上公曰：及其好有事，则政教烦也，民不安，故不足以治天下也。取，治也。○荣疏：取，摄也，忘则无合无不舍，用则有可有不可。若以无为摄天下，无有而不可，皆可也。若以有事取天下，无有而得可，皆不可也。○成疏：及其心未虚忘，以事为事而有事者，斯则事异无事，无事异事，动异於寂，寂乖於动，如此之人，不足以摄化天下也。
　　圣人无常心章第四十九
　　圣人无常心章所以次前者，前章明即事无事，虽应无心，故次此章，即显圣人无心，而能赴感。就此章内，文有三重，第一明圣人无常心，有感斯应，第二明善救苍生，而无弃舍，第三显众生耽染，故圣起慈悲。
　　第一明圣人无常心，有感斯应。
