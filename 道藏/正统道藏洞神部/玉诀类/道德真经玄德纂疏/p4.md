<!-- { "loadSidebar": true } -->
　　御注：虚牝之用，绵绵微妙，应用若存，其用无心，故不动劳矣。○御疏：绵绵者，微妙不绝之意。虚牝之用，应用无私。微妙，则称为若存。无私，故用不勤倦。○河上公曰：绵锦若存，鼻口呼吸喘息，当绵锦微妙，若可存，复若无有也。用之不勤，用气当宽舒，不当急疾勤劳也。○ 严曰：动静玄妙，若亡若存，成物遂事，无所不然，光而不灭，用之不勤者，以其生不生之生，体无形之形也。○荣曰：绵绵，微妙也。玄牝之道，不生不灭，雌静之理，非存非亡，欲言也不见其形，欲亡也万物以生，不盛不衰，不常不断，故曰绵锦也。勤者，苦也。得玄牝之道，运用无穷，无为逸乐，故曰不动也。○成疏：绵绵，微细不断貌也。若，似也。存，有也。若言神空测是断见，若言神有则是常见，前说神空，故得不死，仍恐学者心滞此空，今言若存，即治於断也。又恐学人心溺於有，故继似字以治於常也，即用此非无非有之行，不常不断之心，而为修道之要术者，甚不勤苦而契真也。故《西升经》云：动则有载劫，自惟甚苦勤，吾学无所学，乃能明自然。
　　天长地久章第七
　　天长地久章，所以次前者，前章明虚玄至道，能安立二仪，故次此章，即托於二仪，而为修习之法。就此章内，文有三重，第一正举二仪，假设问答，第二略显圣智修营之能，第三结叹圣人独成尊贵。
　　第一正举二仪，假设问答。
　　夫三才肇氤，二仪克固，日月悬景，明星烛幽，需龙而天，载牝马而行地，作威於雷电，播气於阴阳，自道而生，有物之母，贱而可贵，陶侃飞於八门，智有不愚，叔度澄於万顷。不发不泄，大道所以贷形，久安久宁，妙象於焉陶铸，下镇山岳，上浮烟云，累卵所以不亏，其实大道之力也。
　　天长地久。
　　御注：标天地长久者，欲明无私无心，则能长能久，结喻成义，在乎圣人，后身外身，无私成私尔。○御疏：此标章门也，天以气象，故称长。地以形质，故称久。○河上公曰：说天地长生久寿，以喻教人也。○荣曰：天长地久，天地所能长久者，以其不自生，故能长生。日月回薄，亏反之运难停，阴阳惨舒，寒暑之期易往，万物於焉不足，两仪所以独长，故标天地之德，问乎长久之由，莫不本彼无心，不自营生也。言人若能法天地以无心，不自营以厚养，仙骨冠金石，以长存惠命，络方圆而永固，若不能捐是非以契道，遗情欲以凝真，声色聋盲於耳目，香味困爽於鼻口，形劳於外，心疲於内，则百年同於朝露，千金齐於暮槿，故曰人之轻死，以其生生之厚，是以轻死也。○成疏：二仪虽大，犹有劫尽之期，然就形相之中，稍为赊远，故举天地以况圣人。
　　天地所以能长且久者，以其不自生，故能长生。
　　御注：天地生物，德用甚多，而能长且久者，以其资禀於道，不自矜其生成之功故尔矣。○御疏：前标门，此假问。问云：天地所以能长且久者，以其覆载万物，长育群村，而皆资禀於妙本，不自矜其生成之功用，以是之故，故长能生物。又解云：不自生者，言天地但生养万物，不自饶益其生，故能长生。○河上公曰：天地所以能长且久者，以其不自生。天地所以独长且久者，以其安静，施不求报，不如人居处，汲汲求自生之利，夺人以自与也，故能长久，以其不求生，故能长生不终也。○成疏：天地所以能长久者，假设疑旨，发明其义，以其不自生，假答前问，释其所由。言天地但施生於万物，不自营己之生也，故能长久，结释也。○节解：天长者谓泥丸也，地久者谓丹田也，泥丸下至绛官，丹田上升行一，上下元炁流离，百节浸润，和气自生，大道毕矣，故曰长生也。
　　第二略显圣智修营之能。
　　是以圣人后其身而身先，外其身而身存。
　　御注：后身则人乐推，故身先。外身则心忘淡，故身存。○御疏；是以圣人效天地之覆载，必均养而无私，故推先与人，百姓忻赖，为下所仰，故身先也。不自矜贵，而外薄其身，天下归仁则无畏害，故身存也。○河上公曰：是以圣人后其身而身，先人而后己也。而身先，天下敬之，先以为官长也。外其身，薄己而厚人也。而身存，百姓爱之如父母，神明佑之若赤子，故身常存也。○严曰：圣人威震八表，聪明四委虑於无欲，归计於不为，卑身以尊天，后己以安人，故不为而成，不言而信，人愿为主，故先人。逆身以顺道，外己以安人功大无外，而不可见，德高如盖，而不可闻，化与神明通流，寿与山川为常，故存。○荣与道合也。○成疏：是以圣人，是曰：忘情息机者少，逐歌乖真者多，唯圣人能行此，行谦退以居物后，德尊所以居先存道，於是外身身存，自以仍上以合喻也。圣人即与天地合德者也，举其高行，楷模群有也。后其身，先度物也。而身先，超三界也。外其身，寨肢体也。而身存，得长生也。
　　第三结叹圣人独我尊贵。
　　非以其无私耶？故能成其私。
　　御注：天地忘生养之功，是无私。而能长且久，是成其私。圣人后外其身，是无私，而能先能存，是成其私也。○御疏：天地所以长久，圣人所以先存者，非以其无自私之心，故能成此长久先存之私乎？○河上公曰：非以其无私耶，圣人为人所爱，神明所佑，非以其公正无私所致乎，故能成其私。人以为私者，欲以厚己，圣人无私而己自厚，故能成其私也。○荣曰：凡情幽滞，灵识不通，无至公之心，有偏私之行，尊己而加物，厚身而薄人，欲先而不能超物，须存而报体已亡。圣人无心，欲居物先，自然在先，无情，欲得存固，自然存固，故曰成其私也。○成疏：此其无尸，故能成其尸。尸，主也，言圣人观物我虚幻，名实俱空，故能后己先人，忘我济物，故无主也。而言成其尸者，结叹圣人也。只为德合二仪，刍狗百姓，故独居三界之尊，成天人之化主也。
　　上善若水章第八
　　上善章所以次前者，前章略明忘我之行，未显功能，故次此章广举忘我之人，有殊能妙用。就此一章，义开三别。第一正标上善，法喻两陈。第二泛举三能，广明七德。第三结叹柔弱，所以无疵。
　　第一正标上善，法喻两陈。
　　夫至德幽玄，真宗秘赜，鉴万象於虚室，产三才於自然，众妙之门，群生并入，恬忘之户，蠢动滋生，何以喻之，其将若水滥觞之缢，成大海之滔天，尾闾之山，括洪河而泄地，虽浩汗莫测，而澄恬至柔，荡垢浊於人间，守清泠於性表，道之为用，斯可近乎。
　　上善若水。
　　御注：将明至人上善之功，故举水性几道之喻。○御疏：上善者，标人也。若水者，举喻也。至人虚怀，於法无住，忘善而善，是善之上。上善之行，如水之能，其在下文，皆合法喻。○河上公曰：上善之人，如水之性。○荣曰：上善若水，水善利万物又不争，处众人之所恶，故几於道。理本深远，难可测知，善人修道，行亦微妙，故借於水以为喻焉。水能润物，道能济人，故言善利。水则壅次任人，道则大顺平等，故言不争。物多恶下，人多爱上，今水流趣下，道行谦退，故言处恶。几者近也，水性与道相近，故取以为譬焉。○成疏：水有二种，一执二忘，此是忘善，故称为上。水有多种利用，故偕况之。利用功能，具列於下。○节解曰：善者谓p 中津液也，以口漱之则甘泉出，含而咽之，下利万神，子欲行之，常以晨朝，漱华池令津液满口，即昂头咽之，以利万神而益精熙。
　　第二泛举三能，广明七德。
　　水善利万物又不争，处众人之所恶，故几於道。
　　御注：几，近也。○御疏：水善利万物又不争，处众人之所恶，水性甘凉，散洒一切，被其润泽，蒙利则长，故云善利，此一能也。天下柔弱，莫过於水，平可取法，清能鉴人，乘流遇坎，与之委顺，在人所引，尝不竞争，此二能也。恶居下流，众生恒趣，水则就卑受浊，处恶不辞，此三能也。故几於道，几，近也。利物明其弘益，不争表其柔弱，处恶示其含垢，此水性之三能也，唯至人之一贯，其行如此，去道不远，故云近尔。○河上公曰：水善利万物，水在天为雾露，在地为泉源也。又不争，处众人之所恶，众人恶卑湿垢浊，水独静流居之。故几於道，水性几与道同也。○成疏：水善利万物，言水在天为雾露，在地为泉源，津润沾洽，利物处多，以此功能，故况圣德。圣德应感，善功机权，方便开化，其义如水，故以为喻也。又不争，水性柔和，不与物争，方圆任器，壅次随人，上善之行，应物亦尔。处众人之所恶，所恶者卑下之地，卑下之地，水则居之，言众人皆拾下趣高，憍慢陵物，上善独去高取下，柔和静退。故几於道，几，近也，言行此三能，故近於道，三能已了，次明七德。
　　居善地，
　　御注：上善之人，处身柔弱，亦如水之居地，润益一切，地以卑用，水好下流也。○御疏：至人所居，善能弘益。如水在地，利物则多。又地道用卑，水好流下，同至人之谦顺，几道性之柔弱，故云居善地。○河上公曰：水性善於地，在草木之上，即流而下，有似於化，动而下人也。○荣曰：水不择地，随处俱流，行道之人，所居皆善也。○成疏：水性趣下，以下为安，上善好谦，以谦为吉，故用卑下，而为善地，所谓处乎不竞之地。
　　心善渊，
　　御注：用心深静，亦如水之渊停也。○御疏：至人之心，善於安静，如水之性，湛尔泉源，水静则清明，心闲则了悟。渊，深静也，故云心善渊。○河上公曰：水心空虚，渊深清明。○荣曰：水心静而明，人心虚而鉴也。○成疏：渊，止水也。言止水清洁泓澄，渊深难测，上善心源虚远，静照亦然，故渊静则鉴人，心虚则照物。
　　匀善仁，
　　御注：施与合乎至仁，亦如水之滋润品物矣。○御疏：至人弘济，常以与人。善施之坊，合乎仁行，如水滋润，无心爱憎，故云与善仁。○河上公曰：万物得水以生，与虚不与盈也。○荣曰：水洽於物，人惠於俗。○成疏：仁，恩也。言水性沾濡，惠润於物，圣德慈救，恩被苍生，慈救则不隔怨亲，沾濡则岂拣冷秽。
　　言善信，
