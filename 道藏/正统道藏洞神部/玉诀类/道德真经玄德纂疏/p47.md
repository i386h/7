<!-- { "loadSidebar": true } -->
　　御注：唯圣人所以不病者，以其病众人强知之病，是以不病也。○御疏：圣人正知元明，了悟实相，於知志知，故不为知之所病，所以者以其病凡夫有强知之病，故说真智以破之。妄知之病既除，真知之药亦遣，故云不病也。○河上公曰：圣人不病，以其病病，圣人无此强知之病者，以其常若众人有此病也。是以不病，以此非人也，故不自病。夫圣人怀通达之智，托於不知者，欲使天下质朴忠正，各守纯性。小人不知道意，而妄行强知之事，以自显着，内伤精神，灭寿消年矣。○荣曰：圣本遗知，是以不病，痛彼众生，有强知之病，以其病病也，痛惜众生，虽为秒虑而分别，尘累不染，圣人是以不病也。亦言以其病病者，言众人为分别之病所病也，教以除分别，忘知见，既无有为之患，故言是以不病也。○成疏：是以圣人不病，圣人能行所两忘，境智双遣，玄鉴洞照，御气乘云，本迹虚夷，有何病累。以其病病，是以不病，圣人无知觉之疵，而几有分别之病，为病众生之病，所以降迹同凡，说法阐教，志存救溺，既而不病而病，病而不病，故不病也。
　　人不畏威章第七十二
　　人不畏威章所以次前者，前章明圣心忘知，而能应物之病，故次此章，即显治病之卫，愈病之方。就此一章，义分三别，第一明凡不畏威，必招恶报，第二劝处心宽裕，方会真源，第三明举圣证成，示其取舍。
　　第一明凡不畏威，必招恶报。
　　夫上天有龙象雷霆，冥司有三途五若苦，人不畏破裂，须臾地狱之中，极为辛苦，隐隐搏天之羽，飞劫石而难周，皎皎日月之晖，照幽涂而莫晓，岩岩铜柱，左右伤身，凛凛刀山，纵横碎骨，魂魄号叫，思度脱而无闻，出气成姻，吞铁丸而喉烂，前生何罪，得至於斯，良由狭其所居，不修于命，岂知唐尧化美，广辟四门，殷帝含仁，大开三面，吉祥止止，道德淳淳，其度量若大鹏之举赤霄，其深沉似长鲲之跃沧海，举逸翮而纵凌唳，直压云天，蓄巨鳞而鼓波涛，横击淇渤，不知上下，莫辨东西，岂厌其生，以成偏狭，去彼取此者，圣人之图也。
　　民不畏威，则大威至。
　　御注：有威而可畏谓之威。言人於小不畏，拙於慎微，则至大可畏。○御疏：有威可畏谓之威。夫欲恶之来，起於微末，积成病累，为彼大威，人不知慎其细微，则至於大可畏也。○河上公曰：威，害也。人不畏小害则大害至，谓死亡也。畏之者，当爱精养神，承天顺地。○严曰：昌衰吉凶，皆由於己，若不畏微，则叉畏彰。○荣曰：威，刑法也。若不畏於小罪，积恶不休，犯纲触罗，亡身损命，大威至也。内明不惧尘累，纵欲不止，欲纵则精散，形秽则神离，神离则形败，精散则体弊，故入真道而无绿，为生死之所害，则大威至。○成疏：威谓威刑，即所谓经戒科目是也。大威即三涂恶趣，北都罗邓之刑法也。言凡夫不惮经戒，妄造诸恶者，则遭风刀大刑，必将至也。
　　第二劝处心宽裕，方会真源。
　　无狭其所居，
　　御注：神所居者，心也。无狭者，除情去欲。○御疏：神所居者心也，人当忘情去欲，宽柔其怀，使灵府闲豫，神栖於心，身乃存也。○河上公曰：谓心居神当宽柔，不当急狭也。○严曰：祸莫大於亡躯，福莫大乎存身，存身之道，莫过乎养神，养神之要，当静心而宽也。○荣曰：无狭其所居，无厌其所生，人以所生为乐，受生为贵，不能闲居以养生，修善以防死，流岩失乡，受着他处，以他处为广大，以本乡为狭陋，此狭其所居也。长恶伤行，纵欲伤身，动之死地，不存久视，厌其生也，劝言无者，莫令如此也。○成疏：无狭其所居，无厌其所生，厌，拾也。狭，劣也。居，安处也。所生，心也。言修道行人，必须处心无系，不得域情狭劣，厌离所生，何者？夫身虽虚空，而是受道之器，不用耽爱，亦不可厌憎，故耽爱则滞於有为，厌憎则溺於空见，不耽不厌，处中而忘中，乃守真学者也。
　　无厌其所生。
　　御注：身所生者，神也。无厌者，少思寡欲，不劳倦也。○御疏：身所生者，神也，厌，恶也。人由神而生，故谓神为所生也。神明托虚好静，人当洗心息虑，神自归之。若嗜欲黩神，营为滑性，则精气散越，散越则生亡，故劝令无厌所生之神，以存长久之道。○河上公曰：人所以生者，以有精神，托空虚，喜清静，饮食不节，忽道念色，邪僻满腹，为伐本厌神也。
　　夫唯不厌，是以不厌。
　　御注：夫唯不厌神，是以神亦不厌人尔。○御疏：善贷日道，资形者神，人能爱道存神，故云夫唯不厌。除垢止念，惟精惟一，神不厌人，故云是以不厌。○河上公曰：夫唯独不厌精神之人，洗心垢浊，恬泊无欲，则精神居之不厌也。○荣曰：通生由道，成形藉神，若能爱道存神，故云夫唯不厌。除垢止念，志静形清，神既附人，道亦爱己，言是以不厌也。○成疏：唯被所修之境，非空非有，故能修之。智亦不爱不憎，憎智相符，是以不厌也。
　　第三明举圣证成，示其取舍。
　　是以圣人自知不自见，
　　御注：是以圣人自知不自见，自爱不自贵，自知其身，防可畏之事，自爱其身，无厌神之咎，不自见其能以犯患，不自贵其身以聚怨。去此自见自贵，取此知爱也。○御疏：自知者反照内省，防害於微，令无可畏之事。不自见者，不自彰见其才能，炫耀於物，违理失当，以招患也。○河上公曰：是以圣人自知，自知己之得失也。不自见，不自显见德美於外，藏之於内也。○荣曰：故圣人自知不自见，自爱不自贵，故去彼取此，凡情失道，乃为无识，圣智达理，故日自知，忘於人我，泯於闻见，故日不自见。宝神惜气，固精志道，不轻此生，故云自爱不自大，以贱小不尊，行以加人，志於高下，故言不自贵。自知自爱者悟理，自见自贵者迷方，圣人说己化物，使物知归，去彼自见自贵之悟物，取此自知自爱以全真。○成疏：智符道境，了达真源，故自知也。四大假合，坐忘隳体，不自见也。
　　自爱不自贵。
　　御疏：圣人自保爱其身，绝去嗜欲，令神不厌，身不自贵者，不自矜贵其身，凌虐於物，以聚怨尔。○河上公曰：自爱，自爱其身，以保精气也。不自贵，不自贵高，荣名於世也。○成疏：保养真性，不轻染欲，自爱也。谦卑静退，先物后己，不自贵也。
　　故去彼取此。
　　御注：去彼见贵，取此知爱。○御疏：去彼自见自贵，取此自知自爱，圣人得平等智，了法性空，理无去取，开教引凡，寓言之尔。○河上公曰：去彼自见自贵，取此自知自爱也。○成疏：去彼自见自贵，取此自知自爱，欲示物鉴戒，故寄去取为言也。
　　道德真经玄德慕疏卷之十八
　　#1用兵：此二字原脱，据《老子》原文补。
　　道德真经玄德纂疏卷之十九
　　唐玄宗御注并疏河上公严君平李荣注西华法师成玄英疏蒙阳强思齐纂
　　勇於敢章第七十三
　　勇於敢章所以次前者，前章明无知众生不畏威网，沦溺三途，故次此章，重明此人勇进有为，故归流生死。就此一章，义开三别，第一明凡圣二行，利害不同，第二明福善祸淫，出乎天理；第三结天网宽大，而报应无差。
　　第一明凡圣二行，利害不同。
　　夫圣人之心，若天之用道，帝王立国，谦卑能光，柔善所以威，刚勇而致祸，故赤帝顺而昌汉宗，白公逆而残楚刃，勇敢必杀，可着兹明，两者示人，何不照鉴。丰隆振响，逢夏帝而将呜，鸿雁于飞，属秋阴而必举，凡物无识，犹感时而独行，况人怀心，不依道而何去，天网不紊，日月所以贞明，地理无差，山河於焉静镇，不颓崩於朽壤，无发泄於尾间，致柔之道既弘，配谦之德斯固，不言而应，不召而来，虽天网之恢恢，积善恶而无失矣。
　　勇於敢则杀，勇於不敢则活。
　　御注：敢谓果敢，言人勇於果敢从事，则失於谦柔退让，必害於身，故云则杀。不敢者，则可以活。○御疏：刚次为勇，必果为敢，言强梁之人，无所畏忌，失於谦柔，次於果敢，犯上作乱者，则是杀身之道也，故曰勇於敢则杀。勇於不敢则活者，人若於事静慎，敛身知退，所次在於不敢强粱犯患，则是活身之道，故云勇於不敢则活。○河上公曰：勇於敢则杀，勇敢有为，则杀身也。勇於不敢则活，勇於不敢有为，则活其身者也。○荣曰：不惧为勇，心果为敢，白刃交於前，视死若生者，烈士之勇也。然智非计策，力异骁雄，贪利而前，必丧身命，故言则杀。义不争利，仁必以慈，或以道德来人，或以策智伏物，於物无害，在我全身，故言则活。内明勇於声色者杀身，不敢情尘者活己。○成疏：勇，猛进也，敢，果次也，杀，死灭也，活，长生也。言进心果次，贪於世事，则死灭也。若进心虚淡，不敢贪染，即长也生。
　　知此两者，或利或害。
　　御注：知此两者，或利或害，天之所恶，孰知其故，两者，敢与不敢。或，有也。能知不敢者有利，敢者有害，当须勇於不敢，此勇敢之人。动有灾害，乃天之所恶，谁能知其故哉尔。○御疏：两者，敢与不敢也。言人能知勇敢则杀而有害，不敢则活而有利，当须勇於不敢。此两者在勇虽同，所施则异，故云或利或害。○河上公曰：常知此两者，谓敢与不敢也。或利或害，活身为利，杀身为害。○荣曰：谓杀活也。○成疏：或，不定也。两谓敢与不敢也。言进心不敢得长生，故利。进身贪染，归於死灭，故害也。
　　第二明福善祸淫，出乎天理。
　　天之所恶，孰知其故？
　　御疏：孰，谁也。故，犹意故也。勇敢於有为之人，动则有害，乃天道之所恶也，而代俗之人，谁能知其意故者乎。○河上公曰：天之所恶，恶有为也。孰知其故，谁能知天意之故不犯之。○荣曰：言天道好生恶杀，人多不能就利遣害，此乃不识天之意故也。○成疏：天然之理，福善祸淫，推穷报应，莫知其宰。
　　是以圣人犹难之。
　　御注：圣人犹难为勇敢之事。○御疏：此举圣以励凡也。夫以圣人之明，犹难於勇敢，惧其为害，况於凡人欲为勇敢，焉得无害乎。○河上公曰：言圣人之明德，犹难於勇敢，况无圣人之德而欲行之乎。
　　天之道，不争而善胜，
