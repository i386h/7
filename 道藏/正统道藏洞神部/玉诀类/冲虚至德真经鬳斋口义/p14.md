<!-- { "loadSidebar": true } -->
　　魏黑卵以昵嫌杀丘邴章。丘邴章之子来丹谋报父之雠。丹气甚猛，形甚露，计粒而食，顺风而趣，虽怒，不能称丘以报之，耻假力於人，誓手剑以屠黑卵。黑卵悍志绝众，力抗百夫。筋骨皮肉，非人类也。延颈承刃，披胸受矢，铓锷推屈，而体无痕挞，负其才力，视来丹犹雏毂也。来丹之友申他曰：子怨黑卵至矣，黑卵之易子过矣，将奚谋焉？来丹垂涕曰：愿子为我谋。申他曰：吾闻卫孔周其祖得殷帝之宝剑，一童子服之，却三军之众，奚不请焉？来丹遂适卫，见孔周，执仆御之礼，请先纳妻子，后言所欲。孔周曰：吾有三剑，唯子所择；皆不能杀人，且先言其状。一曰含光，视之不可见，运之不知其有。所触也，泯然无际，经物而物不觉。二曰承影，将旦昧爽之交，旦夕昏明之际，北面而察之，淡淡焉若有物存，莫识其状。其所触也，窃窃焉有声，经物而物不疾也。三曰宵练，方昼则见影而不见光；方夜见光而不见形。其触物也，验然而过，随过随合，觉疾而不血刃焉。此三宝者，传之十三世矣，而无施於事，匣而藏之，未尝启封。来丹曰：虽然，吾必请其下者。孔周乃归其妻子，与斋七日。晏阴之间，跪而授其下剑，来丹再拜受之以归。来丹遂执剑从黑卵。时黑卵之醉偃牖下，自颈至腰三斩之。黑卵不觉，来丹以黑卵之死，趣而退。遇黑卵之子於门，击之三下，如投虚。黑卵之子方笑曰：汝何蚩而三招予？来丹知剑之不能杀人也，叹而归。黑卵既醒，怒其妻曰：醉而露我，使我嗌疾而腰急。其子曰：畴昔来丹之来，遇我於门，三招我，亦使我体疾而支强，彼其厌我哉。
　　昵嫌，私怨也。气甚猛，威甚锐也。形甚露，骨立也。顺风而趣，其行弱也。悍志绝众，其志勇悍过人也。痕挞，痕迹也。雏鷇，初生之禽也。易子过矣，甚轻汝也。三剑之名，方言厌胜之术也。泯然无际者，泯没而不见边际也。将旦昧爽之交，日初出之时也。旦夕昏明之际，日将入之时也。旦夕，犹言日暮也。昏明，欲昏而欲明也。昼则见影，夜则见光，，只有光影而无形也。马善，合作騞。騞然，微有声者。请其下者，求其第三剑也。因其醉而斩之，疑其已死，遂趋行而退回也。击之如投虚，剑已过如无物也。蚩与痴同。丹之三击，彼以为三招，如儿戏也。嗌疾，喉急也。支强，肢体强急而不柔和也。盖言厌胜之术自有神异，而况学道乎？以此说而入其书，皆有意存焉，非徒夸诞大言也。
　　周穆王大征西戎，西戎献锟铻之剑，火浣之布。其剑长尺有咫，练钢赤刃，用之切玉如切泥焉。火浣之布，浣之必投於火；布则火色，垢则布色；出火而振之，皓然疑乎雪。皇子以为无此物，传之者妄。萧叔曰：皇子果於自信，果於诬理哉。
　　练钢，炼熟之钢金也。赤刃，金精，其色赤也。如切泥，言柔软也。切玉之剑，今虽未见，火浣之布，今人尝见之，世间自有此事。果於自信者，言皇子但信其耳目所及，而不知天下有此神异之事，遂以传者为妄，是诬理也。从前铺说，至此方结以两句，盖谓人各以其浅近之见而疑此广大之言，非知理者也。
　　冲虚至德真经鬳斋口义卷之五竟
　　＃1 峒：原作『同』，据明本改。
　　＃2 居：原作『屋』，据明本改。
　　＃3 齔：原作『齔』，据明本改。
　　＃4 邓林：明本无。
　　＃5 耳：原作『言』，据明本改。
　　＃6 干：原作『于』，据明本改。
　　＃7 钧：明本作『钩』。
　　＃8 迭：原本无，据明本补。
　　＃9 原本『高山』前有『登』字，据明本删。
　　＃10 招：原作『指』，据明本改。
　　＃11 青：原作『书』，据明本改。
　　冲虚至德真经鬳斋口义卷之六
　　鬳斋林希逸
　　力命第六
　　力谓命曰：若之功奚若我哉？命曰：汝奚功於物而欲比朕？力曰：寿夭、穷达、贵贱、贫富，我力之所能也。命曰：彭祖之智，不出尧、舜之上，而寿八百；颜渊之才，不出众人之下，而寿十八；仲尼之德，不出诸侯之下，而困於陈、蔡；殷纣之行，不出三仁之上，而居君位。季札无爵於吴，田恒专有齐国。夷、齐饿于首阳，季氏富於展禽。若是汝力之所能，奈何寿彼而夭此，穷圣而达逆，贱贤而贵愚，贫善而富恶邪？力曰：若如是言，我固无功於物，而物若此耶，此则若之所制邪？命曰：既谓之命，素何有制之者邪？朕直而推之，曲而任之。自寿自夭，自穷自达，自贵自贱，自富自贫，朕岂能识之哉？朕岂能识之哉？
　　力，人力也。命，天命也。此意盖谓寿夭、穷达、富贵、贫贱若出於人为而无非天命而制之者，亦非造物也。直而推之，曲而任之，是曲直皆出於自然，我但推而任之矣。朕岂能识者，言亦非命所能制，又有自然而然者制之，即《庄子》所谓吾所待又有待而然者也。此章大意只如此，而其文亦直截，所以疑非列子之本书。以下数章亦然。
　　北宫子谓西门子曰：朕与子并世也，而人子达；并族也，而人子敬；并貌也，而人子爱；并言也，而人子庸；并行也，而人子诚；并仕也，而人子贵；并农也，而人子富；并商也，而人子利。朕衣则短褐，食则粱砺，居则蓬室，出则徒行。子衣则衣锦，食则粱肉，居则连欐，出则结驷。在家熙然有弃朕之心，在朝谔然有敖朕之色。请谒不相及；遨游不同行，固有年矣。子自以德过朕邪？西门子曰：予无以知其实。汝造事而穷，予造事而达，此厚薄之验欤？而皆谓与予并，汝之颜厚矣。北宫子无以应，自失而归。中涂遇东郭先生。先生曰：汝奚往而反，偊偊而步，有深愧之色邪？北宫子言其状。东郭先生曰：吾将舍汝之愧？与汝更之西门氏而问之。曰：汝奚辱北宫子之深乎？固且言之。西门子曰：北宫子言世族、年貌、言行与予并，而贱贵、贫富与予异。予语之曰：予无以知其实。汝造事而穷，予造事而达，此将厚薄之验欤？而皆谓与予并，汝之颜厚矣。东郭先生曰：汝之言厚薄，不过言才德之差，吾之言厚薄，异於是矣。夫北宫子厚於德，薄於命；汝厚於命，薄於德。汝之达，非智得也；北宫子之穷，非愚失也。皆天也，非人也。而汝以命厚自矜，北宫子以德厚自愧，皆不识夫固然之理矣。西门子曰：先生止矣，予不敢复言。北宫子既归，衣其短褐，有狐貉之温；进其茙菽，有稻粱之味；庇其蓬室，若广厦之荫；乘其荜辂，若文轩之饰。终身逌然，不知荣辱之在彼在我也。东郭先生闻之曰：北宫子之寐久矣，一言而能寤，易悟也哉。
　　人子达敬爱之类者，谓人但偏向汝也。连欐，欐屋之连绵也，言其屋檐之长也。造事者，言所作为之事也。或穷或达，穷则为厚，达则为薄，厚薄，能否也。偶偶而步，行不进之貌。合音释，义同舍，汝之愧者，为汝释去此愧也。更之，再往也，与之同再见西门氏也。达者不为智得，穷者非为愚失，岂可以其命而自矜？固然者，固有自然之理也。茙菽，大菽也。厚於德，薄於命，能多而不遇也；厚於命，薄於德，遭时而非所能也。此德字与能字同意，非道德之德也。
　　管夷吾、鲍叔牙二人相友甚戚，同处於齐。管夷吾事公子纠，鲍叔牙事公子小白。齐公族多宠，嫡庶并行。国人惧乱。管仲与召忽奉公子纠奔鲁，鲍叔奉公子小白奔莒。既而公孙无知作乱，齐无君，二公子争入。管夷吾与小白战於莒，道射中小白带钩，小白既立，胁鲁杀子纠，召忽死之，管夷吾被囚。鲍叔牙谓桓公曰：管夷吾能，可以治国。桓公曰：我雠也，愿杀之。鲍叔牙曰：吾闻贤君无私怨且人能为其主，亦必能为人君。如欲霸王，非夷吾其弗可。君必舍之。遂召管仲。鲁归之齐，鲍叔牙郊迎，释其囚。桓公礼之，而位於高、国之上，鲍叔牙以身下之，任以国政，号曰仲父。桓公遂霸。管仲尝叹曰：吾少穷困时，尝与鲍叔牙贾，分财多自与；鲍叔不以我为贪，知我贫也。吾尝为鲍叔谋事而大穷困，鲍叔不以我为愚，知时有利不利也。吾尝三仕，三见逐於君，鲍叔不以我为不肖，知我不遭时也。吾尝三战三北，鲍叔不以我为怯，知我有老母也。公子纠败，召忽死之，吾幽囚受辱，鲍叔不以我为无耻，知我不羞小节而耻名不显於天下也。生我者父母，知我者鲍叔也。此世称管、鲍善交者，小白善用能者。然实无善交，实无用能也。实无善交实无用能者，非更有善交，更有善用能也。召忽非能死，不得不死；鲍叔非能举贤，不得不举；小白非能用雠，不得不用。
　　甚戚者，甚亲也。国氏、高氏、齐二贵族也。鲍叔知我贫，知我时不利，知我有老母，此数语甚佳。善用能，善交人事也。不得不举，不得不用，天命也。
　　及管夷吾有病，小白问之曰：仲父之病病矣，可不讳。云至於大病，则寡人恶乎属国而可？夷吾曰：公谁欲欤？小白曰：鲍叔牙可。曰：不可。其为人，洁廉善士也，其於不己若者不比之人，一闻人之过，终身不忘。使之理国上且钩乎君，下且逆乎民。其得罪於君也，将弗久矣。小白曰：然则孰可？对曰：勿已，则隰朋可。其为人也，上忘而下不叛，愧其不若黄帝，而哀不己若者。以德分人谓之圣人，以财分人谓之贤人。以贤临人，未有得人者也；以贤下人者，未有不得人者也。其於国有不闻也，其於家有不见也。勿已，则隰朋可。
　　病病矣，言病至甚矣。讳云者，言不可讳人说也。此是句绝。不己若者不比之人，言恶之，不以人类比之也。钩乎君者，钩绊拘束之也。逆乎民者，以法理操制之也。上忘者，其事上以无心也。下不叛者，苟不背於理而已。愧不若黄帝，贵己甚周也。哀不己若，特人甚恕也。以德分人，不自有其德也。以贤临人，有心於服人也。以贤下人，卑己而尊人也。於国有不闻，於家有不见者，不用其聪#1明也。
　　然则管夷吾非薄鲍叔也，不得不薄；非厚隰朋也，不得不厚。厚之於始，或薄之於终；薄之於终，或厚之於始；厚薄之去来，弗由我也。
　　管鲍之交如彼，而垂没之言似薄鲍叔而厚隰朋，虽曰为国择相，实亦有命焉，非夷吾所自由也。厚薄之语，非实论也，借此以形容力命之说耳。
　　邓析操两可之说设无穷之辞当子产执政，作《竹刑》。郑国用之，数难子产之治。子产屈之。子产执而戮之，俄而诛之。然则子产非能用《竹刑》，不得不用；邓析非能屈子产，不得不屈；子产非能诛邓析，不得不诛也。
