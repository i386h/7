<!-- { "loadSidebar": true } -->
　　此章言道与器相与为循环轻重也。道常无名，不可得而见，然匹夫得之。朴虽小，天下不敢臣，知尊之无以加於我也。侯王虽大，若不能守，则万物不宾。盖能宾之者，在此而不在彼也。譬如天地奠位，虽有高下之殊，然至合以降甘露。非有人使之而无不齐者，是天地未尝不同也。由是观之，道虽小，不必轻，侯王虽大，不必贵，天地虽判，不必离。虽道散而为物，物各有名，而天亦未尝遂弃物也。惟其未尝弃物，物立於天地之间而不殆者，以天犹生之也。故物不以道散而亏，道不以物生而散。譬犹川谷之为云雨，江海之为浸润，川谷之气未尝不通於江海，而江海之气未尝不通於川谷。若以道观之，则未尝一日而不循环。若以器取之，则水陆之分有不同者矣。
　　知人者智章第三十三
　　知人者智，自知者明。胜人者有力，自胜者强。知足者富，强行者有志。不失其所者久，死而不亡者寿。
　　知在外为智，在内为明。胜在外为力，在内为强。智与力为妄，明与强为真。入道之门，皆由于此。人所以不能入道者，以自见不明，而为物所胜也。若内明则自不骛外，不惊外则渐能胜物＃１，积日既深，自然入道。凡不足者，盖有不知我之有也。万物皆备於我，返照内观，知取诸一身而足，不亦富乎？知足心生，渐离诸有，有力未全，未能充其所见，必有强志，乃能力行。见清净根，渐返於道，虚中证实所得不移，无古无今，浩然常住，是谓不失其所，等视死生，有如旦暮。生而不有，死而不亡，是之谓寿。
　　大道泛兮章第三十四
　　大道泛兮，其可左右。万物恃之以生而不辞，功成不名有。爱养万物而不为王，常无欲可名为小。万物归之而不为主，可名为大。是以圣人终不为大，故能成其大。
　　大道泛兮，充满八极，及其用之，如在左右。万物非道不生，而道未尝言其能也。万物非道不成，而道未尝自名其功也。万物非道不养，而道未尝自以为主也。方其小，则不见其朕。及其大，则未尝主万物。万物悉归焉。圣人亦然。终不自以为大，而万物终无以过之。惟其不取大，故能成其大。
　　执大象章第三十五
　　执大象，天下往。往而不害，安平泰。乐与饵，过客止，道之出口，淡乎其无味，视之不足见，听之不足闻，用之不可既。
　　道降而有象，象生则物往从之。 愚者往而不返，智者往而不害。往而不返者，失道而从物也。往而不害者，与道俱也。既与道俱，往不离道，无所不安，无所不平，无所不泰。与道为一，心不知道，道不知心。若知道而行，则有不安，有不平，有不泰矣。圣人之於形器，如过客之寓於旅亭，暂住而去，未尝有顾惜之心。苟为欲乐所饵，过客止於所寓，留而不去，未有不为患者。故圣人虽在形器之间，执大象而往，虽从於物，其心常与道俱，味无味之味，视无色之色，听无声之声，用无用之用，即於形器之间，全收道用。此其所以安平泰也。
　　将欲噏之章第三十六
　　将欲噏之，必固张之。将欲弱之，必固强之。将欲废之，必固兴之。将欲夺之，必固与之。是谓微明，柔弱胜刚强。鱼不可脱於渊，国之利器不可以示人。
　　此圣人制心夺情之道。心之为物，出入无时，莫知其乡。欲以止止之，转止转动，圣人知其不可强止，固欲噏反张之，欲弱反强之，欲废反兴之，欲夺反与之。夫欲止动，以止止之，止不可得，必固反之。以动求止，自动观妄，动已而竭，妄废真还，自然归止，后虽欲动，动心不起。心既不起，止亦不生。此圣人噏心弱志、废情夺欲之道，微而难见，故曰是谓微明。此之微明，既柔且弱，而能胜天下刚强之欲，以其不离道母也。若离道母，则如鱼之脱於渊。鱼既不可脱於渊，则国之利器亦不可示人。以此示人，人示将有不信者矣。此篇世之解者不循其本，多以孙吴之兵说杂之。此《诗》《礼》之所以发冢也。
　　道常无为章第三十七
　　道常无为，而无不为。侯王若能守，万物将自化。化而欲作，吾将镇之以无名之朴。无名之朴，亦将不欲。不欲以静，天下将自正。
　　道自无而入有，始於喜怒哀乐之萌，而极於礼乐刑政之备。极而不返，化化无穷，则愈失道矣。故圣人於其将流，则复以朴镇之。既镇以朴，朴亦无名，虽用无名之朴，亦将若不欲。苟有用朴之心，则朴非其朴矣。不欲以静，民将自正。
　　道德真经义解卷之二竟
　　＃１不惊外则渐能胜物：『惊』疑当作『骛』。 
　　道德真经义解卷之三
　　息斋道人解
　　德经上
　　上德不德章第三十八
　　上德不德，是以有德。下德不失德，是以无德。上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄而乱之首。前识者，道之华而愚之始。是以大丈夫处其厚，不处其薄。处其实，不处其华。故去彼取此。
　　上德不德，则在仁而仁，在义而义。惟其所之，未尝执也。下德不失德，则仁之不可为义，义之不可为礼，既已为之，则不可得而变。故上德不失道。道常无为，而无为之之心。下德不失德，德则有为，而有为之之迹矣。上德无为，仁是也。仁近於道，故曰人者仁也。合而言之，道也。仁近於道，故亦无为，亦无以为。降而为义，义者，宜也。以义宜物，则有以为。为不失宜，为而未失。又降而为礼，礼者，理也。以礼理物，苟莫之应，而吾必欲理之，则有攘臂而仍之者。盖不可得谓之道，可得谓之德，德在人谓之仁，仁不失其宜谓之义，义以正物谓之礼，故失道而德，失德而仁，失仁而义，失义而礼，自然之次也。自道五降，而至於礼，五降之后，不足观矣。夫礼由乱而作，因其有长幼，无礼则乱，故立礼以救之。然至攘臂而仍之，则礼亦随丧。然则礼者，乱之首也。多知不足以为道，由其多之惑乱本真，知不从真，浮妄无实。然则多知者，愚之始者，故礼为忠信之薄，而识为知道之华。圣人处厚不处薄，贵实不责华，故常不失道本。
　　昔之得一章第三十九
　　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下正。其致之一也。天无以清，将恐裂，地无以宁，将恐发，神无以灵，将恐歇，谷无以盈，将恐竭，万物无以生，将恐灭，侯王无以贵高，将恐蹶。故贵以贱为本，高以下为基，是以侯王自谓孤、寡、不谷，此非以贱为本邪？非乎？故致数车无车，不欲碌碌如玉，落落如石。
　　孔子曰：吾道一以贯之。一者，何也？天之清，地之宁，神之灵，谷之盈，物之生，侯王之正。极其致，无不同。知天之所以清，即知地之所以宁。知神之所以灵，即知谷之所以盈。知物之所以生，即知侯王之所以正。《易》曰天下殊途而同归，百虑而一致。天下何思何虑，言其未尝不一也。若不知一，则必自异，自异则绝物。侯王绝物，物亦绝之。故贵以贱为本，高以下为基，侯王自称孤、寡、不谷，此岂非知贵以贱为本耶？轮盖辐轸会而为车，物物有名而车不可名。仁义礼智合而为道，仁义可名而道不可名。赏罚刑正合而为治，赏罚可名而治不可名。苟有可执使，其迹外见，贵者如玉，贱者如石，皆可以指名，而人始得而贵贱之矣。
　　反者道之动章第四十
　　反者道之动，弱者道之用。天下万物生於有，有生於无。
　　天下万物生而为有，目有反无＃１，然后为道。故曰反者道之动。天下之有皆生於无，有则必强，反强为弱，则可以渐求於道。故曰弱者道之用。反者自有而求无，弱者致无而求道。
　　上士闻道章第四十一
　　上士闻道，勤而行之。中士闻道，若存若亡。下士闻道，大笑之，不笑不足以为道。故建言有之，明道若昧，进道若退，夷道若类，上德若谷，大白若辱，广德若不足，建德若偷，质真若渝，大方无隅，大器晚成，大音希声，大象无形。道隐无名，夫惟道，善贷且成。
　　上士闻道，虽众人讥诋，不能使之不懃。中士闻道，虽不能无信，亦不能使之无疑。下士闻道，虽圣人复起，不能使之不笑。盖胶於有者，天下皆是，彼方以有为实，今遂告而有之非实，而无之为真，其谁不疑且笑。故不笑不足以为道，亦理之当然，不足怪也。上士之勤，非能勤也，有见而勤。下士之笑，非故笑也，无见而笑。上不至於勤，下不至於笑，不能无见，而又不能信其所见，虽使之不疑，不可得也。古之立言，盖有之矣。明道者自明，非色之明，外不得而见其明，故曰其明若昧。进道者自进，非力之进，外不得而知其进，故曰其进若退。夷道无所不平，彼以彼之平，犹吾平也，故曰若类。上德无所不容，彼虽恢奇谲怪，而吾以一视之，故曰若谷。大白不污其性，苟性不污，和其尘皆可也，故曰若辱。广德必有见於大，苟见於大，虽欲使之息，不可得也，故曰若不足。建德者内立自性，自性有立，则接物必简，故曰若偷。质真者不循於外，外不徇则惟吾所之，故曰若变。大方无隅，非康隅可得而察也。大器晚成，非成不成可得而尽也。大音希声，非声音可得而知也。大象无形，非形器可得而执也。中下之人方役其所见，以议吾之迹以实昧、实退、实类、实辱、实偷、实渝，其不侮笑者几希矣。盖大道无名，隐而不可见，至其贷以曲成，乃其小小者尔，非其实也。上士知其无名，略其贷而识其大，故亦不可以议其名。中下之士执其贷且成者以议全，此其所以愈议而愈非也。
　　道生一章第四十二
　　道生一，一生二，二生三，三生万物。万物负阴而抱阳，冲气以为和。人之所恶惟孤、寡、不谷，而王公以为称。故物或损之而益，益之而损。人之所教，我亦教之。强梁者不得其死，吾将以为教父。
