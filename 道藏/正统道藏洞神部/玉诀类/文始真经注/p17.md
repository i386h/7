<!-- { "loadSidebar": true } -->
　　无我者，无心也，枯乾龟壳而无心，人以诚钻之，则兆知未来之吉凶，非大知而何，故云枯龟无我，能见大知也。磁石无心，稍近於针，则吸针相着，非大力而何，故云磁石无我，能见大力也。钟鼓无心，撞之榻之，其声远振，非大音而何，故云钟鼓无我，能见大音，舟车无心，因水因牛载物到远，非远行而何，故云舟车无我，能见远行也。
　　故我一身虽有知有力，有音有行，未尝有我。
　　圣人无心，无知无不知，洞彻物理，无力无不力，众魔不敢侵，无音无不音，威音尽妙，无行无不行，顷刻游遍十方，而未尝有我有心也。故云故我一身虽有知有力，有音有行，未尝有我也。此章明无我之道，尽善尽美也。
　　右第十三章
　　关尹子曰：蚁射影能毙我，知夫无知者亦我，则普天之下，我无不在。
　　域者，水虫名也，一名短弧，一名水弩，其状如鳌，三足长三五寸，多生南方，含沙射人影，能令人死，故云域射影能毙我也。以此则知影本无知，域但射影能令人死，是知无知亦我也。若知无知亦我，则知溥天之下，有识无情无非是我也，我者，无我之我，体同虚空，无所不在也，故云知夫无知者亦我，则溥天之下，我无不在也。此章明无我之我，即是妙道，妙道无所不在也。
　　右第十四章
　　关尹子曰：心忆者犹忘饥，心忿者犹忘寒，心养者犹忘病，心激者犹忘痛。
　　人心忆着於事，犹能终日忘於饥馁也，故云心忆者犹忘饥也。人当严凝冰雪之时，忿然心火暴发，裸身袒臂於露地，汗流浃体，犹能忘於寒泠也，故云心忿者犹忘寒也。世之君子得养心之卫，遇一切危亡，或染笃疾病，亦不动心介怀，如此犹能忘於病疾也，故云心养者犹忘病也。二人互相激发，心怒相击，残伤肢体，而不觉疼痛，故云心激者犹忘疼痛也。
　　苟吸气以养其和，孰能饥之？存神以滋其暖，孰能寒之？养五脏以五行，则无伤也，孰能病之？归五脏於五行，则无知也，孰能痛之？
　　先说世人有心，但因忆忿养激之四者，犹能忘饥寒病痛，何况无心了道者乎。了道无心，元气冲和，绵绵呼吸，能一日百食，百日一食而不饥也，故云苟吸气以养其和，孰能饥之也。孰者，何也。了道无心，精神、水固，真火熏蒸能敌严寒也，故云存神以滋其暖，孰能寒之也。了道无心，百脉调畅，五脏安和，五神澄彻，五气氤氲，百病不生也一故云养五脏以五行，则无伤也，孰能病之也。了道无心，心肝脾肺肾，归属火木土金水，忘其知识，白刃临项，不惧不痛，如剪发去垢，何疼痛之有哉，故云归五脏於五行，则无知也，孰能痛之也。此章明饥寒病痛，有我而难逃，了道无心，超饥寒病痛之苦也。
　　右第十五章
　　关尹子曰：人无以无知无为者为无我，虽有知有为，不害其为无我，
　　先说枯龟、磁石、钟鼓、舟车无我，恐人一向认无知无为以为无我，又垂诫学人，无得认以无知无为，如同死物，方名无我，如此，则黑山下鬼窟裹作活计也。殊不知无知无不知，无为无不为，寂然不动，感而遂通，虽知虽为，何妨以为无我哉，故云人无以无知无为者为无我，虽有知有为，不害其为无我也。
　　譬如火也，躁动不停，未尝有我。
　　既说了有知有为，不害其为无我，恐人信之不及，又说譬喻以晓之。如火本无我，因薪见形，火之发也，躁动绿烧不停，火未曾有我也，如真空应变，常寂而无我也，故云譬如火也，躁动不停，未尝有我也。此章明真空无我不拘，知为有无也。
　　右第十六章
　　文始真经注卷之六竟
　　#1此二句，《关尹子》作『世之人以暂见者为梦，久见者为觉』。
　　#2此句，《关尹子》和《无上妙道文始真经》皆作『未有不然者』。
　　#3『人专好行义宜』，当为『人专好行义者』之误。
　　#4此句，《关尹子》和《无上妙道文始真经》皆作『然梦中或闻某事』。
　　#5此句，《关尹子》和《无上妙道文始真经》皆作斗梦亦随变』。
　　#6『人我』句，《关尹子》和《无上妙道文始真经》皆作『人不见我』。
　　#7此句，《关尹子》和《无上妙道文始真经》皆作『万物可为我』，无『以』字。
　　文始真经注卷之七
　　神峰逍遥子牛道淳直解
　　七釜篇
　　釜者，化也，凡十三章。
　　关尹子曰：道本至无，以事归道者，得之一息，事本至有，以道运事者，周之百为。
　　无者，真空也，至道本来真空，以用复体，一喘息之问了悟也，故云道本至无，以事归道者，得之一息也。事者，用也，有者，妙有也。以妙有为用也，即体即用，应化无穷也，故云事本至有，以道运事者，用#1之百为也。
　　得道之尊者，可以辅世，得道之独者，可以立我。
　　尊者，极贵也，不失道之极贵，可用辅佐世之太平利他也，故云得道之尊者，可以辅世也。以者，用也，独者，不二也，我者，真空之体也。不失道之不二，可摄妙有之用，复真空之体自利也，故云得道之独者，可以立我也。
　　知道非时之所能拘者，能以一日为百年，能以百年为一日。
　　知者，悟也，道者，真空妙有不可思议之道也，了悟真空妙有不可思议之道，犹如太虚空，非时数之所能拘管也。几所有形，皆有数尽之时，海有时而枯，山有时而摧，日月有时而昏暗，天地有时而崩陷，唯此真空之道，不属时数，能用一日为百千万年，能用百千万年为一日也。故云知道非时之所能拘者，能以一日为百年，能以百年为一日也。
　　知道非方之所能碍者，能以一里为百里，能以百里为一里。
　　道本无形，非十方之能碍，至神无我，非八极之能拘，不疾而速，不行而至，体同太虚，用亦同太虚。了悟如此，能用一里行时周遍八荒之外，能用周遍八荒作一里行时也。故云知道非方之所能碍者，以一里为百里，能以百里为一里也。
　　知道无气，能运有气者，可以召风雨。
　　了悟至道一气未生之前，道运生气，变化阴阳，而为风雨，大达之士，从真空密运妙用，立致云雷，呼召风雨也。故云知道无气，能运有气者，可以召风雨也。
　　知道无形，能变有形者，可以易乌兽也。
　　了道之士，神通无量，与造物者同游，能无形化有形，能有形化无形，隐显自如，能令飞禽化走兽，走兽化飞禽，纵横妙用，变化无穷矣。故云知道无形，能变有形者，可以易乌兽也。
　　得道之清者，物莫能累，身轻矣，可以骑凤鹤。
　　道不属清浊，能浊能清。了道之士，清净无染，犹如虚空，万物岂能累虚空哉，形神俱妙，与真空同体，空无锱铢之重，不假所乘，顷刻周遍十方之外，示见神变，以警愚迷，或骑凤鹤，或乘彩云，昭示中下，启向道之诚也。故云得道之清者，物莫能累，身轻矣，可以骑凤鹤也，如卫叔卿乘白鹤，王子晋乘凤吹箫升天也。
　　得道之浑者，物莫能溺，身冥矣，可以席蛟鲸。
　　了道之士，寓世同尘不染，和光不耀，隐晦之至也，故云得道之浑者，物莫能溺，身冥矣也。莫能溺者，不染也，身冥者，隐晦也，或示神通，以蛟龙馄鲸为席，乘坐而游太虚也，故云可以席蛟鲸也。如古人夏禹乘龙而导百川，李太白跨蛟此，刘知古乘金鲤，琴高控赤鲤升天者是也。
　　有即无，无即有，知此道者，可以制鬼神。
　　有者，妙有之用也，无者，真空之体也。即用即体，即体即用，体用如如，了悟此道，可以制伏鬼神，以为役使之用，故云有即无，无即有，知此道者，可以制鬼神也。如刘根善役使鬼神，汉天师善制鬼神於成都是也。
　　实即虚，虚即实，知此道者，可以入金石。
　　实者，实有也，虚者，真空也。真空实有者，乃至道之体用不二也。了悟体用不二，则虚实相通，可以蹈水火，入金石而无碍也。故云实即虚，虚即实，知此道者，可以入金石也。
　　上即下，下即上，知此道者，可以侍星辰。
　　上者，五太之前妙道也，下者，至德万行也，妙道为体，德行为用，体用一源，则上下不二，了此道者，万象森罗以为侍卫也。故云上即下，下即上，知此道者，可以侍星辰也。
　　古即今，今即古，知此道者，可以卜龟筮。
　　古者，理也，今者，事也。以理为体，以事为用，体用如如，了此道者，寂然不动，感而遂通，如毫筮之兆吉必，诚信无妄也。故云古即今，今即古，知此道者，可以卜龟筮也。
　　人即我，我即人，知此道者，可以窥他人之肝肺。
　　人者，境也，我者，心也。心境两忘，道眼开明，了此道者，则能无见无不见，可测他人肺腹思虑之念也，谓之他心通也。故云人即我，我即人，可以窥人之肺肝也。
　　物即我，我即物，知此道者，可以成腹中之龙虎。
　　天地与我并生，万物与我为一，了此道者，即吾之肝神可化为龙，吾之肺神可化为虎，乘之跨之，而游太清之境也。故云物即我，我即物，知此道者，可以成腹中之龙虎也。
　　知象由心变，以此观心，可以成女婴。
　　万象之境，皆由心神变化而见也，以此谛观，心体真空，内藏妙有之用，即心藏之神化为诧女，肾藏之神化为婴兄，诧婴匹配，性命混融，而出离生死也。故云知象由心变，以此观心，可以成女婴也。
　　知气由心生，以此吸神，可以成炉冷。
　　心之所之，则气从之，以此知气由心生，心了真空，如水澄彻，呼吸神气，绵锦无问，则心火下降，肾水上升，水火既济，以成大丹，若人服之，永超生死之病矣，故云知气由心生，以此吸神，可以成炉冶矣。已上龙虎诧婴，至炉冶，后圣以丹喻道者，源於此也。
　　以此胜物，虎豹可伏，以此同物，水火可入。
　　以此至道至德，威光赫赫，物物归尊，虎豹顺伏以为乘骑，故云以此胜物，虎豹可以伏也。以此至道，体同太虚，水火岂能溺烧虚空哉，了道者无所不同，故能大浸稽天而不溺，大旱金石流土山焦而不热也，故云以此同物，水火可入也。
　　惟有道之士能为之，亦能能之而不为之。
　　以上从辅世立我，一里一日为百里百年，召风雨，易乌兽，骑凤鹤，席纹鲸，制鬼神，入金石，侍星辰，卜毫筮，窥肺肝，成龙虎，女婴炉冶，伏虎豹，入水火之十八神通妙用，唯了道圣人悉能为之，亦能不为，能为之神通变化也。董道责真诚，韬晦为上，惊愚骇俗之神异，圣人不为也，此十八神异便是，事本至有，以道运事者，周之百为也，故云惟有道之士能为之，亦能能之而不为之也。此章明道德体用，变化无穷，而圣人韬晦，不惊骇愚俗也。
　　右第一章
