<!-- { "loadSidebar": true } -->
　　注：百姓不知君上之德淳厚，反以为己自当然也。○御曰：功成而不执，事遂而无为，百姓日用而不知，谓我自然而成遂矣。○疏：亭毒之功成，育养之事遂，而至德潜被，成功弗居，百姓日用而不知，皆谓我自然得如此，不知荷圣恩也。○王曰：化不由言，冥功潜被，物各逍遥，击壤自得，日用不知，欣赖无主，莫识所为，故皆谓我自然。
　　大道废，有仁义。
　　注：大道之时，家有孝子，户有忠信，仁义不见。大道废不用，恶逆并生，乃有仁义可传道也。○御曰：浇淳散朴，大道不行，日仁与义，小成遂作，而浇淳散，朴不足，雕弊起於有为。○疏：即太古之教废也。言大道之世，五德不彰，仁义既兴，淳朴斯废，故《庄子》云：散道德以为仁义，圣人之过也。又云：相徇以湿，相濡以沬，不如相忘於江湖。
　　智慧出，有大伪。
　　注：智慧之君，贱德而贵言，贱质而贵文，下则应之以为大伪奸诈也。○御曰：用智慧，将立法也。法出而奸生，则有大伪矣。○疏：智慧，圣智也。上以圣智治物，法令滋彰，下则诈伪百端以避刑网，还窃圣智以为伪具，智之害物，备在《庄》文。○王曰：大道之时，无知无欲，物皆怀德，外用不显，道功既息，权诈兹兴，饬智惊愚，耀才动俗，朴散淳离，奸情并作，故曰大伪。
　　六亲不和，有孝慈。
　　注：六纪绝，则亲戚不和，乃有孝慈相收养也。○御曰：皆由失道，故有偏名。○疏：六亲谓父子兄弟夫妻也，淳和之世，偏爱不彰，六纪失序，孝慈方着，是以周德既衰，浇竞斯起，政彼曾闵之徒，显其高行。
　　国家昏乱，有忠臣。
　　注：政令不行，上下相怨，邪僻争权，乃有忠臣匡救其君。此言天下太平，不知仁义，人尽无欲不知廉，各自洁己不知贞，各自守信不知忠也。大道之世，仁义没，孝慈灭，犹日中盛明，众星失光也。○疏：万乘之主以四海为家，故言国家但至治之时，忠诚不见，昏乱之世，贞节斯彰，是以龙逢名芳於夏桀，比干誉美於殷纣也。
　　绝圣
　　注：绝圣制作，反初守元，五帝画象，仓颉作书，不如三皇结绳无文。
　　弃智，
　　注：弃智慧，反无为。
　　民利百倍；
　　注：农事修，公无私。○御曰：绝圣人言教之迹，则化洽无为。弃凡夫智诈之用，人归淳朴。人归淳朴，巧伪不作，矜徇不行。人挹天和，物无夭性，是有百倍之利。○疏：绝有名之圣，弃分别之智，人皆反本，为利极多，言百倍者，举其大数。故《庄子》云：鲁酒薄而邯郸围，圣人生而大盗起。又田成子以圣智窃国是也。
　　绝仁弃义，
　　注：绝仁之见恩惠，弃义之尚华言。
　　民复孝慈；
　　注：德化淳也。○御曰：绝兼爱之仁，弃财非之义，则人复於大孝慈矣。○疏：绝偏尚之仁，弃执迹之义，人皆率性无复矜矫，孝出天理，慈任自然，反於淳古，故言民复。《庄子》云：仁义者先王之蘧庐，已陈之刍狗，又云：削曾史之行，天下皆仁也。
　　绝巧弃利，
　　注：绝巧诈，伪乱真。塞贪路，闭权门。
　　盗贼无有。
　　注：上化公正，下无私邪。○御曰：人矜偏能之功，必有争利之心，故绝巧则人不争，弃利则人自足。足则不为盗矣。○疏：绝异端之巧，弃贪求之利，物各守分，故无盗窃。《庄子》云：欐工唾之指，天下皆巧矣。
　　此三者，
　　注：谓上三事所当弃绝也。
　　以为文不足。
　　注：以为文不足者，文不足以教民也。○疏：三者谓前三绝也，此文是顿教大乘，上士所学，其理深远，不足以教下机也。
　　故令有所属：
　　注：当如下句。○御曰：此三者但令绝弃，未示修行，故以为此文不足垂教，更令有所属着，谓下文也。○疏：属谓付属也，言下机之人，未堪大乘之教，故有所属着，方进学心，所属之文，即下之四行。
　　见素抱朴，
　　注：见素者，当见素守真，不尚文饰也。抱朴者，当抱其质朴以示天下，令可法则也。
　　少私，
　　注：正而无私。
　　寡欲，
　　注：当知足也。○疏：见素，去华也。抱朴，归实也。少私，公正也。寡欲，息贪也。
　　绝学，
　　注：绝学不真不合道文。
　　无忧。
　　注：除浮华，则无忧患。○节解曰：谓去诸经书，还行一也。○御曰：绝有为之学，则淳朴。○疏：忧，患也。绝有相之学，会无为之理，患累斯尽，故无忧也。
　　唯之与阿，相去几何？
　　注：同为应对，而相去几何，疾时贱质而贵文。○疏：唯，敬诺也。阿，慢应对也。《礼记》云：先生召，无诺。几何者，非远也，言世人不达违顺，妄生喜怒，闻唯则喜，闻阿则啧，不知唯阿两声同出一口，相去非远，故言几何。
　　善之与恶，相去何若？
　　注：善者称誉，恶者练诤，相去何如。疾时恶忠直，用邪佞也。○疏：顺意为美，逆心为恶，违顺既空，美恶安奇，且唯阿出自一口，美恶源乎一心，忘者知其不殊，执者肝胆楚越，然有为之学，迷执者多，是非美恶之中，喜怒唯阿之内，适为患累之本，绝之所以无忧，此两对略举执学须绝之状也。
　　人之所畏，
　　注：人谓道人也，所畏者，畏不绝学之君也。
　　不可不畏。
　　注：近令色，杀贤人。○疏：即行人所畏，谓生死及诸尘也。○注：必没溺也，前令绝恶，示美恶皆空，恐滞斯文，遂染尘境，故发此句以戒之也。
　　荒兮其未央哉。
　　注：言世俗之人荒乱，欲进学为邪文，未央止也。○疏：河上公本作荒，诸家云：莽莽，是眇莽，叹其久远。央是尽义，嗟其未息。言众生染滞之心，其日固久，执着情笃，未有休时。
　　众人熙熙，
　　注：熙熙，淫放多情欲也。
　　如享太牢，
　　注：如饥思太牢之具，意无足时。
　　如春登台。
　　注：春阴阳交通，万物感动，登台观之，志意淫淫也。○疏：言耽着者众，故云众人，即众生，生之别称也。熙熙，悦乐也。享，燕享也。太牢，牛羊豕也。言众生欣爱声色，情染极深，如饥人享太牢之撰，悦美之甚，又如春日登台，眺望林野，畅适其心。
　　我独怕兮未兆。
　　注：我独怕然安静，未有情欲形兆也。○疏：我，老君自称也。怕，寂也。兆，状也。言圣人虽处尘俗，而心智寂怕，不为前境所牵，故都无攀绿之萌状也。
　　若婴儿之未孩。
　　注：如小儿未能答偶时人也。○御日：言我独怕然安静，於情欲略无形兆，如彼婴儿，未能孩孺也。
　　魁无所归。
　　注：魁然如穷鄙，无所归就也。○御曰：至人无心，运动随物，无所取与，若行者之无所归。○疏：婴儿，赤子也。孩，笑也。魁，宽大也。归，往也。言圣人动不乖寂，处染不染，如彼婴儿，未能孩笑之时，心形俱李，智慧魁敬，器量宏博，譬彼虚舟而无任止也。
　　众人皆有余，
　　注：众人余财以为奢，余智以为诈。
　　我独若遗。
　　注：我独如遗弃似於不足也。○疏：众人滞有，故耽染有余，圣智体空，故遗弃不取也。
　　我愚人之心。
　　注：不与俗人相随，守一不移，如愚
　　人之心也。
　　纯纯兮，
　　注：无所分别也。○疏：纯纯，不杂也。圣智虚白，纯粹精专，如彼愚人心无分别也。
　　俗人昭昭，
　　注：明且达也。
　　我独若昏。
　　注：如暗昧也。○御曰：自韬匿也。○疏：俗之人心灵暗昧，昭然分别，自炫其能，圣智虚通，明如日月，韬光匿耀，故若昏也。
　　俗人察察，
　　注：察察，急疾也。○御曰：立法制也。
　　我独闷闷。
　　注：无所割截也。○疏：察察机速，是分别之心。闷闷宽缓，是无分别之智，但俗心滞有，司察是非，妄生迫遽，圣智体有冥无，体知空幻，恒自闲静也。
　　忽若海。
　　注：我独忽忽如江海之流，莫知其所穷极。○疏：河上本作海。晦者暗也，止，住也。圣智实明，而忽忽如暗欲显，光而不耀，故发此言。虽复同尘，而怛自凝寂，又不住此寂，故无正住止也。
　　飘若无所止。
　　注：我独飘飘若飞扬，无所止，志意在神域也。○御曰：我心寂然绝於俗学，似无所止着也。众人皆有以，注：以，有为也。
　　我独顽似鄙。
　　注：我独无为，似鄙若不逮也。○御曰：顽者无分别，鄙者陋不足，而心实了悟。外若不足，故云似鄙。○疏：众人滞於欲境，未尝休息，虽复取含不同，同有所以，圣人妙体虚假，曾无分别，既不见是，亦不知非，譬彼顽愚，若兹邪鄙。
　　我独异於人，
　　注：我独与人异。○御曰：人有情欲，我无染心。
　　而贵食母。
　　注：食，用也。母，道也。我独贵用於道也。○疏：人皆照察而分别，我独忽晦而忘怀。分别，故爱染於声色，忘怀，故贵用於真道，所以为异也。
　　道德真经注疏卷之二竟
　　#1不：原缺，据河上公本补。
　　道德真经注疏卷之三
　　吴郡征士顾欢述
　　孔德之容，
　　注：孔，大也。有大德之人，无所不容，能受垢浊，处谦卑也。
　　唯道是从。
　　注：唯，独也。大德之人不随世俗所行，独从於道也。○疏：孔，大也，甚也。容，貌也。甚大之德，容貌若何，唯从於道，即是其相。又解：容，包容也。大德妙契，故能动心施为独从於道，出处语默，皆是道场。
　　道之为物，惟怳惟惚。
　　注：道之於万物，独怳惚往来於其所也。○御曰：此明孔德所从之道，不有不无，证用难名，故云怳惚。○疏：言至道之为物也，不有而有，虽有不有，不无而无，虽无不无，有无不定，故言恍惚。所以言物者，欲明道不离物，物不离道，道外无物，物外无道，用即道物，体即物道，亦悟即物道，迷即道物，物道不一不异，而异而一，不一而物而道，一而不一，非道非物，故一不一，而物不二也。○顾曰：欲言定有，而无色无声，言其定无，而有情有信，以其体不可定，故云怳惚。
　　惚怳中有像，
　　注：道虽惚怳无形，其中独为万物设法像也。○御曰：惚，无也。怳，有也。兆见日象。自无而降有，即万物之象也。
　　怳惚中有物，
　　注：道虽怳惚，其中有一，经营主化，因气立质。○疏：中有物，即是神妙，妙物为名也。虽复非无非有，而有不测之物也。中有象，即是气，虽复非象非色，而为色为象，故是气也。言道种种变现，故不物而物，不象而象也。
　　窈冥中有精。
