<!-- { "loadSidebar": true } -->
　　注：哀者慈仁，士卒铃远於轻敌也。○御曰：抗，举也。两国举兵相加也。○疏：若，当也。哀，慈也。抗，举也。言根尘相逼，举眼色等相当也。仍以大慈之心虚鉴前境，则能使两忘物我，清净一切，诸法，皆成胜妙之境也。
　　吾言甚易知，甚易行。
　　注：老子言我所言省而易知，约而易行。○疏：吾言即前章是也，所言非此则易知也。行无行相甚易行也。
　　天下莫能知，莫能行。
　　注：人恶柔弱，好刚强也。○疏：莫，无也，老子言甚易知，甚易行，而天下众生昏迷愚钝，无能知至言虚妙，依教而行之也。
　　言有宗，事有君。
　　注：我所言有宗祖根本，事有君臣上下，世人不知者，非我之无德，心与我返也。○顾曰：宗，本也。君，主也。言虽殊涂，同本虚无，事虽异趋，同主静朴。○蔡曰：言以无言为宗，事以无事为主。○御曰：言者在理，得理而忘言，故言以无言为宗。事者在功，功成而不宰，故事以无事为君。○疏：言，经教也，君，天子也。言教虽广，宗之者重玄，世事虽烦，统之者君主，举此旨要以表 易知也。
　　夫唯无知，是以不我知。
　　注：夫唯世人无知，是我道德之暗昧，不见於外，穷微极妙，故无知也。御曰：夫唯世人无了悟之知，是以不知我无言无事之教也。○疏：不我知，犹不知我也。唯彼众生无知顽钝，故不能知我之至言也。
　　知我者希，则我者贵。
　　注：希，少也。唯达道者乃能知我，故为贵也。○疏：凡情浮浅蒙昧者多，体知圣教甚自希少也。则，法则也。依我经教则而行之，证於圣果所为贵。
　　是以圣人被褐怀玉。
　　注：被褐者薄外，怀玉者厚内。匿宝藏德，不以示於人也。○御曰：被褐者，晦其外。怀玉者，明其内。故知我者希也。○节解曰：谓圣人贵道德而贱其形，衣皮带毛，含一抱元，不贪官爵，内养神明，以精为玉，以气为金，故能变化升入紫官。○顾曰：褐者粗贱之服，玉是精贵之宝。凡庸之人，心实不知，外假明哲，羊质虎皮，是乃德之病。○疏：知於圣言，则於圣教，行解具足，故成圣人。褐是野人之服，玉是珍贵之宝，外迹同尘，被褐也。内心虚静，怀玉也。怀玉也，迸处俗而恒真；被褐也，心虚凝而接物。
　　知不知，上。
　　注：知道言不知，是乃德之上。○疏：圣人妙契重玄，迹不乖本，洞忘虚远，知则无知，至本虚凝，故称为上。故《庄子》云：孰知子之不知耶，吾恶乎知之也。
　　不知知，病。
　　注：不知道而言知，是乃德之病。○节解曰：谓不明於道，但明於俗，不知食气而知食味，故病也。○疏：自本降迹，无知而知，涉事救苦，故称为病。
　　夫唯病病，是以不病。
　　注：夫唯能病苦众人有此强知之病，是乃不自病也。○疏：圣人无知识之疵，而凡庸有分别之病，为病众生之病，所以同凡说法演教，志存救溺，既而不病而病，病而不病，故云不病也。
　　是以圣人不病，以其病病，是以不病。
　　注：圣人无此强知之病者，以其常苦众人有此病，以悲人也，故不自病。夫圣人怀通达之智，托於不知者，欲使天下质朴忠正，各守纯性。小人不知道意，而妄行强知之事，以自显着，内伤精神，减寿消年。○顾曰：凡庸之人妄执强知之病，以自分别，往而不返，良可叹息。其唯圣人真知妙本，洞遣言教，独能以其慈仁，哀悯众生强知之病，盖以其自无病也。○疏：圣人能虚寂两忘，境智双遣，玄鉴洞照，御气乘云，本迹虚夷，有何病累。
　　道德真经注疏卷之七竟
　　道德真经注疏卷之八
　　吴郡征士顾欢述
　　民不畏威，则大威至。
　　注：威，害也。人不畏小害则大害至，大害谓死亡也。畏之者，当保精养神，顺地承天也。○疏：威谓威刑，即诸经戒科目是也。大威即三涂恶趣，北都罗酆之刑法也。言凡夫不惮经戒，妄造诸恶者，则风刀大刑必将至也。
　　无狭其所居，
　　注：谓心居神，常当宽柔，不当急狭也。○节解曰谓无狭，健在俗间，深山广泽，可养性也。○御曰：无狭者，除情去欲，使虚室生白也。
　　无厌其所生。
　　注：人所以生者，以有精神，精神托於空虚，喜於清净，若饮食不节，忽道念色，邪辟满腹，为伐命散神也。○节解曰：谓厌生死者，故行一爱气，惜精为生之宝。○御曰：身所生者，神也。无厌者，少私寡欲，使不劳倦也。卢曰：所生谓神也，心静而神安，心躁而神去。○疏：厌，舍也。狭，局也。居，安处也。所生，心也。言修行道人，必须处心无系，不得域情狭劣，厌离所生，何者？夫身虽虚幻，而是受道之器，不用耽爱，亦不可厌憎，故耽爱则滞於有为，厌憎则溺於空见，不耽不染，处中而忘中，是真学道者也。
　　夫唯不厌，是以不厌。
　　注：夫唯独不厌精神之人，洗心垢浊，淡泊无欲，即精神居之不厌也。○疏：唯彼所修之境，非空非有，故能修之。智亦不爱不憎，境智相符，是以不厌也。
　　是以圣人自知，
　　注：自知己之得失。
　　不自见；
　　注：不自显见德美於外，藏之於内。○疏：智符道境，了达真源，故自知也。四大假合，坐忘堕体，故不自见。
　　自爱，
　　注：自爱其身，以保精气。
　　不自贵。
　　注：不自高贵，荣名於世。○疏：保养真性，不轻染，故自爱也。谦卑静退，先物后己，不自贵也。
　　故去彼取此。
　　注：去彼自见自贵，取此自知自爱。○疏：去彼自见自贵，取此自知自爱，欲示物鉴戒，故寄去取而为言也。
　　勇於敢则杀，
　　注：勇敢有为，则杀身矣。○节解曰：谓贪为交接阴阳，欲得快心，生往死还，此日勇也。轻道慢神，则致身夭，此日敢也。二者皆自杀也。
　　勇於不敢则活。
　　注：勇於不敢有为，则活其身也。○疏：勇，猛进也。敢，果次也。杀灭，死也。活，长生也。言进心果次，贪於世事，则死灭，若进心虚淡不敢贪染，即长生也。
　　此两者，
　　注：谓敢与不敢也。
　　或利或害。
　　注：活身为利，杀身为害。○疏：或，不定也。两谓敢与不敢也。言进心不敢则长生，故利。进身责染则归於死灭，故害也。
　　天之所恶，
　　注：恶有为也。
　　孰知其故？
　　注：谁能知天意天，故不敢犯也。○疏：天然之理，福善祸淫，推穷报应，莫知其宰。
　　是以圣人犹难之。
　　注：言圣人之明德，犹难於勇敢，况无圣人之德而敢行之乎。○节解曰：谓天常恶其勇敢，爱其怯弱，含生爱气，谁知天意也。
　　天之道，不争而善胜，
　　注：天不与人争贵贱，而人自畏之。○节解曰：天道贵和也。○疏：自然之道，但不与物争而谦退卑己者，必获胜善报也。
　　不言而善应，
　　注：天不言，而万物自动以应时也。○御曰：天何言哉？福善祸淫，曾无差忒，故云善应。○疏：祸福之报，其犹影响，不待言辞而善恶必应。
　　不召而自来，
　　注：天不呼召万物，万物皆负阴而向阳也。○御曰：天道不召万物使从己，然物不能违，自来顺天命尔。○疏：善恶报应，随其行业，不待呼召而必自来。
　　禅然而善谋。
　　注：谭然，宽大也，天道虽宽博，善谋虑人事，修善行恶，各蒙其报。○疏：谋，计数也。言幽途之理，无劳言说，而善能计算功过，毫分无失也。
　　天网恢恢，疏而不失。
　　注：天所罗网，恢恢甚大，虽则疏远，若司察人善恶，无有所失。○疏：恢恢，宽大也。网，宪法也。言天尊自然之网，甚自宽大疏远，而业无大小，功过酬报，无差失也。○孙曰：所谓不言而善应者，天道不言而善自应也。明夫善应者，不在多言也。○卢曰：寂寞无声，故曰不言有感则报，故曰善应。
　　民常不畏死，
　　注：治国者刑罚深酷，民不聊生，故不畏死也。治身者，嗜欲伤神，贪财杀身，而民不知畏也。
　　奈何以死惧之？
　　注：人君不宽其刑罚，教人去其情欲，奈何设刑法，以死惧之乎。○疏：此斥凡情迷执深重，贪逐前境，不惮死生，虽复经戒严明，曾无恐惧，故发奈何之叹，深哀痛之。○节解曰：谓人不求生快意於情欲，闻善不修，知恶不改，何识益乎。
　　若使民常畏死，
　　注：当除己之所残克，而教人去其利欲之心也。
　　而为奇者，吾得执而杀之，孰敢矣？
　　注：以道教化，而民不从，反为奇巧诈伪，乃应王法执而杀之，孰敢有犯者。老子伤时主不先道德化之而先刑罚也。○御曰：若使世人皆从清净之化，不敢溺情纵欲，常畏於死，而独为奇诈者，假令吾势得执杀此奇诈之人，孰敢即杀？故下文云。○疏：贪欲之心，日生奇诈，坚执颠倒，遂以为常者，冥司捕获，执而杀之，风刀考楚，经文明证，若有性识之夫，谁复造罪耶。
　　常有司杀者杀。
　　注：司杀者，天居高临下，司察人之过，天网恢恢，疏而不失者是也。○御曰：如此奇诈之人，天网不失，是常有天之司杀者杀之。○节解曰：谓口也，在口左为司阴，口右为司杀，人有阴过，则司阴白之於上天，考人魂魄，人有恶言，则司杀白之於司命，司命记之，罪满则杀之也。○疏：此刑网自有宰牧，即三官九署，百二十曹，北都罗酆，泉曲之府，八难五苦，各有司存。
　　夫代司杀者，是谓代大匠断。
　　注：天道至明，司察有常，犹春生夏长，秋成冬藏，斗柄运移，以节度行之，人君欲代杀之，是犹拙夫代大匠断木，乃劳而无功也。○节解曰：谓天道赏善罚恶，治人之身，若大匠作器，善者则成，恶者则败也。
　　夫代大匠斲，希有不伤其手乎。
　　注：人君行刑罚，犹拙夫代大匠斲木也，方圆不得其理，还自伤其手。代天杀者，失其纪纲，不得其纪纲，则反受其殃也。○御曰：人君任刑，代彼司杀，岂唯残害百姓，抑亦自丧天和。○疏：众生造业，各招其报，刑罚苦楚，自有冥司。无识之人，师心专辄，强代冥司而行诛戮者，何异庸拙之士运斤。夫拙士运斤，工非其任，岂唯所作不成，抑亦反伤其手，强代司杀，其义亦然，非徒滥职，翻获其衅也。○节解曰：谓人治身各有优劣，若工匠斯器而有巧拙，巧者则器成形，拙者则少不自害也。
　　民之饥，以其上食税之多，
