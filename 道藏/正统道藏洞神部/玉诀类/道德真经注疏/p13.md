<!-- { "loadSidebar": true } -->
　　注：取，治也。治天下常当以无事，不当烦劳也。○疏：取，摄化也。言摄取宇内苍生，令其归善者，常以无为无事而化之也。虽复应物施为，而心未常有事，此即动而寂也。故《庄子》云：孰弊弊焉，以物为事乎。
　　及其有事，不足以取天下。
　　注：及其好有事，则政教烦民不安，故不足以治天下也。○疏：其心未虚忘，以事为事而有事者，斯事异无事，无事异事，动异於寂，寂乖於动，如此之人，不足以摄化天下也。
　　圣人无心，
　　注：圣人不重改更，贵因循，若似无心也。
　　以百姓心为心。
　　注：百姓心之所便，因而从之。○疏：体道洞忘，虚怀绝虑，与死灰均
　　其寂泊，故无心也。百姓，众生也。然圣人无心，有感斯应，应随物感，
　　故以百姓心为心，心既无心，心应亦不应。○节解曰：谓知道行气以神
　　为心，则流布百节，百节百神百名共於形中，故日以百姓心为心也。
　　善者吾善之，
　　注：百姓为善，圣人因而善之。
　　不善者吾亦善之，
　　注：百姓虽有不善者，圣人化之使为善也。○疏：善者谓无欲修学之士也，不善者谓有为滞境之人。普以平等胜教化之，令其得善，此则以百姓心为心之善也。
　　德善矣。
　　注：圣人德化，百姓为善矣。○节解曰：谓行一养神，神和形柔，邪去正存，骨坚随真，故日得善矣。
　　信者吾信之，
　　注：百姓为信，圣人因而信之。
　　不信者吾亦信之，
　　注：百姓为不信，圣人化之使信也。
　　德信矣。
　　注：圣人德化，百姓为信矣。○御曰：欲善信者，吾因而善信之。不信者，吾亦以善信教之，令百姓感吾德而善信之也。○疏：信谓闻经戒爱乐，不信谓不乐道文，圣人以空行慈悲，平等救度，不问信与不信，皆令得益，而普发信心。故真迹紫微夫人曰：信者得失之关键。又经云：信者学道之枢机也。一问日：圣人无心，有感必应，不感不应者，则信者方教，不信者不教，而令信与不信，一种教之，亦应感与不感，一种皆应。答曰：应有通有别，如治在玄都玉京，而恒救三界，此则通应善信是也。至如胡人有感紫炁西浮，授尹真人道德之文，此则别应。若别应则待别感，通应则寻常慈照，故上经云：常善救人而无弃人也。○节解曰：谓人信一也，一亦信人，人不信一，一由人生，故道常得其信也。
　　圣人在天下怵怵，
　　注：圣人在天下，常怵怵恐惧，富贵不敢骄奢。○疏：怵怵，动惧之貌也，言无心赴感。圣人其在天下也，恒布大慈，护救苍生，恐其没溺，故怵怵而动惧也。
　　为天下浑其心，
　　注：圣人为天下百姓混浊其心，若愚暗不通也。○疏：浑沌，无分别也。言凡夫感情滞境，妄生去取，圣人欲浑沌其心，令无分别，勤惧之义，即斯谓也。
　　百姓皆注其耳目，
　　注：注，用也。百姓皆用其耳目，为圣人视听。○疏：河上作注，诸本作淫。淫者染滞也，颠倒之徒，迷没世境，纵恣耳目，滞着声色，既而漂浪长流，愆非日积，圣人愍其困苦，故显其病。六根之中，遍举两者，欲明此二患最深。故《西升经》云：耳目声色为子留愆，然举一根，诸根可悉，为文备故也。
　　圣人皆孩之。
　　注：圣人爱念百姓，如育赤子，长养之而不责望其报。○疏：众生妄淫耳目，沦没爱河，圣人勤惧慈救，义同赤子，哀其无识，故如婴儿之可愍。
　　出生入死。
　　注：出生，谓情欲出於五内，魂定魄静，故生也。入死，谓情欲入於胸臆，精神劳惑，故死也。○御曰：了悟则出生，迷执则入死。○疏：出生者，超凌三界，出离死生。入死者，沈沦三涂，没溺生死，若解生死义者，从无出有，以释生为生，自有还无，以释灭为死。
　　生之徒十有三，死之徒十有三。
　　注：言生死之类，各有十三，谓九窍四关也。其生也，目不妄视，耳不妄听，鼻不妄嗅，口不妄言，舌不妄味，手不妄持，足不妄行，精不妄施，其死也反是。○疏：徒，类也。言九窍四关，凡圣俱有，圣人忘之，故出三界。凡夫执着，故入六道。入六道则死之徒，出三界则生之徒。
　　人之生，动之死地亦十有三。
　　注：人欲求生动作，反之十三死地也。○疏：凡人之生动即适死地者，盖为执此十三，滞於前境故也。
　　夫何故？
　　注：问之何故，动之死地也。○疏：假设疑问，以生后答。
　　以其生生之厚。
　　注：所以动之死地者，以其求生活之事太厚，违道件天，妄行失纪也。○疏：言人不能体道忘生，而执生为有，多积物产，厚资此生而营生过当，故动之死地，此一句答前问意也。
　　盖闻善摄生者，
　　注：摄，养也。○疏：盖不尽问之辞，犹窃闻也。摄，卫也，养也。言善摄卫养生之人，淡泊虚夷，不染尘境，摄卫之美，自显下文。
　　陆行不遇兕虎，
　　注：自然远避，害不干也。○疏：陆，平地也。兕，毒兽，一角，形如野牛，青色。言善摄生之人，不为毒兽所触。内解者言，平居安静，不为烦恼所加也。
　　入军不被甲兵。
　　注：不好战以杀也。○疏：言摄生之人，不入行阵，亦不为干戈所害。内解者，纵入尘境，亦不为色等所伤。
　　兕无所投其角，虎无所措其爪，兵无所容其刃。
　　注：养生之人，兕虎无由伤，兵刃无由加也。○御曰：善摄理生之人，心照清净，无贪取之意，故外物不可加害。○疏：诸本言驻。驻，立也，措，安也，兕遇物即触，喻痴人也。虎性躁暴，喻啧也。兵刃锐利，能伤於人，喻食也。言善摄生者，妙体真空，故虽处世问，而不为三毒所害也。
　　夫何故？
　　注：问虎兕兵甲何故不害之也。○疏：假设疑问有何事，故得政如此。
　　以其无死地。
　　注：以其不犯上十三之死地也，言神明营护之，此物自然不敢害也。○御曰：以其顺化无私，不以死为死，则物不得害其生，故云无死地也。○疏：夫见有身者，故以身为死地也。今善摄生之人，忘於身相，即身无身，故无地之可死也。既无死地，三毒何所加乎。○节解曰：谓圣人怀精神守一，行气握固胎息，故使此物不害之。道处其心，真气俱存，故无刑杀之地也。
　　道生之，
　　注：道生万物。
　　德畜之。
　　注：德，一也，一生布炁而畜养之也。○御曰：物得以生，养万类也。○疏：至道虚玄，通生万物，上德慈救，畜养群生也，故云道生德畜也。
　　物形之，
　　注：一为万物设形象。
　　势成之。
　　注：亦云势成之，一为万物作寒暑炁势以成之。○疏：陶莹心灵，令行业淳熟而成就也。
　　是以万物莫不尊道而贵德。
　　注：道德所为，无不尽惊动而尊敬之也。○御曰：万物皆由道德以生畜，故尊贵之。○疏：道德生育，具如前旨，苍生荷赖，日用不知，是以劝示令崇尚也。
　　道尊德贵，夫莫之爵而常自然。
　　注：道一不命召万物而常自然，应之如影响也。○御曰：言道德之尊贵，非假爵命，但生成之功，被物而常，自然贵也。○疏：世上尊荣，必须品秩，所以非久。而道德尊贵，无关爵命，故常自然。
　　故道生之、畜之、长之、育之、成之、熟之、养之、覆之。
　　注：言道之於万物，非但生之而已，乃复长养成熟覆育，全其性命。人君治国治身，亦当如此。○疏：重迭前文，以生后句。而举道不言德者，明德不异道，而文略故也。《西升经》云：道德浑沌，玄妙同也。长之者，谓增其善芽。育之者，谓进其功行也。成熟者，谓以无上妙法，莹饰物心，令其道果成就，德业淳熟，此犹迭前语，来生后文也。养覆者，养谓酬其果报，覆谓鹰以大慈也。已上四双，明利物之德，以下三德，明能遣其功也。
　　生而不有，
　　注：道生万物，不有所取，以为利用。○疏：虽复能生万物，实无物之可生，刍狗其情，故即生而不有，有即有而不有，生亦生而不生，此遣道生之也。
　　为而不侍，
　　注：道所施为，不恃望其报。○疏：既生成万物，不有其生，施为法教，於何可恃，此遣德畜之也。
　　长而不宰，
　　注：道长养万物，不宰割以为利用也。○疏：长养苍生，功伴造化，而能所俱幻，谁其宰乎，此遣长之等四双也。
　　是谓玄德。
　　注：道之所行，恩德玄暗，不可得见也。○疏：是则指於上句，谓则言及下文。玄者深远之名，德以证护为义，指前体道之士，利物忘功，以法目人，可谓玄德。○车曰：道为阳极，阳即天也。天以运动，所以生万物。德为阴极，阴即地也，地以包含，所以畜万物。受炁日生，养形曰畜，所云一切万物之形势。成之者，因其业势而成就之。业势应合为人，即为作人形而成就之。○蔡曰：为诸众生作四时之势，成就万物，此说在前。
　　天下有始，
　　注：始有道也。
　　以为天下母。
　　注：道为天下万物母也。○御曰：始者冲和之妙黑也，言此妙炁生成万物，有茂养之德，故可以为天下母也。○疏：始道本母，道述也，夫玄道妙本，大智慧源，超绝名言，离诸色象，天下万物，皆从此生。今抗言者，欲令行人识根知本，故经云：万物始也。以为母者，言从本降迹，导引苍生，长之育之，如母爱子，故上经云：有名万物母。○蔡曰：始，本也。言一切众生，沈沦五欲，不知根本，随流逐末漂浪生死。故老君举本示之，明天下有清虚炁为道德，为汝根本，且始则无先，母则有功，取其生物，故称始也。育之功，遂称母也。
　　既知其母，又知其子；
　　注：子，一也。既知得道，以当复知一也。○御曰：万物既得冲炁茂养，以知其身，即是冲炁之子也。○疏：夫本能生迹，母能生物，既知道是我母，即知我是道子，从道而生故也。经曰：虚无自然，是真父母。
　　既知其子，复守其母，
　　注：以知其一，当复守道，反无为也。○蔡曰：既知己是道子，从而得生，则须守清静无为，复归其母，便与道同也。
　　役身不殆。
　　注：不危殆也。○御曰：既知身是冲炁之子，当守此冲和妙炁，不令离散，则终没其身无危殆也。○疏：既知我是道子，应须归复守其母也。但能归根守母，守道会真，迹虽有没有存，而本无危无殆。何者，夫道能生物，道即是本。物从道生，物即是末。而末能摄本，所以须归其母。母能生子，所以须守其母。守母则久视长生，归本则投身不殆，故劝之也。《西升经》云：常能养母，乃能长久。
　　塞其兑，
　　注：兑，目也。使目不妄视。
　　闭其门，
