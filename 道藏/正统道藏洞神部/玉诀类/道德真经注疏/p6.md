<!-- { "loadSidebar": true } -->
　　注：道虽窈冥无形，其中有精，实神明相薄，阴阳交会以立形神也。○节解曰：谓脑中元气化为精也。○御曰：惚怳有无，窈冥不测，生成之用，精妙甚存。○疏：窈冥，深远也。有精，智也。言道虽窈冥怳惚，而甚有精灵，智照无方，神功不测也。
　　其精甚真，
　　注：言道精气神妙甚真，非有饰也。○疏：言真精无杂，实非虚假，於三一之中，偏重举精者，欲明精是气色神用之本也。○顾曰：言至道之精灵，至真无假。
　　其中有信。
　　注：道匿功藏名，其信在中也。○节解曰：谓精也。精不化，血不藏，则为真人。一行形中，其中有信。○疏：言道无心，有感斯应，信若四时，必无差爽。
　　自古及今，其名不去，
　　注：自，从也。从古至今，道常在不去也。○节解曰：名者谓道也，圣人不死，其名常存。○疏：时乃有古有今，而道竟无来无去，既名不去，足显不来，文略故也。
　　以阅众甫。
　　注：阅，禀也。甫，始也。言道能禀与，万物始生，从道受气也。○疏：阅，览也。甫，始也。至道虽复无来无去，亦而去而来，故能览察古今，应夫终始也。
　　吾何以知众甫之然哉？
　　注：我何以知万物从道受气。
　　以此。
　　注：此，今也，以今万物皆得道精气而生，人动作起居，非道不然也。○疏：假设问也。老君云我何以知终始之事乎，只用此真精纯信之道，悦惚窈冥之法，故知之也。
　　曲则全，
　　注：曲己从众，不自专则全也。○疏：屈曲随顺，不件物情，柔弱谦和，全我生道，故《庄子》云：吾行邮曲，无伤吾足，此一句忘违顺也。
　　枉则直，
　　注：枉，屈也。屈己而伸人，久久自得直也。○疏：枉，滥也。体知枉滥不二故能受於毁谤而不伸其怨枉翻获正真也。此一句忘毁誉。
　　洼则盈，
　　注：地洼下，水流之，人谦下，德归之。
　　弊则新，
　　注：自受弊薄，后己先人，天下敬之，久久自新。○疏：洼，下也．谦卑逊让，退己处下，不与物竞，故德行盈满也。此一句忘高弊辱也。能处鄙恶弊辱，而不贪荣宠，即其德日新，此又忘荣辱也。
　　少则得，
　　注：自取少则得多。天道佑谦，神明托虚。
　　多则惑。
　　注：财多者惑於守身，学多者惑於所闻。○节解曰谓俗人多思念，多所欲，行无可信，故惑也○疏：少者谓前曲全等行，不见高下，处一中也。多谓滞於违顺等法，不离二偏也。体一中则得，滞二偏故惑也。
　　是以圣人抱一为天下式。
　　注：抱，守也。式，法也。圣人守一乃知万事，故能为天下法式也。○节解曰：谓念一行道，守身中也。○疏：是以，仍上辞也。抱，守持也。式，法则也。言圣人持此一中之道，轨辙群生，故为天下修学之楷模也。
　　不自见故明，
　　注：圣人不以其视千里之外，乃因天下之目以视之，故能明达也。○疏：物我皆空，不见有我身相，故智慧明照也。
　　不自是故彰，
　　注：圣人不自以为是而非人，故能彰显於世也。○疏：自他平等，不是己而非物，故其德行显着。
　　不自伐故有功，
　　注：伐，取也。圣人德化流行，不自取其美，故有功於天下也。○疏：虽复亭毒群生，而自狗百姓，推功於物，故有大功也。
　　不自矜故长。
　　注：矜，大也。圣人不自贵大，故能长久不危也。○疏：只为推功於物，不自矜夸，故德行长远也。
　　夫唯不争，故天下莫能与之争。
　　注：此言天下贤与不肖，无能与不争者争也。○疏：此则叹美四德之人，妙达违顺，谦以自牧，不与物争，故天下群品无能与不争者争也。
　　古之所谓曲则全者，岂虚言哉。
　　注：传古言曲从则全身，此言非虚妄也。○疏：昔人所谓屈曲柔顺以全其道，此语有实，果非虚言，但能依教修行，不与物争，则大成全德，物归於己也。
　　故诚全而归之。
　　注：诚，实也。能行曲从者，实全其肌体，归之於父母，无有伤害也。
　　希言自然。
　　注：希言，谓爱言也。爱言者，自然之道也。○疏：希，简少也。希言，忘言也。自然者，重玄之极。道欲明至道绝言，言即乖理，唯当忘言遣教，适可契会虚玄。○顾曰希，少也。人能爱气少言，则行合自然。○王曰：希言静默则合自然之道。
　　飘风不终朝，骤雨不终日。
　　注：飘风，疾风也。骤雨，暴雨也。言疾不能长，暴不能久也。○疏：飘疾之风，骤暴之雨，曾不崇朝，何能竟日。譬滞言之士，执教生迷，妄为躁行，以求速报，既志理不久不长，故取譬飘风，方之骤雨。日是朝之总，朝是日之别，别则譬念念之新，总则喻百年之寿，通是无常也。○王曰：山泽相通，为於飘风，阴气喷击，作於骤雨。阴阳失节，则惊风骤雨。人失中和，则为暴疾。残身丧实，不可常行。惊暴非恒，自然难久，故日不终朝也。○蔡曰：夫天以阳气下降，散而为风，地以阴气上腾，蒸而为雨。○顾曰：天健地顺，神气独绝，为此暴疾，犹不能竟日终朝，何况凡夫朝生夕死，多言害物，其可久乎。○卢曰：形之大者，莫过乎天地。气之广者，莫极乎阴阳。阴阳相击，天地交错，风惊雨骤，犹不能久，而况人之细小，处天地之间，为於多言，速灭可知。
　　孰为此者？天地也。
　　注：孰，谁也，谁为此飘风暴雨者乎，天地所为也。
　　天地尚不能久，
　　注：不能终於朝暮。
　　而况於人乎。
　　注：天地至神，合为飘风暴雨，尚不能终朝至暮，何况於人，欲为暴卒乎。○疏：孰，谁也。此假问谁为此风雨，答云：是天地二仪生化，有大神力，飘风骤雨尚不能久，况凡夫而为躁行，其可久乎。
　　故从事於道者，
　　注：从，为也，人为事当如道安静，不当如飘风暴雨也。○御曰：故从事於道之人，当不执滞言教。
　　道者同於道。
　　注：道者谓好道之人也，同於道者，所为与道同也。○御曰体道者悟道忘言，即同於道也。○疏：从道，随顺也。事，世物也。言至德之人，即事即理，即道即物，故随顺世事，恒自虚通，此犹是孔德唯道是从之义。○蔡曰：若举事皆从於道，道则得之，则同道之用也。○王曰：顺教反俗，所为从於道，兼忘众累，与空虚合体，谓之同道，道则应之。
　　道得之。
　　注：只为即事即理，所以境智两冥，能使相会。○疏：道得之，犹得道也。
　　同於德者，德亦得之。
　　注：德谓好德之人也。同於德者，所为与德同也。○疏：道既是常道，德即是上德，体教忘言，为行同於上德，上德亦自然符应而相会也。道是德之体，德是道之用，就体言道，就用言德，故有二文也。
　　失者同於失。
　　注：失谓任己而失人也。同於失者，所为与失同也。
　　同於道者，道亦乐得之。
　　注：与道同者，道亦乐得之。○疏：有为躁竞，执教生迷，既而为行同於失理之人，所以不能虚心冥会。而言道失者，犹失道也。故《西升经》云：宿世不学问，今复与失邻。
　　同於德者，德亦乐得之。
　　注：与德同者，德亦乐得之。
　　同於失者，失亦乐失之。
　　注：与失同者，失亦乐失之。
　　信不足，
　　注：君信不足於下，下则应之以不信。
　　有不信。
　　注：此言物类相归，同声相应，同气相求，云从龙，风从虎，水流湿，火就燥，自然之数也。○御曰：执言滞教，不能悟了，是於信不足也。自同於失，失亦乐求，是有不信。○疏：不能忘言，而执言求理，虽名信道，於理未足，所以执言滞教，未达真源，故於重玄之境，有不信之心也。
　　跂者不立，
　　注：跂，进也。谓贪权慕名，进取功荣，则不可久立身行道。
　　跨者不行。
　　注：自以为贵而跨於人，众共弊之，使不得行也。
　　自见者不明，
　　注：人自见其形容以为好，自见其行以为应道，殊不知其形丑，操行之鄙也。○御曰：露才扬己，动而见尤，故不明也。○疏：不能忘我故也。
　　自是者不彰，. 
　　注：自以为是而非人，众共弊之，使不得彰明也。○疏：物共弊之，故其德不显也。
　　自伐者无功，
　　注：所为辄自伐取其功美，即失有功於人。○疏：凡有所为，辄自伐取其功，物皆不与，故无功绩。
　　自矜者不长。
　　注：好自矜大者，不可以久长。○疏：矜夸自高，骄慢凌物，此乃愚短，其德岂长。
　　其於道日余食赘行。
　　注：养，贪也。使此自矜伐之人在治国之道，日赋敛余禄食以为贪行也。○疏：余食，残食也。赘，附生之肉也。《庄子》云：附赘悬疣也。言矜夸自是之人，其在道行也，犹如残食赘病，其可厌贱也。
　　物或恶之，
　　注：此人在位，动欲伤害，故物无不畏恶之。○疏：赘是无用之肉，夸是无用之行，世间人物感恶见之，故怀道之士岂处心於夸企之行乎。
　　故有道者不处。
　　注：言有道之人，不居其国也。
　　有物混成，先天地生。
　　注：谓道也，道无形混沌而成万物乃在天地之前也。○疏：有物者，道也。道非有而有，非物而物，混沌不分，而能生成庶品，亦明不混而混，虽混而成，故《庄子》云：神鬼神帝，生天生地，又云：在天地之先而不为老。
　　寂兮寥兮，独立不改，
　　注：寂者无音声，寥者空无形。独立者，无匹双。不改者，化有常也。○疏：寂无声，寥无形。独立，无待对也。不改，无迁变也。言道体窈冥，形声斯绝，既无因待，亦不改变。此乃独独非待独也。
　　周行不殆，
　　注：道遍行天地，无所不入，在阳不焦，托阴不腐，无不贯穿，不危不殆也。○节解曰：谓圣人行一於身，周流四支百节九窍百豚之中，故日周行不殆也。
　　可以为天下母。
　　注：道养育万物，精气亦如母之养子。○节解曰：谓守道含一为天下母。○疏：道无不在，名日周行。所在皆通，故无危殆也。开化阴阳，安立天地，亭毒群品，子育含灵，生之畜之，故可为母。
　　吾不知其名，字之曰道。
　　注：我不见道之形容，不知当何以名之，见万物皆从道所生，故字之日道。○疏：道本不可以智知，道名即初章云无名天地始也。取其通生之德，故字日道。
　　强为之名日大。
　　注：不知其名，强名曰大。大者，高而无上，罗而无外，无不包容，故日大也。○疏：体无涯际，故名为大。不大为大，故称为强。夫名以召体，字以表德，道即是用，大即是体，故名大而字道也。人皆先名后字，今乃先字后名者，欲表道与俗反也。
　　大曰逝，
