<!-- { "loadSidebar": true } -->
　　注：虽有美璧先驷马而至，故不如坐进此道也。○疏：拱璧，抱璧也。谓圆全大璧也。驷马，一乘车也。古者召士，必先斋拱璧，后遣驷马之车，言纵有高盖全璧，富贵荣华，亦不如无为坐忘，修进此道，何者？夫修道可以长生，富贵适为大患，故广成子云：人生处世，如云翔空，氛蔼俄尔，以此格量，不如远矣。○顾曰：皎洁修名，谓之尊行，自尊於行者，可以加胜於人，殊非至也。○孙曰：美言可以夺众货之价，尊行可以加众人之上，夫道之出言，淡乎无味，圣人处无为之事，行不言之教，岂华词以悦百姓之耳，饰行以耀万物之目哉。
　　古之所以贵此道者何？不日求以得，
　　注：古之所以贵此道者，不日日远行求索，近得之於身也。○顾曰：无假远索，日日求之，但行积於身，得之於心，玄悟在我也。
　　有罪以免耶？
　　注：有罪谓遭乱世暗君，妄行刑诛，修道可以解怨，免於众邪也。鸠摩罗什等曰：回向善道，以免诸恶。
　　故为天下贵。
　　注：道德洞达，无不覆济，全身治国，恬然无为，故可为天下贵也。○御曰：道在悟不在求，不如财帛，可日日求而得之，故云不日求以得。既悟自无罪累，岂待有罪方求免耶？故可为天下贵也。○疏：言曩昔圣人所以珍贵此道者，何耶？只为不经一日，求之则得，此言悟者目击道存，迷者累劫不会，假使无始以来，生死罪谴，一得还源，可以顿免，有此神力，不可思议，故为天下人问之所尊贵也。
　　为无为，
　　注：因循而成，故无所造作。○疏：妙契心源，不失真照，照达有为，即无为是也。故无为即为，为即无为也。○节解曰：谓为一者不为身也。
　　事无事，
　　注：不预设备，除烦省事也。○疏：事者色声物境，一切诸事也。妙体真空，照不乖寂，虽涉事而无事也。○节解曰：谓事一者不事人也。
　　味无味。
　　注：深思远虑，味道之意也。○疏：味者染着之谓也，根尘两空，色味双寂，虽复取味而无滞也。
　　大小多少，
　　注：徕其戒令也。欲大反小，欲多反少，自然之道也。
　　报怨以德。
　　注：行善修道，绝祸於未生也。○御曰：於为无为，於事无事，於味无味者，假令大之与小，多之与少，既不越分，则无与为怨。若逐境生心，违分伤性，则无大无小，皆为怨怼。今既守分全和，是故能报怨以德也。○疏：怨，怼也。报，偿也。言无始以来，大小之罪，多少之业，今欲喊除顿偿使了者，必须用前为、事、味等三种德心观之，则三世皆空，万法虚静，物我冥一，何恋之有，故前章云：有罪以免耶，斯之谓也。
　　图难於易，
　　注：欲图难事，当於易时未及成也。○疏：图，谋度也。难，罪报也。易，初心也。言欲谋度遣却恶道之难者，必须观察初心，既无作则无报也。
　　为大於细。
　　注：欲为大事，必作於小，祸乱从小来也。○御曰：肆情纵欲者，於为无不难，於事无不大，今欲图度其难，营为其大，当须与性未散而分未越，则是於其易细也。○疏：细，小也，为巨衅者，本乎微小，此明欲灭恶果，先须遣因。
　　天下难事，必作於易。天下大事，必作於细。
　　注：明上文所预图。
　　是以圣人终不为大，
　　注：处谦虚也。○疏：作，起也。夫天下艰难罪报，必起自易心，言一念初心，造业甚易也，故重考大殃，必起於小，从微至着，渐成巨衅，所以欲除恶报，先制初心。
　　故能成其大。
　　注：天下共归之也。
　　夫轻诺必寡信，
　　注：不重言也。○节解曰：谓人轻诺者，失自矜之实也。○疏：此起喻也，诺，然许也。寡，少也。夫轻易许诺於人者，必少信实，后则贻於寡信之责。
　　多易必多难。
　　注：不慎患也。○御曰：轻诺许人，必寡於信，动作於易，后必多难。○疏：此合喻也。夫轻易许诺，则致寡信之责，亦犹轻易为罪，必招八难之重殃，故修道之士，应须凝重，不可轻率也。
　　是以圣人犹难之，
　　注：圣人动作举事，犹进退重难之，欲塞其源也。
　　故终无难。
　　注：圣人终身无患难之事，由避害深也。○疏：犹，尚也。体道圣人实无难易，而尚难而不为，故无艰难之责，况在凡俗而纵情乎。此举圣戒凡也。故郭注《庄子》云：圣人虽入火不热，而未曾蹈火，又云：远火非逃热，即斯义也。
　　其安易持，
　　注：治身治国，安静者易守持也。○疏：安，静也，持，守也。言圣人灵府寂泊，未起攀绿，如此之时，甚易修守也。
　　其未兆易谋。
　　注：情欲祸患，未有形兆之时，易谋止也。○疏：兆，状也。谋，图也。其次虽起心绿取，而於境未有形状，即宜摄心归静，於业未成，故易谋虑也。
　　其脆易破，
　　注：祸乱未动於朝夕，情欲未见於形色，如脆弱易破除也。
　　其微易散。
　　注：其事未彰着，微小易散去也。○疏：脆，虚软也。犹如果瓜结实未坚，虚脆易破，初心起染，亦复如是，结业微浅，故易除也。
　　为之於未有，
　　注：欲有所为，当於未有萌芽之时，塞其端也。一疏：为，学也，言圣人修守常在，未有绿染之时，此解其安易持也。
　　治之於未乱。
　　注：治身治国，於未乱之时，当预闭其门也。○疏：乱者，谓结业以成，为业所牵，精神昏乱也。今萌心虽起染，於境未见，当尔之时，易为洽理，此解其未兆易谋也。
　　合抱之木，生於毫末；
　　注：从小成大也。○疏：夫百围之木，生於毫微，喻三涂重衅，原乎一念，而以木为喻者，言木从小至大，遂能荫蔽日光，譬染心从微至着，亦能覆盖真性，若推此树，起自虚无，即空而至，树亦非有，四尘所成故也。烦恼为义，起自虚无，即空而言，亦非有也。
　　九层之台，起於累土；
　　注：从卑立高也。○疏：层，犹级也。言九级之台，起於一篑之土，喻九夜之祸，起乎一念染心，助诸学者，深宜戒慎。
　　千里之行，始於足下。
　　注：从近至远。○疏：河上本作千里，此言百仞。且七尺日仞，夫陆百仞之高岑，发自初步。履八门之苦难，起自染心。前况方造未息。
　　为者败之，
　　注：有为於事，废於自然，有为於义，废於慈仁，有为於色，废於精神也。
　　执者失之。
　　注：执利遇息，执敌失身，坚持不得，推让反还也。○御曰：凡情迷执，不能忘遣，动成执着，执者求得，理必失之。○疏：至道虚空，无为无执，凡情颠倒，有执有为，为即危亡，故言败之，执乖实当，故言失之。
　　是以圣人无为，故无败；
　　注：圣人不为华文，不为利色，不为残害，故无败坏。
　　无执，故无失。
　　注：圣人有德以教愚，有财以与贫，无所执藏，故无所失於人也。
　　民之从事，常於几成而败之。
　　注：从，为也。民之为事，常於功德几成而贪位好名，奢泰盈满，而自败之。○疏：几，近也。凡人从於有为之务，执心躁竞，分别取舍，曾无远见，每欲近成，有始无卒，故多败也。《书》云：靡不有初，鲜克有终。
　　慎终如始，则无败事。
　　注：终当如始，不终懈怠。○疏：此戒慎学人，令道心坚固，终始如一，岂有败乎，六度之中，终当第四也。
　　是以圣人欲不欲，
　　注：圣人欲人所不欲者，人欲彰显，圣人欲韬光，人欲文饰，圣人欲质朴，众人欲於财色，圣人欲於道德。
　　不贵难得之货；
　　注：圣人不眩晃为服玩，不贱石而贵玉。
　　学不学，
　　注：圣人学人所不能学者，人学智诈，圣人学自然，人学治世，圣人学治身，守道真也。
　　复众人之所过。
　　注：众人学问反也，过本为末，过实为华，复之者，使反本实也。○御曰：圣人不求过分之学也。○疏：圣人灵照自天，不同凡智，了知诸境空幻，不见可欲之物，故於欲中，即不见欲相，既於欲不欲，何玉帛之可贵乎。又达真假无差，故能无学，学即不学，不学即学，不见学异不学异学，故《西升经》云：吾学无所学，乃能明自然。河上本作复，诸家作备，备，防也，众人执滞有为，不能忘学，故执学者以防众生之祸患也。
　　以辅万物之自然，
　　注：教人反本实者，欲以辅助万物自然之性。
　　而不敢为。
　　注：言圣人动作因循，不敢有所造为，恐离本也。○疏：辅，助也，导也。言一切众生，皆禀自然正性，迷惑妄执，丧道乖真，．今圣人欲持学不学之方，引导令其归本，但圣人穷理尽性，亦无为无不为也。今言圣人不为者，亦欲辅导群生，复被自然之理，故言不敢为也。
　　道德真经注疏卷之六竟
　　#1『亦无』二字脱，据道藏本《道德真经玄德纂疏》卷十六
　　补。
　　道德真经注疏卷之七
　　吴郡征士顾欢述
　　古之善为道者，
　　注：谓古之善以道治身及治国者。
　　非以明民，
　　注：不以道教民明智奸巧也。
　　将欲愚之。
　　注：将以道德教民，使质朴不诈伪也。○御曰：人君善为道者，非以其道明示於人，将导之以和，使归复於朴，令如愚也。○疏：为道，犹修道也。言古昔善修道之士，实智内明，无幽不烛，外若愚时，不耀於人，闭智塞聪，韬光晦迹也。
　　民之难治，以其智多。
　　注：以其智太多而为巧伪。○御曰：君将明道以临下，人必役智以应上，智多则诈兴，是以难理。○疏：治，理也，智，分别也。言众生所以难治者，为心多分别，不能虚忘，故难化也。
　　故以智治国，国之贼；
　　注：使智慧之人治国政之事，必远道德，妄作威福，为国之贼也。
　　不以智治国，国之福。
　　注：不使智慧之人治国之政事，则民守正直，不为邪饰，上下相亲，君臣同力，故为国之福也。○御曰：若不用巧智之臣，但取纯德之士，使偃息蕃魏，弄丸难解，自然智诈日薄，淳朴日兴，人和则年丰，故是国之福也。○疏：若用明智察俗以理物者，既乖淳和，人同贼害，言无为至虚至静，忘心遣智，尸居玄默，以斯御世者，其唯上德乎。以此格量，胜劣可见，治国既尔，身亦宜然。
　　知此两者，亦楷式。
　　注：两者谓智与不智也，常能知智为贼，不智为福，是治身治国之法式也。○御曰：役智诈则害於人，任纯德则福於国，人君能知此两者，委任纯德之臣，是亦为君楷模之法式也。○疏：两者前文智与不智也。能知智为贼，不智为德，则可为修身之楷模，治国之洪范也。○节解曰：谓去智守愚，则病除气盛，此治身之法式也。
　　常知楷式，是谓玄德。
