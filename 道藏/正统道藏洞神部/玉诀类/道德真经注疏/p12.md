<!-- { "loadSidebar": true } -->
　　注：天下者人主也，希能有及道之无为治身治国也。○疏：所谓不言，非关杜口。在理即有即无，在教亦即言即默。即言即默，故名不言之教。即有即无，故名无为之益。益既不益而益，教岂教而教哉，斯乃穷理尽性，盖世之谈，世间名教罕能及者，故言天下希及之。○顾曰：则天玄默，而风俗自移，故日不言之教。法道无为，人物自化，故言无为之益。
　　名与身孰亲？
　　注：名遂则身退也。○御曰：名者实之宾，世人徇名以亡身，故设问谁亲，欲令去功与名，而全其真。○疏：身，内也，实也。名，外也，宾也。孰，谁也。世人皆求外丧内，贪名丧实，何者？夫令誉芳名，本为身也，身既为名，身死名竟何施。老君愍兹颠倒，故覆云名之与身，谁是汝亲乎，而汝贪名忘身耶。以斯格量，亲疏可见，故《庄子》云：伯夷死名於首阳之下也。
　　身与货孰多？
　　注：财多则害身。○御曰：徇多将以求财，财得而亡身，故设问孰多，欲令掷玉毁珠，以全其身。○疏：夫资货者，本为我身，迷惑之徒，丧身徇货，故老君责言汝去货存身利多，为聚货丧身利多耶。故《庄子》云：盗跖死利於束陵之上。
　　得与亡孰病？
　　注：好得利则病於行也。○疏：夫多责得财必丧己，少欲亡货则存身。然则得是丧己之征，亡是存身之验，丧己可以为病，存身可以为乐，世人翻以得为适，以亡为病者，不亦谬乎。故教主言：得与亡，定谁是病。
　　甚爱必大费，
　　注：甚爱色，费精神，甚爱财，遇祸患，所爱甚少，所亡者多，故言大费。○疏：费，损也。为是义，故甚爱名誉之人，必劳形休心，费神损智，此一句解名也。
　　多藏必厚亡。
　　注：生多藏於府库，死多藏於丘墓，生有攻劫之忧，死有掘冢剖棺之息。○疏：夫多藏贿货於府库者，必有劫盗之息，非但丧失财物，亦乃害及己身，其为败亡，祸必深厚。故《书》   云：匹夫无罪，怀璧其罪。庄云：大儒胪，传曰：青青之麦，生於陵陂。生不布施，死何含珠为。於是以金锤控其颐，徐别其颊，无伤口中珠是也。此一句解货。
　　知足不辱，
　　注：知足之人，绝利去欲，不辱其身。○疏：体知财贿虚假，守分不贪，清康知足，故无耻辱，此一句解货。
　　知止不殆，
　　注：知可止则止，财利不累於身心，声色不乱於耳目，终身不危殆也。○疏：既悟名誉非真，所以止而不着，全身远害，故无危殆。上经云：名亦既有，夫亦将知止。此一句结名。
　　可以长久。
　　注：人能知止足，则福禄常在於己，治身则神不劳，治国则民不扰，故可长久。○疏：知止於名，知足於货，忘名忘利，则可长可久。此一句总结名。
　　道德真经注疏卷之四竟
　　#1案此条注文，见於道藏本陈象古《道德真经解》卷下。象古为北宋末承议郎。故可知本书应出於北宋末南宋初，绝非南齐顾欢所述，亦非唐人编集也。
　　道德真经注疏卷之五
　　吴郡征士顾欢述
　　大成若缺，
　　注：谓道德大成之君也，若缺者，灭名藏誉，如毁缺不备也。
　　其用不弊。
　　注：其用心是则无弊尽时也。○御曰：谦则受益，故无困弊时也。○疏：言行业大成就之人，能忘其成，故虽大成，如似缺少不足也。只为能忘其成，故终日货用而无弊损。是以《庄子》云：小成隐道也。夫成者不缺，缺者不成，而今成而似缺者，忘缺忘成。故不见成而缺，故如缺而实成，不见缺而异成，故大成而似缺也。
　　大盈若冲，
　　注：谓道德大盈满之君，若冲者，贵不敢骄，富不敢奢。
　　其用不穷。
　　注：其用心如是，则无穷尽时也。○疏：冲，虚也。静，尽也。言道德大满之人，能满其满，故能满如似空虚无物也。只为忘满冲虚，故能利用无竭也。夫满者不虚，虚者不满，而今满而虚者，欲明忘满忘虚，故能即虚即满，满而若虚。
　　大直若屈，
　　注：大直谓修道法度正直如一也，若屈者，不与俗人争，如可屈折也。○疏：大直质素之人不显直相，故能混迹同尘，委曲随物，故若屈也。是知直躬小直也。
　　大巧若拙，
　　注：大巧谓多才衍也，若拙者，亦不敢见其能也。○疏：匠成万物，炉锤群生，有大功巧而忘功用，晦迹同凡，故若拙也。《庄子》云：雕刻众形而不为巧，是知工唾小巧也。
　　大辩若讷。
　　注：大辩者，智无疑。如讷者，无口辞。○御曰：不饰小说也。○疏：妙能剖析真空，诠量玄极者，言所不能言也。不同世间。才捷利，故言蹇讷也。《庄子》云：不言之辫，亦云大辫不言。是知杨墨小辫也。
　　躁胜寒，
　　注：胜，极也。春夏阳气躁疾於上，万物盛极则寒，寒则零落死亡也。言人不当刚躁也。
　　静胜热。
　　注：秋冬万物静於黄泉之下，极则热，热者生之原也。○疏：躁，阳也。静，阴也。胜，极也。言四时运转，阴极阳生，阳极阴起。阴起故一切凋落。阳生故庶物咸盛。喻静是长生之本，躁是死灭之原，以劝行人去躁归静也。又解：从本降迹，即躁胜寒。患迹归本，即静胜热。以明动静适时也。○顾曰：物极则反，动极则静，静极则动，从此而观，盛极则衰，衰极则盛，人间诸法，例皆如此。既非常保，何所贪求。是以圣人不取不求，无得无失，而五种大行，自清自静，不为寒热所侵，始为天下之正主云云。
　　清静以为天下正。
　　注：能清能静，则为天下长，持正则无终已时也。○疏：清虚宁静，可以自利利他，以正治邪，故为天下正。此则结释静胜躁，优劣之义也。○节解曰：谓得入深山，行清净，守自然，则为真人也。
　　天下有道，
　　注：谓人主有道也。
　　却走马以粪。
　　注：粪，田也。兵甲不用，却走马以治田农也。治身者，却阳精以粪其
　　身也。○御曰：有道之主，无为化行，既不贪求，故无交战，屏却走马
　　之事，人得粪於田园。○疏：言有道之君，种於天下，干戈静息，偃武
　　修文，宇内清夷，无为而治，故能却驰走之马，以粪农田。治身者却六
　　根兵马，以道粪心，故孟子云：人皆以粪粪其田而莫之以学粪其心也。
　　天下无道，
　　注：谓人主无道。
　　戎马生於郊。
　　注：战伐不止，戎马生於郊境之上，久不还也。○疏：郭外日郊，无道之君，临於海内，禽荒色荒，四方不静，多贪境土，好行征伐，遂使军戎兵马出生郊外。且轻身躁竞之夫，心不怀道，纵於六根兵马，驰骋尘境之中，故云生於郊也。
　　罪莫大於可欲，
　　注：好色欲也。○疏：罪者摧也，言为苦之所摧逼也。前境美丽，称可欲之心，故言可欲也。然境能逼心，是起罪之绿，以戒行人不可染境也。故上经云：不见可欲，使心不乱。
　　祸莫大於知不足，
　　注：富贵不能自禁止。○疏：祸即罪之深重者也，言心贪前境，不知厌足，害人损物，为罪日深，非唯灾及一身，亦乃祸延三族。
　　咎莫甚於欲得。
　　注：欲得人物，利且贵也。○御曰：殃咎之大，莫大於欲，欲得祸深，故云咎也。○疏：咎，考责也，欲得之心，略无涯际，其为咎责，莫甚於斯，格量深浅，祸重咎轻，欲备显物情，故具彰二衅。
　　故知足之足，
　　注：守真根也。
　　常足矣。
　　注：无欲也。○疏：守分不食於行便足，恒无阙少，故言常足。欲明贵竞之类，遭祸遇殃，知足之人，恒居安泰，先病后药，故继此文。
　　不出户，知天下。
　　注：圣人不出户以知天下者，以己身知人身，以己家知人家，所以见天下也。○疏：户者谓知觉，攀绿分别，等门户也。有道之人虚怀内静，不驰心於世境，而天下之事悉知，此以真照俗也。
　　不窥牖，以见天道。
　　注：天道与人道同，天人相通，精气相贯，人君清静，天气自正，人君多欲，天炁烦浊，吉凶利害，皆由於己。○御曰：垂拱无为，不出教令於户外，而天道可知也。○疏：牖，根窍也，天道自然之理，寨体坐忘，不窥根窍，而真心内朗，睹见自然之道，此以智照真也。户通来去，从真照俗，窗牖内闭，喻返照真源也。
　　其出弥远，其知弥少。
　　注：谓去其家观人家，去其身观人身，所观益远，所知益少。○疏：颠倒之夫，不能照理，其心逐境，弥远而无厌，其知浅近，暗昧而少鉴。
　　是以圣人不行而知，
　　注：圣人不上天，不入渊，能知天下者，以心知之也。○疏：不行者，心不绿历前境而知者，能体知诸法实相，譬悬镜高堂，物来斯照，而无心也，故《庄子》云：圣人不由心而照之于天矣。
　　不见而名，
　　注：上好道，下好德，上好武，下好力，圣人原小以知大，察内以知外。○疏：不见者，了知诸法虚幻，无可见之物也。而名者能正名百物，垂迹显教，不见而损情欲，文饰日以消损也。○御曰：不窥牖，故云不见，人和天顺，故能名其太平。
　　不为而成。
　　注：上无所为则下无事，家给人足，万物自化就也。○疏：不为者，凝神寂澹，绝於有为也。而成者能施化群品，成就学人，此明寂而动也。
　　为学日益，
　　　　注：学者谓政教礼乐之学也，日益  者，情欲文饰，日以益多。○疏：  为，修营也。学，俗学也。言修俗学  之人，锐情分别，故累欲日增也。
　　为道日损。
　　　　注：道谓自然之道，日损者，使情欲  文饰日以消损也。○御曰：为学日  益见闻，为道者日损功行。益见闻  者，为修学之渐，损功行者，为悟道  之门，是故因益以积功，功忘而体道  矣。○疏：为道谓修道也。言修道  之士，虚夷恬淡，所以智德渐明，累惑日消也。
　　损之又损之，
　　注：损之者，损情欲也。又损之者，所以渐去也。
　　以至於无为。
　　注：当恬淡如婴儿，无所造为也。○疏：为学之人，执於有欲，为道之士，又滞於无为，虽复深浅不同，而俱有患。今欲治此两执，故有损益之文，既而前损损有，后损损无，二偏双遣，以至於一中之无为也。
　　无为而无不为也。
　　注：情欲断绝，德与道合，则无所不施，无所不为也。○御曰：为学积功行，为道忘损之，虽损功行，尚有欲损之心，兼忘此心，至於淡然无为。方彼镜象而无不应，故无不为。○疏：即寂而动，即体而用，故无不为也。上经云：道常无为无不为。
　　取天下常以无事，
