<!-- { "loadSidebar": true } -->
　　注：人能知道之常行，则日以明达於玄妙。＇○ 疏：知於真常之道，是日智慧明照也。益生日祥。注：祥，长也。言益生欲自生，日以长大。○ 疏：祥，多也。几惑之人，不体生无生相，多食世利，厚益其生，所以烦恼障累，日日增广。
　　心使气日强。
　　注：心常专一为和柔，故神气实内而形柔。若反使妄有所为，则和气去於中，故形体日以刚强。○ 御日：心有是非，气无分别，若役心使气，是日强梁之人。○ 疏：心，神也。气，身也。物情颠倒，触类生迷。岂知万物皆空，身亦虚幻，既而以神使形，驱驰劳役，是以生死之业日日强盛。
　　物壮则老，谓之非道，
　　注：万物壮极则枯老，枯老则不得道矣。○ 疏：夫盛者铃衰，物壮则老，是知益生使气，足验无常，既曰无常，故非真道。
　　非道早已。
　　注：不得道者早已，早已者，死也。○御曰：凡物壮．极则衰老，故戒云矜壮恃强，是谓不合於道，当须早已。已，止也。○疏：已，止也。既非真道，应须止而勿为也。
　　道德真经注疏卷之五竟
　　#1云：原作『亡』，当作云。
　　#2代：原作『伐』，当作代。
　　道德真经注疏卷之六
　　吴郡征士顾欢述
　　知者不言，
　　注：知者贵行不贵言。○疏：知道之士，达於妙理，知理无言说，所以不言。故《庄子》云：道无问，问无应，无为谓是也。○节解曰：谓一不可说也。
　　言者不知。
　　注：驷不及舌，多言多患。○疏：封执名言执言求理理超言象，所以不知。故《庄子》云：有问道而、应之者，不知道也。知与黄帝是也。○节解曰：谓说者不知一也。
　　塞其兑，闭其门，
　　注：塞闭之者，欲绝其源。○御曰：了悟者，於法无爱染，於言无执滞，故云塞其兑。既无爱染，则嗜欲之门闭矣。○疏：塞者息言论，闭者制六情也。○节解曰：谓闭塞九窍，固精守气也。
　　挫其锐，
　　注：人情欲有所锐为者，当念道无为，以挫止之。○疏：止贪竞也。
　　解其纷，
　　注：纷，结恨不休者，当念道淡泊以解释之。○疏：释患怒也。
　　和其光，
　　注：虽有独见之明，当和之使暗昧，不使耀乱人也。○疏：接愚俗也。
　　同其尘，
　　注：不当自别殊也。○疏：混世事也。上来数句，前已具释，今略帖文，不复详辫。所以重言者，明此数句於学门切当，故重出之也。
　　是谓玄同。
　　注：玄，天也，人能行此上事，是谓与天同道也。○疏：前既断伏身心，次则和光晦迹，所以行圆德满，故与玄理符同。○裴曰：光，智也。尘、愚也。众生饰智以耀人，纵愚以染患，圣人和光不耀，同其尘也。
　　故不可得而亲，
　　注：不以荣誉为乐，独立为哀。○御曰：玄同无私，故不可得而亲也。
　　故不可得而疏；
　　注：志静无欲，与人无怨。○御曰：泛然和众，不可得而疏。○疏：道契重玄，境智双绝，既两忘於物我，亦一观乎亲疏。
　　不可得而利，
　　注：身不欲富贵，口不欲五味。○御曰：无欲，故不可得而利。
　　亦不可得而害；
　　注：不与责争利，不与勇争气。○御曰：无欲可争，故不可得而害。○疏：夫利害者，与乎存亡死生，无变於己，况利害之间乎。故《庄子》云：不就利，不违害。
　　不可得而贵，
　　注：不为乱世主，不处暗君位。○御曰：体道自然而然，故不可得而贵。
　　亦不可得而贱。
　　注：不以乘权而骄，不以失志故屈。○御曰：洗然无瑕滓，故不可得而贱。○疏：夫富贵者兴乎荣辱也，故毁誉不动，宠辱莫惊，故不可以贵，以贵贱语其心也。
　　故为天下贵。
　　注：其德如此，天子不得臣，诸侯不得屈，与世沉浮，容身避害，故为天下贵也。○御曰：体了无滞，言忘理畅，锐纷尽解，光尘亦同，既难亲疏，不可贵贱，故为天下贵。○疏：既遣荡乎亲疏，又虚忘於利害，毁誉不关其虑，贵贱莫届乎怀，故苍生荷戴而不辞，群品乐推而不厌，是以天下人间尊而贵之。
　　以正理国，
　　注：以，至也。天使正身之人，使至有国也。○疏：以，用也。政谓名教法律也，治，辑理也。夫圣人驭世接物，随机运权，道以行兵用实，智以理国，此则偃武修文之时也。
　　以奇用兵，
　　注：奇，诈也。天使诈伪之人，令其用兵也。○疏：奇，窃诈也。克定祸乱，应须用兵，兵不厌诈，必资奇谲，此则偃文修武之世也。○节解曰：谓治身者正於心，不以。兵自伤也。国，身也。
　　以无事取天下。
　　注：以无事无为之人，使取天下为之主。○御曰：在宥天下，贵乎无为，若以政教理国，奇诈用兵，斯皆不合於道。唯无事无为，可以取天下。○疏：文武之道，应物随时，譬彼递庐，方兹刍狗，执而不遣，更增其弊，未若无为无事，凝神姑射之中，不武不文垂拱庙堂之上，以斯化物，物无疵疠，用此治民，民歌击壤，摄取之妙，其在兹乎。
　　吾何以知天下其然哉？以此。
　　注：此，今也，老子言我何以知天意然哉，以今日所见知之。○御曰：以此，下文知之也。○疏：教主假设我何以知摄化天下必须无事乎，用此下文则知之也。
　　天下多忌讳，而民弥贫；
　　注：天下谓人主也，忌讳谓防禁也，令烦则奸生，禁多则下诈，共相欺给，故贫也。○节解曰：谓有为也。○疏：刑法严举，罹罪者众，民不安业，所以弥贫。治身者，不能率性任真，而笃於禁忌，内无道德，故贫也。一句解以政。
　　民多利器，国家滋昏；
　　注：利器者，权也。民多权则视者眩於目，听者惑於耳，上下不亲，故国家昏乱矣。○御曰：利器谓权谋，人主以权谋为多，不能返实，下则应之以谲诈，故令国家滋益昏乱。
　　人多仗巧，奇物滋起；
　　注：人谓人君百里诸侯也，多知仗巧，刻画官宇，雕琢章服，奇物滋起，下则化上，饰金镂玉，文绣彩色，日以滋起。○疏：知巧谓机心也。奇物谓战具也。言在上好武，下必顺之，故各起异端，竞献知巧，野战攻城，机械非一，多呈奇物，以取洪勋，治身者多知巧许，食取前境，分别之心，日益其弊，此一句重释用兵也。
　　法令滋彰，盗贼多有。
　　注：法，好也。珍好之物，滋生彰着，则农事废，饥寒并至，故盗贼多有也。○御曰：无为既失，法令益明，窃法为奸，尽成盗贼，岂非多有乎？○荣曰：珍好之物，为法物也。多贵金玉，盗贼斯起也。亦言法所以息盗盗更多，礼所以整乱作。○陈曰：亦自然之理也，多忌讳则失取舍之和也，多利器则权在下也，多仗巧则荡心之所生也，滋法令则弊幸之兴不可革也。
　　故圣人云：我无为而民自化，
　　注：故圣人云，谓下事也。我无为而民自化，圣人言我修道承天，无所改作，而民自化成也。节解曰：谓守自然则元气流行也。○疏：主上虚淡无为，下民自化，改恶从善，言老君自是圣人，托摄谦之圣化，故《庄子》云：寓言十九也。
　　我无事而民自富，
　　注：我无徭役征召之事，民安其业，故皆自富也。○节解曰：谓人无事则形气精神血脉充溢也。○疏：心既无为，迹又无事，四民居业，六合同欢，轻徭薄赋，不富如何。
　　我好静而民自正，
　　注：圣人言我好静，不言不教，民皆自忠正也。○节解曰：谓人虚心不邪念，则气存形中也。○疏：在上好静，不扰於民，民禀淳风，自归正道。
　　我无欲而民自朴。
　　注：我常无欲，去华文，微服饰，民随我以为质朴。○节解曰：谓人无情欲，守一坚固，则精气淳厚，不衰耗也。○疏：君上寡欲少私，清康洁素，则百姓知足守分，归於淳朴也。自圣人已下数句，并释无事取天下之义也。
　　其政闷闷，
　　注：其政教宽大，闷闷昧昧，似若不明
　　其民醇醇。
　　注：政教宽大，故民醇醇富厚，相亲睦也。○疏：闷闷，宽裕也。淳，质朴也。言君上无为布政宽裕，下民从化，皆多淳朴也。
　　其政察察，
　　注：其政教急疾，言央於。，听次於耳也。
　　其民缺缺。
　　注：政教急疾；民不聊生，故缺缺，日以疏薄。○疏：察察，严速也。缺缺，零落也。上好有为，为政迫遽，民遭其暴，故多零落也。夫治身亦宜虚忘宽简，不得执心急速也。
　　兮福之所倚，
　　注：倚，因也。夫祸因福而生也，人遭祸而能悔过责己，修善行道，则福来祸去。
　　福兮祸之所伏。
　　注：福伏匿於祸中，人得福而为骄恣，则福去祸来。○疏：倚，因也。匿，伏也。言闷闷则致福，察察则招祸，此之三事，近由一心，福则在於祸中，祸则伏在福内，其则不远也。
　　孰知其极？
　　注：祸福更相生，谁知其穷极时也。
　　其无正。
　　注：无，不也，谓人君不正其身无国也。○疏：孰，谁也。福祸之征起乎善恶，业既不定，报亦随之，所以轮转三涂，回还六道，千变万化，谁知其极乎。上士达人，志我济物，体兹正道，悟彼重玄，不为祸福之因，故无祸福之报，故《庄子》云：祸亦不至，福亦不来，祸福无有，恶有人灾。今所以轮转无极者，为其不怀正道故也。
　　正复为奇，
　　注：奇，诈也，人君不正，下虽正，复化上为诈也。○疏：奇，虚诈也。假使有心学於正道者，则执正为正，未能忘遣，不与实相应，故为虚诈也。
　　善复为祆。
　　注：善人皆复化止为祆祥也。○疏：纵为善者，犹执名言，既乖正理，适为妖孽，故《 庄子》 云：为声为名，为妖孽也。○顾曰：设欲为善，乃为妖孽，名声之善也。○节解曰：为人得道之福，不能守一，辄有骄盈，邪意复生也。
　　民之迷，其日固久。
　　御曰：言人君迷惑失正已来，其日固久矣。○节解曰：谓世之人不能守其一，惑於邪伪，失福得祸，从来久远，非独今日也。○疏：言凡鄙之人，所以为妖为奇者，以其愚痴迷惑，其日固久，故抑乃无始，岂日今生。故《西升经》云：如是迷来久。
　　是以圣人方而不割，
　　注：圣人行方正者，欲以率下，不以割截人也。○节解曰：方谓一之正道也，守之当坚，行之当久，无复以邪自伤割也。○疏：圣人体道方正，轨则苍生，随机引诱，因循任物，终不宰割，使从己也。此则举圣戒，凡令其修学。
　　廉而不害，
