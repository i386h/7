<!-- { "loadSidebar": true } -->
　　漆园老仙之作是书也，其见道精，其愤世甚。亦惟其隐放之迹足以行之，奇崛之又足以发之，至於茫昧浩渺之莫穷，鼓舞变化之不测。盖亦信其眼力之所及，笔力之所至。有不自知其过於激邻於诞者，其初心岂曰，吾欲以此而垂世立教哉。又岂曰，吾欲以此而崇老抑儒哉。奈之何，读之者之不之察也。非以虚无宗之，则以异端辟之，见既出尘，语又惊世，往往句读之未尽通，字义之未尽明，则又以疑辞阙之，脱简诿之，彼其心亦岂欲得此於后之人哉。鬳斋先生玉堂林公得圣人之道於乐轩，乐轩之视漆园，所谓后世之子云。鬳斋之於乐轩，则太玄之侯芭也。於是出而为之着其篇焉，分其章焉，析其句焉，明其字焉。使篇无不解之章，章无不解之句，句无不解之字，向之虚者以实，异者以同，疑者以信，脱者以完，而南华一经历几千百载，始得为天地间全书。岂惟老仙将雀跃於九万里之上，乐轩亦必且手舞足蹈於瞻前忽后之间矣。或曰以性命之书，加训诂之学，若朱夫子所谓集大成者，其自易经以至骚词，莫不有释，乃独阙然於庄书者，将无不可哉。同曰上规姚姒，下逮庄骚，非韩公之言乎。晋宋人未足尽庄老实处，非朱子之言乎。不然，岂其犹有所未尽耶，抑果有所待而然耶。鬳斋之功，当不在朱子下矣。同惧夫学者忘昔之难，乐今之易，而或至於忽之也。故重言焉。
　　
