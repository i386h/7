<!-- { "loadSidebar": true } -->
　　当鲧之殖，汤、文之囚，受垢不祥莫大焉。及其禹受禅，汤、武自代，皆得为社稷主，天下王。噫，桀、纣固虐矣，君也。汤、武固圣矣，臣也。如禹以功受禅，尚无问然。若汤、武以智力自代，得无惭乎。惟文王小心事纣，终不易节，故可比德尧、舜。《玄经》本旨，一皆以正己正人，与为人主者告，人主正则百官正，百官正则天下之民正。乌有为臣而可自代君者乎。正言之君民，吾羲皇之民，无绳可结，亦可已甘其食，洼樽可饮，美其服，毛可御寒，安其居，巢穴足以避风雨，乐其俗，含哺鼓腹乐在其中。邻国相望，道并行而不悖。鸡犬之声相闻，物并育而不害。民至老死不相往来，无争城争地之心。天之道，地之利，未尝不足。玩及此章，大朴淳风，盎乎天地间，今犹古也。则知老圣之所自得，非季世强梁之所可知。所谓万世一遇大圣，知其解者，是旦暮遇之也。
　　《经》曰：信言不美，美言不信。善者不辩，辩者不善。知者不博，博者不知。圣人不积。既以为人，己愈有。既以与人，己愈多。天之道，利而不害。圣人之道，为而不争。
　　《原旨》曰：圣人之心，天地之心，无不容，无不与也。所谓注焉而不满，酌焉而不竭者。与众人则不然，美言不信，俗尚华也。信言不美，道贵朴也。善者不辩，无不容也。辩者不善，未忘言也。知者不博，混而为一。博者不知，数舆无舆。圣人不积，与时消长。既以为人，己愈有。生物之心常在。造物之心不穷。既以与人，己愈多。天之道，利而不害。天之无恩，而大恩至矣。
　　道德玄经原旨卷之四竟
　　
