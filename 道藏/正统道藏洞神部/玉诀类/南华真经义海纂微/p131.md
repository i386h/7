<!-- { "loadSidebar": true } -->
　　褚氏统论：按盗跖所言，强辩饰非，抑人扬己，至矣，卒使圣贤通论亦为之屈，此天下暴恶之尤者也。或者议其訾圣不典，出於后人附会，理盖不然。夫孔子之仁，盗跖之暴，固不待辩而明，设为是论者，盖欲彰夫子圣道之至，容德之大也。然则夫子之所以圣，又岂跖所能知？以行察行，以心灼心，宜其立论，若是，此姑道跖之知夫子者耳。夫子之圣使跖尽得而知，则跖非跖矣，故夫子虽受抑而名愈尊，跖虽自扬而恶愈着，则天下之公是非未尝泯也。据辞演义，诸解班班，无以相出。窃详言外微旨，盖有所寓而读者罔究，例以訾圣为疵，使至理未伸於千载之下，辄为之辩正云，经意本以讥当时国君卿相恃富贵；擅生杀，而不可以理化。使孔子复生，亦不免其侮辱。故比以盗跖而以孔子自喻。次设子张问满苟得，满而务苟得，故所答亦无异乎跖。此皆以辩胜人，不悟夫丧真背理而远乎道也。继以无足问知和，志在兴名就利以安体乐意为先，是亦苟得之徒，故知和告以富者贵其积而能散，惠众周物，贫人倚之以为命而免转徙填壑之忧。昔陶朱公善理产业，致富则散之乡邻，凡三散而三徙，又避其为善之名也。今富者溺於声色嗜好而求益不止，多积若堵而忧畏满怀，利愈重而害愈深，那坞金谷之覆辙可鉴，反不若耕凿自给者可以养生尽年而无累也。凡此皆所以痛针世俗之膏肓，密显圣贤之教思。学者信能遗其迹而究其所以言，融名利之私心，归道德之大本，无为清静之化足以仁寿八荒，岂止康济一身而已！於此足以见南华卫道弘化，救时悯俗之心，与孔、孟无殊辙矣。
　　南华真经义海纂微卷之九十六竟
　　南华真经义海纂微卷之九十七
　　武林道士褚伯秀学
　　说剑第一
　　昔赵文王喜剑，剑士夹门而客三千余人，日夜相击於前，死伤者岁百余人，好之不厌。三年，国衰，诸侯谋之。太子悝患之，募左右曰：孰能说王之意止剑士者，赐之千金。左右曰：庄子当能。太子乃使人以千金奉庄子。庄子弗受，与使者俱见曰：太子何以教周赐周千金？太子曰：闻夫子明圣，谨奉千金以币从者。夫子弗受，俚尚何敢言！庄子曰：闻太子用周者，欲绝王之喜好也。使臣上说大王而逆，王意下不当太子，则身刑而死，周尚安所事金乎？使臣上说大王，下当太子，赵国何求而不得也！太子曰：然。吾王所见唯剑士也。庄子曰：诺。周善为剑。太子曰：然吾王所见剑士，皆蓬头突鬓垂冠，曼胡之缨，短后之衣，瞋目而语难，王乃悦之。今夫子儒服而见王，事必大逆。庄子曰：请治剑服。治剑服三日，太子乃与见王，王脱白刃待之。庄子入殿门不趋，见王不拜。王曰：子欲何以教寡人，使太子先？曰：臣闻大王喜剑，故以剑见王。王曰：子之剑何能禁制？曰：臣之剑，十步一人，千里不留行。王大悦之，曰：天下无敌矣！庄子曰：夫为剑者，示之以虚，开之以利，后之以发，先之以至。愿得试之。王曰：夫子休就舍，待命令设戏请夫子。王乃校剑士七日，死伤者六十余人，得五六人，使奉剑於殿下，乃召庄子，曰：今日试使士敦剑。庄子曰：望之久矣。王曰：夫子所御杖，长短如何？曰：臣之所奉，皆可。然臣有三剑，唯王所用，请先言而后试。王曰：愿闻三剑。曰：有天子剑，有诸侯剑，有庶人剑。王曰：天子之剑何如？曰：天子之剑以燕溪、石城为锋，齐、岱为锷，晋、魏为脊，周、宋为镡，韩、魏为峡；包以四夷，裹以四时；绕以渤海，带以常山；制以五行，论以刑德；开以阴阳，持以春夏，行以秋冬。直之无前，举之无上，案之无下，运之无旁，上决浮云，下绝地纪。此剑一用，匡诸侯，天下服矣。此天子之剑也。文王芒然自失，曰：诸侯之剑何如？曰：诸侯之剑，以知勇士为锋，以清廉士为锷，以贤良士为脊，以忠圣士为镡，以豪杰士为铗。直之亦无前，举之亦无上，案之亦无下，运之亦无旁；上法圆天以顺三光，下法方地以顺四时，中知民意以安四乡。此剑一用，如雷霆之震，四封之内，无不宾服，此诸侯之剑也。王曰：庶人之剑何如？曰：庶人之剑，蓬头突鬓垂冠，曼胡之缨，短后之衣，瞋目而语难，相击於前，上斩颈领，下央肝肺。此庶人之剑，无异於斗鸡，一旦命已绝矣，无所用於国事。今大王有天子之位而好庶人之剑，臣窃为大王薄之。王乃牵而上殿。宰人上食，王三环之。庄子曰：大王安坐定气，剑事已毕奏矣。於是文王不出宫三月，剑士皆服毙其处也。
　　郭注无闻。
　　吕注：庄子之制行，愿曳尾於涂中而不为太庙牺牲，以悟危身殉物之俗，则说剑实所未闻，盖借此以明道之所用无往而不可耳。能止其君之喜好而安其国之危，则其泽之所及，亦岂小哉！故有道者，有时而为之。许其事而辞其币，明君子之不可以货取。服其服，用其礼，所以同其事，然后言可入也。夫天子之剑，以天下为之，所以言天下神器不可为也。示之以虚，开之以利，后之以发，先之以至，此所以用神器之道，以其不可为而为之者也。能知其本末轻重之所在，与其所以论制之法，持行之时，则用之而天下服矣。自燕汉齐岱至渤海怛山，喻天子之剑以天下为之；自五行刑德至下绝地纪，喻神之无时无方也。唯神人可以御神器，故匡诸侯而天下服，此唐虞三代已试之效也。庄子之所以为剑者如此，文王闻之芒然自失，乃知己所好者非真剑也。诸侯以一国为剑，故以士言士者，民之望也。知勇居先，故以为锋。清廉居次，故以为锷。贤良倚以为干者，故为脊。忠圣植以为本者，故为镡。膏杰，则吾所持而行者，故以为铗。为国者观其所以为锋锷镡铗者合与否，则器之利不利，国之安危可知也。天下一国，大小虽殊，其所以用之者在精神之运，则一而已。及问庶人之剑，则正指王之所好以救其失。剑士皆服毙其处，明所以胜刚强者，如此而已矣。
　　疑独注：人情之所笃好者，物不能夺，况居人上势高心侈，言不可入，道不可化者乎？故赵文王喜剑而庄子以剑士见，因其所好，寓意於其间，陈天人之道，乃天子、诸侯、庶人之事以感动之，遂能止文王好剑之弊。言天子之剑，必以邻国与夫山海之险为之锋锷镡峡，包裹而绕带之。制论以五行刑德，开持以阴阳四时，故能逆之无前，运之无旁，上决浮云，下绝地纪，非天下至神孰能与於此？至论诸侯之剑，则资治於人，故以知勇清康忠圣豪杰为锋锷镡铗，是以用之如雷霆之震，无不宾服者矣。又问庶人之剑，答以即日所好，无异国鸡，气尽力惫而死，言用小术不足以治国也。与齐宣王好勇，孟子对以大勇义同。王闻其语，心怀愧负，绕食而不敢赛，於是不出官三月，剑士皆服毙其处，谓闻庄子之言，能悔过也。
　　碧虚注：庙战者帝，神化者王。庙战法天地，神化法四时。故政修於境内而远方慕其德，制胜於未战而诸侯服其威，是以天下为剑，岂直太阿、干将比哉？赵文王之喜剑傲吏，所以进说其旨在乎神武而不杀者也。古有宝剑名日含光，视之不见，触之不觉，影无曲直，响无清浊。匣於庙堂之上，则威慑四夷；用於敌国之际，则一童子佩之，却三军之众，若乃示之以中虚，开之以外漠，运之以无形，发之以无作，进退而鸾舞麟振，屈伸而凤骞龙跃，又何事乎杖御长短，敦校迟速，击搏腰领，斩斫死伤而弗休止耶？夫兵者，不祥之器，圣人不得已而用之。剑者，一夫之勇，象於阙鸡，一旦命已殂矣，何用於万乘之国哉？
　　刘巢注：天下事物之情，莫不毁异而尊同，捐小而慕大，以至违害就利，往往皆然。若其不与己同，虽利不从，不见所利虽大不慕也。庄子论道，是篇及於辞人说客之言者，盖寓至理於微眇，必假言而后获也。物情自贵而相贱，自是而相非，而欲以不同薪人之合，则虽夫子之圣，亦屈於盗坏之暴矣。以所同而胜人，则庄子一言而绝赵王终身之好者，固其理也。夫突鬓、垂冠、曼胡、短后、瞋目而语难者，赵王之所好，非庄子之情。今且变其常情，易其常服者，彼将尊其所说也。上论天子，次及诸侯，下鄙庶人者，彼将慕其所大也。大则服天下，次则宾四封，下则斩颈领者，彼将就其所利也。事物之情，不过於此，圣人调而应之，物而畜之，则众狙之服於朝四暮三之卫，岂无其道哉！若夫枉己未有能直人，则庄子之说剑似求合矣。益自盗坏、渔父皆非己事也。其言之大意，皆所以相攻而理固微矣。若按迹而求，岂知言者哉！
　　鬳斋云：垂冠，不高其冠，如世所谓烈士巾。曼胡，粗鲁。短后，不襜也。语难，以语相诂难。示以虚，开以利，与其进也；发后、先至，将击以匿之势。敦，断也，以剑相击断。镡，剑刃。铗，剑把。四时五行日月阴阳，皆顺造化自然之意。上次浮云，下绝地纪，形容其所用广大。三绕所食之地而不敢坐，愧弗自安。王既感悟不用此戏，剑士皆退服自毙於所居之处也。
