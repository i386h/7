<!-- { "loadSidebar": true } -->
　　疑独注：法始於伏羲，而治成於尧。尧者，七人之迹所由起也。爱以亲之，则民聚。利以和之，则民至。誉以崇之，则民劝。致其所不欲，则民散，於是世之弃化义者少，利仁义者众，以其殉名逐迹，离性入伪。欲行仁义而不出於诚，世之贪如禽兽者，将假斯器以为穿寄之资。举世皆窃仁义之名，以为盗於天下，后必有人与人相食者矣。且以一人标仁义之权，断制以利天下，犹暂视而欲周平四海，本欲利之而不知其害天下也。贤人，有仁义之名者，唯外乎贤者知之，与《老子》不尚贤义同。暖，自温。姝，自美。濡者，润。需者，待。巷，自屈。娄，自敛。此制名以鄙当时之俗夫，学一先生之言者，泥陈迹而昧圣道，以温暖姝美自悦，未知夫道在无物之初也。奎，形象蹄，身之曲处。乳间股脚，温暖之所。虱赖豕存，濡润需待以为安利，而不知屠者一至，与豕俱焦，喻世人未能出乎境域而有所待者，皆不免祸息，故曰域进域退，自非邈世之才而偷安一时之利，皆濡需者也。夫舜受命於天，其真在内而不发，绪余土直则为百姓之所悦慕，三徙以避尧之子，而民自从之。童土，无草木之地。舜劳苦於天下，不得休息，此所谓卷娄者也。是三者皆非道之真，故神人恶众至，虽至亦不私比之。无亲无疏，抱德炀和以顺天下，此所谓真也。蚁之知小，鱼之计深，羊之意狠，圣人去其小知，得其深计，弃其狠意。目视目，欲其自见。耳听耳，欲其自闻。心复心，欲其自知。若此，则其平也绳，其变也循循，言其犹未能绝迹而独立也。
　　碧虚注：暖柔姝好，自悦也。濡，润；需，顷，偷安也。卷娄，牵拘不伸貌。喻曲士肤浅偏执，自足而不知大方之家以穷理尽性为未始有物也。苟尸素而濡润曰域进，不需顷而祸及曰域退。恶来顺纣而同诛，亦何异於豕虱。圣人刍狗万物无寄托之近述，民之归也，如蚁慕膻，故其所至一年而成市，二年而成邑，三年而成都。邓墟，邑名。童土，无草木。尧举舜自代，冀天下蒙泽。舜功成年老而不得休闲，仁义之膻所致也。功成则众至而亲誉之，亲誉久则不比，至於畏之侮之，则不利矣。唯能无所亲疏而外乎贤者，则民不归慕，於蚁弃知也。相忘江湖，於鱼得计也。恬淡无为，悦然德化，民知有君而无慕膻之聚，於羊弃意也。收视反听，灰灭其心，率意而平，自中绳墨，应物趋变无不循理也。
　　《鬳斋口义》：暖姝，浅见自喜，以讥学者不知未始有物之妙。濡滞而有所待，责着名利之人。奎蹄、曲限，群虱居之，自以为安，不知其不足恃也。域，喻囿心於富贵。巷娄，偃偿自苦貌，言修德之人自以为名，人皆归之，反以为苦，终身不得休息。借此以讽有为之君。抱德炀和，养其德而不露。蚁至微而未能尽无知，羊至愚而未能尽无意，真人则无知无意矣。鱼之在水自得，真人为计亦然。水喻造物，鱼喻其身，真人之心耳目皆与人同，但无心而用之，故目视目，耳听耳，心复心也。绳，则自然之平。变，则循之，顺其动也。啮缺、许由皆能贵其真以治身，而无以天下为者也。观其所论，亦非拙於治，庖者顾樽俎之不可越。游方内外，有劳逸之分耳。夫仁义，五常之首，不可轻訾；但后世行之不至者，往往认迹为履，愈失其真。既离性而任情，则仁义不出於安行，利心存于中，不免继以伪，似之而非，是诚足以害道。故老、庄氏还淳复本之学，皆辞而辟之。若夫至仁大义，涵天育物，配道德以立人极者，又何辟之有仁义！至於尧已为溧薄，许由恐其为天下笑，盖察影而知形，所以欲逃去之而免乎后患也。凡治天下当无为而自化，傥孜孜焉欲有以爱利之，力有不及，不免继之陕伪，伪出而息害横生矣。为人上者，信能以百姓之心为心，虽不行仁义而与之暗合。不然，则譬夫禽贵之人而假之缯弋网罗之器，其害物也滋甚，是以一人之断制欲以利天下，犹於瞥见之顷求尽天下万物之情，徒知尚贤之为利，不知其为后世害也。唯外乎贤者知之，必超出一头地，然后能识破也。后叔暖姝、卷娄、濡需，以证前义，条衍颇详，诸解备悉。神人恶众至，连下二句，言民之归、尧，尧之举舜而众心悦服，皆理之自然，非比而利之。故无亲无疏而以德顺天下，此真人以其绪余应世之验也。蚁、鱼、羊三语，为舜有擅行而发，立言甚奇当。先蚁次羊，后结以鱼。不为膻之所化，蚁弃知也。不着擅行以动人，羊弃意也。如是，则上下各安其分，无慕圣尚贤之迹，犹鱼不厌深而相忘於江湖，岂非得计哉！夫然后以目视目而不眩於色，以耳听耳而不惑於声，以心复心而不役於知，则天下之目可一，耳可同，心可尽矣。故其平如绳，为天下法；其应事变一循理之自然，无利物之私，无性物之息，何忧乎天下不自化而有心为治以治之耶！众人以名利为域，众虱以豕身为域。进退，犹成败也。
　　南华真经义海纂微卷之八十竟
　　南华真经义海纂微卷之八十一
　　武林道士褚伯秀学
　　徐无鬼第七
　　古之真人，以天待之，不以人入天。古之真人，得之也生，失之也死；得之也死，失之也生。药也其实，革也，桔梗也，鸡壅也，豕零也，是时为帝者也，何可胜言！句践也，以甲楣三千栖於会稽。唯种也，能知亡之所以存，唯种也，不知其身之所以愁。故曰，鹧目有所适，鹤经有所节，解之也悲。故曰，风之过河也有损焉，日之过河也有损焉。请只风与日相与守河，而河以为未始其樱也，恃源而往者也。故水之守土也审，影之守人也审，物之守物也审。故目之於明也殆，耳之於聪也殆，心之於殉也殆。凡能其於府也殆，殆之成也不给改。祸之长也兹萃，其反也绿功，其果也待久。而人以为己宝，不亦悲乎！故有亡国戮民无已，不知问是也。
　　郭注：居事而待事，事斯得。以有事求无事，事愈荒。死生得失，各随其所居耳。於生为得，於死或以为失，故当所需则无贱，非其时则无贵。各适一时之用，不能靡所不可，则有时而失，有时而悲矣。夫有形者，自然相与为累，唯外乎形者磨之而不磷，犹风日过河，实已损而不自觉，恃源以往也。无意则止乎分，所以为审；有意则无涯，故殆。所以贵其无能，任其天然。苟不能忘知，祸长多端。反守其性，则其功不为而成矣。欲速则不果。己宝，谓知能。故亡戮之祸，皆有其身之过。不知问祸之由乎有心，而修心以救祸也。
　　吕注：以天待之，则无为而应感。不以人入天，虽为而未尝为。真人不知有死生，有时日得之也生，失之也死，万物不得无以生是也，此为轻生者而言。有时日得之也死，失之是也，此为恶死者而言。犹药之或甘或毒，时为帝而不常，其余臣佐而已。以生为得死为失，则轻生者之药也。以生为丧死为反，则恶死者之药也。视彼病而投之，其变何可胜言。大夫种知亡越之可以存，而不知身之所以愁，犹鸦目能夜不能昼，所适不可移。鹤经能长，不能短，有节不可解，解之也系於有形，而不知其源也。风日之过河，非不损而河以为未始撄，恃源而不竭也。通道者，与物无不适，亦有源而已。水之於土虫穴蚁隙无不至，影之於人坐起行止无不从，则无情而守之审者。耳之於听，目之於视，心之於思，未尝须臾不在。则物守物而审者，其聪明心志，非若水与影之无情，故不能不殆。凡能其於府也贻，府，五藏；殆，谓安其所不安；不给改，则祸滋萃。夫惟迷非一日，故其反也绿功，其果也待久。上士所以损之又损者，以殆之不可成也。而世人以为己宝，不亦悲乎。
　　疑独注：以天待人，诚而明也；以人入天，明而诚也。无得失，无生死，此所以谓之玄。董，乌喙。鸡壅，艾也。皆药之至贱者，时能疗病，递为君臣。得失穷通，无异於此。世人妄计贱彼贵我，岂知用舍在时而已。昔越王句践栖兵会稽，大夫种能知亡之可再存而不知身之将死，犹鸥目昼暗而夜明，鹤经能长不能短，各适一时之利。解去其适，则悲有所徇者，不免乎一偏也。夫阴阳有气，万物有形。气妙而形粗，气摩其形，形必有损。风、日，阴阳之气。河水，有形者也。风、日过河，河水必损而不自觉，虽相与守之，而河无所撄拂者，有源可恃也，喻人处阴阳之中，日有所损，恃有命存焉。水之於土，影之於形，物之於物，皆无心而守之；故其守也审，虽审而不逃造化之密移，昨日之物今已化矣，而昧者不知故。耳目心之於徇，皆不免於危殆也。凡能，出於府藏，则为所役，必至危殆既成，而欲速改，不暇给矣，是以祸生滋甚。若反本复性，则顺而有功。欲其事果，其待铃久。而世人乃以多能为己宝，此至人之所悲。以至争城争地而杀无辜之民，不知问祸起之由故也。
　　碧虚注：以天待人，任其自然。不以人入天，伪难契真也。得之生，失之死，与物同也。得之死，失之生，与物异也。万物得时而荣，失时则悴。真人得时不荣，失时不悴，犹药之董、梗、壅、苓，虽贱物，而良医主疗时用之以为君，喻真人御世，无时而不治也。种能存国不能活身，喻医疗他疾不能治己病。鸦目、鹤经之有适不适，喻种之才知而终不免祸。风吹曰曝，河水耗喊，谗深佞入，忠臣失权，所恃重者其撄拂亦不轻矣。水离土则散，影离人则灭，物去物则空，人失道则亡。唯善审者几乎全！目徇，离朱。耳徇，师旷。心徇，曾、史。未有不危殆者！反覆绿於功过，善恶之果，目前未见耳。世有恃功为己宝，而祸不旋踵者，大夫种是也。
