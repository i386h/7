<!-- { "loadSidebar": true } -->
　　指归：道德不为智巧，故能陶冶天地，造化阴阳，而天地不能欺也。天地不为知巧，故能含吐变化，杀生群类，而万物不能逃也。道释自然而为知巧，则身不能自存，而何天地之所能造，阴阳之所能然也。天地释自然而为知巧，则身不能自生，而何变化之所包，何万物之所能全。此所谓自然者，如水自然润下，火自然炎上，性分之内，亦非有为。故虚无无为、无知无欲者，道德之心而天地之意也。清静效象、无为因应者，道德之动而天地之化也。道德因应，天地动化，若像中之象，空中之响，不足为难也。何以明之？庄子曰：道之所生，天之所兴，始始於不始，生生於不生，存存於不存，亡亡於不亡。不始不生，不存不亡者，道德之元也。凡此数者，自然之验，变化之常也。故人之动作不顺於道者，道不佑也；不顺於德者，德不助也；不顺於天者，天不覆也；不顺於地者，地不载也。夫道德之所不佑助#7，天地之所不覆载，此息祸之所不远，而福德之所不近也。人禀气乎道德，成形乎天地，举措不顺道，自然无与安，故福德日远，祸患日近。是以玄圣处士，负达抱通，提聪挈明，顺道奉德，弃知亡身，厉志忧畏，唯恐蹉跌。故勉於巧不巧之巧，务於明不明之明，信顺柔弱，躬耕而食，常於止足，归乎无名，战战栗栗，恐失自然，患至天地，祸及人民。挈然有知行於大道者，唯施是畏也。是以吉祥之应，福德之至，如影之与形，响之应声，非有期会，动若俱生，是故大道甚夷，其化无形，若远而近，若晦而明。平夷而无秽，要约而易行，无为而成功，无事而福盈，天地由之，万物以生。大道甚夷平也。而民背之，用其聪明，任伪废道，反地逆天，尊知贵巧，欺鬼侮神，饰治邪淫，归伪去真，创作改制，起事遂功。人好径也。丰屋荣观，大户高门，饰以其怪，加以采文，以知为本，以巧为绳。朝甚除也。诈为之斧，伪为之斤，秉术操数，简织贱耕，田秽不修，节莠并生，田苗不起，囷仓虚空。田甚芜，仓甚虚。衣重五采，锦绣玄黄，冰纨绮谷，靡鹿光辉。服文采也。利剑坚甲，强弩劲弓，轻车骏马，多侠凶人。权重名显，威势流行，伐杀绝里，臣役细民，妬廉嫉让，疾忠毒信，结邪连伪，与善为怨，尚争贵武，无不侵凌，使通境外，常议弒君。带利剑也。食重五味，碊贼群生，刳胎杀鷇，逆天之心，居常醉饱，取求不厌。厌饮食也。多藏金玉，畜积如山，所有珍宝，拟於人君。货财有余。出入奇异，荣盛光显，离众绝俗，超然独存，乱世高之，称为大人。是谓盗夸。过众恶大，罪重祸深，贤父不畜，明主不臣，道所不佑，神所不在，天所不覆，万物所怨。有人若此，丧之受祸，生之受息，身苟不获，事及子孙。以非道故。
　　善建章
　　善建者不拔以道立也，善抱者不脱抱以德也，子孙祭祀不辍世无极也。修之於身其德乃真#8治生息也；修之於家治慈畜也，其德有余流相成也；修之於乡治分职也，其德乃长无不克也；修之於国治法则也，其德乃丰无谗贼也；修之於天下治表式也，其德乃普宇内服也。故以身观身知彼身也，以家观家知彼家也，以乡观乡知彼乡也，以国观国知彼国也，以天下观天下近知远也。吾何以知其然哉？以此求之身也。
　　指归：天地之间，广大修远，殊风异俗，物类众巨，变化无穷，利害谬诡，故能不能制，而为不能为也。我为天下，而天下亦为我，彼我相遇，则彼众而我寡，以寡遇众，则众宁而寡殆。故以己知立则知夺之，以己巧立则巧伐之，以己力立则力威之。唯无所为，莫能败之。何以效其然也？夫默而求响，响不我应；托阴求影，影不我从。畏响而扣金，响愈我应；恶影而处阳，影益我从。由此观之，无为不能遁福，有为不能逃患。是以圣人去力、去巧、去知、去贤，建道抱德，摄精畜神，体和袭弱，履地戴天。善建不拔者也。空虚寂泊，若亡若存，中外俱默，变化於玄，无为无事，反朴归真，无法无度，与变俱然。善抱不脱。抱小托大，牧养万民，方圆先后，常与身存，体正神宁，传嗣子孙。子孙祭祀不绝。德积化流，洋溢无穷，衰而复盛，与天俱终。故治之於身，则性简情易，心达志通，远所不远，明所不明，重神爱气，轻物细名，思虑不惑，血气和平，筋骨便利，耳目聪明，肌肤润泽，面理有光，精神专固，生生青青，身体轻劲，美好难终。修之身，其德乃真也。治之於家，则夫信妇贞，父慈子孝，兄顺弟悌，九族和亲，耕桑时得，畜积殷殷，六畜蕃殖，事业修治，常有余财，乡邑愿之。修之於家，其德有余。治之於乡，则睹纲知纪，动合中和，名实正矣。白黑分明，曲直异理，是非自得，奸邪不起，威严尊显，令行禁止，奉上化下，公若父子，敬爱信向，上下欢喜，百姓和集，官无留负，职修名荣，称为君子，常有余德，没身不殆。修之於乡，其德乃长。治之於国，则主明臣忠，朝不壅贤，士不妬功，邪不蔽正，谗不害公，和睦顺从，上下无怨，百官乐职，万事自然，远人怀慕，天下同风，国富民实，不伐而疆，宗庙尊显，社稷永宁，阴阳永合，祸乱不生，万物丰熟，境内大宁，邻家托命，后世蕃昌，道德有余，与天为常。修之於国，其德乃隆。治之於天下，则主阴臣阳，主静臣动，主圆臣方，主因臣唱，主默臣言。正直公方，和一大通，平易无为，寂泊无声，德驰相告，神骋相传，运动无端，变化若天，不行而知，不为而成，功与道伦，宇内反真，无事无忧，太平自兴。修之天下，其德乃普也。是故我身者，彼身之尺寸也；我家者，彼家之权衡也；我乡者，彼乡之规矩也；我国者，彼国之准绳也。所谓以身观身，以家观家，以国观国，以天下观天下也。人主者，天下之腹心也；天下者，人主之身形也。故天下者，与人主俱利俱病，俱邪俱正。主民俱全，天下俱然，家国相保，人主相连，苟能得己，天下自然。故可以知我者无所不知；可以治我者，无所不治；便於我者，无所不可；利於我者，无所不宜。不可於我而可於彼者，天下无之。所谓一言可以终身行者，其殆恕乎#9。吾何以知天下谓之然哉？其以此也。其以此也。
　　道德真经指归卷九竟
　　#1伪者情变：『伪』原作『为』，据秘册本改。
　　#2轻死与之反：秘册本作『轻死与之友』。
　　#3刑严罚峻：『刑』原作『形』，据怡兰本改。
　　#4操毒：秘册本作『惨毒』。
　　#5动罗天纲：『罗』，秘册本作『罹』。
　　#6人给家赡：『赡』原作『赠』，据怡兰本改。
　　#7夫道德：『夫』原作『天』，据怡兰本改。
　　#8其德乃真：此四字原脱，据怡兰本补。
　　#9其殆恕乎：『殆』原作『始』，据秘册本改。
　　道德真经指归卷之十
　　蜀郡严遵字君平撰谷神子注
　　含德之厚章
　　含德之厚体道元，比於赤子柔弱虚。毒虫不螫毒不施，攫鸟不搏害不摩，猛兽不据威不加。骨弱筋柔脆以危，而握固据难开，未知牝牡之合不相化，而较作无为为，精之至神明多。终日嗥而嗌不嘎音声和，和之至体道行。知和曰常与道同，知常曰明日以聪，益生曰祥日广长，心使气曰强日坚强，物壮则老衰坚强，谓之非道体祸殃，不道早已大命丧。
