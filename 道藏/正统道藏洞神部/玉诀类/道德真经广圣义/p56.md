<!-- { "loadSidebar": true } -->
　　疏：前章明圣人无心混融，应善信之行。此章明出生入死，善摄超患累之门。前五句标安时处顺之人，次五句明探变求化之类，后八句结善摄之行，示长生久视之门。○义曰：天地之德，惟生为大。得其生已，当守道以安之，谷神以养之，适来不为荣，适去不为惧，不贪生而丧道，不越分而伤生，可谓安时而处顺矣。迷之者求生太厚，反失其生。善摄者以道自至，固无其害，以其无死地，诚哉。言乎安时处顺者，《庄子□大宗师篇》子祀谓子舆曰：且夫得者时也，失者顺也，安时而处顺，哀乐不能入。此古之所谓悬解，而不能自解者，物有结之矣。此言得生者，时有生也，失死者，顺化死也。处生而安生，得生理矣；处死而顺死，得死理矣。既无生无死，岂有衰乐哉？此古之真人无所系也。若在生而恶死，乐极之哀来。知此之流，为生死哀乐之所结矣。长生久视之道者，此经第五十九章之词也。
　　出生入死。
　　注：了悟则出生，迷执则入死。此标也。
　　疏：了悟生死，不厚其生，名为出生。迷执人我，动往死地，名为入死。此标章门也。
　　义曰：元精播气，大冶匠形，禀阳和则出生，归阴寂则入死。将明辍死延生之路，丧生趣死之由。标此章门，似若设问，具如下句以答之也。
　　生之徒十有三，
　　疏：徒者，类也。此泛论众生能安、生理，不自矜贵，适来为时，一无封执。如此之者，大泛而论，十中有三尔。此谓顺理者少，而逆理者多也。
　　义曰：将生不以为乐，而安其生，此生之徒也。夫当其生也，不以利欲乱其心，不以厚养伤其性，安於澹默，顺其冲和，则神守於形，气保於神，志和於气，心寂於志，静定其心。如此则不求於延生，生自延矣。不求於进道，道自至矣。
　　死之徒十有三。
　　注：此泛论众生当生安生得生理，处死顺死得死理。如此者，十中有三人尔。
　　疏：此亦泛论安死之道，不拒变化，适去为顺，一无惊怛。如此者，亦十中有三人尔。
　　义曰：将死不以为忧，而顺其死，此死之徒也。达人处世，了悟有无，知道之运化委和，所禀有厚薄。厚於阳和之气者则寿，薄於淳粹者则夭。知寿夭皆由於分，则生死可齐矣。生死既齐，则忧乐不入，泰然而身心无挠也。况髑髅见梦於庄子曰：死无君於上，无臣於下，无四时之事，泛然以天地为春秋。虽南面而王，乐不能过矣。庄子不之信曰：吾欲使司命复子之生，可乎？髑髅深膑蹙頞曰：吾安能弃南面王乐，复为生人之劳乎？此虽寓言立理，而庄子以世人乐生者为生所拘，乐死者为死所系，滞於生死，所以有死有生，唯至人在生无生。不为生之所系，在死无死，不为死之所拘。既而不系不拘，故能无生无死。然而变而生也不可以止，变而死也不可以留，但冥契大道，则为达生死尔。其出死之表、长生为期者，在乎修真炼形，可以与语，议其玄要尔。
　　人之生，动之死地，十有三。
　　注：徇生太厚，以养伤生，既心矜此生，故动往死地。此则生理既失，死理亦亏。如此之辈，亦十中有三人尔。
　　疏：此释迷执之人养生失理之徒也。言人虽欲修生，不能悟了，动往丧生之地。安生之理既失，顺死之道又乖。如此之辈，亦十中有三人尔。
　　义曰：愚迷之人不知生生者不生，化化者不化，以生为乐，以死为哀，畏死贪生，故养生过分。希生乖其道，则反丧其生，十中有三人，约其大数尔。又解云：人之禀生有三业十恶。三业者，一身、二心、三口，业也。十恶者，身业有三恶，一杀生，二偷盗，三邪淫；心业亦有三恶，一贪欲，二嗔怒，三愚痴；口业有四恶，一两舌，二恶口，三妄言，四绮语。此三业十恶，合为十有三矣。人能制伏三业十恶，则可得道长生，可谓生之徒，由此十有三也。人若纵此三业十恶，则铃从生趣死，可谓死之徒，由此十有三也。且众生善必难构，恶乃易成，三业十恶日有所犯，犯即趣死之径。故云动之死地亦由此，十有三也。夫三业十恶，众罪之源，舍之则可以出生，行之则可以入死。修身之戒，戒之元急。此十恶事，又各有四缘，皆为罪恼之本。何者？杀生罪中有四种缘，一
　　实是众生，二起众生想，三有欲杀心，四令断他命。偷盗罪中亦有四缘，一实是他物，二起他物想，三有欲盗心，四使移本处。邪淫罪中亦有四缘，一实是邪境，二起邪境想，三发邪淫心，四身受染乐事。两舌罪中亦有四缘，一是所闻人，二起前人想，三起离间情，四发分构语。恶口罪中亦有四缘，一是所骂人，二起前人想，三起恶骂心，四发恶骂语。妄言罪中亦有四缘，一是所欺人，二起前人想，三有欺妄心，四成虚违说。绮语罪中亦有四缘。一是所对人，二起前人想，三发绮语心，四吐非义语。凡此十恶三业，计五十三条，动罹此罪，即之死地。慎哉戒哉。
　　夫何故？
　　疏：此设问众生动之死地之由。
　　义曰：将摄化之要、趣死之因重自设问，谓下句也，
　　以其生生之厚。
　　注：所以动之死地，夫缘何故？但以其求生此生太厚故也。
　　疏：此正答言众生动之死地者，以其耽滞有为，溺情纵欲，厚自奉养，以全其生，养之太厚，故动之死地尔。
　　义曰：天生蒸民，爱之甚矣。五味以食之，五色以章之，五声以悦之，五香以娱之，五利以用之，五气以和之，五官以司之，五纬以主之，五教以劝之，五常以禀之，五福以将之。居五灵之首，为万汇之长，得不自贵而保爱之乎？而纵欲适情，乐生畏死，养之过分，自掇死亡，非天怒神责，由贪生太厚所杀尔。故前之十恶三业五十条罪，动有所犯，宁无过乎？且夫躁进者亡，勇退者伤，得其中者可以议於修身尔。
　　盖闻善摄生者，
　　疏：摄，卫也。谓善能以道卫生之人，妙观生本，本来清静，於生忘生，不以情欲而滑其和，唯以冲虚而养其性，物莫能害。故称善摄。
　　义曰：其生也有涯，而事也无涯。以有涯之生，役无涯之事，能无伤乎？善摄生者，於事无事，以全其和，不以欲婴心，不以利伤己，任冲和之自运，托虚寂以真怀。忘生而生能全，体道而道自政，虚室生白，冥心契玄。摄生之善也。
　　陆行不遇兕虎，入军不被甲兵。
　　疏：不期而会曰遇。按《山海经》，兕出湘水南，苍黑色。《尔雅》曰：形如野牛，一角重千斤。善摄生之人，不起心害物，所以陆行不求遇於兕虎，入军不被带於甲兵，故虎兕甲兵无伤之意。
　　义曰：潇水、湘水出九疑、零陵，其地有犀兕焉。兕虎皆害人之者也。兕虎害人，甲兵伤敌。遇之必有所害，敌之必有所伤。而善摄生者不干预於兵甲，故不为其所伤；不求遇於兕虎，故不为其所害。昔晋人郭文字文举，栖於余杭大涤山，与猛虎同处。每出城市，虎必随之。人或问之曰：先生有道乎？何挚兽之驯扰若是也？文举曰：人无害兽之心，兽无害人之意。亦何术乎？
　　兕无所投其角，虎无所措其爪，兵无所容其刃。
　　注：善摄卫生理之人，心照清静，无贪取之意，则凡是外物不可加害。陆行不求遇兕虎，入军不被带甲兵，此不求害物，则物无害心。故无投角、措爪、容刃之地。
　　疏：前明善摄生之人内无害心，所以外不求遇兕虎。此明设使逢遇，此无伤害之心，自然彼无容措之处。是知忘情於物者，则海上之鸥可驯而狎，陆行之兽可系而游，况伤害乎？故无是也。
　　义曰：摄生之人性与道合，慈心广运，己无伤物之心，和气内充，物无伤己之执。虽遇兕虎，必无爪角之伤；或值甲兵，亦无锋刃之害。以其道德充备，物物皆柔服焉。狎鸥者，有人居於海上，其子每於海滨与鸥鸟群相狎而戏。其父异之，将往观焉。其子先诣尝游之所，群鸥见之，飞翔而不下。以其无机心，而鸥鸟狎之。今有机心，则翔而不下。则知苟有害物之意，虎兕宁容不伤？所不伤者，机心息於内也。《神仙传》：刘刚字伯鸾，与妻樊夫人俱得神仙之道。刚为上虞令，游四明山遇虎。虎见刚俯伏不敢起，以语夫人。夫人径往，以绳系虎而归，如家犬焉。盖道德所摄也如此。措，置也。容，受也。狎，近也，习也。无置爪受刃之所也。
　　夫何故？
　　疏：此问虎兕兵刃是害人之物，今不投措其爪角、无容其兵刃者，其故何也？假问其故，以晓於人。
　　义曰：欲明善摄生之人，无趣死之地，复重发问，将以勉励於修行耳。
　　以其无死地。
　　注：夫何故兕虎甲兵无容措之所乎？以其顺化无私，不以死为死，则物不得害其生。故云无死地。
　　疏：此正答也。夫见有其身者累，生生之厚者死。今善摄生之人，照法性空，悟身相假，故能於生忘生。不为厚养之过，无私顺化，故无死地可处尔。既心无死地，夫何虎兕兵刃能害其生乎？
　　义曰：大圣演经，广弘道要，欲使人皆趣善。众尽宝生趣善，则无过无疵。宝生则怀道怀德，无过疵则不履死地，怀道德则可致遐龄，自无兵刃爪角之伤，可合清净希夷之道。理国之君不怀五兵之力，四境协宁，能开三面之罗，百兽率舞，何所加害乎？
　　道德真经广圣义卷之三十六竟
　　道德真经广圣义卷之三十七
　　唐广成先生杜光庭述
　　道生之章第五十一
　　疏：前章明出生入死，善摄超患累之门。此章明道生德畜，不宰有自然之贵。首标妙本应感生成之美。次明万物尊贵道德之由，故道生之。下覆赞生畜之功，生而不有。下结叹忘功之德。○义曰：道为妙本，能生群物，德为道用，能畜众形。动物属于天，植物配于地。天地之所长育，造化之所生成，非道气物莫能生，非道用物莫能遂，因道而立，赖道之功。有情有识之徒，无情无识之类，尊道贵德，不忘本乎道，为万物所尊者，非有爵位之重，非有权势之威。盖以失道必亡，固须尊贵，况南面之卫，失道无以宁。万邦修真之功，离道无以成万行。而道於万类，未尝自伐其功，功德益自玄深尔。
　　道生之，
　　注：妙本动用降和气。
　　德畜之，
　　注：物得以生养万类。
　　疏：道生之者，言道降冲和之气，陶冶万物，万物得之以生。故云道生之。注云妙本动用降和气者，妙本，道也。至道降气，为物根本，故称妙本。德畜之者，德，得也，畜，养也。谓万物得道用而能畜养斯形，则约道畜养之处而受德名，故云德畜之。
　　义曰：生而不畜，德无以表其功。畜而不生，道无以明其妙。生以从无为始，畜以养有为终。终始循环，惟道为本，故云妙本。道无动用，物无以生。既有禀生，赖乎畜养。是相循之理也。
　　物形之，
