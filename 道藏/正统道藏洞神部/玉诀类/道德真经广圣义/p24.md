<!-- { "loadSidebar": true } -->
　　疏：能含容应物，乃公正无私，则天下归往，是为王矣。
　　义曰：知常顺道故能公正，而为王也。有道之人，不言而自化，不召而自来，故天下归往也。王者以物归往为义。
　　王乃天。
　　注：群物乐推，如天之覆，则与天合德矣。
　　天乃道。
　　注：王德如天，乃能行道。
　　疏：惟天为大，惟王则之。其德同天，而无不覆，故曰王乃天。王德如天，则无为而理，道化乃行，故云天乃道。
　　义曰：以物归往，乃可配天，子育万方，告类上帝。法天广覆，法地无为。王以法天，天以法道也。
　　道乃久。
　　注：道行天下，乃可以久享福祚矣。
　　殁身不殆。
　　注：同天行道，则终殁其身，长无危殆之事。
　　疏：言守静致虚，归根复命，其德如此，可以为王。王德合天，乃能行道。道行乃久享福祚，天下之人就之如日，戴之如天，泽之如．雨，望之如春，故终殁其身，复何危殆之事，故曰殁身不殆。
　　义曰：此教人君积德之谓也。人君虽承平御极，握纪临人，若乖道德，岂能长久，所以先虚其心，次守其静。虚静致道乃复於常，而能公正无私，人所归往，应天合道。行道化人，道化大行，天下欣戴，故能运祚长久，不殆不危，如日之照临，如天之覆育，如雨之润泽，如春之温和，虽终殁其身，盛德不泯。如今之歌咏尧舜，鼓舞羲农矣。戴之如天，就之如日者，尧之德也。
　　道德真经广圣义卷之十五竟
　　道德真经广圣义卷之十六
　　唐广成先生杜光庭述
　　太上下知章第十七
　　疏：此章上论淳古之风，下逮浇漓之俗，欲明失道之渐，将辩致弊之由。故前章明守静则致虚，此章示无为则复朴。朴散则亲誉遂作，无为则谓我自然。庶夫道化之君，专此不言之教。○义曰：太古上古无事无为，君任自然，人怀大朴。太古者，乃天地之初也。列子云：昔者圣人因阴阳以统天地，故有形生於无形。则天地之前有太易，未见气也；有太初，气之始也；有太始，形之始也；有太素，质之始也。通谓太极，故云五太者，即太古也。气形质具而未相离，故曰混沌，言万物相浑沌而未分判也。既而浑沌分判，轻清为天，重浊为地，而上下分焉，阴阳定焉。人禀天地阴阳冲和之气，居于天地之中，日月照之，气象成之，阴阳辅之，寒暑循之，与天地并号为三才。则上三皇，中三皇、下三皇迭理其化，司牧於人，此谓上古也。天职生覆，地职形载，圣职教化，物职所宜，而展转生化。初以道德，次则仁义，故亲誉畏侮，恩信不孚，须资复古之风，冀返淳和之化。《春秋》僖公二十四年，周王欲以狄师伐郑，富辰谏曰：太上以德抚民，无亲疏也。其次亲亲，以相及也。言先亲以及疏，推恩以成义尔。
　　太上，下知有之。
　　注：太上者，淳古之君也。下知者，臣下知上有君，尊之如天，而无施教有为之迹。故人无得而称焉。
　　疏：太上者，淳古之君也。谓太上者，尊之也。言太上之君处无为之事，行不言之教。臣下但知有君，尊之如天，大而在上，被四时生育之义。不知何以称其德，是故云下知有之。
　　义曰：太者，大也。上者，高也。至高至大，以表其名。上古之君无有谥号，行淳厚之化，以化於人，任物无为，不言而信，不施典法，以荡物心。故臣下知其上有君，而不闻其教令。其卧居居，其起于于，其行填填，其视颠颠，山无蹊隧，泽无舟梁，耕而食，识而衣，四时自行其上，万物自行其下。至德玄远，不可名称，故曰太上。或云上古太古之君者，昔有容成氏、大庭氏、栢氏、中央氏、栗陆氏、丽连氏、轩辕氏、赫胥氏、无怀氏、昊英氏、尊卢氏，葛天氏、阴襄氏、祝融氏、列山氏、伏羲氏、神农氏，皆结绳无为之代。黄帝乃垂衣裳，造书契，有作有法，渐以化民矣。三皇者，以道理人，无制令，无刑罚，谓之皇。有制令，无刑罚，谓之帝。所以三古异宜，步骤斯变矣。太上之化，不其远欤。
　　其次亲之誉之。
　　注：逮德下衰，君行善教。仁见故亲之，功高故誉之。
　　疏：太上之君殁，黄帝尧舜氏作，施教行善，仁及百姓，故亲之。柔服致平，功高天下，故誉之。亲誉生前人之迹，矫徇为后代之患。
　　义曰：誉，褒美也。矫，妄也。以身从物曰徇也。殁，死也。谓前太古上古之君相次死殁也。作，起也。黄帝者，有熊国君少典之次子也。姓公孙氏，生而神灵，弱而能言，长而敦敏，成而聪明。母有乔氏，曰附宝，见电光绕北斗，枢星照野，感而有孕，十四月而黄帝生焉。神农德衰，蚩尤暴横，诸侯侵伐，黄帝修德，振兵杀蚩尤於涿鹿之野，天下尊之，立为天子，曰黄帝焉，以代神农之位。师广成子於崆峒山，问理国之道，取天地之精，以养兆民。造书契，服牛马舟车，杵臼宫室，弧矢调律吕，铸鼎制琴。其所居有缙云之瑞，或号缙云氏，以云纪官。礼乐既作，其臣大挠造历，容成造算，仓颉造文字，风后造五兵，而万虑兴焉，名迹显焉。帝乘飞龙周游四海，名山大川，皆有其迹。於是采首山之铜，铸鼎於荆山，以合九丹，丹成，有龙垂胡髯而下迎之，黄帝乘黄龙而升天。其大臣同升者七十二人，其小臣有攀断龙髯而堕，抱帝之弓而
　　号，故号曰鸟号弓。其升天处，今在虢州阌乡县皇天原，亦名鼎湖是也。帝尧睦九族，亲百姓。师务成子，定岁时，正律度，以化天下。帝舜师尹寿子，以孝德彰闻，代尧为天子，其解具在第三章中。言黄帝尧舜制作法度，天下化之，民乃亲其德而誉其功，乃真亲真誉也。非黄帝尧舜使民亲誉，而民自亲誉之。后代则不然，觊觎前迹而有矫亲矫誉，所以矫窃之患生之矣。
　　疏：故《庄子》曰：吾语汝，大乱之本必生尧舜之间。何也？以其迹存乎千岁之后故尔。
　　义曰：亲誉之迹起於黄帝尧舜，千载之后人慕其迹，而生矫徇。《庄子》庚桑楚谓其弟子曰：夫尧舜又何足以称扬哉？以其揖让相禅，而后世法也。且举贤则人相轧，任智则人相盗，固不足以厚民。子有弒父，臣有弒君，正昼为盗，日中穴阫。大乱之本，必生乎尧舜之间。其末存乎千世之后，必有人与人相食者。此言尊贤任能，遂至大弊，更相蚕食，起自唐虞之间。人矫徇不休，失其真性，故至於大乱也。
　　其次畏之侮之。
　　注：德又下衰，君多弊政，人不堪命，则驱以刑罚，故畏之。怀情相欺，明不能察，故侮之。
　　疏：黄帝尧舜氏殁，下及三王五霸，浸以陵迟，严刑峻制，故畏之。明不能察，故侮之。下议罪而求功，上赏奸而生诈，相蒙若此，可为寒心。
