<!-- { "loadSidebar": true } -->
　　义曰：夫目悦妖丽之色，耳耽郑卫之声，口嗜珍鲜之味，则心有滞着不通，而流遁忘返，大则忘天地四时之序，次则违尊卑礼乐之伦，小则生侵波怨争之祸。惟国惟家，皆失理矣。则自古及今，以色以声亡其家国者众矣。岂独末嬉妲己褒姒丽姬而已哉。味之起争，亦有羊羹解鼋之祸矣。羊羹者，《春秋》宣公二年，郑公子归生受楚子之命伐宋，宋华元乐莒帅师以御之。二月壬子，战于大棘。将战，华元杀羊以食士。其御羊斟不预。及战，曰：畴昔之羊，子为政，今日之事，我为政。与入郑师，故宋师大败。郑人囚华元，获乐莒及甲车四百六十乘，俘二百五十人，馘百人。宋以兵车百乘、文马百驷以赎华元于郑。半入，华元逃归。立于羽外，告而后入。见羊斟曰：子之马然也。对曰：非马也，其人也。既答而叔牂奔鲁。叔牂，斟字也。君子谓羊斟非人也，以其私憾，败国殄民，於是刑孰大焉。《小雅》所谓人无良者，其羊斟之谓乎？残民以逞矣。解鼋者，宣公四年，楚人献鼋於郑灵公。穆公太子夷也。公子子公名宗、子家名归生。将入见。子公之食指动，第二指。以示子家曰：他日我如此，必尝异味。及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指於鼎，尝之而出。公怒，欲杀子公。子公与子家谋先为难。子家曰：畜老犹惮杀之，而况君乎？反谮子家。子家惧而从之。夏，弒灵公。书曰：郑公子归生弒其君夷。权不足也。子家权不足以御，子公惧谮而从弒，故书首为恶也。君子曰：仁而不武，无能达也。初称畜老，仁也；不讨子公，是不武也。不能自通於仁道，而陷弒君之名，其实子公染指而成斯祸尔。复有滞金石之音者，不能听无声之声。耽玄黄之状者，不能见无色之色。嗜甘辛之味者，不能知无味之味，自丧真道，以掇死亡矣。
　　驰骋畋猎，令人心发狂。
　　注：驰骋代务，耽着有为，如彼畋猎，唯求杀获。日以心斗，逐境奔驰，静而思之，是发狂病耳。
　　疏：此言耽滞声色之人驰骋欲心，亦如畋猎但求杀获，欲心奔盛逐境如驰。静而观之，是心发狂病。
　　义曰：畋猎者，国之正礼也。时而行之则为礼，不时而溺之则为乱。亦犹人之四肢百体，屈伸动静得其宜则合於礼，违之则为狂矣。礼，天子诸侯每岁三玫，一为乾豆，祭祀宗庙也；二为宾客，交二国之好也；三充君之庖食，以时也。时而不畋则曰不敬，畋不以时则谓之暴。所以春搜、夏苗、秋猕、冬狩，皆俟农隙以讲武事也。獭未祭鱼，网罟不施於川；豺未祭兽，罝罘不通於野；鹰隼未击，罻罗不张於林。修祭禽之礼，展三驱之仁，顺天时也。天子仲春教振旅，遂以畋称；仲夏教茂田，遂以搜；仲秋教理兵，遂以猎；仲冬教大阅，遂以狩。大司马以掌其事，山虞泽虞以供其职，盖以教武事、示民时也。则有不遵典故，外作禽荒，暴物犯时，十旬不返，驰骋莫已，遂为发狂。人怨国危，失礼致祸也。况人之心驰骋，逐境争奔，外溺色声，内伤神气，发狂於身乎？
　　难得之货，令人行妨。
　　注：性分所无，求不可得。妄求难得，故令道行有所妨伤。
　　疏：难得之货者，言人身材器为货。难得，之货即性分所无，求不可得。夫不安其分，矫性妄求，既其乖失天倪，所以妨伤道行。
　　义曰：材器者，性分之货也。珠珍者，世间之货也。性分所无之货，矫窃即行伤。珠珍难得之货，贪求则身辱。所宜任其性分，守彼天常矣。人君贪求珍异，则下怨民残；理身贪求珍异，则行伤身辱。是乖失天倪也。天倪者，天然之分也。庄子曰：始卒者若环，莫得其端，是谓天均。天均者，天倪也。夫物均齐，岂有妄哉？皆天然之分也。
　　是以圣人为腹不为目。
　　疏：腹者含受而无分别，目者妄视滞於色尘，无分别则全和，故谓之滞色尘则伤性，故不为也。
　　义曰：不为目者，以其妄见妄视，滞於色尘，伤性乖和，圣人不取。为腹者，怀质朴抱忠信，赛元和薄滋味，可以致道，可以化民，圣人为之。何者？目之视也，圣人为之方，故制礼经以检之。日无淫视，将入户，视必下，视瞻无回。其乘车也，立视五巂，式视马尾，顾不过毂，不妄指，不妄视，斯护戒而敬慎也。不敬不慎者，理国则伤政，理身则伤性，圣人所以不为之矣。色尘者，有形可见为色，有染而不可见为尘。尘细色粗，皆妨於行。修道之士，先除其色，反神照内；次除其尘，灭心忘外。尘者染之於心，关之於念，即名为尘，故六根所起则为六尘。染六粗尘净犹有六细尘，染六细尘净复有六轻尘，染六轻尘净方契於道。见於无色，闻於无声，味於无味，入於无形，了於无为，乃谓之证道果也。
　　故去彼取此。
　　注：取此含受之腹，去彼妄视之目。
　　疏：彼目妄视故去之，此腹含受故取之。
　　义曰：腹者容受而无情，故取之。目者触见而有欲，故去之。夫人君之心，睿圣为本，理国之道，清净为基。其逐兽荒原，奔车绝巘，六龙逸足，万骑莫追，与雕鹗以争先，共熊罴而贾勇，日月亏蔽，旌旗纠纷，畋猎忘归，杀获无已，风雨恒若，宫室或空。此谓之发狂也。若复贵远方之物产，贪无用之土疆，嗜蒟酱而讨西夷，伐大宛而取名马，关塞有不归之魄，边城有怨旷之魂，天下流亡，户口灭耗，赫赫宗社，几陷寇雠。青史具书，百代为戒，曷若去彼取此，遵老君之明语乎？
　　\
　　道德真经广圣义卷之十二竟
　　道德真经广圣义卷之十三
　　唐广成先生杜光庭述
　　宠辱若惊章第十三
　　疏：前章明染逐尘境，驰骋则发狂。此章明宠辱皆惊，贵身故为患本。首两句标宗以起问，次十句因问以明理，故贵下假寄托以结成。○义曰：驰骋贪货既戒於前，宠辱大患故明於此。凡情得宠则喜，遇辱方惊，殊不知宠有辱随，辱为宠末，祸福倚伏，宠辱循环。圣人了知，故宠辱皆惊，弃而不取，若外身抱道，方免宠辱之来。徇世贪荣，难逃福祸之至，非独爵位为戒，亦以天下为忧。故桎梏绂冕而糠枇亿兆，或不获己而处其位，则撝谦为本，雌静为心。故申寄托之喻，用明安危之旨尔。
　　宠辱若惊。
　　注：操之则栗，舍之则悲，未忘宠辱，故须惊也。
　　疏：若，如也，言宠辱之惊相如也。夫操之则宠，舍之则辱，言人不能心齐荣辱，矜徇功名，执权既以为光宠，失位自惊於卑辱。光宠则矜徇，卑辱则惊嗟，故陈戒使其若惊，欲令齐其宠辱。
　　义曰：圣人睿鉴，得丧混同，尚以死生为一条，岂复宠荣而辱惧，故戒之曰得宠亦惊。此则宠辱齐一，得失混同也。所以言惊者，宠为辱本，安得无惊。且人君富有天下，尊继百王，告类上玄，君临万有，亦当驭朽自戒，纳隍轸忧，乃能享此大年，保其遐祚矣。人臣之遭遇也，九迁三接之泽既已厚矣，兵符相印之任亦已重矣，高冠大饰、长毂朱轮，气压伊皋，权倾卫霍，亦当风兴夜寐，履薄临深，乃能克保福祥，免贻覆餗矣。故令尹三已而无愠，考父三命而益恭，达其理也。夫富与贵是人之所欲，不以其道得之不处也，贪与贱是人之所恶，不以其道得之不去也。苟能达道，则富贵贫贱、宠辱得失无所惊也。《易□系》曰：吉凶与民同息，《正义》谓非独凶者人之所忧患，吉者亦人之所忧患也。何哉？既得其吉，又患失之，此亦宠辱若惊之旨尔。
　　贵大患若身。
　　注：身为患本。故矜贵其身，即如贵大患矣。此答云贵身如贵大患，而乃云贵大患如身者，欲明起心贵身即是大患，有贵即身是大患，故云贵大患如身。若，如也。此上两句正标。
　　疏：贵，矜也。若，亦如也。身者祸患之源，夫耽玩声色，矜竞荣华，皆为有身，遂成患本。即贵其身者，复何贵乎？贵大患矣。即身是患，等无有异，未能无患，只为有身，即此贵身同贵大患。若能无患，亦复忘身。是知患犹贵生，身为患有，故云贵大患若身。
　　义曰：夫至人顺道，忘患忘身，内忘肝胆，外遗耳目，彷徨乎尘垢之外，逍遥乎无事之业。此即有身亦犹无也，岂复忧其患乎？所以世人之身，内则饥渴苦恼，昼夜相攻，外则风寒暑湿，循环相害，疼酸痛痒，声色繁华，嗜欲是非，利名得丧，六情中挠，万境旁牵，皆为患本矣。《西升经》曰身为恼本，痛痒寒温，意为形思，愁恼忧烦，吾拘於身知为大患，观古视今，谁存形完是也。患随身立，身存则患生，宠与辱偕，宠极则辱至。老君恐世人不晓，故两举以明之，将细指陈，复下句发问矣。《列子□天瑞篇》云：人自生至终，大化有四：婴儿也，少壮也，老耄也，死亡也。其在婴儿，神专志一，德充气和，善莫偕也。其在少壮，血充气溢，欲盛心侈，德殆衰矣。其在老耄也，欲虑柔焉，体将休焉，物莫先焉，方於少壮，气已间矣。其在死亡也，则之於息焉，反其极也。此四者相须而行，相待而成。惟得道者反之矣。理身之士，其自助焉尔。
　　何谓宠辱？宠为下。
　　注：前标宠辱如惊，恐人不了，故问何谓宠辱。夫得宠则憍盈，无不生祸，是知宠为辱本。故答云宠为下。
　　疏：前标宠辱若惊，恐人不晓，故设问云何谓宠辱，自答云宠为下，所以明宠为下者。夫恃宠则憍盈，憍盈即生祸，因宠获祸，则宠为辱本，故知宠为下也。
　　义曰：老君恐人未晓前义，举问欲以重明，既立问者之词，乃为对答之理。云宠为下者，辱因宠至，宠是祸阶，世人视宠以为荣，圣人观之以为下也。恃宠憍盈者，《春秋》隐公四年，卫公子州吁恃宠而好兵，其臣石碏谏卫庄公曰：臣闻爱子教之义方，不纳於邪。憍奢淫佚，所自邪也。四者之来，宠禄过也。夫宠者不憍，憍而能降，降而不憾，憾而能眕者，鲜矣。公不听。明年，桓公立，州吁弒桓公。卫人杀州吁焉。是则因宠获祸，可谓宠为下矣。
　　得之若惊，失之若惊，是谓宠辱若惊。
　　注：宠辱循环，宠为辱本。凡情惑滞，惊辱而不惊宠，故圣人戒云：汝之得宠，当如汝之失宠；得辱亦如吾戒汝得宠而惊惧也。故结云是谓宠辱若惊。
　　疏：得则为宠，失则为辱。若惊者，夫宠辱循环，宠为辱本。代间众生得宠则忻喜，得辱则惊惧。圣人戒云祸福循环，譬之纠缠，宠辱无定，岂可独惊辱来？既惊其祸患，宠至亦惊其憍逸，其惊相若。故结云宠辱若惊。
