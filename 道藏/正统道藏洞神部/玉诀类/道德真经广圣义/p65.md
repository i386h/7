<!-- { "loadSidebar": true } -->
　　义曰：合拱者，《说文》云两手相合为拱。璧者，瑞玉也。合拱之璧，瑞玉之大者也。驷马者，马四匹为乘，共驾一车也。古者诸侯朝於天王，会於大国，聘於小国，或遇於野，两君相见，皆有赞币之礼。以先货币为导，谓之为先。今三公当以论道为务，经邦为事。虽欲以驷马大璧献之於君，有益淫奢，无裨政理，不若此无为清静之道进之，以化天下。使不善者从善，不悛者悛心，道化周行，帝德遐被，何用璧马之为乎？辅相者，辅毗也，相助也。亦云视其善恶也。天子象四辅之星以立辅相，辅其阙失，相其礼仪，导以道德，赞以政化也。先牛十二者，《春秋》僖公三十三年，晋师伐郑，及滑，郑商人弦高将市於周，遇之，以乘韦先，牛十二犒师曰：寡君闻吾子将出师於弊邑，敢犒从者。不腆币赋，为从者之淹，止则具一日之积，行则备一夕之卫。且使遽告于郑，因有备焉。
　　古之所以贵此道者何？
　　注：何，问辞也。
　　疏：举古证今，令物生信。古人即前宝道人也。问其所以宝贵，此道其意何也。
　　义曰：拱璧不足以为贵，驷马不足以为珍。自古及今，唯贵於道者，何也？老君将明道之功用，和宁天地，齐佐邦家，行之则理，违之则乱，重显其利物之义。更自详问贵此道者何。
　　不日求以得，有罪以免耶？故为天下贵。
　　注：道在於悟，不在於求，不如财帛可以日日求而得，故云不日求以得。既悟则无罪累，岂得有罪方求免耶？故可为天下贵尔。
　　疏：此答释贵道之意，不日求以得者，言道在於悟，悟在了心，非如有为之法，积日计年，营求以致之尔。但澄心窒俗，则纯白自生也。故云不日求以得。有罪以免耶者，夫妄心起染，则业累斯生。若悟道虚心，则罪因自灭。岂如执滞之人，动生悔吝，婴彼罪罚，方求免耶？以是之故，故为天下善人之所宝贵。
　　义曰：道之所以为天下贵者，顿悟而得，不在营求，才遣妄心，即通正道。妄心既遣，尘累亦消，求可以得，罪可以免，故天下所共宝贵。老君以至道玄邈，了悟者稀，发问赞明，欲其悟入。且为俗学之士尚轻尺璧，而重寸阴。岂至道之君不崇妙本希微之功，而贵合拱结驷之物乎。
　　道德真经广圣义卷之四十二竟
　　#1史供有言曰：检《左传》襄公十四年，『供』作『佚』。
　　#2畏天之畏：检《诗经》，作『畏天之威』。
　　#3楚申公叔侯成之：检《左传》，『成』当作『戍』。
　　#4文公十四年秋：检《左传》，『十四年』当作『十三年』。
　　道德真经广圣义卷之四十三
　　唐广成先生杜光庭述
　　为无为章第六十三
　　疏：前章明妙本冲奥，坐进是辅相之门。此章明玄默无为，息怨成修证之行。首标坐忘绝欲，次示杜患防萌。后是以下举圣人之德，以申结劝尔。○义曰：前以不贵璧马之玩，进道为理化之源，顿悟即通玄，通玄即无咎，此乃无为无事，味道守常，自无怨嫌，宁劳德报，不为难大轻寡之过，故合道以无尤。此欲使人君贵道而体无为，率身而弘清静也。
　　为无为，事无事，味无味。
　　疏：为，造作也。修道行人，坐忘去欲，心无造作。凡所施设，功与化冥，於为非为，故曰无为。此明心也。即事不滞，故於事而无事，此明身也。即味不耽，故於味而无味，此明口也。三业既净，则六根尘自息矣。
　　义曰：夫人之禀生，即有三业。心业所起，有用而无形，凡所作为，起於心也，无为则心业净矣。身业所起，有用而有质，所执之事关於身也。无事则身业净矣。口业所起，有言有味，故所知之味非道之言，由於口也。无味忘言则口业净矣。既无三业，自息诸尘，尘累清静，吻契真道，此行人所修尔。夫理国之无为者，不滞於有作，则三时不夺，万姓不劳，垂拱握图，超然宴处矣。无事者不勤力役，不务军功，无瑶台琼室之华，无阿房虎祁之丽，则卑宫茅宇，人力存矣。无味者不酣於酒，不味於珍，飞走遂其生，水陆全其命，菲食自安矣。忘言者正身化下，言令不烦，澹尔无营，兆人自化。如此，则符於无为之道也。
　　大小多少，报怨以德。
　　注：於为无为，於事无事，於味无味。假令大之与小，多之与少，既不越分，则无与为怨。若逐境生心，违分伤性，则无大无小，皆为怨对。今既守分全和，故是报怨以德。
　　疏：夫大小之为，多少之事，苟涉有为之境，无非怨对之伟。若能体彼无为，舍兹有欲，悟真实相，无起灭心，自然怨对不生，可谓报怨以德。
　　义曰：人君於为不为，於事无事，恬然自得，独与道游，下无怨咨，边无戈甲。设有肆逆，必自驯柔，舞干羽而格有苗。斯乃报怨以德矣。修身者，三业既净，众恶不生，物莫能干，岂有怨怒？既无怨怒，专任清虚，亦乃报怨以德也。
　　图难於其易，为大於其细。
　　注；肆情纵欲者，於为无不难，於事无不大。今欲图度其难，营为其大，当须於性未散，於其分未越，则是於其易细矣。
　　疏：图，谋度也。为，营也。夫情欲伤性，皆生於渐，无不始於易，而终成难，初於细，而后成大。若谋难於难，为大於大，祸乱已作，纵欲图而为之，将无益於患难也。
　　义曰：无事无为，固不为难大之事矣。皆萌心之际已息机缘，既不为之於大於难，不俟制之於细於易，此理心则虚寂，理化则安贞也。
　　天下难事必作於易，天下大事必作於细。
　　注：明上文所以预图为也。
　　疏：作，起也。此迭上文，原祸难之所起。难事必起於易，欲令於易而图之。大事必起於细，欲令於细而去之。其类寔繁，不可具举，故以天下而总言之尔。
　　义曰：防祸於未兆，绝息於未萌，慎之至也。夫病生於稍稍，祸起於微微。早为之防，宁有难大之患矣。普言天下者，欲使动静防微也。
　　是以圣人终不为大，故能成其大。
　　注：因云大事必作於细，将明圣人所以能成大者，以不为难事大事，故能成其尊大尔。
　　疏：前明凡人常为难大之事，故改作多败多难。是以举圣人终不为难大之事，故能成其尊大。
　　义曰：凡人触途徇境，属念成非，难事成而过不可除，大事构而罪不可解。圣人了知虚妄，洞达真常，终不为大为难，故能证於尊大。
　　夫轻诺必寡信，多易必多难。
　　注：轻诺许人，必寡於信；动作多易，后必多难。
　　疏：此结喻也。夫不三思而后言，轻易於然诺者，必少忠信。不谋始而慎终，多易行其事者，后必生难而为患累。
　　义曰：立身之先，忠信为首。慎终如始，祸患莫侵。若轻以许人，易为行事，患累所及，理亦信然。所以解扬无贰命，仲由无宿诺。古今美之。
　　是以圣人犹难之，故终无难。
　　注：难为轻诺多易，故终无难大之事也。
　　疏：圣人，即有道之君也。犹难之者，难为轻诺多易，故终无难大之事尔。
　　义曰：有道之君、修身之士，不为轻诺之约，重静以循常，不兴多易之心，恬和而应物，所以於国则咸服诚信，於身则外息过尤，自绝难大之瑕，以契无为之道矣。
　　其安易持章第六十四
　　疏：前章明无为玄默，示息怨修道之门。此章明思患预防，标绝情去欲之行。初六句迭明防患之渐。次六句举喻生患之由。复两句论为执之迷。又六句申异凡之行。后七句推圣人不欲不学之意，观凡俗易持易谋之心。○义曰：前章戒二为之难，自无患累。此乃明四易之行，周劝精修，戒慎其纤微，忘遣其为执，将表圣人之行，以塞众民之非。至於欲学皆除，贵爱不染，以叶后章善为道之旨尔。
　　其安易持。
　　疏：安，静也。持，执也。言人之受生，正性清静，感物而动，则逐欲无穷。今明欲心未动，安静之时将欲守之，令不散乱，则易持执。故云其安易持。
　　义曰：夫正性安静，嗜欲未萌，就而守之，执持为易。绝坚冰於履霜之际，理固非难。复推轮於大辂之前，朴犹可睹。任乎修炼，用含真常尔。感物而动者，《礼记□乐记篇》之词。
　　其未兆易谋，
　　注：言人正性安静之时，将欲执持，令不散乱。次虽欲起心，向未形兆，谋度绝之，使令不起，甚为易尔。
　　疏：兆，萌渐也。谋，度也。情欲将起，未有萌兆，谋度绝之，亦为甚易。故云其未兆易谋。
　　义曰：欲之将萌，未有形兆，谋度除绝，其易可知。然而明在於察微，能在於杜欲。察而能杜，善莫大焉。
　　其脆易破，
　　疏：言欲心已动，柔脆未坚，将欲除之，易消破也。
　　义曰：欲兆既彰，未成坚执。破柔攻脆，於理非难。在於断自诚明，复其纯粹尔。
　　其微易散。
　　注：欲心初染，尚自危脆。能绝之者，脆则易破。祸患初起，形兆尚微，将欲防之，微则易散尔。
　　疏：微，细也。祸患细微，未至於大。防之於初，欲令散释，亦甚易尔。
　　义曰：欲既坚成，事犹微细，抑情以解散，挫欲以安排，涤虑洗心，去道非远。此上四句，通明防微之行。言理国理身之道，防患虑祸为先。祸成而救之，患成而攻之，用力益多，而祸患未可除也。
　　为之於未有，
　　注：覆上易持易谋也。所以易者，为营为之於未有形兆尔。
　　疏：为，修除也。此一句释前易持、易谋两句也。所以易者，明欲心未起之时，修除杜绝，则欲恶不生，故云为之於未有。
　　义曰：为者，为之防也，防患於未然。虽覆释易持之意，亦旁演防未然之旨。《文选》诗曰君子防未然，此所谓防患避嫌也。
　　治之於未乱。
　　注：覆上易破易散也。所以易者，除之於未成祸乱也。
　　疏：此一句释上易破易散两句也。所以易者，明欲恶虽有，尚自脆微，未成祸乱，故易理尔。
　　义曰：理者，救理也。嗜欲之生，乱於正性，正性将复，理之为先。於理既明，祸乱息矣。此虽覆释易破易散之义，亦存救理之旨。此六句约之於身，以欲心兴起之渐，修行制伏之门，割欲违情，却祸除患是矣。语之於国，则安不忘危，其安易持也。理不忘乱，理之於未乱也。虑患於冥冥，为之於未有也。慎祸於细微，其微易散也。防萌杜渐，其未兆易谋也。兴小善去小恶，其脆易破也。勿以小善为无益而不修，勿以小恶为无伤而不去。以斯六者，盖理国之要焉。
　　合抱之木生於毫末，九层之台起於累土，千里之行始於足下。
　　注：此三者喻其不早良图，使成后患也。
