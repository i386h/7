<!-- { "loadSidebar": true } -->
　　疏：此言患生於微，而成於着，喻如合抱之木，始生如毫毛之末，此明自性而生也。九层之高台，起乎一篑之土，此明积习而成也。千里之远行，始於举足之下，此明远行不止也。则天下之事，诚以细微为始，而人多忽之遂成患本。故举三喻，以证上文。
　　义曰：人之所以不防患，国之所以不慎微，祸形而务除，乱成而务理，此皆失之远矣。毫末至於合抱，自小而成大也。累土成於层台，自下而为高也。千里始於举足，自近而及远也。世人但见合抱之大、层台之高、千里之远，方欲执柯以伐之、聚锸以坏之、驰骛以追之，劳亦云甚。祸不可救，亦犹倚都门而长啸，终乱晋朝；崩沙鹿以贻祆，几倾汉室。默识远鉴，所宜留神矣。
　　为者败之，执者失之。
　　注：凡情不能因任，营为分外，为事求遂，理必败之。於事不能忘遣，动成执着，执者求得，理必失之。
　　疏：为，谓营为也。执，谓执着也。言人不能为之於未有，理之於未乱，而更有所营为於性分之外，执着於尘境之中，故必祸败而失亡也。
　　义曰：世人不能知道，妄动营为。非道营为，必至隳败。或妄於教体，执着有无，不能任以自然，守常知分，有执必失，有为必败。此乃常理也。欲使化理之君无为则无败，修道之士无执则无失也。
　　是以圣人无为故无败，无执故无失。
　　疏：圣人无为安静，故素分成全而无败；虚忘无执，故真性常存而无失。
　　义曰：圣人知有为乖道，无为故无败，知有执违真，无执故无失，是知冥寂其心，混通於道。道尚虚寂，修道之士当宜体圣人之心，恬神安漠，不思不虑，无营无为，然后虚室生白矣。
　　民之从事，常於几成而败之。
　　注：人之始从事於善者，常於近成而自败也。
　　疏：几，近也。言常俗之人从於善事，常以功业近成，不能慎终，乃复忘败也。
　　义曰：世态纷纶，真心难固，嗜欲牵役，妙道易忘，始从事而立功，忽进退而生惑。亦缘有为有执，所以败於垂成尔。
　　慎终如始，则无败事。
　　注：慎其终末，常如始从善之心，则必无祸败之事。
　　疏：此老君重申劝戒也。人若能慎末如初，始终常一，则其事无败也。《诗》云：靡不有初，鲜克有终。
　　义曰：修道之人不能委心顺道，分外营为，执着即丧真，有为则隳败，故云修道如初，得道有余，弘道无已，自致不死。盖愍其初勤中怠，诚不终也。末常如始、从善不移者，难矣。故重戒之。靡不有初者，《诗□大雅□荡》之什也。此言民初教之以诚信忠厚，今则更化於恶俗。言其为善者不能终。靡，无也。鲜，少也。克，能也。
　　是以圣人欲不欲，不贵难得之货。
　　注：难得之货，谓性分所无者。今圣人於欲不欲，不营为於分外，故常全其自然，是不贵难得之货。
　　疏：此明圣行，以斥凡也。难得之货，内谓性分所无，外谓珠犀宝贝。圣人於欲无欲，内不务於性分之无，外不营於累德之宝。故云不贵难得之货尔。
　　义曰：大圣之行，迫出尘烦，爱欲不能干，荣枯不能迫，外无润屋之望，内无越分之求。将劝理国之君，惟贤是宝。欲使修真之士，惟道是从矣。珠者，大或径寸，光照十二乘，乃古人之所贵也。犀者，南徼之外有牛，重千余斤，一角在鼻端，可以为宝，中断其角，有文通达成形象者，有辟尘者，有辟水者，磨而服之，可解蛊毒之疾，鸡见之夜惊，故曰骇鸡犀。亦今古所贵也。宝者，金玉珍异、草木毛羽，众所奇重者，皆曰宝焉。贝者，出东海中，如螺，有文，有长尺者，可以为宝。在海为介虫，居陆名猋，在水名蜬。甘音古者货贝而宝龟，周有泉贝，到秦废贝而行钱。贝字者，象形也。今凡货贿赠赉，赏赐彩宝，凡财之属，皆从贝矣。古诗曰：积财为累愚。明财多累德也。古有三币，珠玉为上，黄金为中，刀布为下。帝王以之御四海也。
　　学不学，复众人之所过。
　　疏：凡夫贵难得之货，故矫徇务尚，以学性分之所无。圣人不求过分之学，常全自然之性。是於学不学，如此者将欲归复众人所过分之学尔。
　　义曰：圣人心冥太虚，道贯天地，固不营过分之学，所以戒学於不学。是戒凡夫矜徇之求耳。行人能晤圣旨，绝此矜求，即无越分渎财之过矣。
　　以辅万物之自然，而不敢为。
　　注：圣人不求过分之学，是於学不学，将以归复众人过分之学，以辅其自然之性。故不敢为俗学与多欲也。
　　疏：辅，佐也。自然，物之性本也。众生起妄，失於性本。圣人慈诱，劝学无为，将以辅佐物之自然真性，故不敢为於俗学与多欲也。
　　义曰：俗学芟衍，难复於无为，多欲纷纶，又迷於正性。圣人令学不学以敦素，欲不欲以恬愉，渐窥正道之光，用辅自然之性。不贪难得之货，不务过分之能，自败而反成，慎终其若始，察微防害，复於易持之安。国所以晏宁，身所以贞固，然后可拟於古之善为道尔。
　　道德真经广圣义卷之四十三竟
　　道德真经广圣义卷之四十四
　　唐广成先生杜光庭述
　　古之善为道章第六十五
　　疏：前章明思患预防，标绝情去欲之行。此章明好智生患，示玄德大顺之规。初明为道之化。次辩以智之贼。知此下示料简以为法。常知下叹功用而劝修。○义曰：古之为道，非欲明示於民，使威强知之患，令其韬晦智用，潜超无有之津。故以智理国则乱生，晦智为君则福至。智诈兴则难理，智诈息则参玄。玄德於是弥深，反俗而归大顺，亦与夫祛俗学、多欲之累，而证百谷朝宗之顺焉。
　　古之善为道者，非以明民，将以愚之。
　　注：人君善为道者，非以其道明示於人，将导之以和，使归复於朴，令如愚尔。
　　疏：言古之人君善能用道为化者，贵夫无为恬澹，非衒耀其道，明示於人，将导以淳和，杜绝智诈，令质朴如愚尔。
　　义曰：古者，玄古之时也。善为道者，玄古有道之君也。其志玄默，其心杳冥。其为理也，无刑无德；其为事也，无将无迎。茫乎视之不可见，闲乎听之不可闻。其人若姑射之人，其俗若华胥之俗，民不知历数，不违盈虚，不以亲为亲，不以己为己，蒙兮昧兮，将无所有也。固不以常道之教而教之，但以无为之化而化之，所以天下质朴淳白，若令其愚也。
　　民之难治，以其智多。
　　注：君将明道以临下，人必役智以应上。智多则诈兴，是以难理化者，正以其智太多。智之太多，由人君明道以临下，是使下人役用其智而生奸诈，故难理尔。
　　义曰：夫上明道以临下，下饰智以奉君。本用明以理人，所务易理。及变智而为诈，始自有为，是由上明察而下诈伪。欲求静理，不亦难乎？举此义者，欲使法玄古之君，示民以淳朴则易理。
　　以智治国，国之贼。
　　注：以，用也。人君任用多智之臣，使令理国。智多必作法，法作则奸生，故是国之贼也。
　　疏：以，用也。贼，害也。言人君任用智诈之臣，使之理国，智多则权谋将作，谋用则情伪斯起，伪起则道废，有害於国。故云国之贼。
　　义曰：用智为政，务欲理人。智变奸生，祸乱滋起。所以诈妄贼害之事，勃然而兴矣。曹参守法而汉以之安，商君变法而秦以之弊。故上经云智惠出，有大伪是也。
　　不以智治，国之福。
　　注：若不用巧智之臣，但取淳德之士，使偃息蕃魏，弄丸解难，自然智诈日薄，淳朴日兴。人和则年丰，故是国之福也。
　　疏：人君不任智诈之臣，但求淳德之士，坐进无为之道，行宣大朴之风，交泰致和，是国之福也。
　　义曰：君犹表也，表正则影端，表邪则影曲。正则人随而正，邪则人从而邪，邪正淳漓，匪由他矣。用智谋之臣，则权令起；用忠厚之士，则风教淳。人化淳和，国乃丰泰，此为福也。偃息蕃魏者，段干木为魏文侯之师，以安静为先，道德为化，故偃息无事，而藩屏魏国矣。偃者，偃仰也。息，冥息也。藩，篱屏也。弄丸解难者，楚白公胜与大夫子西两家举兵相伐，两家大夫曰：市南宜僚，陆沉之士也。一人当五百人。并遣使往召之，宜僚高枕安卧，以见二大夫之使。卧而不起，以两手弄丸不止，承之以剑，不动。二大夫之使各还，具论宜僚之状。二大夫曰：高枕安卧者，示我无为也。承之以剑不动者，兵不足恃也。两手者，喻两家也。丸者，形圆无为之物。两手弄之不止者，俱止於困也。明两家称兵不止，必至灭亡。二大夫解兵而归，是两家难解也。事见《庄子》也。夫无为既兴，有为遂息；贞素既显，智诈自亡。势使然也。为国之福，其在兹乎。
　　知此两者，亦楷式。
　　注：役智诈则害於人，任纯德则福於国人。君常知所委任，是谓深玄之德。
　　疏：两者谓用智与不用智也。楷模也。式，法也。人君知用智则为贼，不用智则为福，当去贼取福。如此者，可为理国之楷模法式也。
　　义曰：用智则国乱，息智则人安。去乱就安，理之要也。夫智谋之士、辩说之徒，饰智以惑於诸侯，纵辩以乱於时主。离坚合异，反白为黑，所务者在乎干名誉，要宠荣，逞是非，肆胸臆，不以安全为志，不以恶杀为心。苟得恣彼笙簧，鼓其颊舌以为荣矣。理国之主，当鉴而斥之，则淳素化行，人复於朴矣。
　　常知楷式，是谓玄德。
　　注：福德之臣，是亦为君楷式，以佑於国人，君能知此者，可委任之。
　　疏：玄，深也，妙也。人君常能知此，则两者为楷式，是谓深远玄妙之德也。
　　义曰：人君知用智用德，以定安危，常法之而行，则其德深远矣。
　　玄德深矣远矣，与物反矣，然后乃至大顺。
　　注：玄德深远，能与物反归复其本，令物乃至大顺於自然之性尔。
　　疏：此结叹也。玄德之君，无为而化，不测其量，深也；所被无外，远也。故能与万物反归妙本，然后乃至大顺於自然真性尔。
