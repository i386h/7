<!-- { "loadSidebar": true } -->
　　天下无道，戎马生於郊。
　　注：天下无道之君，纵欲攻取，故兵士戎马寄生於郊境之上矣。
　　疏：郊者，交也，谓二国郊境之际，拒守之地。天下无道之君，则荒塞有不宾之虏。故兵戎军马生育於郊境之上，谓久而不还。
　　义曰：理国不以道，则开拓边土，侵伐戎夷，封域不宁，征役无已。或贪蒟酱起番禺之役，好名马起大宛之师，骨委穷荒，血涂草莽，营魄流飘於异域，戎车沦滞於远郊，绵岁月以长征，及瓜时而不返，转输莫息，杼轴其空，人怨国亡，祸非天与，所宜深戒也。岂若宇内不扰，诸侯咸宾，君民协和，上下相保。使壮士无所施其力，辩士无所衒其词，武士无所锐其锋，智士无所申其策，铸剑戟以为犁锄，货佩刀而市耕犊，无为无役，以全永图也。
　　罪莫大於可欲，
　　注：心见可欲为罪大矣。
　　疏：犯法为罪，贪求为欲，言戎马生郊之罪，由人君贵求土地，见土地可欲，欲心兴动将起贵求，此罪之大者。故云罪莫大於可欲。
　　义曰：法者，所以禁民戢乱，惩恶绳违，干而犯之，斯为罪矣。罪字从罔下非，言网罗以制其非法也。罪之大者，欲莫大乎因心起贪，谓之欲也。兴可欲之心於富贵者，则雕墙峻宇，渎货称兵。外禽内色之荒，迷而莫返；雁塞龙堆之役，困而莫休。以至于天下离心，舟中敌国，然后倾败。其何惑欤？兴可欲之心於其身者，骋利驰名，耽声滞色，悦黼黻雕华之观，弥目不回；徇轻肥音酒之娱，终身不寤。以至於筋骸疲苶，耳目聋盲，然后丧身。何其愚也？故《春秋》僖公二十年，宋襄公欲合诸侯，鲁大夫臧文仲闻之曰：以欲从人则可，以人从欲鲜济。言屈己之欲，从众善也。明年，宋公为鹿上之盟。宋公子目夷曰：小国争盟，幸而后败。是年秋，楚人执宋公，遂伐宋。此言以人从欲，乖其道也。老君设教垂训，明此罪之因，申能刳可欲之心，必享无涯之祉，理国可期於九五，理身可企於神仙。勉而行之道之要也。
　　祸莫大於不知足，
　　注：求取不已，为祸大矣。
　　疏：祸，害也，神不佑也。大亡败之祸，缘何而来？由贪土地，求而厌无厌，不知止足，致神道不佑，而婴祸害。人之有过，过非一途，贪之为祸，祸之大也。
　　义曰：夫罪之与祸，皆起於身。身之生恶，由于心想。故身心口为三业焉。三业之中，共生十恶。十恶之内，贪罪愈深。故生死忿争，皆因贪致。贪者，心业之一也。人君贪则外残四境，下困群。既上求取不休，则下供应政阙，人怨神怒，由此而兴，国将亡败矣。理身而贪，则嗜欲无厌，魂驰神逝，福善不佑，年夭身殂。苟能内制贪源，外息贪取，既无仇怨，身安国昌，即知足常足，终身不辱者矣。
　　咎莫大於欲得。
　　注：殃咎之大，莫大於欲所欲，必令皆得。皆得则祸深，故云咎也。
　　疏：咎，殃咎也。夫贪冒之雄，欲心增侈，得之不已，而又求之。非道得之，败不旋踵。自招殃咎，不亦宜乎？可欲谓欲而未得，初起贪心，罪轻於祸。不知足者得之，更须祸重於罪，莫甚於欲得者，谓已得欲心尚未厌足，则咎之为过，斯又甚於祸也。
　　义曰：得而复求，求之不已，民则应之以怒，而兵寇兴焉，仇敌起焉。为殃为咎，於斯为大罪者，言人违於禁令，初犯其非，名之为罪。老君《悔过经》曰：初犯为罪，亦名为过。过言误也，犯过一千八十为祸，祸重於罪矣。犯千二百六十过为咎，咎又重於祸矣。夫欲者莫过於色，言爱重而可欲也。祸者莫过於财，言贪不知足也。咎者莫甚於名，言苦求欲得也。人之过罪，条目甚多，财色与名，三者为大。倾家殒命，亡国杀身，职此之由，可为明戒也。
　　知足之足，常足矣。
　　注：物足者非知足，心足者乃知足也。若心知足，此足常足矣。
　　疏：此结有道之君也。言有道之君无欲广大，不贪土地，故於本分而知足，则为天下乐推，身安国理。此知足之足，乃至于交让而常足也。注云物足者非知足，心足者乃知足，知足者，谓足在於心，不在於物。循涯守分，虽少而多，有欲无厌，虽多亦少矣。
　　义曰：贪之与足，皆出於心，心足则物常有余，心贪则物常不足。贪者虽四海万乘之广尚欲旁求；足者虽一箪、环堵之资，不忘其乐。适分知足，惟在於心，所宜勖也。
　　不出户章第四十七
　　疏：前章明天下有道，欲令知足常足。此章明教不出户，示以不为而成。初两句标不出则能知，次两句明人和则天顺，又两句示弥出之为失，后四句结无为而化成。○义曰：圣人达观，不出户庭；上士冥心，玄契天地，玄契则无远不察，目系则虽远益达，不行而知，斯之谓矣。
　　不出户，知天下。
　　疏：有道圣君，无为而理，言教不出於户外，淳风自洽於寰区。此可谓知理天下之道尔。又解云：人君善教，天下应之以善，则不烦出户而天下可知。故《易》曰：君子出其言，善则千里之外应之，况其迩者乎？此之谓矣。
　　义曰：圣人之理，以身观身，身正则天下皆正，身理则天下皆理。故曰恭己南面而已矣。夫何为哉？且既辟混元，是生万物，群分类聚，鱼沉鸟翔，尊卑定矣，天地位矣。虽六合之繁，九有之广，亦犹四支百体耳。可以心鉴，岂在足行？不出户而知之，信矣。君子出其言善者，《易□上系》之词。期谓言出乎身加乎民，行发乎迩见乎远，言行君子之枢机也。枢机之发，荣辱之主也。远犹若此，况於近者乎？
　　不窥牖，见天道。
　　注：垂拱无为，不出教令於户外，是知理天下之道，人事和则天象顺，故不烦窥牖而天道可知也。
　　疏：人天相应，精气交通，人君为政以德，则象纬以之不迷；威侮五行，阴阳由其舛侯。故《书》曰：休征则肃时雨若，咎征则蒙恒风若，是知行发心已象着于天，岂俟窥牖然后能见？《易》曰：言行，君子所以动天地也。
　　义曰：帝王之理也，法天之覆，法地之载。历象日月，敬授人时，璇玑玉衡，以齐七政，所以顺天之道也。天垂象，圣人则之，所以法天之行也。既法顺天象，正己而行，则人君所为，天道交应，吉凶在我，理乱在心，得不乾乾而夕惕耶？象纬者，垂文谓之象，占揆谓之纬。自大慢法，谓之威侮。躔次差错，谓之舛候。此由人君行之所感也。风若雨若者，《尚书□洪范传》曰：休征则肃时雨若。休，善也。言人君行敬而时雨顺也。肃，敬也。咎征则蒙恒风若。咎，凶也。蒙，暗也。恒，常也。若，顺也。言人君蒙暗则常风顺之也。言行动天地者，《易□上系》曰：言行，君子所以动天地；可不慎乎？此谓君子出处默语，不违其中，其迹虽异，道同则应也。
　　其出弥远，其知弥少。
　　注：若不能无为，假使出令弥远，其所知理天下之道弥少也。
　　疏：此明失道之君也。不能处无为而恭己，将欲申教令以化人，令出弥远。既失无为，所知政理更为寡少。
　　义曰：其身正者不令而行，其身不正虽令不从。人君不能拱默谦光，融心体道，无为以化天下，虽广行威令，人不从之。岂若任贤勿疑，从善不倦，恭己於上，推诚於下，不言而化，不令而行哉？
　　是以圣人不行而知，
　　注：不出户，故云不行。无为淳朴，而知为理之道也。
　　疏：此覆释不出户而知天下也。无事无为，教令不出，故云不行。近取诸身，遂知来物。故我无为而人自化，岂待言教出户，然后谓之知乎？
　　义曰：理国圣人，率身从道，道与天合，冥契上玄，万方顺之，应犹响答，不俟行化而后能知。近取诸身者，《易□下系》云：古者庖羲氏之王天下也，仰则观象於天，俯则观法於地。观鸟兽之文与地之宜，近取诸身，远取诸物。始作八卦，以通神明之德，以类万物之情。此言以身之耳目鼻口与八卦相应，身之所行，吉则应之，凶则违之，祸福无门，惟人所召。我无为而人自化者，此经第五十七章之词也。
　　不见而名。
　　注：不窥牖，故云不见。人和天顺，而能名其太平。
　　疏：此覆释不窥牖见天道也。夫鹤鸣则子和，行感则天动，原小可以知大，审己可以知物。元吉所召，在乎其人，则太平之化可得而言尔。何必窥见，然后名乎？故云不见而名也。
　　义曰：天道坦坦，去身不远。天人相感，影响无差，凶吉合符，由乎其行。身既理矣，固亦宜然。天应人和，不俟窥牖矣。鹤鸣子和者，《易□系》云：鹤鸣在阴，其子和之。此明拟议以成其变化之理也。若拟议於善，善来应之，拟议於恶，恶亦随之。鹤鸣则子和，修诚则物应。鹤鸣幽阴之中，子犹和之；人欺於暗室，物必知之。忧悔吝者，存乎纤介，定得失者，在乎枢机。君子拟而后言，议而后动，慎微之理也。虽微必应，夫何远哉？不见而名，道既玄同，心与道合，万物符契，故不俟见之而后名也。
　　不为而成。
　　注：不为言教，而天下化成。
　　疏：此总结不出不窥之义也。夫以上有所为，下必有优。今圣人凝神端扆，玄默朝堂，君无为，人无事，百姓家给，万化自成。
　　义曰：凝静，定也；端庄，肃也；扆龙，屏也；朝堂，听政之所也。圣人无为致理，无事化人，不出户而自知，不窥牖而自见，融神观妙，造化生乎身。垂拱端旒，宇宙在乎手。民不知有君於上，君无所求用於民。仓庾丰盈，家给人足。夫何故耶？以其上无为而国泰。神既凝寂，故不言而化成矣。扆，谓倚也。形若屏风，昼为斧文，於明堂之中牖开而设之。昔周公辅成王於明堂，以朝诸侯，负斧扆，南面而立，以正君臣之位焉。
　　道德真经广圣义卷之三十五竟
　　道德真经广圣义卷之三十六
　　唐广成先生杜光庭述
　　为学日益章第四十八
　　疏：前章明不出不窥，不以知政理之道。此章明为学为道则至乎无为之事。首两句示进修息遣之渐，次三句明损有归无之益，后四句结成其意，戒有事不足以化人。○义曰：理世之教，以勤学而成功。修身之阶，以损知而契道。勤学则日益而进业，契道则日损而无为。倚伏本殊，语默互致，此明日益之为劣。局世居常，日损之为优。超凡证道，固以符合於不出不窥之冥寂。戒弥远弥少之烦劳，示无为可以握图，有事不足理国。此其旨也。
　　为学日益，为道日损。
　　注：为学者日益见闻，为道者日损功行。益见闻为修学之渐，损功行为悟道之门。是故因益而积功，忘功而体道矣。
