<!-- { "loadSidebar": true } -->
　　绳绳不可名，复归於无物。
　　注：绳绳者，运动不绝之意。不皦不昧，运动无穷，生物之功，名目不得。非物能物，故常生物，而未始有物。妙本湛然，故云复归於无物矣。疏：绳绳者，运动不绝之意。妙本生化，运动无穷，生物之功，强名不得。物物而不物，生生而不生，寻责不得，妙本湛然，未曾有物，故云复归於无物。
　　义曰：道惟妙本，生化万殊，运用生成，绳绳不绝。物物而不物，物自物也。生生而不生，生自生也。道之无迹，不恃其功。深妙湛然，不可为有，是无物也。物者象也。
　　是谓无状之状，无物之象，是谓惚恍。
　　注：是谓无形状之状，无物质之象，不可名有，不可名无。无有难名，故谓之惚恍。
　　疏：状，形状也。象，物象也。言妙本混成，本无形质，而万化资禀，品物流形，斯可谓有无状之形状，有无物之物象，不可名之为有，亦不可格之於无。无有难名，故谓恍惚。
　　义曰：道以生育，动植成形，故能於无状之中成其形状，无物之中作其物象。谓其无也，则状象资生；谓其有也，则杳冥难暗。非无非有，为恍惚焉。恍惚者，非有非无之谓也。《易》乾卦象曰：云行雨施，品物流形。言品类之物，流布成形也。
　　迎之不见其首，随之不见其后。
　　注：无始故迎不见其首，无终故随不见其后也。
　　疏：至精无形，至大不可围。故迎之者不得其首，随之者不得其后。无首则无始，无后故无终。无始无终，故非随迎所得。
　　义曰：至道独立，无始无终，既非前后可穷，莫得随迎之所，故曰长於上古而不为老，生於末代而不为少。先万物而不为始，后亿劫而不为终。由此而言，岂随迎得也。况充塞天地，周遍虚无，无处无道，无往无来，不今不古，何者为始，何者为终，固非先非后矣。凡物有往则随之，有来则迎之。道无来往，非随迎可求矣。
　　执古之道，以御今之有。
　　注：执古无为之道，以御今有为之事，则还反淳朴矣。
　　疏：此明古先帝王，常以无为道化以化人。故戒云今能执守古之所行无为之教，以御理今之有为之事，则不言而化也。
　　义曰：御者，制也。古之化者无为无事，今之化者有体有名。无为故易理，有体故难化。若今之帝王执用古之大道无为以理，自速太平也。玄古之君，上德不德，是无为也。季叶之化，约名约器，是有为也。以无理有，庶可向方。以有制有，乱兹兆矣。
　　能知古始，是谓道纪。
　　注：能知古始所行，是谓道化之纲纪。
　　疏：前云执古之道，将引之使行。此云能知古始，明道行叉化。故重云帝王能知古始，无为而理，当抱守淳朴，爰清爰静者，是知为理道之纲纪。
　　义曰：恐帝王难於用古，不遂执行无为，故重举斯文，再加勉励。能知无为易化，古道易行，弘之在人，岂惟浇淳之异？理道纲纪，其在兹乎。故曰引其纲，万目张，引其纪，万目起。理身理国，亦犹此欤。爰清爰静者，《太玄经》之辞也。理国执无为之道，民复朴而还淳。理身执无为之行，则神全而气王。气王者延年，神全者升玄，理国修身之要也。
　　古之善为士章第十五
　　疏：前章明妙本无象，则在用而皆通。此章明玄通之人，常不盈而能弊。首标古之五句，明善为所以微妙。次云豫若七句，示德容所以难明。孰能下两句，表进修之徐生。保此下终篇，结证成而不滞。○义曰：将明前章执古之妙，再叙古之为道之人德行周深，广加喻说，或豫兮犹兮而畏慎，或俨兮涣兮而卷舒，或敦兮旷兮而深广，或浑兮静兮而清浊。随机应变，其德如斯，人能体而用之，必无盈满之失矣。
　　古之善为士者，微妙玄通，深不可识。
　　注：士，事也。言古之善以道为事者，於彼微言妙道，无不玄鉴通照，而德容深邃，不可识知矣。
　　疏：古，昔也。士，事也。言古昔之人善以道为事者，精微要妙，玄寂通达，体道了言，泱然无滞，而其宇量冲邃，不可识知矣。
　　义曰：士者，指古昔有道之人也。有道之人行道之行，凡有所立，在野在朝，皆谓之士。刻意尚行，离世异俗，此山谷之士也。语仁义忠信，恭检推让，此平世之士也。语大功立大名，正君臣，明上下，此朝廷之士也。就薮泽，居闲旷，钓鱼避世，此江海之士也。吹呴呼吸，吐故纳新，熊经鸟伸，此导引之士也。若夫不刻意而高，无仁义而修，无功名而理，无江海而闲，不导引而寿者，为道之士也。前之五士，其用可测，其事可涯。唯为道之士，道微妙，应变玄通，其用冲寂，难以智察，无不无也，无不有也，澹然无极，而众美从之，是不可识也。
　　夫惟不可识，故强为之容。
　　注：夫惟德量难识，故强为容状，以明之下文也。
　　疏：夫惟善士，虽正容可以悟物，而宇泰发於天光，德量难窥，故强为容状，且求委顺之迸，将以引化凡愚。
　　义曰：善为道之人，正其身而人化，正其行而人随，睹其德容，物自开悟。德宇泰然而定，其所发明者，天光也，非人曜矣。天光自发，则人见其人，物见其物。物各自见而不见彼，则德宇泰然而定，不可窥量，示委心顺物之方，为化俗引凡之行。故庄子承答舜曰：性命非汝有，天地之委顺也。
　　豫若冬涉川，
　　注；豫，闲豫也。善士於代间法如涉冬川，众人贪着故畏惧，今我不染故闲豫。
　　疏：豫，闲豫也。若如冬川，喻代间爱欲所以陷溺众生。善士虽处代间，不为爱欲所染，如涉冬川，故多闲豫。所以闲豫者，冬冰坚壮，无陷坠之忧尔。
　　义曰：疏解以闲豫无忧，冬川可涉，坚冰不能陷，爱欲不能侵，以喻善为道之人。此圣旨也。夫豫之言疑也，犹豫皆疑难之象尔。乱流而渡深曰厉，浅而揭，由膝以上为涉。冬月涉川，寒冱侵骨，将为涉者，固亦疑难，冷既伤心，冰仍痛足。至人睹世俗贪求之事无益於身，如冬涉川，有疑难也。且代之爱欲，逐境生迷，万绪云蒸，千途蜂起，功名声色，争先锐进之心，厚利丰财，竞起贪求之迹，或烹燔取乐，或伤杀恣情，投身於爱欲之川，随流不返，溺性於漂沉之浪，有去无归。岂独冰痛为难，抑且报应明验。何者？溺利欲之人，涉远营求，有水陆邀劫之报；凌抑於人，有忿争刑网之报；上网於君，有诛殛丧家之报；下虐於民，有召寇起雠之报。况於伤生害己，破国亡家之甚乎？至道之人，知此为忧，故设涉川之喻，斯为至戒，信可宝焉。
　　犹若畏四邻，
　　注：犹豫，疑难也。上言善士不染故闲豫，及观行事甚疑难。如今代人惧邻戒也。
　　疏：犹，疑难也。夫善士无爱欲，故多闲豫。及难其行事，举动施为，恐不合道，故多疑．难。如今之人有事，畏四邻之知，而加戒慎。
　　义曰：犹，犬也。垄右之人谓犬为犹。亦云古有良犬，其名曰犹，言犬随主行，必豫於其前侦逻，疑有善恶复来报其主，故云犹则多豫，狐则多疑，故言狐涉河冰，听其下流水声绝，然后敢渡。今北人渡河冰，见有狐迹，则车马於冰上无所陷矣。此则犹豫皆疑难之象也。且常人不知修道，恣欲任情，无惧无疑，动贻陷溺。为道之士知爱欲而不为，若冬将涉川，有凝冱之忧，畏居将为事，惧邻里之闻知。既暗室不欺，每属垣为戒也。此为道之行也。夫人为恶於幽暗者，鬼神知之。为过於明显者，邻里知之。得无戒慎矣？《论语》曰：毋与汝邻里乡党乎。此言十家为邻，五邻为里，万二千五百家为乡，五百家为党也。
　　俨若客，涣若冰将释，
　　注：虽则俨然若客，无所造为，而不凝滞於物，涣然若春冰之释散。
　　疏：善士於爱育无所造作，如客对主人，但俨然肃敬尔。虽於爱欲如客对主，而为善之行不凝滞於物，涣然若春冰之释散，无留碍尔。
　　义曰：俨，肃敬也。涣，散也。释，解也。出门如见大宾，言主之敬客也。俨兮其若客，言客之敬主也。宾主尽敬，各慎礼容，世之常也。至人静默，戒慎检身，常如对主之恭，固无肆情之欲。为善不滞，散释变通，若泮春冰，岂复胶固矣。
　　敦兮其若朴，
　　注：虽涣然冰释，曾不自矜，而能敦厚，若质朴无所分别矣。
　　疏：敦，敦厚也。朴，质朴也。言虽不滞於物，而绝浮竞，其德行敦厚，若质朴无所分别。
　　义曰：至人也，外虽散释通变，纵横顺物，内则温柔敦质，凝寂其心，故无纷竞之伤，自得恬和之趣。
　　旷兮其若谷，
　　注：其德量旷然宽广，无不含容，有若彼空谷矣。
　　疏：旷，宽也。言善士怀道抱德，宇量旷然，宽大於物，悉能含受，如彼虚谷无不包容。
　　义曰：德既敦实，量乃宽弘，善恶无所不容，是非固当无挠，旷然吞纳若虚谷焉。
　　浑兮其若浊。
　　注：和光混俗，若浊而清。
　　疏：善士心照清净，而能容物，和光同尘，不自殊异，浑然如浊物莫能知。
　　义曰：水之清也，能鉴物之善恶，而物亦测水之浅深。及其秋潦，乍兴浊波，初鼓澶漫也，牛马莫辩汹涌也。深浅难知，望之茫然，讵可揭涉？至人和光接物，混迹随流，不显其机，有同浊水，其容可见，其迹难窥。人君理国乘时，在於明德，不为察察之政，示以淳淳之方，使民不识不知，顺帝之则，斯为道化，善莫大焉。
　　孰能浊以静之徐清？
　　注：孰，谁也。孰能於彼混浊，以静澄止之，令徐徐自清乎？
　　疏：因上文云若浊，便举水之澄清，以况善士之心无挠，则自然静止，故云孰能於代间爱欲混浊之中，而以清静道性静止之，令爱欲不起，亦如水之浊而澄静之，令徐徐自清乎。孰，谁也。
　　义曰：至人外示混浊，将明不异於常。内本澄清，固亦常同於道。亦犹水之浊也，而清明之体常存。心之清也，浑浊之尘不杂，若世人能澄其尘染，净彼心源，如水可以徐清，自入至人之境。老君愍世之耽欲，念俗之浇浮，争投迹於爱欲之津，竞锐意於利名之浪，浑是非之浊，溺生死之河，不务竞修，谁为拯拔？演兹法喻，用救迷途，善趋澄炼之门，冀速清虚之道。
　　孰能安以久动之徐生？
　　注：谁能安静於此清以久，更求胜法，运动修行，令清浄之性不滞於法，而徐动出也。生犹动出也。
　　疏：此教法无滞也。谁能以清净之性静止爱欲，如水之性已得徐清，若便安於此清，而以久滞，滞则非悟，未名了出，当须更求胜法，运动精修，为道既损之而又损，按行亦次来而次灭，则清静之性不滞於法，而徐徐动出也。
