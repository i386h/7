<!-- { "loadSidebar": true } -->
　　义曰：言常俗之夫违圣人之行，舍此三宝，肆其愚心，强勇而不顾其慈，奢侈而不崇其俭，力争求胜无让於人，故皆丧身败国之资，取怨伤生之本。谓之死矣，不亦然乎？夫行慈不已，则得勇於济物之功；行俭不已，则得广於利物之惠；行让不已，则成厚德长民之美。苟或舍之，失道远矣。所以成三果者，谓慈则济物，成其功也；俭则利物，成其惠也；让则先物，成其德也。讵可轻而舍之哉？
　　夫慈，以战则胜，以守则固。
　　注：用慈以战，利在全众。用慈以守，利在安人。各保安全，故能胜固尔。
　　疏：慈为三宝之首，故偏叹美也。夫用慈以拒战，则能全众；用慈以捍守，可以安人。皆不失慈，故能胜固也。
　　义曰：战者，主客交兵之谓也。陈兵於野，白刃争锋，此为战也。若勇於杀获，不务哀伤，胜负之势固未可保。若以慈为先，战则胜矣。胜在慈胜，岂在於杀人乎？闭门坚拒曰守。夫守者，以慈为先，众心固矣。若以沟隍为险，城雉为固，守之坚胜未可知也。故慈之所利，不亦广乎？
　　天将救之，以慈卫之。
　　注：以慈战守，岂但人和，天道孔明，亦将救卫。战胜，天救也；守固，天卫也，是皆以慈，故云天将救之，以慈卫之也。
　　疏：救，助也。卫，护也。天道福善，善人则吉，无不利，故以慈战者，天将助之；以慈守者，天将护之。战胜守固，始赖用慈之功，救之卫
　　之，终获孔明之助尔。
　　义曰：天道无亲，常与善人。善人谓行慈之人也。善以慈惠为本，慈以拯救为功。故行慈之人，物不能敌。以战，则慈者胜；以守，则慈者固。上合天道，旁感物心，物不能伤，是为天所救卫矣。此以三宝垂训，慈俭着救卫之功。前彰大道无方，后继为士不武，不以强武之理，亦犹慈以捍敌，而能配天成功矣。
　　古之善为士者章第六十八
　　疏：前章明惟大不肖，示三宝以慈之行。此章明为士不武，标四善配天之极。首标四善之行。次叹是谓不争。结善可以配天，将明古之要道。○义曰：大圣之德，与道玄同，非言理可穷，非赞美所及，而演法救代，发昏击蒙，广示因修，旁明证报，所以叙三宝为可保之行，敷四善为积善之阶。功可配天，何争之有。次明进寸退尺，不离谦戒之规也。
　　古之善为士者不武，
　　注：士，事也。善以道为理国之事者尚德，故云不武。
　　疏：士，事也。武，威也。明德之君用道为理，行慈俭而育物，不威武以御人，所尚以慈，故云不武。
　　义曰：有道之君，其理国也，先以道化之，次以德教之，复以文抚之，示以淳和，兼以仁育，和故不尚於威武也。所谓以武为备，盖备豫不虞，非专用之事。故曰不武，言不用武也。《易》曰：重门击柝，以待暴客。
　　善战者不怒，
　　注：事不得已，必须应敌，以慈为善，故不凭怒。
　　疏：师出应敌，事在慈哀。蚊蚋致螫，驱除而已。是知善战在乎止敌，不在乎凭怒。故云善战不怒。
　　义曰：哲后临人，固无兵革。设有戈甲，必不得已而用之，所以高智善谋，有征无战。苟在胜敌，非乐杀人，或以悲哀泣之丧礼处之，岂凭怒而求杀获也。
　　善胜敌者不争，
　　注：师克在和，和则善胜。全胜之善，故不交争。
　　疏：善胜在夫以慈不争，由乎尚德。若用力争胜，非善胜也。今柔远能迩，尽畅慈和，不与敌争，敌人自伏。故云善胜不争。
　　义曰：既不广求杀获，又不凭怒陵人，服之以慈，柔之以德，或射戟以和其敌，或倒戈自攻其徒，或解围於吟啸之间，或悛逆於干羽之际。斯谓善胜矣。
　　善用人者为之下。
　　注：悦以使人，人尽其力，必先下之，是谓善用。
　　疏：夫善用其人，以言谦下，人必尽力，可以成功。故《易》曰：以贵下贱，大得人也。
　　义曰：握发礼贤，贤必致用。吮痈抚士，士必相驱。既感众心，必能尽力。善用之道，其在兹乎。以贵下贱者，《易》屯卦初九盘桓，利居贞，利建侯。《象》曰：虽盘桓，志行正也，以贵下贱，大得民也。此谓处屯之初，动则难生，不可以进，故盘桓也。利建侯者，息乱以静，守静以侯，安民在正，弘正在谦。民思其主之时，初处其首、而又下之，阳贵而阴贱，以贵下贱，宜得其人。此喻人君以谦为本，以下为基，而得民心也。
　　是谓不争之德，
　　疏：此结上文善士者常柔而不武，善战者常慈而不怒，善胜者常让而不争，善用人者常谦而为下。如是者物竭其能，人尽其用，皆由谦下之所致。岂非不争之德乎？
　　义曰：礼而下士，士得竭其能。悦以使人，人得宣其力。不凭怒以伤物，不矜武以伐功，以慈为先，以谦为本，不力争求胜，不尊己侮人。以此用材，人效其命，以守以战，则固而且胜。理身理国，则寿而求宁，所向无前。是不争之德也。
　　是谓用人之力，
　　疏：夫玄默恭己，谦虚下人，人皆欢心，思竭其力，故《易》曰：悦以使民，民忘其劳。是用人之力也。
　　义曰：圣人所教，理国修身，柔逊则德彰，谦和则人服，使人则人尽其力，弘化则化洽无疆。故曰用人之力也。悦以使人者，兑卦辞曰：兑，悦也。顺乎天而应乎人，悦以使人，人忘其劳。悦以犯难，人忘其死。此叹美悦之所致，亦申明应人之德也。先以悦抚民，然后使之从事，民皆竭力，忘其从事之劳。施悦於人，所致如此，岂非悦义及人，能使人劝勉矣。是则怒而战者危事也，武为己任者凶德也，争而胜者强梁也，虐以使人者召祸也。於身於国，何所利哉？
　　是谓配天，古之极。
　　注：善胜是不争之德，为下是用人之力。能如此者，可以配天称帝。是古之至极要道也。
　　疏：此总结上来四善之行，不争之德，能行之者，可以配天称帝，是古之至极要道。
　　义曰：惟后配天，代天理物，必资睿德，以致人和，且三宝以慈俭为先，四善以谦让为要，不伐功於武勇。自叶止戈不求胜於战争，果能合道，然继以为客退尺之义，是惧轻敌罹殃，兵刃将交则哀者获胜矣。
　　用兵有言章第六十九
　　疏：前章明善士为行不争，故可以配天。此章明用兵有言，轻敌则几亡吾宝。初一句标宗以设问。次六句示行以辨明。后四句申戒用兵，知慈哀者必胜。○义曰：致理之君，弘慈为本，执谦守己，以礼下人。三宝四善之功，戒之至矣，让王为客之义，慎亦审焉。既躁进而不能，在勇退而为可，无攘无执，何祸何忧？所宝克全，用哀为胜，斯言显矣。而孰知孰行，知者甚希，则者为贵。此兼通前后章之旨也。
　　用兵有言：
　　注：老君伤时王残人於兵，故托古以陈戒。有言者，谓下句也。
　　疏：老君疾时轻敌政祸，乐战杀人，故托古以申诫。所称有言，谓下句也。
　　义曰：大道以好生恶杀，代人以乐战伤民。为君则贪利土疆，鏖兵绝域；为臣则图懋功赏，转战穷荒，骨粪丘原，血涂草莽。老君悯其赤子，念彼无辜，演法垂文，以陈至戒。是知兵者非盛德之器，战者是凶危之机，好生之君不得已而方用，用而不戒，斯暴也哉。
　　吾不敢为主而为客，
　　疏：吾者，用兵之人也。先唱为主，后应为客。主先唱示生事而贪，客后应示以慈自守。欲明古者用兵常有戒令，当须以慈自守，不可生事而贪。故云不敢为主而为客。
　　义曰：夫安居之世，先动者为主，后应者为客。陈兵於野，先动者为客，后应者为主，斯用兵主客之定分也。兵法言之，反有先后。然客主之道，胜负之宜，决於善谋，不尚武力。若杀人而取胜，轻敌而立功，祸福不预萌，存亡安可保？故曰：将者，人之司命也。生死犹转机，得失如反掌，可不慎乎？老君戒令守柔，使之揣敌，不敢先唱以始祸，固在应敌而不争。苟在爱人，岂欲求胜？以慈以让，庶必保全者，体此而用之，必天救而慈卫矣。
　　不敢进寸而退尺。
　　注：主有动作则生事而贪，客无营为则以慈自守。自守则全胜，生事则败亡。进虽少，不能无事；退虽多，不失谦让。故不敢进於寸，而退於尺也。
　　疏：夫以道退守则善胜，进兵取强则败亡。故进虽少犹伤於贪，退虽多愈得谦让。今鄙其竞争，则云不敢进寸。尚其慈让，故云退尺。
　　义曰：夫以道为国，不恃军功，用德牧人，宁劳武力。且兵者，凶器也；战者，危事也。驱彼蒸人，执持凶器，深入敌境，自掇危亡，岂为理国之务也？且贪进必乐杀，乐杀则残人，勇退必怀慈，怀慈则体道。能体道而退尺者，可谓万胜万全矣。
　　是谓行无行，
　　注：为客退尺，不与物争。虽行应敌，与无行同也。
　　疏：夫行师在乎止敌，止敌贵乎不争。今为客退尺，善胜不争，虽行应敌，与无行同矣。
　　义曰：应敌出师，盖不得已，岂果敢於行师乎？以慈守众，以德抚人，既不锐於争锋，复无心於克敌，自然德胜也。《灵宝经》云：守道之士以戒检心，彼来加我，志在不报。此其谓欤。
　　攘无臂，
　　注：攘臂，所以表怒。今善战不怒，故若无臂可攘。
　　疏：注云攘臂所以表怒，善战不怒，故若无臂可攘，故曰攘无臂。
　　义曰：夫士之怒也，裂眦冲冠，奋衣攘臂，将锐於争战矣。道之为理，恶杀尚慈。既已不争，固当无敌。设有应敌，不得已而出师，非务力争，故若不攘臂矣。
　　仍无敌，
　　注：仍，引也。引敌者，欲争不争，故若无敌可引。
　　疏：仍谓引也。夫引敌，欲有所争。今以不争为德，是若无敌可引，故曰仍无敌也。
　　义曰：既无仍引，非在战争，有敌不争，固若无敌矣。
　　执无兵。
　　注：执兵所以表杀。今以慈为主，故虽执与无兵同。
　　疏：执，犹持也。兵者，五兵戈矛之属也。夫执兵者，将欲杀敌，以慈为主。自戢干戈，则虽有兵，本无杀意，是则与无兵同也。
