<!-- { "loadSidebar": true } -->
　　义曰：万物之生也，道气生之，阴阳气长养之。一昼一夜，一阴一阳，更相递代，养育万物。其大也，阴为寒，阳为暑。其细也，阳为明，阴为晦。以寒暑明晦，昼夜长育，万物各成其形，非妙道冲和之气无以生也。虽有寒暑而无道气者，亦殂落矣。二气更为内外，故万物负之抱之，不可离矣。人之生也，道以元一之气降之，为精为神；天以太阳之气付之，为动为息；地以纯阴之气禀之，为形为质。《生神经》曰：人之既生，天神一万八千，地神一万八千，故三万六千神。气一时生形，夫向之者阳也，背之者阴也。故曰负阴而抱阳。至矣哉，人生天地之间，惊天骇地，三元育养，九气结形，万神恭诺，司马敬顺，天真鉴映，擢形太阳亦不轻也。但人得生，而自不能尊其气，贵其形，保其命，爱其神，自取死坏，离其本真，岂不痛哉？《庄子□在宥篇》黄帝於崆峒山问广成子：理身之道，奈何可以长久？广成子蹶然而起曰：善哉问乎，吾语汝。至道之精，杳杳冥冥；至道之极，昏昏默默。无现无听#1，抱神以静，形将自正，必静必清，无劳汝形，无摇汝精，乃可长生。目无所见，耳无所闻，心无所知，神将守形，乃可长生。慎汝内，闭汝外，多知为败。我为汝遂於大明之上矣，至彼至阳之原也。为汝入於杳冥之门矣，至彼至阴之原也。天地有官，阴阳有藏，慎守汝身，物将自壮。我守其一以处其和，故我修身千二百岁矣，而形未尝衰。此谓天有日月星辰，地有岳渎百川，皆有尊卑递相运用。帝王无事，物自昌壮矣。岂在多事乎？广成子乃太上所化之身，应号於世，以道授於帝王，岂有生死终始之数？寓言千二百岁耳。又曰：得吾道者上为皇，而下为王；失吾道者上见光，而下为土。又曰：人其尽死，而我独存。此得冲和之妙也。
　　人之所恶，惟孤、寡、不谷，而王公以为称。
　　注：万物皆以冲和之气为本，而冲气柔弱。守本者当须谦卑柔弱，故王公至尊而称孤、寡、不谷者，以谦柔为本。
　　疏：冲气柔弱，为生之本，故举王公谦卑以敦其本。孤、寡、不谷，不善之名，非尊崇之称。人所恶之，而王公以为名者，谦之至也。言王公为风化之主，存亡所系，天下具瞻。若不崇尚谦柔，以安社稷，则物所不归。故取谦柔为本，以政巍巍之功。
　　义曰：守柔弱者，生而不匮。怀谦抑者，高而不危。所以柔弱为保生之元，谦抑为全高之本。故大国者宜为下，崇台者固其基。此守道之常，立身之要，但人不能行之耳。具者，众也。居尊高之位，众所瞻仰。《毛诗□小雅□节南山篇》：赫赫师尹，民具尔瞻。既居高位，为师长尹正，故能宣行风化，以育黎元。《诗序》云：上以风化下，言王侯以德风化於下民。《论语》曰：君子之德风，小人之德草。草上之风，必偃。言民从顺其上之化也。王侯行道德，四方之人归从其化，故曰归往。解云：民所归往之谓王。王公有道，其功崇高，如山之固，故曰巍巍乎其有成功。巍巍者，高峻之貌也。
　　故物或损之而益，益之而损。
　　注：自损者人益之，自益者人损之。故朝宗者善於下，谦弱者，德之柄。孤寡而称，不亦宜乎？
　　疏：故者，仍上之词也。损，贬毁也。言王公称孤寡以自毁损，则为百姓乐推，尊敬而事之，而致益也。或益之而损者，若王公贵宠其身，居上而骄，则下人离散，而致损也。《书》曰：满招损，谦受益。斯之谓也。
　　义曰：理国以谦光为本，立身以柔弱为先。《易》曰：谦谦君子，卑以自牧。或反於此，必贻其损。《易》说卦曰：缓之必有所失，故受之以损。损而不已必益，故受之以益。益而不已必决，故受之以夬。则损益倚伏，终始相循。若谦已不已，物常益之，故无颠覆。修道之士割荣华，去繁盛，舍悦乐，甘寂寥，损之甚矣。其得道也，延景福，享遐年，逍遥无为，天地齐永，岂非益之乎？满招损者，《尚书□大禹谟》舜曰：咨尔禹，惟时有苗不率，汝往祖征。禹乃会群后，誓师征之。三旬，苗人逆命。益赞禹曰：惟德动天，无远不届。满招损，谦受益。是乃天道。禹拜昌言曰：俞。帝乃诞敷文德，舞干羽于两阶，七旬而有苗格。故理国理身，谦为本也。
　　人之所教，亦我义教之。
　　注：老君曰：人君所欲立教教人者，当以吾此柔弱谦虚之义以教之。
　　疏：人，谓人君也。人君为政教之首，一国之风，系乎一人而化。故老君昌言之曰：人君欲行言教以化人者，当须用我冲虚柔弱之义以教之也。
　　义曰：理化之本，其惟元首乎？元首者，人君也。《尚书》曰：元首明哉，股肱良哉，庶事康哉。此言人君教之善也。又曰：元首丛脞哉，股肱惰哉，庶事隳哉。人君丛脞细碎而无大略，则臣下懈惰，万事隳废。此言人君教之不善也。政教由於元首，可不慎耶？《诗序》曰：一国之事，系一人之本，谓之风，，天下之事，形于四方之风，谓之雅。风雅，正也。言王政之所由废兴也。人君以谦损柔弱以教於人，人醇朴而宗道矣。以仁义苛察以化於人，人智诈而归於乱矣。理身者谦静而事简，事简而心泰，则生可保；躁动而心竞，心竞而事繁，则去道远矣。昌，大也。
　　强梁者不得其死。
　　注：强梁之人，动与物亢。求益而损，物或系之#2，故不得其死。
　　疏：强梁，谓刚暴屈强之人也。刚暴之人失养生之要，必自夭其天素，不得寿终而死。严仙人曰：强秦以专制而灭，大汉以和顺而昌。
　　义曰：老君所戒，柔必胜刚，弱必胜强，故舌柔则存，齿坚则亡。是则强梁非全身之道，为失生之基耳。刚暴非进道之阶，殊保寿之旨矣，深宜戒之。严仙人者，蜀郡严遵，字君平，常於成都市以卜筮之道，潜化於人，人有不正之问，叉以阴阳之理制而止之。日阅百钱而闭肆，下帘以受《老子》，乃作《指归》数万言，明理国理身之要。其解此义云强秦以专制而灭者，言秦皇吞灭七国，一统天下，威制四方，杀伐无已，违谦抑守柔之道，故子婴降而祚灭，不得其死。理实然乎。秦赢氏，颛顼伯翳之后，至非子与周孝王养马，封於汧渭之间。平王东迁，秦襄公卫助有功，因命列为诸侯。至缪公乃下士用贤，得由余、子桑、百里奚，乃强盛。昭王五十一年伐周，取九鼎宝器，三十六邑，迁周於惮狐。昭王俾卒，孝文王戍立。一年戍死，庄襄王子楚立。三年而卒，始皇正立。元年乙卯至二十六年庚辰，平诸侯，灭六国，自号始皇。三十八年卒，二世胡亥立。三年卒，子婴立。四十六日降汉於轵道。项羽至，斩之，国灭。汉祖刘邦，字季，彭城丰沛人。帝尧刘累之后，父太上皇。煓起布衣，推贤用能，与项羽力战而取天下。德制强楚，仁及生灵，智士为之谋，贤士为之辅，相三杰而成帝业，约二章而安疲人，有长者大度之美，传祚两汉二十四帝四百余年。裔孙王蜀，亦及两世。此柔德制强之验也。理身理国，足为鉴乎。
　　疏：强梁者失道，刚武者失神。生主以退，安得长存？注云动与物亢，亢，敌也。物或击之者，《易》益卦上九爻辞云：莫益之，或击之。
　　义曰：理代者以强梁失国，理身者以强梁丧生。与物抗敌，岂能无患？或击之者，《易》益卦上九曰：莫益之，或击之。言处益之极，过盈者也。求益无已，是心无恒无厌，而求人莫之与，独唱莫和，适是偏辞。人道恶盈，怨者非一，故或击之也。益，与也，击，伤也。神为生主，人为神主，相须而立，阙一则亡。用刚失神，故非善也。
　　吾将以为教父。
　　注：吾见强梁者亡，柔弱者全，故以此柔弱之教，为众教之父也。
　　疏：父，本也。此句结修学之元。老君举强梁者亡，以之为戒，柔弱者全，以之为劝。以为教父者，父为子本，言吾将此柔弱之教为众教之本。如子之於父，故云以为教父。
　　义曰：父者，尊也。柔弱必全，尊於众教。众教之末，谦柔为先。故《易》曰谦尊而光，卑而不可踰。言尊者能谦光而益明，卑者能谦不可踰越。《礼》曰：傲不可长，慎以避祸。恭以远耻，敬让以行。皆谦慎之旨也。《尚书》曰：愿而恭。悫愿而恭恪也。柔而立。和柔而立事也。《诗》云靖恭尔位，守柔敬也。《春秋》曰：使之以和，临之以敬，行之以礼，守之以信，奉之以仁，教之以务，闲之以义。经曰兵强不胜，木强则共，强大处下，柔弱处上，高者抑之，下者举之。此众教之中皆以柔弱谦敬为本也。为教之父，岂虚也哉？理天下，修其身，守柔行谦，无思不服矣。 
　　道德真经广圣义卷之三十三竟
　　#1无现无听：据《庄子》，『现』当作『视』。
　　#2物或系之：据《周易》益卦，『系』当作『击』
　　道德真经广圣义卷之三十四
　　唐广成先生杜光庭述
　　天下之至柔章第四十三
　　疏：前章明众生背道，强梁所以不得其死。此章示人正性柔弱，修之则与道合同。文殊途以发明，理会归而齐致。首标毕道性柔弱之本，人有失之，成坚强之过。后吾是以下明无为之道广有利益，众教莫之能先。○义曰：既以前章示强梁极则之於死。此乃明至柔失即为至坚，用显无为之益，更彰不言之利。欲使人舍强服柔，宗无去有，从粗入妙，深契道元尔。
　　天下之至柔，驰骋天下之至坚。
　　注：天下之至柔者，正性也。若驰骋代务，染杂尘境，情欲充塞，则为天下之至坚矣。
　　疏：夫人之正性，本自澄清，和气在躬，为至柔也。若驰骋情欲，染着代尘，为声色所诱，则正性离散，为至坚也。
　　义曰：道以至柔，无乎不在，贯通万物，流注群形。得之则生，失之则死。故保养道存则生全而柔弱，驰骋气散则枯槁而坚强。理国有道，则襁负而归仁。无道则萧墙构敌矣。染着代尘者，谓六根起於六识，六识恣於六情，六情生於六欲。六欲谓之六尘，六尘谓之六染，六染谓之六入。从根而生，染有轻重，皆在修炼，渐而制之。所以理身所务，眼绝五色，耳绝五声，鼻绝五香，口绝五味，身绝五触，心绝五缘，即六尘净矣。六尘净则世利不能动，声色不能诱，自归柔弱之道，岂有坚强之患哉。
　　无有入於无间。
　　疏：无有者，谓人了悟诸法，一无所有，则返归正性，与道合同，入无间矣。无间，道也。入谓与道同也。以道为无间者，明道性清净，混然无际，而无间隙矣。
