<!-- { "loadSidebar": true } -->
　　义曰：圣人说经，义有多种。或直指事理，径入法门；或假借谕辞，用符玄意。欲明侯王贵位以贱为本，轮辕众名为舆之号，意欲存轮辕则有成舆总号，存卑贱则有侯王尊名，不忘其源，不弃其本尔。所云贵无定相者，自混沦之始，逮浇季之前，变化殊方，立名着号，德有优劣，世有盛衰，民命不同，风离俗异，故有冥寂玄默，无名无称。即有鸿蒙广大而为皇，潢然沐浴而为帝，或廓然昭显而称王，或通达参错而称霸，其下则后辟公侯子男、卿相大夫元士，皆因时立名，随世兴号，纷纶等级，卑高不同，皆贵而牧人者也。既处其上，临御于人，不宜以尊极自高，抑人矜己。自高必倾覆，侮物必危身。当以谦下持心，损抑为志。故圣人立号垂戒，以孤寡茕独之义，不谷非善之名，使以为称，表其以贱为本，贵不忘贱，尊不忘卑，则可以天禄永终尔，景福者矣。违於此者，未或不忘。又与无舆字，或云车无车，亦指就车而求无车之实，但有厢毂杂号，辕轭众名，总而为车尔。《庄子□则阳篇》曰：太公调答少知曰：合异以为同，散同以为异。今指马之百体而不得马，立其马於前，总其百体而谓之马。此明合皮毛蹄尾则为马，总轮辕厢毂则为舆，与此义同矣。或云誉无誉者，欲尊位之人尚其质朴，不贵浮誉。此义虽异，亦戒劝之旨也。又《想尔注》云：故致数誉，俗人贪名誉也；无誉，不欲俗人无有不名誉者也。此析句分理，亦申戒劝之人，惟当恭己下心，爱人恤物，以从玄元之教也。
　　不欲琭琭如玉，硌硌如石。
　　注：琭琭，玉貌。硌硌，石貌。以贱为本。
　　疏：夫玉贵而石贱。如玉者，自贵也。如石者，自谦也。侯王既以贱为本，不欲琭琭如玉，而自尊贵，当硌硌如石，以守谦卑也。
　　义曰：夫玉与石者，所以明贵贱也。车与舆者，所以谕总众也。此两句重结侯王以贱为本之义。夫上德之君，托神太虚，隐貌玄冥，动反柔弱，静归和平，戴规履矩，镜视太清，而不以名称自尊，亢极自大也。下世德衰，君有九重之尊，万乘之贵，四海之富，六合之殷。崇高拟天地，光明配日月，出令象寒暑，震威象雷霆，不以万物为心，不以群生为念，繁奢自处，尊极自居，虽有孤、寡、不谷之言，而不达其意。洎秦始皇虎噬天下，鲸吞诸侯，并灭海内，总为一统，而鄙斥孤、寡、不谷之名，自称曰朕。朕、余、吾、我也，以此为号，失其谦光之旨，而彰尊大之名矣。自此人君矜尚浮誉，比尧舜以称荣。轻陋贱名，将瓦石而同弃。斯则辗败亡之辙，践凋落之涂，可不痛也。太上格言殷勤垂戒者，欲使冥心於玉石之间，不多不少，不贵不贱，以一为纪纲，以道为桢干，德制天下而不为有。理身之士，其志若此，则处贵而无乐，处贱而无忧，高而不殆，卑而愈泰。得不勉而修之乎？
　　道德真经广圣义卷之三十一竟
　　#1泛能怀思君德：检《左传》，『泛』作『况』，於义为长。
　　道德真经广圣义卷之三十二
　　唐广成先生杜光庭述
　　反者道之动章第四十
　　疏：前章明天地得一，以戒矜执之弊。此章明权实两行，将申反经之美，不矜则全。夫贵本合义则方可与权，欲令深悟道元，所以再明冲用。○义曰：夫冲用之道妙本之元，包括有无，贯穿天地，天地得之以宁以永，万物得之以生以成。理国之君当法道化以无为，不可徇名称而矜执必矣。故戒之以贱下为基，忘元丧本，故示之以权变为用，权变以反本，合冲用於玄功矣。此章之大旨也。
　　反者道之动。
　　注：此明权也。反者，取其反经合义。反经合义者，是圣人之行权。行权者，是道之运动。故云反者道之动。
　　疏：反以反俗为义，动是变动之名，谓权道也。言众生矜执其生，而失於道。故圣人变动设权，令物反俗顺道尔。
　　义曰：夫物顺道则生，失道则死。其故何哉？道本无事无为，人尚有为有事。道本无情无欲，人尚有欲有情。故俗与道反，而去生从死也。经云动之死地，以其生生之厚。又云人之轻死，以其求生之厚。是以轻死所谓求生之厚者，就欲羡利，徇俗趋名，役性劳神，图功慕赏，本为养身之具，不知求非其分，反丧其生。吴子云：天地之生禽鸟也，犹衣之以毛羽，供之以虫粒，况於人乎？衣食者，虽养身之所切，亦可委心任运，岂在躁求乎？不能体道全生，委心顺命者，是谓执其生而失於道矣。若能祛躁求之妄，安顺命之怀，体彼恬愉，生可全矣。理国者任物之性，顺天之时，息苛暴以惠人，轻赋傜而育物，无拓土开疆之欲，自戢五兵，无崇台峻宇之奢，自清庶务，跻生灵於寿域。斯可谓反俗顺道乎。
　　疏：注云反经合义者，经，常也。义，宜也。令贵以贱为本，高以下为基，有以无为用。初则乖反常情，而后顺合於道，故谓此之为运动也。
　　义曰：经者，常法也，垂训而不移。义者，通理也，因宜而适用。世以高贵为重，卑贱为轻，咸慕高而弃卑，舍轻而从重。经文垂教，言高因下而显，贵假贱而明，故以贱下为高贵之基。孤寡为侯王之称，使其贵不忘贱，受福於无穷，高不忘卑，保身於不殆。斯为道之动，用使反常俗之情，各复自然之道也。
　　疏：孔子曰：可与立，未可与权。道反常而难晓，故举当隶之喻，言其华反而后合，以喻权道，先逆而后顺也。
　　义曰：《论语□子罕篇》孔子曰：可与共学，未可与适道。可与适道，未可与立。可与立，未可与权。此言人适於学，或得异端，未能之於道，或能之於道，未能有所立，未必能权。权者，量其轻重也。棠棣之华，偏其反而，岂不尔思，室是远而。此逸诗也。棠棣，栘也，其花先反而后合。赋此诗，意盖喻权道，先逆思后至於大顺也。思其人而不得见者，其室远也，以言思权而不得见者，其道远也。子曰：未之思也，夫何远之有？言思者当其反，是不思所以为远，能思其反，何远之有？言权可思知，惟不知思耳，思之有次序，斯可知也。故谓权道者，为国之利器，用须得其人，得其人则反俗而合道，非其人则反而为乱矣。
　　弱者道之用。
　　注：此明实也。弱者，取其柔弱雌静。柔弱雌静者，是圣人之所实处，实道之常用，故云弱者道之用。
　　疏：此明实道也。人皆贱弱而贵强，是知强梁雄躁者，是俗之用也。道以和柔而胜刚，是知柔弱雌静者，是道之常用。故云弱者道之用。
　　义曰：道先柔弱，俗贵强梁。柔弱为保生之徒，强梁为取败之本。经云强梁者不得其死，吾将以为教父。执此以训，使人弃强守柔，舍躁归静也。夫教有权实两门，上士达识，以实教示之，自然冥合，中於道智。下士则以权教悟之，亦犹将欲夺之，必固与之之义耳。理国之道，务先爱民，民为国本，不可弃也。然而上古淳朴，与道相符，故以实教教之。末代浇季，奸诈互兴，则以权教教之。权教者，先以善道诱之；不从，以恩赏劝之；劝之不从，以法令齐之；齐之不从，以科律威之；威之不从，以刑辟禁之。刑辟者，所谓五刑之属也。谓刻其颡而涅之，为墨刑；截其鼻为劓刑；男子去其势、妇人幽闭，次於死也，禁其淫也，曰宫刑；刖其足，曰剕刑；处死曰大辟。五刑者，先定其两造之词。两造具备，听於五辟。五辟简字，正于五刑。五刑不简，正於五罚。言从轻也。五罚不服，正于五过。不应罚者，正於五过，而从赦免。五过之疵，其罪惟均，刑疑从罚，罚宜从赦。将用刑，犹当严敬天威，不可轻用刑也。故墨刑之罚百锾，劓刑二百缓，剕刑五百锾，宫刑六百锾，大辟千锾。所谓金作赎刑是也。墨劓之属各千，剕刑之属五百，宫刑之属三百，大辟之属二百，故五刑之属三千。其言锾者，黄铁为之，锾重六两。《书》云：功宜惟重，罪宜惟轻#1。虽权法以禁劝於人，而圣人哀矜之道，好生之心，亦云至矣。故劝教之所不及，而后用刑也。是故刑之使民惧，赏之使人劝，劝以趣善，惧以止恶。虽刑之及人谓为害也，而惩一劝百，被刑者寡而从善者众。如栉发焉惜而不栉，踰旬而一栉则弃者多矣，旦旦栉之，理者多矣。权教者，帝王南面之术也。理身者体柔顺之道，去刚强之心，久而勤之，长生何远乎？
　　天下之物生於有，有生於无。
　　注：实之於权，犹无之生有。故行权者贵反於实用。有者必资於无，然至道冲寂，离於名称，诸法性空，不相因待。若能两忘权实，双泯有无，数舆无舆，可谓超出矣。
　　疏：言天下有形之物，莫不以形相禅，故云生於有，穷其有体必资於无。
　　义曰：无者道之本，有者道之末。因本而生末，故天地万物形焉。形而相生，是生於有矣。考其所以，察其所由，皆资道而生，是万有生於妙无矣。能自有而复无者，几於道矣。若执有而不移者，趣於终矣。《庄子□知北游篇》夫子谓冉求曰：未有子而有孙，可乎？是祖父子孙世世相续，形形相生，天地万物皆形而相生者也。理身养神以存形，形可长久。劳形而役神，神将不守。神因形而生，神从道而禀。神形俱全，可以得道，形灭神游，道何求哉？理国者执法以训人，人趣善矣。人趣於善，而和气应之，国泰民和，隆昌之道也。
　　疏：故《列子》曰：形动不能生形而生影，无动不能生无而生有。故曰虚者天地之根，无者天地之源。言此者，欲令众生穷源识本，而悟道尔。权实亦然。故注云实之於权，犹无之生有也。
　　义曰：形动不能生形者，《列子□天瑞篇》曰：《黄帝书》云：形动不能生形而生影，声动不能生声而生响。此言有形必有影，有声必有响。自然而并生，俱出俱没，岂相资先后而差哉？非谓影随形生，响因声出，而立为喻，此自然相感，因待之理也。道以妙无生成万物，谓之自然。物之生物，形之生形，谓之因缘。言物之形兆，大若天地，微若昆虫，皆资自然妙道气化而成，然而因形缘类，更相生，更相成。修道者纵心虚漠，抱一复元，则能存已有之形，致无涯之寿。形与道合，反於无形，变化适其宜，死生不能累，则可谓自有而归无也。吴子曰：修道之士，道与俗反。自老而反壮，自壮而还婴，自婴而得道。此所谓舍其粗有，归其妙无，还元复本也。世人不能察道之元，穷道之本，自人於死，沦化随时，故可伤矣。圣人悯之，设以权教，使去奢从俭，去伪从真，去有欲有为，行无为无欲。徇此权教，渐阶实门，默契真修，可以得道矣。理人为政，以权实化俗，理亦然哉。
