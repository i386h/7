<!-- { "loadSidebar": true } -->
　　义曰：天地有形位，清浊殊矣。阴阳有分别，昏明殊矣。气象有代谢，四时殊矣。惟道广包天地，微贯阴阳，总四时，运气象，无处无道，故云无间隙也。人能融神观妙，返一归元，息则为人，消则为气，与道为一，常存不亡，乘无有之和，入无间之道，何四序之能运，生死之能局哉？
　　吾是以知无为之有益。
　　注：无为者，不染尘境，令心中一无所有。无间者，道性清净，妙体混成，一无间隙矣。不为可欲所乱，令心境俱净，一无所有，则心与道合，入无间矣。故圣人云：吾见身心清净，即能合道。是知有为之教，不如无为之有益。
　　疏：吾者，老君自称也。此章亦通戒人君以无为化理天下，故老君云吾见众生正性柔弱，及乎驰骋奔竞，则至坚强，若使照了心境，则一无所有，即合道矣。是知清净无为，理身理国，有益於人也。以此推之，有为之教，不及无为之有益也。
　　义曰：老君垂教以清静为用，无为为宗。清静则国泰身安，无为则道成人化。夫道德无为也，天地成焉，万化行焉，万物生焉。天地无为也，四时运焉，六气和焉，八风鼓焉。圣人虚心以原道德，静气以存神明，寡其聪听於无声，杜其明视於无形，览天地之变动，睹万物之自然。以是而知有为者乱，无为者理。所以至柔之性本无为也，至坚之患由驰骋也。息驰骋之有欲，复柔弱之无为，以教天下，弘益之道广矣。照了心境者，神奇莫测，内察於一心，妙用无穷，外忘於万象。理国则忘其所理，修身则忘其所修，洞入虚无，泯然合道，是谓内照。内明之旨也。
　　不言之教，无为之益，天下希及之。
　　注：言天下众教，少能及之也。
　　疏：至道无言，物以之生。圣人无为，化以之清。即不待立言，然后成教。天下希及之者，言九流百氏，希有能及无为之教者。又云自非体道之君，莫之能及，故曰希也。
　　义曰：人君以无为为理，率土以自然而化。复何言哉？夫无为之至妙，包於道德，统於仁义，合於礼乐，制於信智，囊括万行，牢笼二仪，至广无涯，至细无间，凝寂玄寥，与道混合，是无为之至也。九流者，《汉书》云：道家流者，使人精神专一，动合无形，赡足万物。其为术也，因阴阳之大顺，与时迁徙，应物变化，本清虚以自守，卑弱以自持，此人君南面之术也。儒家流者，盖出司徒之官。助人君明教化，祖述尧舜，宪章文武，宗师仲尼，以垂其言，於道最高。此其所长也。或失精微而僻，又随时抑扬，违离道本。苟以哗众取容，后进僻儒之患。名家流者，盖出於春官。名位不同，礼亦异数。子曰：必也正名乎。此其所长也。及徼为之，则苟钩鈲折辞而已。为君者慎器与名，故曰惟名与器不可以假人。纵横家流者，盖出於行人之官。子曰：使於四方，不能专对。又曰：使乎使乎。言当权事制宜，受命不受辞，此其所长也。邪而为之，则尚诈而弃其信矣。杂家流者，盖出於议官。合儒墨兼名法，此其所长也。荡者为之，则羡无归心矣。农家流者，盖出於农官。播五谷以足衣足食，《洪范》八政，其一曰食，此其所长也。鄙者为之，欲使君子并耕矣。小说家流者，盖出於稗官。稗，小米也。王者欲知风俗，立稗官采街谭巷议之说。子曰：虽小道，必有可观，政远恐泥。此亦刍荛狂夫之义也。墨家流者，出於清庙之宇，茅屋采椽，兼受选士#1，敬者为推也。阴阳家流者，出於天官。五行之说使人多拘忌也。兵家流者，出於司马之官。所以威不轨而昭文德，兼弱攻昧，以遏乱略，以靖四国，此其威也。止戈为武，武有七德，佐文而理。文武之道，不可废也。百氏者，六经正史之外自为述作，自周已来立理着书，凡百余人，皆称曰子。子者，男子之通称也。不敢侔於六经，皆目之为子，为论、为记、为书，或以姓氏立称，或以因时表号，则有《鬻子》、《曾子》、《晏子》、《孟子》、《管子》、《荀卿子》、《鲁连子》、《列子》、《庄子》、《庚桑子》、《王孙子》、《尹文子》、《公孙尼子》、《吕氏春秋》、《邓析子》、《鬼谷子》、《陆贾》、《晁错》、《贾谊》、《桓谭》、《崔寔》、《周生》、《列子》、《魏朗》、《任虾》、《裴玄》、《苏彦》、《傅玄》、《唐滂》、《秦菁》、《阮武》、《商君》、《陆云》、《牟子》、《符朗》、《孙武》、《泛胜之》是也。或自立别号者，《子思子》、《太公》、《金匮》、《淮南子》、《盐铁论》、《说苑》、《新序》、《论衡》、《潜夫论》、《风俗通》、《文子》、《申鉴》、《昌言》、《典论》、《笃论》、《中论》、《万机论》、《忠经》、《意林》、《道言录》、《岁时记》、《耆旧记》、《法训》、《五教》、《刍荛》、《典语》、《默记》、《正书》、《正论》、《物理论》、《韩子》、《人物志》、《成败志》、《通论》、《正部》、《士纬》、《通语》、《国语》、《越绝书》、《抱朴子》、《世要》、《新论》、《析言》、《幽求》、《长乐子》、《家语》、《太玄经》、《方言》、《法言》、《志林》、《搜神记》、《博物志》、《义训》、《山海经》、《水经》、《大荒记》、《十洲记》、《拾遗录》、《本草》、《相牛经》、《相马经》、《相鹤经》、《周牌》、《竹谱》、《孙子兵法》、《司马兵法》、《孙子算经》、《黄石公记》、《相贝经》、《万毕术》是也。或采玄经奥义，或探儒术礼书，或宗律历天文，或附阴阳象纬，或拘以名法，或约以机权，各尽所长，互陈其自然有为。或作乍弛乍张，各滞一隅，罕能通贯。以兹量较，难以及之於无为之道焉。惟体道之君，上德之主，志无所虑，神无所思，动若无形，寂若无有，与道相得，旷然大通，可以继躅玄元，追踪大白矣。
　　名与身孰亲章第四十四
　　疏：前章明正性柔弱，驰骋所以至坚。此章明名货亲疏爱藏所以为患。初三句标问得亡孰病，次两句详答致患之由，后知足下结劝令守分，则可长久尔。○义曰：货者身之所资，名者身之所美，滞於货则有焚躯之咎，溺於名则有损命之灾，藏货爱名斯为大患。老君哀世人迷执名货，不知致病之由，故三句问之於前，两句答之於后，示以止足之善，息其藏爱之心。轸虑群生，斯亦至矣。
　　名与身孰亲？
　　注：名者，实之宾。代人徇名以亡身，设问谁亲，欲令去功与名，而全其真矣。
　　疏：此以名较量身也。孰，谁也。详问云：夫以矜徇功名，保养身命，两者既异，谁者与保寿全身之道为亲乎？伤代人不能忘名以全真尔。
　　义曰：圣人悯俗间之士贪爱功名，名立於前，身危於后。谁能弃名而修道，绝俗而全身？所以伯夷死於仁，聂政死於义，尾生死於信，比干死於智，荆轲死於勇，龙逢死於谏，伍员死於忠，介推死於怒，是皆名显身殁，形骨飘零，披面剖心，火焚水溺，齿剑抉眼，自取灭亡。殊不知儒者之训，全而归之，贾彼虚名，去道远矣。
　　身与货孰多？
　　注：徇利者将以求财，财得而亡身。设问孰多，欲令掷玉毁珠，以全其和矣。
　　疏：多者，可贵重之意也。言身与货两者既别，谁可多贵耶。云此者，欲令悟身为多，不贵於货可也。注云掷玉毁珠者，《庄子》外篇之词也。
　　义曰：老君以举世所惑，财货为先，货积而身忧，财多而祸至。谁能散财却害，乐道安贫，所以庆封死於富，驷迷死於侈，齐简公死於贪，荣夷公死於利。故《庄子□至乐篇》云：天下所尊者，富贵寿善也。所乐者，味服声色也。所下者，贫贱夭恶也。所苦者，饥寒忧惧也。而富者苦身疾作，积财而不得尽用。其为形也，亦以外矣。贵者夜以继日，思虑常若不足。其为形也，亦以疏矣。而至於丰屋蔀家，名亡身辱，殊不知达者所诮，积财累患，保寿全生，固亦远矣。掷玉毁珠者，《庄子□胠箧篇》云：唇竭则齿寒，圣人生而大盗起。若掊击圣智，纵舍盗贼，而天下始理矣。夫川竭而谷虚，丘夷而泉实。圣人已死，大盗不起。绝圣弃智，大盗乃止。损玉毁珠，小盗不起。此所谓圣智者，作盗之利器，珠玉者，起盗之贪心。弃而不用，奸盗自然息矣。
　　得与亡孰病？
　　注：问得名货与亡名货，孰者病其身。
　　疏：此总问上二句，得名货与亡名货，谁为病耶。得名货则亡身，存身则亡名货，历然殊智，为病可知，而迷倒之徒莫之先觉，故后文详答之尔。
　　义曰：大圣说经，义存匡救。将显以身为重，名货为轻。轻重设问辞，复为详答。殷勤指喻，迷者尚或懵焉。
　　是故甚爱必大费，多藏必厚亡。
　　注：甚爱名者必劳神，非大费乎？多藏货者必累身，非厚亡乎？
　　疏：此二句总答前问。甚爱必大费，此答名与身孰亲。费，犹损也。亲，犹爱也。甚爱名者矫企情性，损费心神，所爱既甚，所费弥大矣。多藏必厚亡者，此答身与货孰多。藏货既多，其亡亦厚。剑玉贾害，譬诸怀璧，诗书发冢，只为含珠，惟货之损，可为殷鉴。
　　义曰：徇名则害己，藏货则亡身。已如前解。河上公云：生多藏於府库，死多藏於丘墓。生有攻劫之忧，死有发掘之患。剑玉贾害者，《春秋》桓公十年，虞公之弟虞叔有玉，虞公求之。弗与，既而悔之。曰：周谚有之，疋夫无罪，怀璧其罪。吾焉用此，其以贾害也。乃献之。又求其宝剑。叔曰：是无厌也。无厌，将及我，恐将杀我也。遂伐虞公。故虞公出奔洪池也。诗礼发冢者，《庄子□外物篇》儒以诗礼发冢。大儒胪传曰：东方作矣，事之若何？小儒曰：未解裙懦，口中有珠。《诗》固有之，青青之麦，生於陂#2生不布施，死何含珠为。大儒曰：接其鬓，压其顪，徐以金锤控其颐，无伤口中珠。大儒大祋也，小儒小祋也。东方作矣，言日将出也。诗，古诗也。麦宜下田，今种陵陂，非其所也。生不布德施惠，死乃含珠，非其藏也，致有发冢。理亦宜然。诗以温良，礼以庄敬。先王理世之法也。今用发冢称儒为盗，诚有之哉。
　　知足不辱，知止不殆，可以长久。
　　注：知足者不甚爱，知止者不多藏。既无辱殆，故可长久也。
　　疏：辱，损累也。殆，危亡也。不迩声名，知足也。不殖财货，知止也。知足故名当其实，而无过分之累；知止故货不多藏，而无责求之害。既不辱不殆，乃可长存而久寿也。
