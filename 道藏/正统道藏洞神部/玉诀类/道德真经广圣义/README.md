<!-- { "loadSidebar": true } -->
道德真经广圣义
　　经名：道德真经广圣义。唐杜光庭撰。五十卷。底本出处：《正统道藏》洞神部玉诀类。
　　道德真经广圣义卷之一
　　唐广成先生杜光庭述
　　叙经大意解疏序引
　　将释此经，大分二段。先明制疏，后解正文。今初述制疏之由者，我大唐玄宗皇帝垂衣之暇，锺想妙门，以大道为天地原根。老君乃玄元圣祖，二经敷演，绵历岁年，说自舜朝，传於周代。诠注疏解六十余家。言理国，则严氏、河公杨镳自得。述修身，则松灵、想尔逸轨难追。其间，梁武、简文、僧肇、罗什、臧、陶、顾、孟霞举於南朝，任、黎、二张星罗於西蜀。其余祖述，互有否臧，未尽发挥，孰窥堂奥？以开元十一年躬为注解，下诏曰：在昔元圣，强着玄言。
　　义云：诏者，勑命之书也。在天子为诏、为诰、为勅、为制。在皇后、太子、诸王为教、为令，皆君命於臣、上命於下之词也。曰者，《字林》云：曰者，从口，出言为曰。亦云张口吐舌为曰。《说文》云：曰，词也。从口乙声，象口出气有声，而成言诃也。故云曰。昔者，往也。在者，存也。元者，始也。圣者，灵通之德也。《书》曰睿作圣是也。强者，力取也。着者，述作也。玄者，深妙也。言者，词也。谓老君为道化之宗，元弘睿圣之至德，阐微妙无名之道，为强名演畅之词，将以恢振玄风，化导於代，理深义奥，故谓玄言。居万圣之先，故谓元圣矣。
　　诏曰：权舆真宗，
　　义云：权舆，始也。真者，纯正不杂也。宗，尊也。
　　诏曰：启迪来裔。
　　义云：启，开也。迪，进也。通，达也。来，谓将来也。裔，嗣续也，边也。谓此《道德》二篇垂於万代，传范后王，广化人天，永敷秘妙也。
　　诏曰：遗文诚在，精义颇乖。
　　义云：遗，留也。谓老君玄化既毕，上登九清，所着真经遗留於代，百王所仰，万古常存。诚，信也，信为不刊之典也。精者，纯粹深奥也。义者，经之文理也。颇，甚也。乖，爽也。谓此经玄奥精纯之理，世所未穷，虽百家诠注，尚甚乖爽。谓下句也。
　　诏曰：撮其指归，虽蜀严而犹病。
　　义云：撮者，采结之谓也。指者，趣向也。归者，义理会聚也。蜀严者，仙人严君平居於蜀肆，作《道德指归》一十四卷，恢廓浩瀚，为时所称。蜀都杨子云昌言於汉朝曰：蜀严道德沈冥。言其识量深厚，玄德隐微，非常俗之所知。而犹病耳。当时以为道德之说，文止五千，指归之多将及数万，演之於世，谓为富赡广博，议之於理，伤於蔓衍繁丰。故云虽蜀严而犹病也。
　　诏曰：摘其章句，自河公而或略。
　　议云：摘者，采撷分判也。章者，裁断音句也。句者，言之所绝也。自，从也。河公者，河上公也。太极葛玄仙公《道德经序诀》云河上公者，莫知其姓名也。汉孝文皇帝时结草为庵于河之滨，常读老子《道德经》，即今陕州黄河之侧，有河上公庙。路左有汉文帝望仙台存焉。时人不知公之姓名，常见识履为业，居於河上，故号河上公尔。或略者，圣旨以为道德尊经并包万法，围制三才，理国理家之宗，修身修道之要，无所不摄，无所不周。而河上公分为八十一章，局於九九之数，有失大圣无为广大之趣。故云自河公而或略也。
　　诏曰：其余浸微，固不足数。
　　义云：其余者，言自蜀严、河公之外五十余家注义也。浸，远也。微，细也。数，计也。严虽犹病，可以议於重玄。河虽或略，亦足明其至妙。自外诸家浸远微细，不足比方，固非圣旨之所计数也。
　　诏曰：则我玄元妙旨，岂其将坠。
　　义云：我者，皇帝自谓也。玄元妙旨，谓二经玄妙之旨也。圣旨叹道德隐奥之文、上下玄妙之趣，未有了达，解释之人自蜀严、河公之后，注疏者去圣逾远，述道益疏，岂可坠废湮绝，而不弘畅於代矣。
　　诏曰：朕诚寡薄，常感斯文猥承有后之庆，恐失无为之理。
　　义云：朕，我也。古人相谓皆呼人曰卿，称己为朕。庄子云：云将鸿蒙，皆自称朕是也。自秦始皇制法，以天子一人自称曰朕，其余臣庶不得复僭而称焉。寡者，道未广也。薄者，德未丰也，圣旨自谦之词也。每仰感此经，恐玄理抑绝，不得人皆开悟，而我绍圣祖之玄阴，居万寓之至尊，安可使无为之文壅而不流，道德之训晦而不显也。有后者，谓老君垂裕，光启圣唐是也。且夫弓冶之子尚不失於箕裘，折薪之家或虑旷于负荷，况睿德光於尧禹，圣文迈於古先。固当润色玄玄之功，使炳焕于千古也。
　　诏曰：每因清宴，辄扣玄关，随意所得，遂为笺注。岂成一家之说，但备遗阙之文。
　　义云：圣旨以万机之暇，深入玄关，扣寂求音，探真远妙，以契合希微之理。圣文释冲寂之文，得自神襟，谐於祖训矣。笺，表也，解也，注释也。尚以谦德，不欲同吕氏、丘明自为一家之述作，但备众人所注解未了之义尔。
　　诏曰：今兹绝笔，是询于众公卿臣庶、道释二门。
　　义云：绝笔者，经理既畅，制述已周，释笔罢书，是谓绝笔。如昔仲尼自卫反鲁，因鲁史而修《春秋》，自隐公讫哀公一十二公二百四十二年，褒贬行事至哀公十四年戊午春，西狩於大野，叔孙氏之车子姐商获麟。以为不祥，以赐虞人焉。仲尼观之曰：麟也，然后取之。夫麟凤五灵，王之嘉瑞也。今麟出非其时，虚其应而失其归，此圣人所以为感也。绝笔於获麟之一句者，所感而起，固所以为终也。今注经既终，乃下明诏，将以宣行圣作，博问群贤。绝笔之义虽同，非因感叹之事，是表圣德谦让，问于王公卿佐、逮於道释二宗，旁求辨博之才，更俟发明之理也。
　　诏曰：有能起予类於卜商针疾，同於左氏渴於纳善。朕所虚怀，苟副斯言，必加厚赏。
　　义云：卜商字子夏，孔子弟子也。《论语□八佾篇》 云：子夏问於夫子曰：巧笑倩兮，美目盼兮，素以为绚兮，何谓也？子曰：绘事后素。子夏曰：礼后乎？诸家所注，云此诗上二句在《卫风□硕人》之二章，闵庄姜之诗也。其下一句逸也。比喻庄姜有盼倩之色，而能以礼自持，喻如绘画稀绣，先以五彩分布，荫映成文，然后以白色分别其间，乃能一一彰显分明也。夫絺刺之成文为绣，画之成文为绘。此夫子喜子夏闻绘事后素之言，即知以盼倩美色须以礼自持。故云礼后乎。夫子乃曰：起予者，商也。始可与言《诗》已矣。盖喜卜商明了夫子言《诗》之意，故云能起发我言《诗》之旨也。左氏者，左丘明也。夫子着《春秋》，丘明传之。经有所误，则丘明正之。或先经以始事，或后经以终义，《春秋》之得丘明，若良医缄疾矣。圣旨延伫群才，共畅玄理，若仲尼之於子夏，《春秋》之俟丘明，不拒直言，唯在进善，以虚怀俱望，以厚赏访求。明圣情采纳之至也。赏以劝善，亦以报功也。
　　诏曰：且如谀臣自圣，幸非此流。
　　义云：谈臣自圣者，《尚书□冏命篇》云：仆臣谀厥后自圣是也。贤良在用，固无谀佞之臣。英睿垂乾，岂有自圣之失？诚非此流也。
　　诏曰：悬市相矜，亦云小道。既其不讳，咸可直言。
　　义云：悬市相矜者，昔吕不韦为秦丞相，封万户侯，威望之盛，冠於海内。聚宾客着书，书成悬於市曰：有增减一字者，赏千金。号曰《吕氏春秋》，大夸於时。今圣旨注述既成，下访才彦，开直言之路，垂不讳之恩。则悬市矜夸，诚为小道矣。不韦后得罪始皇，窜之於蜀也。
　　诏曰：勿为来者所嗤，以重朕之不德。
　　义云：不德者，谓失无为之德也。玄经奥旨，演畅既周，再垂博采之言，乃下奖延之诏。则九围之外，八极之中，孰不仰感圣明，朝宗至道矣。暨明年，乃御书四石幢注经，立於左街兴唐观、右街金仙观，又诸州节度使、刺史各於龙兴观、开元观形胜之所，各立石台，以传不朽。又寻御制此疏，宣布寰瀛。勅曰：道德五千，实惟家教。理国则致乎平泰，修身则契乎长生。包万法以无伦，冠六经而首出。宜升《道德经》居九经之首，在《周易》之上。以《道德》《周易》《庄子》为三玄之学，仍以《庄子》为《南华真经》、《文子》为《通玄真经》、《列子》为《冲虚真经》、《庚桑子》为《洞灵真经》。准明经例，赴举其老君传内，析出韩非，不令同传。上来述制疏之由已竟，向下入解正文於中。大分为二，一者先解疏题，二者入文科判。今初也，先解疏题曰：
　　《老子道德经疏》者，疏题即经题也。向下当辩所言疏者，疏决开通之义也，谓经含众义，玄妙幽探，虽诠注已终，而文义未尽。故述此疏，开通幽迹，疏决玄微，分释意义，令可会入，故谓之疏。亦云疏者，条也，条理经义，令人易晓。或云钞，钞以抄集为名。或云记，记以纪录为目。此盖随时立名，皆是包括义理之义也。疏释题训者，释以销解为义，言将疏决经文，先当销解经目。题者，训视之首，凡经籍记传、史策篇章，先标首目，视之可会，总以此义，名之曰题，即标举纲领之意也。训者，教言也，随文训解之义，谓六书不同也。大凡文字之兴，云篆初凝，传於天上，仓颉象迹，兴於人间。大体有六。一谓象形，日月字是也。二谓指事，上下字是也。三谓假借，行虽字是也。四谓形声，江河字是也。五谓会意，止戈为武，人言为信，反正为乏是也。六谓转注，考老左右字是也。制文字六意不同，形声、假借、转注等意，以成文字，须以训之，乃明其义理。《尔雅》有释训，《毛诗》有诂训，即其类也。
　　疏御制者，向来已明。所作疏文，明御制述作之。圣即谓玄宗皇帝也。乃太上老君三十六代孙，睿宗第三子，大唐之第六帝也。龙文表圣，日角标奇。叶太平之符，应壬辰之运。母曰昭成顺圣太后窦氏。以则天垂拱元年乙酉八月五日戊戌生於东都。生而聪明睿哲。及长，宽仁孝友，好学善属文，英武果断，尤工楷隶，兼善骑射。三年闰月丁卯，封楚王。天授二年十月戊戌，出阁开府，置官属。长寿二年，封临淄王，居於兴庆里。景龙二年，出为潞州别驾。是时州境日抱戴月重轮，逐鹿渡河，赤龙据按，嘉禾合穗，黄龙乘城，仙洞自开，童谣累应，黄龙再见，赤鲤腾波，李树连理，神蓍翘立，寝堂瑞气，壶口紫气，伏龙疑山，巨人留迹，夏禹表气，圣人金桥，及神人传庆，凡一十九瑞，编於史策。唐隆元年入诛韦后，平内难，迎睿宗即位。至开元元年，自相国平王登极，在位四十四年。天宝十四年传位皇太子。宝应元年壬寅崩，年七十八岁，御者，临制之称，如御寓、御天义也。制者，作造之谓，如制礼作乐之言也。
