<!-- { "loadSidebar": true } -->
　　理正也。一，常也。顺正以为常度，不容私挠，乃可存终矣。
　　何谓礼？曰：为上即恭严，为下即卑敬，退让守柔，为天下雌，立於不敢，设於不能，此之为礼。
　　所谓内和外饰，非止揖让登降也。
　　故修其德即下从令，修其仁即下不争，修其义即下平正，修其礼即下尊敬，四者即修，国家安定。故物生者道也，长者德也，爱者仁也，正者义也，敬者礼也。不畜不养，不能遂长，不慈不爱，不能成遂，不正不匡，不能久长，不敬不宠，不能贵重。故德者民之所贵也，
　　德能安之，天下莫不贵其安全者也。
　　仁者民之所怀也，
　　物情莫不归其惠爱耳。
　　义者民之所畏也，
　　方割无私，莫不畏正。
　　礼者民之所敬也。
　　威仪叙列，莫不敬奉。
　　此四者文之顺也，圣人之所以御万物也。
　　若非正顺於人文，则万情多端，不可驱御矣。
　　君子无德即下怨，
　　以抑其性故怨。
　　无仁即下争，
　　以无所惠故争。
　　无义即下暴，
　　以踰我分故暴。
　　无礼即下乱。
　　以失常叙故乱。
　　四经不立，谓之无道。不亡者，未之有也。
　　老子曰：至德之世，贾便其市，农乐其野，大夫安其职处，士修其道，民人乐其业。是以风雨不毁折，草木不夭死，
　　德被於物，故阴阳和合，动植各遂其生。
　　河出图，洛出书。及世之衰也，赋敛无度，杀戮无止，刑谏者，杀贤士，是以山崩川涸，蠕动不息，野无百蔬。
　　毒流蒸人，下结烦怨之气，气能逆天戾常，故生灾馑之变。
　　故世治即愚者不得独乱，世乱即贤者不能独治。
　　贤愚之功未能加於时也。
　　故圣人和愉宁静，生也；
　　末尝忧躁以亏性分。
　　志得道行，命也，
　　以能知命，故穷达皆安。
　　故生遭命而后能行，命得时而后能明，
　　命遇道行，时宜则功着。
　　必有其世，而后有其人。
　　时无明王，则圣贤无措其乎足。故《九守》篇曰：非有其世，孰能济焉？
　　文子问圣智，老子曰：闻而知之，圣也；见而知之，智也。
　　心见者圣，目见者智。
　　故圣人常闻祸福所生，而择其道，
　　择平静之道而守之，则无因以为朕兆。
　　智者常见祸福成形，而择其行。
　　择正慎之行而修之，则能预杜萌渐。
　　圣人知天道吉凶，故知祸福所生；
　　圣人知不足者吉，有余者凶，皆祸福之所由矣。故平静以守之，不为先始也。
　　智者先见成形，故知祸福之门。
　　智者不惑於萌盛，故免乎奄忽而至。
　　闻未生，圣也，先见成形，智也，无闻见者愚也。
　　老子曰：君好知，即信时而任己，弃数而用思。
　　谓信所愚之时，因以为已知；弃必然之数，而用思所及者也。
　　物博智浅，以浅赡博，未之有也。独任其智，失必多矣。
　　物宜多端，智有涯极，故不能赡，以至多失。
　　好知，穷术也，好勇，危亡之道也。
　　必穷之术，必亡之道。
　　好与即无定分，
　　以其好故不定。
　　上之分不定，即下之望无止，
　　君上锡赍无度，臣下希冀无已。
　　若多敛即与民为雠，
　　重赋敛则反乐推之道，故怨之始雠。
　　少取而多与，其数无有，
　　十一而税，则不给无恒之用。
　　故好与，来怨之道也。
　　不均於土，则庶官怨；重赋於民，则卒士怨。
　　由是观之，财不足任，道术可因明矣。文子问曰：古之王者，以道莅天下，为之奈何？
　　老子曰：执一无为，因天地与之变化。
　　执一者，谓无所执也。无为者，言不敢为也。夷如是，则循彼性而治之，得非因天地之所宜，而与万物同变化。
　　天下大器也，不可执也，不可为也，为者败之，执者失之。
　　能为一事，必败於万物之事；能执一性，必失於万类之性也。
　　执一者见小也，
　　不载纤芥之能，岂非谦小？
　　见小故能成其大。
　　且无所载，因彼而成则无之，不通反成大治。
　　无为者守静也，
　　不先动之谓也。
　　守静故能为天下正。
　　夫好动者，伤物性也。故大顺天下，与化推移，则物有所宜各性自正矣。
　　处大满而无溢，居高贵而无骄。
　　见小守静，故无骄溢。
　　处大不溢，盈而不亏，居上不骄，高而不危。
　　夫道然也。
　　盈而不亏，所以长守富也；高而不危，所以长守贵也。富贵不离其身，禄及子孙，古之王道，期於此矣。
　　唯上此道，可立天下也。
　　老子曰：民有道所同行，有法所同守，
　　皆慕义道而惧典法。
　　义不能相固，威不能相必，故立君以一之。
　　民不能永固所义，专必所畏，故立君以齐一之也。
　　君执一即治，无常即乱。
　　乱生於无恒之政也。
　　君道者，非所以有为也，所以无为也。
　　治道贵静，岂先物为？因民为而化之，亦非以为也。
　　智者不以德为事，
　　以政治之德为己之能事者，非君上之智也。
　　勇者不以力为暴，
　　以威势之力而为暴雷者，非人君之勇也。
　　仁者不以位为惠，
　　以露天个之位而为己惠者，非王者之仁也。
　　可谓一矣。
　　备此三者乃谓执一。
　　一也者，无适之道也，万物之本也。
　　清静守一，动而不知。万物宗本，不出於是。
　　君数易法，国数易君，
　　数易法度，民不堪命。国之无本，君能久乎？
　　人以其位，达其好憎，下之径衢，不可胜理。
　　天子恃尊以位，不约所欲，任达好憎之性，因成取舍之私。法令滋彰，下多岐路，不可胜理也。
　　故君失一，其乱甚於无君，
　　夫无君之时，犹义以相扶，咸以相服。以其不能固乃立主之。今君反为乱阶，则不如无君矣。
　　君必执一，而后能群矣。
　　文子问曰：王道有几？老子曰：一而已矣。
　　得一而已。
　　文子曰：古有以道王者，有以兵王者，何其一也？曰：以道王者，德也；以兵王者，亦德也。
　　上以道得，下以义得。
　　用兵有五；有义兵，有应兵，有忿兵，有贪兵，有骄兵。诛暴拯弱，谓之义；敌来加己，不得己而用之，谓之应；争小故
　　故事。
　　不胜其心，谓之忿；利人土地，欲人财货，谓之贪；恃其国家之大，矜其人民之众，欲见贤於敌国者，谓之骄。义兵王，
　　合天下心故王。
　　应兵胜，
　　以其后动故胜。
　　忿兵败，
　　小不胜忍故败。
　　贪兵死，
　　不能自守故死。
　　骄兵灭，
　　盈反天道故灭。
　　此天道然也。
　　老子曰：释道而任智者危，弃数而用才者困。
　　释，舍也。数，天之常数也。凡舍道任智，则靡日可安。弃数用才，则劣而莫济矣。
　　故守分循理，失之不忧，得之不喜，成者非所为也，得者非所求也。
　　夫守自道之分，循必然之理者，适委天命，静安所遇，虽成之与得，付在偶然。故无忧喜，关其内也。
　　入者有受而无取，出者有授而无与。
　　怀道以容万类，则虽有受，非贪取也。抱德以施群品，则虽有授，非私与也。
　　因春而生，因秋而杀，所生不得，所杀不怨，即几於道矣。
　　忘情於中，顺时行令，岂容德怨於中间哉？
　　文子问曰；王天下得其欢心，为之奈何？老子曰：若江海是已，
　　谦而不溢，容而不择，可谓归万物之道，尽群下之心也。
　　淡兮无味，用之不既，
　　虚静淡泊，而应之无尽也。
　　先小而后大。
　　先以善下之小，后成深广之大。
　　夫欲上人者，必以其言下之；欲先人者，必以其身后之。天下必效其欢爱，
　　凡由下致上，持后取先，盖顺天而成。物之所与，则欢爱之道自得彼之诚也。
　　进其仁义，而无苛气。居上而民不重，居前而众不害，天下乐推而不厌，虽绝国殊俗，蜎飞蠕动，莫不亲爱。
　　夫理顺於正，物就其爱，然以仁爱义正，则殊俗异类知有所亲，欣戴乐推而无厌也。
　　无之而不通，无往而不遂，故为天下贵。
　　执此道者，有前无括，旁通皆可，得非天下之贵乎？
　　老子曰：执一世之法籍，以非传代之俗，譬犹胶柱而调瑟也。
　　五音合变以成文，百代合宜而制法。调之在变，不可胶柱，治之在宜，不可执法。
　　圣人者应时偶变，见形施宜，
　　斯不胶执之谓。
　　世异即事变，时移即俗易，论世而立法，随时而举事。
　　兆庶情伪，风俗不一；帝王质文，世有损益。立事与时，非圣者孰能尽哉？
　　上古之王，法度不同，非故相反也，时务异也。是故不法其已成之法，而法其所以为法，所以为法者，与化推移也。
　　已成之法，如已祭天祝地，一时之用，奚可格哉？唯因化推移以为法者，不可不法也。
　　圣人之法可观也，其所以作法，不可原也。
　　法施於外，则可观睹，权在於内，不可原究也。
　　其言可听也，其所以言，不可形也。
　　法度之言则可传听，而立意之由固难显着矣。
　　三皇、五帝轻天下，细万物，齐死生，同变化，
　　遗位而忘怀，一遇而大顺。
　　抱道推诚，以镜万物之情，
　　道法诚明，故可通鉴。
　　上与道为友，下与化为人。
　　往复皆道，道友己也。动静在化，化治於人也。
　　今欲学其道，不得其清明。
　　未俗清变，不复清明之道。
　　玄圣守其法籍，行其宪令，必不能以为治矣。
　　响使玄古圣君处於今世，犹施古法，固不能治也。且夫执古御今，不合时变；以今学古，不得清明。盖取随时以为光大者矣。
　　文子问为政，老子曰：御之以道，养之以德，
　　以道御之，民得所适。以德养之，民知所归也。
　　无示以贤，无加以力，
　　国君尚贤，则争名於朝；加以威力，则结怨於一。
　　损而执一，
　　消损贤力，秉执道德矣。
　　无处可利，无见可欲，
　　处可利者必遗博爱之义，见可欲者必乱恒政之心也。
　　方而不割，廉而不刿，
　　方不因割，康不因削，皆使自全其陆。
　　无矜无伐。
　　无矜能，无伐功。
　　御之以道即民附，
　　亲附。
　　养之以德即民服，
　　怀服。
　　无示以贤即民足，
　　各足。
　　无加以力即民朴。
　　莫知所怨，民自全矣。
　　无示以贤者，俭也，无加以力者，不敢也。
　　君俭用则天下无不足矣。君不敢则万物全自然矣。
　　下以聚之，赂以取之，俭以自全，不敢自安。
