<!-- { "loadSidebar": true } -->
　　音之数不过五，五音之变不可胜听；
　　宫征成文，则乱於耳。
　　味之数不过五，五味之变不可胜尝也；
　　甘酸相和，则爽於口。
　　色之数不过五，五色之变不可胜观也。
　　玄黄闲杂，则眩於目。
　　音者宫立而五音形矣，
　　宫为音君。
　　味者甘立而五味定矣，
　　甘为味主。
　　色者白立而五色成矣，
　　白为色本。
　　道者一立而万物生矣。
　　一也者，无之谓也。夫数之众寡，皆起於一。物之巨细，本生於无。原其无者，可得天下之形。处其一者，能总万名之本。故立称一，万物生焉。
　　故一之理施於四海，一之解察於天地，
　　无远近之不达，无上下之不明也。
　　其全也敦兮若朴，
　　混成而无饰也。
　　其散也浑兮若浊。
　　与物而同尘也。
　　浊而徐清，冲而徐盈，
　　义已见上。
　　澹兮若大水，泛兮若浮云，
　　深广无涯，去来无系。
　　若无而有，若亡而存也。
　　谓其形无体有，迹亡应存耳。
　　老子曰：万物之总，皆阅一孔，
　　道为生化之阅。
　　百事之根，皆出一门。
　　莫不由之。
　　故圣人一度循轨，不变其故，不易其常，
　　循天道之轨辙，不以事变而失常性也。
　　放准循绳，曲因其直，直因其常。
　　以物性多宜，无舍於道之纲度，则能曲全其性耳。
　　夫喜怒者道之衷也，
　　过当非正也。
　　忧悲者德之失也，
　　不能自得。
　　好憎者心之过也，
　　系执之过。
　　嗜欲者生之累也。
　　养生之过。
　　人大怒破阴，大喜坠阳，
　　阴主肃杀，阳主和怿，施之为喜怒之妙本也。精神玄达，则与本实体。道为人自有将无纤芥之欲，得非至真者哉？
　　执玄德於心而化驰於神。
　　无为之化，德迹不彰，故云玄也。真人无心而物顺，则其化不疾而若驰矣。
　　是故不道之道，芒乎大哉。不言之教其化广矣。夫发号施令而移风易俗，其唯心行也。
　　夫号令之由，生於德化。故玄德被物，不待教令，而风俗自移。是知玄道在乎无心之心，而行也。
　　万物有所生而独知其根，百事有所出而独守其门，
　　静能知物之本，顺能守事之由。
　　故能穷无穷、极无极，
　　夫唯清净无物，则能穷而极之。
　　照物而不眩，响应而不止。
　　虚而静者，能鉴能应。
　　老子曰：夫得道者志弱而事强，
　　志顺之弱，事济之强。
　　心虚而应当。
　　中不载，故应之无失。
　　所谓至弱者柔毳安静，
　　道者，以不变为志，非自强之至矣。故如毳毛柔弱，附体而不扬也。
　　藏於不敢，行於不能，
　　於行藏之间无为无迹，
　　澹然无为，动不失时，
　　动在於应，复何失也？
　　故贵以贱为本，高以下为基，托小以包大，
　　皆谓处谦弱之卑小，成道德之高大也。
　　在中以制外，
　　心得则物得也。
　　行柔而刚，力无不胜，敌无不陵，
　　守柔者，直不可屈耳。
　　应化揆时，莫能害之。
　　非有揆度，而因时以应，故时不我失，物不我害也。
　　欲刚者必以柔守之，欲强者必以弱保之，积柔即刚，积弱即强，观其所积，以知存亡。
　　理势然矣。
　　强胜不若己者，
　　强之所胜，在不如己也。
　　至於若己者而格；
　　至与己同，则格而齐矣。
　　柔胜出於己者，其力不可量。
　　柔之为用，其谁与争？故其所胜出於若己。且夫强之所胜，胜不如己。今柔之所胜，其若己，则明柔之为胜也，大矣，而强能之力，安可比哉？
　　故兵强即灭，
　　强则骄骄则灭。
　　木强则折，革强即裂，齿坚於舌而先之毙，故柔弱者生之干也，而坚强者死之徒也，
　　气以柔弱为和，形以坚强为病，况乎人道好恶，亦利害之可知也。
　　先唱者穷之路也，而后动者达之原也。
　　导事多穷，因物常达。
　　夫执道以偶变，先亦制后，后亦制先，何则不失所以制人，人亦不能制也。
　　执道全中以对流境，则因之而可自正矣。故处静而知变，则先可以制后；观变而反静，则后可以制先。斯皆制之在我，不复为俗人之所迁也。
　　所谓后者调於数而合於时也，
　　顺必然数，偶可动之时，乃得持后之妙耳。
　　时之变故，间不容息，
　　变，时变矣。理无息，不容其间。
　　先之即太过，后之即不及，
　　物未变而制之，机不应矣。物已变而制之，形已成矣。
　　日回而月周，时不与人游。故圣人不贵尺之璧，而重寸之阴，时难得而易失也，
　　机宜之时，惟圣乃得。
　　故圣人随时而举事，因资而立功，
　　事随可以尽举，功易可以常立。
　　守静道，拘雌节，
　　守虚静之道，能审於机。拘雌顺之节，能因於物。
　　因循而应变，常后而不先，柔弱以静，安徐以定。
　　居恒德而从容也。
　　功大靡坚，莫能与之争也。
　　有而若虚，物乃顺耳。
　　老子曰：机械之心藏於中，即纯白不粹。
　　夫因动而济，，用之莫穷。虚已无佗，由之乃素。载乎智巧，固不静而杂焉。
　　神德不全於身者，不知何远之能怀。
　　神全可以极化，德全可以复物。归远之美，莫非在身也。
　　欲害之心亡乎中者，饥虎可尾也，而况於人乎。
　　同则不异，避则以志。今旷然无欲，与造化者为形，虽猛毅之徒，以无感而不害也。
　　故体道者佚而不穷，任数者劳而无功。
　　数，术数也。
　　夫法刻刑诛者，非帝王之业也；
　　法刻以良於刑，足明神德不全，无以服化於天下矣。
　　棰策繁用者，非致远之御也。
　　棰策以至於繁用，乃知控御失性，无以任力於修途矣。
　　好憎繁多，祸乃相随，故先王之法非所作也，所因也，
　　因世损益以施法教，非有所作以衒其能也。
　　其禁诛非所为也，所守也。
　　守乎禁令，使民知惧，非有所设以示其威。
　　故能因即大，作即细，能守即固，为即败。夫任耳目以听视者，劳心而不明，以智虑为治者，苦心而无功。
　　人君明四目，达四聪，乃致垂拱之化也。
　　任一人之材，难以致治，
　　谓独任耳目智虑者。
　　一人之能，不足以治三亩之宅。
　　力知止此。
　　循道理之数，因天地之然，即六合不足均也。
　　且夫顺物与之理合，必然之数。即天下虽大，不劳智力而万化自平。
　　听失於非誉，目淫於彩色，
　　任耳者必失於闻，任目者必眩於见。
　　礼禀不足以效爱，诚心可以怀远。
　　察乎礼者，但整其仪，归爱之心，未果能效，唯推诚天下，可得感之也。
　　故兵莫憯乎志镆鋷为下，
　　志者害和，兵之毒者。
　　寇莫大於阴阳，而抱鼓为细。
　　喜怒相攻，寇之甚者。
　　所谓大寇伏尸不言节，
　　教令之言不节，是害於民也。
　　中寇藏於山，
　　持险潜身，以乘隙便。
　　小寇遁於民间。
　　苟窃为事。
　　故曰民多智巧，奇物滋起，
　　智过则巧，巧则矜能。雕朴饰伪，以惑於物也。
　　法令滋彰，盗贼多有，
　　不绝其利而止其盗，虽繁法严令以禁之，则至乎窃法为盗，惟增多也。
　　去彼取此，天殃不起。
　　去彼巧智之法令，取此朴素之无为，则天之咎殃不复起矣。
　　故以智治国，国之贼也；
　　独任己智，固为民害。
　　不以智治国，国之德也。
　　因而治之，物得其性。
　　夫无形大，有形细；
　　神化无方故大，品物有极故细。
　　无形多，有形少；
　　莫测为多，可见为少。
　　无形强，有形弱，
　　能制於物故强，物受其制故弱。
　　无形实，有形虚。
　　恒久为实，迁变为虚。
　　有形者遂事也，无形者作始也，遂事者成器也，作始作朴也。有形即有声，无形即无声，
　　散而为器，则有可名。反之於道，名不可得。
　　有形产於无形，故无形者有形之始也。广厚有名，有名者贵重也；俭薄无名，无名者贱轻也。
　　夫广厚者，世上之美名也。俭薄者，道家之清德也。物之所重则举其名，我之所遗乃任其实。圣人守道谦薄，自为广厚之资，执德不迁，反在功名之本。下之数句，亦同此耳。
　　殷富有名，有名者尊宠也；贫寡无名，无名者卑辱也。雄牡有名，有名者章明也；雌牝无名，无名者隐约也。有余者有名，有名者高贤也；不足者无名，无名者任下也。有功即有名，无功即无名。
　　夫广厚殷富，有之功也。俭薄贫寡，无之功也。名者迹着，名乃生焉。无者迹微，非名所及。故世以有功为美，道以无名为德也。
　　有名产於无名，无名者有名之母也。
　　所谓处俭寡之无名自生，尊贵之大备矣。
　　天之道，有无相生也，难易相成也。
　　形性者，有无之相生也；事理者，难易之相成也。不知其然，是称天道也。
　　是以圣人执道虚静微妙，以成其德。
　　谓执无名之道，乃成大德。
　　故有道即有德，有德即有功，有功即有名，有名即复归於道，
　　忘济世之名，复无为之道。
　　功名长久，终身无咎。
　　无功之功，故可久；忘名之名，亦何咎也？
　　王公有功名，孤寡无功名，故曰：圣人自谓孤寡，归其本也，
　　夫有强济之功、光大之名，莫不由谦损之故。然则孤寡为王公之称者，盖以谦为本耳。
　　功成而不有，故有功以为利，无名以为用。
　　济物之功，假群生以为利，无名之道寄大人之成用也。
　　古者民童蒙，不知西东，
　　淳朴之至。
　　貌不离情，
　　形与神合。
　　言不出行，
　　言与行一。
　　行步无容，
　　去饰。
　　言而不文。
　　任质。
　　其衣致暖而无彩，
　　御寒而已。
　　其兵钝而无刃，
　　未知巧害也。
　　行蹎蹎，
　　猖狂之貌。
　　视瞑暝，
　　不暝之貌。
　　立井而饮，耕田而食，
　　无妄外之求。
　　不布施，不求得，
　　各足。
　　高下不相倾，长短不相形。
　　无是非之心也。
　　风齐於俗可随也，
　　言风俗齐同可随矣。
　　事周於能易为也。
　　言事业堪能，易为矣。
　　矜伪以惑世，轲行以迷众，圣人不以为民俗。
　　夫人君矜尚伪迹以乱政教，轗轲常行以迷庶类，则俗分齐化，事不周能，是以圣人不用此以为治本者也。
　　通玄真经卷之一竟
　　通玄真经卷之二
　　宋宣义郎试大理寺主薄兼
　　括州缙云县令朱弁正仪注
　　精诚篇
