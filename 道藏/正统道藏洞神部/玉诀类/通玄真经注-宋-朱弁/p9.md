<!-- { "loadSidebar": true } -->
　　自得者，天地万物莫不得？
　　故达於心术之伦者，即嗜欲好憎外矣，
　　尽为弃物。
　　是故无所喜，无所怒，无所乐，无所苦，万物玄同，无非无是，
　　是非之伦生於爱恶，心既无矣，物自玄同，故不知所以遗，而是非都尽矣。
　　故士有一定之论，女有不易之行，
　　虽未忘所存，已得自安自道也。
　　不待势而尊，不须财而富，不须力而强，不利货财，不贪势名，不以贵为安，不以贱为危，
　　苟定其分，何所假待？
　　形神气志，各居其宜。
　　四者同在，一安之道遂不至相反也。且士女节操，尚能如是，而况圣人全德者乎？
　　夫形者生之舍也，
　　居舍在形。
　　气者生之元也，
　　元本在气。
　　神者生之制也，
　　由制在神。
　　一失其位，则三者伤矣。
　　一失所养之位，则并伤之也。
　　故以神为主者，形从而利，
　　制之使不犯，故利也。
　　以形为制者，神从而害。
　　恣轻炀，充口腹则害。
　　贪叨多欲之人，颠冥乎势利，诱慕乎名位，几以过人之智位高於世，即精神日耗以远久，淫而不还，形闭中距，即无由入矣，
　　形以刚强为闭，中无和气为距。
　　是以时有盲忘自失之患。
　　夫外诱中募，久乃类冥。往而不知归，资盲忘之患也。
　　夫精神志气者，静而日充以壮，躁而日耗以老。
　　神全则兼物，由其静也。形困则支策，在其动也。岂可失盛衰之节哉？
　　是故圣人持养其神，和弱其气，平夷其形，而与道浮沉，
　　虽物之往来，莫不顺道也。
　　如此即万物之化，无不偶也，百事之变，无。不应也。
　　与所化而合，与所变而通。
　　守朴
　　不加欲於性命之分，而浑乎变化之根，谓之朴也。
　　老子曰：所谓真人者，性合乎道也，
　　不自动用，与造化者为人。
　　故有而若无，实而若虚，
　　虽事物皆实，而真性不知所存也。
　　治其内不治其外，
　　未有内治而外欲者。
　　明白太素，无为而复朴，
　　夫无为之为亦朴矣，则体真之士静动亦出乎虚白之域。
　　体本抱神，以游天地之根，
　　体元气之本，抱变化之神，居物象之先也。
　　芒然仿佯尘垢之外，逍遥乎无事之业，
　　性离所污，直以无事为常。
　　机械智巧，弗载於心，审於无瑕，不与物迁，
　　审犹委也。不载於心，复何瑕哉？则物之自迁，奚与同往耳？尝试论之，曰，且夫物也者，一时之所也。向非今也，理不至迁矣。而评世之士，定论之人，尚正彼形，不复随妄。况乎性与道合，牵之遂流者哉？
　　见事之化，而守其宗，
　　不与物迁之谓。
　　心意专於内，通达偶於一，
　　专气无杂，通而不异。
　　居不知所为，行不知所之，
　　无为无故。
　　弗学而知，弗视而见，
　　与物同和，与物自见。
　　弗为而成，弗治而辨。
　　顺天下而自成，随品类而自辨。
　　感而应，迫而动，不得已而往，
　　未尝先始。
　　如光之耀，如影之效，
　　纯粹之体，清而能照，虚而能应也。
　　以道为循，有待而然，
　　循之则如待也，此寄言耳。
　　廓然而虚，清静而无，
　　是其真体。
　　以千生为一化，以万异为一宗，
　　居原者，同之也。
　　有精而弗使，有神而弗用，
　　不使而同，可谓至精。不行而通，谓至神也。
　　守大浑之朴，立至精之中，其寝不梦，
　　无所想象。
　　其智不萌，
　　不先其物，
　　其动无形，
　　玄应之迹不可见也。
　　其静无体，
　　非有依而立静。
　　存而若亡，生而若死，
　　不自存生，非无神妙之用。
　　出入无间，
　　不碍金石。
　　役使鬼神，
　　无心合虚故耳。
　　精神之所以能登假於道者也，
　　有上之德，乃能登至道乎？
　　使精神畅达，而不失於元，
　　谓得所受之本。
　　日夜无隙，而与物为春，
　　和气接物而无间息。
　　即是合而生时於心者也。
　　心不自生，合时而生。
　　故形有靡而神未尝化，
　　形同於物故化，神同於道故存。
　　以不化应化，千变万转，而未始有极，
　　夫水火之功，不能自制，其类故化者不能化物，不化者方能化耳。以不化之体化无穷之物，故不可极也。
　　化者复归於无形也，
　　物之生也，各归其根。
　　不化者与天地俱生也，
　　道在象先，
　　故生生者未尝死，其所生者即死，化物者未尝化，其所化者即化。
　　义已见上。
　　此真人之游也，纯粹之道也。
　　通玄真经卷之三竟
　　通玄真经卷之四
　　宋宣义郎试大理寺主薄兼
　　括州缙云县合朱弁正仪注
　　符言篇
　　符者，契也。言者，理也。故因言契理之微，悟道忘言之妙，可谓与矣。
　　老子曰：道至高无上，至深无下，
　　上乎无上，下乎无下，故能高能深，能上能下也。
　　平乎准，直乎绳，
　　非衡能平，无处不夷。非绳能直，无处不正。
　　圆乎规，方乎矩，
　　非圆能圆而无圆，非方能方而无方。
　　包裹天地，而无表里，
　　其大无外，其细无内。
　　洞同覆盖，而无所碍，
　　大圆无涯，大通无滞。
　　是故体道者，不怒不喜，其坐无虑，寝而不梦，见物而名，事至而应。
　　前已解。
　　老子曰：欲尸名者必生事，事生即舍公而就私，
　　尸主求名者必有事，事生即不和，故令去名而就公。
　　倍道而任已，见誉而为善，立名而为贤，
　　倍，背也。背道祈誉，非善之善。趋俗求名，非贤之贤也。
　　即治不顺理，而事不顺时，治不顺理则多责，事不顺时即无功，
　　顺理则用心寡，而成事大，逆时则用力多而见功鲜。
　　妄为要中，功成不足以塞责，事败足以灭身。
　　要誉立效，求合时君者，功未济物，败以及身也。
　　老子曰：无为名尸，无为谋府，无为事任，无为智主，藏於无形，行於无怠，不为福先，不为祸始，
　　动不为主则无形，无形故无将迎之福。唱而方应则无怠，无怠故无未来之祸也。
　　始於无形，动於不得已，欲福先无祸，欲利先远害。
　　治未兆之事则为福，绝非常之利则无害也。
　　故无为而宁者，失其所宁即危，无为而治者，失其所治则乱。
　　失所宁者，谓舍内宁而外求宁，则固矣。失所治者，谓遗身而求治人，则惑矣。
　　故不欲碌碌如玉，落落如石。
　　谓玉石分而争夺生。
　　其文好者皮必剎，其角美者身必杀，甘泉必竭，直木必伐。
　　物有美而见害，人晞名而召祸。
　　华荣之言后为愆，
　　先聘华词，后招身祸。
　　石有玉伤其山，
　　山不藏宝必见鉴，人不慎言必招祸。
　　默首之患固在言。前黎民所以蒙祸、其妄议国家典法之言故也。
　　且君子攸戒，尚亦三缄，小人腾口，得不招祸也？
　　老子曰：时之行，动以从，不知道者福为祸。时之从，动以行，不知道者以福亡。
　　夫圣人治道，先知存亡，县料得失，故舒卷扉定，宠辱不惊，方获终吉以保其身。至於昧者，多承福而作威，故福极而祸生。非祸福相倾，乃动用之乖分耳。
　　天为盖，地为轸，善用道者，终无尽，地为轸，天为盖，善用道者终无害。
　　以天为盖覆无涯而皆善，以地为轸运无穷而莫害。
　　陈彼五行，必有胜，
　　金火相攻，衰王递作。
　　天之所覆无不称，
　　天道包弘各称。
　　故知不知，上；不知知，病也。
　　知无知者善，不知强知者病也。
　　老子曰：山生金，石生玉，反相剥，木生虫，还自食，人生事，还自贼。
　　名显道丧，事起害生。
　　夫好事者未尝不中，争利者未尝不穷，
　　未有涉水不濡其足，蒙尘不垢其身。
　　善游者溺，善骑者堕，各以所好，反自为祸。
　　矜其能，丧厥功。骋其伎，丧厥身也。
　　得在时，不在争，治在道，不在圣。
　　时会自得，不假力争。道在自尊，何烦矜圣？
　　土处下不争高，故安而不危，水流下不争疾，故去而不迟。
　　道之所贵，德之所尚，不争而高，不疾而速。
　　是以圣人无执故无失，无为故无败。
　　道无形状，不可把握，故执之则失。又非形体，难以雕刻，故为之则败也。
　　老子曰：一言不可穷也，二言天下宗也，三言诸侯雄也，四言天下双也。贞信则不可穷，道德则天下宗，举贤德，诸侯雄，恶少爱众，天下双。
　　兼得四句者，上为皇为帝，偏得一言，则下为霸为佐也。
　　老子曰：人有三死，非命亡焉。
　　言非命，人自取之也。
　　饮食不节，简贱其身，病共杀之；乐得无已，好求不止，刑共杀之；以寡犯众，以弱陵强，兵共杀之。
　　故死生在我，祸福无门。匪降自天，职竞由人也。
　　老子曰：其施厚者其报美，其怨大者其祸深。薄施而厚望，畜怨而无患者，未之有也。察其所以往者，即知其所以来矣。
　　功高则报厚，怨深则息大。随其轻重，遗之恩怨也。
　　老子曰：原天命，治心术，理好憎，适情性，即治道通矣。原天命，即不惑祸福，治心术，即不妄喜怒，理好憎，即不贪无用，适情性，即欲不过节，不惑祸福，即动静顺理，不妄喜怒，即赏罚不阿，不贪无用，即不以欲害性，欲不过节，即养生知足。凡此四者，不求於外，不假於人，反己而得矣。
　　明此四者，可谓大通。不因於人，省己而已。
　　老子曰：不求可非之行，不憎人之非己，
　　无谲诈之行，人何非我？怀仁恕之情，我无尤人也。
　　修足誉之德，不求人之誉己，
　　自修己德，不求人誉。
　　不能使祸无至，信己之不迎也，不能使福必来，信己之不让也，
　　不能防不测之祸，信命不遗。不能要必至之福，来者当受也。
　　祸之至，非己之所生，故穷而不忧，福之来，非己之所成，故通而不矜。
　　祸生非己，虽祸而何忧？福至非我，虽福而何恃也？
　　是故闲居而心乐，无为而治。
　　恬泊优游而已。
　　老子曰：道者守其所已有，不求其所未得。求其所未得，即所有者止，循其所有即所欲者至。
　　已有者一身之精神，未有者多方之伎术。今废已有之精神，祈未得之方术，未得者夫至，所得者已忘。不保得一之由，难追两失之悔。故至人守其本，不寻其末；贵得於内，不制於外也。
　　治未固於不乱，而事为治者必危；行未免於无非，而急於名者必挫。
