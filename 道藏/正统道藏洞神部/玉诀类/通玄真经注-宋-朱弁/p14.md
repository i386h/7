<!-- { "loadSidebar": true } -->
　　晞堁，乾土块也。夫形无所恃则心无所待，且无所待则全水土亦可以保生也。
　　清之为明，杯水可见眸子，浊之为害，河水不见太山。
　　苟澄方寸则能极鉴於物，非假形器之大小也。
　　兰菃不为莫服而不芳；舟浮江海，不为莫乘而沉；君子行道，不为莫知而止，性有之也。
　　夫草之与木，果有天然之性也。而行道则日损，小人非可比者，必尔称性者，则天下又可学哉？此圣人之意，举其习以成性，亦侔天性，则安可付之定分而不进修者也？
　　以清入浊，必困辱，以浊入清，必覆倾。
　　非其世而仕，贤者必困。非其才而进，愚者必覆。
　　天二气即成虹，
　　阴反在上，战而不和，遂虹蜺也。
　　地二气即泄藏，
　　阳及在下，施不同德，必泄藏蛰也。
　　人二气即生病。
　　喜怒交於胸中，故病。
　　阴阳不能常，且冬且夏，月不知昼，日不知夜。
　　夫阴阳日月峡无杂二，乃成化育之功，定晦明之德。言君臣之位，男女之节，固不可配其伦也。或曰，形气之大者，莫大乎阴阳日月，而尚不能全德，况於众物乎？唯道之为用，行而能常，故可称至耳。
　　川广者鱼大，山高者木修，地广者德厚也。
　　苟非立本，未不茂也。
　　故鱼不可以无饵钓也，兽不可以空器召也。
　　欲济其事，先备其资。
　　山有猛兽，林木为之不斩，园有螫虫，葵藿为之不采；国有贤臣，折冲千里。
　　越不敢伐吴之类也。
　　通於道者若车轴转於毂之中，不运於己，与之致於千里，终而复始，转於无穷之原也。
　　夫万物昼夜自运，终莫之究。唯虚无而不动者，乃能与之偕能耳。岂若昧道之士劳而不能政远哉？
　　故举枉与直，何如不得，举直与枉，勿与遂往。
　　此义以见《符言篇》。
　　有鸟将来，张罗而待之，得鸟者罗之一目也。今为一目之罗，即无时得鸟。
　　圣人设教，非有多门，以物性殊宜，遂张众目。然入真门者，斯至于一妙也。将治家国，取纳群才，亦仿此耳。
　　故事或不可前规，物或不可豫虑，故圣人畜道待时也。
　　所谓畜备应之道，待机感之时。
　　欲致鱼者先通谷，欲来鸟者先树木，水积而鱼聚，木茂而鸟集，但识彼性而钓之，虽异类亦不会合也。
　　为鱼德者，非挈而入渊也，为猿德者，非负而上木也，纵之所利而已。
　　德施物者，不苛全彼自然，非贵设法以检其性，故曰纵所为而已。
　　足所践者浅，
　　浅少
　　然待所不践而后能行，心所者者褊，然待所不知而后能明。
　　拟足於未至，方得政远。进心於未知，方可明道。
　　川竭而谷虚，丘夷而渊塞，唇亡而齿寒，河水深，而壤在山。
　　凡牵累有处，则我性莫能自全。
　　水静即清，清即平，平即易，易即见物之形，形不能并，故可以为正。
　　唯内保清静，则自然通鉴，应之大常也
　　使叶落者，风摇之也，使水浊者，物挠之也。
　　所谓欲能害性。
　　璧瑗之成器，监诸之功也，镆铘之断割，砥砺之力也。
　　不琢不成器，不磨不利，用论强学进道也。
　　虻与骥致千里而不飞，无裹粮之资而不饥。
　　凡得所附而能委质无佗，则名实不求而皆遂。
　　狡兔得而猎犬烹，高鸟尽而良弓藏，名成功遂身退，天道然也。
　　且开国建功，身死名辱，古多此类，不复胜举。故能知天道者，善始终耳。
　　怒出於不怒，为出於不为，
　　明见事本，固当不贵其末。故圣人处无为以贯之此义，非因昔所不怒，使物慢易，而至於怒昔所不为，使事废旷，而至於为者也。
　　视於无有，即得所见，听於无声，即得所闻。
　　视所见者常眩，听所闻者常惑。岂可谓得闻见哉？唯反此乃闻见之全用。
　　飞鸟反乡，兔走归窟，狐死守丘，寒螀得木，各依其生也。
　　所谓物之终极，莫不归根复本。
　　水火相憎，鼎鬲在其间，五味以和；骨肉相爱也，谗人间之，则父子相危。
　　善用其术，则异类可为和资；苟害其道，虽天性亦可浸变也。
　　犬豕不择器而食，俞肥其体，故近死。
　　夫仕不择地，虽禄富其家，转危其身。
　　凤凰翔於千仞莫之能致，
　　危邦不入，乱邦不居，孰有矰缴之害？
　　椎固百柄而不能自极，目见百步之外而不能见其眦。
　　世之从事，皆远取於物，而不能近鉴於身。
　　因高为山，即安而不危，因下为池，即渊深而鱼鳖归焉。
　　居所尊之位而积之以德，则高不可倾也。处不可争之地而加之以谦，则物之所与也。
　　沟池泌即溢，旱即枯，江海之原，渊流而不竭。
　　夫末得其原，即变荡由物，故江海有原，乃能自全其常矣。
　　聋无耳而目不可以蔽，精於明也，瞽无目而耳不可以蔽，精於聪也。
　　用有所宜，不相妨夺，亦谓精之不分，乃精於一用耳。
　　混混之水浊，可以濯吾足乎，
　　世昏昧可隐身遁迹。
　　泠泠之水清，可以濯吾缨乎。
　　世昭明可沐浴登仕。
　　丝之为缟也，或为冠，或为。冠即戴枝之，即足履之。
　　同一缟所制，辄尔有上下之异；同一气所生，亦俱然贵贱之殊。推此察之，复何企怨？
　　金之势胜木，一刃不能残一林；土之势胜水，一桮不能塞江河；水之势胜火，一酌不能救一车之薪。
　　夫虽执可制之具，而德力未赡者，仅若无益於事矣。
　　冬有雷，夏有雹，寒暑不变其节，霜雪麃麃，日出而流。
　　冬至之前，阳下复成雷；夏至之前，阴上结成雹。虽在大寒大暑之月，亦未绝变也。若施之於霜雪，则见日而自清沛矣。此所谓中有必然，外不能制，时有必制，物不能然。唯明哲之士，辨此以为宜耳。
　　倾易覆也，倚易附也，几易助也，湿易雨也。
　　故贤人因而成之，乃传其业易简也。
　　兰菃以芳，不得见霜，
　　以有芳香之能，故中道夭於采掇。而才者可不慎也？
　　蟾蝫辟兵，寿在五月之望。
　　以五月半取而灰之，能辟兵伤之毒，此乃以才见害耳。岂不谓能神於物而不能自神於身？斯亦白龟见梦於宋元君之类，可不哀哉？
　　精泄者中易残，
　　动为外邪所害。
　　华非其时者不可食。
　　但非正气所资，设使有其英润，亦能反我之常性也。
　　舌之与齿，孰先弊，绳之与矢，孰先直。
　　齿刚先弊，矢直先折。柔而婉者，乃全刚直之德者也。
　　使影曲者形也，使向浊者声也。
　　当慎其本。
　　与死者同病，难为良医，与亡国同道，不可为忠谋。
　　是知君上当可受药石之谏也。尝试论曰，凡称难者，犹可严戒精释以涉之，不可正者，容可合权适变以佐之。物无弃材，理无弃事，取旨会意，或在斯焉。则所谓君御臣，臣事君，各宜慎其所以者。
　　使倡吹竿，使工摄窍，虽中节不可使决，君刑亡焉。
　　决，定也。不可使定音律矣。如君臣乱伦，代司政业，则刑法虽当，不足施立。若因位考法，可谓君刑，双得也。
　　聋者不歌无以自乐，盲者不观无以接物，
　　心有所期则形声自至，故静其心者，外无物也。
　　步於林者，不得直道，行於险者，不得履绳。
　　婴物不可免乱，犯难不可免害。而步以之林，行以从险，则安能涉弃逝之夷路，游至直之通衢也？
　　海内其所出，故能大，
　　言含德之所致也。夫不杜耳目而包声色，不扃真性而一夷险，如斯之道，方与大海同其容，应出纳之德耳。
　　日不并出，狐不二雄，神龙不匹，猛兽不群，鸷鸟不双。
　　夫一君之德，一用之村，尚无俦匹，而况圣人大化之道，独运之功也？
　　盖非撩不能蔽日，轮非辐不能追疾，然撩辐未足恃也。
　　凡有能及於物者，莫作相假，考验由实，未足恃功。故圣人济世利用，推能於物，乘势因人，成事而作其功也。
　　张弓而射，非弦不能发，矢之命中，十分之一。
　　夫射本在中，不中何射？百发一中，功过不补。而天下建功从事，莫不然矣。既忘其屡败，独宰其一成，岂不谬於处实行权矣？
　　饥马在厩，漠然无声，投刍其旁，争心乃生。
　　血气之类，未尝无欲。故不见可欲，则心不争乱也。
　　三寸之管无当，天下不能满，十石而有塞，百竹而足。
　　小人狭志，以无厌不满；君子器宇雅大，当分而足矣。
　　循绳而断即不过，县衡而量即不差，
　　直奉於道，即不过於是非；平施以德，即不差於厚薄。
　　县古法以类，有时而遂，杖格之属，有时而施，
　　治今执古法格异宜，虽绳衡同，亦未足定世，唯审时知变者可。
　　是而行之谓之断，非而行之谓之乱。
　　法顺於时则定，法背於时则废。
　　农夫劳而君子养，
　　劬劳稼穑以奉上禄，是知苟修其道，则无贱役之弊。
　　愚者言而智者择。
　　博采与颂，择善而行。苟有其智，则能因彼成立也。
　　见之明白，处之如玉石，
　　夫见理历然者，如玉之在石，明白可取也。
　　见之黯暗，必留其谋。
　　见犹昏昧，必不能行也。
　　百星之明，不如一月之光，十牖毕开，不若一户之明，
　　积小智自以为明者，未能通鉴於万类也。
　　腹蛇不可为足，虎不可为翼。
　　天道亏盈，宁肆凶毒，则天下为物害者，可不畏之而诫哉？
　　今有六尺之广，
　　古之六尺，今之一步。
　　卧而越之，下才不难，
　　既在一步之内，又处人下，将欲过，岂难跨越？才与材同用也。
　　立而踰之，上才不易，
　　取向者六尺之度，随卓立之将踰，上材即不易其得也。
　　势施异也。
　　同此六尺之材，而异所施之势，即难易将隔，上下县殊，是以君子恶居下流，自强不息也。
　　助祭者得尝，救斗者得伤，
　　且辅相善恶，犹利害以及身，则自为之效，足可明矣。
　　蔽於不祥之木，为雷霆所朴。
　　苟失所依，虽不遇刑诛，亦未免所累。故君子择处其地也。
　　日月欲明，浮云盖之；何水欲清，沙土秽之；丛兰欲修，秋风败之；人性欲平，嗜欲害之；
　　当慎所好恶也。
　　蒙尘而欲无眯，不可得洁。
　　未闻犯声色而性全者也。
　　黄金龟钿，贤者以为佩，土坏布在地，能者以为富。故与弱者金玉，不如与之尺素。
　　物无贵贱，唯合宜当用为贵耳。夫不能佩，不能富者，自可谓失治地之宜，旷进德之道也。
　　毂虚而中立三十辐，各尽其力，使一辐独入，众辐皆弃，何近远之所能至。
