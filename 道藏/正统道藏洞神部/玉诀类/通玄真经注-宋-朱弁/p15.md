<!-- { "loadSidebar": true } -->
　　凡人君虚心延士，则仁者为之处，义者与之立，各尽其力矣。将任一材，固不可驱御天下也。
　　橘柚有乡，雈苇有丛，兽同足者相从游，鸟同翼者相从翔。
　　方以类聚，物以群分。虽杂糅无穷，唯同之者可治也。
　　欲观九州之地，足无千里之行，无政教之原，而欲为万民上者，难矣。
　　君能度时布政，因情设教，而兆民自戴於己，亦何难之有哉？
　　凶凶者获，提提者射。
　　谓其有涌有捷，来彼擒射。
　　故太白若辱，广德若不足。
　　至素者，容忍常德可不溢。
　　君子有酒，小人鞭缶，虽不可好，亦不可丑。
　　君子有酒以成礼，小人击缶亦为乐。虽节奏非度，世之不传，而适欢和志，自合乐本。然则礼乐天性，备适贤愚，未可丑小人，独美君子也。
　　人之性便衣丝帛，或人射之即被甲，为所不便，以得其便也。
　　既而有所贵者，当在乎时，则知常所贱，未可定弃也。
　　三十辐共一毂，各直一凿，不得相入，犹人臣各守其职也。
　　能列材以定位，则任力以致远也。
　　善用人者，若蚈之足，众而不相害，若舌之与齿，坚柔相而不相败。
　　善用臣下者，百官虽众，近无夺伦；文武虽异，亲而成业也。
　　石生而坚，菃生而芳，少而有之，长而愈明。
　　夫万物之其宜者，治之则遂。抑背其性，劳而无功矣。
　　扶之与提，谢之与让，得之与失，诺之与己，相去千里。
　　同用异宜，至近而远，世多此类。故圣人历示以为诫也。
　　再生者不获莘，而叶太早者不须霜而落。
　　贵适中也。先之则失常，后之即亏分。
　　污其准，粉其颡，腐鼠在昨，烧熏於堂，入水而憎濡，怀臭而求芳，虽善者不能为工。
　　夫设法不当本，虽善用其法者，亦无以巧取成济也。
　　冬冰可折，夏木可结，时难得而易失。
　　天下事理，无难无易，有得时失时之难易，是以重之过於尺璧也。
　　木方盛，终日采之而复生，秋风下霜，一夕而零。
　　顺於天者，将易其功；任於己者，徒劳其力。
　　质的张而矢射集，林木茂而斧斤入，非或召之也，形势之所致也。
　　行标於世，必来众妬。禄丰於家，莫不倾夺。
　　乳犬之噬虎，伏鸡之搏狸，恩之所加，不量其力。
　　世莫有量其力分守所爱者，唯信情骋欲，以至於自害耳。
　　夫待利而登溺者，亦必将以利溺人矣。
　　赏彼登溺，待之以利，则天下莫不愿溺而拯拔矣。如简子利於放鸠，反多捕者，是以为治之本不贵当功，而在绝其原。
　　舟能浮，石能沈，愚者不知之焉。
　　圣人知沉浮之理定矣，故不妄动也。
　　骥驱之不进，引之不止，人君不以求道里。
　　贤俊虽有才而忠不奉上，则不可为治也。
　　水虽平必有波，衡虽正必有差，尺寸虽齐必有危。
　　虽法教齐平，执而用者未免失当。
　　非规矩不能定方圆，非准绳无以正曲直，用规矩者，亦有规矩之心。
　　夫内怀精诚，外无法教，则民之伦叙日知所由。然其法教大张，精诚不副者，斯亦不信於民，不得於世矣。故能用规矩者，直在规矩之心。是以《精诚篇》云：同言为信，信在言前；同令而行，诚在令外。岂不谓素有诚信，乃能施用法教也？
　　太山之高，倍而不见，秋毫之末，视之可察。
　　物无巨细，但反之则迷，审之则明也。
　　竹木有火，不钻不熏，土中有水，不掘不出。
　　虽性之有道，唯精研乃可得也。
　　矢之疾不过二里，跬步不休，跛鳖千里。累世不止，丘山从成。
　　将欲致远，在乎久而不在动也。故绵绵者用之无尽，若愚公之类，而山可移焉。
　　临河欲鱼，不若归而织网。
　　术其本者，乃可自期也。
　　弓先调而后求劲，马先顺而后求良，人先信而后求能。
　　志素求饬，不能饬矣。保质遗华，文自生矣。
　　巧冶不能销木，良匠不能琢冰，物有不可，如之何君子不留意。
　　勿致意於不能之外。
　　使人无渡河，可；使河无波，不可。
　　无所涉去，则彼我自宁。涉之欲求不溺，不可无也。
　　无日不辜，甑终不堕井矣。
　　将无犯涉之罪，则纵彼以波起。如甑之在灶，无由堕井者也。
　　刺我行者欲与我交，告我货者欲与我市。
　　未知其本，不可定怨於物。而本之难知，故其忽直可者耳。
　　行一棋不足以见智，弹一弦不足以为悲。
　　遽责於物，难尽其能。
　　今有一炭然，掇之烂指相近万石俱熏，去之十步而不死。同气而异积，
　　夫气类虽同，积德之异者，固不可辄偕其动用耳。
　　有荣华者，必有愁悴。
　　若素安其实，即能一味於世。
　　上有罗执，下必有麻，
　　夫主饬其贵，必民苦於贱。下苦於贱，上难保其贵矣。
　　木大者根瞿，山高者基扶。
　　贵立本也。
　　老子曰：鼓不藏声，故能有声；镜不没形，故能有形。
　　怀而存之，固不能常保。虚而静之，则自然备应也。
　　金石有声，不动不鸣；管箫有音，不吹无声。是以圣人内藏，不为物唱，事来而制，物至而应。
　　圣人含应而不唱，如彼金石也。
　　天行不已，终而复始，故能长久。轮复其转，故能致远。天行一不差，而无过矣。
　　常居自然之运，故在不替之德。
　　天气下，地气上，阴阳交通，万物齐同。
　　齐受和气，同一生成。
　　君子用事，小人消亡，天地之道也。
　　天地交泰，故君子辅相以成功。
　　天气不下，地气不上，阴阳不通，万物不昌，
　　谓物不蕃息也。
　　小人得势，君子消亡，
　　否则反常，故君子俭德以避难。
　　五谷不植，道德内藏。
　　内藏即不昌，消亡之义也。
　　天之道，损盈而益寡，地之道，损高而益下，
　　归於均也。
　　鬼神之道，骄溢与下，
　　害盈益谦。
　　人之道，多者不与，
　　恶盈好谦。
　　圣人之道，卑而莫能上也。
　　由谦以致上，则天下不能得上。
　　天明日明，而后能照四方，君明臣明，域中乃安，有四明，乃能久长。明
　　君臣之明，非贵相察。谓其不昧治化之道，斯与天日同功比德，天下乃宁，四时而安也。然君臣未正，则虽天日之明域中，未免昏乱。人法天者，乃长久也。
　　其施明者，明其化也。
　　所施之明，直能化下。
　　天道为文，地道为理，
　　星纬之文，川渎之理。
　　一为之和，时为之使，以成万物，命之曰道。
　　一气以和生，四时以信长。推变万类，名昊天之道也。
　　大道坦坦，去身不远，
　　身者，天地之一物，岂非道乎哉？
　　修之身，其德乃真，
　　唯顺安命不知其他，则冥符真体自然成德也。
　　修之物，其德不绝。
　　由接物恢弘精，顺理本动，而因万物之无穷，故德之莫能御也。
　　天覆万物，施其德而养之，与而不取，故精神归焉。
　　夫养物之主，莫非天德也。然无状系物，岂外取哉？精神者，初禀轻清之朗廓，故天有不德之德，所以上也；精神有虚通之能，所以贵也。以贵归上，理从其类耳。
　　与而不取者上德也，是以有德。
　　无迹而成功，不德而居上。
　　高莫高於天也，下莫下於泽也，天高泽下，圣人法之，尊卑有叙，天下定矣。
　　泽当如地。圣人法天地以叙尊卑，故君臣父子各正其所，古今不易，是称大定。
　　地泽万物而长之，与而取之，故骨骸归焉。
　　天有长物之形，地有资与之德，然在方系物矣，安取其功哉？骨肉者初禀重浊，终委块壤，故地有执德之迹，所以下也。骨肉有滞碍之患，所以贱也。以贱归下，理亦然者耳。
　　与而取者下德也，下德不失德，是以无德。
　　全乎有迹之功，固非上德之位，是以圣人玄德同於天也，立德同於地也。
　　地承天，故定宁，地定宁，万物形，
　　形犹生成。
　　地广厚，万物聚，
　　聚载其上。
　　定宁无不载，广厚无不容。地势深厚，水原入聚，地道广方，故能长久，
　　广有大林，方有大德。
　　圣人法之，德无不容。
　　卑则物归，宁则自得。
　　阴难阳，万物昌；
　　阴为阳所制，则万物昌盛，谓四月节前也。
　　阳消阴，万物湛。
　　阳为阴所消，则万物湛息。谓十月节前也。
　　物昌无不赡也，物湛无不乐也，物乐则无不冶者矣。
　　气生於形，故赡也。无劳於生，故乐也。处其静者，将自治矣。
　　阴害物，阳自屈，阴进阳退，小人得势，君子避害，天道然也。
　　动静有时，故违天，必有大咎也。
　　阳气动，万物缓而得其所，是以圣人顺阳道。
　　所谓顺时而行，乃能得欲举，无违事也。
　　夫顺物者物亦顺之，逆物者物亦逆之，
　　化周彼者，物无异也；物异我者，化未周也。
　　故不失物之情性。污泽盈，万物无节成；
　　物也者，所宜为性，时宜为情。布政设教，不失二宜，则万物全其润泽，咸有信而成熟。
　　污泽枯，万物无节叶。
　　英华及节而不生矣。
　　故雨泽不行，天下荒亡，
　　山无法道，抑否失时，则蒸人不粒，荒乱流亡也。
　　阳上而复下，故为万物主。
　　位高而德谦也。高则物奉，谦则物亲，故可为之主矣。
　　弗长有，故能终而复始，
　　其道消息，故不穷绝。
　　终而复始，故能长久，故为天下母。
　　母天下者，非有是德，如何也？
　　阳气蓄而后能施，阴气积而后能化，未有不蓄积而能化者也。
　　夫自体未全，不能立事，况胜任万物，非乎蓄积之大哉？
　　故圣人慎所积。
　　唯积德合和，堪化天下矣。
　　阳灭阴，万物肥；阴灭阳，万物衰。故王公尚阳道则万民昌，
　　谓和气洽民矣。
　　尚阴道即天下亡。
　　谓杀气灭国耳。
　　阳不下阴，万物不成，
　　阴体卑静，故阳德不降，则不能成化。
　　君不下臣，德化不行，
　　臣道代终，故君恩不施，则不能行政。
　　故君下臣即听明，
　　得天下耳目视听耳。
　　不下臣即暗聋。
　　一人闻见，不可胜用。
　　日出於地，万物蕃息，王公居民上，以明道德；
　　大人居上位，则道洽德被於民，如日出地，蕃息万物。
　　日入於地，万物休息，小人居民上，万物逃匿。
　　小人居上位，则无方御下，使之离散，如日入地，万物当废息乎？
　　雷之动也，万物启；雨之润也，万物解；大人施行，有似於此。
　　动以启蛰，润以发生。人君行令，若天作雷雨，未有不从其令也。
