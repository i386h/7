<!-- { "loadSidebar": true } -->
　　老子曰：子之死父，臣之死君，非出死以求名也，恩心藏於中，而不违其难也。
　　夫为臣子者，岂钓忠孝之名以赴君亲之难？然恩义感中，则自有忘生徇节之事矣。
　　君子之憯怛，非正为也，自中出者也，亦察其所行。
　　君子怀仁，憯怛於世，非苟尚之直自中出，然不察其俗而教导之，则失於政矣。
　　夜行圣人不惭於影，故君子慎其独也，
　　圣人无私，君子居政。故虽处幽暗，而未尝慑惧，且不负物，宁愧影哉？
　　舍近期远塞矣。
　　自得为近物应为远舍其自得远岂通哉。
　　故圣人在上，即民乐其治，在下即民慕其意，志不忘乎欲利人也。
　　圣无私属而以当济为志，以济之无极，是称志焉。然亦非立志之志也。故其在位居方，百姓莫不安其德教，慕其诚素也。
　　老子曰：勇士一呼，三军皆辟，其出之诚。
　　勇者，气也，气出乎诚，而三军众心为之僻易。向非义勇之气，感激之分，虽临敌执兵，然未能卫一身也。
　　唱而不和，意而不载，中必有不合者。
　　中谓内外感会之际也。夫我唱彼不和，我意彼不载，由其精诚未相接也。
　　不降席而匡天下者，求诸已也，
　　心诚则物应，形正则物儌。
　　故说之所勿至者，容貌至焉，
　　夫言说之教所不及者，则正形之化而可及矣。
　　容貌所不至者，感忽至焉，
　　正形之化所不及者，精诚之感而必及矣。
　　感乎心发而成形，
　　内全而外自化。
　　形精之至者可以形接，而不可以照期。
　　形谓容貌，精谓情感。二化之道，期可接乎形类，而不可县解而自期也。若然者，则中有所待，则何精之能纯，形之未正耳？非其形正而能感化於物者，未之有也。
　　老子曰：言有宗，事有本，
　　言有立教之宗，事有制作之本。
　　失其宗本，伎能虽多，不若寡言。
　　既丧宗本，则蒡衍为害，固不及保其静也。
　　害众者倕而使断其指，以明大巧之不可为也。
　　班咈之巧，有为也，则名着而指断。造化之巧，无为也，是以用成而体全也。
　　故匠人知为闭也，能以时闭不知闭也，故必杜而后开。
　　顺於变化，与时成功，任乎知巧，必资终败也。
　　老子曰：圣人之从事也，所由异路而同归，
　　事异所顺，化同所归。
　　其存亡定倾若一志不忘乎欲利人也。
　　处此四异之际，不忘乎利人之忘也。
　　故秦楚燕魏之歌，异传而皆乐，九夷八狄之哭，异声而皆哀。
　　哀乐者主於中，固非殊俗所能异也。
　　夫歌者乐之征也，哭者哀之效也，精於中，应於外，故所在以感之矣。
　　歌哭者，得丧之验也。夫治化之道，顺其生则皆乐，抑其性则皆哀，而群物怨畅之由，莫非君上之所感也。
　　圣人之心，日夜不忘乎欲利人，其泽之所及亦远矣。
　　故华夷皆化也。
　　老子曰：人无为而治，
　　性静而安。
　　有为者，即伤无为而治者，
　　加知以事，故伤性本。
　　为无为者，不能无为也。
　　将有所存，斯有为矣。
　　不能无为者，不能有为也。
　　既失己之静性，安能治於物哉？
　　人无言而神，
　　神，精神也。虚寂乃全用耳。
　　有言也，即伤无言之神者，
　　言以辩物神理而系之，故伤也。
　　载无言即伤有神之神者。
　　存无於胸中，乃心之不能虚也。以是而碍，则精神不无伤也。
　　文子曰：名可强立，功可强成。昔南荣畴耻圣道独亡於己，南见老子，受教一言，精神晓灵，屯闵条达，
　　屯难闵疾。
　　勤苦十日不食，如享太牢。
　　味道而饱德也。
　　是以明照海内，名立后代，智略天地，察分秋豪，称誉华语，至今不休，所谓名可强立者也。
　　事具《亢仓子》。
　　故田者不强，困仓不满；官御不励，诚心不精；将相不强，功烈不成；王侯懈怠，没世无名。
　　此篇玄旨，尽以精诚为宗。文子恐世人但欲存诚而忘强学，故历举以为诚也。
　　至人潜行譬犹雷霆之下藏，
　　其迹不见。
　　随时而举事，因资而立功，进退无难，无所不通。
　　适於时变，合於物理。
　　夫至人精诚内形，德流四方，见天下有利也，喜而不忘天下有害也，怵若有丧。
　　性与理冥，且无得而无丧；形与物顺，故哀乐之若是也。
　　夫忧民之忧者，民亦忧其忧，乐民之乐者，民亦乐其乐，
　　以我之同物，物亦不我异矣。
　　故乐以天下，忧以天下，然而不王者，未之有也。
　　唯无心以冥天下者，故可为天下牢。
　　至人之法始於不可见，终於不可及，
　　感以内诚，故始不可见；绝其陈迹故终不可及。
　　处於不倾之地，
　　以安静为本。
　　积於不尽之仓，
　　以厚德为宗。
　　载於不竭之府，
　　以自足为资。
　　出令如流水之原，
　　利物而常顺。
　　使民於不争之官，
　　虚柔而治之。
　　开必得之门，
　　由易故不失也。
　　不为不可成，
　　不易物材而为也。
　　不求不可得，
　　不企所无之分也。
　　不处不可久，
　　去乎骄盈。
　　不行不可复。
　　离乎执繁。
　　大人行可说之政，’而人莫不顺其命，命顺时从小而致大，命逆即以善为害，以成为败。
　　大人政简，莫不悦以化行，理自光大而烦苛之政反此宜焉。
　　夫所谓大丈夫者，内强而外明，内强如天地，外明如日月，天地无所不覆载，日月无所不照明。大人以善示民，不变其故，不易其常，天下听令如草从风。
　　任道立德，则善之可示也；因时顺性，则令之可行。
　　政失於春，岁星盈缩，不居其常；政失於夏，荧惑逆行；政失於秋，太白不当，出入无常；政失於冬，辰星不效其乡；四时失政，镇星摇荡，日月见谪，五星悖乱彗星出。
　　唯修德者无之。
　　春政不失禾黍滋，
　　天时人事合也，故顺和生之气，故得五稼滋茂也。
　　夏政不失雨降时，
　　则降雨以时也。
　　秋政不失民殷昌，
　　谷果成实，民自殷之。
　　冬政不失国家宁康。
　　冬阴安静，政以顺之，故宁康也。
　　通玄真经卷之二竟
　　通玄真经卷之三
　　宋宣义郎试大理寺主薄兼
　　括州缙云县令朱井正仪注
　　九守篇
　　守者专一於志，而九备於数极，则物无不在其域，事无不与其成。此篇自《守朴》已上，至於《守虚》凡有十章。各标守字，唯一章各隐，九数之中，文着於一篇之内，今称九守者，盖在用九之义也。
　　老子曰：天地未形，窈窈冥冥，混而为一，
　　混同元气。
　　寂然清澄，重浊为地，精微为天，
　　一至清澄，则自有轻重之比。
　　离而为四时，分而为阴阳，
　　气有滞躁，故生阴阳。数有终始，故为四时。
　　精气为人，烦气为虫，
　　是以人得最灵之名，虫为庶类之数也矣。
　　刚柔相成，万物乃生。
　　刚阳之性也。柔阴之体也。二气推接，乃资生矣。
　　精神本乎天，
　　禀轻清以虚通。
　　骨骸根于地，
　　禀重浊而系滞。
　　精神入其门，骨骸反其根，我尚何存。
　　夫有生化，天理之常。故其生也，则欻尔为形为神。其化也，则寂然反本归根。来非所尚，去非在我，则我尚之见，冯何立哉？门者，复化之蹊也。
　　故圣人法天顺地，不拘於俗，不诱於人，
　　不敢我尚，推彼自然。
　　以天为父，以地为母，
　　宗顺於神形之极，法则於覆载之德。
　　阴阳为纲，四时为纪，
　　不持此以为纲纪，则无以同乎大顺也矣。
　　天静以清，地定以宁，万物逆者死，顺者生。
　　天地尚以安静而成其德，况夫所生之物欲躁动而可求存者乎？
　　故静漠者神明之宅也，虚无者道之所居也。
　　精神营定，安乎天之静漠；大道宗体，在乎心之虚无。
　　夫精神者所受於天，骸骨者所禀於地也。
　　所谓贵神以存形耳。
　　故曰：道生一，
　　夫道无所生，一无所立。今观肇有之前，强名曰道；数方混，故谓之一也。
　　一生二，
　　启泮为阴阳二气也。
　　二生三，
　　阳清上为天，阴凝下为地，二气交和，中为人也。
　　三生万物。
　　三才既立，万化能生，故品类日新矣。
　　万物负阴而抱阳，冲气以为和。
　　背阴面阳，物之顺生也。冲之为和，生气之本也。
　　老子曰：人受天地变化而生，
　　受气以变化，而生此形神。
　　一月而膏，
　　结聚之始，貌如脂膏。
　　二月而脉，
　　血气道而成脉也。
　　三月而胚，
　　内未坚，但有胚段也。
　　四月而胎，
　　微有状貌。
　　五月而筋，
　　全生十月，五得其半。筋者，坚肉柔骨，处刚柔半，故此时成也。夫精血之变，以成骨肉，而骨坚肉滞，则生气不通，故肉藏其脉，骨连其筋，以通泄生气，连缀支节也。
　　六月而骨，
　　精凝结，变之为骨也。
　　七月而成，
　　内全五藏，外具九窍。
　　八月而动，
　　动於支体。
　　九月而躁，
　　动之数也。
　　十月而生，形骸已成，五藏乃形。
　　中外各正。
　　肝主目，肾主耳，脾主舌，肺主鼻，胆主口。
　　此之所主，或与诸说不同。虽五藏七窍定有所主，而勾带开通，无所不应。故此独不言心者，以其众藏之灵者，故外之一窍，主所不及也。
　　外为表，中为里，
　　四支九窍之表，五藏六府之裹。
　　头之圆以法天，足之方以象地。
　　天园而地方，故其上下各以类也。
　　天有四时五行九解三百六十六日，
　　九解者，天之九宫门也。
　　人有四支五藏九窍三百六十骨节；
　　皆法象於上也。
　　天有风雨寒暑，人有取与喜怒。
　　风散之，雨施之，此取与也。寒主杀，暑主和，此喜怒也。
　　胆为云，
　　勇威之象。
　　肺为气，
　　皓素之象。
　　脾为风，
　　动之象。
　　肾为雨，
　　阴泽之象。
　　肝为雷
　　震怒之象。
　　人与天地相椑类，而心为之主。
　　心为感变之主，亦类乎造九之机本也。其余支藏，皆有所应，则天人之际相椑类矣。然心者，本主於舌之一窍，不受外裹，将无所牵，故为众主耳。
　　耳目者，日月也；血气者，风雨也。
　　目象日，耳象月，气象风，血象雨。
　　日月失行，薄蚀无光，风雨非时，毁折生灾。
　　夫日月差度，则至薄蚀；风雨不时，毁折五谷。施之於身，断可知耳。
　　五星失行，州国受其殃。
