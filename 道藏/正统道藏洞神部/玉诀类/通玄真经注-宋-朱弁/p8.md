<!-- { "loadSidebar": true } -->
　　老子曰：人受气於天者，耳目之於声色也，口鼻之於香臭也，肌肤之於寒温也，其性一也。或以死，或以生，或为君子，或为小人，其所以为制者异也。
　　夫生之情也，六事同适耳。若外不过当，内不犯和，则毕命自天，全行归物。若声色以荡志，冰炭以加身，自然与死为徒，与妄为迹。岂非天受人丧，所制异宜者哉？
　　神者智之渊也，
　　以万神深静，所以智用无竭也。
　　神清即智明，
　　但不为物浊，则举事明审。
　　智者心之符也，
　　心有所至，智则舍而辫之。
　　智公即心平。
　　心能使，智能谋，虚应当，则可见心之正矣。
　　人莫鉴於流水，而鉴於澄水者，以其清且静也。
　　不外受故清，不中挠故静，鉴照之者自然而明。
　　故神清意平，乃能形物之情，
　　形其情者，唯心之静也。且好为则有遗，劳扰则无鉴。清平如水，即物至自形矣。
　　故用者，心假之於弗用也。
　　役之以至劳，用之无用也。澄之以成鉴，不用之用也。
　　夫鉴明者，尘垢弗污也，
　　鉴镜。
　　神清者，嗜欲弗误也。
　　神清则智明，智明则不失常性，故无累耳。
　　故心有所至，神即溉然在之，
　　心者直至，神者妙用。夫意行则神往，意止则神住。可不澄定乎？
　　反之於虚，即消燥灭息矣，
　　虚者神之宅也，反则刳心而任神，忘欲而能鉴矣。是以阴阳水火不复牵变於己也。
　　此圣人之游也。
　　神与化游。
　　故治天下者，必达於性命之情而后可也。
　　夫有生之域，唯性与命。情所同保，类所异者，非神而不可达，非大顺而不可治也。
　　守真
　　适形而安，则安而无佗；适性而往，则所至非妄。然大名大师，亦自此而生。
　　老子曰：夫所谓圣人者，适情而已，量腹而食，度形而衣，节乎己，而贪污之心无由生也。
　　生之不得已者，衣食也。周身量腹，余为佗物矣。但内外无污，谓之圣人也。
　　故能有天下者。必无以天下为者也，
　　圣人不以天下奉己之嗜欲，而忘天下者也。故有能治之，名寄於天下也。
　　能有名誉者，必不以越行求者也。
　　大名誉所求，不饰於妄，而区区之行皆妄。
　　诚达乎性命之情，仁义乃因附也。
　　通性命者，誉指自成仁义之行。
　　若夫神无所掩，心无所载，通同条达，澹然无事，
　　内无累，为虚通。
　　势利不能诱也，
　　无贪。
　　声色不能淫也，
　　无染。
　　辩者不能说也，
　　无惑。
　　智者不能动也，
　　无易。
　　勇者不能恐也，
　　无惧。
　　此真人之道也。
　　淳粹之至。
　　夫生生者不死，化化者不化。
　　夫道常存，能化於物，故顺天不可见，同道不可穷也。
　　不达此道者，虽智统天地，明照日月，辩解连环，
　　《庄子》云：惠施之辩，连环可解也。
　　辞润金石，犹无益於治天下。
　　夫冥顺於天，玄同於物，则变化之机可验，性命之理可通。然后在家在邦，未尝不达。若以智谋明察，辩说德泽，盖一曲之功，非全治之道也。
　　故圣人不失所守。
　　谓守生化之原，不用明察为治，故天下咸若，百姓谓我自然也。
　　守静
　　圣人安此，以为生根德本也。
　　老子曰：静漠恬淡，所以养生也，
　　尽其生分，始可为养。
　　和愉虚无，所以据德也。
　　受物以虚，接事以和，德居此而为成。
　　外不乱内，即性得其宜，
　　声色俱为弃物，性乃全也。
　　内不动和，即德安其位，
　　不以爱累亏接物之和，故德有所宁於位。
　　养生以经世，抱德以终年，可谓能体道矣。
　　夫性之未全，为欲所牵也，不可经纶世也。德之将败，为物所累者，不可终天年也。而外有物，伤中唯性变，虽欲勿困，其可得哉？故静漠保生，乃堪涉动，和愉然后保终。体道之人，此之谓矣。
　　若然者，血脉无郁滞，五藏无积气，
　　形和性静，此患何施？夫血脉郁滞，在乎厚养。五藏积气，由之喜怒也。
　　祸福不能矫滑，非誉不能尘埃，
　　挠性乱和，沽名求福者，伤生之士也。
　　非有其世，孰能济焉。
　　此圣人与道之辞也。夫静圣之道，与治相符，与乱相反，故无明王，则自全之道未之能保矣。
　　有其才不遇其时，身犹不能脱，又况无道乎。
　　此圣人劝道之辞也。且有堪任之才，未适权变之用，则多事之世未能脱离。况非守静而践危机哉。
　　夫目察秋豪之末者，耳不闻雷霆之声，耳调玉石之音者，目不见太山之形，故小有所志者，大有所忘。
　　一淫声色，失性之远。
　　今万物之来，擢拔吾生，攓取吾精，若泉原也，
　　声色之类，左右不可尽，故至天生竭精也。
　　虽欲勿禀，其可得乎。
　　以在耳目之前。
　　今盆水若清之，经日乃能见眉睫，浊之不过一挠，即不能见方圆。
　　澄心之鉴唯有，静者能之。故一至嗜欲，虽祸如丘山，亦未之见。
　　人之精神，难清而易浊，犹盆水也。
　　守法
　　法之上者，在乎法天。法天之法，未有无所法，而同乎大顺者也。
　　老子曰：上圣法天，
　　上古圣君法象天道，不教而自化，弃智而成功。盛德日新，故无得而称，玄功莫朕，是以不知帝力也。
　　其次上贤，
　　以贤德之道为上也。
　　其下任臣。任臣者，危亡之道也，
　　谓独任致危也。
　　上贤者，痴惑之原也，
　　上贤则争，争为乱本。
　　法天者，治天地之道也。
　　法自然之道，则二仪通治。
　　虚静为主，
　　天之体也。
　　虚无不受，静无不持，
　　持犹制万物之纷挠。
　　知虚静之道，乃能终始。
　　未尝抑物，付之自极，如四时相谢无尽也。
　　故圣人以静为治，以动为乱，
　　静则各正性命。
　　故曰，勿挠勿缨，万物将自清，勿惊勿骇，万物将自理，天道然也。
　　缨谓多方，骇谓设苛政也。
　　守弱
　　居众所不敌之地，故成其大胜之道。
　　老子曰：天子公侯，以天下一国为家，以万物为畜、怀天下之大，有万物之多，即气逸而志骄，
　　所谓贵不与骄，期而骄自至。
　　大者用兵侵小，
　　晋灭虞、楚、伐隋之类。
　　小者倨傲陵下，
　　曹共公、卫献公之类。
　　用心奢广，譬犹飘风暴雨，不可长久。
　　夫强盛之气，天地尚不能久，而况奢僭之君？
　　是以圣人以道镇之，
　　非虚柔之道孰能安？
　　执一无为，以损冲气，
　　冲中。
　　见小守柔，退而勿有；
　　见小自成其大，守柔能制其刚。
　　法於江海，江海不为，故功名自化，
　　夫处下众归，体谏物与，故不求而名遂，不争而功成。
　　弗强，故能成其王，
　　德归者宁，力制者叛。
　　为天下牝，故能神不死，
　　牝者，柔之谓也。圣人法之以存神。
　　自爱，故能成其贵，
　　将欲贵位，在乎爱身。故以道自胜、则身可长保，身存者，贵其亡乎？
　　万乘之势，以万物为功名，
　　功名小大，随位而立。
　　权任至重，不可以自轻，
　　《庄子》曰：轻用吾身而亡吾国也。
　　自轻则功名不成。
　　未有身不洽而国治者也。
　　夫道大以小成、多以少生，
　　大之资者，一豪耳。多之要者，一笄耳。
　　故圣人以道莅天下，柔弱微妙者，见小也，俭啬损缺者，见少也，见小故能成其大，见少故能成其美。
　　道以微妙为大，德以损缺为美。
　　天之道，抑高举下，损有余，奉不足，
　　其犹张弓乎？势之均也。
　　江海处地之不足，故天下归之奉之。必故圣人卑谦守静辞让者，见下也，虚心无有者，见不足也。
　　法江海之故也。
　　见下故能致其高，见不足故能致其贤。
　　心之常下，德之弥高；身之常退，行之弥进也。
　　矜者不立，奢者不长，。强梁者死，满溢亡。飘风骤雨不终日，小谷不能须臾盈。
　　小谷褊狭，若注之须臾，则至乎盈溢。
　　飘风骤雨行强梁之气，故不能久而灭，小谷处强梁之地，故不得不夺。
　　夺其归，奉之德。
　　是以圣人执雌牝，去骄奢，不敢行强梁之气，
　　遵天地之戒也。
　　执雌牝，故能立其雄牡，不敢奢泰，故能长久。
　　唯能雌者，故能有立健之德也。
　　老子曰：天道极即反，盈即损，日月是也。
　　日中则昊，月盈则亏。
　　故圣人日损，而冲气不敢自满，日进以牝，功德不衰，天道然也。
　　日进以牝者，推柔以御物也。天道亏盈益谦，圣人能法。故盛德日新而无所替。
　　人之情性，皆好高而恶下，好得而恶亡，好利而恶病，好尊而恶卑，好贵而恶贱，众人为之，故弗能成，执之，故弗能得。
　　夫物宜更变，理势大均，果且而有成。果且而无得。设使居其位者，亦素定分，岂好恶偏执而能得之者哉？
　　是以圣人法天，弗为而成，弗执而得，
　　乘彼自然，则与时而成，与物而得也。
　　与人同情而异道，故能长久。
　　同所适之情，异所从之道，反其爱恶之私，乃成长久之德。
　　故三皇五帝有戒之器，命曰侑卮，其冲则正，其盈则覆。
　　事具《周与》。
　　夫物盛则衰，日中而移，月满则亏，乐极而悲。是故聪明广智守以愚，
　　至察无徒，匿耀守众。
　　多闻博辩守以俭，
　　矜能有辱，持后无失。
　　武力勇毅守以畏，
　　轻敌多败，虞慎保胜。
　　富贵广大守以狭，
　　骄盈日危，谦损日福也。
　　德施天下守以让，
　　自伐乃丧，推物乃全。
　　此五者，先王所以守天下也。
　　夫有天下者，位之极也。若以极欲而持极位，则倾覆矣。非此五德，何以守之也？
　　服此道者，不欲盈，
　　盖顺中为常，如彼戒器者。
　　夫唯不盈，是以能弊不新成。
　　以谦虚之故弊，资道德之新成。
　　老子曰：圣人与阴俱闭，与阳俱开。
　　所谓大顺。
　　能至於无乐也，即无不乐也，
　　无可无不可，则常可矣。无乐则常乐矣。
　　无乐，即至乐极矣。
　　言乐之所存，哀之所顺，唯忘所乐者，何待而不极焉。
　　是以内乐外，不以外乐内也，
　　内乐外者，我畅於物外；乐内者，物变於我，故同於失者，失亦得之矣。
　　故有自乐也，即有自志，贵乎天下，
　　冥然万物之上，真自贵耳。
　　所以然者，因天下而为天下之要也，不在於彼，而在於我，不在於人，而在於身，身得则万物备矣。
