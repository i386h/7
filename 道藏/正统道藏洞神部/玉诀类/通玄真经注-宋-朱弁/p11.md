<!-- { "loadSidebar": true } -->
　　不恒其德，或承之羞。
　　察於一事，通於一能，中人也。
　　所见不周，拘於一域。
　　兼覆而并有之，技能而才使之者，圣人也。
　　默奸去哀，任贤使能，此圣人也。
　　老子曰：生所假也，死所归也，故世治即以义卫身，世乱即以身卫义，死之日，行之终也。
　　世治即以义保身，世乱即以身死义。故君子有益於人，虽杀身不恨。故视死若归，犹生之年也。
　　故君子慎一用之而已矣。
　　依道而行，动不乖正。
　　故生受於天也，命遭於时也，有其才不遇其世，天也，求之有道，得之在命。
　　遇时也，不遇天也，得之不喜，失之不怨也。
　　君子能为善，不必得其福，不忍而为非，未必免於祸。
　　君子为善未必要福，去非未能远祸，终不舍义以求福。易行而脱祸，何则？如是性不可草，心苟无二故也。
　　故君子逢时即进，得之以义，何幸之有；不时即退，让之以礼，何不幸之有。故虽处贫贱而犹不悔者，得其所贵也。
　　君子进不以为幸，义得之也。不遇不以为耻，悔何有焉？所存道义，岂苦贫贱哉？
　　老子曰：人有顺逆之气，顺逆之气生於心，心治则气顺，心乱则气逆，心之治乱在於道德。得道则心治，失道即心乱。心治即交让，心乱即交争，让即有德，争即生贼。有德即气顺，贼生即气逆。
　　一其心则顺而正，二其气即逆而邪。正则道隆，邪则害生。道存则神清，清则和治，贼生则气浊，浊则争乱。既浊且乱，亡无日矣
　　气顺则自损以奉人，气逆则损人以自奉。二气者可以道而制也。
　　难以事消，可以道制。
　　天之道其犹响之报声也，德积则福至，祸积则怨至。
　　人能行之，天能鉴之，善恶心臻，有如影响。
　　官败於官茂，孝衰於妻子，患生於忧解，病甚於且愈，故慎终如始，即无败事也。
　　官败失於正法，孝衰匿於私房。忧虽暂解，犹虑患生，病虽且愈，仍宜节欲。故慎终如始，则无败事也。
　　老子曰：举枉与直，如何不得。举直与枉，勿与遂往，所谓同污而异泥者。
　　知人不易，举人必明。今举枉为直，以愚为贤，岂有同污而异泥也？
　　老子曰：圣人同死生，愚人亦同死生。圣人之同死生，明於分理，愚人之同死生，不知利害之所在。
　　圣人一死生，不利彼此，故无死生。愚人异死生，利在得失，故沦死生。
　　道县天，物布地，和在人，人主不和，即天气不下，地气不上，阴阳不调，风雨不时，人民疾饥。
　　道系於天，物产於地，中和在人。人者，天之精也，地之灵。故为人之主，必和洽其气，安抚万物，则风雨不愆，灾害不作也。
　　老子曰：得万人之兵，不如闻一言之当，得隋侯之珠，不如得事之所由，得和氏之璧，不如得事之所适。
　　一言有益，万兵非贵。一事可尊，和璧非宝。
　　天下虽大，好用兵者亡，国虽安，忘战者危。故小国寡民虽有什伯之器而勿用。
　　大国莫若修德，小国莫若事人，则征伐不兴，上下安泰也。
　　老子曰：能成霸王者，必胜者也；
　　非道不御。
　　能胜敌者，必德者也，
　　非德不胜。
　　能用人力者，必得人心者也，
　　用贤者之力，得众人之心也。
　　能得人心者，必自得者也，自得者，必柔弱者也，能胜不如己者，至於若己者而格，柔胜出於若己者，其事不可度，故能以众不胜成大胜者，唯圣人能之。
　　唯保谦柔众不能胜，故能成其胜也。
　　通玄真经卷之四竟
　　通玄真经卷之五
　　宋宣义郎试大理寺主薄兼
　　括州缙云县令朱弁正仪注
　　道德篇
　　夫道也者，通自分之常理也；德也者，备所得之总名也。且《文子》总有一十二篇之目各异，唯《道德》再举者，何也？夫道德之道也，即可物之道也，由可道而成德者，亦可据之德也，但非至道与玄德尔。所以首篇《道原》后篇《上德》原称道本，上乃德极，唯原上之用兹一篇。唯道德之体各归本自然，人间之世，行道立德，修身核名，生且有伦，死而不朽者，莫若此篇耳。
　　文子问道。
　　夫道绝学，至理无问，斯所问者，盖触类之道也。
　　老子曰：学问不精，即听道不深。
　　人之学者，欲复其性也。因好问而成待间，假修学以至无学。若不精於此，何穷深旨矣？
　　凡听者将以达智，
　　达圣哲也智。
　　将以成行也，
　　成仁义之行。
　　将以致功名也。
　　致同佐之功。
　　不精不明，不深不达，
　　精则明，深则达。
　　故上学以神听，中学以心听，下学以耳听。
　　上学体道以达智，中学好道以成行，下学游道以至名也。
　　以耳听者，学在皮肤，以心听者，学在肌肉，以神听者，学在骨髓。
　　浅深，比也。
　　故听之不深，即知之不明；知之不明，即不能尽其精；不能尽其精，即行之不诚。
　　听彼不深，则无今知之明，斯未造其极者也。夫未明於中，行诚於外者，未之闻也。
　　凡听之理，虚心清静，损气无盛，
　　谓损其气以处道。
　　无思无虑，目无妄视，耳无苟听，
　　内外各息所能事，奉彼之旨也。
　　专精积蓄，内意盈并，既以得之，必固守之，必长久之。
　　专一所得，意无分想，则明纳理本，尽其精妙自然，物不能迁，与时俱精矣。
　　夫道者原产有始，
　　肇生有形。
　　始於柔弱，成於刚强，
　　始夫道母，气皆柔弱；成乎形质，性乃刚强。
　　始於寡短，成於众长。
　　生生故不寡，是以众也。资生故不短，是以长也。
　　十围之木始於把，百仞之台始於下。此天之道也。圣人法之，
　　夫道以包小为大，天以配下为高；察始察成，可尚微本。故圣人法之也。
　　卑者所以自下也，
　　礼下之卑。
　　退者所以自后也，
　　持后之退。
　　俭者所以自小也，
　　小足之俭。
　　损者所以自少也，
　　少欲之损。
　　卑即尊，
　　亲下故尊。
　　退即先，
　　不犯故先。
　　俭即广，
　　是用故广。
　　损即大，
　　成德故大。
　　此天道所成也。
　　天道亏盈益谦，圣人则之，自然成其众利。
　　夫道者德之先，
　　因乎道体，方成德用。
　　大之根，
　　两仪宗本。
　　福之门，
　　安静之由。
　　万物待之而生，待之而成，待之而宁。
　　皆假无以为耳。
　　夫道无为无形，不为事先不为物迹。
　　内以修身，外以治人，功成事立。与天为邻，
　　夫用道者，内可以修身，外可以治人，而所济无迹，皆若自然，则与天之功未始相远也。
　　无为而无不为，
　　此义已见道原篇，
　　莫知其精，其精甚真，其中有信。
　　随感而至，得非信乎？
　　天子有道，即天下服，长有社稷；
　　道也者，随位分而各通也。故尧舜有之，则至德可称。汤武有之，则神功不朽。可道之道，斯非谓欤。
　　诸侯有道，即人民和睦，不失其国；
　　古者诸侯有国。
　　士庶有道，即全其身，保其亲；强大有道，不战而克；
　　夫晋楚之类，有道者霸，非在料敌而克。
　　小弱有道，不争而得；
　　曹卫之类，有道者附，亦非率先而得也。
　　举事有道，功成得福。
　　顺於时者功必见，修於正者福必应。
　　君臣有道即忠惠，
　　君惠臣忠。
　　父子有道即慈孝，
　　父慈子孝。
　　士庶有道即相爱，
　　无相夺伦，理自容爱。
　　故有道即和，无道即苛。
　　夫各正性命，则异俗可和。苟踰位分，则骨肉自虐。而有家有国不本道者，不其殆哉？
　　由是观之，道之於人，无所不宜也。
　　小大之用皆可。
　　夫道者，小行之小德福，大行之大德福，尽行之天下服，服即怀之。
　　随器而受酌焉不竭。夫能尽是道者，天下执不归之也。
　　故帝者，天下适之也，王者，天下往之也。
　　适往一也，皆归德之辞。然适者通谓性命之所安，往者不得已就耳。取其会理，优劣乃殊。
　　天下不适不往，不可谓帝王。
　　有位而无德，非此宜也。
　　故帝王者不得人不能成，得人失道，亦不能守。
　　既因兆人以成其位，则独任於己，其可守乎？
　　夫失道者，奢泰骄佚，慢倨矜傲，见余自显，执雄坚强作难结怨为兵，主为辞首，
　　此举失道之状。
　　小人行之，身受大殃，
　　以至於刑戮耳。
　　大人行之，家国灭亡，
　　侯伯失国，卿大夫即亡家也。
　　浅及其身，深及子孙。故罪莫大於无道，怨莫深於无德，天道然也。
　　无道者逆于天，无德者暴於物。理为罪怨之首耳。
　　老子曰：夫行道者，使人虽勇，刺之不入，虽巧，击之不中。
　　夫能制彼气敌，善应机端，道者之中，盖有此小术之用。
　　夫刺之不入，击之不中，而犹辱也，
　　虽不我伤，而能攻辱，亦皆已显矣。
　　未若使人虽勇不敢刺，虽巧不敢击。
　　谦柔自守，则勇所未陵。出处无机，则巧者不及。
　　夫不敢者，非无其意也，
　　未能使彼之无意。
　　未若使人本无其意。
　　将无屈奇之服，诡异之行，浩然无得，与彼同波，则天下之人何意加此也。
　　夫无其意者，未有爱利之心也。
　　未能使彼之心，而反爱利於我。
　　不若使天下丈夫女子，莫不欢然皆欲爱利之，
　　夫道者之功极，则天下攸归，物得而利。故虽县解外患，亦未足称。为以反同众流，游杂庶类，以我为利爱之主，待我於性命之场，我无所存，将自化妙，可言其至矣。
　　若然者，无地而为君，无官而为长，天下莫不愿安利之，
　　自昆虫已上，莫非愿就利者，故不待位地而可君长天下。
　　故勇於敢即杀，勇於不敢即活也。
　　勇於击刺者，心杀於彼。勇於柔弱者，道活於物矣。
　　文子问德，老子曰：畜之养之，遂之长之，兼利无择，与天地合，此谓之德。
　　夫人之生也，形与物接，心与事交，固不可暂无损益於外矣。唯内忘爱恶，迹绝利害，则能御群物而不抑，涉万方而成化。苟非此道，利不兼焉。能使乎物，得以宜。夫加暴，则各失全性之惠，岂合德於一仪也。
　　何谓仁？曰：为上不矜其功，为下不羞其病，
　　未能退。
　　於大不矜，於小不偷，兼爱无私，久而不衰，此之谓仁。
　　非夫至性，安可久而不衰？故贤圣难之以称五教之首也。
　　何谓义？曰：为上即辅弱，为下即守节，达不肆意，穷不易操，一度顺理，不私枉挠，此之谓义。
