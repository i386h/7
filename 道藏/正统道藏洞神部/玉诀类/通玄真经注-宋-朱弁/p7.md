<!-- { "loadSidebar": true } -->
　　五星所镇，各有分野。天时人事，交感而生。故诸侯之国，方伯之州，一至失德，则象变於上，下受其灾。是知人与天地相椑矣。耳目，日月也；血气，风雨也。气悖则风飘，血沉则雨滞，耳目不节，则日月差度。盖其然矣。
　　天地之道，至闳以大，尚犹节其章光，爱其神明，人之耳目，何能久视听而不息，精神何能驰聘而不乏。
　　夫天地广大，不可际极。日月章耀，未尝不临。尚以亏蚀之损，节其全功，寒暑为恒，爱其神明，况乎居分剂之人而能用之无节者也。
　　是故圣人守内而不失外。
　　善守其内者，不为外之所失也。
　　夫血气者，人之华，
　　华犹颜色。
　　五藏者，人之精也，
　　肝藏魂，肺藏魄，心藏神，脾藏意与智，肾藏精与志，皆内藏为精，外用为神者也。
　　血气专乎内而不外越，则胸腹充而嗜欲省，
　　凡喜怒见於颜色，勇怯变乎喘息，皆血气外越之候也。夫如是，损之与益，自可明矣。故血不逆於中，则肌骨充实；气不游乎外，则情欲寡省。藏气不足，乃有偏嗜和而调者，何有嗜欲哉？
　　嗜欲省，即耳目清而听视聪达，
　　嗜欲之来，多在耳目。故其寡省即自清矣。清则耳听不惑，目达不眩也。
　　听视聪达谓之明。五藏能属於心而无离，即气意胜而行不僻，精神盛而气不散，
　　五藏皆有所象，神气各异，唯心为百神五藏之主。夫能使有所属，不闻不应，则神全气专矣。然其胆勇脾骄，动成越悖，非心所制，岂可正哉？
　　以听无不闻，以视无不见，以为无不成，
　　心之全功，能用皆可。
　　患祸无由入，邪气不能袭。
　　夫邪气犯中，由其无主；患祸生外，以其昧机。故气正者邪不能袭，神全者福至着也。
　　故所求多者所得少，所见大者所知小。
　　唯宁心则治，五藏自见，乃知天下也。
　　夫孔窍者精神之户牖也，
　　假是以通明，藉之以出入。
　　气意者五藏之使候也，
　　意气为使，则五藏可候也。
　　故耳目淫於声色，即五藏动摇而不定，
　　应之有司。
　　血气滔荡而不休，即精神驰骋而不守，
　　神以形累。
　　祸福之至虽如丘山，无由识之矣。
　　静则鉴微，乱则迷着也。
　　圣人爱而弗越，
　　爱守於形神，不越於声色。
　　圣人诚使耳目精明玄达，无所诱慕，
　　所谓物诱於前，心慕於后。
　　意气无失清静，而少嗜欲，五藏便宁。精神内守形骸而不越，即观往世之外，来事之内，祸福之门，何足见也。
　　诚能备前之德，则玄鉴无湩。而况祸福已形，无不见也。夫辩类以相名，明数以相生者，事可观矣。缮性以符本，极神以冥远，则往也可原矣。外者迹之前也，内者兆之间也。往者有迹，过迹以至，外来者未形，当兆以称内。盖明机迭之袁，可得而知。祸福之门，何足称者？
　　故其出弥远，其知弥少，以言精神之不可使外淫也，
　　外淫则推荡在佗，不能鉴之自我也。
　　故五色乱目，使不明，
　　色视乃眩。
　　五音入耳，使不聪，
　　听杂乃惑
　　五味乱口，使口厉爽，
　　遂失正味。
　　趋舍滑心，使行飞扬，
　　中有所乱，自无恒业。
　　故嗜欲使人之气淫，好憎使人之精劳，
　　弗疾去之者，即忘气日耗。
　　以是而往，其能久乎？
　　夫人所以不能终其天年者，以其生生之厚也。
　　皆随其所嗜好，厚养以伤生也。
　　夫唯无以生为者，即所以得长生也。
　　忘欢故乐足，遗生故身存。
　　天地运而相通，万物总而为一，
　　二气交运，所以相通。万物大生，其原一也。
　　能知一，即无一之不知也，
　　知其一原之道，则天地万物之情可知也。
　　不能知一，即无一之能知也。
　　不由道本，触类皆昧。
　　吾处天下，亦为一物，而物亦物也，
　　同生天地之间，则吾身当万物之一数也。
　　物之与物，何以相物。
　　唯其同者，不至相与彼此。
　　欲生不可事也，
　　时之自生，不能使生。
　　憎死不可辞也，
　　时之将死，不能恶死也。
　　贱之不可僧也，贵之不可喜也。
　　非悦贵而得贵，恶贱而去贱，直自然耳。
　　因其资而宁之，弗敢极也，弗敢极，即至乐极矣。
　　任物我之自安，乃极其分。制而极之，固非极也。夫放任所极，非乐极而何也？
　　守虚
　　以不惑其累为虚也。
　　老子曰：所谓圣人者，因时而安其位，当世而乐其业。
　　因所遇之时，安所处之位，遭世治乱而不患其隐见，斯可谓乐天之业也。
　　夫哀乐者德之邪也，
　　不得道之正用。
　　好憎者心之累也，
　　中之不虚忘，而所系为累。
　　喜怒者道之过也，
　　过越中和之道。
　　故其生也天行，其死也物化，
　　天道常生，处无为者，时然则然。
　　静则与阴合德，动则与阳同波，故心者形之主也，神者心之宝也。
　　妙用之神，圣人所贵。
　　形劳而不休即蹶，精用而不已即竭，是故圣人遵之，弗敢越也。以无应有，必究其理，
　　心之无私，乃能穷彼所有之理。
　　以虚受实，必穷其节，
　　唯其虚也，能尽於彼，所来之限也。
　　恬愉虚静，以终其命。
　　任此四德，而乘化以终也。
　　无所疏，无所亲，
　　过之一也。
　　抱德炀和，以顺於天，
　　抱安静之德，炀和生之气，以顺乎自然。
　　与道为际，与德为邻，
　　涉虚以应者，际极皆道也。御有以顺者，左右皆德也。
　　不为福始，不为祸先，
　　夫福非福也，而安以为福。祸非祸也，而躁以为祸。能安於祸，则宁异其福；不安所福，则福在於祸。祸福之体，不在穷达，而宗於躁静者也。且先始之义主於动作，言凶生乎妄动，倚伏在於动时。是以圣人无为无作，无祸无福，修然而往，修然而来，祸福之迹外彰，而屯泰之情不入也。
　　死生无变於己。
　　冥顺变化者，无时而不恒，此己之未尝生死也
　　故曰至神。神即以求无不得也，以为无不成也。
　　用之无方。
　　守无
　　游万物而不物，则无我无物矣。
　　老子曰：轻天下即神无累，
　　夫旷然神平，无累於灵府，以轻脱世荣故。
　　细万物即心不惑，
　　心存物外，则以太山如秋毫，安小大之域，遗巨细於彼，夫何惑哉？
　　齐死生即意不慑
　　夫觉以梦尽，梦以觉知。死生动息，各在春分，齐於是道，保所惧焉矣。
　　同变化即明不眩。
　　我亦物也，同乎变化，能知此者，不眩天理之明。
　　夫至人以不挠之柱，行无关之途，
　　德主而不替，道行而常通。
　　禀不竭之府，学不死之师，
　　用备天下，未尝劳神，宗极道原，未尝丧体。
　　无往而不遂，无之而不通，屈伸俛仰，抱命不惑而宛转祸福，利害不足以患之。
　　委抱天命，宛转随时，遭乎祸福，不足以为内患也。
　　夫为义者，可迫以仁，而不可劫以兵也，
　　受命之巨，心盛之士，虽蹈白刃，守节不移。唯示之以仁，不可迫其行也。
　　可正以义，而不可县以利也，
　　可以义正之，而不可以利诱之。义在素利也。
　　君子死义，不可以富贵留也，
　　伯夷、叔齐之类是也。
　　为义，不可以死亡恐也。
　　齐大夫陈不占之类是也。
　　又况於无为者乎。
　　能守一义，犹至亡身，浩然无为，宁以形累？
　　无为者无累，无累之人，以天下为影柱。
　　影柱者，立之而不碍也。至人不宣於天下，则万物居然自立矣。无累於适，则天下洞然皆通耳。
　　上观至人之伦，深原道德之意，下考世俗之行，乃足着也。
　　因可明之。
　　夫无以天下为者，学之建鼓也。
　　凡学者，本欲复其性耳。能无以天下为者，常学所未及也。若建鼓求子，足明子已先往，求之不及也。
　　守平
　　去其所为，道自夷矣。
　　老子曰：尊势厚利，人之所贪也，比之身即贱，
　　夫身也者，以清畅保安为贵耳。众人徒知势以举身，利以资我，而莫知居此者，不全安畅之分。是以贱彼所奉，而固其本也。
　　故圣人食足以充虚接气，衣足以盖形御寒，适情辞余，
　　果腹则安，周身则足，自此之余，为性命患。故圣人外之也。
　　不贪得，不多积，
　　理然自得，非贪所得。物势自积，非多所积。
　　清目不视，静耳不听，
　　不主声色，自然清静。
　　闭口不言，委心不虑，
　　不妄胜口，迫而后应。不先企虑，应而后定。
　　弃聪明，反太素，
　　不由耳目之前，而归形质之始。
　　休精神，去知故，
　　故，事也。休谓外而不驰，去谓中而不惑也。
　　无好无憎，是谓大通。
　　平施於物故通。
　　除秽去累，莫若未始出其宗，何为而不成。
　　若存乎此，得道之宗，即心秽其除，心累斯去，而平和耳。
　　故知养生之和者，即不可县以利，
　　利在於和善，养者知之也。县依则往，丧生者之利也。
　　通外内之符者，不可诱以势。
　　符，合也。且我有理然之道以徇彼，则彼有物然之理固在我，而以合之，何外势以能诱耳？
　　无外之外至大，无内之内至贵，
　　夫出入无间，玄同物我，是无外之大，无内之贵也。贵且大，不可偏，由而已。
　　能知大贵，何往不遂。
　　守易
　　得自任之理，则易也。
　　老子曰：古之为道者，理情性，治心术，
　　夫欲不遇节，则能尽情性之生理；不妄喜怒，则能正心术之杂乱也。
　　养以和，持以适，
　　和以养生，适以任情。
　　乐道而忘贱，安德而忘贫。
　　道以胜，故自责，德以充，故自富。
　　性有弗欲，无欲而弗得，
　　自足者，常得也。
　　心有弗乐，无乐而弗为。
　　不乐一境，故能为天下之乐也。
　　无益於性者，不以累德，
　　欲非性益，德以静成耳。
　　不便於生者，不以滑和，
　　静则便生，和因欲乱。
　　纵身肆意，而度制可以为天下仪。
　　夫德之大者，举指不踰闲也，则纵身肆意，皆可以为哀仪。
　　量腹而食，制形而衣，容身而居，适情而行，
　　斯圣人之守简易也。
　　余天下而弗有，委万物而弗利，岂为贫富贵贱失其性命哉。
　　物之自有，未知自全。
　　若然者，可谓能体道矣。
　　守清
　　清而不挠，可鉴嗜欲之妄。
