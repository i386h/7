<!-- { "loadSidebar": true } -->
　　阴阳之动有常节，大人之动不极物。
　　法天应时，所以动而无失。亢极於物者，则抑性而有绝也。
　　雷动地，万物缓；风摇树，草木散。大人去恶就善，
　　天地布德除秽，大人革弊施政耳。
　　民弗远徙，故民之有去就也，去尤甚，就尤愈。
　　民皆乐土，不愿移徙，唯苛政之甚，不得不去。惠泽少及，不得不就。非谓性分之所易也。
　　风不动，火不出，大人不言，小人无述。
　　火因风出，民由上教。
　　火之出也，必待薪，火人之言，必有信。有信而真，何往不成？
　　夫火之依薪，言之在信，所以炎炽。若能法教有恒，真而不渝，所往皆遂也。
　　河水深，坏在山，丘陵高，下入渊，
　　义已见上。
　　阳气盛，变为阴，阴气盛，变为阳，故欲不可盈，乐不可极。
　　盈则覆，极则反。
　　忿无恶言怒无作色，是谓计得。
　　能审报复之道，而不先犯以招其咎，是谓保安之计得也。
　　火上炎，水下流，圣人之道，以类相求，
　　虽舛错万类，而同其方者，莫不得之。
　　圣人依阳天下和同，依阴天下溺沉。
　　阳道生畅，阴道肃杀。若然流布德泽，则民和洽；全用荆楚，则民垫溺也。
　　老子曰：积薄成厚，积卑成高，
　　高行厚德在乎积修，首辱重变在乎积犯。
　　君子日汲汲以成辉，小人日快快以至辱。
　　汲汲自强，日以成德；快快从欲，以至身辱。所积之异。
　　其消息也，虽未能见，
　　言君子之心，亦未能消息。倚伏之道，但慕善直，前自成辉耳。
　　故见善如弗及，依不善如不祥。
　　见彼善事，欲速循进；处不善事，如在灾祸也。
　　苟向善虽过无怨；
　　且有向道之者，虽为物所咎，亦无加怨於物。以明君子之道自有常行之矣。
　　苟不向善，虽忠来恶，
　　素无向善之心，虽有物忠顺於己，而必有不忠之时；虽来其恶，遂生怨於彼者也。然物与我期，理难常顺，责彼以恒，固未之可。乃知怨之所起，直在自无恒德也。
　　故怨人不知自怨，
　　怨由自作，奈何非物。
　　勉求诸人，不如求诸己。
　　自得即物无不得，岂非不假求佗人？
　　故声自召也，类自求也，名自命也，人自官也，无非己者。
　　已上四者，皆由己得也。自官，谓贤愚所赡之位耳。
　　操锐以刺，操刃以击，何怨於人？
　　害物物报，怨可自怨。
　　故君子慎其微。
　　慎机发之微也。
　　万物负阴而抱阳，冲气以为和，
　　夫二气交盛，乃曰和也。万物之形，虽背阴向阳，而虚灵之气则禀和也。
　　和居中央，是以木实生於心，草实生於英，
　　英亦草心。
　　卵胎生於中央，
　　皆和居中央，而生其草木胎卵。虽情性殊别，然其禀气受类，莫非以和居中之故也。
　　不卵不胎，生而须时。
　　自湿自燥而化生者，须伺春秋湿燥之节以感生也。斯亦与和俱生耳。
　　地平即水不流，轻重均即衡不倾，物之生化也，有感以然。
　　阳盛即生，阴盛即死。如彼衢水，随感倾波，得乎中和，平而正也。
　　老子曰：山致其高，而云雨起焉，水致其深，而蛟龙生焉。君子致其道，而德泽流焉。
　　道之高深，固能流德。
　　夫有阴德者，而有阳报，有隐行者，必有昭名。
　　夫阴德无机，乃德之真者。隐行无求，乃行之实者。既真且实，虽欲报之不明，名之不显，亦未之得矣。
　　树黍者不获稷，树怨者无报德。
　　种黍得黍，树怨得怨。
　　通玄真经卷之六竟
　　通玄真经卷之七
　　宋宣义郎试大理寺主薄兼
　　括州缙云县令朱弁正仪注
　　微明篇
　　道周象外谓之微，德隐宜中谓之明。是知非微无以究真宗，非明无以契玄旨，微明之义，体用两然。
　　老子曰：道可以弱，可以强，可以柔，可以刚，可以阴，可以阳，可以幽，可以明，可以包裹天地，可以应待无方。
　　此与《道原篇》意同也。
　　知之浅，不知之深，知之外，不知之内，知之粗，不知之精，知之乃不知，不知乃知之，孰知知之为不知，不知之为知乎？夫道不可闻，闻而非也；道不可见，见而非也；道不可言，言而非也。孰知形之不形者乎？故天下皆知善之为善也，斯不善矣。知者不言，言者不知。
　　夫道绝形声，非闻见能辩；德非藻饰，岂善恶能明？故知者不言，言者不知，其至已矣。
　　文子问曰：人可与微言乎？老子曰：何为不可。唯知言之谓乎？夫知言之谓者，不可言言也。
　　微言，谓至妙言。唯忘其言，可与言也。
　　争鱼者濡，逐兽者趋，非乐之也。故至言去言，至为去为，浅知之人，所争者末矣。夫言有宗事有君。夫为无知，是以不吾知。
　　道者无名之妙，言者至理之宗，达妙者无言，明宗者不竞。是言至而无言为至，而无为而知自知尔，执云吾知。
　　文子问曰；为国亦有法乎？老子曰：今夫挽车者，前呼邪轷，
　　音乎。
　　后亦应之，此挽车劝力之歌也。虽郑、卫、胡、楚之音，不若此之义也。治国有礼，不在文辩。法令滋彰，盗贼多有。
　　夫所用者有宜，各当其要，犹挽车劝力，不当奏以咸池之乐。治国宁民，务崇朴素，何烦藻丽之说也？
　　老子曰：道无正而可以为正，譬若山林而可以为材，材不及山林，山林不及云雨，云雨不及阴阳，阴阳不及和，和不及道。道者所谓无状之状、无物之象也，无达其意，天地之间，可陶冶而变化也。
　　夫道无正，正出於道，犹山林非材，而材出於山林。自云雨已下，言不及道者，以其无状无象，故能包罗万有，总括群方。唯体道者，知变化无穷也。
　　老子曰：圣人立教施政，必察其终始，见其造恩。
　　造恩，谓制法立教也。
　　故民知书即德衰，知数而仁衰，知券契而信衰，知机械而实衰。
　　斯数者皆由大道而后兴，随时而立制。制之逾谨，违之逾切，是知实信衰而机械设，机械设而奸滥甚矣。
　　瑟不鸣，而二十五弦各以其声应；轴不运於己，而三十辐各以其力旋。弦有缓急，然后能成曲；车有劳佚，然后能致远。使有声者乃无声，使有转者乃无转也。
　　瑟无声，声在於弦；轴不转，转在於轮。是无声而能有声，无转而能有转，故无声之声而曲即成，无转之转乃能致远也。
　　上下异道，易治即乱，位高而道大者从，事大而道小者凶。
　　冠不可践於足，臣不可尊於君。上下乖乱，亡无日矣。
　　小德害义，小善害道，小辩害治，苛悄伤德。
　　矜小惠而蔽大道，纵小忿而伤至德。
　　大政不险，故民易导，至德优游，故下不贼。至忠复素，故民无伪匿，
　　上有平正，下无险诐；上有清简，下无巧伪。
　　老子曰：相坐之法立，即百姓怨，减爵之令张，即功臣叛。
　　狱讼相引，无辜者受其怨；爵位减黜，有功者怀其叛。
　　故察於刀笔之迹者，不知治乱之本，习於行阵之事者，不知庙战之权。
　　治乱者，谓垂拱无为之化，非督责之吏所知。庙战者，谓决胜之术在方寸之地，非一卒之能晓。
　　圣人见福於重关之内，虑患於冥冥之外。
　　重关之内，冥冥之外，谓出祸福之场，绝思虑之境，自非圣人，安能玄鉴也？
　　愚者惑於小利，而忘大害，故事有利於小而害於大，得於此而忘於彼。
　　小见忘大，得利忘害，迷倒之甚，弄愚若何？
　　故仁莫大於爱人，智莫大於知人，爱人即无怨刑，知人即无乱政。
　　爱人犹己，则刑不滥；知人尽诚，即政无乱。
　　老子曰：江河之大，溢不过三日，飘风暴雨日中不出须臾上。
　　言人为暴，不久而亡，由飘风横厉，不日而止也。
　　德无所积而不忧者，亡其及也。夫忧者所以昌也，喜者所以亡也，故善者以弱为强，转祸为福。道冲而用之，又不满也。
　　愚者执迷而不返，以忧为喜，则速亡；善者守道以全朴，转祸为福，则必昌。
　　老子曰：清静恬和，人之性也。仪表规矩，事之制也。知人之性，即自养不悖，知事之制，则其举措不乱。
　　恬和者，率性之本也。规矩者，制欲之过也。牵於欲利，虽静而常悖；明其法度，虽动而不乱。
　　发一号，散无竞，总一管，谓之心。见本而知末，执一而应万，谓之术。
　　发号，谓使心不竞。使心不竞，即混百节而归根，应万物而冥一谓之术。
　　居知所为，行知所之，事知所乘，动知所止，谓之道。
　　至人者，行藏有时，吉凶县料，若其不然，何以为道也？
　　使人高贤称誉己者，心之力也；使人卑下诽谤己者，心之过也。言出於口，不可禁於人，行发於近，不可禁於远。
　　善恶由已，谤誉因人，众口所称，莫之能禁。一行有亏，无远不至。
　　事者难成易败，名者难立易废，凡人皆轻小害，易微事，以至於大患。夫祸之至也，人自生之，福之来也，人自成之，祸与福同门，利与害同邻，自非至精，莫之能分，是故智虑者祸福之门户也，动静者利害之枢机也，不可不慎察也。
　　夫至人所为必谋，始克料於终。且名利之所起即祸福之生门，故杜名利之原，闭祸福之门，即智虑自通，而动静无变也。
　　老子曰：人皆知治乱之机，而莫知全生之具，故圣人论世而为之事，权事而为之谋。圣人能阴能阳，能柔能刚，能弱能强，随时动静，因资而立功，睹物往而知其反，事一而察其变，化即为之象，运则为之应，是以终身行之无所困。
　　人皆能机於治乱之道，而不能全身於治乱之间，故圣人论世权事，应变无穷，相时而为，终身不辱也。
　　故事或可言而不可行者，或可行而不可言者，或难成而易败者。所谓可行而不可言者，取舍也；可言而不可行者，伪诈也；易为而难成者，事也；难成而易败者，名也。此四者，圣人之所留心也，明者之所独见也。
　　审行藏之势，察成败之由，其唯圣明方能独见也。
　　老子曰：道者敬小微，动不失时，百射重戒，祸乃不滋。计福勿及，虑祸过之。同日被霜，蔽者不伤，愚者有备，兴智者同功。
　　贤者无虑为愚，愚者有备为贤。
　　夫积爱成福，积憎成祸，人皆知救患，莫知使患无生。夫使患无生易，施於救患难。今人不务使患无生，而施救患难，虽神人不能为谋。患祸之所由来，万万无方。圣人探居以避患，静默以待时；小人不知祸福之门，动而陷於刑，虽曲为之备，不足以全身。故上士先避患而后就利，先远辱而后求名。故圣人常从事於无形之外，而不留心於已成之内，是以祸患无由至，非誉不能尘垢。
