<!-- { "loadSidebar": true } -->
　　疏曰：此第十二门明太上具神通力，应为道主，垂世立教，千方万法，以救於人也。就此门中，复分为二。其一论具神通力，应为道主。其二明垂世立教，以救於人。一者具神通力，应为道主者。题云夫人承命，自有通神达见者。见字，疑作变字。神者，伸也。其字从示从申，谓出而有所示，入而无所屈。示者显然出示於人也。申者舒伸而无所穷屈也。此神之妙用也。夫人能虚静则合道，动用则显神。《易系》云：神也者，妙万物而为言者也。又曰：阴阳不测之谓神。是知神者，倏有忽无，推移变化，幽隐而不可测度者也。故我太上老君为万道之宗，众教之祖，自有通神达变之妙，以为大道之主，固非常人所能及也。遂感天地神只，无不赞仰，千真万圣，无不归依者，不亦宜乎。故曰：具神通力，应为道主者，良以此欤。其二垂世立教，以救於人者，题日是以所出度世之法，若九丹八石。九丹者：一曰丹华，二日神符，三曰神丹，四曰还丹，五曰饵丹，六日炼丹，七曰柔丹，八曰伏丹，九曰寒丹。八石者：一曰玄精石，二日云母石，三曰花蕊石，四日炉洽石，五日寒水石，六日阳起石，七曰赤石脂，八曰白石脂。又按《抱朴子》：八石者，丹砂、雄黄、雌黄、石留黄、曾青、矾石、磁石、戎盐。此九丹八石者，各有褥炼之法。玉醴金液，《藏典》有消玉为醴、镕金作液之法。存真守元，思神历藏，行气炼形，《藏典》有存三守一，行气思神，内以炼藏，外以炼形，皆修行之法。消灾辟恶，《科典》有祈祷之法。治鬼符箓有驱治考召之法。养性，经教有守静澄心调习之法。绝谷《经论》有服气、服丹、服水、服符休粮之法。变化，《洞经》 有分形散影，升腾变化之法。厌固洞神教中有禳祀之法。教戒，正一部中有屏绝世务禁忌之法。役使鬼魅。《法箓》有役使鬼神之诀。如上诸法，皆我碧虚真人略言之，有此数种，至於千方万法，不可徧举，是皆太上常所经历救世之卫，非至至者也。已而治家治国，以至於天下，皆大道之土直，圣人之余事也。此《庄子让王篇》曰：道之真，以治身，其绪余以为国家，土直以治天下。绪余者，譬如躁丝先须抽绪而后见丝，丝譬则真也，绪譬则赢也，绪犹不真，况其余者乎。又如择菜者，菜其真也。土直为粪壤，黄直不精粹之物也。以上诸法，皆随机设教救世浅末之方，故碧虚以为非至至而皆大道之土苴，圣人之余事也，不亦宜乎。至至者，道之真以治身者是也。
　　题曰：老子恬然无为，专以长生为务，故在周虽久而名位不迁者，盖欲和光同尘，内实自然，所以贵道虚无，因应变化於无为，故着书称微妙难识，而道成乃去，是所谓博大真人也。
　　疏曰：此第十三门明太上以恬淡无为，守之於内，和光同尘，应之於外，是所谓博大真人也。题曰老子恬淡无为，专以长生为务者。《南华经刻意篇》云：夫恬淡寂寞，虚无无为，此天地之平，道德之质也。故圣人休休焉，则平易矣。平易则恬淡矣。平易恬淡，则忧息不能入，邪气不能袭，故其德全而神不亏，此长生之道也。故碧虚称太上恬淡无为，专以长生为务者，以此。次云在周虽久，而名位不迁者。夫老君自文、武历成、康，及昭王时出关，至幽、厉、平、定之世，前后数百年，止不过藏史、柱史、太史之职而已。故云在周虽久，而名位不迁也。盖欲和光同尘，尘，之於外，虚无自然，实之於内，如有世务，因其所感，不得已而应之，抑又守无为之道，顺变化之理，故云虚无因应也。《庄子刻意篇》云：感而后应，迫而后动，不得已而后起也。夫太上之道，出处语默也如此，岂常人之所能测者哉。故碧虚叹云：其着书也称微妙难识，道成乃去，是所谓博大真人也。经云：古之善为士者，微妙玄通，深不可识。《庄子大宗师篇》云：真人之息以踵，众人之息以喉，其嗜欲深者天机浅，是知真人之容，道根深远，众人固不识也。何则？庄子云：纯素之道，唯神是守，守而勿失，与神为一，一之精通，合乎天伦。天，自然也。伦，理也。既与神为一，则精智无碍，故冥乎自然之理也。野语有之曰：众人重利，康士重名，贤士尚志，圣人贵精。故素也者，谓其无所与杂也，纯也者，谓其不亏其神也。能体纯素，谓之真人。且常人至此犹日真人，况我太上老君为万道之祖，众教之宗。故碧虚引《南华经天下篇》云：以深为根，以约为纪，曰坚则毁矣，锐则挫矣，常宽容於物，不削於人，可谓至极。关尹老聘乎，古之博大真人哉，不亦宜乎。
　　题曰：且老子之子孙，祭杞不辗，而升於玉京。庄子之鼓盆送妻，而入侍帝宸，皆为道之宗师者，故使后世之人，信其长生可学，非神异而学不能及也。是曰方外之教，有淳古之风焉。
　　疏曰：此第十四门明太上、庄子，亦有妻室子孙，然为大道之宗师者，欲使世人知长生之道，可方学而致，非神异而学不能及也。题曰：且老子之子孙，祭祀不辍，而升於玉京者。经云：善建者不技，善抱者不脱，子孙祭祀不辍，此本经第五十四章之文也。其旨已具本章中消释。升玉京者，《度人经》云：郁罗萧台，玉山上京，上极无上，大罗玉清，渺渺劫仞，若亡若存，此三清上圣之所居也。举大罗玉清，则上清、太清在其中可知矣。故云升於玉京也。次云庄子鼓盆送妻，而入侍帝宸者。《南华经至乐篇》云：庄子妻死，惠子吊之，庄子方箕踞，音锯，言垂足踞傲而坐也。鼓盆而歌。惠子曰：与人居，长子，老，身死，不哭亦足矣。又鼓盆而歌，不亦甚乎。庄子曰：不然，是其始死也，我独何能无巢，然察其始而本无生，非徒无生也，而本无形，非徒无形也，而本无气，杂乎芒苜之间，变而有气，气变而有形，形变而有生，今又变而之死，是相与为春秋冬夏四时行也。人且偃然寝于巨室，以天地为室也。我噭噭然随而哭之，自以为不通命，故止也。又云：入侍帝宸者，按《丹台新录》云：庄子升为太玄博士，乃仙职也。故云入侍帝宸。又题曰：皆为道之宗师者。将使世人信其长生之可学，非神异而学不能及也。是曰方外之教，有淳古之风焉者。夫方内之教，论人伦之道，治世之法也。方外之教，论玄古之风，出世之法也。何则？《庄子大宗师篇》云：子桑户、孟子反、子琴张三人相与为友，莫然有间，而子桑户死，未葬。孔子闻之，使子贡往待事焉。或编曲，或鼓琴，相和而歌曰：嗟来桑户乎，嗟来桑户乎，而已反其真，而我犹为人猗於宜切。子贡趋而进曰：敢问临尸而歌，礼乎？二人相视而笑曰：是恶知礼意。子贡反，以告孔子曰：彼何人者邪，修行无有，而外其形骸，临尸而歌，颜色不变，无以命之，彼何人者邪。孔子曰：彼游方之外者也。丘游方之内者也。外内不相及，而丘使汝往吊之，丘则陋矣。彼方且与造物者为人，而游乎天地之一气，彼以生为附赘音缀。县疣，以死为决音缓。溃瘫，夫若然者，又恶知死生先后之所在。夫方外之教，又岂止此一端而已。盖举其大略而言也。是故碧虚序云：论老庄虽有妻室子孙，然卒为大道之宗师，人天之教主者，盖由混迹人间，游心方外，力行大道之所致也。欲俾世人知长生之可学，非神异而学不能及也。故曰是为方外之教，有淳古之风焉。
　　道德真经藏室慕微闭题科文疏卷之四竟
　　道德真经藏室纂微开题科文疏卷之五
　　太霞老人薛致玄述
　　题曰：而历代尊崇，庙貌不绝，至唐乾封元年，高宗诏赠老君为玄元皇帝。光宅元年，太后诏赠尹氏为先天太后，故为有唐圣祖焉。
　　疏曰：此第十五门明太上玄恩普被，圣德遐长，历代尊崇，庙貌不绝，故有唐尊为圣祖焉。题曰历代尊崇，庙貌不绝者，爰自周、秦、汉、隋及唐、宋以来，莫不朝朝尊奉，代代钦崇，饰修宫宇，源源不绝，故长安终南之楼观，乃尹真人之故宅，太上传经之所也。至周穆王时，贲音秘。饰宫祠，访求幽逸之人，杜冲并真人之弟尹轨，俾主领观事，仍度道士七人，迄今八兴八废矣。又亳州太清官者，太上降生之所也。历代修崇，皆有碑记，故汉有蔡邕碑、边绍碑，隋有薛道衡碑，唐碑已讹缺不完，莫详孰氏所撰。昔王希夷有诗云：双阙已讹唐故事，残碑犹有汉文章是也。至宋有张商英碑，皆代代修崇之明验也。又陕西凤翔府岐山之阳有启圣宫，当文王时，号燮邑子所居之地也。又平阳府浮山县有天圣观，乃太上当唐高宗时，乘青鬃白骡显化之地也。乃至蜀都之青羊官玉局观，秦州之柏林观，本号启灵宫，又有太霄官，崆峒山之问道宫，城父县之天静官，北邓山之上清宫，处处显化，朝朝尊崇，无有穷尽，不可具陈。至有唐尊为圣祖者，当高宗乾封元年太岁丙寅二月二十八日，追上尊号曰玄元皇帝。按《广圣义》解玄元皇帝四字云：夫玄者深也，妙也，亦云道也，天也。言至道高妙不可言诠。约妙与深，以玄为极，言深妙玄远以明道之体也。故谓之玄。夫元者初也，本也，祖也。《尔雅》云肇祖元台伥落权舆始也。言太上老君为大道之根源，万物之宗祖，处世出世之法，皆谓之本始，故谓之元。夫皇者大也，谓大道也。又曰道大曰皇。《尚书序》云：三皇之书，谓之三坟，言大道也。故曰皇。夫帝者天也。其德配天，次於道也。又曰德大曰帝。《书序》云：五帝之书谓之五典，言常道也。道德兼称曰皇帝。又云法道法天，谓之皇帝。故曰玄元皇帝也。至玄宗朝，又加圣祖二字，乃曰圣祖玄元皇帝焉。古者称王不敢称帝，称帝不敢称皇，所以有三皇五帝三王之优劣也。至秦始皇既以灭周一统天下，於是焚灭先代典籍，自我作古，将欲垂法后代，上探三皇之尊称，下取五帝之美号，两字兼称，号曰皇帝，仍欲以皇帝之称，自兹为始，故谓之始皇帝也。故有唐既尊太上为圣祖，仍下诏追赠为圣祖玄元皇帝焉。乃改谷阳县为真源县，当县宗姓特给复一年，用伸尊祖之意也。至光宅元年，太后下诏追赠圣母尹氏尊号为先天太后，於太清宫之北一里立宫，号曰洞霄宫，左曰先天观，右曰广灵官，中曰洞霄宫，即圣母之故居也。见有遗履坟存焉。又至宋真宗朝，追上老君尊号曰太上混元上德皇帝。太上二字，已具前释。夫混元者，言太上生於混沌之先，长於亿劫之始，故曰混元也。上德者，谓太上每言功成不居，长而不宰，无德可称，故曰上德也。皇帝二字已解于前，故曰太上混元上德皇帝。仍改真源县为卫真县，即今之县名是也。故云追赠老子为太上混元上德皇帝者以此也。
