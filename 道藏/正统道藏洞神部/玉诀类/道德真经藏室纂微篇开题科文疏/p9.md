<!-- { "loadSidebar": true } -->
　　题曰：昔老子着书曰《道》《德》二篇，今曰老子《道德经》者，当是关尹受书之后标题云尔。
　　疏曰：此第十六门明后人受此二篇之后着经字之由尔。夫此《道德经》者，厥初太上传授尹君真人止云《道》《德》二篇，殊无经字，亦无八十一章之数。夫经者，常也，言此《道》《德》二篇之义为万世常行不易之典也。是知后人受书之后尊此二篇，故升之为经也。今详题文所论此经之一字，当是关尹受书之后标题云尔。亦如儒教五经《易》、《尚书》、《毛诗》、《春秋》、《礼记》之类，厥初止是逐书之本题，亦是后之学者尊师重书之礼，故升之为五经也。又如庄、列、文、么几四子，本为子书，至有唐玄宗朝，敬上玄虚，旌崇道典，故以《庄子》为《南华真经》，《列子》 为《 冲虚至德真经》 、《文子》为《通玄真经》，《亢仓子》为《洞灵真经》，亦此义也。况我太上老君演道德之根源，为万教之宗祖，后之学者，尊以为经，不亦可乎。又河上公分上下二经为八十一章焉。
　　题曰：夫道者，官然难言，有物混成，故强名日道。以其通生万物，故训曰通也。又道蹈也。况道路之道，使人佩服其言而履行之也。故道者德之钦也。有道则必有德。德，得也。内得於心，外得於物，得而不丧也，故物得以生，谓之德。有德则必全道。道德相须而不相离，故曰道德也。
　　疏曰：此第十七门正明道德训释之义也。题云夫道宝然难言哉，有物混成，强名日道者。宝然，深奥之义也。夫道无形无影无色无声，非神口之所能辩，至深至奥而不可以言诠也。故庄子曰：夫道宝然难言哉者，已具本经首章详载。又本经云道者万物之奥。又《度人经》云是谓玄奥难可寻，详孟子养浩然之气曰难言也。庄子又曰：道不可言，言而非也，皆此义也。故云夫道者窅然难言哉。又题曰有物混成，强名曰道者。此本经第二十五章之文也。已具本章消释，今不复云。又题云道者通也，以通生万物为义，故训通也。又曰道蹈也。况道路之道，使人佩服其言而履行之也。又解曰道，导也。导，引也。所谓导迷令悟，引凡入圣之谓也。《自然经》云：导末归本者是也。本即真性也，末即妄情也。所以导引妄情复於真性也。故曰道者导也。又《庄子庚桑楚篇》云：道者德之钦也。钦，敬也。言德之所可尊敬者，道也。题曰有道则必有德。德，得也。内得於心，外得於物，使道在於我而不丧也。物得以生，谓之德。凡物之生，必始资於道气，然后乃生，既生而养育之，则赖於德也。故经云道生之，德畜之，是也。又解云：德者成也。所以济度众生，令成於无极之道果，故曰德。题曰有德则必全道，道德相须而不相离，故曰道德也。夫道者，德之体也。德者，道之用之。用以体立，体以用明，譬如草木之有根本﹑花果也。根本者，草木之体也。花果者，草木之用也。是知花之与果皆从根本中来。若非根本，则花之与果从何而生。非花果，则根本妙用何由而显。故知花果、根本乃草木之一体也。喻如道德体用亦然。夫根本妙用幽隐，而人所不则者也。花之与果显明，而人所见者也。然则见於不见，皆起於一体，亦如道无形色杳冥而人所不见者也。德有作用显着，而人所见者也。然而无之与有、隐之与显，亦一体也明矣。按《广圣义》云：道德一体而具二，义，一而不一，二而不二，二而不二，由一故二，一而不一，由二故一，不可言有体无体，亦不可言有用无用，盖是无体为体，体而无体，无用为用，用而无用。寻其体也，离空离有，非阴非阳，视听不得，搏触莫辨。寻其用也，能权能实，可左可右，以小容大，以大容小。体既无穷，用亦莫尽，是知道德体用之义，固不可思而议之也。斯可体用两忘，有无双遣，方至此理也。故题文所论有德则必全道，道德相须而不相离，故曰道德也。是故司马迁云：为阴阳者繁而致惑，为儒者博而多虑，为墨者苦而伤性，为名者华而少实，为法者酷而薄恩，唯老氏之教，称为大道焉。清虚无为，使精神专一，动合无形，赡足万物。其为术也，与时迁移，应物变化，无所不宜。旨约而易操，事少而功多，其实易行，其辞易知，以虚无为本，以因循为用。无成势，无常形，故能究万物之情。不为物先，不为物后，故能为万物之主。是以先黄老而后六经，独叹道家为清尚焉。故曰九经浩浩，不及二篇之约也。
　　题曰：经者，常也，法也。言其理有常可法，如九经可法之义也。又经者，书之尊称也。今言《道经》上《德经》下者，上篇之首取其道可道非常道，下篇之首取其上德不德是以有德而题之也。后之说者，故随文生义。言道非德，无以显。德非道，无以明。道无为无形，故居化物之先。德有用有为，故在生物之后。道居先，故处上。德居后，故处下。又道衰而有德，德衰而有五常，是明道德为众行之先、五常之本。故《道经》居先，《德经》次之。上下二卷，法两仪之生育，八十一章，象太阳之极数。是以上经明道以法天，下经明德以法地，而天数奇，故上经三十七章。地数偶，故下经四十四章。然则起自先贤，且仍旧贯。
　　疏曰：此第十八门正明经训之义，及上下二经八十一章取法之旨。就此门中，又分为二。其一正明经训之义。其二明上下二经八十一章取法之旨。一日正明经训之义者，题曰经者，常也，法也。言其理有常可法也。如九经可法之义也。又经者，书之尊称也。按《广圣义》中所解，经者诸家解释凡有四义：一由、二径、三法、四常也。一由者，言三世天尊，十方圣众，皆由经教证圣成真也。二径者，言开通道理，导达众生，为学者之津梁，登真之径路也。三法者，言真趣玄妙，至理精微，可以为群生之楷苦骇切模，众圣之法式也。四常者，言妙理深远，冥寂玄通，万代百王，不刊之典也。具此四义，总称为经，其或结气成文，凝云作篆，字方一丈，八角垂芒。或玉字琼章，龙书凤扎，劫初降世，劫末归天。或刊玉钨金，竹木缣纸，流传演化，篆隶随时。虽赢妙不同，皆玄圣真诀，为治病之良药，乃出世之妙门也。假使代变时移，金消石化，而我《道德真经》 垂世立教，常布於人天，万劫长存，以为修身治世之达道，证果登真之法式，故曰经也。其二明上下二经及八十一章取法之旨者。题曰《道经》上《德经》下云云，起自先贤，仍且旧贯者，题文已明，不必详解。又观唐明皇疏序云：而经分上下者，先明道而德次之，然体用之名可散，而体用之实不可散也。真实凝然之谓体，谓妙体也。应变随机之谓用，谓妙用也。故经云同出而异名，同谓之玄。语其出则分而为二，咨其同则混而为一，故曰可散而不可散也。则上经曰是谓玄德。又曰孔德之容。又曰德者同於德。又曰常德不离。故云道资於德。下经曰失道而后德。又曰反者道之动。又曰道生一。又曰大道甚夷。故云德宗於道。是其体用互陈，递明精要，不必定名於上下也。
　　题曰：此经以重玄为宗，自然为体，道德为用。其要在乎治身治国。治国则我无为而民自化，我无欲而民自朴。治身则寒其兑，闭其门，谷神不死，少私寡欲。此其要旨，可得而言也。若夫视之不见，听之不闻，玄之又玄，众妙之门，殆不可得而言传也。故游其廊庑者，自以谓升堂睹奥，及其研精覃思，然后於道，知其秋毫之端，万分未得处一焉。
