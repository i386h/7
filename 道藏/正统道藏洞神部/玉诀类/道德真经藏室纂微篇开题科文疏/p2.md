<!-- { "loadSidebar": true } -->
　　疏曰：此第一门明碧虚真人始造纂微开题之义。今将释此经，先明开题，既解开题，须明始造开题之人。夫此纂微开题者，乃碧虚真人所作也。真人姓陈氏，讳景元，字太初，玄号碧虚子。家世建昌。曾大父知逊，大父令忱，并事亲以孝闻，皆养高不仕。先府君正擢进士第，解胊许玉切。山令，寓居高邮，以疾终。母夫人居贫无以归。子男四人，真人季焉。逮除祥而伯仲继夭，乃介然独有方外志。庆历二年，即高邮天庆观礼崇道大师韩知止为师，三年，试经度为道士，十八负笈游名山，抵天台，阅《三洞经》，遇高士张无梦，得老庄微旨尔。后隐逸於江淮间，以琴书自娱。久之，欲观光京辇，维杨使君礼部侍郎王琪以诗荐于王岐公云：鳌山旧词长，还喜见方瞳。时岐公为翰林承旨，且喜其来，俾隶籍於瑞云，由是上宫观请讲道德二篇及南华，迭迭不绝。于时公卿大夫无不欲争识者。於是醴泉观提总奏充本观修撰，遇那王谒真君祠下，召问道家事，以该通奏赐紫衣。神宗设普天大醮，有劲令修撰青词进上，称旨，复令预建章阁同天节修奉，因召见，赐真靖之号。熙宁五年，进所注《道德经》，御札批降中书云：陈景元所进经，剖玄析微，贯穿百氏，厥旨详备，诚可取也。其在辈流，宜为奖论，特充右街都监同签书教门公事。羽服中一时之荣，鲜有其比。谒告还高邮葬亲。上时命中使赐白金三十镒，仍宣谕云：比期中太乙宫成，俾陈景元主之。逮还阙，令选举傅加精进戒洁之士，共不过二十人，同焚修者。六年十一月十二日，延和殿引见，各锡责差等。十五日，奉安太乙。斓日，圣驾诣宫，朝谒礼毕，於延棋殿召见，特转额外右街副道录，并度弟子三人，仍本宫每岁许度弟子一人，月给斋粮米六十斛，缗二万钱，兼给赐南北两庄土田以赡众。久之，以事累稠还乞去，隐庐阜，有司具以奏，朝廷不允。复有旨主本官事，令宫史不干预，每岁增赐度牒二道，续奉勑旨，以九等斋科讹舛，普天圣位升降无伦理，令有司置局选道士三人备检讨，俾真人考校之。命右谏议大夫李肃之、枢密直学士孙永充、提举承议郎杨杰充管勾删润，书成进上，赐束帛度牒，紫衣师号，仍许颁行。于时朝廷欲进封九天探访使及五岳丈人，大丞相请真人着衣冠服色位号，真人遂乃拟定程式，方进封探访使为应元保运真君，五岳丈人为储福定命真君，所隐有轩日种玉。自大丞相吴奎、左相蒲宗孟、翰林学士王岐公而下，一时宗工巨儒洎贤士大夫以篇什唱酬迭遗者甚多。以其辞烦，故不备录，附于别传。在京道宫一十二员，祖宗朝以京城内外官观，主焚修。勤绩者充公辄奏请，凡阙员乞试《道德》、《南华》、《灵宝度人》三经十道义。上喜其请，降编修所。而后道家之学，翕然一变，自兹始也。元丰六年，罢本宫事，归隐茅山，刊正三洞经法。四方采真之士投迹者熙熙然。久之，科简巾囊游嵩少卜炼丹之所。元佑三年，因过京师，为中太乙宫主者而下，以宫之经始，真人有力焉，乃挽篮舆而留之，愿备芝木之奉。未几，朝廷复还右街道录职。右仆射苏谓曰：真靖当以所业授门弟子，不尔则恐陶葛之学不传于来世。所藏内外书数千卷，皆素所校正，又亲札三百巷，善小楷，深得欧、褚法，所着书《藏室纂微》二卷、《南华经章句》七卷、《总章》三卷、《抄义》三卷、《宝珠妙义》三巷、《肤解》一卷、《翼真检后义》一卷、《续高士篡改为《退身传集》。三注《通玄经》，四注《度人经》，解注《西升经》。晚节竭筐，市绛陵，涎神室，烹金液，以必九还七返之妙，稍彷佛而迫以天年。居常好饵云母粉，仍自谓早年尝服丹砂，虽垂白而容颜肌肤如少壮人。绍圣元年五月末，无疾，而忽不嗜食，但饮水而已。延至六月十三日午初，俄索沐浴更衣，召门弟子列于前，谓曰：为我写门状，云参童初府仙。众写已，即俾斋堂外，以火化之。又令敷坐具向西北，遂练身瞻天门，微叩齿，复坐。命侍者具栈管，书颂以示众曰：昔之委和，今之蜕质，非化非生，返吾真宅。言讫，神气之出，犹长啸声，安然而化。崇朝权厝于宣化门外养生院。自形寂而至迁神时，正隆暑，姿容俨然如生。都人倾瞻者，无长少贵贱，莫不赞叹。享春秋有七旬，度门弟子许修真而下四十人。至仲秋哉生明葬蜕质于本宫所赐之坟园。块圹时，忽有三峡蝶栩栩然翔舞於圹之前，乃至移时圹筑平，飘飘然东南而逝。集贤殿修撰王□为碣铭云：於戏，有唐司马子微之坐忘，吴贞节之文章，杜光庭之扶教。三公虽异时杰出，而先生兼而有之。其彦咏之如是。虽朝廷巨公天下鸿儒接识，则与之抗礼无所屈。然推其为学，老且不厌，所以琅函宝笈，金简玉书，悉探赜神奥。至於傅会燕居明敏横辩，谈老、庄前世有所阙疑，皆别白其要妙。凡诗篇杂文，得陶葛体，故语句野逸清劲，公卿大夫莫不嗟惜之。芝盖解驾升虚入寂，莫测其津涯。但想象仙标，相与讲遗德耳。夫真人行事本末，略叔于前。开题之义，下文消释。夫开者，开发也。题者，标题也。谓开发此经之义理，标题此经之事目，将以显示於后人者也。故曰开题，亦云开释此经之题目也。将释经文，先解经题。夫此经题者，号曰太上道德经藏室纂微开题。云太上者，老君之尊号也。道德者，五常之本，万法之源也。经者，常也，法也。言此道德为万代常行不易之法也。藏者，藏平音。也。室者，奥也。谓玄都宝藏完藏经之奥室也。纂者，聚集也。微者，玄妙也。谓探摭藏室之奥典，纂集前贤之微旨，将以证解於道德也。故云太上道德经藏室纂微开题也。此其大略尔。其随文详解之义，已具於开题中一一次第详解。今此科文疏者，乃太霞老人妄解开题而迷之也。云疏者，疏平音。也，决也。譬之积水壅塞不通，顺其流而疏次之，使注之於江海也。今将开题大纲科判分作十二门，而疏次之，使诸学人沿其疏而通之於道德也，故曰科文疏尔。
　　道德真经藏室慕微开题科文疏卷之一竟 
　　道德真经藏室纂微开题科文疏卷之二
　　太霞老人薛致玄述
　　开题
　　题曰凡题日者，即是碧虚之开题也。老子姓李，名耳，字聘，或字伯阳。按道家经籍所说，则挺生空洞之先，变化自然之妙，而常居天上，代为帝师。此则六合之外事，故略而不论。非其径庭之语者，举其大盘云。
