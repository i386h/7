<!-- { "loadSidebar": true } -->
　　疏曰：此第三门明老子感孕托胎降生时代年月日时之据也。即此门中，复分为二节消释。其一明感孕托胎朝代岁时。其二明得姓之由及降生时代岁月也。一明感孕托胎朝代岁时者，题曰老子母感大流星而有娠，应现於李氏者。按《广圣义》所引《元君内传》云：夫老君在天为众圣之尊，先亿劫而行教，以无为常存之道，化为天人，生於亿劫之前，为万圣之君长，故元始天尊、玉晨道君赐其真号日太上老君，在於五太之前历劫以来有此号矣。虽代代应现为帝王师，而未有降世诞生之逵，乃於九清之上，命玄妙玉女降於人问，为天水尹氏之女，嫁李灵飞为妻，老君乘日精驾九龙车，化为五色流珠，或云流星，下入玄妙玉女口中而寄胎托孕，历八十一年矣。又按《广圣义》云：寄胎慧者，老君愍时凋弊，乃欲隐圣同凡，反神降生，以救於世，遂於殷第十八王阳甲之十七年庚申岁，托孕於玄妙玉女。就此门中分为五别。一者大道应化，托孕人间，乘日精为五色之象，以明太阳之德。二者乘九龙之车，凝结变化五色玄黄，下入玄妙玉女口中，又明九龙阳精之华也。三者处胎寄慧，与俗不同，八十一年，极太阳九九之数，然后乃生。四者玄妙玉女感孕之后，容貌益少，神气安闲，八十一年，悦豫无比，此圣人降迹之异也。五者圣母所居之室，四时和畅，六气调平，冬无凝寒，夏无烦燠，祥光照室，灵风满庭，众恶不侵，万灵潜卫，故八十一年不觉为久，此明大圣感孕托胎与常人不同也。此为太上感孕托胎朝代岁时之所据也。故题云老子母感大流星而有孕，应现於李氏者也。其二明得姓之由及降生时代岁月之所据也者。题曰：其圣母常逍遥於李之下而生老子。老子生而皓首，故能言。因指李曰：此吾姓也者。夫聘圣当殷王之代，悯时凋弊，欲降圣同凡，反神示迹，乃暂假胞胎而孕育，大彰神变以救於世，故托迹父母而降生焉。按本纪云父姓李，名无果，一名灵飞，一名虔会。母日尹氏，名益寿。当殷二十二王武丁之九年二月十五日时，圣母适逍遥於李树之下，剖左腋而生老子。老子生而能言，指李树曰：此吾姓也。又以手指上下，曰天上天下，唯吾独尊。世间之苦，何足乐闻。我当开扬道法，普度一切动植众生，周徧十方，下及幽牢，应度未度，咸悉度之。已而千真万圣徧满空际，悉来卫护，政感空中圣贤，共赞十号云；一曰太上老君。二曰圆神智。三曰无上尊。四日帝王师。五日大丈夫。六曰大仙尊。七曰天人父。八曰无为上人。九日大慈仁者。十曰真元教主。此诸圣真空中所赞之十号也。俄而又感九龙吐水，以浴圣姿，吐水之地，因成九井，今亳州太清宫，号九龙井，至今存焉。此亦出《化胡经》所说。夫大圣降世，异迹其有如此。原夫老君李氏之姓，其说甚多。且按大唐天渍玉牒云：夫圣祖其先本颛顼之后。颛顼生大业。大业生娲音瓜。娲娶有乔氏之女，感月光贯昂，而生咎繇，咎音皋。繇音姚。生伯翳。伯翳生理征，伯翳之后代为士师，至理征避桀之乱，遁居伊侯之墟，因食李实，改理为李氏。此言咎繇之后，以理狱为功，遂以理为姓。其后子孙或为里氏。至伊侯之墟避难，遂改里为李氏。理征生利贞，当殷汤之时也。利贞生昌祖，昌祖仕陈为大夫，因居苦县。昌祖生明，明为陈相，葬濑乡之北立庙，因有相城。明生庆宾，庆宾生灵飞，一名虔会，庆宾、灵飞皆白日升天矣。前云指树为姓，因姓李氏。以此考之，或姓理，或姓里，或姓李，音声虽同，其字则异也。此随时变易不足取也。唯指树为姓，杜天师以为当矣。隋薛道衡《老君碑云》：感日载诞，莫测受气之由，指树为姓，未详吹律之本。以此论之，指树为姓似为允当。其次论降生时代岁月者。按《广圣义》云：夫老君乃至道之祖，元化之宗，长於上古，而不为先，生於末代，而不为后，况亿劫之前，即弘道化，岂复胞胎诞育而谓之生邪。今言降生者，盖表迹人间，示有始也。诞形圣母，示有生也。母事元君，示有尊也。今按诸经诰前后降生，略有三度。
　　第一降生者，以上和七年庚寅之岁九月三日甲子生於北玄女国天罡灵镜山李谷之间。圣母日玄虚之母。当生之时，三日出于东方，九龙吐水以浴其形，因李谷而为姓名，曰玄元，字子光，乃高上之冑，玉皇之胤，位为长生大主太平正真太一君金阙后圣九玄帝君。今详考其时，亦是劫运之前，朱灵上和，前劫之年号也。
　　第二降生者，以殷之二十二王武丁九年庚辰岁二月十五日卯时生也。圣母日玄妙玉女，乃上帝之师，后位为太一元君。今详此说，即是亳州降生之年月也。即今之卫真县太清宫，完降生之地也。据皇甫士安长历所证甲子。葛仙公云太岁丁卯，下为周师，此即纣元年丁未，二十一年丁卯，老君居岐山之阳，为周西伯之师，号燮邑子，自殷武丁九年庚辰至纣二十一年丁卯，凡一百八年。又至昭王二十五年癸丑，出函谷关，又一百七年。上自殷武丁九年，下及周昭王二十五年，通计二百一十五年。是故司马迁称日在世二百余年，时人号为隐君子是也。或者妄云周平、定、幽、厉之世，老君降生，此皆曲说，信为谬矣。何则？若是平、定、幽、厉时生，即不得与文王、武王相见，亦不得与尹真人於函谷关相会，传授《道德经》也，足知非平、定之世降生也明矣。
　　第三降生者，按《犹龙传》引《混元本纪》云：太上以周昭王甲寅年升天。甲寅年即二十六年也，不着升天月日。后见西蜀张渠之注《北斗经》云：太上於周昭王二十六年甲寅四月二十八日为升天之曰后至乙卯年分身港降於西蜀锦江之滨，托孕於大官之家。至昭王二十九年丁巳，尹喜至蜀，本无青羊肆，太上在太微时先劲青帝之青童降於蜀都，化为青羊，尹君见人牵之，忽然而悟曰：既有青羊，复在其肆，太上所约，此当是也。因问牵羊者曰：此羊者孰氏之家耶。答曰：我家夫人诞一子而白首，啼声不止，投於水火，皆不能害有一道者言：得青羊乳与之，则其啼自止。故市此羊也。喜嘱曰：为我白夫人之子，但云关令尹喜至矣。於是依其言而白之儿闻喜至即从怀抱振衣而起，曰令喜来前。喜既入，太上忽长丈余身，作金色，项负圆光建七耀之冠，披九色之被，举家见之，皆惶惧无地。太上曰：吾以太微为宅，真一为身，太和降粹，耀魄为人，主客相因，寓迹於此，何乃怪也。喜乃稽首再拜而言曰：兹谓庆会复奉天颜，未审慈尊出无入有，起居安否。老君怡然而告曰：与子别后，何得何丧，汝存道守一，还有益邪。喜曰：自奉秘要，赢得其妙，济度之恩，过於天地。老君曰：吾昔留子以居世，清斋千日，故待子於此。今子保形炼气，已造冥妙，而心结紫络，面有圆明，金名表於真图，玉札系於紫房，炁参太微，解形合真矣。言讫三界圣真千乘万骑浮空而至，因授喜紫芙蓉冠，飞青羽裙，丹瞩绿袖，交带霓裳，罗纹黄绶，拜为文始先生，赐任无上真人，从此乃得参侍龙车，远游天上地下焉云云。太上升座，为母说《元阳经》，今在成都西南数百步。中和二年获灵传之所诏，建青羊宫是也。斯即第三度降生之时矣。三次降生，以为定议。今此开题中所引即是第二亳州降生之时也。
　　题曰：老子身长八尺八寸，黄色，美眉，广颗，聪耳，大目，踈齿，方口，厚唇，额有三五达理，日角月玄，鼻有双骨，耳有三漏，足蹈二午，手握十文，盖禀气至清，而受形特异，生於楚国苦县濑阳乡曲仁里涡水之阴。
　　疏曰：此第四门明太上降生之后，圣貌端严，具七十二瑞相，八十一种好，及所生之乡国也。就此门中，复为二节。其一明太上相貌异常。其二明太上所生乡国。一者明太上相貌异常者。题日老子身长八尺八寸，黄色，圣容如金，故云黄色。广颡，颡，额也。言其额广阔。聘耳，耳大而垂曰聃。大目，无所不见日大。疏齿，齿大而散曰踈。方口，口谈道义曰方，非谓其形四方也。孔子亦河目海口，皆圣人之异相也。厚唇，唇吻敦实日厚。额有三五达理，理，文也。谓额间似有三五之字通达之文也。日角月玄，谓两额间似有日月之形，如日月之在天，无有远近幽深，无所不照，非实有此日月也。又面如满月也。玄妙也，言圣容玄妙美好也。鼻有双骨，言有三窍也。耳有三漏，亦有三窍也。足蹈二午，言足下有二午之文也。手握十文。言两手各有十字之文，亦如大禹左手有水字，右手有台字，合为治字，此圣人之异相也。盖禀气至清，受形特异也。且夫自古圣人，皆有异相，况我太上有大圣之德，具七十二瑞相，八十一种好，其天相端严，圣容特异，不能徧举，又岂止此数端而已哉。其二明太上所居乡国者。题日太上生於楚国苦县濑阳乡曲仁里涡水之阴。按大唐天渍玉牒云：圣祖其先昌祖，仕陈为大夫，因居苦县。昌祖生明，明为陈相，葬濑阳乡之北，因立庙焉。今云楚国者，或疑郢州，即古之楚国也。苦县乃其隶属焉。又今亳州城父县东三十里有天静官，乃圣母感孕之所也。见有流星原昼寝堂存焉。城父县亦古之楚国也。详夫太上受孕於城父天静官，降生於苦县太清宫，苦县即古之邑名也。汉魏以来，名谷阳县，至有唐乾封元年，改为真源县，中和二年，升为赤县，至宋真宗朝改为卫真县，即今之卫真县濑阳乡谷阳镇太清宫是其地也。涡水之阴者，即今之太清官在涡河之右，故云阴也。阴亦作滨。此太上所居之乡国也。
　　道德真经藏室慕微闭题科文疏卷之二竟
　　道德真经藏室纂微开题科文疏卷之三
　　太霞老人薛政玄述
　　题曰：至纣二十一年丁卯岁，居岐山之阳，西伯闻之，韶为守藏史。武王克商，转为柱下史，历成康之世，潜默卑秩。居周久之，见周之衰，因而退官。至昭王二十五年癸丑岁五月二十九日壬午，乃乘青牛薄章车，徐甲为御，而遂去周。
