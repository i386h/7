<!-- { "loadSidebar": true } -->
　　黄帝立为天子十九年，令行天下，闻广
　　成子在於空同之山#4
　　《尔雅》云：北戴斗极为空同山。一曰：在梁国虞城东三十里。
　　故往见之，曰：我闻吾子达於至道，敢问至道之精。吾欲取天地之精，以佐五谷，以养民人。吾又欲官阴阳以遂群生，为之奈何？广成子曰：而所问者，物之质也；而所欲官者，物之残也。
　　汝所问者，至道是物之本质。而汝所官使者，阴阳二气是物之残零。
　　自而治天下，蕾买气不待族而雨族合也草木不待黄而落，日月之光日以荒矣，而佞人之心剪剪狭小也者，又奚足以语至
　　道。黄帝退，捐天下，筑特室，席白茅，间居三月，复往邀之。广成子南首去声而卧，黄帝顺下风膝行而进，再拜稽首而问曰：闻吾子达於至道，敢问治身奈何而可以长久？广成子蹙然而起，曰；善哉问乎。来，吾语汝至道。至道之精，窈窈冥冥；至道之极，昏昏默默。无视无听，抱神以静，形将自正。必静必清，无劳汝形，无摇汝精，乃可以长生。目无所见，耳无所闻，心无所知，汝神将守形，形乃长生。慎汝内，闭汝外，多知为败。我为汝遂於大明之上矣，至彼至阳之原也；为汝入於窈冥之门矣，至彼至阴之原也。
　　遂者，往而竟至也。阴阳之原，先天太极也。
　　天地有官，阴阳有藏去声。慎守汝身，物将自壮。
　　官者，如官司。藏者，如府藏。物者，如官司府藏之中物。
　　我守其一以处其和。故我修身千二百岁矣，吾形未尝衰。黄帝再拜稽首曰：广成子之谓天矣。广成子曰：来。余语汝：彼其物无穷，而人皆以为终；彼其物无测，而人皆以为极。得吾道者，上为皇而下为王；失吾道者，上见光而下为土。
　　生而上见日月之光，死则下为土矣。
　　今夫百昌皆生於土而反於土。
　　百昌者，凡百昌盛之物。
　　故将去汝，入无穷之门，以进无极之野。吾与日月参光，吾与天地为常。当我，缗乎！远去声我，昏乎！人其尽死，而我独存乎！
　　缗，丝之合也。昏，杳冥也。当我，谓近我而来之境，即无穷之门，无极之野。远我，谓远我而去之世，即去汝也。言自此去后，恐仙境之近我者，如缗之合而不可离乎！尘世之远我者，杳冥而不复见乎！其未得道之人尽死，而我独存乎！三乎字有恻然悯世而忧道绝之意。
　　云将东游李云：云，主帅也，过扶摇之枝
　　李云：扶摇，神木也，生东海。
　　而适遭鸿蒙。
　　司马云：自然元气也。
　　鸿蒙方将拊髀雀跃而游。云将见之，倘然止，贽然立，
　　倘，音敞，自失貌。贽然立者，政恭而立如执贽然。
　　曰：叟何人邪？叟何为此？鸿蒙拊髀雀跃不辍，对云将曰：游。云将曰：朕愿有问也。鸿蒙仰而视云将曰：吁。云将曰：天气不和，地气郁结，六气不调，四时不节。今我愿含六气之精以育群生，为之柰何？鸿蒙拊髀雀跃掉头曰：吾弗知。吾弗知。蕾实将不得问。又三年，东游，过有宋之野，而适遭鸿蒙。云将大喜，行趋而进曰：天忘朕邪？天忘朕邪？再拜稽首，愿闻於鸿蒙。鸿蒙曰：浮游不知所求，猖狂不知所往，游者鞅掌，以观无妄。朕又何知。云将曰；朕也自以为猖狂，而民随予所往；朕也不得已於民，今则民之放上声也。愿闻一言。鸿蒙曰：乱天之经，逆物之情，玄天弗成，解兽之群而乌皆夜鸣，灾及草木，祸及昆虫。噫！治人之过也。云将曰：然则吾奈何？鸿蒙曰：噫！毒哉。仙仙乎归矣。
　　噫，毒哉。叹治天下者之遗害也。仙仙乎归矣，鸿蒙欲翩然归也。
　　云将曰：吾遇天难，愿闻一言。鸿蒙曰：噫！心养。
　　不言养心而言心养者，心以无为为养也。
　　汝徒处无为，而物自化徒但也。堕尔形
　　体，吐尔聪明，伦与物忘；
　　伦，类。一切之类皆与物忘。
　　大同乎涬溟，解心释神，莫然无魂。万
　　物云云，各复其根，各复其根而不知。
　　即所谓一物各具一太极。云云者，非一言可尽也。
　　浑浑户本切沌沌徒本切，终身不离。若彼知之，乃是离之。
　　具於身中未尝相离，但人不能自知耳。若彼能知之，则是外物可离者矣。
　　无问其名本无名，无窥其情，本无情，物故自生。
　　即所谓男女构精，万物化生。
　　云将曰：天降朕以德，示朕以默。躬身求之，乃今也得。
　　此不在身外反而求之即得矣。老庄之所以眇观天地糠秕人事者，恃其有此耳。今袭其学者皆空谈而辟之者，竟莫得其实。
　　再拜稽首，起辞而行。
　　世俗之人，皆喜人之同乎己而恶人之异於己也。同於己而欲之，异於己而不欲者，以出乎众为心也。夫以出乎众为心者，曷尝出乎众哉？因众以宁所闻，不如众技众矣。
　　有人异己，便是他不肯服从。故喜人之同己。而恶人之异己者，欲人皆服从而超出乎众也。然以出乎众为心者，何尝出乎众哉？因众人之同己而无异论，然后耳根方宁静如此，则是吾之所能，不如众人之所能多矣。人何尝出乎众哉？
　　而欲为人之国者，此揽乎三王之利而不见其患者也。此以人之国侥幸也。几何侥幸而不丧人之国乎？其存人之国也，无万分之一；而丧人之国也，一不成而万有余丧矣。悲夫，有土者之不知也。
　　言治国者，皆欲出乎众者也。
　　夫有土者，有大物也。有大物者，不可以物。物而不物，故能物物。明乎物物者之非物也，岂独治天下百姓而已哉。出入六合，游乎九州，独往独来，是谓独有。独有之人，是之谓至贵。
　　大物者，只是一个大物。物物者，逐物分之也。不物者，不役於物也。天下乃是浑全一个大物，岂可分为物物。纤悉治之惟能不役於物者，任其纷纷不足以挠之。故云：而不物物，故能物物。晓得物物者之非是物，则岂特治天下不烦碎进於道。得道之人，独为至贵乃能出乎众也。
　　大人之教，若形之於影，声之於响。有问而应之，尽其所怀，为天下配。处乎无响。行乎无方。挈汝适复之，挠挠以游无端，
　　适复，往复也。挈汝往复，扰扰之民以游於无端。
　　出入无旁，与日无始。颂论形躯，合乎大同，而无己。无己乌乎得有有睹？有者，昔之君子；睹无者，天地之友。贱而不可不任者，物也；卑而不可不因者，民也；匿而不可不为者，事也；粗而不可不陈者，法也；远而不可不居者，义也；亲而不可不广者，仁也；节而不可不积者，礼也；中而不可不高者，德也；一而不可不易者，道也；伸而不可不为者，天也。故圣人观於天而不助，成於德而不累，出於道而不谋，会於仁而不恃，薄於义而不积，应於礼而不讳，接於事而不辞，齐於法而不乱，恃於民而不轻，因於物而不去。物者莫足为也，而不可不为。不明於天者，不纯於德；不通於道者，无自而可；不明於道者，悲夫。何谓道？有天道，有人道。无为而尊者，天道也；有为而累者，人道也。主者，天道也；臣者，人道也。天道之与人道相去远矣，不可不察也。
　　此章意浅。语嗫，必狗尾之续貂。
　　南华真经循本卷之十二竟
　　#1『者』通行本作『昔』。
　　#2#3『早』通行本作『卓』。
　　#4『上』通行本作『山』。
　　南华真经循本卷之十三
　　庐陵竹峰罗勉道述门人彭祥点校
　　外篇天地
　　天地虽大，其化均也；万物虽多，其治一也；人举虽众，其主君也。君原於德而成於天。故曰：玄古之君天下，无为也，天德而已矣。以道观言而天下之君正；以道观分而君臣之义明；以道观能而天下之官治；以道泛观而万物之应备。故通於天地者，德也；行於万物者，道也；上治人者，事也；能有所艺者，技也。技兼於事，事兼於义，义兼於德，德兼於道，道兼於天。故曰：古之畜天下者，无欲而天下足，无为而万物化，渊静而百姓定。《记》曰：通於一而万事毕，无心得而鬼神服。
　　夫子曰：
　　此两夫子曰：无嘉本皆为别章，崔本亦然。然连上文则为引证之语，离而析之则无顿着处。疑所谓夫子，即老子。上文所引记曰者，老子也。故就述其言耳，不然庄子之所尊事者也。下文夫子问於老聃曰者，则明指孔子矣。
　　夫道，覆载万物者也，洋洋乎大哉。君子不可以不刳心焉。
　　刳去其情欲之心。下文乃庄子演其说。
　　无为为之之谓天，无为言之之谓德，爱人利物之谓仁，不同同之之谓大，行不崖异之谓宽，有万不同之谓富。故执德之谓纪，德成之谓立，循於道之谓备，不以物锉志之谓完。君子明於此十者，则韬乎其事。心之大也，沛乎其为万物逝也。
　　事藏而心不窄，物往而心不留。
　　若然者，藏金於山，藏珠於渊；不利货财，不近贵富；不乐寿，不哀夭；不荣通，不丑穷。不拘一世之利以为己私分，不以王天下为己处显。显则明。
　　纵处显耀，其本心明自若
　　万物一府，死生同状。                                                                     夫子曰：夫道，渊乎其居也，漻音溜乎其清也。金石不得无以鸣。金石有声，不考不鸣。万物孰能定之。
　　居，止也。渗，水清貌。言道之本体如水渊乎其止。故漻乎其清。又如金石，元有其质，故击之则鸣。即水与金石推之，则万物之理莫不然。但人不能审定之耳。
　　夫王德之人，素逝而耻通於事，立之本原而知通於神，故其德广。
　　王德，其德足以王天下也。素逝，犹易言素履往。王德之人此心恬素，而往以通晓事务为耻。但立之本原得其要道，而其智自与神明通，故其德广大而足以王天下。
　　其心之出，有物采之。故形非道不生，生非德不明。存形穷生，立德明道，非王德者邪。荡荡乎。忽然出，勃然动，而万物从之乎。此谓王德之人！
　　此又从人心上说来。其心之出，有物采之。即所谓人生而静，天之性也；感於物而动，性之欲也。吾儒说得平坦，庄子说得痛口耳。形非道不生，生非德不明。老庄之所谓道德，不可以吾儒之见解之。荡荡，广大难令之状。至於忽然出勃然动而万物从之，方见其为王德之人也。
　　视乎冥冥，听乎无声。冥冥之中，独见晓焉；无声之中，独闻和焉又深而能物焉；神之又神而能精焉。故其与万物接也，至无而供其求，时骋而要其宿，大小、长短、修远。
