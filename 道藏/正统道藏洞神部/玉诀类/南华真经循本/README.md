<!-- { "loadSidebar": true } -->
南华真经循本
　　经名：南华真经循本。明期罗勉道撰。三十卷。底本出处：《正统道藏》洞神部玉诀类。
　　庄　子
　　庐陵竹峰罗勉道述
　　庄子，宋人也，名周，字子休。生睢阳蒙县。尝为蒙漆园吏。学无所不窥，要本归於老子之言。故其着书十余万言，大抵率寓言也。其言洸洋自恣，以适已故，自王公大人不能器之。楚威王闻周贤，使使厚币迎之，许以为相。周笑谓使者，千金重利，卿相尊位也，子独不见郊祭之牺牛乎？养食之数岁，衣以文绣，以入太庙，当是之时，欲为孤豚，其可得乎。子亟去，无污我。我宁游戏污渍之中自快，无为有国者所羁。终身不仕，以快吾志焉。唐封南华真人，书为《南华真经》。
　　南华真经循本释题
　　庄子为书虽恢恑谲怪，佚宕於六经外。譬犹天地日月，固有常经常运，而风云开阖、神鬼变幻，要自不可阙。古今文士每每奇之，顾其句法字面，自是周末时语，有非后世所能悉晓。然尚有可征者，如正、获之问於监市履稀，乃大射有司正、司获。见《仪礼》。解之以牛之白颗者，与豚之亢鼻者，与人有痔病者，不可以适河，乃古天子春有解祠。见《汉郊祀志》。唐子乃掌堂徐之子，犹周王族之适子，称门子。义台乃仪台。郑司农云：故书仪，但为义。其脰肩，肩乃见《考工记》。梓人为磬虚数目顾，脰肩即顾字。如此类不一。而士无古学不足以知之，诸家解者或敷演清谈，或牵联禅语，或强附儒家正理，多非本文指义。慢曰：此文字奇处妙绝，又恶识所谓奇妙，寥寥千八百载间，作者之意郁而未伸，剽窃之用转而多误，岂非草书中一欠事？勉道幸以蚤遂退闲，托志清虚，因得时以鄙见梳剔一二，爰笔其说，不觉成帐。自谓庶几循其本指，题曰庄子循本云。
　　南华真经循本卷之一
　　庐陵竹峰罗勉道述门人彭祥点校
　　内篇逍遥游
　　神游寥廓无所拘碍、是谓逍遥游。庄子欲歆动学道之人，故首以此名篇。内、外、杂篇，犹前后续集尔。初无异义。按汉艺文庄子五十二篇，郭象固已辨其巧杂十分有三，今所存三十三篇。东坡苏氏又黜让王、盗跖、说剑、渔父，而以列御寇接寓言之末，合为一篇，其说精矣。然愚尚谓刻意、缮性亦复肤浅非真，宜定为二十六篇。内篇皆先立篇名，而篇中意不出此。外篇与杂篇惟摘篇首字以名之，盖内篇命意已足，外篇、杂篇不过敷演其说尔。
　　北冥有鱼，其名为鲲。鲲之大，不知其几千里也；化而为鸟，其名为鹏。鹏之背，不知其几千里也；怒而飞，其翼若垂天之云。是鸟也，海运则将徙於南冥。南冥者，天池也。
　　北冥南冥非泛言北海南海，乃海之南北极处，以其广远杳冥，故曰冥。鲲，《尔雅》云：凡鱼之子总名鲲，故内则卵酱，读作鲲。《鲁语》亦曰：鱼禁，鲲鲕皆以鲲为鱼子。庄子乃以至小为至大，此便是滑稽之开端。鹏不载经传。《岛夷杂志》云：昆仑层期国常有大鹏，飞则遮日，能食骆驼，有人拾得鹏翅，截其管作水桶。鲲言大不知几千里，鹏言背不知几千里，质之大者化益大也。怒而飞，鼓怒作势，方能起也。海运则将徙於南冥者，运、动也。飓将起则海气动，故徙以避之。《鲁语》曰：爰居止於鲁东门之外三日。展禽曰：今兹海其有灾乎？夫广川之鸟兽皆知避其灾。是岁海多大风，冬暖，是其事也。天池者，海水际天处，犹日浴咸池之池。池，为鱼乌所泊之所，鹏所泊在此池也。曰南冥者，天池。又曰穷发之北，有冥海者天池。盖为冥海二字犹未尽极远之义，又申之曰天池，则方见是海水际天处，以见鹏飞从海之极北过海之极南，如此其远也。篇首言鲲化而为鹏，则能高飞远徙，引喻下文人化而为圣为神，为至则能逍遥游。初出一化字，乍读未觉其有意，细看始知此字不间。
　　《齐谐》者，志怪者也。《谐》之言曰：鹏之徙於南冥也，水击三千里，搏扶摇而上者九万里，去以六月息者也。
　　《齐谐》者，齐人谐谚之书。孟子曰：齐东野人之语，则齐俗宜有此谐之言。日者，谐谚之书所言也。庄子自多怪诞，却谓齐谐，为志怪亦是滑稽处。击，打也。鹏气势飞上，波浪打起，其高三千里也。搏，随风园转也。扶摇，旋风也。风势相扶摇摆而上，所谓束海扶摇之枝亦取此义。九万里者，言北冥至天之里数，若中土至天顶则又不止此数。按《考灵耀》云：周天三百六十五度四分度之一，每度二千九百三十二里千四百六十一分里之三百四十八。圆周一百七万一千里。以围三径一言之，直径三十五万七千里，此为二十八宿周围直径之数。又二十八宿之外，上下东西各有万五千里，是为四游之极，谓之四表。据四表之内并星宿内，总有三十八万七千里之径。天中央正半之处，则一十九万三千五百里。地在於中，厚三万里。春分之时，地正当中。自此渐渐而下，至夏至之时，地下万五千里，地之上畔与天中平。夏至之后，地渐渐向上，至秋分，地正当天之中央。自此地渐渐而上。至冬至上游万五千里。地之下畔与天中平。自冬至后地渐渐而下，地常升降於三万里之中。四游之说元出《周牌》文，浑仪家未有未知然否，但其以天度纽算里数似为可据。又郑玄注《周礼》，以句股求表景，得八万一千三百九十四里三十步五尺，三寸六分为天径之半者，乃日下距地之里数耳。去以六月息者，鹏起北冥而徙南冥，经行半周天之里数，故止消半年而息，以见鹏飞亦合天度也。上只言鹏徙之远，此又证其飞之高，先安顿九万里一句，在此后面却从而解说。
　　野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。
　　息，气也。野马，尘埃，喻游气也。横渠张子曰：气坎然太虚升降飞扬，未尝止息。《易》所谓捆缢，庄生所谓生物－以息相吹，野马欤。晦庵朱子曰：乾道成男，坤道成女，此游气之纷扰也。苍苍，远望之色。已，止也。此不过解说九万里一句。恐人认游气苍苍，便以为是天体之极处，疑无有九万里。故言太虚中如野马尘埃者，乃造化生物以此气相吹者也。人囿此气中而不自知，但远望则苍苍然。今仰而观之，其苍苍然者，是天之正色邪，抑上面犹远而无所至极邪？自苍苍而上，尚无穷极，是以鹏去得九万里。至於自上俯视下亦如此。苍苍然者则为有形之地矣。止於此矣，不可复去矣。盖言苍苍之上非如苍苍之下去不得也。汉都萌云：天了无质，仰而瞻之，高远无极，眼瞽精绝。故苍苍然，正与此合。则已矣三字，说者多作而已矣，连过看遂致上下文意不贯。
　　且夫
　　转接处多用且夫，请试言之等，读者若知此机括，亦使文字不断。
　　水之积也不厚，则负大舟也无力。覆杯水於均堂之上，则芥为之舟，置杯焉则胶，水浅而舟大也。风之积也不厚，则其负大翼也无力。故九万里则风斯在下矣，而后乃今培风；背负青天而莫之夭关者，而后乃今图南。
　　坳堂，堂上地助处。芥为之舟，芥流转如舟也。培，积也。青天，非自下所见苍苍然者，九万里上方是青天。上文言苍苍非正色，则青为正色，可知六经未有言青天者，只言苍天。盖止据所见者言也。又解说鹏之所以必飞上九万里者，要藉风力之大方能远徙。以水喻风，以舟喻鹏，水不厚则负大舟无力。风不厚则负大翼无力。故九万里高则风在下，力厚盛得许大，背负青天则天路空阔无有妨害。鹏惟培得此风方可图南。乃今者，将徙之时。下文且适南冥则遂徙矣。此一节说馄鹏变化之异，引《齐谐》者所以证其飞上九万里，野马以下所以申明可至九万里之理。
　　蜩与鸴音渥鸠笑之曰：我决起而飞，抢榆枋，时则不至，而控於地而已矣，奚以之九万里而南为？
　　蜩，蝉类形黑，而五月鸣者为蜩；形斑而七月以后鸣者为蝉；形青者为蛁蟟音貂料，其类不一。俗总谓之蝉，或蜣螂，或水虫，或粪中跻螬所化。鸒鸠，鸒本山鹊之名，以其类山鹊故名黉鸠。月令鸣鸠拂其羽。疏引郭璞云：似山鹊而小短尾，青黑色，多声，今江东呼为鹘鸼音骨嘲。《月令》仲春鹰化为鸠，《王制》仲秋鸠化为鹰，《左传》爽鸠氏。杜注鹰也。亦以二物相化，故鸠可名鹰。二虫能化而小，故以与馄鹏相形。决起，尽力而起，犹决战之决赌此气力也。抢，冲突也。榆枋，二木名。时则不至而控於地，有时榆枋亦不能至则控止於地，言二虫飞不能高也，此设为蜩鸠笑鹏之辞。凡人之以小见而笑大道者，何以异此。
　　适莽苍者，三沧而反，腹犹果然；适百里者，宿舂粮；适千里者，三月聚粮。之二虫又何知。
　　莽苍者，一望之间莽然苍然也。果，能腹饱之貌。果，勇也。腹饱则勇，馁则怯矣。二虫，蜩鸠也。人所适弥远，则积粮弥多。鹏翼弥广，则积风弥厚。二虫又何足以知之。
　　小知不及大知，小年不及大年。
　　二知字皆平声，缀上知字起下，庄子文法多如此。二虫之所以笑鹏者，只为所知之小不及鹏所知之大耳。因借小年大年以喻小知大知。
　　奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋。上古有大椿者，以八千岁为春，八千岁为秋。而彭祖乃今以久特闻，众人匹之，不亦悲乎。
　　菌，地蕈也。大曰中道，小曰菌。菌之生以朝计，故曰朝菌。蟪蛄亦蝉类。郑氏《通志略》云：寒蛮正名蟪蛄，九十月其鸣凄急。小山云：蟪蛄鸣子啾啾，岁暮子不自聊是也。庄子所谓蟪蛄不知春秋者，则是四五月小紫青色者耳。冥即南冥。灵，灵龟也。麟凤龟龙谓之四灵。冥灵者，冥海之灵龟也。朝菌与大桩，蟪蛄与冥灵，是举一植一动对说，则冥灵非植物明矣。五百岁为春，五百岁为秋者，《史记》曰：龟千岁尺二寸。二个五百总千岁之数也。八千岁为春八千岁为秋者，拆椿字为二个八百，乘之以十则二个八千之数也。滑稽杜撰偶然出此，殆亦亥字二首六身之类。而愚弄千载之下，莫有能悟。盖凡如此者，人例以寓言目之，而不知所谓寓言亦必有所依仿。近似读庄子者，勘破此等，则其怪诞之术穷矣。彭祖、众人，又人之小年、大年也。以众人而匹彭祖，则众人可悲矣。此言年之小大悬绝亦如人之小知大知也。
　　汤之问棘也是已：
　　引汤问棘一段便是蜩鸠笑鹏之比。
