<!-- { "loadSidebar": true } -->
　　天下大乱，贤圣不明，道德不一。天下多得一察焉以自好。譬如耳目鼻口，皆有所明，不能相通。犹百家众技也皆有所长，时有所用。虽然，不该不徧，一曲之士也。判天地之美，析万物之理，察古人之全。寡能备於天地之美，称去声神明之容。是故内圣外王之道，暗而不明，郁而不发，天下之人各为其所欲焉以自为方。悲夫。百家往而不反，必不合矣。后世之学者，不幸不见天地之纯，古人之大体。道术将为天下裂。
　　天下大乱，以下说后世之方术。一察者，只见得一，偏天下之人多是得一偏之见以自喜。如耳目鼻口，皆有所知而不能相通。百家众技皆有所长，时有所用而徇於一偏者，正如此。察古人之全，寡能备於天地之美，称神明之容者。观古人全处，则一偏之士少能备天地之美，称神明之容。容，颂古通用，即美也。自为方，自为方术也。悲夫以下皆伤欺之辞，以后各述诸家之异。
　　不侈於后世，不靡於万物，不晖於数度，以绳墨自矫，而备世之急。
　　不侈於后世，不开后世以奢侈也。不靡於万物，不以外物为靡丽也。不晖於数度，不以礼乐度数为晖耀也。以绳墨自矫，守绳墨以自矫拂也。备世之急务，而不为不切之事也。
　　古之道术有在於是者，墨翟、禽滑音骨厘闻其风而悦之。为之大过，已之大顺。作为《非乐》音洛，命之曰《节用》，生不歌，死无服。
　　古之道术固有如此者，而墨翟之徒乃独喜其说，为之大过。所以绳墨自矫者，极其过甚也。已之大顺，所以不侈不靡不晖者，极其随顺也。作为非乐，言所作为皆非可乐之事也。
　　墨子泛爱兼利而非斗句，其道不怒句。又好学而博，不异，不与先王同，
　　不异於众人，而亦与先王之道不同。
　　毁古之礼乐，黄帝有《咸池》，尧有《大章》，舜有《大韶》，禹有《大夏》，汤有《大濩》，文王有辟雍之乐，武王、周公作《武》此古之乐。古之丧礼，贵贱有仪，上下有等。天子棺椁七重，诸侯五重，大夫三重，士再重此古之礼。今墨子独生不歌，死不服，桐棺三寸而无椁，以为法式。以此教人，恐不爱人；以此自行，固不爱己。未败墨道。
　　教人以薄，恐非所以爱人。然他却自行以薄，固未尝爱己。是以人无非之者，不至败墨道。
　　虽然，歌而非歌，哭而非哭，乐而非乐，是果类乎？
　　虽然以下是庄子评品之辞。当歌而不歌，当哭而不哭，当乐而不乐，岂近人情乎？
　　其生也勤，其死也薄，其道大觳音壳，朴也。使人忧，使人悲，其行难为也。恐其不可以为圣人之道，反天下之心。
　　天下不堪。墨子虽独能任平声，奈天下何。离於天下，其去王也远矣。
　　此不与先王同也。
　　墨子称道曰：昔者禹之湮洪水，决江河而通四夷九州也。名川三百，支川三千，小者无数。禹亲自操橐梠所以盛衣食之器。而九杂天下之川。
　　九字，当如桓公九合诸侯之九，读作紏。紏杂者，紏合错杂天下之川，使之脉络贯穿而注于海也。
　　腓无胈，经无毛，沐苦雨，栉疾风，置万国。禹大圣也，而形劳天下也如此。使后世之墨者，多以裘褐为衣，以跂蹻为服事也，日夜不休，以自苦为极，曰；不能如此，非禹之道也，不足谓墨。相里勤之弟子相里，里名。勤，人名，五侯之徒，
　　五等诸侯。《左传》五侯九伯。
　　南方之墨者苦获、己齿、邓陵子之属，俱诵《墨经》，而倍谲不同，相谓别墨别一派。以坚白同异之辩相訾，以觭偶不作之辞相应，
　　不忤，不违也。不违则相应。
　　以巨子为圣人。皆愿为之尸，冀得为其后世，至今不决。
　　巨子，犹言大人，择其党之巨者为圣人。尸，主也。皆愿以之为主，冀得为后世传道之派。然而人或信，或否，至今其论不能定。
　　墨翟、禽滑厘之意则是，其行则非也。将使后世之墨者，必自苦以腓无胈、胫无毛相进而已矣。乱之上也，治之下也乱多而治少。虽然，墨子真天下之好也好为治者，将求之不得也，虽枯槁不舍也，才士也夫。
　　不累於俗，不饰於物，不苟於人，不忮於众，愿天下之安宁以活民命，人我之养，毕足而止，以此白心暴白其心。古之道术有在於是者，宋鉼音刑、尹文闻其风而悦之。作为华山之冠以自表，
　　华山，上下均平，作冠象之。
　　接万物以别宥为始别善恶，宥不及。语心之容，命之曰心之行。以胹合欢，以调海内。请欲置之以为主。
　　语心之容者，说心之形容也。命之，犹名之。心之行，心之用也。胹，煮熟也。旧本作日傍者，误言心之用。如以烹饪与人合欢，使之饫乐，以此调和海内而已。请欲斯人立此心以为之主。
　　见侮不辱，救民之斗，禁攻寝兵，救民之战。以此周行天下，上说音税下教。虽天下不取，强聒而不舍者也。故曰：上下见厌而强见也。虽然，其为去声人大多，其自为大少，曰：请欲固置五升之饭足矣。先生恐不得饱，弟子虽饥，不忘天下，日夜不休。曰；我必得活哉。图傲乎救世之士哉。
　　自言：日得五升之饭足矣。然先生恐不得饱，弟子亦饥而随之，日夜行不休。曰：我必求得活民命哉。图以傲夫救世之士不尽心者哉。
　　曰：君子不为苛察，不以身假物。以为无益於天下者，明之不如己也。以禁攻寝兵为外，以情欲寡涉为内。其小大精粗，其行适至是而止。
　　其学有小大精粗不同，而其行适至此足矣。言亦无小大高深之义也。
　　公而不党，易去声而无私，佚然无主，趣物而不两，不顾於虑，不谋於知，於物无择，与之俱往。
　　易，平坦也。决然无主者，遇事决然行之而不先立主意也。趋物而不两者，随事而趣不生两意。如做一事，人别生一意便是有心矣。
　　古之道术有在於是者，彭蒙、田骈、慎到闻其风而悦之。齐万物以为首，曰：天能覆之而不能载之，地能载之而不能覆之，大道能包之而不能辩之。知万物皆有可，有所不可。故曰：选则不徧，教则不至，道则无遗者矣。是故慎到弃知去己，而缘不得已。泠汰於物，以为道理。曰：知不知，将薄知而后邻伤之者也。
　　有所选择则不周徧，以之为教则有不至，惟归之道则无有遗失矣。泠者，清泠之意。汰者，洗涤之意。泠汰於物，犹言遇事脱洒也。知不知者，虽知只作不知。薄与邻皆略也。若略知则必有略伤。彭蒙、田骈、慎到、惠施、邓析皆齐宣王时人，居稷下，其学本黄老。见《尹文子》及《荀子》。
　　误音傒髁花上无任，
　　謑，忍耻也。髁，独行也。无任，无所事任也。
　　而笑天下之尚贤也；纵脱无行，
　　纵，肆。脱，略。不事行检。
　　而非天下之大圣；椎音槌拍輐直管反断音短，与物宛转；
　　椎以拍之，輐以断之，皆与之无竞。
　　舍是与非，苟可以兔。不师智虑，不知前后，魏然而已魏即巍字矣。推他回反而后行，曳而后往。若飘风之还，若羽之旋，若磨石之隧，全而无非，动静无过，未尝有罪。
　　风还、羽旋，有宛转之意。磨、隧，亦宛转而出。
　　是何故？夫无知之物，无建己之患，无用智之累，动静不离於理，是以终身无誉。故曰：至於若无知之物而已，无用贤圣。夫块不失道。豪杰相与笑之曰：慎到之道，非生人之行，而至死人之理。适得怪焉。
　　块然无知则不失道矣。豪杰之人却相与笑：慎到所为，以为此非生人之行，乃死人之理。徒怪讶而已。
　　田骈亦然，学於彭蒙，得不教焉。彭蒙之师曰：古之道，人至於莫之是、莫之非而已矣。其风窢然音阒，恶可而言句。常反句，人不聚观，而不免於鼋断鼋音完，断音段。其所谓道非道，而所言之韪亦不免於非。彭蒙、田骈、慎到不知道。虽然，槩乎其皆尝有闻者也。
　　田骈亦然者，亦如慎到也。彭蒙者，田骈之师。田骈学於彭蒙，而得不言之教。盖彭蒙之师固曰：古之道，人至於莫之是、莫之非而已。其风露然不可得，而窥又何可得而言，是以彭蒙亦无言。但见田骈常自彭蒙之家而反，久后，人不复聚观而犹不免三、两人如鱼队之断续而来。言虽不惊竦，人终不免有人识之也。由此论之，则田骈之所谓道非道，纵言之是而亦不免於非矣。庄子评之曰；彭蒙、田骈、慎到未可许其知道，然以大槩观之亦尝有所闻矣。庄子盖以老聃为知道，故以此一段近之。
　　以本为精，以物为粗，以有积为不足，澹然独与神明居。古之道术有在於是者，关尹、老聃闻其风而悦之。建之以常无有，主之以太一。以濡弱谦下为表，以空虚不毁万物为实。关尹曰：在己无居，形物自着。其动若水，其静若镜，其应若响。苗乎若亡，寂乎若清。同焉者和，得焉者生，未尝先人而常随人。
　　老聃曰：知其雄，守其雌，为天下溪；知其白，守其辱，为天下谷。
　　辱，即黑也。、溪、谷皆虚而有容之处。故以比喻，即所谓玄牝。
　　人皆取先，己独取后。曰：受天下之垢。人皆取实，己独取虚。无藏也故有余。归然而有余。其行身也，徐而不费，无为也而笑巧笑人之巧。人以求福，己独曲全。曰：苟免於咎。以深为根，以约为纪。曰：坚则毁矣，锐则挫矣。常宽容於物，不削於人不侵削於人。可谓至极，关尹、老聃乎，古之博大真人哉。
　　寂漠无形，变化无常，死与平声，下同？生与？天地并与？神明往与？芒乎何之？忽乎何适？万物毕罗，莫之以归。古之道术有在於是者，庄周闻其风而悦之。以谬悠之说，荒唐之言，无端崖之辞，时纵恣而不傥，不以畸见之也。
　　犹言不以一端而见。
　　以天下为沈浊，不可与庄语不可正告之。以卮言为曼衍即卮言相欢，以重言为真郑重之言，以寓言为广，独与天地精神往来，而不敖倪与脱同於万物。不谴是非，以与世俗处。其书虽瑰玮，而连犿音卞，和同貌无伤也。其辞虽参差，而諔诡可观。
　　庄子固自奇其文。
　　彼其充实，不可以已。上与造物者游，而下与外死生、无终始者为友。其於本也，弘大而辟，深闳而肆；其於宗也，可谓调适而上遂矣。
　　即前不离於宗之宗。
　　虽然，其应於化而解於物也，其理不竭，其来不蜕，芒乎昧乎，未之尽者。
　　庄子即老聃之学，前既赞老聃为博大真人，则庄子复何言哉？故末一段只说着书事。
　　惠施多方，
　　梁相、庄子同时。前历言道术，此独言多方，则所谓方术也。
