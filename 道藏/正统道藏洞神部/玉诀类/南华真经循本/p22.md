<!-- { "loadSidebar": true } -->
　　然有当於人之心。颜回端拱还目而窥之。仲尼恐其广己而造大也，爱己而造哀也，曰：回，无受天损易，无受人益难。无始而非卒也，人与天一也。夫今之歌者其谁乎？回曰：敢问无受天损易。仲尼曰：饥渴寒暑，穷桎不行，天地之行也，运物之泄也，言与之偕逝之谓也。为人臣者，不敢去之。执臣之道犹若是，而况乎所以待天乎。
　　饥渴寒暑，穷困不通，皆天地之气流行所以运动万物发泄而不可遏者。人欲免乎此，必须天地之气不行而后可，但当与之偕往可也。人臣视君犹天地，亦惟顺之而已矣。
　　何谓无受人益难？仲尼曰：始用四达，爵禄并至而不穷。物之所利，乃非己也，吾命有在外者也。
　　始得见用之时，并无窒碍。爵禄穹隆非不可喜，然鞠躬尽瘁，但所以利物而已。其於己何与？吾命有在於此之外者。
　　君子不为盗，贤人不为窃，吾若取之何哉？故曰：鸟莫知於鷾鸸，目之所不宜处不给视，虽落其实，弃之而走。其畏人也而袭诸人间。社稷存焉耳。
　　鷾鸸，燕也。不给，不暇也。实，卯也。社稷，春秋祭社稷之时也。燕於人家不可处者不暇视，虽落其卵，弃之不复顾。其所以然者，畏人故也。其袭处於人间不过祭社稷之时存焉耳。燕以春社来，秋社去。《春秋传》曰：无钟鼓曰袭。此不过眼前说话，而解者自为迂僻可笑。类此甚多。
　　何谓无始而非卒？仲尼曰：化其万物而不知其禅去声之者，焉知其所终？焉知其所始？正而待之而已耳。何谓人与天一邪？仲尼曰：有人，天也；有天，亦天也。人之不能有天，性也。圣人晏然体逝而终矣。
　　凡事非人所能为，有人做得底，皆天也。而有天所为者，亦天也。凡人之所以不能自有，皆天性之自然也。圣人惟与天一故。晏然体逝，安然身与之俱逝也。
　　庄周游乎雕陵之樊，睹一异鹊自南来者。翼广光去七尺，目大运寸，感周之额飞得低，而集於栗林。庄周曰：此何鸟哉。翼殷大也不逝，目大不睹。寨裳躩步，执弹而留之。睹一蝉方得美荫而忘其身。螳螂执翳而搏之，见得而忘其形。异鹊从而利之，见利而忘其真。庄周怵然曰：噫。物固相累，二类相召也。捐弹而反走，虞人逐而谇骂之之。庄周反入，三月不庭不出庭。兰且音徂从而问之：夫子何为顷间甚不庭乎？庄周曰：吾守形而忘身，观於浊水而迷於清渊。且吾闻诸夫子曰：入其俗，从其俗。今吾游於雕陵而忘吾身，异鹊感吾额，游於栗林而忘真。栗林虞人以吾为戮辱也，吾所以不庭也。
　　阳子之宋，宿於逆旅。逆旅人有妾二人，其一人美，其一人恶。恶者贵而美者贱。阳子问其故，逆旅小子对曰：其美者自美，吾不知其美也；其恶者自恶，吾不知其恶也。阳子曰：弟子记之：行贤而去自贤之行，安往而不爱哉。
　　人但当行贤德之事，则於人何所不爱。
　　南华真经循本卷之十九竟
　　南华真经循本卷之二十
　　庐陵竹峰罗勉道述门人彭祥点校
　　外篇田子方
　　田子方侍坐魏文侯，数称溪工#1。文侯曰：溪工，子之师邪？子方曰：非也，无择之里人也。称道数当去声，故无择称之。文侯曰：然则子无师邪？子方曰：有。曰：子之师谁邪？子方曰：东郭顺子。文侯曰：然则夫子何故未尝称之？子方曰：其为人也真。人貌而天虚，缘而葆真，清而容物。
　　三句文法一同。虽人之貌而合乎自然之天，虽虚以顺物而自葆其真，虽清而能容物。
　　物无道，正容以悟之，使人之意也消。
　　横逆之来，惟正其在我，以悟之而其意自消释。
　　无择何足以称之。子方出，文侯傥然，终日不言。召前立臣而语之曰：远矣，全德之君子指顺子。始吾以圣知之言、仁义之行为至矣。吾闻子方之师，吾形解而不欲动，口钳而不欲言。吾所学者，真土梗耳。夫魏真为我累耳。温伯雪子适齐，舍於鲁。鲁人有请见之者，温伯雪子曰：不可。吾闻中国之君子，明乎礼义而陋於知人心。吾不欲见也。至於齐，反舍於鲁，是人也又请见。温伯雪子曰：往也蕲见我，今也又蕲见我，是必有以振起发也我也。出而见客，入而叹。明日见客，又入而叹。其仆曰：每见之客也，必入而叹，何邪？曰：吾固告子矣：中国之民，明乎礼义而陋乎知人心。昔之见我者，进退一成规、一成矩，从容一若龙、一若虎。其谏我也似子，其道导也我也似父，是以叹也。仲尼见之而不言。子路曰：吾子欲见温伯雪子久矣。见之而不言，何邪？仲尼曰：若夫人者，目击而道存矣，亦不可以容声矣。
　　目击而道存者，目一加而道即存。不待详察也。
　　颜渊问於仲尼曰：夫子步亦步，夫子趋亦趋,夫子驰亦驰，夫子奔逸绝尘而回瞠若乎后矣。夫子曰：回，何谓邪？曰：夫子步亦步也，夫子趋亦趋也，夫子辩亦辩也；夫子驰亦驰也，夫子言道，回亦言道也；
　　以下句解上五句。
　　及奔逸绝尘而回瞠若乎后者，夫子不言而信，不比而周，无器而民蹈乎前，而不知其所以然而已矣。仲尼曰：恶！可不察与！夫哀莫大於心死，而人死亦次之。日出东方而入於西极，万物莫不比方，有目有趾者，待是而后成功。是出则存，是入则亡。万物亦然，有待也而死，有待也而生。吾一受其成形，而不化以待尽。效物而动，日夜无隙，不知其所终。熏然其成形，知命不能规乎其前。丘以是日祖。吾终身与女交一臂而失之，可不哀与？哀颜渊也女殆着乎吾所以着也。彼已尽矣，而女求之以为有，是求为於唐肆也。吾服，女也甚忘；女服，吾也亦甚忘。虽然，女奚患焉？虽忘乎故吾，吾有不忘者存。
　　瞠若乎后者，直视而不能追及也。无器而民蹈乎前者，无鼓动民之具而民自舞蹈乎前也。颜渊不知其所以然，故仲尼曰：恶。可不察与？其所以不知者，人惟执着死其心故尔。因以日为喻，万物莫不视日之出入而作息，其有待而生死亦然。仲尼不过效物而动，与之相为不息，任其成形亦不论命，但以此日往而已。熏然者，如气之熏烝而成也。吾终身与汝犹吾无行而不与二三子之与，吾终身以此道示汝，今以为不可及，是犹不曾两臂相交，只交得一臂而相失，岂不可哀哉。汝所言者，时，见吾之可见者耳。着，见也。彼，夫子自彼也。彼以净尽空虚矣，而汝求之以为有，如求马於唐肆。唐肆固卖马之处而岂常有马哉？《诗》云中唐有号。注：中唐，为庭中路盖卖马之肆，庭中有路以便马之出入也。《汉书》建章宫西有唐中数十里。杨雄《羽猎赋》序云：甘露零其庭，醴泉流其唐。班固《西都赋》：前唐中而浚大液。服，佩服也。吾佩服汝之言，与汝佩服吾之言皆当大忘之。又恐颜渊患其终不及，虽然，汝何患焉，忘之中乃有不忘者存。所忘者，执着也。不忘者，至真也。汝虽把吾之旧说忘之，若自有所得则有不忘者存矣。
　　孔子见老聃，老聃新沐，方将被发而乾，慹然似非人。孔子便而待之待於偏处。少焉见去声，曰：某也眩与？其信然与？向者先生形体掘若槁木，似遗物离人而立於独也。老聃曰：吾游心於物之初。孔子曰：何谓邪？曰：心困焉而不能知，口辟焉
　　读为辟邪之辟，必亦切。口如被辟而不能言也。
　　而不能言，尝为女议乎其将：
　　将，将然也。试为汝言其将然之初也。
　　至阴肃肃，至阳赫赫，肃肃出乎天，赫赫发乎地。两者交通成和而物生焉，或为之纪而莫见其形。消息满虚，一晦一明，日改月化，日有所为而莫见其功。生有所乎萌，死有所乎归，始终相反乎无端，而莫知其所穷。非是也，且孰为之宗。孔子曰：请问游是。老聃曰：夫得是至美至乐也。得至美而游乎至乐。谓之至人。孔子曰：愿闻其方。曰：草食之兽，不疾不恶也易薮；水生之虫，不疾易水。行小#2变而不失其大常也，喜恕哀乐不入於胸次。夫天下也者，万物之所一也。得其所一而同焉，则四支百体将为尘垢，而死生终始将为昼夜，而莫之能滑，而况得丧祸福之所介乎。弃隶者若弃泥涂，知身贵於隶也。贵在於我而不失於变。且万化而未始有极也，夫孰足以患心。已为道者解乎此。
　　亲自得道者，方能晓比也。
　　孔子曰：夫子德配天地，而犹假至言以修心。古之君子，孰能说焉？
　　说，音脱。谁能免此也。
　　老聃曰：不然。夫水之於汋也，无为而才自然矣；至人之於德也，不修而物不能离焉。若天之自高，地之自厚，日月之自明夫何修焉。孔子出，以告颜回曰：丘之於道也，其犹酰鸡与。微夫子之发吾覆也，吾不知天地之大全也。庄子见鲁哀公，哀公曰：鲁多儒士，少为先生方者比也。庄子曰：鲁少儒。哀公曰：举鲁国而儒服，何谓少乎？庄子曰：周闻之：儒者冠圜冠者知天时，履句屦者知地形，缓佩玦者事至而断。君子有其道者，未必为其服也；为其服者，未必知其道也。公固以为不然，何不号於国中曰：无此道而为此服者，其罪死。於是哀公号之五日，而鲁国无敢儒服者。独有一丈夫，儒服而立乎公门。公即召而问以国事，千转万变而不穷。庄子曰：以鲁国而儒者一人耳，可谓多乎。
　　百里奚爵禄不入於心，故饭牛而牛肥，使秦穆公忘其贱，与之政也。有虞氏死生不入於心，故足以动人。
　　宋元君将画图，众史皆至，受揖而立，舐笔和墨，在外者半。有一史后至者，儃然不趋，受揖不立，因之舍。公使人视之，则解衣盘砖裸，君曰：可矣，是真画者也。
　　文王观於臧，见一丈夫钓，而其钓莫钓。
　　虽钓而不钓也。
　　非持其钓有钓者也，常钓也。文王欲举而授之政，而恐大臣父兄之弗安也；欲终而释之，而不忍百姓之无天也。於是旦而属之大夫曰：昔者寡大梦见良人，黑色而，乘驳马而偏朱蹄，号曰寓而政於臧丈人，庶几乎民有瘳乎？诸大夫蹙然曰：先君王也。文王曰：然则卜之。诸大夫曰：先君之命，王其无他，又何卜焉？遂迎臧丈人而授之政。典法无更，偏令无出。三年，文王观於国，则列士坏植散群，长官者不成德，斔音庾斛不敢入於四竟。列士坏植散群，则尚同也；长官者不成德，则同务也，螤斛不敢入於四竟，则诸侯无二心也。文王於是焉以为大师，北面而问曰：政可以及天下乎？臧丈人昧然而不应，泛然而辞，朝令而夜遁，终身无闻。
　　钓有钓者，钓其有可钓者，谓鱼也。常钓者，不钓而寻常垂钓也。非是持其钓以钓有可钓之鱼，乃无意於钓，但常常垂此钓而已。先君王言所梦者，文王之父也。偏令无出，未尝出一令也。坏植，自坏其所植立，不求异於人也。此依傍吕望之事，而又若别为一事者。
