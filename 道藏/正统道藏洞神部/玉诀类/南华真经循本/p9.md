<!-- { "loadSidebar": true } -->
　　此皆人事之变革，而有天命行其间。
　　日夜相代乎前，而知去声不能规其始者也。
　　规，求也。虽有知者，不能求其初生禀受之所以然。
　　故不足以滑和，不可入於灵府心也。使之和豫通而不失於兑悦也，使日夜无却音隙而与物为春，是接而生时乎心者也。
　　死生贫富等，虽日夜相代乎前，吾则使之。日夜无罅隙，不见其相代之迹。视之如一，而与物混然。为春，如年有四时不见其为夏秋冬，但见其为春而已。如此者是接续其罅隙处而生时乎。吾心者也，因春字故下生时字，时不生於阴阳之气，而生於吾心也。
　　是之谓才全。何谓德不形？曰平者，水停之盛也。其可以为法也，
　　盛，极也。极平者，莫如水停。
　　内保之而外不荡也。
　　内保之者，水性沈定，有内保之义。
　　德者，成和之修也。
　　成其内和，则德修矣。
　　德不形者，物不能离也。
　　德惟内修，不形於外，而物自亲之不能释离，如哀公之於哀骀它。
　　哀公异日以告闵子仲尼弟子曰：始也吾以南面而君天下，执民之纪而忧其死，吾自以为至通矣。今吾闻至人之言，恐吾无其实，轻用吾身而亡吾国。吾与孔丘非君臣也，德友而已矣。
　　以哀骀它为至人，而仲尼为德友，亦是滑稽。
　　闉跤支离无脤，
　　闉城门也。跂，举足而行也。闉跂者，跂而守城门也。支离者，形不全之貌。无脤无脚跟也。盖无脤之人，后脚不能到地，但跂而行，其形支离，而因名无脤，犹名无趾也。
　　说音税卫灵公，灵公说音悦之，而视全人，其脰肩肩。
　　脰，项也。肩肩，细长之貌。言悦无脤而视全人，反觉其项细长丑而不足观也。周礼梓人云：数目顅脰。注：长脰貌，盖肩与顅同。
　　瓮盎大瘿又是一人说齐桓公，桓公说之，而视全人，其脰肩肩。故德有所长而形有所忘。人不忘其所忘，而忘其所不忘，此谓诚忘。
　　所忘者，形也。所不忘者，德也。世人不忘其形而忘其德，此真忘者也。
　　故圣人有所游，而知为孽，约为胶，德为接，工为商。圣人不谋，恶用知？不斲，恶用胶？无丧，恶用德？不货，恶用商？四者，天斋也。天斋也者，天食音嗣也。既受食於天，又恶用人！
　　孽，妖孽也。约，谨守也。胶，固也。接，应接也。工，艺能也。商，如商贾也。圣人心有天游而以智者为妖孽，约者为胶固，德者为役於应接，艺能者为商贾之徒。圣人不计谋，何用智巧？不斲削，何用胶固？无所丧失，何用行道？而有得不嗜货利，何用行商？四句中两句是正说，两句是比喻。因商字，又言四者。天鬻也，天之付予即如常焉。得天鬻则为天所食矣。既受食於天，又恶用人之所食，犹言既得天爵，不求人爵也。
　　有人之形，无人之情。有人之形，故群於人；无人之情，故是非不得於身。眇乎小哉，所以属於人也些此有形；警乎大哉，独成其天。
　　謷，放也，放而得之意。此言无情。下文又引与惠子辨难以伸无情之义。
　　惠子谓庄子曰：人故无情乎？庄子曰：然。惠子曰：人而无情，何以谓之人？庄子曰：道与之貌，天与之形，恶得不谓之人？惠子曰：既谓之人，恶得无情？庄子曰：是非吾所谓情也。吾所谓无情者，言人之不以好恶内伤其身，常因自然而不益生也。惠子曰：不益生，何以有其身？庄子曰：道与之貌，天与之形，无以好恶内伤其身。今子外乎子之神，劳乎子之精，倚树而吟，据槁梧而瞑。天选去声子之形，子以坚白鸣。
　　道与之貌，天与之形者。自然也。不益生者，人生有自然之天，不可加一毫人力也。槁梧，即今所谓枯桐也。枯桐同义桐，亦可称梧桐之类不一。惟枯桐中琴瑟故名，琴瑟为槁梧也。据之而瞑言，琴瑟常在手，虽痕困而暝，犹据之也。立则倚树而吟，坐则据槁梧而暝，皆外神劳精之所为，是负天之所予而从事乎，坚白之辩者也。
　　南华真经循本卷之六竟
　　南华真经循本卷之七
　　庐陵竹峰罗勉道述门人彭祥点校
　　内篇大宗师
　　此篇言道之秘要，故名大宗师。
　　知天之所为，知人之所为者，至矣。知天之所为者，天而生也；知人之所为者，以其知之所知，以养其知之所不知，终其天年而不中道夭者，知之盛也。
　　知天之所为者，体天道之自然也。知人之所为者，尽人事之当然也。天而生者，顺其天而生也。知之所知者，如修善去恶、趋吉、避凶之类。知之所不知者，即吾身之至真，人皆有之，而不自知能养之而不害，则亦得终其天年不至中道夭折，此亦知之盛者。
　　虽然，有患。夫知有所待而后当去声，其所待者特未定也。庸讵知吾所谓天之非人乎？所谓人之非天乎？
　　虽然，所谓知人之所为者，尚有可虑处，人虽知之又必有待於天，而后得其定。当，定也。但其待於天者，正自无定。如颜天跖寿，善未必福而恶未必祸。则安知吾所谓天者不属乎人，所谓人者不属乎天。
　　且有真人而后有真知。
　　真人方真知天人之辨。
　　何谓真人？古之真人，不逆寡，
　　得虽少而不逆於意。
　　不雄成
　　功虽成而不雄其气。
　　不谟士。
　　士，与事通。事皆付之自然，不豫为之谋。
　　若然者，过而不悔，当而不自得也；若然者，登高不栗，入水不濡，入火不热，是知之能登假音格，至也於道也。若此，古之真人，其寝不梦，其觉无忧，其食不甘，其息深深。真人之息以踵，众人之息以喉。
　　息之深者，如藏於足；息之浅者，如出於喉，其实气海为息之根蒂。
　　屈服者，其隘音益喉也言若哇於佳切又音蛙。
　　屈服，馅媚於人者。其喉间之言，如淫哇之乐。
　　其耆音嗜欲深者，其天机浅。
　　天机者，天然之气机，即息也。嗜欲之深则息浅矣。如屈服者，嗜欲深也，哑言若哇者，天机浅也。
　　古之真人，不知悦生，不知恶死。其出不欣，其入不距拒同。翛然而往，翛然而来而已矣。不忘其所始，不求其所终。受而喜之，忘而复之。是之谓不以心捐道，不以人助天，是之谓真人。若然者，其心志，
　　在心为志，未驰骛也。
　　其容寂，其颡頯。
　　达跪二音，额广平不蹙也。
　　凄然似秋，暖音暄然似春，喜怒通四时，与物有宜而莫知其极。故圣人之用兵也，亡国而不失人心。利泽施乎万世，不为爱人。故乐通物，非圣人也；有亲，非仁也；天时，非贤也，
　　元气混然，何分四时。
　　利害不通，非君子也；
　　通而一之，何分利害。
　　行名失已，非士也；亡身不真，非役人也不能役使人。若狐不偕古贤人、务光、
　　黄帝时人，耳长七寸。
　　伯夷、叔齐、箕子、胥余、
　　尸子云：箕子名胥余，或云比干。
　　纪他徒何切、申徒狄，
　　殷时人，《荀子》载：其负石沉河。
　　是役人之役，适人之适，而不自适其适也。古之真人，其状义而不朋，
　　与物同宜而不朋党。
　　若不足而不承；
　　谦退不足而不轻於顺承。
　　与乎其鳜而不坚也，
　　与，容与也。肌，器之有棱者。容与自得如器，虽有棱隅而不坚顽也。
　　张乎其虚而不华也；
　　张，大也。气象张大，虽虚而非徒事华藻。
　　邴邴乎其似喜乎！崔音摧乎其不得已乎！
　　邴邴，犹扬扬。崔自抑意。虽可喜而有不得已。
　　滀救六切乎进我色也，与乎止我德也，
　　滀，充积也。虽充於色而止於德也。
　　厉乎其似世乎，警乎其未可制也，
　　厉，丑恶也。虽不事修饰，同乎流俗，而警乎高放不可得而制驭。
　　连乎其好闲也，悗亡本切乎忘其言也。
　　连，连绵也。悗，废忘也。虽连绵闭塞无可窥寻，而悗焉废忘未尝夸说。
　　以刑为体，以礼为翼，以知为时，以德为循。以刑为体者，绰乎其杀也；以礼为翼者，所以行於世也；以知为时者，不得已於事也；以德为循者，言其与有足者至於丘也，而人真以为勤行者也。
　　礼者，立身之本。本所以为体，刑者辅治之。法本所以为翼；然刑虽具而宽仁不杀，故可以为体；礼虽严而举世可行，故可以为翼。德主自然，本如四时之运行，无心知以周物。本如人之循行，有逵然知以不得已而应事，则亦出於自然，故可以为时德之修，非出於勉强，如偶有登山之迹，不知者真以为勤於行，故亦可以为循。
　　故其好之也一，其弗好之也一。其一也一，其不一也一。其一与天为徒，其不一与人为徒。天与人不相胜也，是之谓真人。
　　其好之者，固与我为一矣。其弗好者，亦视之如一，则其与我为一者，固一其不一者亦一矣。其一者自与天为徒，其不一者自与人为徒，天与人本不相胜，何又置好恶其间。
　　死生，命也，其有夜旦之常，天也。人之所不得与音预皆物之情也。彼特以天为父，而身犹爱之，而况其卓乎！人特以有君为愈乎己，而身犹死之，而况其真乎！泉涸，鱼相与处於陆，相呴虚去以湿，相濡以沬，不如相忘於江湖。与其誉尧而非桀也，不如两忘而化其道。
　　物之情，物之实理也。以天为父，父者子之天也。卓此道，卓然尊於父也。真此道乃君之真者也，化其道，化於其道，而毁誉自无也。死生有命，犹天有夜旦之常，非人力所得干与此，乃物之实理不可移易人。但当反求此道而已。此道在人尊於君父，而人不自知。与其纷纷是非毁誉之场，何如超然於此道。
　　夫大块载我以形，劳我以生，佚我以老，息我以死，故善吾生者，乃所以善吾死也。夫藏舟於壑，藏山於泽，谓之固矣。然而夜半有力者负之而走，昧者不知也。藏小大有宜，犹有所遁。若夫藏天下於天下而不得其所遁，是但物之大情也。特犯人之形而犹喜之。若人之形者，万化而未始有极也，其为乐可胜一计邪！故圣人将游於物之所不得逛而皆存。善夭善老，善始善终，人犹效之，又况万物之所系而一化之所待乎！
