<!-- { "loadSidebar": true } -->
　　前一节只言是非两字，而是非寔生於彼我之相对。故此一节又以彼是两字作议论。物无非彼者，凡物皆有彼我。以彼为彼，而彼又以我为彼。物无非是者，凡物皆有是彼，以彼为是，而我又以我为是。自彼则不见者，自彼人言之则皆不见其为彼。与是何也？彼自以彼为我，则不见其为彼矣。彼以彼之非为是，则不见所谓是矣。自我则知之者，自我言之则见彼之为彼矣。见彼有不是处，则知所谓是矣。言人不可自蔽，如彼人不自知。自我观之则知也。彼出於是者，我之指彼为彼，彼之指我为彼，皆出於自是之。故我自是则以非归之彼，而谓彼为彼矣。彼自是则以非归之我，而谓我为彼矣。是亦因彼者，我之自是与彼之自是亦因各分在彼之故。我以彼为彼，则必以非归之彼，而以我为是矣；彼以我为彼，则必以非归之我，而以彼为是矣。此彼是方生未已也。
　　虽然，方生方死，方死方生；方可方不可，方不可方可；
　　又缀上方生字，却下虽然一转，虽彼是之说方生然。方生则有方死，方死则又有方生。方可则有方不可，方不可则又有方可。以循环之理观之，则彼是之说须有死灭时，而今不可齐者，须有可齐时。
　　因是因非，因非因是。是以圣人不由而照之于天，亦因是也。
　　今且因其是非而是非之，以待其自定。必覆言因是因非。因非因是者，既因其是则亦因其非，既因其非则亦因其是。如因其一而不因其一，则犹未免於争，是以圣人不行是非之途，超然物外。或有是非只照之于天，犹言或是或非天自监之，亦所以因其是也。既言因是非，却又只言因是，省文耳。下文皆申明因是之说。
　　是亦彼也，彼亦是也。彼亦一是非，此亦一是非。果且有彼是乎哉？果且无彼是乎哉？
　　此圣人因是之说。凡是者亦归之彼，凡彼者亦以为是，如此则此尽以彼为是。而此自认其非，彼亦尽以此为是，而彼自认其非。彼此各有一是非矣。果何分於彼是乎哉？
　　彼是莫得其偶，谓之道枢。枢始得其环中，以应无穷。是亦一无穷，非亦一无穷也。
　　彼是不对立则无是非矣，此谓之道枢。又解说枢之义，枢者门牡也。枢处於环中，圆转不得，而开阖无穷。圣人执道之枢，而一听是非之无穷，犹是也。
　　故曰：莫若以明照前结句。
　　以指喻指之非指，不若以非指喻指之非指也；以马喻马之非马，不若以非马喻马之非马也。天地一指也，万物一马也。可乎可，不可乎不可。道行之而成，物谓之而然。恶乎然？然於然。恶乎不然？不然於不然。物固有所然，物固有所可。无物不然，无物不可。
　　此从前一节方可方不可上来。战国时有白马非马之辩，故引之。而又近即身之指以并论。此指也，而辩者必云：非指然以指之类喻其非指，不若以非指之类喻其非指也。此马也，而辩者必云：非马然以马之类喻其为非马，不若以非马之类喻其为非马也。若合天地为一指，则人之所谓指者，非指矣。若总万物为一马，则人之所谓马者，非马矣。盖执着观之，则必指为指马为马。不执着观之，则天地可为指，万物可为马。故人於是非之间不可有执着。但当可乎其所可，不可乎其所不可。夫道本无名，人行之而成道之名。物本无名，人谓之而立物之名。则然与不然者，亦人强谓之耳。因而然之不然之，可也。虽物固有所端的，是然、是可者亦以是观之，则无物不然、无物不可矣。固有所者端的之意。
　　故为是举莛与楹，厉与西施，恢恑谲怪，道通为一。
　　莛，屋梁。楹，堂东西两楹。厉，恶人。西施，美人。莛横而楹直，厉丑而施妍，恑怪万状，皆以道通之而为一。
　　其分也，成也；其成也，毁也。凡物无成与毁，复通为一。
　　其分，裂也。或所以为成全其成全也，或所以为毁坏。故凡物无成与毁，反复通之则只为一。盖只从成而观之，则不见其毁。只从毁而观之，则不见其成。通成毁循环而观之，则成可以为毁，毁可以为成，其实则一。
　　唯达者知通为一，为是不用而寓诸庸。庸也者，用也，用也者，通也；通也者，得也。适得而几矣。因是已，已而不知其然，谓之道。
　　达者之人知通为一，故为不用而寓诸事功，寓诸事功即用也。用即通也。既通则得诸心矣。既得则近乎道矣。如此者，所谓因是已。一向如此，既而纯熟。不知其然则谓之道。
　　劳神明为一而不知其同也，谓之朝三。何谓朝三？曰：狙公赋芋，曰：朝三而暮四。众狙皆怒。曰：然则朝四而暮三。众狙皆喜。名实未亏而喜怒为用，亦因是也。是以圣人和之以是非而休乎天均，是之谓两行。
　　凡劳苦其心神为此一偏之见者，不知通之为一者也。如众狙喜怒不自知觉，狙公顺其所欲而无亏於名实，亦因是之道也。是以圣人因其是而是之，因其非而非之。调和之使不争而休息乎。天理之均平，此之谓是非两行而不相悖。
　　古之人，其知有所至矣。恶乎至？以为未始有物者，至矣，尽矣，不可以加矣。其次以为有物矣，而未始有封也。其次以为有封焉，而未始有是非也。是非之彰也，道之所以亏也。道之所以亏，爱之所以成。
　　因上文云圣人，又推而言古之人。未始有物者，即所谓无极也。知至於此则至矣，尽矣，不可复加矣。《中庸》亦曰：上天之载无声无臭，至矣。未始有物，则何有是非？和之以是非，已是后世圣人事，古之人并此亦无也。
　　果且有成与亏乎哉？果且无成与亏乎哉？有成与亏，故昭氏之鼓琴也；无成与亏，故昭氏之不鼓琴也。昭文之鼓琴也，师旷之枝策也，惠子之据梧也，三子之知几乎，皆其盛者也，故载之末年。唯其好之也，以异於彼，其好之也，欲以明之。彼非所明而明之，故以坚白之昧终。而其子又以文之纶终，终身无成。若是而可谓成乎？虽我亦成也；若是而不可谓成乎？物与我皆无成也。是故滑疑之耀，圣人之所图也。为是不用而寓诸庸，此之谓以明。
　　文，昭氏之名。枝策，所以忧瑟者。梧，以梧桐为琴瑟也。几，近也。载，事也。末年，老年也。纶，绪也。缀上成字而言，若以为有成与亏便如昭氏之鼓琴，若以为无成与亏便如昭氏之不鼓琴。试以昭文之鼓琴言之。昭文之鼓琴与师旷、惠子三人之知相近，皆技艺之高者也。能与师旷、惠子抗衡，则其於琴可见其精矣。故从事於此至老而不辍者，乃其笃好之，欲以表异於人。其笃好之也，欲以明示众人而已。彼众人非所可明而强欲明之，故卒无知音。如坚白之辩者，始欲明之而终至晦昧也。昭文既无成矣，其子又以文之绪终其业，亦终身而无知音。如此看来，使昭氏当来不学鼓琴，则何有成与亏？惟其好鼓琴，故有成亏也。若是犹言见存如此。若据见存如此，而谓之成，则我今亦可谓之成。若据见存如此而不可谓之成，则物与我何有成日？是故滑乱可疑无分晓中自有光耀，乃圣人之所图，不必分别孰为成、孰为不成也。却缴前为是不用而寓诸庸一句结之曰：此之谓以明。仍照前结句。
　　南华真经循本卷之二竟
　　南华真经循本卷之三
　　庐陵竹峰罗勉道迷门人彭祥点校
　　内篇齐物论下
　　今且有言於此，不知其与是类乎？其与是不类乎？类与不类，相与为类，则与彼无以异矣。
　　此一节从言者有言上来。而今且把人之有言与此相类或不相类者，皆相与为类。如此以为是，而彼亦以为是；此以为非，而彼亦以为非。固相类矣，或此以为是，而彼以为非者，亦同其非此以为非，而彼以为是者，亦同其是皆相与为一类，则与彼之说无异而不争矣。
　　虽然，请尝言之：有始也者，有未始有始也者，有未始有夫未始有始也者；有有也者，有无也者，有未始有无也者，有未始有夫未始有无也者。俄而有无矣，而未知有无之果孰有孰无也。今我则有谓矣，而未知吾所谓之其果有谓乎？其果无谓乎？
　　请尝言之，请试言之也。前有言於此者，人之言也。此我则有谓者，我之言也。虽然，又下一转，究观天地万物之初，有无俱无，无无亦无。有无之说乃起於后世。则人之有言固不足凭，而我之有谓岂为真的。
　　天下莫大於秋豪之末，而太山为小；莫寿乎殇子，而彭祖为夭。天地与我并生，而万物与我为一。既已为一矣，且得有言乎？既已谓之一矣，且得无言乎？一与言为二，二与一为三。自此以往，巧历不能得，而况其凡乎？故自无适有，以至於三，而况自有适有乎。无适焉，因是已。
　　秋毫之末本小，然既曰：秋豪之末不可复加矣，谓之大可也。太山之外犹有大者焉，亦可谓之小。殇子本夭，然名为殇子，不过得年如此，谓之寿可也。彭祖之外犹有寿者焉，亦可谓之夭。但以天地万物观之，初无分别。人之生也，身中便具一天地。是天地与我并生。万物莫不然，是万物与我一体。何分於小大寿夭。夫既为一，则不容有言矣。傥说个一字，则其言便长，而是非无穷矣。故只当反乎虚无之初，以因其是而已，又应前因是字。
　　夫道未始有封，言未始有常，为是而有畛也。
　　又以道与言，对说畛，又密於封矣。
　　请言其畛：有左有右，有伦有义，有分有辩，有竞有争。此之谓八德。
　　伦，次序也。义，合宜也。既次序之，而又逐事要合宜。分，别也。辩，又详矣。竞，主心言，争，主力言。《左氏传》曰：不心竞而力争。
　　六合之外，圣人存而不论；六合之内，圣人论而不议；春秋经世先王之志，圣人议而不辩。
　　春秋经世先王之志，史书也。周礼，小史掌邦国之志。言天地古今，圣人皆所不言。议详於论，辩详於议。
　　故分也者，有不分也；辩也者，有不辩也。曰：何也？圣人怀之，
　　卷藏之。
　　众人辩之以相示也。故曰：辩也者，有不见也。
　　欲见之而反不见。
　　夫大道不称，大辩不言，大仁不仁，大廉不嗛，
　　音慊，口街物也，为心有所街之义。有衔其快与足者，有衔其恨与少者。此言不慊大廉者，不以廉自足也。
　　大勇不忮。道昭而不道，言辩而不及，仁常而不成，
　　不恃勇而害物，昭揭之，则不足为道。辩之则有不及处，拘於常所爱，则仁有限而不成仁矣。
　　廉清而不信，
　　以清洁自许，则不足取信於人。
　　勇技而不成。
　　恃勇害物，则不成大勇。
　　五者园而几向方矣
　　园，圆也。大道不称，至大勇不快。五者本圆活道理，道昭而不道至，勇忮而不成。五者却拘执了，是几向方矣。
