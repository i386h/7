<!-- { "loadSidebar": true } -->
　　上化为物，指已化之人。下化己指未化之人。所不知之化己者，所不自知其化到己身者也。言若以为先死者化而为物，以等待所不知后化之已乎，则彼死者方将化，安知不化者哉。未死之己方将不化，又安知已化者哉。
　　吾特与汝，其梦未始觉者邪？
　　梦而未觉，安能知之。
　　且彼有骇形而无损心，
　　彼，指学道之人，形之变虽若可骇然，不足以损其心。
　　有旦宅而无情死。
　　人生住世倏如一旦，然不足以死其情。
　　孟孙氏特觉如字，人哭亦哭，是自其所以乃。
　　乃，尔汝之称。乃字正与吾字相对，父母是吾亲傍人，则可呼之为尔汝。今孟孙氏但觉傍人哭亦哭，是哭不由中心而由其所以相尔汝者，言视其亲如傍人之亲也。
　　且也相与吾之耳矣，庸讵知吾之所谓吾之乎？
　　本只下单且字，添一也字，令句语软活可读。且夫，且也，其义则一。因上乃字遂生下吾字，设为孔子云：且吾与颜回不敢如孟孙氏之视，其亲犹傍人相与吾之矣。又安知吾所谓吾之者，果然乎。下文申明其义。
　　且汝梦为鸟而厉摩也乎天，梦为鱼而没於渊。不识今之言者，其觉者乎？其梦者乎？
　　只寻常梦为鱼鸟未足异，梦为乌而直戾天，梦为鱼而直潜渊，分明吾身是鱼鸟矣。今却在此言语，知得见今是觉邪？莫反是梦邪？如此看来，吾所谓吾之者正不可知也。前言吾特与汝其梦未始觉，此言觉亦恐是梦，又深一步。
　　造适不及笑，献笑不及排，
　　造，诣也。适，适意也。喜者必笑，忽诣适意之境者，中有真乐不及待笑。而后适献笑者，忽自献其笑也。排，布置也。自献其笑者出於不觉，不及布置使之笑，以喻自然天真不待於拘守礼法。
　　安排而去化，乃入於寥天一。
　　缀上排字，人生富贫贵贱各有定分，如造物布置然，但当安之而已。死去则化无，复更有寥者旷远之意。一者，太极未判之初。入於寥天一者，复归其初也。
　　意而子见许由曰：尧何以资汝？意而子曰：尧谓我：汝必躬服仁义而明言是非。许由曰：而汝也奚来三轵？语辞夫尧既已黥汝以仁义，而劓汝以是非矣。汝将何以游夫遥荡恣睢转徙之涂乎？
　　恣睢，自纵貌。转徙者，不拘常也。
　　意而子曰：虽然，吾愿游於其藩。许由曰：不然。夫盲者无以与乎眉目颜色之好，瞽者无以与乎青黄黼黻之观。
　　无瞳子曰盲，有瞳子曰瞽。
　　意而子曰：夫无庄之失其美，据梁之失其力，
　　皆托言人名，无庄者不假庄饰，据梁者据其强梁也。
　　黄帝之亡其知，皆在炉锤之间耳锤与锤同。庸讵知夫造物者之不息我鲸而补我劓，使我乘成以随先生邪乘其已成之
　　道？许由曰：噫！未可知也。我为汝言其大略！吾师乎！ 吾师乎大宗师之谓！ 万物而不为义，泽及万世而不为仁，长於上古而不为老，覆载天地、刻雕众形而不为巧。此所游已应前游字。颜回曰：回益矣。仲尼曰：何谓也？曰：回忘仁义矣。曰：可矣，犹未也。它日复见音现，曰：回益矣。曰：何谓也？曰：回忘礼乐矣。曰；可矣，犹未也。
　　老庄以仁义出於人为，故亚於礼乐。它日又复见，曰：回益矣。曰：何谓也？曰：回坐忘矣。仲尼蹴然曰：何谓坐忘？颜回曰；堕许规切肢体，黜聪明，离形去上声知去声，同於大通，此谓坐忘。仲尼曰：同则无好去声也，
　　无物不同，则无所私好。
　　化则无常也。
　　唯化所适，则无常所。
　　而果其贤乎！丘也请从而后也而汝也。
　　子舆与子桑友，而淋雨十日。子舆曰：子桑殆病矣。裹饭而往食之。至子桑之门，则若歌若哭，鼓琴曰：父邪！母邪！天乎！人乎！有不任其声而趋举其诗焉。
　　趋，七住切，不任其声惫也，趋促也。趋举其诗，无音曲也。
　　子舆入，曰：子之歌诗，何故若是？曰：吾思夫使我至此极者而弗得也。父母岂欲吾贫哉？天无私覆，地无私载，天地岂私贫我哉？求其为之者而不得也。然而至此极者，命也夫！
　　南华真经循本卷之七竟
　　南华真经循本卷之八
　　庐陵竹峰罗勉道述门人彭祥点校
　　内篇
　　应帝王
　　此篇所以应为帝王之用，帝王而悟此反乎太古之世矣。故内篇止此。
　　啮缺问於王倪，四问而四不知。啮缺因跃而大喜，行以告蒲衣子崔云即披衣。蒲衣子曰：而乃今知之乎？有虞氏不及泰氏李云即大庭氏。有虞氏其犹藏仁以要平声人，亦得人矣，而未始出於非人。泰氏其卧徐徐，其觉于于，一以己为马，一以己为牛，其知去声情信，其德甚真，而未始入於非人。
　　有虞氏怀藏仁道以要结人心，固亦得人矣。然犹出於人为不若非人，则相与於无相与。故曰：未始出於非人。若上古泰氏，寝处自然，无所作为，或一以己为马，或一以己为牛，初无定名，盖缘泰氏其知实信，其德甚真。不如有虞氏怀仁以要人故也。然本非有意如此，故曰未始入於非人。因未始出字却生未始入字。
　　肩吾见狂接舆。狂接舆曰：日中始何以语去声汝？肩吾曰：告我君人者以己出经
　　以身出经常之典。
　　式义度，人敢不听而化诸。狂接舆曰：是欺德也。其於治天下也，犹涉海凿河而使蚊负山也。
　　式义，用义以准，则人涉海必溺；凿河难成；蚊负山则不胜任。
　　夫圣人之治也，治外乎？正而后行，确乎能其事者而已矣。
　　圣人之治岂治其外乎？但全其性分之内。正己而后行，确然信实为其所能之事而已。
　　且鸟高飞以避矰弋之害，鼷鼠深穴乎神丘之下以避熏凿之患，而曾二虫之无知！
　　言君人者若欲齐之以法度，则人皆逃而避之矣。鸟鼠且知避害，何况乎人！曾谓此二虫之无知乎！
　　天根游於殷阳，至寥水之上，适遭无名人而问焉，曰：请问为天下。无名人曰；去。汝鄙人也，何问之不豫也。
　　言其问使人不乐。
　　予方将与造物者为人，厌则又乘夫莽眇之鸟，以出六极之外，而游无何有之乡，以处圹埌之野。汝又何帠
　　莽眇，轻虚之状。圹埌，音广朗，犹旷荡也。帠，疑是犟字，音强上声。古篆之讹，上强讹而为臼，下力尚不失篆体古篆 。
　　以治天下感予之心为感动也？又复问。无名人曰：汝游心於淡，合气於漠，顺物自然而无容私焉，而天下治矣。
　　阳子居见老聃：曰有人於此，向疾强梁，
　　趋向敏疾，强梁不屈。
　　物彻疏明，
　　遇物透彻，疏通明朗。
　　学道不倦。如是者，可比明王乎？老聃曰：是於圣人也，胥易技系，劳形怵心者也。
　　胥，刑徒。易，犹率更也。技系，以技巧而系累也。胥徒更作之人，则劳形。技巧系累之人，则怵心。
　　且也虎豹之文来田猎也，猨狙之便平声执斄常作狸之狗来藉击也。如是者，可比明王？乎阳子居蹴然曰：敢问明王之治。老聃曰：明王之治，功盖天下而似不自己，化贷万物而民弗恃。
　　化施於万物如假贷之，以贷而民不侍赖其恩。
　　有莫举名，
　　有莫能举而名之，即民无能名焉之义。
　　使物自喜。立乎不测，而游於无有者也。
　　郑有神巫曰季成，知人之死生、存亡、祸福、寿夭，期以岁月旬，日若神。郑人见之，皆弃而走。列子见之而心醉迷爱其术，归以告壶子，曰：始吾以夫子之道为至矣，则又有至焉者矣。壶子曰：吾与汝既其文，未既其实。而固得道与？
　　既，尽也。吾 与汝平日但尽其外之文，未尽其中之实。而固以为得道欤？未为得道也。
　　众雌而无雄，而又奚卵焉。
　　《参同契》云：牝鸡不独卵，盖谓徇其一偏之术，则不能成道。此喻列子未尽其实处。
　　而以道与世亢，必信夫？
　　而欲以道与世相高，而必人之相信乎？
　　故使人得而相去声汝。尝试与来，以予试之。明日，列子与之见壶子。出而谓列子曰：嘻！子之先生死矣。弗活矣。不以旬数上声矣。吾见怪焉，见湿灰焉相法有此语。列子入，泣涕沾襟以告壶子。壶子曰：气吾示之以地文，萌乎不震不正。是殆见吾杜德机也。尝又与来。
　　山川草木，地之文也。草木萌芽，恬然安静，不见动摇，各正性命，不待人力正之，但觉大地寂然而已。《度人经》所谓：神风静默，山海藏云，天无浮翳，四气明清，一国地土，山川林木，缅平一等，无复高下。正是此意。即所谓杜德机。杜，闭藏，不可见也。示之以此，故不能相更。令列子与之明日重来。
　　明日，又与之见壶子。出而谓列子曰：幸矣子之先生遇我也！有廖矣，全然有生矣，吾见其杜权矣。列子入，以告壶子。士亚子曰：向吾示之以天壤，名实不入，而机发於踵。是殆见吾善者机也。尝又与来。
　　吾见其杜权者，闭藏之中却有权变，觉与昨日所见略不同也。杜权正与杜德相对。天壤者，天之十二辰，犹言天之壤地也。天壤字又是与地文相对。地主静、天主动，谓之天便有动意，示以天壤者，外则名实不能入其心，内则机发於至深。季咸殆见吾善端发露之机耳，犹有不能尽知者，故又俾之明日与来。
　　明日，又与之见壶子。出而谓列子：子之先生不齐侧皆切，吾无得而相焉。试齐，且复相之。列子入，以告壶子。壶子曰：吾向示以太冲莫胜，是殆见吾衡气机。鲵桓之审，列子作潘，音番，米汁也。则此审字当作沈，亦汁也。
　　为渊，止水之审为渊，流水之审为渊。渊有九名，此处三焉。尝又与来。
　　见其动静不一，故俾之斋以一。其心太冲，犹言太和。太冲则在杜德机善者机之间，莫有胜於此者，故言太冲莫胜卫平也。衡气机者处於地文、天壤之间，动静各半，得其平也。衡字又对上文权字。示之以太冲莫胜者，即所谓衡气机也。鲵桓，鲵所盘桓也。潘，米汁也。水成渊处，必有泡沫浮在水面，如米汁也。止水之潘为渊者，上面虽水流下头却水渟滀也。鲵桓之处，止水之处，上面流水底下渟滀之处，皆谓之渊。渊有九名者，《列子□黄帝篇》曰：鲵旋之潘为渊；止水之潘为渊；流水之潘为渊；滥水之潘为渊；沃水之潘为渊；汧水之潘为渊；雍水之潘为渊；汾水之潘为渊；肥水之潘为渊。《淮南子》亦有九璇之渊，渊名有九。此不过处其三言，尚有未尽用也。止水之渊以况地文。杜德机是全然不动。鲵桓之渊以况天壤。善者机虽是渊水不动，却见有鲵盘桓其中，便是静中有微动意。流水之渊以况太冲莫胜，衡气机，水上面一半，流底下一半，止流止各半，正得其平，故以为太冲卫气之喻。言仅以此三者示之，尚不能知况示之以其余乎？故又许之与来。
