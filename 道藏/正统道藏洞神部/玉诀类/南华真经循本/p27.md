<!-- { "loadSidebar": true } -->
　　彼谓二子，此谓仲尼。
　　故德总乎道之所一，而言休乎知之所不知，至矣。道之所一者，德不能同也。知之所不能知者，辩不能举也。名若儒墨而凶矣。故海不辞东流，大之至也。圣人并包天地，泽及天下，而不知其谁氏。是故生无爵，死无谥，实不聚，名不立，此之谓大人。狗不以善吠为良，人不以善言为贤，而况为大乎。夫为大不足以为大，而况为德乎。夫大备矣，莫若天地。然奚求焉，而大备矣。知大备者，无求，无失，无弃，不以物易己也。反己而不穷，循古而不摩，大人之诚。
　　子綦有八子，陈诸前，召九方歅音因曰：为我相吾子，孰为祥。九方歅曰：捆也为祥。子綦瞿然喜曰：奚若？曰：捆也，将与国君同食以终其身。子綦索然出涕曰：吾子何为以至於是极也？九方歅曰：夫与国君同食，泽及三族，而况父母乎。今夫子闻之而泣，是御福也。子则祥矣，父则不祥。子綦曰：歅，汝何足以识之。而捆祥邪？尽於酒肉，入於鼻口矣，而何足以知其所自来。吾未尝为牧而牂生於奥，未尝好田而鹑生於突音要，
　　奥，室西南隅。突，室东南隅。未尝牧羊，未尝田猎，而二物乃得於吾室中，若生於奥、突焉。即《诗》所谓：不狩不猎，胡瞻尔庭有县鹑兮。但下得生字差异。
　　若勿怪，何邪？吾所与吾子游者，游於天地，吾与之邀乐於天，吾与之邀食於地，吾不与之为事，不与之为谋，不与之为怪。吾与之乘天地之诚而不以物与之相撄，吾与之一委蛇而不与之为事所宜。今也然，句，有世俗之偿焉？凡有怪征者必有怪行。殆乎句非我与子之罪，几天与之也。吾是以泣也。无几何而使捆之於燕，盗得之於道，全而鬻之则难，不若刖之则易。於是乎刖而鬻之於齐，适当渠公之街，然身食肉而终。
　　啮缺遇许由曰：子将奚之？曰：将逃尧。曰：奚谓邪？曰：夫尧畜畜然仁，吾恐其为天下笑。后世其人与人相食与平声。夫民不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假夫禽贪者器。是以一人之断制利天下，譬之犹一覕薄结反也。
　　一覕者，一顷刻之见，不足为定也。
　　夫尧知贤人之利天下也，而不知其贼天下也。夫惟外乎贤者知之矣。
　　有暖姝者，有濡需者，有卷娄音权偻者。所谓暖姝者，学一先生之言，则暖暖暄同自温也姝姝自美也而私自悦也，自以为足矣，而未知未始有物也。是以谓暖姝者也。濡需者，豕虱是也，择疏鬣，自以为广宫大囿；奎蹄曲限，乳间股脚，自以为安室利处。不知屠者之一旦鼓臂布草操烟火，而己与豕俱焦也。此以域进，此以域退，此所谓濡需者也。
　　宴安不自拔。濡，滞。需，待。
　　卷偻者，舜也。羊肉不慕蚁，蚁慕羊肉，膻也。舜有膻行，百姓悦之，故三徙成都成都邑，至邓之墟而十有万家。尧闻舜之贤，举之童土之地不毛之地，曰：冀得其来之泽。舜举乎童土之地，年齿长矣，聪明衰矣，而不得归休，所谓卷娄者。
　　卷曲，伛偻，不得伸舒。
　　是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。於蚁弃知，於鱼得计，於羊弃意。以目视目，以耳听耳，以心复心。若然者，其平也绳，其变也循。
　　上言舜得众，而不得归休。故此言是以神人恶众至，众至则各有好恶而不比，不比则纷争起而不利，故与人无所亲疏，抱道温和，以顺天下者，此之谓真人。前所言蚁慕羊肉者，蚁能有知，故不能无慕。羊不能无意，故不能不膻。真人则於蚁弃知，於羊弃意。却插入於鱼得计，亦因前面濠上鱼乐之说，故来得不觉。以目视目，以耳听耳，以心复心。此不是等闲语，非亲造其境者，不能知其平也。绳平是寂然不动之时，绳者直而已，更无邪曲其变也。循变是感物而动之时。循者，事物之交唯顺以应之，不为其所乱。
　　古之真人。以天待之，不以人入天。
　　天者，自然也。人则有为矣。
　　古之真人，得之也生，失之也死；得之也死，失之也生：药也。其实董也，桔梗也，鸡□也，豕零也，是时为帝者也，何可胜言。句践也以甲楯三千栖於会稽，唯种也能知亡之所以存，唯种也不知其身之所以愁。
　　古之真人付得失於自然，以为有得必有失，有失必有得。一件生则一件死，一件死则一件生。常相倚伏。却以药譬之，堇与桔梗、鸡□、豕零相为君、臣、佐、使，得失何常之有？又以越事证之，大夫种知越亡之后可以存，而不知反以杀其身，是皆得失无常者也。
　　故曰：鸱目有所适，鹤胫有所节，解之也悲。
　　自此连以五个故字，申言其义。鸱目夜则明，昼则昏，自有所适。鹤胫长则宜，短则不宜，自有所节。若以刀解之，伤其生矣。言但当因其自然也。
　　故曰：风之过，河也有损焉；日之过，河也有损焉；请只风与日相与守河，而河以为未始其撄也，恃源而往者也。
　　此一节又说向亲切处来，不是教人事物之来，强排遣将去。直是自家有个主张，如水之有源头，方能如此。
　　故水之守土也审，影之守人也审，物之守物也审。
　　言此个道理：元相厕守未尝相离。如水之守土，影之守人，物之守物。审定而不移。
　　故目之於明也殆，耳之於聪也殆，心之於殉也殆，凡能其於府也殆，殆之成也不给改。祸之长也兹萃，其反也循功，其果也待久。而人以为己宝，不亦悲乎。故有亡国戮民无已，不知问是也。
　　又以三殆字反前三审字，心与耳目，若徇外，则不能审定而危殆矣。又推广言之，凡有所能皆为害，举府则藏在其中矣。殆之成不及可改，而祸之长滋。积言不好则甚速也。欲其反殆为安，反祸为福，必须循。循，渐进之功，其刚果自克者亦必待久，而后能言好则甚难也。而世之人玩溺耳目聪明，心思之欲如宝，然近而丧身，大而亡国，戮民其祸未已。盖不知问此未有晓之者。
　　故足之於地也践，虽践，恃其所不踞而后善博也；人之知也少，虽少，恃其所不知而后知天之所谓也。知太一，知太阴，知太目，知太钧，知太方，知太信，知太定，至矣。太一通之，太阴解之，太目视之，太钧绿之，太方体之，太信稽之，太定持之。尽有天，循有照，冥有枢，始有彼。则其解之也似不解之者，知之也似不知之也，不知而后知之。
　　足之所践者无几，而要所不践者方可行。立知之所知者无几，而要所不知方为大。知太一、太阴、太目、太钧、太方、太信皆是不拘於小处，吾以为尽於此矣，而又有不尽之天。吾以为自循其所当行而已，而又有照临之者。吾以为杳冥矣，而又有执其枢者。吾以为自此始矣，而又有彼焉。则彼又自为始，因上文太阴解之言，如此究竟则解之也似不曾解之，知之也似不曾知之，然惟不知而后能知之。
　　其问之也，不可以有崖，而不可以无崖。颉滑有实，古今不代，而不可以亏，则可不谓有大扬攉音霍乎。阖不亦问是已，奚惑然为。以不惑解惑，复於不惑，是尚大不惑。
　　上文言不知问是也，故此提出问字来结。若问此道，本无崖际而亦未尝无崖际。说着来只似前所言颌滑坚白之辩，而此却有其实。凡物皆有更代，而此无更代不可亏损。扬攉，许慎注：《淮南子》云：无虑大数名也。亦解得不明白，盖扬者，举扬也。攉者，反覆手也。当众举扬对答以手反覆指陈之也。二字想是当时俗语，今禅家升座说法亦然。言此道说来似差异却又真实，岂不是个大举扬话柄？人何不问此而自迷惑，为有能以己之不迷解人之迷，使之亦复於不迷，则庶几都不迷矣？虽无问者，犹冀有能开悟之，神仙中人用心往往如此。
　　南华真经循本卷之二十三竟
　　南华真经循本卷之二十四
　　庐陵竹峰罗勉道述门人彭祥点校
　　杂篇则阳
　　则阳游於楚，夷节言之於王，王未之见。夷节归。彭阳彭姓见王果曰：夫子何不谭我於王？王果曰：我不若公阅休。彭阳曰：公阅休奚为者邪？
　　曰：冬则独鳖于江，夏则休乎山樊。有过而问者，曰：此予宅也。
　　彭阳好进，故以隐者语之，使其自悟。
　　夫夷节已不能，而况我乎。吾又不若夷节。夫夷节之为人也，无德而有知，不自许，以之神其交句，固颠冥乎富贵之地。非相助以德，相助消也。夫冻者假衣於春，暍者反冬乎冷风。夫楚王之为人也，形尊而严。其於罪也，无赦如虎。非夫侈人正德，其孰能挠焉。故圣人其穷也，使家人忘其贫；其达也，使王公忘爵禄而化卑；其於物也，与之为娱矣；其於人也，乐物之通而保己焉。故或不言而饮去声人以和，与人并立而使人化，父子之宜句。彼其乎归居，而一闲其所施。其於外人心者，若是其远也，故曰：待公阅休。
　　不自许以之神其交者，屈己随人而人莫测其所以也。冻者遇春即为衣，暍者遇冷风即反而为冬，喻楚王虽沈酣於利欲之中，得人诱掖之，亦易从也。佞人，指夷节之徒。正德，指公阅休之徒。挠屈服之佞人则以佞辞屈服之。正人则以正道屈服之也。化卑，化为卑屈也。与人并立而化，父子之宜。与他人并立而化为父子之亲也。彼其乎，赞叹而言。彼其人乎，或藏、或用，皆不动念外，去常人利欲之心。如此其远也。此假此予宅也。以上说公阅休。夫夷节已不能至相助消也，说夷节。夫冻者至其孰能挠焉，说楚王。故圣人以下，又说从公阅休上。
　　圣人达绸缪，周尽一体矣，而不知其然，性也。复命摇作而以天为师，人则从而命之也。忧乎知，而所#1行恒无几上声时，其有止也，若之何？
　　绸缪，事理轇轕处，惟圣人为能达之。周徧一身无非此理，而不知其所以然，所谓性之也，其静也。归根复命，其动也。撼摇兴作皆合乎天。人则从而名之为圣人。忧乎知，而所行恒无几，即人生不满百，常怀千岁忧之意。
　　生而美者，人与之鉴，不告则不知其美於人也。若知之，若不知之，若闻之，若不闻之，其可喜也终无己，人之好之亦无己，性也。圣人之爱人也，人与之名，不告则不知其爱人也。若知之，若不知之，若闻之，若不闻之，其爱人也终无己，人之安之亦无己，性也此以人喻圣人。旧国旧都，望之畅然。虽使丘陵草木之缗入之者十九，犹之畅然，况见见闻闻者也，以十仞之台县音玄众间去声者也。冉相氏得其环中以随成，与物无终无始，无几无时。日与物化者，一不化者也。
