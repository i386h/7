<!-- { "loadSidebar": true } -->
　　政，推极也。上既言神人之状矣，又言人能究极命根尽其情，实与天地同乐而万事尽泯。万物复其本然，则混然冥漠之间矣。
　　门无鬼与赤张满稽观於武王之师，赤张满稽曰：不及有虞氏乎。故离此患也。门无鬼曰：天下均治而有虞氏治之邪？其乱而后治之与？赤张满稽曰：天下均治之为愿，而何计以有虞氏为。
　　天下均治则愿足矣，又何用有虞氏？
　　有虞氏之药疡也，秃而施髢，病而求医。孝子操药以修慈父，其色焦然，圣人羞之。
　　武王之师固不及有虞氏，而有虞氏之治亦不过。如医之用药疗病，非出於自然也。
　　至德之世，不尚贤，不使能，上如标枝，
　　上，君上也。树标高出於上而无心，古之君上如之。
　　民如野鹿。端正而未知以为义，相爱而不知以为仁，实而不知以为忠，当而不知以为信，蠢动而相使不以为赐。是故行而无迹，事而无传。孝子不谀其亲，忠臣不谄其君，臣、子之盛也。亲之所言而然，所行而善，则世俗谓之不肖子；君之所言而然，所行而善，则世俗谓之不肖臣。而未知此其必然邪？世俗之所谓然而然之，所谓善而善之，则不谓之导谀之人也。然则俗故严於亲而尊於君邪？
　　世所谓忠臣、孝子以其能有过则谏，不事谄谀也。随和君亲者世俗必为谄谀，而随和世俗者却不以为谄谀，如此则是敢谏君亲而不敢谏世俗。世俗及严於亲而尊於君邪？
　　谓己导人，则勃然作色；谓己谀人，则怫然作色。而终身导人也，终身谀人也，合譬饰辞聚众也，是终始本末不相坐。
　　人不肯受导谀之名，而所为乃终身导谀。混合譬喻，矫饰言辞，求以聚众人之归。己非导谀，而何然不自觉也，是一人之身而终始本末，自不相坐罪。
　　垂衣裳，设采色，动容貌，以媚一世，而不自谓导谀；与夫人之为徒，通是非，而不自谓众人，愚之至也。
　　此方说归舜身上，舜垂裳而天下治，以五采彰施于五色，恭己正南面。故云：垂衣裳，设采色，动容貌。舜以此媚悦一世，而不自谓导謏。与斯人之徒，通论是非而不自谓同於众人。乃愚之至也。此是说舜，下文却说从武王去，只似藏头说话，读者不觉。
　　知其愚者，非大愚也；知其惑者，非大惑也。大惑者，终身不解；大愚者，终身不灵。
　　缀上愚字，添一惑字，立论庄子文法每见之。
　　三人行而一人惑，所适者，犹可致也，惑者少也；二人惑则劳而不至，惑者胜也。而今也以天下惑，予虽有祈向，不可得也。不亦悲乎。
　　此以行为喻，如三人同行欲适东，有一人欲适西，不过一人惑耳，犹有可致东之理。若二人欲西，则惑者胜矣，徒劳而不能至也。以喻武王伐纣，而归之者八百国，是天下皆惑矣。予，赤张满稽自予也。祈向，欲向也。予虽自有所欲趋向，不可得已，不亦悲乎。重伤武王之事也。
　　大声不入於里耳，折杨、皇华俗曲，则嗑然而笑嗑音呷。是故高言不止於众人之心；至言不出，俗言胜也。以二缶锺并如字，瓦为锺惑，而所适不得矣。而今也以天下惑，予虽有祈向，其庸可待邪！
　　此又以乐为喻，古乐不入众耳，闻俗乐则喜。设有二人击瓦锺以为音，则人必喜其新声而为其所惑。古乐之音不能行矣，况今天下皆惑！予虽欲有所趋向，岂可得邪！重譬喻重言之文，意觉痛切。旧解因所适二字遂连前一节读之，而欲改缶锺为垂踵，谬矣。此所适不得，亦是就上文所适二字粘缀来。上文所适者，人之行也。此所适者，乐之行也。
　　知其不可得也而强之，又一惑也。故莫若释之而不推。不推，谁其比去声忧。
　　此又暗说伯夷之类比同也，舍之而不寻究其事，则不必与人同忧矣。
　　厉之人，夜半生其子，遽取火而视之，汲汲然唯恐其似已也。
　　却举一个不必同之譬喻厉丑恶之人也。厉人生子唯恐其似己，是不欲其同者，则又何必与人同忧。
　　百年之木，破为牺樽，青黄而文之，其断在沟中。比牺樽於沟中之断，则美恶有间矣，其於失性一也。跖与曾、史，行义有间矣，然其失性均也。且夫失性有五一曰五色乱目，使目不明；二曰五声乱耳，使耳不聪；三曰五臭熏鼻，因嵏好公中颡；四曰五味浊口，使口厉爽；五曰趣含滑心，使性飞、杨。此五者，皆生之害也。而杨墨乃始离跂自以为得，非吾所谓得也。夫得者困可以为得乎？则鸠鸮之在於笼也，亦可以为得矣。且夫趣舍声色以柴其内，
　　下文有柴栅字，则是闭固之义。
　　皮弁、鹬冠、搢笏、绅修以约其外。内支盈於柴栅，外重平声纆缴音灼，睆睆然在纆缴之中而自以为得，则是罪人交臂历指而虎豹在於囊槛，亦可以为得乎。
　　南华真经循本卷之十三竟
　　卷十四外篇天道
　　南华真经循本卷之十四
　　庐陵竹峰罗勉道述门人彭祥点校
　　外篇天道
　　天道运而无所积，故万物成；帝道运而无所积，故天下归；圣道运而无所积，故海内服。
　　无所积，无留滞。
　　明於天，通於圣，六通四辟於帝王之德者，其自为也，昧然无不静者矣。
　　昧然者，聪明尽泯。六通四辟者，如六合四方皆洞达。
　　圣人之静也，非曰静也善，故静也。
　　非以静为善，故制之使静。
　　万物无足以铙乃孝切心者，故静也。水静则明烛须眉，平中准，大匠取法焉。
　　《周礼》：匠人水地以县。
　　水静犹明，而况精神。圣人之心静乎？天地之鉴也，万物之镜也。
　　夫虚静恬澹寂寞无为者，天地之平而道德之至。故帝王圣人休焉休，止也。
　　休则虚，虚则实，实者伦矣。
　　虚中有实，自有伦序。
　　虚则静，静则动，动则得矣。
　　静中有动，动则无适而不得。
　　静则无为，无为也，则任事者责矣。
　　无为则任事者，自任其责。
　　无为则俞俞。俞俞者，忧患不能处，年寿长矣。夫虚静恬澹寂寞无为者，万物之本也。明此以南乡去声，尧之为君也；明此以北面，舜之为臣也。以此处上，帝王天子之德也；以此处下，玄圣素王之道也。以此退居而间游，江海山林之士服；以此进为而抚世，则功大名显而天下一也。静而圣，动而王，无为也而尊，朴素而天下莫能与之争美。夫明白於天地之德者，此之谓大本大宗，与天和者也。所以均调天下，与人和者也。与人和者，谓之人乐；音洛与天和者，谓之天乐。庄子曰：吾师乎，吾师乎即大宗师，凿万物而不为戾□粉之义；泽及万世而不为仁；长於上古而不为寿；覆载天地、刻雕众形而不为巧。此之谓天乐。故曰：知天乐者，其生也天行，其死也物化。静而与阴同德，动而与阳同波。故知天乐者，无天怨，无人非，无物累，无鬼责。故曰：其动也天，其静也地，一心定而王天下；其鬼不祟，其魂不疲，一心定而万物服。言以虚静，推於天地，通於万物，此之谓天乐。天乐者，圣人之心以畜天下也。
　　夫帝王之德，以天地为宗，以道德为主，以无为为常。无为也，则用天下而有余；有为也，则为天下用而不足。故古之人贵夫无为也。上无为也，下亦无为也，是下与上同德。下与上同德则不臣。下有为也，上亦有为也，是上与下同道。上与下同道则不主。上必无为而用天下，下必有为为天下用。此不易之道也。故古之王天下者，知虽落天地，不自虑也落犹隳也；辩虽雕万物，不自悦也；能虽穷海内，不自为也。天不产而万物化，地不长而万物育，帝王无为而天下功。故曰：莫神於天，莫富於地，莫大於帝王。故曰：帝王之德配天地。此乘天地，驰万物，而用人群之道也。 
　　本在於上，末在於下；要在於主，详在於臣。三军五兵之运，德之末也；赏罚利害，五刑之辟萍入。教之末也；礼法度数，形名比详比，校。详，悉，治之末也；锺鼓之音，羽旄之容，乐之末也；哭泣衰绖，隆杀之服，哀之末也。此五末者，须精神之运，心术之动，然后从之者也。末学者，古人有之，而非所以先也。
　　君先而臣从，父先而子从，兄先而弟从，长先而少从，男先而女从，夫先而妇从。夫尊卑先后，天地之行也，故圣人取象焉。天尊地卑，神明之位也；春夏先，秋冬后，四时之序也；万物化作，萌区音勾有状，盛衰之杀，变化之流也。夫天地至神，而有尊车先后之序，而况人道乎。宗庙尚亲，朝廷尚尊，乡党尚齿，行事尚贤，大道之序也。语道而非其序者，非道也。语道而非其道者，安取道。
　　是故古之明大道者，先明天而道德次之，道德已明而仁义次之，仁义已明而分守次之，分守已明而形名次之，形名已明而因任次之，因任已明而原省次之，
　　省，音生，上原赦而省形。
　　原省已明而是非次之，是非已明而赏罚次之，赏罚已明而愚知处宜，贵贱履位，仁贤不肖袭情。必分其能，必由其名。以此事上，以此畜下，以此治物，以此修身，知谋不用，必归其天。此之谓太平，治之至也。故书曰：有形有名。形名者，古人有之，而非所以先也。古之语大道者，五变而形名可举，九变而赏罚可言也。
　　自明天至形名而五，至赏罚而九。
　　骤而语形名，不知其本也；骤而语赏罚，不知其始也。倒道而言，在道而说者，人之所治也，安能治人。骤而语形名赏罚，此有知治之具，非知治之道。可用於天下，不足以用天下。此之谓辩士，一曲之人也。礼法数度，形名比详，古人有之。此下之所以事上，非上之所以畜下也。
　　昔者舜问於尧曰：天王之用心何如？尧曰：吾不敖无告，不废穷民，苦死者，嘉孺子而哀妇人，此吾所以用心己。舜曰：美则美矣，而未大也。尧曰：然则何如？舜曰：天德而出宁，日月照而四时行，若昼夜之有经，云行而雨施矣。尧曰：然则胶胶扰扰乎尧自谓。子指舜，天之合也；我，人之合也。夫天地者，古之所大也，而黄帝、尧、舜之所共美也。故古之王天下者，奚为哉？天地而已矣。
　　夫天地者，古之所大也。以下庄子引尧舜问答而结之之语。
　　孔子西藏书於周室，子路谋曰：由闻周之征藏史征犹典也有老聃者，免而归居，夫子欲藏书，则试往因焉。孔子曰：善。往见老聃，而老聃不许，於是翻敷袁切十二经以说。
　　一说诗、书、礼、乐、易、春秋六经，又加六纬，合为十二。一说易上下经并十翼为十二。一说春秋十二公经。其说不同，亦不必泥。
