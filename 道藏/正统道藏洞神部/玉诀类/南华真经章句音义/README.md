<!-- { "loadSidebar": true } -->
南华真经章句音义
　　经名：南华真经章句音义。北宋陈景元撰，约成书於元丰甲子。十四卷。底本出处：《正统道藏》洞神部玉诀类。
　　南华真经章句音义叙
　　碧虚子造
　　太史公曰：庄子尝为蒙漆园吏，着书十余万言。汉书艺文志，庄子五十二篇。隋书经籍志，向秀注二十卷，郭象注三十三卷，又梁矿有南华论二十五卷。陶隐居真诰序录曰，庄子受长桑公微言，撰内篇七卷，以三言为题者，当是法璇玑之环转，三景之焕明，故造真诰，编为七目、亦用三字为标。隐居着述盖有所宗焉。唐天宝中，诏册庄子，宜依旧号，曰南华真经，是知南华之义所来尚矣。仆自角好诵是经，非事趣时，破卷而已，斯乃道家之业，务在长生久视，毁誉两忘，而自信於道矣。岂与有待者同日而论哉。今述章句，复成七卷，谓离章辩句，委曲枝派也。以逍遥游、齐物论、养生主、人间世、德充符、大宗师、应帝王七篇为内，实漆园命名之篇也。其次止以篇首两字或三字为题，故有外篇十五，杂篇十一。或谓外杂篇为郭象所删修，又按陶隐居曰庄子作内外篇，而不言其杂篇、复览前辈注解，例多越略，殊难稽考。今辄於二十六篇之内取两字标目而一段成篇者，得骈拇、马蹄、胠箧、刻意、缮性、说剑、渔父七篇，以配内立名，而曰外篇。其次让王、盗跖、在宥、天地、天道、天运、秋水、至乐、达生、山木、田子方、知北游、庚桑楚、徐无鬼、则阳、外物、寓言、列御寇、天下，十有九篇，比乎内外之日则奇偶交贯，取其人物之名则条列自异，考其理则符阴阳之数，究其义则契言默之微，故曰杂篇。今於三十三篇之内，分作二百五十五章，随指命题，号曰章句，逐章之下，音家解义，释说事类，标为章义。书成，尝数其正经，得六万五千九百二十三言，合马迁之所记十亡其四矣。复将中太一宫宝文统录，内有庄子数本，及笈中手钞，诸家同异，校得国子监景德四年印本不同，共三百四十九字。仍按所出别疏，阙误一卷，以辩疑谬，公孙龙三篇，以备讨寻。乌乎，后之学者不幸不见漆园简荚之完，篇章之大体妙指浸为诸家裂。
　　元丰甲子岁上元日叙
　　南华真经章句音义卷之一
　　庄子姓庄名周，或字子休，宋之蒙城人也。与梁惠王、齐威王同时，尝为漆园吏。师长桑公子，受其微旨，着书十万余言，目之曰南华。论其学本於黄老，又师楚人蜎渊。后隐於抱犊山，服北育火丹，白日升天，补太极闱编郎。唐开元十九年五月四日，侍中裴光庭请册四子。天宝元年二月二十日，韶册庄子，宜依旧号，曰南华真经，文子号曰通玄真经，列子号曰冲虚真经，庚桑子改为洞灵真经。南华者，义取离明，英华发挥道妙也。
　　内篇逍遥游一
　　内七篇目，漆园所命名也。夫人能无己，然后功名泯绝，始可以语其逍遥游矣。逍遥游者，以其独步方外，矜夸未忘，故次之以齐物论。夫齐也者，忘物而自齐也；而未齐者，即有彼我之论焉。彼我循环，入环中之空则齐矣。能以空自齐者，未识死生之主，故次之以养生主。主者，精神骨骸之真君也。形犹薪也，主犹火也。夫能存火者，薪也，薪尽则火灭矣。唯善养者，莫知其尽。复有独耀者，不能与人群，故次之以人间世。夫处污而不染者，善能和光同尘，同尘故有德，故次之以德充符。德形则物忘，唯隐晦者才全，才全则可以为师，故次之以大宗师。为师者，莫如真人，真人岂得有心哉，无心则可以贰造化，故次之以应帝王。夫帝王者，大道之原，教化之主，居四大之一，为万物之尊。广矣深矣，相者莫能测矣。其骈拇而下，别无指义，编次皆重复衍畅七篇之妙云。
　　顺化逍遥
　　北冥本亦作溟，觅经切。嵇康云，取其溟漠无涯也。梁简文帝云窅冥，无极也。鲲公浑切，尔雅，鱼子也。名鲲者，谓鱼卵初化，未辩鲸鳅。取其混同之义，盖言馄尔。鲲之将大，不知其几千里也。鹏古字作朋，以为朋党之义，故出声与众禽不别也。盖言朋辈尔。朋之将飞，不知其几千里也。南冥南海也，义同北冥。齐谐户皆切。司马彪云人姓名，简文云书名。搏徒端切。乌飞空，以爪搏风作势腾翥也。扶摇尔雅云，飙风也。色邪也嗟切。助句，不定之辞，后仿此。是而已矣见文如海本，旧作则。坳堂於交切。成无英云堂庭坳陷之地。芥，吉迈切。李颐云小草也。则胶古肴切。又如字。李云黏也。风斯相支切。析也。今培薄回切。益也。礼记曰，坟墓不培。培犹治也。夭於表切。司马云折也。关於葛切。司马云止也。李云塞也。蜩田聊切。司马云蝉也。鸴鸠於角切。本亦作学，或作鸴，音预。司马云小鸠也。毛诗草木疏云，鹘鸠，斑鸠也。我决喜缺乎。穴二切。李云疾也。抢七良切。司马云集也，崔云着也，支遁云突也。榆音踰，木名。枋而止音方，李云檀木也，文如海及江南古藏本作抢榆枋而止。控苦贡切。司马云投也，引也。崔云叩也。莽莫浪，莫朗二切。苍七荡切。又如字。感万郊野之色，遥望之不甚分明也。三餐七丹切。果然文本作颗，饱貌。舂束容切。粮音良。彼之二虫又何知也见文本旧作之二虫又何知。朝菌其陨切。司马云犬芝也。天阴生粪上，见日则死，一名白及，故不知月之终始也。崔云粪上芝，朝生暮死，晦者不及朔，朔者不及晦。支遁云舜英朝生暮落。潘尼云万木台也。间文云欻生之芝也。晦朔朔，旦也；晦，冥也。蟪音惠。蛄音姑。司马云蟪蛄，寒蝉也。一名蝭蟧，春生夏死，夏生秋死，崔云蛁蟧也。或曰山蝉，春呜者不及秋，秋呜者不及冬。楚词云寒螀也，一云夏蝉也，生於麦梗中，亦谓之麦节，夏生秋死，故不知春秋也。冥灵本作榠，李云木名也，生江南，以叶生为春，叶落为秋，此木以二千岁为一年。大椿丑伦切。李云生江南，一云生北方也。此木三万二千岁为一年。此大年也见成本旧阙。彭祖成云姓籛名铿，帝誉之远孙，善养性，能调鼎，进雉羹於尧，尧以其善调味必能养生，善养生者必能养人，遂封於彭城。其道可祖，故谓之彭祖，历夏经商至周，年八百岁。特闻崔本作待闻。
　　极变逍遥
　　汤史记云谥法，除虐去残曰汤，帝誉之后，契之苗裔，姓子字天乙，有圣德，放桀於南巢。棘李工万汤时贤人，博物者也。穷发崔云北方无毛地也，山以草木为发。羊角司马云风曲上行，若羊角。斥昌石切。指名也，一曰大也。鴳亦作鴳，於练切。雀类也。翱翔五刀切。回飞也。行下孟切。比毗至扶至二切。李云合也。而玉篇音能，奴登切。说文熊属；足似鹿，能兽坚中，故称贤能也。或如字而，安也，易宜建侯而不宁。郑氏读；今不取。征如字，司马云信也。崔云成也。宋荣子司马云宋国贤人。犹然笑之李云谓犹以为笑。加沮慈吕切。败也。数数音朔，下同司马云；犹汲汲也，崔云迫促意也，简文所渝切，谓计数也。列子李云郑人；名圄寇，或作御寇，得风仙乘风而行，与郑穆公同时。陆机要览云，列子御风常以立春，归于八荒。泠然音零。成云轻举貌。六气风寒暑湿燥火谓之六气。司马云阴阳风雨晦明也。之辩平免切。辩者变也。郭象注云御六气之辩者，即是游变化之涂也。恶乎音乌。成云犹於何也。无己音纪。
　　无己逍遥
　　尧史垄蓄谥法，翼善传圣曰尧；帝誉之子，姓伊祁，字放勋，有圣德，年十五封唐侯，二十一年登帝位，都平阳。尧立七十年得舜，二十年而老。今舜摄行天子之政，荐之於天，尧避位凡二十八年。年百一十八，在位九十八年而崩，葬阳城，於诗为唐国。许由高士传云，字仲武，阳城槐里人。遁耕颖水之阳，箕山之下，谥曰箕公。爝火音爵，又子召切。字林云炬火也。一云爟火，谓小火也。时雨成云神农时十五日一雨，谓之时雨。浸子鸩切。灌古乱切。天下治直吏切。致理成功曰治。直基切，理也，下不再出以义求之。鹪子遥切。鹩音辽。郭璞云桃雀也。成曰巧妇乌也。一名工雀，一名女匠。偃鼠如字，说文鼢也。李云鼷鼠也。成云偃鼠形大小如牛，赤黑色獐□，□有三甲象耳，尾端白，好入河饮水。金楼子云晋宁县境内出大鼠，其状如牛，土人谓之偃鼠，天时将灾，鼠则从山中出游畎亩，散落其毛，悉成小鼠，五稼尽耗也。庖人鲍交切。掌厨人也。周礼有庖人职。尸祝之六切。尸者，太庙中神主也；祝者，太常祝也。谓执祭版对尸而祝之。一云传鬼神辞曰祝。樽子存切。本作尊，酒器也。俎侧吕切。肉器也。
　　无功逍遥
　　肩吾李云贤人也。连叔李云怀道人也。接舆音余，高士传云姓陆名通，字接舆，楚人隐之贤者也，与孔子同时而佯狂不仕，常躬耕。楚王遣使以黄金百镒。车驷二乘聘之不应，於是夫负妻戴以游山海，莫知所终。无当丁浪切。司马云言语宏大无的当也。惊怖普布切。惧也。径古定切。庭敕定切。李云径庭谓激过也。成云过差也，亦是直往不顾之貌。藐音邈，又弥沼切。简文云远也。姑射音液，李食亦切，山名，在北海中。婥约昌略切。李云柔弱貌。处子文云谓守雌静而不为物所伤也。疵在斯切。病也，司马云毁也。疠音厉，李音赖，恶病也。狂梁王切。李云痴也。瞽音古，目无缝如鼓皮也。与乎音豫，及也，下同。之观古乱切。聋鹿工切。耳不闻也。瞽哉见天台山方瀛观古藏本，旧作盲。时女司马云犹处女也。向云时女虚静柔顺，和而不唱，未尝求人而为人所求也。旁薄刚切。又作磅。砖薄博切。司马云旁礴犹混同也。万物以为一句绝。世蕲音祈；求也。乎乱本作乱，古治字，后人转写作乱。弊弊扶世切。简文云弊弊经营貌。浸子鸩切。稽音鸡，至也。溺奴历切。尘垢古口切。犹染污也。□悲矣切。糠音康，犹烦碎也。陶徒刀切。范土也。铸朱庶切。镕金也。尧舜尧已解前章，史记云舜，谥法仁圣盛明曰舜。颛帝六世孙也。父曰瞽叟，母曰握登，感大虹而生，生於姚墟，因即姓姚。生於妫水，亦曰妫氏。目有重瞳，因字重华，以仁孝着於乡党。尧闻其贤，妻以二女，封邑於虞，年二十以孝闻，三十总百揆，年五十摄行天子事，年五十八尧崩，年六十一代尧践帝位，都蒲圾，或言平阳，或言潘潘，今上谷也。践位三十九年，南巡狩崩於苍梧之野，葬於江南九疑，是为零陵。
　　无名逍遥
