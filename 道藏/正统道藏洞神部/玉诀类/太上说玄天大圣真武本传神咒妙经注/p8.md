<!-- { "loadSidebar": true } -->
　　中天，北极之中建紫微帝庭也。元和迁校府署，乃毗紫庭之北，且玄帝伟政，位天官四帅之右，导森罗万象之前，故经曰众曜拱之职事，准玄帝功业可当也。每群真会朝昊天至尊，则四圣为都班之首。实录云：元始升玉宸殿内，大会诸天上帝，校迁三界群真，登命九天，司马侍仙玉郎启太丹玉匣，出万天素威功过玉历，敕金阙侍中司马大神韩君丈人、金阙司命可韩真人、金阙司录定名玉历真人、金关司功九天探访真君、金阙司过九天储福真君，并开历考绩三官四圣之职，自太虚开化，神一挺生，有保天佑地化育之功，奏上三清，乃命玉帝亲行典仪，当亚帝真之号，遂诏玄武诣阙，登七宝琼台之上，遣金阙侍中素灵殿大学士三天门下直日储灵典奏事金真紫阳大夫含光上德仙君轩辕执本，斋莽昊极三天门下，玉册传命，官一赐玄武仪锡以通天十二谎冠，玄衮上施日月山龙物象，玄玉宝圭，红舄玄履，琼旌宝节，九龙玉笔，玄武拜受易服讫。仙君谨言玉宸三省诰曰：皇皇大道，赫赫至真，太极开判，玄元化生，妙蕴枢机，万天尊仰，则为圣明主务，其休隆广，焉敢不崇。钦惟太玄元师镇大玄武大将军三元都总管九天游奕使左天罡北极右垣三界大都督，依前领元和迁校府职判玄都右胜府公事。太上紫皇天一真人册曰：灵通太妙，上开混化之玄。道备郁明，下统虚危之秀。宝育天元，抚成地纪。持造化於四时，推纪纲於八节。分身下降，普福乾坤。功齐五千万劫，德并三十二天九霄。上赖於真威十极，仰依於神化有大。利施於下民，积圣德徧於玉历。 按遵简箓，当亚帝真，敢不徽崇。何以明德，赐尊号特拜玉虚师相，玄天上帝领九天探访使。金书册宝曰：夫道生一炁，感化三才，结真于九极之华，晨丽于六天之秀。幽微炜烨，洞杳飞芒，功高难极，合示嘉尊想惟鉴观，幸勿谦辞。余当上辅大道，劫劫长存，下佑兆民，绵绵永祉。龙文昭降，永秘玄都。谨言崇封，圣父日净乐天君明真大帝，圣母曰善胜太后琼真上仙。下荫天关，曰太玄火精含阴将军赤灵尊神，地轴曰太玄水精育阳将军黑灵尊神，并居天一真庆宫。仰观玄帝之勋业，在于今日之权，总司三界功过，事况真休，尚赖其威辅，而神通果至大欤。
　　真人乃启於紫微，若有天人，志心钦仰，其於福利，有所得乎。
　　妙行真人思正万汇，顺天人之心，仍问钦敬福利，将化人天归向耶。
　　大帝曰：此神将是岁每月六日、十六日、二十六日，诸天审察，
　　此诸天者，乃是色欲一界天境公事。玄帝之守，巡历审察二曜、三辰、五行、万象、星府事，弹镇不正妖彗也。故本经曰：每月三度，统领神兵，躬往诸天，褊为巡察。凡遇邪气及有妖星，速须剪戮，是斯职也。色界天属上元三炁君，召诸天人春属事中外一十八天主尊，谨着睿号：中九天五炁天君主北方，元灵上极天始素天君主西南，妙灵宝华天九炁天君主东方，玉华无极天始丹天君主东南，大虚真极天一炁天君主上方，玉清虚皇天始玄天君主西北，素灵皓元天七黑天君主西方，玉灵素华天始青天君主东北，太灵真元天三炁天君主南方，南极玉文天外九天智德天尊主北方，双阙化身天威范天尊主西南，至妙变空天仁爱天尊主东方，元真宝曜天慈和天尊主东南，开灵传道天载德天尊主下方，中极总生天成化天尊主西北，元关溥济天义议天尊主西方，成德曜晶天智积天尊主东北，晖明流光天礼教天尊主南方。太平运化天色界，乃无五行之所，其中天人春属衣饭天之厨箱也。本因是从，凡修炼之士而及之。灵宝经注云：人有百善，东华注名，以至三百善，去身业历，净行命终，蜕壳神随功着，飞乌此境也。於中增修及千善者，福延七祖神魂，灵魄聚为春属也。欲界天属中元三炁君，召诸天春也。其六天十境，最居下位，接人间顶，题名于后。诸天数号：善胜天王算北境，他化自在天妙化天王尊东境，乐变化天妙德天王尊中境，兜率陀天清净天王尊南境，须焰摩天灵和天王尊西境，切利天淳和天王尊护世四王天中央，东方境主持国天王，南方境主增长天王，西方境主广日天王，北方境主多闻天王。灵宝经云：人有十善，司命储算，至五十善，五帝友别，三业渐除，形神少忘，得返五行之妙，天命终际，神魂径超此诸天境，受大快乐也。况夫玄帝禀命，常保育天元矣。
　　十洞巡游。
　　十洞者，乃十大洞天也。巡进警察，神仙公事也。按朝天忏应洞天所各立仙官曹僚，分掌攒集万汇箓籍功过等事。
　　及正月七日，二月八日，三月九日，四月四日，五月五日，六月七日，七月七日，八月十三日，九月九日，十月二十一日，十一月七日，十二月二十七日，下降人间，剪灭邪魔，驱除瘟疟，保人庆寿，以全天命。其有气正心纯，忠全孝尽，名书玉简，保举升仙。更有玄科，莫可并述。真人稽首再拜，白紫微大帝曰：显化之因，则闻命矣，天人钦仰。玄武将军，作何归依、设何方便，而得福利，幸赐一言。
　　妙行请问归依之人，设何供礼。
　　大帝是时告真人曰：天地之内，能有至心奉杞玄武，一生之内，不食鯹音星膻，自毙毒伤厌秽之物，及於藠音小菜、大蒜、葫英；耽淫嗜欲，扶尸接产，若能断得，方可志心。凡临下降之辰，皆有桢祥之庆。
　　大帝语天地之内者，谓天下地上大千世界中人也。能有志心奉祀玄武者，动修香火之家，诚谨信奉，遵依此经避忌之人，实於卫生利益。按《应运经》曰：饮食随缘，不必劳神，不必着见。饮则通其色身血肉，食则充其色身脏气。按《灵宝大诫经》：身中元神，惟务清净，不可杂食臭腥，臭腥之物，壅滞经源，缠罗六腑。又脂荤辛躁，昏塞神门，攻蒸五脏，生诸病恼。人不能知形神，岂久可听。此经保人天年，以除灾患。此乃简要之法，所宜遵戒也。腥膻者，鼋、鼉、龟、鳖、、蛇、鳝黑鲤鱼曰臭腥食也。牛、马、野兽肉曰膻。自毙毒伤。自毙者，乃活动物命无故死也。毒伤，谓猛兽攫擒食之遗剩。自死及雕残食之，多命促，此之谓也。按《孙真人食诫》曰：驮秽物者，马肉鴂，犬肉秽。荔菜乃小蒜也，食多耗散精神也。大蒜虽入药，久服反闭塞神气。葫荽其臭，透人肌肤，令人多忘。芸薹、韭、蓬，已上总荤菜也。耽淫者，竭精亏肾，玄武逝后。嗜欲者，败气散神，朱雀弃前。扶尸者，死魇惊魂，青龙离左。接产者，血腥冲魄，白虎亡右。或误食忌物，当念本经净身神咒，则秽杂之气出杂於身内矣。唯扶父母师资死尸，候葬毕日外更吉服，而可朝真谒圣也。《易系辞》曰：天之所助者，顺也。人之所敬者，信也。信者诚心，晨昏上香，朝扣玉虚之门，志感太玄真人，按腌部录所循之善，申明右胜府事，必降祯祥之庆光，辉子之门阑，渐进则天佑之也。
　　其夜，
　　圣降之期预先一夜也。
　　先当澡沦身心，不汨思虑。
　　先当澡沦，可预除身垢。孔子曰：沐浴为斋洁也，非为饰也。不汨思虑者，却去胸中乱事。太上曰：澄其心而神自清。又曰：形神俱妙，与道合真。
　　至五更，躬然香烛，净果枣汤，
　　香通真达诚，唯降真沉香可。烛贵黄蜡者，辉明祭祀。净果，五果，忌献石榴李子。枣汤，沸汤瀑日晒乾枣。《尹喜内传》曰：神仙多以枣宴宾也。净水，亦佳。设净水，因昔唐追封太上老君为祖也。宪宗幸广平苑，夜坐于轩，睹真武降现威容，立于云际。帝灶香，躬问奉祀天曹仪范。真武降言：药香者可达诚，诚非香则不能达于穹苍也。酌水者能涤秽炁，一切清净皆由此生，故供养不可无水也。语毕帝谢，真武升天矣。乃元和元年八月初八夜半降唐禁中故事也。观此岂上圣所欲哉，我当表诚遵此。
　　位列有三，志纯于一，
　　位列有三者，递岁三月三日，玄帝宴圣父圣母於瑶池玉洞天，报答诞生之辰。香一灶，烛二枝，净果枣汤，当设三位分。志纯于一者，余诸降日，只用设一位分香烛果汤。
　　稽首梼告，无愿不从。
　　凡祷正念者，上圣无不从人所请。《启圣记》云：宋朝仁宗皇帝，因轗轲问诏命道士洞神法师王伯初，庭对休咎事，於登坛日烧化御封心词，俯伏出神查表达上穹。翌日敷奏，臣伯初昨趋昊极奏对，罢朝回至西天门，葛将军见报曰，真武已保明，蒙玉帝御笔敕旨，赐延圣寿一纪。帝悦赐御笔玺记，赠真武衔，嘉佑二年正月日敕准宝应阁长生玄都殿赐街也。谨镜于后。降真赞曰：万物之祖，盛德可委，精贯玄天，灵光有伟，兴益之宗，保合大同，香火瞻敬，五福攸从。诏书：伏以灵天，肃正俯降，尘寰通明，护国定乱，殊圣现前感应，施惠救民，显照圆成，所祷悉从，是愿所求，皆有证心，不但国王大臣道僧士庶，一切有情能恭香火普及，所意无不果，遂以斯福善住世，专事济人。承恩者庶广，不可思议。今既获于圣佑，於国於家，岂擅忘於大道，延福增龄，永祈保祚。除已行恩天下，启圣奏章一百四件，并系功成正化。谨就玉津园建其圣堂，报答天鉴，得蒙现足垂灵，仍赐为社稷家神，崇遵真武上圣，宜可授玄初鼎运上清三元都部署九天游奕大将军、左天呈北极右垣镇天真武灵应真君、奉先正化寂照圆明庄严宝净齐天护国安民长生感应福神智德孝睿文武定乱圣功慈惠天侯，右准敕。宜令祀授龟蛇赠封施行。其龟蛇二圣街，注在本经前松妖摄毒之句下也。
　　然乃静思虔诚，诵其神咒。
　　然者，道指也。静思，处靖庐坐也。虔者，殷诚者。信诵者，念其者。斯神者，神明。叩齿诵咒，咒者，盖以声发御邪。《虚皇经》曰：身垢不净，以世水洗之。心垢不净，以法语洗之，或自首罪，亦自洗也。
　　北方玄天，杳杳神君，亿千变化，玄武灵真，腾天倒地，驱雷奔云，队仗千万，扫荡妖氛。雷公侍从，玉女将军，鬼神降伏，龙虎潜奔，威镇五岳，万灵成遵，
　　鸣锺击鼓，游行乾坤，收捕逆鬼，摧斩魔草，除邪辅正，道炁常臻。急急如元始上帝律令。
　　按《紫光经》云：此神咒，出神宝君秘书也。
　　太阴化生，水位之精，虚危上应，龟蛇合形。盘游九地，统摄万灵，无幽不察，无愿不成。劫终劫始，剪伐魔精，救护覃品，家国咸宁。数中末甲，妖气流行，上帝有敕，吾故降灵。藏扬正教，荡邪辟兵。化洽黎兆，协赞中兴。敢有小鬼，欲来现形，吾目一视，五岳摧倾。急急如太玄律令敕。
　　按《行道品经》三洞大法九品第九曰：神咒能驱除疫疠，扫荡妖氛，镯却精邪，最为第一也。
　　太上说玄天大圣真武本传神咒妙经卷之三竟
　　太上说玄天大圣真武本传神咒妙经卷之四
