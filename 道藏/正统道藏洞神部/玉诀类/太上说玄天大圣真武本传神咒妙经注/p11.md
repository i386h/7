<!-- { "loadSidebar": true } -->
　　宰玄坛仙官也。按《度人经》云：元始符命，时刻升迁。诸仙职者，每发真念以利世人也。分掌山川之间，秉录籍上朝，则赞真度仙，是诸真官旋行典仪。惟地肺福地真人为班长，统众朝现。地肺山福地真人，盖竹山福地真人、清远山福地真人、安山福地真人、石磕山福地真人、东仙源福地真人、青屿山福地真人、郁木坑福地真人、赤水山福地真人、丹霞洞福地真人、君山福地真人、桂源福地真人、灵墟福地真人、沃州福地真人、天姥岑福地真人、若耶汉福地真人、金庭山福地真人、 马岭山福地真人、鹅羊山福地真人、洞真墟福地真人、清玉坛福地真人、天光坛福地真人、洞宫福地真人、陶山福地真人、洞灵源福地真人、三皇井福地真人、烂柯山福地真人、勒溪福地真人、龙虎山福地真人、灵山福地真人、泉源福地真人、逍遥山福地真人、合阜山福地真人、始丰山福地真人、金精山福地真人、东白源福地真人、钵池山福地真人、论山福地真人、毛公坛福地真人、鸡笼山福地真人、桐柏山福地真人、平都山福地真人、绿萝山福地真人、彰观山福地真人、抱福山福地真人、大面山福地真人、虎汉福地真人、辰山福地真人、马迹山福地真人、德山．福地真人、蓝水福地真人、玉峰福地真人、天目山福地真人、商山福地真人、张公洞福地真人、鱼湖洞福地真人、中条山福地真人、司马海福地真人、绵竹山福地真人、甘山福地真人、魄山福地真人、金城山福地真人、云山福地真人、武当山福地真人、太和山福地真人、女几山福地真人、少室山福地真人、庐山福地真人、西山源福地真人、南田山福地真人、抱犊山福地真人，惟诸天上帝，皆永临天位也。应诸福地真人，各听玉帝轮排，差除职任也。考续治政，行事得失，仍听升退者也。
　　无量飞天大神，无极长生大圣，金童玉女，九凤八鸾，侍卫於辉光，罗列於左右。
　　无者，不可也。量者，度也。极者，至也。谓不可度，侍从中数矣。且诸天阙庭下，陪驾侍御职事，曹僚局司，威仪济济矣。飞天大神乃从笔策驾之官，掌仪銮法物等事。按《大戒经》云：昔人能通戒行精进不退转者，即与证明作清信之士，果满命终，特补充天中勇猛飞天大神。长生大圣者，乃三省总辖之臣，纪三界进修功籍。按《玉晨藏筌》云：下元学人，轮回疾疫，若心离尘昧，种种坚固，神通慧极，法光神光慧光冲霄，而入真常之道，天仙拜迎，帝命入，补储天官之位，主理生籍。金童者，安乡亭侯之职，如凡世给事中丞。按《汉天师家传》云：子房、子渊，并佐太清宫童子，侍奉老君。玉女者，应传命仪淑之品，如凡国嫔御命女之类也。按《混元经》：又以玄炁，结成云阁，吹嘘感召，灵符化光，金童玉女，执节持幢。凤鸾，乃灵禽也，出自南海丹穴女沐二山中。九凤者，九只为一，成号九凤，祇应三清，合九九八十一只，动成九韶，应玉清上清太清之乐。八鸾者，八只为一，列号八鸾，八八六十四只，列八修之舞，协洞真洞玄洞神之范。二禽形高八九尺，身羽彩发，光辉曲终，舞罢环列诸天，侍卫左右。
　　八音自响，众圣咸欣，
　　八音者，谓八卦形器之韵。自响者，因灵风鼓瑟骞林发声，唯三境九霄有无量自鸣天乐之妙，出于琳琅宝树枝叶之间，皆自宫商节奏，妙泛石磬轧玉之响，妙泛鼓坎革之音，妙泛笙黄艮匏之韵，妙泛箫笛震竹中声，妙柷敔巽木之击，妙泛琴瑟离丝之鸣，妙泛埙坤土之调，妙泛饶钹兑金锽铮。《灵宝经》曰：琼府巍峨境，森扶蔼华骞，灵风泛洞响，可保无穷年。盖此妙乐嘹喨自然之音，最能利益於聆者，使正性全真也。是会莫不咸欣其美哉。
　　严听天尊说至真之妙法。
　　严听者，大众悚闻谈演也。夫至真妙法，乃是洞玄中乘，开度天中九真之秘典也。此教总一十二部秩目，曰：第一灵和部，第二灵宝部，第三通神部，第四无量部，第五集仙部，第六内秘部，第七至真部，第八进善部，第九炼精部，第十生户部，第十一官图部，第十二销魔部。已上部目共计八万四千卷，元始并授玉晨大道君，永秘玄都玉京天台之内也，洎三十六天中其文具足矣。於是名山洞府海岳仙官，虽有所修者，唯但闻篇目，岂获斯乘足备耶。况下土士民探赜乎，今降流于世者，乃出第二秩灵宝开图之妙经也。《应运经》载西域老曰：大底众妙不过一门。若夫世人，内应阴之运度，外体阳之刚柔，推以五常，授之一炁，於此门中，知其渐处，乃得神炁降息。神已降息，百魔潜倾，是为灵法，诸炁皆平。炁平而息，四大一清，此为炼化，而为大宝也。
　　肃清道炁，绕无上之玄元，
　　肃清者，乃谓至道严净之炁也。故澄清开光，结为神化之主，洞诀流贯，上通上清，下兼洞神，乃谓绕无上玄元也。按《灵宝开图经》载：元始以灵宝祖炁，交始青之炁，主御天地鬼神，滋荣世间，生炁抱魂，结炼营护太和，浃下元生人耶。于时，元始乃命天真皇人，紫笔图记，将恢大教，慈惠流芳而接学人也。按西域老曰：上玄下微，应运璇玑，华房都领炁，紫官集神威。此乃谓归真之要道，透玄之户牖。若太上士初登灵宝，始扣玄宗，须引而导之，此法应机，当求复舍。
　　方妙理之研精。
　　方者，谓灵宝妙理方法也。元始天尊为众开扩微诠，万圣皆得研究精极。左仙翁释灵宝诰法：灵宝本炁，始一混然。太虚源流，升降诸天。致灵洞渺，辅翼众仙。飞祥郁秀，度品惠圆。以神降集，乃法道先。以炁停息，乃合自然。
　　俄天门之东北，
　　祖炁开化，九霄之境列三十六天也。上极无上曰大罗，三境之天乃都天也。都天东北门之间，乃号曰太霄八景，始青天中也。元始常於此天中演说灵宝大法，此境乃覆下方东北变野鬼路之上也。按说度人上品妙经时，万圣俱诣始青天中，受元始度人无量上品也。
　　七声大震，十目齐观，睹下界之冤魔，结冲天之秽气，众真默尔，大道寂然。
　　七声者，谓凡间喜怒哀乐忧怨思七情之声也。无辜刑祝，号呼吁天，加以惨毒，悲切上惊天听。谚曰：人问私语，天闻若雷，斯乃谓大震也。时在会者十目，齐观于下界，四生历劫，交变身命，运气内外数穷焉。《礼记》曰：十目所视，十手所指，其严乎谓情切也。故十方众同心默而，哀尔群生矣。仰惟大道，元始至尊，乃寂然不动，感而遂通也。按《灵宝忏》曰：时元始上帝遂放神光下照，乃见是六天魔鬼克家等众，阵行凡间，勾连世人，亡过七祖死魂，结成阿党，恣横流行，凶衅杀伐，互相残害，昼夜不分，血尸狼藉，怨气哀声，化为炁毒，冲天光。
　　时妙行真人间所由於元始：既敷妙法，合集殊祥，是何异因，於此辄冒，可垂奥旨，以解众疑。
　　时者，乃妙行未知当．时祥异所由也，故发此间，惟思分别。元始乃万天所尊，无上法王位也。既敷演妙法，常能开度一切，和合殊祥也。缘何却有此异因，辄冒干元始御前，妙行疑之，至请紫微大帝，可垂释过去奥旨，以解今会中大众之疑。
　　大帝曰：下元生人，皆禀至道，受氤氲之清气，以扶卫於赤身。
　　一切有形凡躯，皆属下元，三炁君主也。各禀灵宝至道，自然氤氲之气流行，降浃扶卫造化，成男女赤身也。按《诸品经》载：灵宝始青之炁，结元阳重三百八十四铢，立命落空歌之炁，贯经络脉，分应三百六十体骸。大浮黎土之炁，结化回黄，转白青赤，构孕凝精。元一黄演之炁，结胞。洞冥紫户之炁，化胎，长灵明仙之炁，命魂。砀尸冥演由之炁命魄。五仙中灵之炁，化脏。高真冲融之炁，化腑。高仙洞笈之炁，化元。真灵化凝之炁，结华。自然玄照之炁，结岳。玉清混洞之炁，化泥丸。上清赤混之炁，化绛官。太清玄通之炁，化丹田。荧惑三炁，降真火，入心出舌，宰神炁温暖。岁星九炁，降真木，入肝出目，宰皮肤毛发，镇星一炁，降真土，入脾胃口，宰肌肉四肢。太白七炁，降真金，入肺出鼻，宰牙齿筋骨。辰星五炁，降真水，入肾出耳，宰津液血髓。东方七宿炁，主阳明经。南方七宿炁，主太阳经。西方七宿炁，主少阴经。北方七宿炁，主太阴经。东斗苍灵帝君，主算。西斗白标帝君，籍名。北斗七政，司其生聚。南斗六司，宰其动用。中斗冲灵大帝，縻落万神。庄子曰：人者，继天顺地，序炁成形，谓之物灵。《北斗经》曰：凡夫在世迷者，多不知身属北斗，命由天府，有灾有患，不知解谢之门，延福延生，莫晓归真之路，致使魂神被系，祸息来锺。灵应帝君降笔云：当职禀玉帝，大垂慈敕，较念苍生，合使天下黎民起自丁巳岁中元节后，各互劝化酿财，修设三界广法明昌太平清醮一座者，悉度末劫洪波荡秽之界，仪范恭请，吾教徒倡法事，宜宣太上延生之科，诵经登坛拜表，告地盟天。灵应帝君督泰，山府三司具名，然后缴奏三天门下，特与度脱劫运之名，如此莫不真为乐也哉。
　　今以劫运将终，妖魔渐盛。
