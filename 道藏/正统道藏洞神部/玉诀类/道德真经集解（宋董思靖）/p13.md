<!-- { "loadSidebar": true } -->
　　昔孔子无常师，故苌弘、师襄、老聪、郑子之徒，皆尝问焉。然观其语，南宫敬叔独以礼乐之原、道德之归属之老聃，则聃岂苌弘而下所可比耶？其所以责原壤者以学老氏而差於老氏，固无贬也。虽然孔子以实有为理，老子以虚无为道；孔子以太极两仪、四象八卦为生生之本，老子谓道生一，一生二，二生三，三生万，其数亦异；孔子欲人知道之无物不有，无处不在，无时不然，老子欲人求是道於天地万物之始。盖道一也，而随人所指有不同；数一也，在人所用有不同。其不同者，固不可以强同也。至其见素抱朴、少私寡欲以治心，载营魄抱一、绵绵若存以治身，以重为轻根，以静为动根，不矜不伐不争以应物，无为无欲、去泰去甚以治国家天下，虽圣人不能违也。是以谷神玄牝，程子取焉；养气之说，朱子取焉。吾党其可轻议之哉。圭山董道士所注老子《道德经》，集古今诸家之善，以发明宗旨，虽修炼家自附於老子者，本末先后亦有辨焉。其用工深而有助於老子之教多矣，览者毋忽。
　　宝佑丁巳年夏前恩平假守黄必昌京甫序。
　　＃１丁丑：疑当作『丁巳』。
　　
