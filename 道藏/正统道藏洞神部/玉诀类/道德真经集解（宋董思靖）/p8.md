<!-- { "loadSidebar": true } -->
　　此又以生物之义证之。谓凡物皆自气化而形生，乃生於有矣。然原其始之所以生，则道也。而道初无形容声臭之可即，故曰生於无也。
　　右四十章　河上名去用。此章明崇体以致用也。或云道以静为正，故动则为与道相反矣。若尔，则是以道为专属於静矣。殊不知动静者，气也。而道则宰制乎动静，而不囿乎动静者也。或云反常合宜，乃道之动而应变，此显权也；以弱自守，乃道之常用，此显实也。而有生於无，则权实泯矣。
　　上士闻道，勤而行之；中士闻道，若存若亡；下士闻道，大笑之，不笑不足以为道。
　　道非形声，不可见闻，惟上士所禀纯静，见识超越，故一闻无疑，如空即空，造次不违。中士之见，可上可下，故或信或疑。下士则智不足以明，信不足以守，庄子所谓高言不止於众人之心，故大笑之也。
　　故建言有之：
　　谓古之立言者有曰，下文皆勤行之状也。
　　明道若昧，
　　惟照了精微，故遗形去智而含光不耀也。
　　夷道若颣，
　　夷，平也。类，卢对切，丝之不匀也。高下俱融，与物无际，然以俗观之，则若有节类而不可取以为用也。
　　进道若退，
　　为道日损，损之又损，以至无为，故若退也。
　　上德若谷，
　　上德不德，若谷之虚。
　　大白若辱，
　　忘色相者，能纳污也。
　　广德若不足，
　　广而有所限量，则非广矣。惟德至广而不自以为足，故能广也。
　　建德若偷，
　　潜修密行，立德而不自衒也。《玄纲论》云：功阴则能全。亦此意也。
　　质真若渝，
　　渝，羊朱切，变也。质真，纯素也。惟文质兼备，则不执於一，故随物变而内不失其真，外若渝也。
　　大方无隅，
　　隅者，角地也。大方无畛域之可穷，故无隅。
　　大器晚成，
　　积之久者发必洪，故大器则不速成。大音希声，大象无形，道隐无名。经云听之不闻名曰希，故大音希声。经云无象之象，故大象无形。此虽超乎视听之表，然而冥冥之晓，无声之和，亦何尝不昭昭然於见闻之间哉。是皆中士之所以若存若亡，而下士之所以大笑也。此十二者乃道之或隐或显、寓於事物者也，而道之大全，则隐於无名焉。
　　夫惟道，善贷且成。
　　贷，施与也。成，谓物赖之以成功也。
　　右四十一章　河上名同异。此章言道之大全，中下难知。盖道无形无名，故不可以有为之功而致其极。惟能沉港涵泳，则道自来居，此道之所以善施与万物，而成其全之无私也。是以古之学者为己而终至於成物者，体此道也。
　　道生一，一生二，二生三，三生万物。
　　朱文公曰：道即《易》之太极，一乃阳之奇，二乃阴之耦，三乃奇耦之积。其曰二生三，犹所谓二与一为三也。其曰三生万物者，即奇耦合而万物生也。若直以一为太极，则不容复言道生一矣，此与列子易变而为一之语正同。所谓一者，形变之始耳，不得为非数之一也。
　　万物负阴而抱阳，冲气以为和。
　　凡动物之类，则背止於后，阴静之属也，口鼻耳目居前，阳动之属也，故曰负阴而抱阳。如植物则背寒向暖，而冲气则运乎其间。又统而言之，则神阳而质阴，神运於中曰抱，质见於外曰负。气则动阳而静阴，乃济之以中和，而充乎形质，为神所乘之机也。温公曰：万物莫不以阴阳为体，以冲和为用。文简曰：阴阳气偏，及交会而气和，是二之交焉而三，三之徧焉而万者也。
　　人之所恶，惟孤寡不谷，而王公以为称。故物或损之而益，益之而损。
　　恶，去声。温公曰：满招损，谦受益。所以去甚泰，就中和也。
　　人之所教，亦我义教之。强梁者不得其死，吾将以为教父。
　　强，平声。苟知损益之义如此，则人之所以设教，亦宜皆以我坤和之义教之，是知强梁者妄之极，而终至於不得其死。尤当知警而不可从也，故曰吾将以为教父。父者，本也。且教乃师道，然师则尊而不亲，父则尊而又亲，是以言无隐情。如《易》曰：无有师保，如临父母。即此意也。今专曰父者，教道主尊严也。
　　右四十二章　河上名道化。此章言道寓於阴阳而生万物，亦莫不以冲和为用也。
　　天下之至柔，驰骋天下之至坚，无有入於无间，是以知无为之有益也。
　　间，去声。惟道无形，故曰至柔。惟物有质，故曰至坚。驰骋，犹运化役使之意。道之妙物，皆以无形而鼓舞有质也。夫道体无有，化生众形，泰山秋毫，待之成体。故其入於物也，初无闲隔，又道体圆摄，无之与有，并囿其中，混然无间，是则道在物中，物在道中，皆无间也。人能体之则相得性融，廓然无为，而利益不穷矣。文定曰：圣人惟能无为，故役使众强，出入群有。
　　不言之教，无为之益，天下希及之矣。
　　希，罕也。王辅嗣曰：至柔不可折，无有不可穷。以此推之，故知无为之道而有益於物也，夫孰能过此哉？
　　右四十三章　河上名徧用。此章赞虚柔无为之有益也。
　　名与身孰亲？身与货孰多？
　　身者，神之合，岂不亲乎？名者，实之宾，其可尚乎？况身一而已，外物无穷，苟弃身而徇名，役一以求多，愚莫甚焉。盖人能弘道，故身者道之本也。文定曰：若夫忘我，则身且不有，况名与货乎？
　　得与亡孰病？
　　温公曰：得名货而亡身，与得身而亡名货，二者孰病？文定曰：不得则以亡为病，既得而病，失又有甚焉。
　　是故甚爱必大费，
　　以隋侯之珠弹千仞之雀，皆甚爱之迷也。
　　多藏必厚亡。
　　无藏则无所亡。开元注：甚爱名者必劳神，非大费乎？多藏货者必累身，非厚亡乎？
　　知足不辱，知止不殆，可以长久。
　　惟审於内外之分，则知止知足，而无得失之患，故能安於性命之常，亦何殆辱之有，所以可长久也。汉之二疏，曾事斯语。
　　右四十四章　河上名立戒。此章明去伪全真则可久也。
　　大成若缺，其用不敝。
　　敝，毗祭切，败坏也。体至道之大全，而盛德若不足，故其用愈久而愈新也。
　　大盈若冲，其用不穷。
　　道备於己而有若无，实若虚，故积愈厚而用愈不穷。此兼用而言，下则略文也。
　　大直若屈，
　　惟量之大，故直而不肆，初无涯涘之可窥，然於正己以矫物者观之，则若屈也。
　　大巧若拙，
　　其功用至於参赞化育，雕刻众形，而体则无为，故若拙也。
　　大辩若讷。
　　离语默而万理昭融，超见闻而重玄了悟，故若讷也。
　　躁胜寒，静胜热，清静为天下正。
　　动属阳，静属阴，故躁胜寒，静胜热，然皆未免於一偏而有所对待。若夫清静者，则御六炁之卞，乘天地之正，动未尝动，静未尝静，而动静一政矣，故为天下正。
　　右四十五章　河上名洪德。此章言体大道之全而为天下正。或云苟成而不若缺，盈而不若冲，直而不若屈，巧而不若拙，辩而不若讷，是躁之不能静，静之不能躁耳。夫躁能胜寒而不能胜热，静能胜热而不能胜寒，皆滞於一偏也。惟泊然清静，则非成缺辩讷之所能定，而后无所不胜，乃所以为天下正而能成其大矣。
　　天下有道，却走马以粪；天下无道，戎马生於郊。
　　却，与部同，除去也。粪，治田畴也。戎马者，备战之马也。郊者，二国相交之境也。以内言之，心君泰然，则却返气马以培粪其本根，反是则意马驰於外境矣。
　　罪莫大於可欲，祸莫大於不知足，咎莫大於欲得。
　　究其根本，原於纵欲。文定曰：匹夫有一於身，患必及之。侯王而为是，必戎马之所自起。
　　故知足之足，常足矣。
　　黄茂村曰：一性之内，无欠无余。人能安之，无适不足。
　　右四十六章　河上名俭欲。此章戒贪求之贻害；贵知足以为常也。
　　不出户，知天下；不窥牖，见天道。
　　天地万物同出於道，反身而诚，万物皆备。温公曰：得其宗本故也。
　　其出弥远，其知弥少。
　　温公曰：迷本逐末也。
　　是以圣人不行而知，不见而名，不为而成。
　　盖清明在躬，无为而已。温公曰：至理不易也。
　　右四十七章　河上名鉴远。此章言有真知之明，则可以超见闻之域，故无为而化成也。
　　为学日益，为道日损。损之又损，以至於无为，无为而无不为矣。
　　开元注云：因益以积功，忘功而体道。
　　故取天下常以无事，及其有事，不足以取天下。
　　取者，取而化之也，盖克已复礼而天下归仁之意。黄茂村曰：无所不知，而后可以言学，故学欲日益。益者已化，然后可以言道，故道欲日损。然益者可以进，损者不可强损，而未能兼忘其损，未为损也。直须瞥地脱落，前后际断，乃至无为之地，故能无所不为，而应用不穷，施於天下，绰绰然矣。
　　右四十八章　河上名忘知。此章言损有集虚，其益无穷。
　　圣人无常心，以百姓心为心。
　　惟圣人无我，故其心不滞於一，而物来顺应矣。
　　善者吾善之，不善者吾亦善之，德善矣。信者吾信之，不信者吾亦信之，德信矣。
　　御注云：舜之於象，所以善信者至矣。人之有生，同具此理。圣人於人，莫不皆以善信遇之，此圣人之德量也。盖善不善、信不信在彼，而吾之善信未尝渝，此圣德之善信矣。苟善善信信而绝其不善不信者，则岂所谓常善救而不弃哉。
　　圣人之在天下，惵惵为天下浑其心。百姓皆注其耳目，圣人皆孩之。
　　惵，图协切，忧勤貌。为，去声。浑，与混同，胡本切。天下之善恶信伪，皆未知所定，圣人则惵惵然为天下浑心，盖欲融化其异而混合其同，故无善恶，无信伪，皆一以待之。彼方注其耳巨，以观圣人之予夺，吾皆以婴孩遇之，若保赤子，此圣人之诚心也，则彼亦将释然而自化矣。皆孩之意，谓不生分别也。
　　右四十九章　河上名任德。此章明虚心而应物，均养以自然之德。
　　出生入死，
　　性无生死，其出入乘炁机耳。故是炁之伸，则万物出於机而谓之生；是炁之归，则万物入於机而谓之死。
　　生之徒十有三，死之徒十有三，人之生也动之死地亦十有三。夫何故？以其生生之厚。
