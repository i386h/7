<!-- { "loadSidebar": true } -->
道德经论兵要义述
　　经名：道德经论兵要义迷。唐代王真着，四卷。底本出处：《正统道藏》洞神部玉诀类。参校本：清道光间钱熙祚刊指海本，简称『指海本』。
　　道德经论兵要义述状
　　朝议郎使持节汉州诸军事守汉州刺史充威胜军使赐徘鱼袋臣王真上
　　右臣伏以君之至明贵，能下听臣之至诚，贵有上闻，微臣性识庸愚，智虑寡薄，久从戎府，不到朝廷，特蒙陛下曲贷殊私，擢居重任，四年之内，再领方州，无分圣主忧勤，不救生灵罢弊，胡颜尸素，久冒宠荣，夙夜兢惭，启处无地。臣每伏念筋力驽钝，无可以驱驰，身命轻微，不足以报效，退难补过，进实思忠，愿献刍荛，庶裨万一。至於上明天道，中酌人情，下稽地理，莫不竭尽臣子之诚，冀报君父之德。惟《诗》也三百，义必在於无邪，惟经也五千，理必归於自正。伏惟皇帝陛下，体至道，为人君，以无事理天下，一自临驭，万国康宁，日月不照之乡，声教犹暨，霜露表均之地，恩信仍加，刑罚措而得谓无冤，干戈戢而亦不复用，无为无事，虽休勿休，海内欢娱，天下幸甚。是以微臣狂简，辄敢窃疏前件《论兵要义述》上下两卷，今离为四卷，并叙表等，不揆荒芜，用申恳款，伏乞圣慈昭鉴，俯赐优容，布问公卿，式明穿凿，然后退死沟壑，臣所甘心，沥血吐诚，伏待罪责，不胜捆迫，战越之至，谨差子将尚璀，谨具别封进上。谨奏。
　　元和四年七月日
　　手诏
　　勑王真、尚璀至省，所陈献具悉。卿职在藩条，诚存裨补，本乎道德之旨，参以理化之源，用究玄微，有兹述作，省阅之际，嘉叹良深，秋凉，卿比平安好，遣书指不多及。
　　二十九日
　　叙表
　　臣真言：臣闻昔者庖牺氏作，承天地，理万物，犹以为皇道不足，故寂然思化，精义感通，然则天既不言而生，地既不言而育，故河出龙图，洛出龟书，所以示其文也。由是得以画卦象，制文字焉。逮夫智慧萌生，真朴潜消，则文字之理又不足，故载诞我玄元皇帝以代天地而言，将善救其弊者也。是以谆谆然五千之文，殷勤恳恻，斯亦至矣。可谓启道德之根源，绝言语之枝叶，比之文章，则三辰昭回于天也，拟乎动植，则万物充盈于地也。论其教戒，则百行全备于人也。何谓礼者乱之首，乱犹理也，乱矣非礼则无以理之，故曰乱之首也。夫文者武之君也，武者文之备也，斯盖二柄兼行，两者同出，常居左右，孰可废坠，故曰忘战则危，好战则亡，是知兵者可用也，不可好也，可战也，不可忘也。自轩辕黄帝以兵遏乱，少昊以降，无代无之，暨于三王之兴，虽有圣德，咸以兵定天下，则三王之兵，皆因时而动，动毕而后戢，戢即不复用也。及至嗣君，或骄或僻，或暴或淫，或怒或贪，或矜或忌，乃为我师我旅我国我家，动必取强，用必求胜，载穷载黩，且战且前，或不戢而自焚，或无厌而取灭，涂万姓之肝脑，决一人之忿欲，毒痛海内，灾流天下，是以道君哀其若此，又不可得而废去，遂不得已而用之。夫圣人用兵之道，不以其愠怒也，不以其争夺也，不以其贪爱也，不以其报怨也，盖整而理之，蓄而藏之，以谨无良，以威不穗，非用之於战阵，非用之於杀伐，非用之於田猎，非用之於强梁，此圣人用兵之深旨也。又怒者逆德也，兵者凶器也，争者人之所甚恶也，若以逆德用凶器，行人之所甚恶，岂容易哉，故曰上德者天下归之，上仁者海内归之，上义者一国归之，上礼者一乡归之，无此四德者，人不归也。人不归即用兵，用兵即危之道也，故谓不祥之器，又曰死地。所以王者必先务於道德而重用兵也。抑臣又闻之创业之主亡，亡以成其功，继体之君存，存以保其位，故圣人以必不必则兵戎可得而戢，众人以不必必之，则战伐益兴，故道君非独讽其当时侯王，盖亦防其后代人君，轻用其兵也。由是特建五千之言，故先举大道至德，修身理国之要，无为之事，不言之教，皆数十章之后，方始正言其兵，原夫深衷微旨，未尝有一章不属意於兵也。何者？伏惟道君降於殷之末代，征伐出於诸侯，当其时王已失众正之道也久矣，且不得指斥而言，故极论冲虚不争之道，柔弱自卑之德以戒之。夫争者兵战之源，祸乱之本也，圣人先欲烟其源，绝其本，故经中首尾重迭，唯以不争为要也。夫唯不争，则兵革何由而兴，战阵何因而列，故道君叮咛深诚，其有旨哉，其有旨哉。夫天地何言，阴阳不测，是以道君强为之名而立文字，欲人知之，使其行之，非难知也，非难行也，况我国家，祖有道而宗有德，流圣裔而派仙源乎，唐哉皇哉，不可得而称也。伏惟睿圣文武皇帝陛下，聪明文思，浚哲温恭，钻十叶之鸿辉，传千亿之命绪，阐皇道而育万物，弘帝德而贞百度，寂然不动，神而化之，戢干戈於方兴之时，却行阵於已列之地，无为无事，上德上仁，贵五千之至言，贱百二之重险，结绳而理，大化克被於生灵，击壤之歌，至德亟闻於野老，天下幸甚，天下幸甚。臣少习儒业，长无武功，睹升平於明盛之时，赖亭育於仁寿之域，是以不揆庸陋，敢侮圣人之言，甘心从鼎镬之诛，儌幸纳刍荛之志。臣伏以道德经文，远有河公训释，中存严氏指归，近经开元注解，微臣狂简，岂敢措词。今之所言，独以兵战之要，采摭玄微，辄录《道德经》中章首为题，序列如左，各於题后粗述玄元皇帝圣旨，或先经以始其事，或后经以终其义，谬将臆度，用达管窥，既无百中之能，庶均万分之一，因号曰《道德论兵要义述》，词理荒鄙，尘渎宸严，无任惶惧战越之至，谨言。
　　道德经论兵要义述卷之一
　　朝议郎使持节汉州诸军事守汉州刺史充威胜军使赐绯鱼袋臣王真上
　　道可道章第一
　　臣真述曰；夫禀二气而生居三才之际，灵於万物者，谓之最灵，灵於最灵者，谓之圣人，圣人代天地而理万物者也。於是因言以立道，因道以制名，然异於真常之元，故曰可道。既为万物之母，故曰可名。又天地之道，无迹可寻，故曰常无欲以观其妙，圣人之作有物，有物可睹，故曰常有欲以观其徼。观犹示也，且乾坤之用，因无入有，是以同出异名，变化之理，因有归无，是以同谓之玄。盖天地之道，四时行焉，百物生焉，是为一玄也。圣人之道，代天理物，各正性命，复为一玄也，故曰玄之又玄。是以道君将明王者治天下，安万国，正师旅，孰不由於此户者也，故曰众妙之门。臣伏惟玄元皇帝所建五千之文，将垂亿兆之祀，同天地之覆载，比日月之照临，利将无穷一，人受其赐，故王者得之可以适天下，诸侯得之可以安万邦，卿大夫得之可以凝庶绩，士庶人得之可以知其所归，若
　　好径之徒，不遵此道，必有倒行之悔，矧其违易即险，而欲侥幸者哉。微乎微，至乎至，不可得而言也已，是以初标道非常道，指其殊涂而同归，末言众妙之门，明其百虑而一致，冠於篇首，诚有旨哉。
　　天下皆知章第二
　　臣真述曰：夫美者对恶之谓也，今天下之人，皆知美之为美者，此已知其恶也久矣，皆知善之为善者，此已知其不善也久矣，故其下文云有无之相生，难易之相成，长短之相形，高下之相倾，音声之相和，前后之相随。夫物既有名，人既有情，则是非彼我存乎其问，是非彼我存乎其间，则爱恶起而相攻矣。爱恶起而相攻，则战争兴矣。夫战争者不必皆用干戈斧钺也，至於匹夫之相手足，虫兽之相爪牙，禽鸟之相觜距，皆争斗之徒也。然至於王侯之动，即无不用其金革矣。为患之大，莫甚於斯，故偃武修文，兴利除害，其事既理，故曰无为。其教既行，故曰不言，是以云圣人处无为之事，行不言之教也。夫无为之事，盖欲令潜运其功，阴施其德，使百姓日用而不知之，此之谓无为也。夫不言之教，盖欲令正身率下，而不欲使躬之不逮也。古者言之不出，同此义也。夫王者无为於喜怒，则刑赏不滥，金革不起，无为於求取，则赋敛不厚，供奉不繁，无为於爱恶，则用舍必当，贤不肖别矣，无为於近侍，则左右前后，皆正人矣，无为於土地，则兵革不出，士卒不劳矣，无为於百姓，则天下安矣，其无为之美利，信如是哉。又万物作焉而不辞者，言上下皆得自然之分，悉无言辞也。又生而不有其恩，为而不恃其德，独立造化而不居其功，不估其强，卑以自守，所以事业简易而长不离其身，故曰夫唯不居，是以不去。
　　不尚贤章第三
　　臣真述曰：夫圣人之理，不伐其善，不显其长，上行其风，下承其化，既绝矜尚，遂无斗争，非谓其不用贤能而使人不争也。且自三皇五帝至于王霸，未有不上尊三事，下敬百寮，外资卿相之弼谐，内有后妃之辅助，此奚谓其不尚贤乎哉，必不然也。又难得之货，皆是远方异物，若在上贵之无餍，则在下之人供输无已，更相求取，非盗而何。盗贼既兴，兵革斯起矣。又珍物丽容，是人之所欲，而圣人达理，不荡於胸中，故其心不可得而乱也。是以圣人虚其心者，除垢止念也，实其腹者，怀忠抱信也。弱其志者，谦柔不犯於外也。强其骨者，坚固有备於内也。常使人无知无欲者，盖率身以正人，故使夫智者亦不敢为也，故此下文云为无为者，直是戒其人君无为兵战之事也。语曰舜何为哉，恭己正南面而已，若人君皆能如舜之德，则天下安得不治矣，故曰为无为则无不治矣。
　　道冲而用章第四
　　臣真述曰：此章言人君体道用心，无有满溢之志，长使渊然澄静，如万物之祖宗，则自然挫折锋错之铦锐，解释纷扰之云为，故能和其光耀，降严威也。同其尘杂，舍垢氛也。然玄元深叹此有道之君，能存其至德如是，故云吾不知其谁之子，象帝之先，言似天帝之先也。
　　天地不仁章第五
　　臣真述曰：此言不仁者，犹下经云不德也，言天道与王者同施仁恩，能以美利利天下，不言所利，且不责生成之报焉。王者既不责於人，则刑罚自然不用矣，刑罚不用，则兵革自然不兴矣，兵革不兴，则天下自然无事矣，故曰天地之间其犹橐钥乎。言国君能调和元气，应理万机，如橐钥之用焉，终无屈挠之弊也。又夫人不言，言必有中，是以圣人处无为之事，行不言之教，故曰多言数穷，不如守中，其此之谓乎。
　　谷神不死章第六
　　臣真述曰：谷，养也，又虚空也，言神气游息於虚空之中，故得长存也。玄天为鼻，牝地为口，天根於清，地根於宁，此言人君长能固守清宁之道，以理其天下国家，则自然无动用勤劳之事，故曰用之不勤。
　　天长地久章第七
