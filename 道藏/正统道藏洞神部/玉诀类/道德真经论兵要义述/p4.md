<!-- { "loadSidebar": true } -->
　　臣真述曰：夫常道者谓无名之始，道常者谓有名之初，故本初无字乃为一气之宗，亦既有名为万物之始。又道法自然，天地阴阳皆自然和合，无所云为，故曰无为也。至於四时运行，百物成熟，故曰无不为也。又天之道利而不害，是以王者当行天之道，凡天下之害，知之尽无为也，天下之利，知之即无不为也。夫天下之害，莫大於用兵，天下之利，莫大於戢兵，言王侯但能守此自然之道，则物无不自化者。既而化成，又有嗜欲将作者，即当镇以无名之朴。无名之朴，亦以不欲为根，静而归根，常而复命，可谓复守真常之道也。真常之道既复，即万物安得不从而正也。故曰天下将自正。经曰：我静而民自正，又《论语》云：子率以正，孰敢不正，其是之谓乎。
　　道德经论兵要义述卷之二竟
　　道德经论兵要义述卷之三
　　朝议郎使持节汉州诸军事守汉州刺史充威胜军使赐绯鱼袋臣王真上
　　上德不德章第三十八
　　臣真述曰：上德者与道同体，所谓三皇之时，不可得而称也，故曰不德。下德者为道之用，所谓五帝之时，亲爱萌生，故曰有德。仁义礼者，兼而行之，所谓三王之初，防患救乱之功兴矣，若总而论之，将以理天下国家以及於身，其揆一也，故曰三皇五帝之与三王盖殊事而同心，异路而同归者也。是以道德仁义礼，王者当兼而用之，亦犹五材相资，阙一不可也。道君所以援古及今，明其失得者，盖以其干羽寝於两阶，金革兴於三代，忠信既薄，玉帛空行，优劣於下衰，跂及於前古。夫礼失则乱，救乱者必以礼，乱犹理也，言礼者理乱之首也。然道君之意盖欲其时王舍礼而行义，去义而成仁，除仁而尚德，违德而适道，故曰大丈夫处其厚不处其薄，居其实不居其华，是以去彼礼义之薄，取此道德之厚，将以为王者之理化也，岂不至哉，故曰去彼取此。
　　昔之得一章第三十九
　　臣真述曰：夫唯道君广引天地神谷及万物之得一者，观其指归，皆在于戒侯王也。以，用也，故若曰天地无用其清宁以自安泰，当须常恐有裂发之变也，神谷无用其灵盈以自恃，当须常恐有歇竭之困也，万物无用其生成以自长久，当须常恐有绝灭之时也，侯王无用其贵高以自强大，当须常恐有颠蹶之祸也。故曰以贱为本也，非乎。夫不自强大则不争，不争则兵战自息，兵战自息，则长保天禄矣。
　　反者道之动章第四十
　　臣真述曰：此言万物动出芸芸，无不反归於根，故曰反者道之动。夫常物之动，动之於动，唯道之动，动之於静，故曰反者道之动。反犹复也，其见天地之心乎。天地以静为心，动为用，今反其动是复其静也，故曰反者道之动也。是以圣人慎其动而常处无为，深达归根守静之义，乃能知常。能知常然后能不妄作，能不妄作故为之明。又柔弱者道之用，言圣人必用柔弱之道以胜天下强暴之人也。又物犹事也，凡天下之事，皆生於有，有生於无，是以圣人常处无为之事，归复於静则万物皆得自然生成，不假云为动作，故曰有生於无。
　　上士闻道章第四十一
　　臣真述曰：若圣与贤，犹多品汇，凡百庶士讵知等夷，故道君於此略举上中下三级，以明识道之探浅尔。文宣王曰：朝闻道，夕死可矣。则上士勤行之志，可得而知矣。又以可上可下之性，故有若存若亡之讥。夏虫疑冰之谈，故有闻道大笑之说。故复建立其言有之曰：明道若昧，此言天之德也，虽赫赫在上，常如暗昧也。进道若退，此言地之德也，虽蒸蒸在下，常卑退也。夷道若颣，此言人君之德，虽巍巍则天，常同众类，不自标异。夫如是，故虽上德之君必如溪谷之卑下，虚受纳污也。虽大洁白之君，亦常如自居秽辱也。虽广大悉备，常若不足也。虽欲立德於人，又须常畏人知，故曰若偷也。虽体道真实，常若渝变也。大方无隅，宁见圭角。大器晚成，不求速达。大音希声，必震垫藏。大象何形，无状之状，道本无名，强为之名字，作万物母，皆假借自然而生育之，故曰善贷且成。夫人君执德，谦柔用晦，无为之若此，天下其孰能与之争，既无所争，则兵革自然戢藏也。
　　道生一章第四十二
　　臣真述曰：夫元气始生，生生不已，故有万物盈乎天地之间。又万物之出，莫不皆负背阴肃之气，抱向阳和之中，中而和者，乃得为人，故谓之最灵。既灵且智，是能知损益之义，乃称号其所恶者，盖欲自取其损，以冀其益尔，故曰物有损之而益，益之而损，其是之谓欤。言人之教戒，亦当须取我此义以教戒之，言若不知损益之道，但恃众好兵，暴强轻敌，必当摧辱破败，覆军屠城，即是失其死。所明矣。故曰强梁者不得其死。夫治天下国家，祸之大者，莫过於此，是以云吾将以为教父，言教戒之重者，亦莫过於此也。
　　天下之至柔章第四十三
　　臣真述曰：至柔者谦虚清静，所谓自然之气也。至坚者刚强运动，所谓有为之徒也。夫柔静刚动，弱必胜强，故曰驰骋天下之至坚。若人君能以精微密妙之道，致无为之理，则无所不入，故曰无有入无间。无为之事，亦所谓清静致理，无为戎马之事也。不言之教，欲其正身率下，则人从之，不待其言也，故曰不从其所令，从其所行也。又经曰：行不言之教是也。然圣人之治，无以加於是乎，又道君叹其当代罕能行之，故曰天下希及之。
　　名与身孰亲章第四十四
　　臣真述曰：名者禄位也，争者忘其身，货者财宝也，贪者轻其死。夫名疏於身，身多於货，虽甚愚者，犹必知之。及在得丧之间，与夺之际，则中智之徒尽未能免其惑也。故唯圣人能知战斗之可息，不争其名，知财货之可足，不害其身，不多藏，不厚亡，是终厥身而辱殆所不能及，故可以长久也。
　　大成若缺章第四十五
　　臣真述曰：夫圣人虽处万全之地，亦不矜其成，常若亏缺，故其用也，终无弊败之忧，虽居至满之势，亦不骄其盈，常自谦虚，故其用也永无穷困之厄，又直於其人，曲於其己，故曰若屈。藏其机微，用其质朴，故曰若拙。际其文词，绝其给佞，故曰若讷。且此上文数节详其大归，终本於清静之德，故引躁静相形，寒热相用之义以证之。夫清静者，无为也，无为者，亦谓无为於兵战之事，乃可为天下之长也。又经曰：我好静而人自正，又曰：不欲以静，天下将自正，皆此类也。
　　天下有道章第四十六
　　臣真述曰：夫去奔走之马，粪荆棘之田，非有道欤。四郊多垒，戎马生於其间，非无道欤。是以人君恣可欲於心，则天下之人皆得罪矣。嗜欲至而不知止足之分，则天下之人皆受祸矣。又人君所欲尽得，则天下悉罹於殃咎矣，必也上之人能知足之为足，则天下之人孰不常足矣。
　　不出户知天下章第四十七
　　臣真述曰：夫人君则天效地，恭己正南面，无为於上，垂拱而已，无不为於下，各有司存，自然百度惟贞，万物咸若，何必行而后知，见而后名，为而后成也。
　　为学日益章第四十八
　　臣真述曰：为学者谓传习前王礼法，政令滋章，故曰日益也。为道者谓善闭七门，克持三宝，故曰日损也。夫天之道，损有余补不足，故曰损之。圣人之道，损有余奉天下，故曰又损之。能用此道，自然以至於无为矣。夫圣人少思寡欲，偃武修文，自然无所云为也。又天下之利，知无不为，故曰而无不为也。又圣人为君常无为无事，以百姓心为心，乃可以取天下之心也。及其有事也，则以赋税夺人之货财，及其有为也，则以干戈害人之性命。夫如是，则亲离众叛，国灭人危，又何可以取天下之心哉，故曰不足以取天下。
　　圣人无常心章第四十九
　　臣真述曰：圣人以百姓心为心者，盖所谓以欲从人之义也。人之不善，吾亦善之者，谓亦以道德教之，使之为善，故经曰人之不善，何弃之有是也。又人之不信，吾亦信之者，言我信不足，使人不信，亦以道德教之，使之有信，故曰德信。又在犹察也，圣人察天下常惵惵然，不停不息，而为浑同其心，皆使去恶从善，是以百姓悉倾注其耳目而视听圣人之恩意，而圣人咸子爱之，故曰皆孩之。既孩抚天下之人，则为人之父母明矣。岂有人之父母肯以干戈刑罚而欲害其子乎，必不然矣。
　　出生入死章第五十
　　臣真述曰：动出为生，休入为死，十有三者，所谓四关之与九窍也。夫四关者，性命之源流，九窍者，嗜欲之门户，源流则动静存其节，门户则启闭有其时，顺之所以长生，逆之所以致死。又存生者莫过於养，养过者复伤其生，故曰夫何故以其生生之厚。善摄生者，谓圣贤也，伏以道君谦不自言，故曰盖闻也。夫圣人之道，利而不害，物岂能伤，故虽之原陆，亦不畋猎而求遇兕虎以杀之，虽入军中，亦不被带甲兵而求杀其敌，是以终无角爪锋刃之患者，以其能和光同尘，调养元气，存绵绵之道，得生生之理，故曰夫何故以其无死地。又末世用兵置之死，欲求不死，其可得乎。
　　道生之章第五十一
　　臣真述曰：夫乾道无情而生，坤德无情而畜，是以物得流形，势得化成，故万物莫不尊道而贵德，道尊德贵，皆自然受天之爵禄也。其孰能有封建者乎，於是王侯则而象之，言王者当宜生畜长育成熟养覆万物，而不失其时，仍不有其功，不恃其力，绝其宰割，息其斗争，夫如是，乃可谓合天之德也，故曰玄德。
　　天下有始章第五十二
　　臣真述曰：道始有名乃为天下母，王在域中，故象其子。既知其子，复守其母，言王者必当守道育物，塞聪蔽明，则永无勤苦危殆之事。又能见其微细之萌，而防杜之，乃可曰明。又能守其柔弱之道，必终得其强大矣。用其光，言耀德於外，归其明，谓体道于中，治国治军，无害於物，何殃之有，故曰袭常。袭犹密用也，言王者常当密用斯道而已。
　　使我介然章第五十三
　　臣真述曰：我者我侯王也，言侯王有能介然独知行於大道，唯所施为之事，正当最可畏慎尔。言其大道坦然甚平易，而人不行，但好趋其斜径，以求捷速之幸益，欲速必不达，故深戒之。又言朝廷公署虽甚扫除修洁，然而田野亦甚荒芜，仓凛亦甚空虚，而戎臣武将不限有功无功，皆被服罗执，横带刀剑，属厌饮食，多藏货贿，专取不足之人，奉有余之室，此诚所谓盗贼之矜夸，岂可谓大道也哉。此盖道君深叹衰困之时，天下若此之过，故立此章以切戒之也。
　　善建不拔章第五十四
