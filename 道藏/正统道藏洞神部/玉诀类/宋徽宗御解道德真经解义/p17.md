<!-- { "loadSidebar": true } -->
　　臣义曰：复以自知，德积於内，复之以早，则所得弥积。
　　重积德，则无不克。
　　御注曰：能胜之谓克，宰制万物，役使群动，而无所不胜者，惟德而已。
　　臣义曰：德之重积，则德弥厚矣。德弥厚，则道足以胜己之私，而至於忘我，忘我则忘物，物我忘而无不克矣。
　　无不克，则莫知其极。
　　御注曰：德至於无所不胜，则泛应而不穷，孰知其极也？
　　臣义曰：德至於无所不胜者，物我忘故也。物我忘而复乎至无，曷知其极也。
　　莫知其极，可以有国。
　　御注曰：体尽无穷，则其於用天下也有余裕矣，况有国乎？
　　臣义曰：体道全神，然后可以有国者，治人事天，至矣尽矣。
　　有国之母，可以长久。
　　御注曰：道为万物母，有道者万世无弊。
　　臣义曰：有国之母者，无极之道也。惟道常而不变，故长久。
　　是为探根固柢，长生久视之道。
　　御注曰：道者物之母，而物其子也，性者形之根，而形其柢也。既知其子，复守其母，没身不殆，故可以长久。根深则柢固，性复则形全，与天地为常，故能长生。与日月参光，故能久视。人与物化，而我独存，此之谓道。
　　臣义曰：性复於道，则其根深矣，形以道生，则其柢固矣。根不深则精不全，精不全则神不固，神不固则其形去，故根深柢固，所以长生久视而固存也。
　　治大国章第六十
　　治大国，若烹小鲜。
　　御注曰：事大众而数摇之，则少成功。藏大器而数徙之，则多败伤。烹小鲜而数挠之，则渍。治大国而数变法，则惑。是以治道贵清净，而民自定。
　　臣义曰：烹鲜，任其自熟，无用智巧也。圣人为无为，付万物於自尔，故若烹鲜。
　　以道花天下者，其鬼不神。
　　御注曰：圣人者，神民万物之主也，不得已而临莅天下，莫若无为。道常无为，以莅天下，则人无不治。彼依人而行者，亦皆安定休止，莫或出而为祟，故曰其鬼不神。
　　臣义曰：不以道往天下，则人为私邪所胜，故阴阳谬戾，而鬼灵乘衅，得以神其妖。上往以道，则天清地宁，人和气和，而鬼亦宁，处以正胜也，故鬼不神。
　　非其鬼不神，其神不伤民。非其神不伤民，圣人亦不伤民。夫两不相伤，故德交归焉。
　　御注曰：以道莅天下者，莫之为而常自然，无攻战之祸，无杀戮之刑，是之谓不伤民。当是时也，神与民两不相伤，而德交归焉。神无所出其灵响也，饴尔多福而已。故曰其神不伤民，民无所施其智巧也。日用饮食而已，夫何伤之有？
　　臣义曰：夫有为而从事於务，天下多忌讳，至於法令滋彰，严刑重赋，轻敌抗兵，田莱荒，民弥贫，而百姓愁苦，不能保生，此由自伤其民尔。上以道往天下，而不伤民，遂万物性命之理，无或干於阴阳之和，则百嘉大顺，各得其序，而气应天地之和矣。神其有伤人者哉，饴尔多福而已。至於此则人神交相归，德而不相伤，治之至也。
　　宋徽宗道德真经解义卷之八竟 
　　宋徽宗道德真经解义卷之九
　　登仕郎臣章安撰义
　　德经
　　大国者下流章第六十一
　　大国者下流。
　　御注曰：人莫不有趋商之心，而趋高者常蹶。江海所以能为百谷王者，以其善下之也。
　　臣义曰：流下则众流之所归，故成其大。
　　天下之交，天下之牝，牝常以静胜，牡以静为下。
　　御注曰：天下皆以刚强敌物，而我独寓於柔静不争之地，则人孰胜之者？是乃所以交天下之道也。经曰，知其雄，守其雌，为天下溪。
　　臣义曰：刚强立我，则物为我敌，柔则不争，静则不倡，惟柔与静，与物无迕，所以为天下牝，所以为交天下之道也。
　　故大国以下小国，则取小国。小国以下大国，则取大国。故或下以取，或下而取。
　　御注曰：将欲歙之，必固张之，将欲取之，又固与之。
　　臣义曰：惟能下，故能取，不自下者，物必下之，而常为物下。
　　大国不过欲兼畜人，小国不过欲入事人。两者各得其所欲，故大者宜为下。
　　御注曰：天道下济而光明，故无不覆。地道卑而上行，故能承天。人法地，地法天，故大者宜为下。
　　臣义曰：小国不下大国，则速祸。大国下小国，则小国鲜不为之下。不能为下者，常在大国，故大者宜为下。
　　道者万物之奥章第六十二
　　道者，万物之奥也，
　　御注曰：天奥西北，郁化精也。地奥黄泉，隐魄荣也。人奥思虑，蕴至神也。天地与人，有所谓奥，而皆冒於道。道也者，难终难穷，难测难识，故为万物之奥。道为万物之奥，则物者道之显欤？
　　臣义曰道者，万物所由出，而视之不可见也，故谓之万物之奥。物皆冒於道，道无所不庇覆，而妙用深密，此奥之义。
　　善人之宝，
　　御注曰利而行之，积善成性，而神明自得，圣心循焉。
　　臣义曰善人知贵爱於道，故不失己於物，而知所自贵。
　　不善人之所保。
　　御注曰反无非伤也，顺其理则全，动无非邪也，静其性则正，故可以保身。
　　臣义曰保如保傅之保，若保赤子之保。人虽不善，性静理顺，则得其全正，道之所保也，何弃之有。道之不弃，故谓之保。
　　美言可以市，尊行可以加於人。不善，何弃之有？
　　御注曰：言，风波也。行，实丧也。皆非道所贵。言美而可悦，行尊而可尚，犹可以市，且加於人，而人服从，况体道之奥，遍覆包含，而无所殊乎？然则人之不善者，何弃之有？
　　臣义曰美言尊行，去道弥远，犹可以市，苟利於人，况道之奥，覆被无间，则人虽不善，道则保之，在所不弃。
　　故立天子，置三公，虽有拱璧，以先驷马，不如坐进此道。
　　御注曰君子之守，修身而天下平，天子三公，有璧马以招贤，而不务进道以修身，则拾己而徇人，失自治之道矣。不如坐进此道者，求诸己而已。道之所在，圣人尊之，故民从之如归市。
　　臣义曰天子三公，以道莅天下者也。拱璧驷马，为物之贵，苟志於物，则失道徇物，而不能为治。坐，进此道，则天下化之，归者如市，亦求诸己而已。
　　古之所以贵此道者何也？不曰：求以得，有罪以免邪？故为天下贵。
　　御注曰求则得之，求在我者也。古之人所以求之於阴阳度数，而未得者，求在外故也。恶者迁善，愚者为哲，此有罪所以免欤？道之善救者如此，故为天下贵。传曰天下莫不贵者道也。
　　臣义曰惟道善救人，无弃人，善救物，无弃物，故求则得之，罪则免之，所以为天下贵。求其在我，故求则得之。性复其初，故罪则免之。
　　为无为章第六十三
　　为无为，事无事，味无味。
　　御注曰道之体无作，故无为；无相，故无事；无欲，故无味。圣人应物之有而体道之无，於斯三者，概可见矣。
　　臣义曰道无为也，为其所自成尔。道无事也，事其所自遂尔。无为故无作，无事故无相。无作也，无相也，则淡乎无味，何欲之有。彼从事於外，耽逐世味嗜好，以口累者，又乌知体道之要。
　　大小多少，
　　御注曰大小言形，多少言数，物量无穷，不可为倪。大而不多，小而不少，则怨恩之报孰睹其辨？圣人所以同万有於一无，能成其大。
　　臣义曰：大小多少，虽涉於形数，盖有不同，然恩怨一视，孰有间然。
　　报怨以德。
　　御注曰：爵禄不足以为劝，戮耻不足以为辱，则何怨之有？所尚者德而已。
　　臣义曰：涉乎有，身之息，则惊於宠辱，故有恩怨。放於自得之场，则孰有彼此，故无恩怨。所尚者德，不见可怨，故曰报怨以德。
　　图难於其易，为大於其细。天下之难事，必作於易。天下之大事，必作於细。
　　御注曰：千丈之堤，以蝼蚁之穴溃，百尺之室，以突隙之烟焚。白圭之行堤也，塞其穴，是以无水难。丈人之慎火也，涂其隙，是以无火患。天下之事，常起於甚微，而及其末，则不可胜图，故圣人早从事焉。
　　臣义曰：事藏於所忽，难於谋始，其易与细，知所图为，则终无失矣。事几一跌，未如之何矣。
　　是以圣人终不为大，故能成其大。
　　御注曰：为之於小，故能成其大。乱已成而后治之，不亦晚乎？
　　臣义曰：积小以成高大也。
　　夫轻诺必寡信，多易必多难。是以圣人由难之，故终无难矣。
　　御注曰：祸固多藏於微而发於人之所忽，圣人之应世，常慎微而不忽，故初无轻易之行，而终绝难图之患，凡以体无故也。
　　臣义曰：轻诺细故也，而有失信之患。多易忽微也，而有多难之累，圣人由且难之，是以天下之事，终无难矣，惧微故也。
　　其安易持章第六十四
　　其安易持，其未兆易谋，其脆易浮，其微易散。为之於未有，治之於未乱。
　　御注曰：安者危之对，未兆者已形之对，脆者坚之对，微者着之对。持之於安，则无危。谋之於未兆，则不形。圣人之知几也，脆者浮之则不至於坚冰，微者散之则不着。贤人之殆庶几也。奔垒之车，沈流之航，圣人无所用智，焉用智於未奔沈，所谓为之於未有，治之於未乱也。
　　臣义曰：其安其未兆，事之未形者也。其脆其微，事之甚细者也。事未形而为之，是为於未有也。事甚细而治之，是治於未乱也。
　　合抱之木，生於毫末。九层之台，起於累土。千里之行，始於足下。
　　御注曰：有形之类，大必滋於小，高必基於下，远必自於近。其作始也简，其将毕也必巨。圣人见端而思末，睹指而知归，故不为福先，不为祸始，踌躇以兴事，每以成功。
　　臣义曰：木譬自小及大，台譬自下至高，行譬自近至远，大也高也远也，皆始於微，圣人所以兴事成功，盖本於此。
　　为者败之，执者失之，是以圣人无为，故无败，无执，故无失。
　　御注曰：圣人不从事於务，故无败。不以故自持，故无失。昧者规度而固守之，去道愈远，能无败失乎？
　　臣义曰：一为而求成，则败斯至。执召，一斗以求得，则失斯至，惟无为，故成其所自成而无败，惟无执，故得其所自得而无失。
　　故民之从事，常於几成而败之。
　　御注曰：中道而止，半途而废，始动而终怠者，凡民之情，盖莫不然。故事常几成而至於败。
　　臣义曰：有始有卒者，其圣人乎。凡民离道而事，事其能久乎，故未始不败。
　　慎终如始，则无败事矣。
　　御注曰：靡不有初，鲜克有终，终始惟一，时乃日新。施之於事，何为而不成？
　　臣义曰：终始如一，慎之至也，事固无败。是以圣人欲不欲，不贵难得之货，学不
　　学，以复众人之所过。
