<!-- { "loadSidebar": true } -->
　　冲曰：夫富贵之人，自谓欢乐无忧，不意二字者，反为我身累患也。
　　祸生丝微。
　　丝，李刘本作私。李曰：息以累身，祸为破灭，意不以为息，而息已来，私不以为祸，而祸自至。人知在生实畏祸息，终日戒惧，仍虑横来，况公然行恶，如何可免，是以君子慎微，为之於未有也。冲曰：丝，别本作私，误也。不畏丝微之恶，致生纶着之祸，故曰小罪不积，则大罪不成。是以经言：民不畏威，则大畏至矣。
　　善生於恶。
　　刘曰：丧命之由，为责善名。
　　利生於害。
　　刘曰：吞钩者，为责芳饵也。
　　大生於小。
　　刘曰：合抱之木，生於毫末。
　　难生於易。
　　李曰：天下难事，叉作於易。刘曰：始乎履霜，至於坚冰。
　　高生於下。
　　李曰：九重之台，起於垒土。
　　远生於近。
　　李曰：千里之行，始於足下。
　　外生於内。
　　李曰：由内故有外也。刘曰：言出乎外，行加乎民。
　　贵生於贱。
　　李曰：因卑以至尊也。刘曰：贵以贱为本。
　　动生於安。
　　李曰：因静而有动也。刘曰：安其身而后动。
　　盛生於衰。
　　李曰：热极则寒。刘曰：日中则昃。
　　阴生於阳。
　　韦曰：阴阳，犹死生也，夫天下同善而无恶，同利而无害者，则善之名无因而生，然则善名由有恶而生，利名由有害而生，几此上事，皆是有欲有私之息也。李曰：静极则热。刘曰：命吕则律。
　　是故有无之相生，虚实之相成。
　　李曰：有生於无，无生於有，故日相生，虚者，阴也，实者，阳也。热极寒，实成虚也，静极躁，虚成实也，故日相成。刘曰：有之以为利，无之以为用。
　　是以有归有，无归无也。
　　韦曰：有善则有恶，是有归有也，无利则无害，是无归无也。刘曰：本乎天者亲上，本乎地者亲下。
　　西升经集注卷之五竟
　　#1此句，政和御制注本作『智士元思虑之变』。
　　#2此句，政和御制注本作『天下柔弱莫过于气』。
　　西升经集注卷之六
　　华阳韦处玄　句曲徐道邈　冲玄子
　　任真子李荣　刘仁会注　碧虚子集
　　在道章第三十二
　　老子曰：人在道中，道在人中。
　　李曰：道则大无不包，人则非道不生，故知人在道中也。道有细无不入，物无不在，是知道在人中也。
　　鱼在水中，水在鱼中。
　　刘曰：人之神气，天地交通也，方彼游鱼，内外资水。
　　道去人死，水乾鱼终。
　　李曰：此举喻也。鱼之於水，犹人之於道，道在则人存，道去则人亡，水有则鱼生，水无则鱼死。人铃须归道，鱼定当归水，故日人相造乎道，鱼相造乎水，水之与道，人之与鱼#1，不可暂失矣。
　　故圣人自知反归未生，捐弃侨奢，绝除忧思。
　　韦曰：捐弃侨奢，然后绝除忧思，忧思既除，然后能反未生，未生既反，则道留而长存也。李曰：自知者不可思须失道也，反归未生，抱守於本，捐弃侨奢，去泰去甚，绝除忧思，无欲无愁，以道赏心，何忧之有。
　　是故形隐神留。
　　刘曰：寂然不动。
　　天下归焉。
　　韦曰：隐，安也，形能安神，故神亦留止於形也。冲曰：同世之形，托死隐变，精神之身，留世化物，天下慕德，皆来从归也。李曰：凝神九重，故言形隐，道在圣德，故日神留，岘风而至，慕道而来，万方朝觐，天下归焉。刘曰：归其静也。
　　无为无事，国实民富，保道畜常，是谓玄同。
　　李曰：法令滋彰，盗贼多有。不用针智，名日无为。不饰兵戈，名曰无事。不以有为挠物，常以无事安仁，任用贤哲，百姓繁昌国实。却被走马，以事桑田，财足谷多，故云民富。守於真正，故云保道。因循日新，是日畜常。保道得道，畜常得常，达於常道，故日冥同也。刘曰：主上无为，群生安业，储积充实，而民富贵，至理之道如此。
　　有国章第三十三
　　老子曰：有国者，其根深也。
　　韦曰：王参四大，继天理物，当与道同根无为也。李日以道为根，所得深矣。
　　天地覆载，万物畜养，金玉重宝不积留也。
　　韦曰：天地无为於覆载，故常覆载，是以藏金於山，藏珠於渊，则重宝无所逃其域矣，奚假积留於府藏哉。李曰：夫有国者，宜以道为根，德为本，德无不被，道无不通，为天地之所覆载，保其清宁，万物之所养育，获其长久，不须积聚金玉，而金玉自然留止也。刘曰：天地自覆载，万物自畜养，圣人根深宁极，金玉重宝一气所须，是弃而不用也。
　　夫外天地者，有天地。外其身者，而寿命存也。
　　李曰：外，遗忘也。用之有为而天下失，行道之德而天下存，故言有也。以生为有，爱养伤生，故其身亡也。能忘於身，身将道合，寿命无极，故其身存也。刘曰：夫遗天地者无事，无事者则物归之，遗形骸者无欲，无欲者则命存矣。夫天地形骸，尚自外之，金玉重宝，何足留意也。
　　是以君子善人之所不善，喜人之所不喜，乐人之所不乐，为人之所不为，信人之所不信，行人之所不行，是以道德备矣。
　　李曰：至学之士，学人之所不能学，立行之者，为人之所不能为，为与不为皆为，学与不学皆学，教无不达，理无不通，故日道德备矣。细而言之，常俗小人所好者有为，怀道君子所好者无为，此善人之所不善也。人皆悦於声色，我独悦於无声无色，此喜人之所不喜也。人皆爱於名利，我独忘於名利，此乐人之所不乐也。人皆作僧爱，我独作不僧不爱，此为人之所不为也。人皆信邪，我独信正，此信人之所不信也。人皆行恶，我独行善，此行人之所不行也。道与俗反，志远功高，事无不圆，故云备矣。刘曰：善者，善无情也，喜者，喜无事也，乐者，乐无味也，为者，为无为也，信者，信无心也，行者，行道德也。夫此六句亦有义焉，解行不然也，道德不备也。
　　皆有章第三十四
　　老子曰：道非独在我，万物皆有之。
　　韦曰：道无不在，岂圣人独有，而万物皆无哉！《庄子》云：道在屎溺。屎溺犹有其道，而况万物者乎。刘曰：所明道无不在，修者得之。
　　万物不自知，道自居之。
　　冲曰：万物无知，情均刍狗，不知圣匠剖大混一朴，散为无穷之物，不能自知生本，由道气合生物，道自居之。刘曰：藏诸用也。
　　众人皆得神而生，不自知神自生也。
　　韦曰：但不自知，又不知物，则神道自然冥会也，冲曰：神为生形之本，众皆得而生，不自知生我者神，神自生我也，刘曰：近在诸身而不能知。
　　君有德施於百姓，百姓不自知受君之德也。
　　冲曰：君有无为之德施於百姓，百姓得其自为日用不知，谓我自然，不知受君之德也。韦曰：上不知下，下不知上，上下相忘，乃为道治也。刘曰：功成事遂，百姓皆为我自然也。
　　是故圣人藏神於内，魄不出也。
　　冲曰：圣人知生我者神，故养神守身，藏神形内，炼形化魄，合於真神，混而为一，不役魂魄，又何出焉。李曰：魄，寂也，轻躁之徒，其神自离，圣人法道，安静无为，神不离身，寂然在内，故云不出也。刘曰：静之至也。
　　守其母，其子全。
　　李曰：保道存神，守其母也，於身无害，其子全也。
　　而民炽盛，保其国也。
　　刘曰：本固邦宁。
　　玄虚积充，寿命长也。
　　冲曰：玄虚者道也，真积妙气，积充我身，故能飞行空虚，寿命长久也。
　　人能徒知天地万物，而不自知其所由生，反命归本，是大不知也。
　　韦曰：命者，自然也，本者，道也。我都无知，故能归一反於自然也。李曰：有灵之中，人最为智，测之於景，亲之於天，察之於地，通之物理，无有不知，是称为智。而不知身由道生，归根反本，而守愚至死，信命将终，是大不知也。刘曰：谓假学之流，虽复穷教尽艺，辩智多能，奇使异端，规模圣轨，而不悟生之所由，反命归本之道，而逐於外者，於世虽得其美名，於身是谓愚焉。
　　治身章第三十五
　　老子曰：治身之道，先隐天地，静居万物之始。
　　韦曰：隐，安也。先安其身形，如天地之无为，然后能心居万物之始。始也者，道也。李曰：修身之理，必先忘於形，形有既忘，都无所见，此隐於天地也。然后息心归本，居於万物之始也。刘曰：天地尚隐，何所见焉，居物之始，何所有焉。
　　夫圣人通玄元，混气思以守其身。
　　徐曰：圣人常清静无为，故能通玄元之道，混合神气，思念真神，以此守真，故能长存久视也。刘曰：开元通而不壅，气思混而不乱，以此守真，是圣人之道也。
　　俗人以情爱贪欲以守其身。
　　刘曰：情爱深於淇渤，贵欲重於丘山，如此守身，愚人之趣也。
　　此两者同有物而守其身，其道德各异焉。
　　刘曰：圣智愚情，两行相反，俱专事业，为用不同，美恶二途，功满则方效也。
　　道德章第三十六
　　老子曰：道德天地，水火万物，高山深渊，各有所归之。
　　李曰：道德是幽微之理，天地已下，是有形之事，有象之物，犹各有所归，喻无形之道，若能无心去欲，道亦当自然而至。
　　夫道非欲於虚，虚自归之；德非欲於神，神自归之；
　　李曰：道既虚无，德亦神妙，虚无神妙，铃竟清静，而人若能虚心无身，自然归道，抱神守妙，自然归德也。刘曰：虚归於道，神归於德，道以虚往，德亦神归，
　　天非欲於清，清自归之；
　　刘曰：轻清者，上升也。
　　地非欲於浊，浊自归之；
　　刘曰：重浊者，下沉也。
　　湿非欲於水，水自归之；
　　刘曰：水流湿也。
　　燥非欲於火，火自归之；
　　刘曰：火就燥也。
　　万物非欲见於形，形自见之；
　　刘曰：无相者，不能见也，有形者，不能隐也。
　　高山大泽非欲於飞乌虎狼，飞乌虎狼自来归之；
　　刘曰：羽族毛韦，又归林薮。
　　深渊河海非欲於鱼鳌蛟龙，鱼鳌蛟龙自来归之；
　　刘曰：类聚韦分，各有游处。
　　人能虚空无为，非欲於道，道自归之；
　　刘曰：有用者事窜，无为者道归。
　　由此观之，物性岂非自然哉。
　　刘曰：物类相感，非由情割。
　　善恶章第三十七
　　老子曰：百姓行善者，我不知也；行恶者，我不知也；行忠信者，我不知也。
