<!-- { "loadSidebar": true } -->
　　明皇曰：和光同尘，而妙本不杂，故湛兮似有所存。○河曰：言当湛然安静，故能长存而不亡。○雱曰：人能如上四事，则道湛然存矣。存而定有之，则非道也。似或者，不可定有之谓。
　　吾不知谁之子，
　　河曰：老子言：我不知道所从生。○秀曰：即今所称道之中体，盖有所出矣，虽有所出，而康然无象，故曰不知谁之子也。
　　象帝之先。
　　明皇曰：吾不知道所从生，明道非生法，故无父道者，似在乎帝先尔。帝者，生物之主。象，似也。○河曰：道自在天帝之前，此言道乃先天地生也。○弼曰：执一家之量者，不能全家。执一国之量者，不能成国，穷力举重，不能为用，故人虽知万物治也，治而不以二仪之道，则不能赡也。地虽形魄，不法于天，耻不能全其宁。天虽精象，不能于道，则不能保其精。冲而用之，用乃不能穷。满以追实，实来则溢，故冲而用之，又复不盈，其为无穷，亦已抑矣。形虽大，不能累其体，事虽繁，不能充其量，万物舍此而求其主，主其安在乎。不亦渊兮似万物之宗乎。锐挫而无损，纷解而不劳，和光而不污，其体同尘而不渝，其冥其然乎，似或存乎。地守其形德，不能过其载。天胁其象德，不能过其覆，天地莫能及之，不亦似帝之先乎。帝，天帝也。○秀曰：象，有形之兆，帝，有物之尊。为帝王矣，而道更在其先。
　　天地不仁章第五
　　天地不仁，
　　河曰：天施地化，不以仁恩，任自然也。
　　以万物为刍狗。
　　明皇曰：天地生万物，人最为贵，天地视之，如刍草狗畜，不责望其报也。○河曰：天地任自然，无为无造，万物自相治理，故不仁也。仁者必造立无施，有恩有为，造立施化，则物失其真。有恩有为，则物不具存。物不具存，则不足以备哉。天地不为兽生刍而兽食刍，不为人生狗，无为然万物，而万物各适其所用，则莫不赡矣。若慧由己，犹未足任也。○秀曰：雱狗祭祀所用，方其用也，隆礼政敬以事之，及其已事，则弃而捐之，等於粪壤。其隆礼政敬之时，非不以至诚也。然而束刍为狗耳，实何足礼敬乎。准不足礼敬，而加礼敬者，又非以为也。夫万物各得其常，生死成坏，理有适然，而天地独为之父母，故不得无爱，而原天地之心，亦何系累哉。故方其爱时？虽以至诚，而万物自遂，实无足爱者，反要其终，则粪壤同归而已，岂留情乎。
　　圣人不仁，
　　河曰：圣人爱养万民，不以仁恩，法天地，行自然。○雱曰：仁者人也，以人道爱物谓之仁，彼人貌而天者，仁何足以名之。
　　以百姓为刍狗。
　　明皇曰：不仁者，不为仁恩也。刍狗者，结刍为狗也。犬以守御，则有弊盖之恩。今刍狗徒有狗形，而无警吠之用，故无情於仁爱也。言天地视人，亦如人视刍狗，无责望尔。尝试论之曰：夫至仁无亲，孰为兼爱？爱则不至，适是偏私。不独亲，其亲则天下皆亲矣。不独子其子，则天下皆子矣。是则至仁之无亲乃至亲，岂兼．爱乎？○河曰：圣人视百姓，如刍草狗畜，不责望其礼意。○弼曰：圣人与天地合其德，以百姓比刍狗也。○雱曰：圣人亲亲而仁民，故独言百姓，若其道则与天地一矣，而有人之形，故任各异。
　　天地之间，
　　河曰：天地之间空虚，和气流行，故万物自生。人能除情欲，节滋味，清五脏，则神明居之也。
　　其犹崇钥乎。
　　明皇曰：橐者鞴也，钥者笛也。橐之鼓风，笛之运吹，皆以虚而无心，故能动而有应。则天地之间，生物无私者，亦以虚而无心故也。○河曰：豪钥中空虚，故能有声气。○雱曰：橐钥虚以应物，物感则应，应而不藏，天地之於万物，圣人之於百姓，应其适然，而不系累於当时，不留情於既往，故比橐钥之无穷也。
　　虚而不屈，动而愈出。
　　明皇曰：橐钥虚之而不屈挠，动之而愈出声，以况圣人心无偏爱，则无屈挠之时，应用不穷，可谓动而愈出也。○河曰：言空虚无有用竭时，动摇之益出声气也。○弼曰：弃，排橐也。钥，乐钥也。橐钥之中空洞，无情无为，故虚而不得穷屈，动而不可竭尽也。天地之中荡然，任自然，故不可得而穷，犹若橐钥也。○雱曰：虚其体也，动其用也。
　　多言数穷，
　　河曰：多事害神，多言害身，口开舌举，必有祸息。○雱曰：非应而言，则穷矣。举言则为可知，此圣人之事，言而不为者也。
　　不如守中。
　　明皇曰：多言而不训，故数被穷屈。兼爱则难遍，便致怨憎，故不如抱守中和，自然皆足。○河曰：不如守德於中，育养精神，爱气希言。○弼曰：愈为之则愈失之矣，物树其恶，事错其言，不齐不言不理，又穷之数也。橐钥而守数中，则无穷尽，弃己任物，则莫不理。若橐钥有意於为声也，则不足以供吹者之求也。○雱曰：守中所以应万变。
　　谷神不死章第六
　　谷神不死，
　　明皇曰：谷者，虚而能应者也。神者，妙而不测者也。死者，休息也。谷之应声，莫知所以。有感则应，其应如神，如神之应，曾不休息。欲明至道，虚而生物，妙用难名，故举谷神以为喻说。河曰：谷，养也，人能养神则不死也。神谓五藏之神也。肝藏魂，肺藏魄，心藏神，肾藏精，脾藏志，五藏尽伤，则五神去矣。○雱曰：谷应而不穷，神化而‘不测，万物受命於我，而我未尝生，未尝死者，谷神也。言神则极矣，而加谷者，且能虚能盈，而又能容以应也。
　　以其活而不敝，故但称不死。
　　是谓玄牝。
　　明皇曰：玄，深也。牝，母也。谷神应物，冲用无方，深妙不穷，能母万物，故寄谷神玄牝之号，将明大道生畜之功。○河曰：言不死之道，在於玄牝。玄，天也，於人为鼻，牝，地也，於人为江，天食人以五气，从鼻入，藏於心，五藏清彻，为精神聪明音声五性，其鬼曰魂，魂者雄也，主出入人鼻，与天通，故鼻为玄也。地食人以五味，从。入，藏於胃，五性浊辱，为形骸骨肉血豚六情，其鬼曰魄，魄者雌也，主出入於江，与地通，故曰为牝也。○秀曰：谷神受命而玄牝，赋以自为阴阳，以成天地，然本一物也。由其受命，故曰谷神，由其赋形，故曰玄牝。
　　玄牝之门，是谓天地根。
　　明皇曰：深妙虚牝，能母万物，万物由出，是谓之门，天地有形，故资禀为根本矣。○河曰：根，元也。言鼻江之门，是乃通天地之元气，所从往来。○秀曰：玄牝体阴，而一体之中又自有阴阳。称门者，异於户也，万物由此门以出，而不得见，故日玄牝之门。
　　绵绵若存，
　　河曰：鼻口呼吸喘息，当绵绵微妙，若可存，复若无有。○雱曰：绵绵，引而不绝之谓，神牝生生不尽，而若有若无，不可定有。
　　用之不勤。
　　明皇曰：虚牝之用，绵绵微妙，应用若存，其用无心，故不动劳矣。○河曰：用气当宽舒，不当急疾动劳也。○弼曰：谷神，谷中央无谷也，无形无影，无逆无违，处卑不动，守静不衰，谷以成而不见其形，此至物也。处卑而不可得名，故谓之天地之根，绵绵若存，用之不动。门，玄牝之所由也。本其所由，与极同体，故谓之天地之根也。欲言存邪，则不见其形，欲言亡邪，万物以之生，故绵绵若存也。无物不成，用而不劳也，故日用而不动也。○秀曰：动而愈出，何动之有。
　　道德真经集注卷之一竟
　　#1正：原文无，据正统道藏本《唐玄宗御注道德真经》补。
　　#2兴：原作『与』，据道藏本唐玄宗注本改。
　　#3 所：原作『则』，据道藏本唐玄宗注本改。
　　#4弥：原作『尔』，据正统道藏本《唐玄宗御注道德真经》改。
　　#5兼：原作『气』，当作兼。
　　道德真经集注卷之二
　　明皇河上公王弼王雩注
　　天长地久章第七
　　天长地久。
　　明皇曰：标天地长久者，欲明无私无心，则能长能久，结喻成义，在乎圣人，后身外身，无私成私尔。○河曰：说天地长生久寿，以喻教人也。
　　天地所以能长且久者，以其不自生，
　　河曰：天地所以独长且久者，以其安静，施不求报，不如人居处，汲汲求自饶之利，夺人以自与。○弼曰：自生则与物争，不自生则物归也。
　　故能长生。
　　明皇曰：天地生物，德用甚多，而能长且久者，以其资禀於道，不自矜其生成之功故尔。○河曰：以其不求生，故能长生不终也。○秀曰：自生则有其生，有其生则生既丧矣，唯无以生为，则生未尝生。生未尝生，则所寓之形虽生而无生之累，宜其长且久也。天地之不自生，非利乎长久而然，道固如此而已。然所谓长久者，亦瞬息之问耳，唯盖载倾陷而未尝坏者，乃其真也。
　　是以圣人后其身，
　　河曰：先人而后己也。
　　而身先。
　　河曰：天下敬之，先以为长。○雱曰：圣人虽圣，而形与物齐，唯其体天道而不争，乃能独异於众。使其立己而与众敌，则匹夫匹妇，皆足以胜之。
　　外其身，
　　河曰：薄己而厚人也。
　　而身存。
　　明皇曰：后身则人乐推，故身先。外身则心志淡泊，故身存。○河曰：百姓爱之如父母，神明佑之若赤子，故身常存。○雱曰：有我而存之，则物皆吾敌，夫唯超然自丧，不有吾身者，物莫能倾之。非以其无私邪？○河曰：圣人为人所爱，神明所佑，非以其公正无私所政乎。
　　故能成其私。
　　明皇曰：天地忘生养之功，是无私。而能长且久，是成其私。圣人后外其身，是无私。而能先能存，是成其私也。○河曰：人以为私者，欲以厚己也，圣人无私而己自厚，故能成其私也。○弼曰：无私者，无为於身也。身先身存，故曰能成其私也。○秀曰：圣人无私，未尝有我故也，使计而为之，则私孰甚焉。
　　上善若水章第八
　　上善若水。
　　明皇曰：将明至人上善之功，故举水性几道之喻。河曰：上善之人，如水之性。○雱曰：水者五行之首，方出空无而入实有者也。离道未远，故其性最近道，盖离道则善名立矣，上善若水，物理自然。
　　水善利万物，
　　河曰：水在天为雾露，在地为泉源也。
　　而不争，处众人所恶，
　　河曰：众人恶卑湿垢浊，水独静流居之也。○弼曰：人恶卑也。○雱曰：处，一本作居。故几於道矣。明皇曰：几，近。○河曰：水性几与道同。○弼曰：道无水有，故曰几。○秀曰：人有心，心为火，火腾上而明，故好争，唯忘心体道者，能利物而无心胜物也。
　　居善地，
