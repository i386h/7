<!-- { "loadSidebar": true } -->
　　知常曰明。
　　明皇曰：守静复命，可谓有常。知守常者，更益明了。○河曰：能知道之所常极，则为明。○雱曰：所知非常，则非真知也。圣人所贵夫明者，自见而已。
　　不知常，妄作凶。
　　明皇曰：不恒其德，或承祭之羞，失常妄作，穷凶必矣。○河曰：不知道之所常行，妄作巧诈则失神明，故凶也。○弼曰：常之为物，不偏不彰，无皦昧之状，温凉之象，故曰知常日明也。唯此复乃能包通万物，无所不容，失此以往，则邪入乎分，则物离分，故日不知常，则妄作凶也。○雱曰：不会於性命之极，则种种色相皆以为实，因生妄情，与接为摇，穷万世而不悟，阴阳之祸，惨孰甚焉。
　　知常容，
　　明皇曰：知守真常，则心境虚静，如彼空谷，无不含容。○河曰：能知道之所常行，则去情忘欲，无所不包容也。○弼曰：无所不包通也。○雱曰：知常则达乎无疵，何所不容。
　　容乃公。
　　明皇曰：含容应物无心，既无私邪，故为公正。○河曰：无所不包容，则公政无私。○弼曰：无所不包通，则乃至于荡然公平也。○雱曰：无物我之殊，何私之有？
　　公乃王，
　　明皇曰：能公正无私者，则为物所归往。○河曰：公政无私，则可以为天下王。○弼曰：荡然公平，则乃至于无所不周普也。○雱曰：内公则外王。
　　王乃天。
　　明皇曰：万物乐推，如天之覆，则与天合德。○河曰：能王德合神明，乃与天通。○弼曰：无所不周普，则乃至于同乎天也。○雱曰：王者，人道之至极，极人之道，乃通於天。
　　天乃道，
　　明皇曰：王德如天，乃能行道。○河曰：德与天通，则与道合同也。○弼曰：与天合德，体道大通，则乃至于极虚无也。○雱曰：因有道乃与天伴，伴天乃所以尽道，道则莫知其天乎人乎。
　　道乃久。
　　明皇曰：道行天下，乃可以久享福祚矣。○河曰：与道合同，乃能长久。○弼曰：穷极虚无，得物之常，则乃至于穷极也。○雱曰：所谓常也。
　　殁身不殆。
　　明皇曰：同天行道，则终没其身，长无危殆之事矣。○河曰：能公能王，通天合道，四者统备，道德弘远，无殃无咎，乃与天地俱没，不危殆也。○弼曰：无之为物，水火不能害，金石不能残，用之於心，则兕虎无所投其爪角，兵弋无所容其锋刃，何危殆之有乎。○雱曰：天地并生，万物为一，孰能危之。
　　太上章第十七
　　太上，下知有之。
　　明皇曰：太上者，淳古之君也。下知者，臣下知上有君，尊之如天，而无施教有为之边，故人无德而称焉。○河曰：太上谓大君，无名之君也。下知有之者，下知上有君，而不臣事，质朴也。○弼曰：太上谓大人也，大人在上，故日太上。大人在上，居无为之事，行不言之教，万物作焉，而不为始，故下知有之而已。○雱曰：因三皇之出，无为而治，使民各遂而不知其然，岂得而亲誉之乎。
　　其次，亲而誉之。
　　明皇曰：逮德下衰，君行善教，仁见故亲之，功高故誉之。○河曰：其德可见，恩惠可称，故亲爱而誉之。○弼曰：不能以无为居事，不言为教，立善施化，使下得亲而誉之也。○雱曰：政有明效，则百姓戴恩怀德，毁誉之名彰。虽足以为治一时，而上已离道德之全，下已失性命之正，乱自此始矣，此仁义之治。
　　其次畏之。
　　河曰：设刑法，以治之。○弼曰：不能复以恩仁令物，而赖威权也。○雱曰：此法制之治。
　　其次侮之。
　　明皇曰：德又下衰，君多弊政，则驱以刑罚，故畏之。怀情相欺，明不能察，故侮之。○河曰：禁多令烦，不可归诚，故欺侮之。○弼曰：不能法以正齐民，而以智治国，下知避之，其令不从，故曰侮之也。○雱曰：失德无政，则民侮之，一本作畏之侮之，无其次二字。
　　信不足焉，
　　河曰：君信不足於下，下则有巧诈民。
　　有不信焉。
　　明皇曰：畏之侮之者，皆由君信不足，故令下有不信之人。○河曰：君信不足於下，下则应之以不信，而欺其君也。○弼曰：言从上也。夫御体失性，则疾病生。辅物失真，则疵衅作。信不足焉，则有不信，此自然之道也。己处不足，非智之所济也。○雱曰：孟子曰：有诸己之谓信。经曰：其中有信，人尽其性，则不失天命之常，故曰信也。上离道而治，则非性之质，而失其常矣，故於信为不足。上於信不足，则下铃至於偷薄诈伪，故曰有不信也。下有不信，乱之大者。
　　犹兮其贵言。
　　明皇曰：亲之誉之者，由君有德教之言，故贵其言而亲誉之。○河曰：说太上之君，举事犹贵圣於言，恐离道失自然。○雱曰：犹豫之犹，犹者不次，贵者不轻也。《庄子》曰：言者风波也，圣人出言，常若有所疑，不敢轻发言，且不敢轻，而况於为乎。民之难治，以其上之有为也，是以圣人犹难之。一本无兮字，非。
　　功成事遂，
　　河曰：谓天下太平也。
　　百姓皆谓我自然。
　　明皇曰：功成而不执，事遂而无为，百姓日用而不知，谓我自然而成遂，则太上下知也。○河曰：百姓不知君上之德淳厚，反以为己自当然也。○弼曰：自然其端兆不可得而见也，其意趣不可得而睹也，无物可以易其言，言铃有应，故曰犹兮其贵言也。居无为之事，行不言之教，不以形立物，故功成事遂，而百姓不知其所以然也。○雱曰：迁善远罪，而莫知为之者是也。
　　大道废章第十八
　　大道废，有仁义。
　　明皇曰：浇淳散朴，大道不行，日仁与义，小成遂作。濡沬生於不足，周弊起於有为，然则圣人救世之心未尝异，而夷险之边不得一尔。○河曰：大道之时，家有孝子，户有忠信，仁义不见也。大道废，不用恶逆生，乃有仁义可传道○弼曰：失无为之事，更以施慧立善，道进物也。
　　智惠出，有大伪。
　　明皇曰：用智惠者，将立法也。法出而奸生，则有大伪矣。○河曰：智惠之君，贱德而贵言，贱质而费文，下则应之以为大伪奸诈。○弼曰：行卫用明，以察奸伪，趣睹形见，物知避之，故智惠出则大伪生也。
　　六亲不和，有孝慈。
　　明皇曰：父子夫妇兄弟，六亲也。疏戚无伦，不和也。久亲各子，有孝慈也。皆由失道，故有偏名。○河曰：六亲绝，亲戚不和，乃有孝慈相收养也。○雱曰：至德之世，民尽其性，六亲非不孝慈，而孝慈以为常，故无孝慈之名。今尚孝慈之行，而尊之者，更由六亲有不和故也。
　　国家昏乱，有忠臣。
　　明皇曰：太平之时，上下交足，何异名乎？昏乱之日，见危政命，有忠臣矣。○河曰：政令不行，上下相怨，耶俑争权，乃有忠臣匡救其君也。○弼曰：甚美之名，生於大恶，所谓美恶内门。六亲，父子兄弟夫妇也。若六亲自和，国家自治，则孝慈忠臣，不知其所在矣。鱼忘於江湖之道则相濡之德生也。○雱曰：明治则人无不忠，孰为忠臣。
　　绝圣弃智章第十九
　　绝圣
　　河曰：绝圣制作，反初守元，五帝尽
　　象，仓颉作书，不如三皇结绳无文。
　　弃智
　　河曰：弃智惠反无为。
　　民利百倍。
　　明皇曰：绝圣人言教之迹，则化无为。弃凡夫智诈之用，则人淳朴。淳朴则巧伪不作，无为则矜徇不行。人挹天和，物无天性，是有百倍之利。○河曰：农事无私。○雱曰：民之性质，纯粹无疵，以其失真沉伪，故强立圣智以为君师。而民因圣智之进，更逐而不反，离本愈远矣，故有一时之小补，而终使民丧其不赀之朴。绝而弃之，则民复於无事，其利可胜计哉。
　　绝仁弃义，
　　河曰：绝仁之见恩惠，弃义之尚笔信。
　　民复孝慈。
　　明皇曰：绝兼爱之仁，弃裁制之义，则人复於大孝慈矣。○河曰：德化淳也。○雱曰：至德之世，父子相亲而足，今更生仁义，则名实交纠，得失纷然，民性乱矣。盖盛於末者本必衰，天之道也。孝慈，仁义之本也，或日孔孟明尧舜之道，专以仁义，而子以老氏为正，何如？曰：夏以出生为功，而秋以收敛为德，一则使之荣华而去本，一则使之雕悴而反根。道，岁也，圣人，时也，明乎道，则孔老相为终始矣。
　　绝巧弃利，
　　河曰：绝巧者，诈伪乱真也。弃利者，塞食路，闭权门也。
　　盗贼无有。
　　明皇曰：人矜偏能之巧，铃有争利之心，故绝巧则人不争，弃和则人自足。足则不为盗贼矣。○雱曰：巧利胜则民欲侈，而本业衰，必至於为盗。上三事，皆以末伤本者。
　　此三者，
　　河曰：谓上三事所弃绝也。
　　以为文不足，
　　河曰：以为文不足者，文不足以教民。○秀曰：文於质为末，末胜则不足，民所以失性。一本云文而未足，非。
　　故令有所属。
　　明皇曰：此三者俱令绝弃，未示修行，故以为此文不足至教，更令有所着，谓下文也。○河曰：当如下句。○雱曰：令属其性於下四事。
　　见素抱朴，
　　河曰：见素者，当抱素守真，不尚文饰也。抱朴者，当见其质朴以示，故可法则。○雱曰：不见物而见自性也。素者，性之质，人生而静，不染诸物，故无文而素。盖秋之时，万物复静，其色为白，天理固然。朴者，性之全，以朴为本，以器为末。
　　少私寡欲。
　　明皇曰：见真素，抱淳朴，少私邪，寡责欲。○河曰：少私者，正无私也。寡欲者，当知足也。○弼曰：圣智，才之善也。仁义，人之善也。巧利，用之善也。而直云云绝，文甚不足，不令有所属，无以见其指，故日此三者以为文而未足，故令人有所属，属之於素朴寡欲。○雱曰：私欲皆有己之所为，有己则有物，有则外重，外重则失本矣。
　　绝学无忧章第二十
　　绝学，
　　河曰：绝学不真，不合道文。
　　无忧。
　　明皇曰：绝仁为俗学，则淳朴不散。少私寡欲，故无忧也。○河曰：除浮华，则无忧患也。○秀曰：学所以求复命，见至於命，则不见有物，无所用学矣。为道至此，则避绝吉凶，孰能忧之。孔子曰：乐天知命。忧之大者，有知有乐，则非体道也。
　　唯之与阿，相去几何。
　　河曰：同为应对，而相去几何，疾时贱质而贵文。
　　善之与恶，相去何若。
