<!-- { "loadSidebar": true } -->
　　无名之朴，
　　弼曰：化而欲作，作欲成也，吾将镇之以无名之朴，不为主也。
　　亦将不欲。
　　弼曰：无欲竞也。○秀曰：圣人之抱朴无为，乃其自然，故虽应世之变，纠纷於事物之时，未尝离也，岂欲警天下之乱而后为之哉。夫欲为而为之，则据此已有为欲之实，岂真无名之朴欤。唯浑然常一，不知其然而自然者，不期为朴而朴常全也。
　　不欲以静。
　　河曰：言侯王镇抚以道德，民亦将不欲改，当以清静导化之也。
　　天下将自正。
　　明皇曰：言人君既以无名之朴镇静苍生，不可执此无名之朴而令有逵，将恐寻进丧本，复入有为，故於此无名之朴，亦将兼忘，不欲於无欲，无欲亦忘，泊然清静，而天下自正矣。○雱曰：欲而动则离性，离於性则非正也，己且未正，安能正天下哉。故唯不欲而静者，能正己而物正也。此为道之效，而道亦丧於此，故道经终焉。
　　道德真经集注卷之五竟
　　#1何：原作『句』，据正统道藏本唐玄宗御注本改。
　　道德真经集注卷之六
　　明皇河上公王弼王雱注
　　德经
　　雱曰：德者得也，物生乎道而名得於道，故谓之性，得其性而不失则德之全也。德未尝异道而有其德者，尝至於自私而失道，彼真人者不然，性命道德之实，浑乎其为一，而四者之名应世而殊号，吾莫知其异，亦莫知其同也，是德之玄者也。虽然德者得也，能无失乎哉。唯以无得为德，而德乎不德，则可谓至矣，是体道者也，非有德者也。
　　上德不德章第三十八
　　上德不德，
　　河曰：上德谓太古无名号之君，德大无上，故言上德也。不德者，言其不以德教民，因循自然，养人性命，其德不见，故言不德也。
　　是以有德。
　　河曰：言其德合於天地，和气流行，民得以全也。○雱曰：全德之人，体道尽常，德外无复余物，故无德名。
　　下德不失德，
　　河曰：下德谓号镒之君，德不及上德，故言下德也。不失德者，其德可见，其功可称也。
　　是以无德。
　　明皇曰：德者道之用也，《庄子》曰：物得以生谓之德，时有淳酿，故德有上下。上古淳朴，德用不彰，无德可称，故云不德。而淳德不散，无为化清，故云是以有德。逮德下衰，功用稍着，心虽体道，迹涉有为，执德可称，故云不失。迹涉於有，此上为赢，故云是以无德。○河曰：以有名号及其身。○雱曰：德至则无德，下德之人适今於德而已，无德之德则非至人所谓德也。经曰：同於德者，德亦得之。
　　上德无为，
　　河曰：谓法道安静，无所故为也。
　　而无以为。
　　明皇曰：知无为而无为者，非至也。无以无为而无为者，至矣。故上德之无为，非徇无为之美，但含孕淳朴，适自无为，故云而无以为，此心迹俱无为也。○河曰：言无名号。○雱曰：上德无为，然亦无所事为，而德自足也。
　　下德为之，
　　河曰：言为教令，施政事也。
　　而有以为。
　　明皇曰：下德为之者，谓心虽无为，以功用彰着，迹涉於有为，故云为之。言下德无为而有所以为，此心无为而迹有为也。○河曰：言以为己取名号也。○秀曰：下德之人不修则不至，是以既不至於无为，而又势当有为也。所谓上德者兼下德之事，方其有为，同於下德，然未尝离乎上德也。
　　上仁为之，
　　河曰：上德谓行仁之君，其仁无上，故言上仁也。为之者，为仁恩。
　　而无以为。
　　明皇曰：仁者兼爱之名，下德衰而上仁见，所以为兼爱之仁，故云为之。行仁而忘仁，亦欲求无为，故云而无以为，此则心有为而迹无为也。且上仁称无为者，据迹欲无为而方上义尔，未可以语下德之有为也。○河曰：功成事立，无以执为。○雱曰：仁乃善之长，德之别名，既别於德，则是为之也。然圣人之仁尽性而足，不事於作，故无以为。
　　上义为之，
　　河曰：为义以断割也。
　　而有以为。
　　明皇曰：义者裁非之谓，谓裁非之义，故云为之。有以裁非断割，令得其宜，故云而有以为，此则心进俱有为也。○河曰：动作以为己，杀人以成威，贼下以自奉也。○雱曰：仁有不足，乃经以义。
　　上礼为之，
　　河曰：谓上礼之君其礼无上，故言上礼。为之者，言为礼制，度序威仪。
　　而莫之应，
　　河曰：言礼华盛实衰，饰伪烦多，动则离道，不可应也。
　　则攘臂而仍之。
　　明皇曰：六纪不和，则为礼以救之，故云为之。礼尚往来，不来非礼，行礼於彼，而彼不应，则攘臂而怒，以相仍引。○河曰：言烦多不可应，上下忿争，故攘臂相仍引也。○雱曰：礼所以定上下，别亲疏，审隆杀也，种种分别，得失始彰，纯诚已亏，乃制其外，外貌既严，责望深矣。虽名止邪之具，兹实争乱之端。窃尝原礼於物为火，於时当夏，夏者万物去本盛末之时，观四时之有夏，则礼者圣人所不免也。方期去末归本，则以礼为非，亦所不免也。圣人之
　　教，时而已矣，何常之有，而归本之言，於学者为要矣。
　　故失道而后德，
　　河曰：言道衰而德化生也。
　　失德而后仁，
　　河曰：言德衰而仁爱见也。
　　失仁而后义，
　　河曰：言仁衰而分义明也。
　　失义而后礼。
　　明皇曰：失道者，失上德也，上德合道，故云失道。夫道德仁义者，时俗夷险之名也，故道衰而德见，德失而仁存，仁亡而义立，义丧而礼救，斯皆适时之用尔。故论礼於淳朴之代，非狂则悖，忘礼於浇酿之日，非愚则诬。若能解而更张者，当退礼而行义，退义而行仁，退仁而行德，忘德而合道，人反淳朴，则上德之无为也。
　　夫礼者，忠信之薄，
　　河曰：言礼废本治末，忠信日以衰薄。
　　而乱之首也。
　　明皇曰：制礼者，为忠信衰薄而以礼为救乱之首尔。用礼者，在安上理人，岂玉帛云乎哉！○河曰：礼者贱质而贵文，故正直日以少，邪乱日以生。○雱曰：太古之道降为帝德，帝德又降，乃有王者，王者始任礼以治。自王者之后，天下之俗可见矣。然则乱首之言，岂其妄欤。
　　前识者,道之华，
　　河曰：不知而言知，为前识，此人失道之实，得道之华。
　　而愚之始也。
　　明皇曰：识者，人性识也，谓在人性识之前，而制此检外之礼，虽欲愚时，实丧淳朴，故云道之华。礼以救乱，所贵同和，而失礼意者，则将矜其玉帛者，其民诡，如此之人性，其愚昧之始。○河曰：言前识之人，愚暗之倡始。○雱曰：智藏於赞人之德，本华乃草木之精发见於外者也。虽足以美一时之观，而华盛则本衰矣。智者亦德性之精也，固当深藏於本，而乃发露乎外，以为前识。夫事有常运。至则应耳，而奚以豫识其兆为哉。种种分别，以示聪明，世俗睹其有先几之明，而圣人以为真愚者之始。孔子曰：不逆诈，不亿不信，亦恶夫为华而已。
　　是以大丈夫处其厚，
　　河曰：大丈夫，谓得道之君也，处其。厚者，处其於敦朴
　　不处其薄。
　　河曰：不处身违道，为世烦乱也。
　　居其实，
　　河曰：处忠信也。
　　不居其华。
　　明皇曰：有为者，道之薄。礼义者，德之华。故圣人处无为之事，其厚也不处其薄矣。退礼义之行，其华也自居其实矣。○河曰：不尚言也。
　　故去彼取此。
