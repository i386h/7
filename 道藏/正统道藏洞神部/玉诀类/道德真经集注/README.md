<!-- { "loadSidebar": true } -->
道德真经集注
　　经名：道德真经集注。宋太守张氏集注，十卷。底本出处：《正统道藏》洞神部玉诀类。
　　道德真经集注序
　　唐明皇撰
　　昔在元圣，强着玄言。权舆真宗，启迪来裔。遗文诚在，精义颇乖。撮其指归，虽蜀严而犹病。摘其章句，自河公而或略。其余浸微，固不足数，则我玄元妙旨，岂其将坠。朕诚寡薄，尝感斯文猥承有后之庆，恐失无为之理。每因清宴，辄叩玄关，随所意得，遂为笺注。岂成一家之说，但备遗阙之文。今兹绝笔，是询於众公卿臣庶道释二门，有能起予类於卜商，针疾同於左氏，渴於纳善，朕所虚怀，苟副斯言，必加厚赏。且如谀臣自圣，幸非此流，悬市相矜，亦云小道。既其不讳，咸可直言，勿为来者所嗤，以重朕之不德。
　　左仙公葛玄撰
　　老子体自然而然，生乎太无之先，起乎无因，经历天地，终始不可称载，终乎无终，穷乎无穷，极乎无极，故无极也。与大道而伦化，为天地而立根，布气於十方，抱道德之至纯，浩浩荡荡，不可名也。焕乎其有文章，巍巍乎其有成功，渊乎其不可量，堂堂乎为神明之宗。三光持以朗照，天地禀以得生，乾坤运以吐精。高而无民，贵而无位，覆载无穷，是教八方诸天，普弘大道，开辟以前复下为国师，代代不休，人莫能知之。匠成万物，不言我为玄之德也，故众圣所共尊。道尊德贵，莫之命而常自然，惟老氏乎！周时复托神李母，剖左腋而生，生即皓然，号曰老子。老子之号，因玄而出，在天地之先，无衰老之期，故曰老子。世人谓老子当始於周代，老子之号，始於无数之劫，甚窈窈冥冥眇邈久远矣。世衰大道不行，西游天下，关令尹喜曰：大道将隐乎！愿为我着书。於是作《道德》二篇五千文，上下经焉。夫五千文宣道德之源，大无不包，细无不入，天人之自然经也。余先师有言，精进研之则声参太极，高上遥唱，诸天欢乐，则携契玄人，静思期真，则众妙感会，内观形影，则神气长存，体洽道德，则万神震伏，祸灭九阴，福生十方，安国宁家，孰能知乎？无为之文，垮之不辱，饰之不荣，桡之不浊，澄之不清，自然也。应道而见，传告无穷，常者也，故知常曰明，大道何为哉？弘之由人，斯文尊妙，可不极精乎。粗述一篇，唯有道者宝之焉。
　　河上公者，莫知其姓名也。汉孝文皇帝时结草为庵于河之滨，常读老子《道德经》，文帝好老子之言，诏命诸王公大臣州牧二千石朝直众官，皆令诵之。有所不解数句，天下莫能通者，闻侍郎说河上公诵老子，乃遣韶使赍所不了义问之。公曰：道尊德贵，非可遥问也。文帝即驾从诣之。帝曰：普天之下，莫非王土。率土之滨，莫非王臣。域中有四大，王居其一也。子虽有道，犹朕民也。不能自屈，何乃高乎？朕足使人富贵贫贱。须臾，河上公即俯掌坐跃，冉冉在虚空之中，如云之升，去地百余丈而上，玄虚良久，俛而答帝曰：余上不至天，中不累人，下不居地，何民之有？陛下焉能令余富贵贫贱乎？帝乃悟知是神人，方下辇稽首礼谢曰：朕以不德，忝统先业，才不任大，忧於不堪。虽治世事，而心敬道德，直以暗昧，多所不了。惟蒙道君弘愍，有以教之，则幽夕睹太阳之耀光。河上公即授素书老子《道德经章句》二卷，谓帝曰：熟研此，则所疑自解，余注是经以来千七百余年，凡传三人，连子四矣，勿示非其人。文帝跪受经，言毕失公所在。论者以为文帝好老子大道，世人不能尽通其义而精思遐感，仰彻太上道君，遣神人特下教之便去耳。恐文帝心未纯信，故示神变以悟帝意，欲成其道真，时人因号曰河上公焉。老子以上皇元年正月十二日丙午太岁丁卯下为周师，到无极元年太岁癸丑五月壬午去周西度关。关令尹喜宿命合道，预占见紫云西迈，知有道人当度，仍斋洁烧香，想见道真，以其年十二月二十五日老子度关也。喜见老。子迎设礼称弟子，老子曰：汝应为此，宛利天下，弃贤世传弘大道，子神仙者矣。以二十八日中授太上道德经，义洞虚无，大无不包，细无不入，圣王不能尽通其义。昔汉孝文皇帝好老子大道，从容无为之堂，叹凡圣无能解此玄奥，精思远感上彻，太上道君，遣神人下授文帝希微之旨，道人即信誓传授，至人比字校定，外儒所杂传多误，今当参校此正之，使与玄洞相应。十方诸天人神仙，天地鬼神所宗奉，文同无一异矣。吾已於诸天神仙大王校定，受传天人，至士贤儒，当宗极正真，弘道大度，何可不精，得圣人本文者乎！吾所以有言此，欲正玄妙於天地人耳。今说至矣明矣，夫学仙者必能弘幽赜也。
　　道士郑思远曰：余家师葛仙公，受太极真人徐来勒《道德经》上下二卷，仙公曩者所好，如亲见真人，教以口诀云，此文道之祖宗也。诵味万遍，夷心注玄者，皆必升仙。尤尊是书，日夕朝拜，朝拜愿念，具如灵宝法矣。学仙君子，宜弘之焉。仙公常秘此言，无应仙之相好者不传也。
　　王雩撰
　　昔老子当道术之变，故着书九九篇，以明生生之理。而末世为学，蔽於前世之绪余，乱於诸子之异论，智不足以明真伪，乃或以圣人之经与杨墨之书比，虽有读者，而烛理不深。乃复高言娇世，去理弥远。今世传注释，王弼、张说两家，经文殊舛，互有得失，害於理意者不一。今辄参对，定於至当，而以所闻，句为之解。圣人之言，既为难尽，而又知之所及，辞有不胜。览者以意逆志，则吾之所发，亦过半矣。书成於熙宁三年七月十二日。
　　窃尝论曰：圣人虽多，其道一也。生之相后，越宇宙而同时。居之相去，异天壤而共处。故其有言如首之有尾，外此道者，皆邪说也。然而道一者言固不同，言同者道固不一。而世儒徒识其言，故以言同者为是；不知其道，故以道一者为非。易曰：一阴一阳之谓道。老子曰：既得其母，以知其子。诚知是，则推五行之殊，观四时之变，视形度志，以参万物，则圣虽不言，吾其知之矣。故道，岁也；圣人，时也。自尧舜至於孔子，礼章乐明，寓之以形名度数，而精神之运，炳然见於制作之间。定尊卑，别贤否，以临天下，事详物众，可谓盛矣。盖於时有之，则夏是也。夏反而为秋，秋则敛其散而一之，落其华而实之，以辨物为德，以复性为常，其志静，其事简，夫秋岂期於反夏乎，盖将以成岁而生物也。於是时也，动植之死者过半，然岂天命之至，果非小智之所及邪。秋盖非岁之终也，则又有至者焉，故四时之变，於吾有之，则幼壮老死是也。传曰：终身由之，而不知其道者，其是之谓乎。呜呼！学道而不期於死之说，则亦何以学为哉。朝闻道，夕死可矣，则所谓道者，贵乎可以生死也。诚知道德之诚，而迩其所归，则死生之说尽矣，故余尽心焉。
　　道德真经集注卷之一
　　唐明皇河上公王弼王雩注
　　道经
　　秀曰：道者万物之所道，在体为体，在用为用，无名无边，而无乎不在者是也。故虽圣人之言，常在其一曲，虽在一曲，而异乎诸子百家者，不失理而当於时而已。
　　道可道章第一
　　道可道，
　　河曰：谓经卫政教之道也。
　　非常道。．
　　河曰：非自然长生之道也。常道以无为养神，无事安民，含光藏晖，灭述匿端，不可称道。○秀曰：可道之道，适时而为，时徙不留，道亦应变。盖造化密未尝暂止，昔之所是，今已非矣，而曲士揽英华为道根，指连庐为圣宅。老氏方将松其弊，而开以至理，故以此首篇。明乎此则方今之言犹非常也。
　　名可名，
　　河曰：谓富贵尊荣高世之名也。
　　非常名。
　　明皇曰：道者，虚极之妙用，名者，物得之所称。用可於物，故云可道。名生於用，故云可名。应用且无方，则非常於一道。物殊而名异，故非常於一名。是则强名日道，而道常无名也。○河曰：非自然常在之名也。常名当如婴儿之未言，鹞子之未分，明珠在蚌中，美玉处石问，内虽昭昭，外如愚顽。○弼曰：可道之道，可名之名，指事造形，非其常也，其不可道不可名也。○雩曰：名生於实，实有形数，形数既具，衰坏随之，其可常乎。唯体此不常，乃真常也。
　　无名，天地之始。
　　河曰：无名者，谓道。道无形，故不可名也。始者，道本也。吐气布化，出於虚无，为天地本始也。
　　有名，万物之母。
　　明皇曰：无名者，妙本也。妙本见气，权舆天地，天地资始，故无名。有名者，应用也。应用既成，茂养万物，物得其养，故有名。○河曰：有名谓天地，天地有形位，阴阳有柔刚，是其有名也。万物母者，天地含气，生万物，长大成就，如母之养子。○弼曰：凡有皆始於无，故未形无名之时，则为万物之始。及其有名有形之时，则长之育之亭之毒之，为其母也。言道以无形无名，始成万物。以始以成，而不知其所以，玄之又玄也。○雩曰：受命於无，而成形於有，故曰天地之始，万物之母。易曰：有天地，然后有万物，此言与易之序同据。覆载之问，方生之物，故以天地为先。物与天地，本无先后，推而极之，有无同体，始母之言，亦荃蹄也。且天地虽大，而受命成形，未离有无，而此乃独言万物之母，然则老氏之言，姑尽性而已。
　　常无欲，以观其妙。
　　河曰：妙，要也。人常能无欲，则可以观道之要。要谓一也。○弼曰：妙者，微之极也。万物始於微而后成，始於无而后生，故常无欲，空虚其怀，可以观其始物之妙。
　　常有欲，以观其徼。
　　明皇曰：人生而静，天之性。感物而动，性之欲。若常守清静，解心释神，反照正性，则观乎妙本矣。若不正#1性，其情逐欲而动，性失於欲，迷乎道源，欲观妙本，则见边缴矣。○河曰：缴，归也。常有欲之人，可以观世俗之所归趣也。○弼曰：缴，归终也。凡有之为利，必以无为用。欲之所本，适道而后济。故常有欲可以观其终物之缴也。○雱曰：易之阴阳，老之有无，以至於佛氏之色空，其实一致，说有渐次耳。世之言无者，舍有以求无，则是有外更有，
　　安得为无？故方其有时，实未尝有，此乃真无也。有无之体，常一而有。有以观者，但见其缴。欲观其妙，当知本无。而本无之无，未尝维有也。既曰常无，又曰常有者，以明有无之不相代，无即真有，有即实无耳。言徼而知妙之为奥，言妙则知缴之为粗，比法言之体。
　　此两者同出而异名，
　　明皇曰：如上两者，皆本於道，故云同也。动出应用，随用立名，则名异矣。○河曰：两者谓有欲无欲也。同出者，同出人心也。而异名者，所名异也。名无欲者长存，名有欲者，亡身也。
　　同谓之玄，
