<!-- { "loadSidebar": true } -->
　　明皇曰：三者将以诂道，道非声色形法，故诂不可得，但得希夷微尔。道非希夷微，故复混而为一。○河曰：混，合也。故合於三，名之而为一。○弼曰：无状无象，无声无响，故能无所不通，无所不往，不得知，更以我耳目体不知为名，故不可致诂，混而为一也。○雱曰：三者本一体，而人所以求之者，或以视，或以听，或以搏，故随事强名。虽然，所用求者，与夫所欲求者，未尝不一也，唯了吾一，则与彼一胳然为一矣。
　　其上不皦，
　　河曰：言一在天上，不皦皦光明。
　　其下不昧。
　　明皇曰：在上必明，在下者又昧，唯道於上非上，在上亦不明。於下非下，在下亦不昧。○河曰：言一在天下，不昧昧有所暗冥。○秀曰：凡物有质，则具阴阳，上皦下昧，理必然也，唯道无物，故混然而成，此言道之定体。《庄子》曰：失吾道者，上见光而下为土。
　　绳绳兮不可名，
　　河曰：绳绳者，动行无穷极也。不可名者，非一色也，不可以青黄白黑别，非一声也，不可以宫商角征羽听，非一形也，不可以长短大小度之也。
　　复归於无物。
　　明皇曰：绳绳者，运动不绝之意。不皦不昧，运动无穷，生物之功，名目不得，非物能物，故常生物而未始有物，妙本湛然，故云复归於无物。○河曰：物，质也。复当归之於无质。○雱曰：道有常度，其理可信，故日绳绳。虽绳而实无定体，故不可名。要其极也，未始有物，至矣不可加矣。
　　是谓无状之状，
　　河曰：言一无形状，而能为物作形状也。○雱曰：有而不可见。
　　无物之象，
　　河曰：一无物质，而为万物设形象也。○弼曰：欲言无邪，而物由以成，欲言有邪，而不见其形，故日无状之状，无物之象也。○雱曰：有而不可得。
　　是谓惚恍。
　　明皇曰：是谓无形状之状，无物质之象，不可名有，不可名无，无有难名，故谓之惚恍。○河曰：一忽忽恍恍，若存若亡，不可见之也。○弼曰：不可得而定也。○雱曰：忽者，有之疑於无。恍者，无之疑於有。道之为物，非有非无，不可定名。
　　迎之不见其首，
　　河曰：一无端末，不可预待也。除情去欲，一自归之也。
　　随之不见其后。
　　明皇曰：无始，故迎之不见其首。无后，故随之不见其后。○河曰：言一无影进，不可得而着。○雱曰：物有定体，乃分前后，道既无形，孰为首尾。此言道之运用，故可迎随。虽曰迎随，而迎随在物，道未尝异。
　　执古之道，以御今之有。
　　明皇曰：执古无为之道，以御今有为之事，则还反淳朴也。○河曰：圣人执守古道，主一以御物，知今当有一也。○弼曰：有，有其事。○雱曰：古之道，谓古今常一之道，唯其古今常一，故可御世故之万变。
　　能知古始？
　　雱曰：推而上之，至於无初之初，乃知物无所从来，则道之情得矣。
　　是谓道纪。
　　明皇曰：能知古始所行，是谓道化之纲纪。○河曰：人能知上古，本始有一，是谓知道纲纪也。○弼曰：无形无名者，万物之宗也。虽今古不同，时移俗易，故莫不由乎此，以成其治者也。故可执古之道，以御今之有。上古虽远，其道存焉，故虽在今，可以知古始也。○雱曰：道之纪要，古今不变者，是则《庄子》所谓无端之纪也。
　　道德真经集注卷之二竟
　　#1原作『比』，当作『此』。
　　道德真经集注卷之三
　　明皇河上公王弼王雱注
　　古之善为士章第十五
　　古之善为士者，
　　河曰：谓得道之君也。
　　微妙玄通，
　　河曰：玄，天也。言其志节玄妙，精与天通．也。
　　探不可识。
　　明皇曰：士，事也。言古之善以道为事者，於彼微言妙道，无不玄鉴通照，而德容深邃，不可识知。○河曰：道德深远，不可识知，内视若盲，反听若聋，莫知所长。○需曰：士者，事道之名，微而妙，玄而通，有此道而退藏於密。密者，性本之内，故无进可见。当时为士者，异於此矣，故称古之善为士者。
　　夫唯不可识，故强为之容。
　　明皇曰：夫唯德量难识，故强为容状以明之，谓下文也。○河曰：谓下句也。
　　豫兮若冬涉川。
　　明皇曰：豫，闲豫也。善士於代闲豫，如涉冬川，众人贵。着，故畏惧。今我不染，故闲豫也。○河曰：举事辄加重慎，与与兮若冬涉川，心难之也。○弼曰：冬之涉川，豫然若欲度，若不欲度，其情不可得见之貌。○雱曰：豫者，先事而戒之谓，至人无心於物，迫而后动。冬涉者，临事远巡，若不得已也。《庄子》曰：不从事於务。
　　犹兮若畏四邻。
　　明皇曰：犹豫，疑难也。上言善士不染故闲豫，及观行事，甚疑难，如今代人惧邻戒。○河曰：其进退犹犹如拘制，若人犯法，畏四邻知之也。○弼曰：四邻合攻中央之主，犹然不知所趣向也。上德之人，其端兆不可睹，德趣不可见，亦犹此也。○雱曰：可以无戒而犹戒，日犹至人静密幽深，不出性宅，故常如畏邻，敛行而不纵也。
　　俨若客。
　　河曰：如容由至人，俨然无所造作也。○雱曰：不以事为己任，故其
　　容寂。涣若冰将释。
　　明皇曰：虽则俨然若容，无所造为，而不凝滞於物，涣然若春冰之释散也。○河曰：敦者解散，释者消亡。除情去欲，曰以空虚。○雱曰：人生之始，同於大空，凝为我体，如水有冰，故为道有冰解冻释者，事至於此，其容已不滞於一体，涣然将释矣。切尝原之人性如水，为造化所凝，故结而不通，彼释者反本而已矣。
　　敦兮其若朴。
　　明皇曰：虽涣然冰释，曾不自矜，而能敦厚，若质朴而无所分别。○河曰：敦者质厚，朴者形未分，内守精神，外无文采也。○秀曰：材未为器，谓之朴，喻性之全体，由冰释之后，乃能存天性之全，而不雕於人伪，故若朴也。
　　旷兮其若谷。
　　明皇曰：其德量旷然宽广，无不含容，若彼容谷。○河曰：旷者，宽大。谷者，空虚，不有德功名，无所不包也。○雱曰：性全不亏，而不自有其全，故旷然空虚，如谷之受且应也。
　　浑兮其若浊。
　　明皇曰：和光浑进，若浊而清。○河曰：浑者守本真，浊者不照然也。与众合同，不自尊。○弼曰：凡此诸若，皆言其容象，不可得而形名也。○雱曰：水性本清而浊者，混於物空，人不自洁於物，故浑然若浊者也。
　　孰能浊以静之，徐清。
　　明皇曰：孰，谁也。谁能於彼泽浊，以静澄止之，令徐自清乎？○河曰：孰，谁也。谁能如水之浊，以而静之，徐徐自清也。○雱曰：澄性者与澄水同，加工则动而弥浊，唯静以俟之，则徐自清矣。有道之士，所以物莫能浊者，以其静之徐清。
　　孰能安以动之，徐生。
　　明皇曰：谁能安静於此清以久，更求胜法，运动修行，令清静之性，不滞於法，而徐动出也。生犹动出。○河曰：谁能安静以久，徐徐以长生也。○弼曰：夫晦以理物则得明，浊以静物则得清，安以动物则得生，此自然之道也。孰能者，言其难也。徐者，详慎也。○雱曰：归於寂定，感而遂通，故徐徐以生，终则有始也。动之徐生，则变动不居，非物能止，夫谁能安之。为此者，信阴阳之理，乘自然之运，而无心其问，故皆日徐。言浊则知安之清，言安则知动之浊，与上篇缴妙之文同。
　　保此道者，不欲盈。
　　明皇曰：欲保此徐清徐生之道，当须无所执滞，若执清求生，是谓盈满，将失此道。故云不欲盈。○河曰：保此徐生之道，不欲奢泰盈溢。○秀曰：不盈之盈，乃大盈也。如见道之后，盈而有之，则是自有此道，违道远矣。
　　夫惟不盈，是以能敝，不新成。
　　明皇曰：夫唯不盈满之人，故能以证之，行为敝薄，不以其新成而滞着也。○河曰：夫唯不盈满之人，能守敝不为新成。敝者匿光荣也。新成者，贵功名。○雱曰：道本无体，非器所盛，用则有余，求之不得，故有道者未尝盈，而其用不穷也。得道者未尝盈，则成道者未尝新也。道之为用，通万物而不敝，以其无敝，无新不成不败故也。敝生於新，败生於成，士虽成道，而常若敝败矣，苟得道之初，矜其新成，则与道异意，非大成也。经曰：大成若缺，其用不敝，此篇句句有序，以至於成，成而若敝，则尽之矣。
　　致虚极章第十六
　　致虚极，
　　河曰：得道之人，损情去欲，五内清静，至於虚极。
　　守静笃。
　　明皇曰：虚极者，妙本也。言人受生，皆禀虚极妙本，及形有受纳，则妙本离散。今欲令虚极妙本必致於身，当须绝弃尘境染滞，守此雌静笃厚，则虚极之道自致於身矣。○河曰：守清静，行笃厚。○弼曰：言致虚，物之极笃，守静，物之真正也。○秀曰：致虚欲极，守静欲笃，欲观物理者，铃先致一也。学者之事，实则妨道，动则达性故尔。
　　万物并作，
　　河曰：作，生也。万物并生也。○弼曰：动作生长。○雱曰：万物由虚静出生，还归於虚静，春生秋死之变可见矣。
　　吾以观其复。
　　明皇曰：老君云：何以知守雌静则能致虚极乎？但观万物动作云为，及其归复，常在於静，故知尔。○河曰：言吾以观见万物，无不皆归其本也，人当念重本也。○弼曰：以虚静观其反复，凡有起於虚，动起於静，故万物虽并动作，卒复归於虚静，是物之极笃也。○雱曰：虚静则明，明则见理，见理非以有为，将观复性之情也。
　　夫物芸芸，
　　河曰：芸芸者，华叶盛。
　　各复归其根。
　　明皇曰：又云所以万物归复，常在於静者，为华叶芸芸，生性皆归复其根，故本有作芸芸者，芸芸，动作也。言夫物芸芸动作者，及其归复，皆在根本尔。○河曰：言万物无不枯落，各复反其根而更生也。○弼曰：各反其所始也。○雱曰：复？复性起用，复还性根，动植虽殊，理归一致。
　　归根曰静，
　　河曰：浮谓根也，根安静柔弱，谦卑处下，故不复死也。
　　静曰复命。
　　明皇曰：华叶芸芸者，生性归根，则静止矣。人能归根至静，可谓复所禀之性命。○河曰：言安静者，是为复还性命，使不死也。○雱曰：有生日性，性禀於命，命者在生之先，道之全体也，《易》曰：穷理尽性，以至於命。观复，穷理也，归根，尽性也，复命，至於命也，至於命极矣，而不离於性也。
　　复命日常，
　　河曰：复命使不死，乃道之所常行也。○弼曰：归根则静，故曰静。静则复命，故曰复命也。复命则得性命之常，故曰常也。○雱曰：出生则入有，入有则系数，然则密移之变，顷刻不停，唯复命则湛然常寂，物莫能迁矣。
