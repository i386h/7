<!-- { "loadSidebar": true } -->
　　〔疏〕贪土地为己有大宝，取之无道，国破家亡，残害黎元无数，无穷已也。
　　不知问是也。
　　〔注〕不知问祸之所由，由乎有心，而修心以救祸也。
　　〔疏〕世有明人，是为龟镜。不知问祸败所由，唯恶贫贱，愚之至也。
　　故足之於地也践，虽践，恃其所不蹍而后善博也；
　　〔疏〕践，蹍，俱履蹈也。夫足之能行，必履於地，仍赖不践之土而后得行，若无余地，则无由安善而致博远也。此举譬也。
　　人之於知也少，虽少，恃其所不知而后知之所谓也。
　　〔注〕夫忘天地，遗万物，然后蜩翼可得而知也，况欲知天之所谓，而可以不无其心哉。
　　〔疏〕知有明暗，能有少多，各止其分，则物逍遥。是以地藉不践而得行，心赖不知而能照。所以处寂养恬，天然之理，故《老经》云，有之以为利，无之以为用，此合谕也。
　　知大一，知大阴，知大目，知大均，知大方，知大信，知大定，至矣。
　　〔疏〕此略摽能知七大之者，可谓造极。自此以下历解义。
　　大一通之，
　　〔注〕道也。
　　〔疏〕一是阳数。大一，天也。能通生万物，故曰通。
　　大阴解之，
　　〔注〕用其分内，则万事无滞也。
　　〔疏〕大阴，地也，无心运载而无分解，物形之也。
　　大目视之，
　　〔注〕用万物之自见，亦大目也。
　　〔疏〕各视其所见谓大目。
　　大均缘之，
　　〔注〕因其本性，今各自得，则大均也。
　　〔疏〕缘，顺也。大顺也物物各性足均平。
　　大方体之，
　　〔注〕体之使各得其分，则万方俱得，所以为大方也。
　　〔疏〕万物之形，各有方术，蜘蛛结网之类，斯体达之。
　　大信稽之，
　　〔注〕命之所期，无令越逸，斯大信也。
　　〔疏〕信，实也。稽，至也。循而任之，各至其实，斯大信也。
　　大定持之。
　　〔注〕真不挠则自定，故持之以大定，斯不持也。
　　〔疏〕物各信空，持而用之，其理空矣。
　　尽有天，
　　〔注〕夫物未有无自然者也。
　　〔疏〕上来七大，未有不由其自然者也。
　　循有照，
　　〔注〕循之则明，无所作也。
　　〔疏〕循，顺也。但顺其天然，智自明照。
　　冥有枢，
　　〔注〕至理有极，但当冥之，则得其枢要也。
　　〔疏〕窈冥之理，自有枢机，而用之无劳措意也。
　　始有彼。
　　〔注〕始有之者彼也，故我述而不作。
　　〔疏〕始有之者彼也，故我述而不作也。
　　则其解之也似不解之者，
　　〔注〕夫解任彼，则彼自解；解之无功，故似不解。
　　〔疏〕体从彼学而解也，戒小成性，故不似解。
　　其知之也似不知之也，
　　〔注〕明彼知也。
　　〔疏〕能忘其知，故似不知也。
　　不知而后知之。
　　〔注〕我不知则彼知自用，彼知自用则天下莫不皆知也。
　　〔疏〕不知而知，故不知而后知，此是真知。
　　其问之也，不可以有崖，
　　〔注〕应物宜而无方。
　　而不可以无崖。
　　〔注〕各以其分。
　　颉滑有实，
　　〔注〕万物虽颌滑不同，而物物各自有实也。
　　〔疏〕颌滑，不同也，万物纷扰，颌滑不同，统而治之，成资实道。
　　古今不代，
　　〔注〕各自有故，不可相代。
　　〔疏〕古自在古，不从古以来今；今自存今，亦不从今以生古；物各有性，故不相代换也。
　　而不可以亏，
　　〔注〕宜各尽其分也。
　　〔疏〕时不往来，法无迁贸，岂赖古以为今邪。
　　则可不谓有大扬摧乎。
　　〔注〕摧而扬之，有大限也。
　　〔疏〕如上所问，其道广大，岂不谓显扬妙理而摧实论之乎。
　　阖不亦#54问是已，奚惑然为。
　　〔注〕若问其大摧，则物有至分，故忘己任物之理可得而知也，奚为而惑若此也。
　　〔疏〕阖，何不也。奚，何。无识之类若夜游，何不询问圣人。乙及其弱丧而迷惑困苦如是何为也。
　　以不惑解惑，复於不惑，是尚大不惑。
　　〔注〕夫惑不可解，故尚大不惑，愚之至也，是以圣人从而任之，所以皇王殊迹，随世为名也。
　　〔疏〕不惑圣智，惑於凡情也。以圣智之言辨於凡惑，忘得反本，复乎真根，而不能得意忘言而执乎圣迹，贵重明言，以不惑为大，此乃欲尚不惑，岂能除惑哉。斯又遣於不惑也。
　　南华真经注疏卷之二十六竟
　　#1郭庆藩引文『则』作『斯』。
　　#2『大』字依正文当改作『犬』。
　　#3《阙误》引文如海、张君房本『乎』俱作『于』。
　　#4世德堂本『又』作『而』。
　　#5郭庆藩引文『食』作『良』。
　　#6郭庆藩引文『滋』作『兹』，『弊』作『旅』。
　　#7王孝鱼依〔注〕文改『徒』作『走』。
　　#8原作『胃』疑为『胸』之讹，今依四库本、浙江书局本及文意改正。
　　#9『荧』当作『荣』。
　　#10『敖』依郭庆藩引文及文意当作『遨』。
　　#11《阙误》引文成张三本『事』俱作『辞』。
　　#12赵本无『故可囿也』四字。
　　#13世德堂本『教』作『乐』。
　　#14『俭』疑『伦』之讹，今依四库本、浙江书局本改。
　　#15『此』疑『比』之讹，今依正文改。
　　#16郭庆藩引文改『成』作『咸』。
　　#17赵本无『复』字。
　　#18依上下文，『大』当作『火』。
　　#19郭庆藩引文『徒』作『他』。
　　#20『为』字世德堂本在『独能』下，赵谏议本在『亦以』下。
　　#21世德堂本『拂』作『排』。
　　#22『之网』疑『之侧』之误，依郭庆藩引文及上下文意当改。
　　#23四库本、浙江书局本『漫』作『慢』。
　　#24郭庆藩引文『郢』作『獶』，『乃』下『因』字作『回反』二字。
　　#25王孝鱼依江南古藏本及李氏本改『谓』作『讳』。
　　#26原作『若』，诸本皆作『君』，又依文意改正。
　　#27原作『长』，依上文改『长』作『叔』。
　　#28四库本『』作『抓』。
　　#29四库本『犹】下有『能』字，『搏』下无『之』字。
　　#30浙江书局本〔锄〕作『助』。
　　#31四库本、浙江书局本『口』均作『中』。
　　#32『生』疑『失』之误，今依郭庆藩引文及文意当改。
　　#33『大』字依正文、〔注〕文改作『古』。
　　#34郭庆藩引文认为『先』字宜在『其』下。
　　#35『沉』字依郭庆藩引文及注文改作『默』。
　　#36四库本、浙江书局本『外』均作『分』。
　　#37赵本『凶』下有『也』字。
　　#38『九』字依正文补。
　　#39四库本、浙江书局本『况』下有『於』字。
　　#40《阙误》引江南古藏本『地』下有『也』字。
　　#41郭庆藩引文改『赏』作『偿』。
　　#42赵本『之』下有『也』字。
　　#43『之』字依郭藩引文改作『立』。
　　#44郭庆藩引文『摽』作『摽』，下同。
　　#45王孝鱼依正文『悦』下补『自』字。
　　#46《阙误》引张君房本『鬣』下有『长毛』二字。
　　#47四库本、浙江书局本『墟』均作『虚』。
　　#48赵本无『耳』字。
　　#49世德堂本『也』作『之』，赵本无『也』字。
　　#50《阙误》引张君房本『之』作『人』。
　　#51四库本、浙江书局本『乎』均作『夫』。
　　#52四库本、浙江书局本『谓』俱作『请』。
　　#53『成』字依郭庆藩引文及文意改作『伐』。
　　#54赵本『不亦』作『亦不』。
　　南华真经注疏卷之二十七
　　河　南　郭　象　注
　　唐西华法师成玄英疏
　　杂篇则阳第二十五
　　则阳游於楚，
　　〔疏〕姓彭，名阳，字则阳，鲁人。游事诸侯，后入楚，欲事楚文王。
　　夷节言之於王，王未之见，
　　〔疏〕姓夷，名节，楚臣也。则阳欲事於楚，故因夷节称言於王，王既贵重，故犹未之见也。夷节所进未遂，故罢朝而归家。
　　夷节归。彭阳见王果曰：夫子何不谭我於王？
　　〔疏〕王果，楚之贤大夫也。谭，犹称说也，本亦有作言谈字者。前因夷节，未得见王，后说王果，冀其谈荐也。
　　王果曰：我不若公阅休。
　　〔疏〕若，如也。公阅休，隐者之号也。王果，贤人，嫌彭阳贪荣情速，故盛称隐者，以抑其进趋之心也。
　　彭阳曰：公阅休奚为者邪？
　　〔疏〕奚，何也。既称公阅休，言己不知，故问何为，庶闻所以。
　　曰：冬则独龞于江，夏则休乎山樊。有过而问者，曰：此予宅也。
　　〔然注〕言此者，以抑彭阳之进趋。
　　〔疏〕独，刺也。樊，傍也，亦茂林也。隆冬刺龞，於江渚以逍遥；盛夏归休，偃茂林而取适；既无环庶，故指山傍而为舍。此略陈阅休之事迹也。
　　夫夷节已不能，而况我乎。吾又不若夷节。夫夷节之为人也，无德而有知，不自许，以之神其交，固颠冥乎富贵之地，
　　〔注〕言己不若夷节之好富贵，能交结，意尽形之#1，任知以干上也。
　　〔疏〕类冥，犹迷没也。言夷节交游坚固，意在荣华；颠倒迷惑，情贪富贵；实无真德，而有俗知；不能虚淡以从神，而好任知以干上。数数如此，犹自不能，况我守愚，若为堪荐。此是王果谦逊之辞也。
　　非相助以德，相助消也。
　　〔注〕苟进，故德薄而名消。
　　〔疏〕消，毁损也。言则阳凭我谈己於王者，此适可败坏名行，必不益於盛德也。
　　夫冻者假衣於春，暍者反冬乎冷风。
　　〔注〕言已顺四时之施，不能赴彭阳之急。
　　〔疏〕夫遭冻之人，得衣则暖；被暍之者，遇水便活。乃待阳和以解冻，须寒风以救暍，虽乖人事，实顺天时。履道达人，体无近惠，不进彭阳，其义亦尔。
　　夫楚王之为人也，形尊而严；其於罪也，无赦如虎；非夫佞人正德，其孰能挠#2焉。
　　〔疏〕仪形有南面之尊，威严据千乘之贵，赫怒行毒，犹如暴虎，戮辱苍生，必无赦宥。自非大佞之人，不堪任使。若履正怀德之士，谁能屈挠心志而事之乎。
　　故圣人，其穷也使家人忘其贫，
　　〔注〕淡然无欲，乐足於所遇，不以侈靡为贵，而以道德为荣，故其家人不识贫之可苦。
　　〔疏〕御寇居郑，老莱在楚，妻弩穷窭而乐在其内。贤士尚然，况乎真圣，斯志贫也。
　　其达也使王公忘爵禄而化卑。
