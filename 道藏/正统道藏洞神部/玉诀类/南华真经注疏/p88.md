<!-- { "loadSidebar": true } -->
　　〔注〕轻爵禄而重道德，超然坐忘，不觉荣之在身，故使王公失其所以为高。
　　〔疏〕韬光为穷，显迹为达。哀公德友於尼父，轩辕膝步於广成，斯皆道在则尊，不拘品命，故能使万乘之王，五等之君，化其高贵之心而为卑下之行也。
　　其於物也，与之为娱矣；
　　〔注〕不以为物自苦。
　　〔疏〕同尘涉事，与物无私，所造皆适，故未尝不乐也。
　　其於人也，乐物之通而保己焉。
　　〔注〕通彼人#3不丧我。
　　〔疏〕混迹人间而无滞塞，虽复通物而不丧我，动不伤寂而常守於其真。
　　故或不言而饮人以和，
　　〔注〕人各自得，斯饮和矣，岂待言哉。
　　〔疏〕荫庇群生，冥同苍昊，中和之道，各得其心，满腹而归，岂劳言教。
　　与人并立而使人化。
　　〔注〕望其风而靡之。
　　〔疏〕和光同尘，斯并立也；各反其真，斯人化也。
　　父子之宜，彼其乎归居，
　　〔注〕使彼父父子子各归其所。
　　〔疏〕虽复混同贵贱，而伦序无亏，故父子君臣，各居其位，无相参冒，不亦宜乎。
　　而一间#4其所施。
　　〔注〕其所施同天地之德，故间静而不二。
　　〔疏〕所有施惠，与四时合序，未尝不间暇从容，动静不二。
　　其於人心者，若是其远也。
　　〔疏〕圣人之用心，其如上说，是以知其清高深远也。
　　故曰待公阅休。
　　〔注〕欲其释楚王而从阅休，将以静泰之风镇其动心也。
　　〔疏〕此总结也。
　　圣人达绸缪，
　　〔注〕所谓玄通。
　　〔疏〕绸缪，结缚也。夫达道圣人，超然县解，体知物境空幻#5，岂为尘网所羁。阅休虽未极乎道，故但托而说之也。
　　同尽一体矣，
　　〔注〕无外内#6而皆同照。
　　〔疏〕夫智周万物，穷理尽性，物我不二，故混同一体也。
　　而不知其然，性也。
　　〔注〕不知其然而自然者，非性如何。
　　〔疏〕能所相应，境智冥合，不知所以，莫辨其所然，故与真性符会。
　　复命摇作而以天为师，
　　〔注〕摇者自摇，作者自作，莫不复命而师其天然也。
　　〔疏〕反夫真根，复於本命，虽复摇动，顺物而作，动静无心，合於天地，故师於二仪也。
　　人则从而命之也。
　　〔注〕此非赴名而高其迹。师#7性而动，其迹自高，故人不能下其名也。
　　〔疏〕命，名也。合道圣人，本无#8名字，为有清尘可慕，故人从后而名之。
　　忧乎知，而所行恒无几时，其有止也，若之何。
　　〔注〕任知其#9行，则忧患相继。
　　〔疏〕任知为物，忧息斯生，心灵易夺，所行无几，攀缘念虑，宁有住时。假令神禹，无奈何。
　　生而美者，人与之鉴，不告则不知其美於人也。
　　〔注〕鉴，镜也，鉴物无私，故人美之。今夫鉴者，岂知鉴而鉴邪？生而可鉴，则人谓之鉴耳，若人不相告，则莫知其美於人，譬之圣人，人与之名。
　　〔疏〕鉴，镜也。告，语也。夫#10生明照，照物无私，人爱慕之，故名为镜。若人不相告语，明镜本亦无名。此起譬也。
　　若知之，若不知之，若闻之，若不闻之，其可喜也终无已，
　　〔注〕夫鉴之可喜，由其无情，不问知与不知，闻与不闻，来即鉴之，故终无已。若鉴由闻知，则有时而废也。
　　〔疏〕已，止也。夫镜之照物，义在无情，不问怨亲，照恒平等。若不闻而不知，镜亦不照，既有闻知，镜能照之，斯则事涉间夺，有时休废矣，焉能久照乎。只为凝照无穷，故为人之所喜好也。
　　人之好之亦无已，性也。
　　〔注〕若性所不好，岂能久照。
　　〔疏〕镜之能照，出自天然，人之喜好，率乎造物，既非矫性，所以无穷。
　　圣人之爱人也，人与之名，不告则不知其爱人也。
　　〔注〕圣人无爱若镜耳。然而事济於物，故人与之名，若人不相告，则莫知其爱人也。
　　〔疏〕圣人泽被苍生，恩流万代，物荷其德，人与之名，更相告语，嘉号斯起。不若然者，岂有圣名乎。
　　若知之，若不知之，若闻之，若不闻之，其爱人也终无已，
　　〔注〕荡然以百姓为刍狗，而道合於爱人，故能无己。若爱之由乎闻知，则有时而衰也。
　　〔疏〕夫圣德遐旷，接物无私，亭毒群生，刍狗百姓，岂待知闻而后爱之哉。只为慈救无偏，故德无穷已。此合谕#11也。
　　人之安之亦无已，性也。
　　〔注〕性之所安，故能久。
　　〔疏〕安，定也。夫静而与阴同德，动而与阳同波，故无心於动静也。故能疾雷破山而恒定，大风振海而不惊，斯率其真性者也。若矫性伪情，则有时而动矣。故王弼云，不性其情，焉能久行其企。
　　旧国旧都，望之畅然。
　　〔注〕得旧犹畅然，况得性乎。
　　〔疏〕国都，谕其真性也。夫少失本邦，流离他邑，皈望桑梓，畅然喜欢。况丧道日淹，逐末来久，今既还原反本，故曰畅然。
　　虽使丘陵草木之缗，
　　〔注〕缗合也
　　入之者十九，犹之畅然。况见见闻闻者也，
　　〔注〕见所尝见，闻所尝闻，而犹畅然，况体其#12性也。
　　〔疏〕缗，合也。旧国旧都，荒废日久，丘陵险陋，草木丛生；入中相访，十人识九，见所曾见，闻所曾闻，怀生之情，畅然欢乐。况丧道日久，流没生死，忽然反本，会彼真原，皈其重玄之乡，见其至道之境，其为乐也，岂易言乎。
　　以十仞之台县众间者也。
　　〔注〕众之所习，虽危犹间，况圣人之无危。
　　〔疏〕七尺曰仞。台高七丈，可谓危县，人众数登，遂不怖惧。习以性成，尚自宽闲，而况得真，何往不安者也。
　　冉相氏得其环中以随成，
　　〔注〕冉相氏，古之圣王也，居空以随物，物自成。
　　〔疏〕冉相氏，三皇以前无为皇帝也。环，中之空也。言古之圣王，得真空之道，体环中之妙，故道顺群生，混成庶品。
　　与物无终无始，无几无时。
　　〔注〕忽然与之俱往。
　　〔疏〕无始，无过去；无终，无未来也；无几无时，无见在也。体化合变，与物俱往，故无三时也。
　　日与物化者，一不化者也，
　　〔注〕日与物化，故常无我，常无我，故常不化也。
　　〔疏〕顺於日新，与物俱化者，动而常寂，故凝寂一道，疑然不化。
　　阖尝舍之。
　　〔注〕言夫为者，何不试舍其所为之#13乎？
　　〔疏〕阖，何也。言体空之人，冥於造物，千变万化而与化俱往，曷常暂相舍离也。
　　夫师天而不得师天，
　　〔注〕唯无所师，乃得师天。
　　〔疏〕师者，仿效之名；天者，自然之谓。夫大块造物，率性而动，若有心师学，则乖於自然，故不得也。
　　与物皆徇，其以为事也若之何？
　　〔注〕虽师天犹未免於殉，奚足事哉。师天犹不足称事，况又不师邪。
　　〔疏〕徇者，逐也，求也。夫有心仿效造化而与物俱往者，此不率其本性也，奚足以为修其事业乎。尚有所求，故是徇也。夫师犹有称徇，况舍己逐物，其如之何。
　　夫圣人未始有天，未始有人，未始有始，未始有物，
　　〔疏〕夫得中圣人，达於至理，故能人天双遣，物我两忘。既曰无终，何尝有始。率性合道，不复师天。
　　与世偕行而不替，所行之备而不洫，其合之也，若之何？
　　〔注〕都无，乃冥合。
　　〔疏〕替，废也，堙塞也。混同人事，与世并行，接物随时，曾无废阙。然人间否泰，备经之矣，而未尝堙塞，所遇斯通，无心师学，自然合道，如何仿效，方欲契？真固不可也。
　　汤得其司御门尹登恒为之传之，
　　〔注〕委之百官而不与焉。
　　〔疏〕姓门，名尹。且言：门尹，官号也，姓登，名恒。殷汤圣人，忘怀顺物，故得良臣御事，既为师傅，玄默端拱而不为也。
　　从师而不囿；
　　〔注〕任其自聚，非囿之也；纵其自散，非解之也。
　　〔疏〕从，任也。囿，聚也。虚淡无为，委任师傅，终不积聚而为己功。
　　得其随成，为之司其名；
　　〔注〕司御之属，亦能随物之自然也，而汤得之，所以名寄於物而功不在己。
　　〔疏〕良臣受委，随物而成，推功司御，名不在己。
　　之名赢法，得其两见。
　　〔注〕名法者，已过之迹耳#14，非适足也。故曰，赢然无心者，寄治於群司，则其名迹并见於彼。
　　〔疏〕赢然，无心也。见，显也。成物之名，圣迹之法，并是师傅而不与焉。故名法二事，俱显於彼，嬴然闲放，功成弗居也。
　　仲尼之尽虑，为之傅之。
　　〔注〕仲尼曰：天下何思何虑。虑已尽矣，若有纤芥之虑，岂得寂然不动，应感无穷，以辅万物之自然也。
　　〔疏〕傅，辅也。尽，绝也。孔丘圣人，忘怀绝虑，故能开化群品，辅禀自然。若蕴纤芥有心，岂能坐忘应感。
　　容成氏曰：除日无岁，
　　〔注〕今所以有岁而存日者，为有死生故也。若无死无生，则岁日之计除。
　　〔疏〕容成，古之圣王也。岁日者，时序之名耳。为计於时日，故有生死，生死无矣，故岁日除焉。
　　无内无外。
　　〔注〕无彼我则无内外也。
　　〔疏〕内，我也。外，物也。为计死生，故有内外。岁日既遣，物我何施。
　　魏莹与田侯牟约，田侯牟背之。魏莹怒，将使人刺之。
　　〔疏〕莹，魏惠王名也。田侯，即齐威王也，名牟，桓公之子，田恒之后，故曰田侯。齐魏二国，约誓立盟，不相征伐。盟后未几，威王背之，故魏侯瞋怒，将使人刺而杀之。其盟在齐威二十六年，魏惠八年。
　　犀首#15闻而耻之曰：君为万乘之君也，而以匹夫从雠。
　　〔疏〕犀首，官号也，如今虎贲之类。公家之孙名衍为此官也。诸侯之国，革车万乘，故谓之君也。匹夫者，谓无官职夫妻相匹偶也。从雠，犹报伟也。夫君人者，一怒则伏尸流血，今乃令匹夫行刺，单使报雠，非万乘之事，故可羞。
　　衍请受甲二十万，为君攻之，虏其人民，系其牛马，
　　〔疏〕将军孙衍，请专命受钺，率领甲卒二十万人，攻其齐城，必当获胜。於是肤掠百姓，羁系牛马，绪#16勋酬赏，分布军人也。
　　使其君内热发於背。然后拔其国。忌也出走，然后抶其背，折其脊。
　　〔疏〕姓田，名忌，齐将也。抶、折，击也。国破人亡而怀恚怒，故热气蕴於心，痈疽发於背也。国既倾拔，获其主将，於是击抶其背，打折腰脊，旋师献凯。不亦快乎。
　　季子闻而耻之曰：筑十仞之城，城者既十仞矣，则又坏之，此胥靡之所苦也。
