<!-- { "loadSidebar": true } -->
　　〔疏〕关尹老子，古之大圣，穷微极妙，冥真合道；教则浩荡而宏博，理则广大而深玄，庄子庶几，故有斯叹也。
　　寂#26漠无形，变化无常，
　　〔注〕随物也。
　　〔疏〕妙本无形，故寂漠也；迹随物化，故无常也。
　　死与生与，天地并与，神明往与。
　　〔注〕任化也。
　　〔疏〕以死生为昼夜，故将二仪并也；随造化而转变，故共神明往矣。
　　芒乎何之，忽乎何适，
　　〔注〕无意趣也。
　　〔疏〕委自然而变化，随芒忽而敖游，既无情於去取，亦任命而之适。
　　万物毕罗，莫足以归，
　　〔注〕故都任置。
　　〔疏〕包罗庶物，囊括宇内，未尝离道，何处归根。
　　古之道术有在於是者。庄周闻其风而悦之，以谬悠之说，荒唐之言，无端崖之辞，时恣纵而不傥#27，不以觭见之也。
　　〔注〕不急欲使物见其意。
　　〔疏〕谬，虚也。悠，远也。荒唐，广大也。恣纵，犹放任也。觭，不偶也。而庄子应世挺生，冥契玄道，故能致虚远深宏之说，无涯无绪之谈，随时放任而不偏党，和炁混俗，未尝觭介也。
　　以天下为沉浊，不可与庄语，
　　〔注〕累於形名，以庄语为狂而不信，故不与也。
　　〔疏〕庄语，犹大言也。宇内黔黎，沉滞暗浊，咸溺於小辩，未可与说大言也。
　　以卮言为曼衍，以重言为真，以寓言为广。
　　〔疏〕卮言，不定也。曼衍，无心也。重，尊老也。寓，寄也。夫卮满则倾，卮空则仰，故以卮器以况至言。而着艾之谈，体多真实，寄之他人，其理深广，则鸿蒙云将海若之徒是也。
　　独与天地精神往来而不敖倪於万物，
　　〔注〕其言通至理，正常万物之性命。
　　〔疏〕敖倪，犹骄矜也。抱真精之智，运不测之神，寄迹域中，生来死往，谦和顺物，固不骄矜。
　　不谴是非，
　　〔注〕己无是非，故恣物而#28行。
　　以与世俗处。
　　〔注〕形群於物。
　　〔疏〕谴，责也。是非无主，不可穷责，故能混世扬波，处於尘俗也。
　　其书虽瑰玮而连并无伤也。
　　〔注〕还与物合，故无伤也。
　　〔疏〕瑰玮，宏壮也。连犿，和混也。庄子之书，其旨高远，言犹涉俗，故合物而无伤。
　　其辞虽参差而识诡可观。
　　〔注〕不唯应当时之务，故参差。
　　〔疏〕参差者，或虚或实，不一其言也。諔诡，犹滑稽也。虽寓言托事，时代参差，而诙诡滑稽，甚可观阅也。
　　彼其充实不可以已，
　　〔注〕多所有也。
　　〔疏〕已，止也。彼所着书，辞清理远，括囊无实，富赡无穷，故不止极也。
　　上与造物者游，而下与外死生无终始者为友。
　　〔疏〕乘变化而遨游，交自然而为友，故能混同生死，冥一始终。本妙迹粗，故言下下。
　　其於本也，弘大而辟，深闳而肆，其於宗也，可谓讽#29适而上遂矣。
　　〔疏〕辟，开也。弘，大也。闳，亦大也。肆，申也。遂，达也。言至本深大，申畅开通，真宗调适，上达玄道也。
　　虽然，其应於化而解於物也，
　　〔疏〕言此《庄书》，虽复諔诡，而应机变化，解释物情，莫之先也。
　　其理不竭，其来不蜕，
　　〔疏〕蜕，脱舍也。妙理虚玄，应无穷竭，而机来感己，终不蜕而舍之也。
　　芒乎昧乎，未之尽者。
　　〔注〕庄子通以平意说己，与说他人无异也，案其辞明为汪汪然，禹拜#30
　　昌言，亦何嫌乎此也
　　〔疏〕芒昧，犹窈冥也。言庄子之书，窈窕深远，芒昧恍忽，视听无辩，若以言象征求，未穷其趣也。
　　惠施多方，其书五车，其道舛驳，其言也#31不中。
　　〔疏〕舛，差殊也。驳，杂揉也。既多方术，书有五车，道理殊杂而不纯，言辞虽辩而无当也。
　　历物之意，
　　〔疏〕心游万物，历览辩之。
　　曰：至大无外，谓之大一；至小无内，谓之小一。
　　〔疏〕囊括无外，谓之大也；入於无间，谓之小也；虽复大小异名，理归无二，故曰一也。
　　无厚，不可积也，其大千里。
　　〔疏〕理既精微，搏之不得，妙绝形色，何厚之有。故不可积而累之也。非但不有，亦乃不无，有无相生，故大千里也。
　　天与地卑，山与泽平。
　　〔疏〕夫物情见者，则天高而地卑，山崇而泽下。今以道观之，则山泽均平，天地一致矣。《齐物》云，莫大於秋豪而太山为小，即其义也。
　　日方中方睨，物方生方死。
　　〔疏〕睨，侧视也。居西者呼为中，处东者呼为侧，则无中侧也。犹生死也，生者以死为死；死者以生为死。日既中侧不殊，物亦死生无异也。
　　大同而与小同异，此之谓小同异；
　　〔疏〕物情分别，见有同异，此小同异也。
　　万物毕同毕异，此之谓大同异。
　　〔疏〕死生交谢，寒暑递迁，形性不同，体理无异，此大同异也。
　　南方无穷而有穷，
　　〔疏〕知四方无穷，会有物也。形不尽形，色不尽色，形与色相尽也；知不穷知，物不穷物，穷与物相尽也。只为无厚，故不可积也。独言南方，举一隅，三可知也。
　　今日适越而昔来。
　　〔疏〕夫以今望昔，所以有今；以昔望今，所以有昔。而今自非今，何能有昔。昔自非昔，岂有今哉。既其无昔无今，故曰今日适越而昔来可也。
　　连环可解也。
　　〔疏〕夫环之相贯，贯於空处，不贯於环也。是以两环贯空，不相涉入，各自通转，故可解者也。
　　我知天下#32之中央，燕之北越之南是也。
　　〔疏〕夫燕越二邦，相去迢递，人情封执，各是其方。故燕北越南，可为天中者也。
　　泛爱万物，天地一体也。
　　〔疏〕万物与我为一，故泛爱之；二仪与我并生，故同体也。
　　惠施以此为大，观於天下而晓辩者，
　　〔疏〕惠施用斯道理，自以为最，观照天下，晓示辩人也。
　　天下之辩者相与乐之。
　　〔疏〕爱好既同，情性相感，故域中辩士乐而学之也。
　　卵有毛；
　　〔疏〕有无二名，咸归虚寂，俗情执见，谓卯无毛，名谓既空，有毛可也。
　　鸡三足；
　　〔疏〕数之所起，自虚从无，从无适有，仕名斯立。是知二三，竟无实体，故鸡之二足可名为三。鸡足既然，在物可见者也。
　　郢有天下；
　　〔疏〕郢，楚都也，在江陵北七十里。夫物之所居，皆有四方，是以燕北越南，可谓天中，故楚都於郢，地方千里，何妨即天下者邪。
　　犬可以为羊；
　　〔疏〕名无得物之功，物无应名之实，名实不定，可呼犬为羊。郑人谓玉未理者为璞，周人谓鼠未腊者亦曰璞，故形在於物，名在於人也。
　　马有卵；
　　〔疏〕夫胎卯湿化，人情分别，以道观者，未始不同。乌卯既有毛，兽胎何妨名卯也。
　　丁子有尾；
　　〔疏〕楚人呼虾蟆为丁子也。夫虾蟆无尾，天下共知，此盖物情，非关至理。以道观之者，无体非无，非无尚得称无，何妨非有，可名尾也。
　　火不热；
　　〔疏〕火热水冷，起自物情，据理观之，非冷非热。何者？南方有食火之兽，圣人则入水不濡，以此而言，固非冷热也。又譬杖加於体而痛发於人，人痛杖不痛，亦犹火加体而热发於人，人热火不热也。
　　山出口；
　　〔疏〕山本无名，山名出自人口。在山既尔，万法皆然也。
　　轮不蹍地；
　　〔疏〕夫车之运动，轮转不停，前迹已过，后涂未至，除却前后，更无蹍时。是以轮虽运行，竟不跟於地也。犹《肇论》云，旋岚偃岳而常静，江河竞注而不流，野马飘鼓而不动，日月历天而不周。复何怪哉，复何怪哉。
　　目不见；
　　〔疏〕夫目之见物，必待於缘。缘既体空，故知目不能见之者也。
　　指不至，至不绝；
　　〔疏〕夫以指指物而非指，故指不至也。无目指得物，故至不绝者也。
　　龟长於蛇；
　　〔疏〕夫长短相形，则无长无短。谓蛇长龟短，乃是物之滞情，今欲遣此昏迷，故云龟长於蛇也。
　　矩不方，规不可以为圆；
　　〔疏〕夫规圆矩方，其来久矣。而名谓不定，方圆无实，故不可也。
　　凿不围枘；
　　〔疏〕凿者，孔也。枘者，内孔中之木也。然枘入凿中，木穿空处不关涉，故不能围。此犹连环可解义也。
　　飞乌之景未尝动也；
　　〔疏〕过去已灭，未来未至，过未之外，更无飞时，唯乌与影，嶷然不动。是知世间即体皆寂，故《肇#33论》云，然则四象风驰，璇玑电卷，得意豪微，虽迁不转。所谓物不迁者也。
　　镞矢之疾而有不行不止之时，
　　〔疏〕镞，矢端也。夫几发虽速，不离三时，无异轮行，何殊乌影。既不蹍不动#34，镞矢岂有止有行。亦如利刀割三条丝，其中亦有过去未来见在之者也。
　　狗非犬；
　　〔疏〕狗之与犬，一物两名。名字既空，故狗非犬也。狗犬同实异令，名实合，则彼谓狗，此谓犬也；名实离，则彼谓狗，异於犬也。《墨子》曰：狗，犬也，然狗非犬也。
　　黄马骊牛三；
　　〔疏〕夫形非色，色乃非形。故一马一牛，以之为二，添马之色而可成三。曰黄马，曰骊牛，曰黄骊，形为三也。亦犹一与言为二，二与一为三者也。
　　白狗黑；
　　〔疏〕夫名谓不实，形色皆空，欲反执情，故指白为黑也。
　　孤驹未尝有母；一尺之捶，日取其半，万世不竭。
　　〔疏〕捶，杖也。取，折也。问曰：一尺之杖，今朝折半，逮乎后夕，五寸存焉，两日之问。捶当穷尽。此事显着，岂不竭之义乎？答曰：夫名以应体，体以应名，故以名求物，物不能隐也。是以执名责实，名曰尺捶，每於尺取，何有穷时？若於五寸折之，便亏名理。乃曰半尺，岂是一尺之义邪？
　　辩者以此与惠施相应，终身无穷。桓团公孙龙辩者之徒，
　　〔疏〕姓桓，名团；姓公孙，名龙；并赵人，皆辩士也，客游平原君之家。而公孙龙着《守白论》，见行於世。用此上来尺捶言，更相应和，以斯卒岁，无复穷已。
　　饰人之心，易人之意，
　　〔疏〕纵兹玄辩，雕饰人心，用此雅辞，改易人意。
　　能胜人之口，不能服人之心，辩者之囿也。
　　〔疏〕辩过於物，故能胜人之口；言未当理，故不服人之心。而辩者之徒，用为苑囿。又解：囿，域也。惠施之言，未宜於理，所诠限域，莫出於斯者也。
　　惠施曰以其知与人之辩，特与天下之辩者为怪，此其柢也。
　　〔疏〕特，独也，字亦有作将者。怪，异也。柢，体也。惠子曰用分别之知，共人评之，独将一己与天地殊异，虽复奸校万端，而本体莫过於此。
