<!-- { "loadSidebar": true } -->
　　#1世德堂本『借』下无『者』字。
　　#2高山寺本『年耆』二字作『来』。
　　#3郭庆藩引文改『置』作『是』。
　　#4高山寺本『无』上有『言』字。
　　#5原作『大』，据成疏改作『夫』。
　　#6郭庆藩引文依上句『有』上补『而』字。
　　#7郭庆藩引文改『以』作『此』。
　　#8郭庆藩引文改『是』作『义』 。
　　#9赵练议本『也』作『化』。
　　#10世德堂本无『而』字。
　　#11赵练议本『观』作『鹳』。《阙误》同，张君房云：『鹳雀』作『观乌雀』。
　　#12《阙误》引张君房本『其』下有『私』字。
　　#13郭庆藩引文改『也』作『而』。
　　#14郭庆藩引文改『其』作『有』。
　　#15四库本『影』作『景』，下同。
　　#16『摄』字依成疏及《阙误》引张君房本补。
　　#17浙江书局本『叟』作『搜』。
　　#18『无』字依郭注及《阙误》引张君房本补。
　　#19原作『去』，疑讹，今依郭庆藩引文改正。
　　#20原作『昆』，疑讹，今依文意及郭庆藩引文改正。
　　#21原作『司』，今依文意及郭庆藩引文改正。
　　南华真经注疏卷之三十
　　河　南　郭　象　注
　　唐西华法师成玄英疏
　　杂篇让王第二十八
　　尧以天下让许由，许由不受。又让於子州支父，子州支父曰：以我为天子，犹之可也。虽然，我适有幽忧之病，方且治之，未暇治天下也。
　　〔疏〕尧许事迹，具载《内篇》。姓子，名州，字支父，怀道之人，隐者也。尧知其贤，让以帝位。以我为帝，亦当能以为事，故言犹之可也。幽，深也。忧，劳也。言我滞竟幽深，固心忧劳，且欲修身，庶令合道，未有闲暇缉理万机也。
　　夫天下至重也，而不以害其生，又况他物乎。
　　〔疏〕夫位登九五，威跨万乘，人伦尊重，莫甚於此，尚不以斯荣贵损害生涯，况乎他外事物何能介意也。
　　唯无以天下为者，可以托天下也。
　　〔疏〕夫忘天下者，无以天下为也，唯此之人，可以委托於天下也。
　　舜让天下於子州支伯。子州支伯曰：予适有幽忧之病，方且治之，未暇治天下也。
　　〔疏〕舜之事迹，具在《内篇》。支伯，犹支父也。
　　故天下大器也，而不以易生，此有道者之所以异乎俗者也。
　　〔疏〕夫帝王之位，重大之器也，而不以此贵易夺其生，自非有道，孰能如是。故异於流俗之行也。
　　舜以天下让善卷，善卷曰：余立於宇宙之中，冬日衣皮毛，夏日衣葛絺；春耕种，形足以劳动；秋收敛，身足以休食；日出而作，日入而息，逍遥於天地之间而心意自得。吾何以天下为哉。
　　〔疏〕姓善，名卷，隐者也。处於六合，顺於四时，自得天地之间，逍遥尘垢之外，道在其中，故不用天下。
　　悲夫，子之不知余也。遂不受。於是去而入深山，莫知其处。
　　〔疏〕古人淳朴，唤帝为子。恨舜不识野清#1，所以悲叹。
　　舜以天下让其友石户之农，石户之农曰：卷卷乎后之为人，葆力之士也。
　　〔疏〕户#2字亦有作户者，随字读之。石户，地名也。农，人也，今江南唤人作农。此则舜之友人也。葆，牢固也。言舜心志坚固，力动苦，腰背卷卷，不得归休，以此勤劳，翻来见让，故不受也。
　　以舜之德为未至也，於是夫负妻戴，携子以入海，终身不反也。
　　〔疏〕古人荷物，多用头戴，如今高丽犹有此风。以舜德化，未为至极，故携妻子，不践其土#3，入於大海州岛之中，往而不反也。
　　大王亶父居邠，狄人攻之；
　　〔疏〕亶父，王季之父，文王之祖也。那，地名。狄人，猃狁也。国邻戎虏，故为狄人攻伐。
　　事之以皮帛而不受，事之以犬马而不受，事之以珠玉而不受，狄人之所求者土地也。大王直父曰：与人之兄居而杀其弟，与人之父居而杀其子，吾不忍也。子皆勉居矣。为吾臣与为狄人臣奚以异。
　　〔疏〕事，奉也。勉，励也。奚，何。狄人贪残，意在土地，我不忍伤杀，汝勉力居之。
　　且吾闻之，不以所用养害所养。因杖策而去之。民相连而从之，遂成国於岐山之下。
　　〔疏〕用养，土地也。所养，百姓也。本用地以养人，今杀人以存地，故不可也。因柱杖而去，民相连续，遂有国於岐阳。
　　夫大王亶父，可谓能尊生矣。能尊生者，虽贵富不以养伤身，虽贫贱不以利累形。今世之人居高官尊爵者，皆重失之。见利轻亡其身，岂不惑哉。
　　〔疏〕夫乱世浇伪，人心浮浅，狥於轩冕以丧其身，逐於财利以殒其命，不知轻重，深成迷惑也。
　　越人三世弒其君，王子搜患之，逃乎丹穴。而越国无#4君，求王子搜只得，从之丹穴。王子搜不肯出，越人熏之以艾。乘以玉#5舆。
　　〔疏〕搜，王子名也。丹穴，南山洞也。玉舆，君之车辇也。亦有作王字者，随字读之，所谓玉辂也。越国之人，频弒君主，王子怖惧，逃之洞穴，呼召不出，以艾熏之。既请为君，故乘以玉辂。
　　王子搜援绥登车，仰天而呼曰：君乎，君乎，独不可以舍我乎。王子搜非恶为君也，恶为君之患也。若王子搜者，可谓不以国伤生矣，此固越人之所欲得为君也。
　　〔疏〕援#6，引也。绥，车上绳也。辞不获免，长叹登车，非恶为君，恐为祸患。以其重生轻位，故可屈而为君也。
　　韩魏相与争侵地。子华子见昭僖侯，昭僖侯有忧色。
　　〔疏〕僖侯，韩国之君也。华子，魏之贤人也。韩魏相邻，争侵境土，干戈既动，胜负未知，怵惕居怀，故有忧色。
　　子华子曰：今使天下书铭於君之前，书之言曰：左手攫之则右手废，右手攫之则左手废，然而攫之者必有天下。君能#7攫之乎？
　　〔疏〕铭，书记也。攫，捉取也。废，斩去之也。假且书一铭记投之於前，左手取铭则斩去右手，右手取铭则斩去左手，然取铭者必得天下，君取之不？以取譬谕，借问韩侯也。
　　昭僖侯曰：寡人不攫也。
　　〔疏〕答云：不能斩两臂而取六合也。
　　子华子曰：甚善。
　　〔疏〕叹君之言，甚当於理。
　　有是观之，两臂重於天下也，身亦重於两臂。韩之轻於天下亦远矣，
　　〔疏〕自，从也。於此言而观察之，则一身重於两臂，两臂重於天下，天下又重於韩，韩之与天下，轻重之#8远矣。
　　今之所争者，其轻於韩又远。君固愁身伤生以忧戚不得也。
　　〔疏〕所争者疆畔之间，故於韩轻重远矣，而必固忧愁，伤形损性，恐其不得，岂不惑哉。
　　僖侯曰：善哉。教寡人者众矣，未尝得闻此言也。子华子可谓知轻重矣。
　　〔疏〕顿悟其言，叹之奇妙也。
　　鲁君闻颜阖得道之人也，使人以币先焉。
　　〔疏〕鲁侯，鲁哀公，或云鲁定公也。姓颜，名阖，鲁人，隐者也。币，帛也。闻颜阖得清廉之道，欲召之为相，故遣使人赍持币帛，先通其意。
　　颜阖守陋闾，直布之衣而自饭牛。
　　〔疏〕苴布，子麻布也。饭，饲#9也。居疏陋之闾巷，着粗恶之布衣，身自饭牛，足明贫俭。
　　鲁君之使者至，颜阖自对之。使者曰：北颜阖之家与？颜阖对曰：此阖之家也。使者致币，颜阖对曰：恐听者#10谬而遗使者罪，不若审之。
　　〔疏〕遗，与也。不欲授币，致此矫辞以欺使者。
　　使者还，返审之，复来求之，则不得已。故若颜阖者，真恶富贵也。故曰，道之真以治身，其绪余以为国家，其土苴以治天下。由此观之，帝王之功，圣人之余事也，非所以完身养生也。
　　〔疏〕绪，残也。土，粪也。苴，草也。夫用真道以持身者，必以国家为残余之事，将天下同於草土者也。
　　今世俗之君子，多危身弃生以殉物，岂不悲哉。凡圣人之动作也，必察其所以之与其所以为。
　　〔疏〕殉，逐也。察世人之所适往，观黎庶之所云为，然后动作而应之也。
　　今且#11有人於此，以随侯之珠弹千仞之雀，世必笑之。是何也？则其所用者重而所要者轻也。夫生者，岂特随侯之重哉。
　　〔疏〕随国近濮水，濮水出宝珠，即是灵蛇所街以报恩，随侯所得者，故谓之随侯之珠也。夫雀高千仞，以珠弹之，所求者轻，所用者重，伤生徇物，其义亦然也。
　　子列子穷，容貌有饥色。客有言之於郑子阳者曰：列御寇，盖有道之士也，居君之国而穷，君无乃为不好士乎？
　　〔疏〕子阳，郑相也。御寇，郑人也，有道而穷。子阳不好贤士，远辞之客讥刺子阳。
　　郑子阳即令官遗之粟。子列子见使者，再拜而辞。
　　〔疏〕命召主仓之官，令与之粟。御寇清高，辞谢不受也。
　　使者去，子列子入，其妻望之而拊心曰：妾闻为有道者之妻子，皆得佚乐，今有饥色。若过得遗先生食，先生不受，岂不命邪#12。
　　〔疏〕与粟不受，天命贫穷，嗟悦拊心，责夫罪过。故知御寇之妻，不及老莱之妇远矣。
　　子列子笑谓之曰：君非自知我也。以人之言而遗我粟，至其罪我也又且以人之言，此吾所以不受也。其卒，民果作难而杀子阳。
　　〔疏〕子阳严酷，人多怒之。左右有误折子阳弓者，恐必得罪，因国人逐猘狗，遂杀子阳也。
　　楚昭王失国，屠羊说走而从於昭王。
　　〔疏〕昭王，名轸，平王之子也。伍奢伍尚遭平王诛戮，子胥奔吴而耕於野，后至吴王阖闾之世，请兵伐楚，遂破楚入郢以雪父之雠。其时昭王窘急，弃走奔随，又奔於郑。有屠羊贱人名说，从王奔走。奔走之由，置在下文。
　　昭王反国，将赏从者，乃屠羊说。屠羊说曰：大王失国，说失屠羊，大王反国说亦反屠羊。臣之爵禄已复矣，又何赏之有。王曰：强之。屠羊说曰：大王失国，非臣之罪，故不敢伏其诛；大王反国，非臣之功，故不敢当其赏。王曰：见之。屠羊说曰：楚国之法，必有重赏大功而后得见，今臣之知不足以存国而勇不足以死寇。吴军入郢，说畏难而避寇，非故随大王也。今大王欲废法毁约而见说，此非臣之所以闻於天下也。正谓司马子綦曰：屠羊说居处卑贱而陈义甚高，子其为我延之以三旌之位。
　　〔疏〕三旌，三公也。亦有作珪字者，谓三卿皆执珪，故谓三卿为珪也。
　　屠羊说曰：夫三旌之位，吾知其贵於屠羊之肆也；万锺之禄，吾知其富於屠羊之利也；然岂可以贪爵禄而使吾君有妄施之名乎。说不敢当，愿复反吾屠羊之肆。遂不受也。原宪居鲁，环堵之室，茨以生草；蓬户不完，桑以为枢；而瓮牖一室，褐以为塞；上漏下湿，匡坐而弦#13。
