<!-- { "loadSidebar": true } -->
　　吾是以泣也。
　　〔注〕夫为而然者，勿为则已矣。不为而自至，则不可奈何也，故泣之。
　　〔疏〕罪若由人，庶其修改，既关天命，是以泣也。
　　无几何而使捆之於燕，盗得之於道，全而鬻之则难，不若刖之则易，
　　〔注〕全恐其逃，故不如刖之易售也。
　　〔疏〕无几何，谓俄顷间也。楚使捆聘燕，途道之上，为贼所得，略捆为奴。而全形卖之，恐其逃窜，故难防御，则刖足，不虑其逃，故易售。
　　於是乎刖而鬻之於齐，适当渠公之街然身食肉而终。
　　〔疏〕渠公，齐之富人，为街正。捆之既遭刖足，卖与齐国富商之家，代主当街，终身肉食也。字又作术者，云：渠公，屠人也，卖捆在屠家，共主行宰杀之术，终身食肉也。
　　啮缺遇许由，曰：子将奚之？
　　〔疏〕啮缺逢遇许由，仍问欲何之适。
　　曰：将逃尧。
　　〔疏〕答曰：将欲逃避帝尧。
　　曰：奚谓邪？
　　〔疏〕问其何意。
　　曰：夫尧，畜畜然仁，吾恐其为天下笑。后世其人与人相食与。
　　〔注〕仁者争尚之原故也。
　　〔疏〕畜畜，盛行貌也。成行偏爱之仁，乖於淳和之德，恐宇内丧道之士犹甚浇季，将来逐迹，百姓饥荒，仓廪既虚，民必相食，是以逃也。
　　夫民，不难聚也；爱之则亲，利之则至，誉之则劝，致其所恶则散。
　　〔疏〕夫民，抚爱则亲，利益则至来，誉赞则相劝勉，与所恶则众离散，故黔首聚散，盖不难也。
　　爱利出乎仁义，捐仁义者寡，利仁义者众。夫仁义之行，唯且无诚，
　　〔注〕仁义既行，将伪以为之#42。
　　〔疏〕夫利益苍生，爱育群品，立#43功聚众，莫先仁义。而履仁蹈义，捐率於中者少，托於圣迹以规名利者多，是故行仁义者，矫性伪情，无诚实者也。
　　且假夫禽贪者器。
　　〔注〕仁义可见，则夫贫者将假斯器以获其志。
　　〔疏〕器，圣迹也。且贪於名利，险於禽兽者，必假夫仁义为其器者也。
　　是以一人之断制利天下，
　　〔注〕若夫仁义各出其情，则其断制不止乎一人。
　　〔疏〕荣利之徒，负於仁义，恣其熓毒，断制天下。向无圣迹，岂得然乎。
　　譬之犹一覕也。
　　〔注〕覕，割也。万物，万形而以一剂割之，则有伤也。
　　〔疏〕覕，割也。若以一人制服天下，譬犹一刀割於万物，其於损伤彼此多矣。
　　夫尧知贤人之利天下也，而不知其贼天下也，夫唯外乎贤者知之矢。
　　〔注〕外贤则贤不伪。
　　〔疏〕夫贤圣之迹，为利一时，万代之后，必生贼害，唯能忘外贤圣者其知之妙也。
　　有暖姝者，有濡需者，有卷娄者。
　　〔疏〕此略摽#44，下解释。
　　所谓暖姝者，学一先生之言，则暖暖姝姝而私自悦也，自以为足矣，而未知未始有物也，
　　〔注〕意尽形教，岂知我之独化於玄冥之境哉。
　　〔疏〕暖姝，自许之貌也。小见之人，学问寡薄，自悦#45足，谓穷微极妙，岂知所学未有一物可称也，是以谓暖姝者，此言结前也。
　　是以谓暖姝者也。濡需者，豕虱是也，择疏鬣#46自以为广宫大囿，奎蹄曲隈，乳间股脚，自以为安室利处，不知屠者之一旦鼓臂布草操烟火，而己与豕俱焦也。
　　〔疏〕濡需，矜夸之貌也。豕，猪也。言虱寄猪体上，择疏长之毛鬣，将为广大宫室苑囿。蹄脚奎限之所，股脚乳旁之间，用为温暖利便。岂知屠人忽操汤火，攘臂布草而杀之乎。即己与家俱焦斓者也。谕流俗寡识之人，耽好情欲，与豕虱濡需喜叹无异也。
　　此以域进，此以域退，
　　〔疏〕域，境界也。虱则逐豕而有亡，人则随境而荣乐，故谓之域进退也。
　　此其所谓濡需者也。
　　〔注〕非夫通变邈世之才而偷安乎一时之利者，皆豕虱者也。
　　〔疏〕此结也。
　　卷娄者，舜也。羊肉不慕蚁，蚁慕羊肉，羊肉膻也。舜有膻行，百性悦之，
　　〔疏〕卷娄者，谓背项俛曲，俯前挛卷而偃偻也。羊肉膻腥，无心慕蚁，蚁闻而归之。舜有仁行，不慕百姓，百姓悦之。故羊肉比舜，蚁况百姓。
　　故三徙成都，至邓之墟#47而十有万家。
　　〔疏〕舜避丹朱，又不愿众聚，故三度逃走，移徙避之，百姓慕德，从者十万，所居之处，自成都邑。至邓墟，地名也。
　　尧闻舜之贤，举之童土之地，曰冀得其来之泽。
　　〔疏〕地无草木曰童土。尧闻舜有贤圣之德，妻以娥皇女英，举以自代，让其天下。居不毛土，历试艰难，望邻境承仪，苍生蒙泽。
　　舜举乎童土之地，年齿长矣，聪明衰矣，而不得休归，所谓卷娄者也。
　　〔注〕圣人之形，不异凡人，故耳目之用衰也，至於精神，则始终常全耳#48。若少则未成，及长而衰，则圣人之圣曾不崇朝，可乎？
　　〔疏〕既登九五，威跨万乘，慜念苍生，忧怜凡庶，於是年齿长老，耳目衰竭，无由休息，岂得归宁。偃偻孪卷，形劳神倦，所谓巷娄者也。
　　是以神人恶众至，
　　〔注〕众自至耳，非好而致也#49。
　　〔疏〕三徙远之，以恶也。
　　众至则不比，不比则不利也。
　　〔注〕明舜之所以有天下，盖於不得已耳，岂比而利之。
　　〔疏〕比，和也。夫众聚则不和，不和则不利於我也。
　　故无所甚亲，无所甚疏，抱德炀和以顺天下，此谓真人。
　　〔疏〕炀，温也。夫不测神人，亲疏一观，抱守温和，可谓真圣。
　　於蚁弃知，於鱼得计，於羊弃意。
　　〔注〕於民则蒙泽，於舜则形劳。
　　〔疏〕不慕羊肉之仁，故於蚁弃智也；不为膻行教物，故於羊弃意也；既遗仁义，合乎至道，不濡沬，相忘於江湖，故鱼得计。此斥虞舜膻行，故及斯言也。
　　以目视目，以耳听耳，以心复心。
　　〔注〕此三者，未能无其耳目心意也。
　　〔疏〕夫视目之所见，听耳之所闻，复心之所知，不逐物於分外而知止其分内者，其真人之道也。
　　若然者，其平也绳，
　　〔注〕未能去绳而自平。
　　〔疏〕绳无心而正物，圣忘怀而平等。
　　其变也循。
　　〔注〕未能绝迹而玄会。
　　〔疏〕循，顺也。处世和光，千变万化，大顺苍生，曾不逆寡。
　　古之真人，以天待之#50，
　　〔注〕居无事以待事，事斯得。
　　〔疏〕如上所解，即是玄古真人，用自然之道，虚其心以待物。
　　不以人入天。
　　〔注〕以有事求无事，事愈荒。
　　〔疏〕不用人事取拾，乱於天然之智。
　　古之真人，得之也生，失之也死；得之也死，失之也生。
　　〔注〕死生得失，各随其所居耳，於生为得，於死或复为失，未始有常也。
　　〔疏〕夫处生而言，即以生为得；若据死而语，便以生为丧。死生既其无定，得失的在谁边？噫，未可知也。是以混死生，一得丧，故谓之真人矣。
　　药也其实，堇也，桔梗也，鸡壅也，豕零也，是时为帝者也，何可胜言。
　　〔注〕当其所须则无贱，非其时则无贵，贵贱有时，谁能常也。
　　〔疏〕菫，乌头也，治风痹。桔梗治心腹血。鸡壅即鸡头草也，服延年。豕零，猪苓根也，似猪卯，治渴病。此并贱药也。帝，君王也。夫药无贵贱，愈病则良，药病相当，故便为君主。乃至目视耳听，手捉心知，用有行藏，时有兴废。故时之所贤者为君，才不应世者为臣，此事必然，故何可言尽也。
　　勾践也以甲楯三千栖於会稽。
　　〔疏〕勾践，越王也。会稽，山名也。越为吴军所残，窘迫退走，栖息於会稽山上也。
　　唯种也能知亡之所以存，唯种也不知其身之所以愁。
　　〔疏〕种，越大夫名。其时勾践大败，兵唯三千，走上会稽山，亡灭非远，而种密谋深智，亡时可在，当时矫与吴和，后二十二年而灭吴矣。夫狡兔死，良狗烹，敌国灭，忠臣亡，数其然也。平吴之后，范蠡去越而游乎江海，变名易姓，韬光晦迹，即陶朱公是也。大夫种不去，为勾践所诛，但知国亡而可以存，不知愁身之必死也。字亦有作种者，随字读之。
　　故曰：鸦目有所适，鹤经有所节，解之也悲。
　　〔注〕各适一时之用，不能靡所不可，则有时而失，有时而失，故有时而悲矣。解，去也。
　　〔疏〕鸱目昼暗而夜开，则适夜不适昼；鹤经禀分而长，则能长不能短。枝节如此，故解去则悲，亦犹种暗於谋身，长於存国也。
　　故曰，风之过河也有损焉，日之过河也有损焉。
　　〔注〕有形者自然相与为累，唯外乎#51形者磨之而不磷。
　　〔注〕风日是气，河有形质。凡有形气者，未能无累也。而风吹日累，必有损伤，恃源而往，所以不觉。亦犹吴得越之后，谋臣必恃其功勋，以无后虑遭戮。是知物相利相必相为害也。
　　谓#52只风与日相与守河，而河以为未始其撄也，
　　〔注〕实已损矣而不自觉。
　　恃源而往者矣。
　　〔注〕所以不觉，非不损也，恃源往也。
　　〔疏〕恃，赖也。撄，损也。风之与日，相与守河，於河撄损而不知觉，恃其源流。
　　故水之守土也审，影之守人也审，物之守物也审。
　　〔注〕无意则止於分，所以为审。
　　〔疏〕审，安定也。夫水非土则不安，影无人则不见，物无造物则不立，故三者相守而自以为固。而新故不住，存亡不停，昨日之物，於今已化，山舟潜遁，昧者不知，斯之义也。
　　故目之於明也殆，耳之於聪也殆，心之於殉也殆。
　　〔注〕有意则无崖，故殆。
　　〔疏〕殉，遂也。夫视目所见，听耳所闻，任心所逐，若目求离朱之明，耳索师旷之聪，心逐无崖之知，欲不危殆，其可得乎。
　　凡能其於府也殆，殆之成也不给改。
　　〔注〕所以贵其无能而任其天然。
　　〔疏〕夫运分别之智，出於藏府而自伐能者，必致危亡也。故虽有成功，不还周给而改悔矣。
　　祸之长也兹萃，
　　〔注〕萃，聚也。苟不能忘知，则祸之长也多端矣。
　　〔疏〕滋，多也。萃，聚也。役於藏府，自显其能，故凶灾祸患，增长而多聚之也。
　　其反也缘功，
　　〔注〕反守其性，则其功不作而成。
　　〔疏〕自伐己能而反招祸败者，缘於功成不退故也。
　　其果也待久。
　　〔注〕欲速则不果。
　　〔疏〕夫诚意成功，次定矜伐#53。有待之心，其日固久。
　　而人以为己宝，不亦悲乎。
　　〔注〕己宝，谓有其知能。
　　〔疏〕流徙之人，心处愚暗，宝贵己能，成功而处，执滞如是。甚可悲伤。
　　故有亡国戮民无已，
　　〔注〕皆有其身之祸。
