<!-- { "loadSidebar": true } -->
　　〔疏〕原宪，孔子弟子，姓原，名思，字宪也。周环各一堵，谓之环堵，犹方丈之室也。以草盖屋，谓之茨也。褐，粗衣也。匡，正也。原宪家贫，室唯环堵，仍以草覆合，桑条为枢，蓬作门扉，破瓮为牖。夫妻二人各居一室，逢雨湿而弦歌自娱，知命安贫，所以然也。
　　子贡乘大马，中绀而表素，轩车不容巷，往见原宪。
　　〔疏〕子贡，孔子弟子，名赐，能言语，好荣华。其轩盖是白素，裹为绀色，车马高大，故巷道不容也。
　　原宪华冠纵履，杖藜而应门。
　　〔疏〕纵，蹑也。以华皮为冠，用藜藿为杖，贫无仆使，故自应门也。
　　子贡曰：嘻，先生何病？原宪应之曰：宪闻之，无财谓之贫，学而不能行谓之病。今宪，贫也，非病也。子贡边巡而有愧色。
　　〔疏〕嘻，笑声也。逡巡，却退貌也。以俭系奢，故怀惭愧之色。
　　原宪笑曰：夫希世而行，比周而友，学以为人，教以为己，仁义之慝，舆马之饰，宪不忍为也。
　　〔疏〕慝，奸恶也。饰，庄严也。夫趋世侯时，希望富贵，周旋亲比，以结朋党，自求名誉，学以为人，多觅束修，教以为己，托仁义以为奸慝，饰车马以衒矜夸，君子耻之，不忍为之也。
　　曾子居卫，缊袍无表，颜色肿哙，手足胼胝。
　　〔疏〕以麻缊袍絮，复无表裹也。肿哙，犹剥错也。每自力作，故生胼胝。
　　三日不举火，十年不制衣，正冠而缨绝，捉衿而肘见，纳屡而种决。
　　〔疏〕守分清虚，家业穷窭，三日不营熟食，十年不制新衣，绳斓正冠而缨断，袖破捉衿而肘见，履败纳之而根#14后决也。
　　曳纵而歌《商颂》，声满天地，若出金石。天子不得臣，诸侯不得友。
　　〔疏〕歌《商颂》响，韵吁突商，察其辞理，雅符天地，声气清虚，又谐金石，风调高素，超绝人伦，故不与天子为臣，不与诸侯为友也。
　　故养志者忘形，养形者忘利，致道者忘心矣。
　　〔疏〕夫君子贤人，不以形挫志；摄卫之士，不以利伤生；得道之人，忘心知之术也。
　　孔子谓颜回曰：回#15来。家贫居卑，胡不仕乎？颜回对曰：不愿仕。回有郭外之田五十亩，足以给饘粥；郭内之田十亩，足以为丝麻；鼓琴足以自娱，所学夫子之道者足以自乐也。回不愿仕。孔子愀然变容曰：善哉回之意。丘闻之，知足者不以利#16自累也，审自得者失之而不惧，行修於内者无位而不怍。丘诵之久矣，今於回而后见之，是丘之得也。
　　〔疏〕饘，麋也。怍，羞也。夫自得之士，不以得丧骇心；内修之人，岂复羞惭无位。孔子诵之，其来已久，今劝回仕，岂非失言。因回反照，故言丘得之矣。
　　中山公子牟谓瞻子曰：身在江海之上，心居乎魏阙之下，奈何？
　　〔疏〕瞻子，魏之贤人也。魏公子名牟，封中山，故曰中山公子牟也。公子有嘉遁之情而无高蹈之德，故身在江海上而隐遁，心思魏阙之下荣华，既见贤人，借问其术也。
　　瞻子曰：重生。重生则利轻。
　　〔疏〕重於生道则轻於荣利，荣利既轻则不思魏阙。
　　中山公子牟曰：虽知之，未能自#17胜也。
　　〔疏〕虽知重於生道，未能胜於情欲。
　　瞻子曰：不能自胜则从，神无恶乎？
　　〔疏〕若不胜於情欲，则宜从顺心神，亦不劳忘生嫌恶也。
　　不能自胜而强不从者，此之谓重伤。重伤#18之人，无寿类矣。
　　〔疏〕情既不胜，强生抑挫，情欲已损#19，抑又乖心，故名重伤也。如此之人，自然夭折，故不得与寿考者为侪类也。
　　魏牟，万乘之公子也，其隐岩穴也，难为於布衣之士；虽未至乎道，可谓有其意矣。
　　〔疏〕夫大国王孙，生而荣贵，遂能岩栖谷隐，身履艰辛，虽未阶乎玄道，而有清高之志，足以激贪励俗也。
　　孔子穷於陈蔡之间；七日不火食，藜羹不糁，颜色甚惫，而弦歌於室。
　　〔疏〕陈蔡之事，《外篇》已解。既遭饥馁，营无火食，藜菜之羹，不加米糁，颜色衰惫而歌乐自娱，达道圣人，不以为事也。
　　颜回择#20菜，子路、子贡相与言曰：夫子再逐於鲁，削迹於卫，伐树於宋，穷於商周，围於陈蔡，杀夫子者无罪，藉夫子者无禁。弦歌鼓琴，未尝绝音，君子之无耻也若此乎？
　　〔疏〕仕於鲁而被放，游於卫而削迹，讲於宋树下而司马桓魋欲杀夫子，憎其坐处，遂伐其树。故欲杀夫子，当无罪咎，凌藉之者，应无禁忌。由赐未达，故发斯言。
　　颜回无以应，入告孔子。孔子推琴喟然而叹曰：由与赐，细人也。召而来，吾语之。子路、子贡入。子路曰：如此者可谓穷矣。
　　〔疏〕喟然，嗟叹貌。由与赐，细碎之人也。命召将来，告之善道。如斯困苦，岂不穷乎。
　　孔子曰：是何言也。君子通於道之谓通，穷於道之谓穷。今丘抱仁义之道以遭乱世之患，其何穷之为。故内省而不穷於道，临难而不失其德，天寒既至，霜雪#21既降，吾是以知松栢之茂也。陈蔡之隘，於丘其幸乎。
　　〔疏〕夫岁寒别木，处穷知士，因难显德，可谓幸矣。
　　孔子削然反琴而弦歌，子路扢然执干而舞。
　　〔疏〕削然，取琴声也。扢然，奋勇貌也。既师资领悟，彼此欢娱也。
　　子贡曰：吾不知天之高也，地之下也。古之得道者，穷亦乐，通亦乐。所乐非穷通也，道德#22於此，则穷通为寒暑风雨之序矣。
　　〔疏〕夫阴阳天地有四序寒温，人处其中，何能无穷通否泰邪。故得道之人，处穷通而常乐，譬之风雨，何足介怀乎。
　　故许由娱#23於颖阳而共伯得乎丘首。
　　〔疏〕共伯，名和，周王之孙也，怀道抱德，食封於共。厉王之难，天子旷绝，诸侯知共伯贤，请立为王，共伯不听，辞不获免，遂即王位。一十四年，天下大旱，舍屋生火，卜曰：厉王为祟。遂废共伯而立宣王。共伯退归#24，还食本邑，立之不喜，废之不怨，逍遥於丘首之山。丘首山，今在河内。颖阳#25，地名，在襄阳，未为定地是也。故许由娱乐於颖水，共伯得志於首山也。
　　舜以天下让其友北人无择，北人无择曰：异哉后之为人也，居於畎亩之中而游尧之门。不若是而已，又欲以其辱行漫我。吾羞见之。因自投清泠之渊。
　　〔注〕孔子曰：士志於仁者，有杀身以成化，无求生以害仁。夫志尚清遐，高风邈世，与夫贪利没命者，故有天地之降也。
　　〔疏〕北方之人，名曰无择，舜之友人也。后，君也。垄上曰亩，下曰畎。清泠渊，在南阳西崿县界。舜耕於历山，长於垄亩，游尧门阙，受尧禅让，其事迹岂不如是乎？又欲将耻辱之行污漫於我。以此羞惭，遂投清泠也。
　　汤将伐桀，因卞随而谋，卞随曰：非吾事也。汤曰：孰可？曰：吾不知也。汤又因务#26光而谋，务光曰：非吾事也。汤曰；孰可？曰：吾不知也。汤曰：伊尹何如？曰：强力忍垢，吾不知其他也。
　　〔疏〕姓卞，名随，姓务，名光，并怀道之人，隐者也。汤知其贤，因之谋议。既非隐者之务，故答以不知。姓伊，名尹，字贽，佐世之贤人也。忍，耐也。垢，耻辱也。既欲阻兵，应须强力之士；方将弒主，亦藉耐羞之人；他外之能，吾不知也。
　　汤遂与伊尹谋伐桀，克之，以让卞随。卞随辞曰：后之伐桀也谋乎我，必以我为贼也；胜桀而让我，必以#27我为贪也。吾生乎乱世，而无道之人再来漫我以其辱行，吾不忍数闻也。乃自投稠#28水而死。
　　〔疏〕漫，污也。稠水，在颖川郡界。字又作桐。
　　汤又让务光曰：知者谋之，武者遂之，仁者居之，古之道也。吾子胡不立乎？务光辞曰：废上，非义也；杀民，非仁也，人犯其难，我享其利，非廉也。
　　〔疏〕享，受也。废上，谓放桀也。杀民，谓征战也。人#29犯其难，谓遭诛戮也。我享其利，谓受禄也。
　　吾闻之曰，非其义者，不受其禄，无道之世，不践其土。况尊我乎。吾不忍久见也。乃负石而自沈於庐水。
　　〔注〕旧说曰：如卞随务光者，其视天下也若六合之外，人所不能察也。斯则谬矣。夫轻天下者，不得有所重也，苟无所重，则无死地矣。以天下为六合之外，故当付之尧舜汤武耳。淡然无系，故泛然从众，得失无槩於怀，何自投之为哉。若二子者，可以为殉名慕高矣，未可谓外天下也。
　　〔疏〕庐水，在辽西北平郡界也。
　　昔周之兴，有士二人处於孤竹，曰伯夷叔齐。二人相谓曰：吾闻西方有人，似有道者，试往观焉。
　　〔疏〕孤竹，国名，在辽西。伯夷叔齐，兄弟让位，闻文王有道，故往观之。夷齐事迹，《外篇》已解矣。
　　至於岐阳，武王闻之，使叔旦往见之，与#30盟曰：加富二等，就官一列。血牲而埋之。
　　〔疏〕岐阳是岐山之阳，文王所都之地，今扶风是也。周公名旦，是武王之弟，故曰叔旦也。其时文王已崩，武王登极，将欲伐纣，招慰贤良，故令周公与其盟誓，加禄二级，授官一列，仍牲血衅其盟书，埋之坛下也。
　　二人相#31视而笑曰：嘻，异哉。此非吾所谓道也。昔者神农之有天下也，时祀尽敬而不祈喜#32，其於人也忠信尽治而无求焉。
　　〔疏〕祈，求也。喜，福也。神农之世，淳朴未残，四时祭祀，尽於恭敬，其百姓忠诚信实，缉理而已，无所求焉。
　　乐与政为政，乐与治为治，不以人之坏自成也，不以人之卑自高也，不以遭时自利也。
　　〔疏〕为政顺事，百姓缉理，从於物情，终不幸人之灾以为己福，愿人之险以为己利也。
　　今周见殷之乱而遽为政，上谋而下行货，阻兵而保威，割牲而盟以为信，扬行以悦众，杀伐以要利，是推乱以易暴也。
　　〔疏〕遽，速也。速为治政，彰纣之虐，谋模行货以保兵威，显物行说以化黎庶，可谓推周之乱以易殷之暴也。
　　吾闻古之士，遭治世不避其任，遇乱世不为苟存。今天下间，周德衰，其并乎周以涂吾身也，不如避之以絮吾行。二子北至於首阳之山，遂饿而死焉。若伯夷叔齐者，其於富贵也，苟可得已，则必不赖。高节戾行，独乐其志，不事於世，此二士之节也。
