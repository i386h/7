<!-- { "loadSidebar": true } -->
　　〔疏〕其剑十步杀一人，一去千里，行不留住，锐快如是，宁有敌乎。
　　庄子曰：夫为剑者，示之以虚，开之以利，后之以发，先之以至。愿得试之。
　　〔疏〕夫为剑者道也，是以忘己虚心，开通利物，感而后应，机照物先，庄子之用剑也。
　　王曰：夫子休就舍，待命令#1设戏请夫子。
　　〔疏〕辞旨清远，感动王心，故令休息，屈就馆舍，待设剑戏，然后邀延也。
　　王乃校剑士七日，死伤者六十余人，得五六人，使奉剑於殿下，乃召庄子。王曰：今日试使士敦剑。
　　〔疏〕敦，断也。试陈剑士，使考教使断以定胜劣。
　　庄子曰：望之久矣。
　　〔疏〕企望日久，请早试之。
　　王曰：夫子所御杖，长短何如？曰：臣之所奉皆可。
　　〔疏〕御，用也。谓庄实可击剑，故问之。
　　然臣有三剑，唯王所用，请先言而后试。王曰：愿闻三剑。曰：有天子剑，有诸侯剑，有庶人剑#2。王曰：天子之剑何如？曰：天子之剑，以燕溪石城为锋，齐岱为锷，
　　〔疏〕锋，剑端也。锷，刃也。燕溪，在燕国；石城，塞外山；此地居北，以为剑锋。齐国岱岳在东，为剑刃也。
　　晋魏#3为脊，周宋为镡，
　　〔疏〕镡，环也。晋魏二国近乎赵地，故以为脊也。周宋二国近南，故以为环也。
　　韩魏为铗；
　　〔疏〕铼，把也。韩魏二国在赵之西，故以为把也。
　　包以四夷，裹以四时；.
　　〔疏〕怀四夷以道德，顺四时以生化。
　　才以渤海，带以常山；
　　〔疏〕渤海，沧州也。常山，北岳也。造化之中，以山海镇其地也。
　　制以五行，论以刑德；
　　〔疏〕五行，金木水火土。刑，刑罚；德，德化也。以此五行，匡制区宇，论其刑德，以御群生。
　　开以阴阳，持以春夏，行以秋冬。
　　〔疏〕夫阴阳开辟，春夏维持，秋冬肃杀，自然之道也。
　　此剑，直之无前，举之无上，按之无下，运之无旁，上央浮云，下绝地纪。此剑一用，匡诸侯，天下服矣。
　　〔疏〕夫以道为剑，则无所不包，故上下旁通，莫能碍者；浮云地纪，岂足言哉。既以造化为功，故无不服也。
　　此天子之剑也。文王芒然自失，
　　〔疏〕夫才小闻大，不相承领，故芒然若涉海，失其所谓，类魏惠王之闻韶乐也。
　　曰：诸侯之剑何如？曰：诸侯之剑，以知勇士为锋，以清廉士为锷，以贤良士为脊，以忠圣士为镡，以豪桀士为铗#1。此剑，直之亦无前，举之亦无上，案之亦无下，运之亦无旁；上法圆天以顺三光，下法方地以顺四时，中和民意以安四乡。
　　〔疏〕四乡，犹四方也。夫能法象天地而知万物之情，谓诸侯所以为异也。但能依用此剑而御于邦国，亦宇内无敌。
　　此剑一用，如雷霆之震也，四封之内，无不宾服而听从君命者矣。此诸侯之剑也。
　　〔疏〕易以震卦为诸侯，故雷霆为诸侯之敛也。
　　王曰：庶人之剑何如？曰：庶人之剑，蓬头突鬓垂冠，曼胡之缨，短后之衣，瞋目而语难。相击於前，上斩颈领，下决肝肺。此庶人之剑，无异於斗鸡，一日一命已绝矣，无所用於国事。今大王有天子之位而好庶人之剑，臣窃为大王薄之。
　　〔疏〕庄子雄辫，冠绝古今，故能说化赵王，去其所好，而结会旨归，在於此矣。
　　王乃牵而上殿。宰人上食，王三环之。
　　〔疏〕环，绕也。王觉己非，深怀惭恶，命庄子上殿以展愧情，绕食三周，不能安坐，气急心懑，岂复能飧乎。
　　庄子曰：大王安坐定气，剑事已毕奏矣。於是文王不出宫三月，剑士皆服毙其处也。
　　〔疏〕不复受赏，故恨而致死也。
　　南华真经注疏卷之三十二竟
　　#1张君房本无『令』 字。
　　#2 高山寺本『三剑』上均有『之』字。
　　#3高山寺本『魏』作『卫』，下同。
　　#4赵练议本『贤良』作『坚圣』，世德堂本及赵本『忠圣』作『忠胜』，四库本『忠圣』作门忠直』，四库本『豪桀』作『豪杰』。
　　南华真经注疏卷之三十三
　　河　南　郭　象　注
　　西华法师成玄英疏
　　杂篇渔父第三十
　　孔子游乎缁帷之林，休坐乎杏坛之上。弟子读书，孔子弦歌鼓琴，奏曲未半。
　　〔疏〕缁，黑也。尼父游行天下，读讲诗书，时於江滨，休息林籁。其林郁
　　茂，蔽日阴沈，布叶垂条，又如帷幕，故谓之缁帷之林也。坛，泽中之高处也。其处多杏，谓之杏坛也。琴者，和也，可以和心养性，故奏之。
　　有渔父者，下船而来，鬓眉交#1白，被发揄袂，行原以上，距陆而止，左手据膝，右手持颐以听。曲终
　　〔疏〕渔父，越相范蠡也；辅佐越王勾践，平吴事讫，乃乘扁舟，游三江五湖，变易姓名，号曰渔父，即於原所逢者也。既而泛海至齐，号曰鸦夷子；至鲁，号曰白珪先生；至陶，号曰朱公。晦迹韬光，随时变化，仍遗大夫种书云。揄，挥也。袂，袖也。原，高平也。距，至也。鬓眉交白，寿者之容；散发无冠，野人之貌。於是遥望平原，以手挥袂，至子高陆，维舟而止，拓#2颐抱膝，以听琴歌也。
　　而招子贡子路，二人俱对。客指孔子曰：彼何为者也？
　　〔疏〕询问仲尼是何爵命之人。
　　子路对曰：鲁之君子也。
　　〔疏〕答云是鲁国贤人君子也。
　　客问其族。子路对曰：族孔氏。
　　〔疏〕问其族，答云姓孔。
　　客曰：孔氏者何治也？
　　〔疏〕又问孔氏以何法术修理其身。
　　子路未应，子贡对曰：孔氏者，性服忠信，身行仁义，饰礼乐，选人伦，上以忠於世主，下以化於齐民，将以利天下，此孔氏之所治也。
　　〔疏）率性谦和，服行圣迹，修饰礼乐，简选人伦，忠诚事君，化物齐等，将欲利群品，此孔氏之心乎。
　　又问曰：有土之君与？子贡曰：非也。侯王之佐与？子贡曰：非也。
　　〔疏〕为是有茅土五等之君？为是王侯辅佐卿相乎？皆答云非也。
　　客乃笑而还，行言曰：仁则仁矣，恐不免其身；苦心劳形以危其真。呜呼，远哉其分於道也。
　　〔疏〕夫劳苦心形，危忘真性，偏行仁爱者，去本迢进而分离於玄道也，是以嗤笑徘徊，呜呼叹之也。
　　子贡还，报孔子。孔子推琴而起曰：其圣人与。乃下求之，至於泽畔，方将杖拏而引其船，顾见孔子，还乡而立。孔子反走，再拜而进。
　　〔疏〕拏，挠也。反走前进，是虔敬之容也。
　　客曰：子将何求？孔子曰：曩者先生有绪言而去，丘不肖，未知所谓，窃待#3於下风，幸闻咳唾之音以卒相丘也。
　　〔疏〕曩，向也。绪言，余论也。卒，终也。相，助也。向者先生有清言余论，丘不敏，未识所由之故。窃听下风，庶承声欬，卒用此言，助丘不逮。
　　客曰：嘻，甚矣子之好学也。孔子再拜而起曰：丘少而修学，以至於今，六十九岁矣，无所得闻至教，敢不虚心。
　　〔疏〕嘻，笑声也。丘少年已来，修学仁义，逮乎耆艾，未闻至道，所以恭谨虔恪虚心矣。
　　客曰：同类相从，同声相应，固天之理也。吾诸释吾之所有而经子之所以。
　　〔疏〕夫虎啸风驰，龙兴云布，自然之理也，固其然乎。是以渔父大贤，宣尼至圣，贤圣相感，斯同声相应也。故释吾之所有方外之道，经营子之所以方内之业。
　　子之所以者，人事也。天子诸侯大夫庶人，此四者自正，治之美也，四者离位而乱莫大焉。官治其职，人忧#4其事，乃无所陵。
　　〔疏〕陵，亦乱也。夫人伦之事，抑乃多端，切要而言，无过此四者。若四者守位，乃教治盛美，若上下相冒，则乱莫大焉。是以百官各司其职，庶人自忧其务，不相陵乱，斯不易之道者也。
　　故田荒室露，衣食不足，征赋不属，妻妾不和，长少无序，庶人之忧也。
　　〔疏〕田亩荒芜，屋室漏露，追征赋税，不相系属，妻妾既失尊卑，长幼
　　曾无次序，庶人之忧患也。
　　能不胜任，官事不治，行不清白，群下荒息，功美不有，爵禄不持，大夫之忧也；
　　〔疏〕职任不胜，物务不理，百姓荒乱，四民不勤，大夫之忧也。
　　廷#5无忠臣，国家昏乱，工技不巧，贡职不美，春秋后伦，不顺天子，诸侯之忧也；
　　〔疏〕陪臣不忠，苞茅不贡，春秋盟会，落朋伦之后，五等之忧也。
　　阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饬，百姓淫乱，天子有司之忧也。
　　〔疏〕攘，除也。阴阳不调，日时愆度，兵戈荐起，万物夭伤，三公九卿之忧也。
　　今子既上无君侯有司之势而下无大臣职事之官，而擅饰礼乐，选人伦，以化齐民，不#6泰多事乎。
　　〔疏〕上非天子诸侯，下非宰辅卿相，而擅修饰礼乐，选择人伦，教化苍生，正齐群物，乃是多事之人。
　　且人有八疵，事有四患，不可不察也。非其事而事之，谓之总#7；
　　〔疏〕总，滥也。非是己事而强知之，谓之叨滥也。#8
　　莫之顾而进之，谓之佞；
　　〔疏〕强进忠言，人不采顾，谓之佞也。
　　希意导言，谓之谄；
　　〔疏〕希望前人意气而导达其言，斯謟也。
　　不择是非而言，谓之谀；
　　〔疏〕苟且顺物，不简是非，谓之谀也。
　　好言人之恶，谓之谗；
　　〔疏〕闻人之过，好扬败之。
　　析交离亲，谓之贼；
　　〔疏〕人有亲情交故，辄砍离而析之，斯贼害也。
　　称誉诈伪以败恶人，谓之慝；
　　〔疏〕与己亲者，虽恶而举#9，与己疏者，虽善而毁；以斯诈伪，好败伤人，可谓奸慝之人也。
　　不择善否，两容颜适，偷拔其所欲，谓之险。
　　〔疏〕否，恶也。善恶二边，两皆容纳，和颜悦色，偷拔其意之所欲，随而佞之，斯险诐之人也。
　　此八疵者，外以乱人，内以伤身，君子不友，明君不臣。
　　〔疏〕外则惑乱於百姓，内则伤败於一身，是以君子不与为友朋，明君不将为臣佐也。
　　所谓四患者；好经大事，变更易常，以挂功名，谓之叨；
　　〔疏〕伺侯安危，经营大事，变改之际，建立功名，谓叨滥之人也。
　　专知擅事，侵人自用，谓之贪；
　　〔疏〕事己独擅，自用陵人，谓之贪也。
　　见过不更，闻谏愈甚，谓之狠；
　　〔疏〕有过不改，闻练弥增，狠戾之人。
　　人同於己则可，不同於己，虽善不善，谓之矜。
　　〔疏〕物同乎己，虽恶而善，物异乎己，虽善而恶，谓之矜夸之人。
