<!-- { "loadSidebar": true } -->
　　墨子泛爱兼利而非国，
　　〔注〕夫物不足，则以阙为是，今墨子令百姓皆勤俭各有余，故以斗为非也。
　　〔疏〕普汜兼爱，利益群生，使各自足，故无斗争，以斗争为非也。
　　其道不怒；
　　〔注〕但自刻也。
　　〔疏〕克己勤俭，故不怨怒於物也。
　　又好学而博，不异，
　　〔注〕既自以为是，则欲令万物皆同乎己也。
　　〔疏〕墨子又好学，博通坟典，己既勤俭，欲物同之也。
　　不与先王同，毁古之礼乐。
　　〔注〕先王则恣其群异，然后同焉皆得而不知所以得也。
　　〔疏〕礼则节文隆杀，乐则锺鼓羽毛，嫌其侈丽奢华，所以毁弃不用。
　　黄帝有《咸池》，尧有《大章》，舜有《大韶》，禹有《大夏》，汤有《大濩》，文王有辟雍之乐，武王周公作《武》。
　　〔疏〕已上是五帝三王乐名也。
　　古之丧礼，贵贱有仪，上下有等，天子棺椁七重，诸侯五重，大夫三重，士再重。
　　〔疏〕自天王已下，至于士庶，皆有仪法，悉有等级，斯古之礼也。
　　今墨子独生不歌，死不服，桐棺三寸而无梈，以为法式。以此教人，恐不爱
　　人；以此自行，固不爱己。
　　〔注〕物#11皆以任力称情为爱，今以勤俭为法而为之大过，虽欲饶天下，更非所以为爱也。
　　〔疏〕师於禹迹，勤俭过分，上则乖於三#12王，下则逆於万民，故生死勤穷，不能养於外物，形容枯槁，未可爱於己身也。
　　末败墨子道，
　　〔注〕但非道德。
　　〔疏〕末，无也。翟性#13尹老之意也。
　　虽然，歌而非歌，哭而非哭，乐而非乐，是果类乎？
　　〔注〕虽独成墨而不类万物之情。
　　〔疏〕夫生歌死哭，人伦之常理；凶哀吉乐，世物之大情。今乃反此，故非徒类矣。
　　其生也勤，其死也薄，其道大觳；
　　〔注〕觳，无润也。
　　〔疏〕觳，无润也。生则勤苦身心，死.则资葬俭薄，其为道乾觳无润也。使人忧，使人悲，其行难为也，恐其不可以为圣人之道，
　　〔注〕夫圣人之道，悦以使民，民得性之所乐则悦，悦则天下无难矣。
　　〔疏〕夫圣人之道，得百姓之欢心，今乃使物忧悲，行之难久，又无润泽，故不可以教世也。
　　反天下之心，天下不堪。墨子虽独能任，奈天下何。离於天下，其去王也远矣。
　　〔注〕王者必合天下之欢心而与物俱往也。
　　〔疏〕夫王天下者，必须虚心忘己，大顺群生，今乃毁皇王之法，反黔首之性，其於主物，不亦远乎。
　　墨子称道曰：昔#14禹之湮洪水决江河而通四夷九州也，名川三百，支川三千，小者无数。
　　〔疏〕湮，塞也。昔尧遭洪水，命禹治水，置塞堤防，通决川渎，救百六之灾，以播种九谷也。
　　禹亲自操橐耜而九杂#15天下之川；
　　〔疏〕橐，盛土器也。耜，掘土具也。禹捉耜掘地，操橐负土，躬自辛苦以导川原，於是舟檝往来，九州杂易。又解：古者字少，以涤为荡，川为原，凡经九度，言九维也。又本作鸠者，言鸠杂川谷以导江河也。
　　腓无胈，经无毛，沐甚雨，栉疾风#16，置万国。禹大圣也形劳天下也如此。
　　〔注〕墨子徒见禹之形劳耳，未睹其性之适也。
　　〔疏〕通导百川，安置万国，闻启之泣，无暇暂看，三过其门，不得看子。赖骤雨而洒发，假疾风而梳头，动苦执劳，形容毁悴，遂使腓股无肉，膝胫无毛。禹之道圣，尚自艰辛，况我凡庸，而不动苦。
　　使后世之墨者，多以裘褐为衣，以跂蹻为服，日夜不休，以自苦为极，
　　〔注〕谓自苦为尽理之法。
　　〔疏〕裘褐，粗衣也。木曰跋，草曰蹻也。后世墨者，翟之弟子也。裘褐跂蹻，俭也。日夜不休，力也。用此自苦，为理之妙极也。
　　曰：不能如此，非禹之道也，不足谓墨。
　　〔注〕非其时而守其道，所以为墨也。
　　〔疏〕墨者，禹之陈迸也。故不能勤苦，乖於禹道者，不可谓之墨也。
　　相里勤之弟子五侯之徒，南方之墨者苦获、己齿、邓陵子之属，俱诵《墨经》，而倍谲不同，相谓别墨；
　　〔注〕必其各守所见，则所在无通，故於墨之中又相与别也。
　　〔疏〕姓相里，名动，南方之墨师也。苦获五侯之属，并是学墨人也。谲，异也。俱诵《墨经》而更相倍异，相呼为别墨。
　　以坚白同异之辩相訾，以觭偶不仵之辞相应；以巨子为圣人，
　　〔注〕巨子最能辨其所是以成其行。
　　〔疏〕訾，毁也。巨，大也。独唱曰觭，音奇。对辩曰偶。件，伦次也。言邓陵之徒，然蹈墨术，坚执坚白，各炫己能，合异为同，析同为异；或独唱而寡和，或宾主而往来，以有无是非之辩相毁，用无伦次之辞相应，勤俭甚者，号为圣人。
　　皆愿为之尸，
　　〔注〕尸者，主也。
　　冀得为其后世，至今不决。
　　〔注〕为欲系巨子之业也。
　　〔疏〕咸愿为师主，庶传业将来，对争胜负不能决定也。
　　墨翟、禽滑厘之意则是，
　　〔注〕意在不侈靡而备世之急，斯所以为是。
　　其行则非也。
　　〔注〕为之太过故也。
　　〔疏〕意在救物，所以是也；勤俭太过，所以非也。
　　将使后世之墨者，必自苦以腓无胈经无毛相进而已矣。
　　〔疏〕进，过也。后世学徒，执墨陈迹，精苦自励，意在过人也。
　　乱之上也，
　　〔注〕乱莫大於逆物而伤性也。
　　治之下也。
　　〔注〕任众适性为上，今墨反之，故为下。
　　〔疏〕墨子之道，逆物伤性，故是治化之下术，荒乱之上首也。
　　虽然，墨子真天下之好#17也，
　　〔注〕为其真好重圣贤不逆也，但不可以教也。
　　捋求之不得也，
　　〔注〕无辈。
　　虽枯槁不舍也。
　　〔注〕所以为真好也。
　　〔疏〕字内好俭，一人而已，求其辈类，竟不能得。憔悴如此，终不休废，率性真好，非矫为也。
　　才士也夫。
　　〔注〕非有德也。
　　〔疏〕夫，叹也。逆物伤性，诚非圣贤，亦勤俭救世才能之士耳。
　　不累於俗，不饰於物，不苟於人，不忮於众，
　　〔注〕忮，逆也。
　　〔疏〕於俗无患累，於物无矫饰，於人无苟且，於众无逆忮，立於名行以养苍生也。
　　愿天下之安宁以活民命，人我之养毕足而止，
　　〔注〕不敢望有余也。
　　以此白心，古之道术有在於是者。
　　〔疏〕每愿宇内清夷，济活黔首，物我俭素，止分知足，以此教迹，清白其心，古术有在，相传不替矣。
　　宋钘、尹文闻其风而悦之，
　　〔疏〕姓宋，名钘；姓尹，名文；并齐宣王时人，同游稷下。宋着书一篇，尹着书二篇，咸师於黔首#18而为之名也。性与教合，故闻风悦爱。
　　作为华山之冠以自表，
　　〔注〕华山上下均平。
　　〔疏〕华山，其形如削，上下均平，而宋尹立志清高，故为冠以表德之异。
　　接万物以别宥为始；
　　〔注〕不欲令相犯错。
　　〔疏〕宥，区域也。始，本也。置立名教，应接人间，而区别万有，用斯为本也。
　　语心之容，命之曰心之行，
　　〔疏〕命，名也。发语吐辞，每令心容万物，即名此容受而为心行。
　　以聏合欢，以调海内，
　　〔注〕强以其道聏令合，调令和也。
　　请欲置之以为主。
　　〔注〕二子请得若此者立以为物主也。
　　〔疏〕聏，和也。用斯名教和调四海，庶令同合以得欢心，置立此人以为物主也。
　　见侮不辱，
　　〔注〕其於以活民为急也。
　　救民之斗，禁攻寝兵，救世之战。
　　〔注〕所谓聏调。
　　〔疏〕寝，息也。防禁攻伐，止息干戈，意在调和，不许战斗，假令欺侮，不以为辱，意在救世，所以然也。
　　以此周行天下，上说下教，虽天下不取，强聒而不舍者也，
　　〔注〕聏调之理然也。
　　〔疏〕用斯教迹，行化九州，上说君王，下教百姓，虽复物不取用，而强劝喧聒，不自废舍也。
　　故曰上下见厌而强见也。
　　〔注〕所谓不辱。
　　〔疏〕虽复物皆厌贱，犹自强见劝他，所谓被人轻侮而不耻辱也。
　　虽然，其为人太多，其自为太少，
　　〔注〕不因其自化而强以慰之，则其功太重也。
　　〔疏〕夫达道圣贤，感而后应，先存诸己，后存诸人。今乃动强劝人，被厌不已，当身枯桥，岂非自为太少乎。
　　曰：请欲固置五升之饭足矣。
　　〔注〕斯明自为之大少也。
　　先生恐不得饱，弟子虽饥，不忘天下，
　　〔注〕宋钘尹文称天下为先生，自称为弟子也。
　　〔疏〕宋尹称黔首为先生，自谓为弟子，先物后己故也。坦然之进，意在勤俭，置五升之饭，为一日之食，唯恐百姓之饥，不虑己身之饿，不忘天下，以此为心，勤俭故养苍生也，用斯作法，昼夜不息矣。
　　日夜不休，曰：我必得活哉。
　　〔注〕谓民亦#19当报己也。
　　图傲乎救世之士哉。
　　〔注〕挥斥高大之貌。
　　〔疏〕图傲，高大之貌也。言其强力忍垢，接济黎元，虽未合道，可谓救世之人也。
　　曰：君子不为苛察，
　　〔注〕务宽恕也。
　　〔疏〕夫贤人君子，恕己宽容，终不用取舍之心苟且伺察於物也。
　　不以身假物。
　　〔注〕必自出其力也。
　　〔疏〕立身求己，不必假物以成名也。
　　以为无益於天下者，明之不如已也，
　　〔注〕所以为救世之士也。
　　〔疏〕已，止也。苦心劳形，乖道逆物，既无益於宇内，明不如止而勿行。
　　以禁攻寝兵为外，
　　〔疏〕为利他，外行也。
　　以情欲寡浅为内，
　　〔疏〕为自利，内行也。
　　其大小精粗，其行适至是而止。
　　〔注〕未能经虚涉旷。
　　〔疏〕自利利他，内外两行，虽复大小有异，精粗稍殊，而立趋维纲，不过适是而已矣。
　　公而不党，易而无私，决然无主，
　　〔注〕各自任也。
　　〔疏〕公正而不阿党，平易而无偏私，依理断决，无的主宰，所谓法者，其在於斯。
　　趣物而不两，
　　〔注〕物得所趣，故一。
　　〔疏〕意在理趣而於物无二也。
　　不顾於虑，不谋於知，於物无择，与之俱往，
　　〔疏〕依理用法，不顾前后，断决正直，无所惧虑，亦不运知，法外谋谟，守法而往，酷而无择。
　　古之道术有在於是者。
　　〔疏〕自五帝已来，有以法为政术之者，故有可尚之迹而犹在乎世。
　　彭蒙田骈慎到闻其风而悦之，
