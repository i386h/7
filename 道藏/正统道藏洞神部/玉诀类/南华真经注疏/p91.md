<!-- { "loadSidebar": true } -->
　　〔疏〕期，限也。号，语也。夫有形之物，物乃无穷，今世人语之，限曰万物者，此举其大经为言也。亦犹虚道妙理，本自无名，据其功用，强名为道，名於理未足也。
　　是故天地者，形之大者也；阴阳者，气之大#46者也；道者为之公。
　　〔注〕物得以通，通物无私，而强字之曰道。
　　〔疏〕天覆地载，阴阳生育，故形气之中最大者也。天道能通万物，亭毒苍生，施化无私，故谓之公也。
　　因其大以号而读之则可也，
　　〔注〕所谓道可道也。
　　〔疏〕大通有物，生化群品，语其始本，实曰无名，因其功号，读亦可也。
　　已有之矣，乃将得比哉。
　　〔注〕名已有矣，故乃将无可得而比邪。
　　〔疏〕因其功用，已有道名，不得将此有名比於无名之理。以斯比拟，去之迢递。
　　则若以斯辩，譬犹狗马，其不及远矣。
　　〔注〕今名之辩无，不及远矣，故谓道犹未足也；必在乎无名无言之域而后至焉，虽有名，故莫之比也。
　　〔疏〕夫独以狗马一兽语而相比者，非直大小有殊，亦乃贵贱斯别也。今以有名之道比无名之理者，非直粗妙不同，亦深浅斯异，故不及远也。
　　少知曰：四方之内，六合之裹，万物之所生恶起？
　　〔注〕问此者，或谓道能生之。
　　〔疏〕六合之内，天地之间，万物动植，从何生起？少知发问，欲辩其原。
　　太公调曰：阴阳相照相盖相治，四时相代相生相杀，
　　〔注〕言此皆其自尔，非无所生。
　　〔疏〕夫三光相照，二仪相盖，风雨相治，炎凉相代，春夏相生，秋冬相杀，岂关情虑，物理自然也。
　　欲恶去就於是桥起，雌雄片合於是庸有。
　　〔注〕凡此事故云为趋舍#47，近起於阴阳之相照，四时之相代也。
　　〔疏〕矫，起貌也。庸，常也。顺则就而欲，逆则恶而去。言物在阴阳造化之中，蕴斯情虑，开杜交合，以此为常也。
　　安危相易，祸福相生，缓急相摩，聚散以成。
　　〔疏〕夫逢泰则安，遇否则危，危则为祸，安则为福，缓者为寿，急者为夭，散则为死，聚则为生。凡此数事，出乎造物相摩而成，其犹四叙变易迁贸，岂关情虑哉。
　　此名实之可纪，精之可志也。
　　〔注〕过此已往，至於自然。自然之故，谁知所以也。
　　〔疏〕志，记也。夫阴阳之内，天地之间，为实有名，故可纲可纪。假令精微，犹可言记，至於重玄妙理，超绝形名，故不可以言像求也。
　　随序之相理，桥运之相使，穷则反，终则始。此物之所有，
　　〔注〕皆物之所有，自然而然耳，非无能有之也。
　　〔疏〕夫四叙循环，更相治理，五行运动，递相驱役，物极则反，终而复始。物之所有，理尽於斯。
　　言之所尽，知之所至，极物而己。
　　〔注〕物表无所复有，故言知不过极物也。
　　〔疏〕夫真理玄妙，绝於言知。若以言诠辩，运知思想，道可极於有物而已，固未能造於玄玄之境。
　　睹道之人，不随其所废，不原其所起，
　　〔注〕废起皆自尔，无所原随也。
　　此议之所止。
　　〔注〕极於自尔，故无所议。
　　〔疏〕睹，见也。随，逐也。夫见道之人，玄悟之士，凝神物表，寂照环中，体万境皆玄，四生非有，岂复留情物物而推逐发起之所由乎。所谓之言语道断，议论休止者也。
　　少知曰：季真之莫为，接子之或使，二家之议，孰正於其情，孰偏於其理？
　　〔注〕季真曰，道莫为也。接子曰，道或使。或使者，有使物之功也。
　　〔疏〕季真接子，并齐之贤人，俱游稷下，故托二贤明於理。莫，无也。使#48，为也。季真以无为为道，接子谓道有为使物之功，各执一家，未为通论。今少知问此以定臧否，於素情妙理谁正谁偏者也。
　　太公调曰：鸡呜犬吠，是人之所知；虽有大知，不能以言读其所自化，又不能以意其所将为。
　　〔注〕物有自然，非为之所能也。由斯而观，季真之言当也。
　　〔疏〕夫目见耳闻，鸡呜狗吠，出乎造化，愚智同知。故虽大圣至知，不能用意测其所为，不能用言道其所以，自然呜吠，岂道使之然。是知接子之言，於理未当。
　　斯而析之，精至於无伦，大至於不可围，
　　〔注〕皆不为而自尔。
　　〔疏〕假令精微之物无有伦绪，粗大之物不可围量，用此道理推而析之，未有一法非自然独化者也。
　　或之使，莫之为，未免於物而终以为过。
　　〔注〕物有相使，亦皆自尔，故莫之为者，未为非物也。凡物云云，皆由莫为而过去#49。
　　〔疏〕不合於道，故未免於物；各滞一边，故卒为过患也。
　　或使则实，
　　〔注〕实自使之。
　　〔疏〕滞有为也。
　　莫为则虚。
　　〔注〕无使之也。
　　〔疏〕溺无故也。
　　有名有实，是物之居；
　　〔注〕指名实之所在。
　　无名无实，在物之虚。
　　〔注〕物之所在，其实至虚。
　　〔疏〕夫情苟滞於有，则所在皆物也；情苟尚无，则所在皆虚也；是知有无在心，不在乎境。
　　可言可意，言而愈疏。
　　〔注〕故求之於言意之表而后至焉。
　　〔疏〕夫可以言诠，可以意察者，去道弥疏远也。故当求之於言意之表而后至焉。
　　未生不可忌，
　　〔注〕突然自生，制不由我，我不能禁。
　　已死不可阻#50。
　　〔注〕忽然自死，吾不能违。
　　〔疏〕忌，禁也。阻，碍也。突然而生，不可禁忌，忽然而死，有何碍阻。唯当随变任化，所在而安。字亦有作沮者，怨也。处顺而死，故不怨丧也。
　　死生非远也，理不可睹。
　　〔注〕近在身中，犹莫见其自尔而欲忧之。
　　〔疏〕劳息聚散，近在一身，其理窈冥，愚人不见。
　　或之使，莫之为，疑之所假。
　　〔注〕此二者，世所至疑也。
　　〔疏〕有无二执，非达者之心，疑惑之人情偏，乃为议论之也。
　　吾观之本，其往无穷；吾求之末，其来无止。无穷无止，言之无也，与物同理；
　　〔注〕物理无穷，故知言无穷，然后与物同理也。
　　〔疏〕本，过去也。末，未来也。过去已往，生化无穷，莫测根原，焉可意致。假令盛谈无有，既其偏滞，未免於物，故与物同於一理也。
　　或使莫为，言之本也，与物终始。
　　〔注〕恒不为而自使然也。
　　〔疏〕本，犹始。各执一边以为根本者，犹未免於本末也，故与有物同於始，斯离於物也。
　　道不可有，有不可无。
　　〔注〕道故不能使有，而有者常自然也。
　　〔疏〕夫至道不绝，非有非无，故执有执无，二俱不可也。
　　道之为名，所假而行。
　　〔注〕物所由而行，故假名之曰道。
　　〔疏〕道大无名，强名曰道，假此名教，动而行之也。
　　或使莫为，在物一曲，夫胡为於大方？
　　〔注〕举一隅便可知。
　　〔疏〕胡，何也。方，道也。或使莫为，未阶虚妙，斯乃俗中一物，偏曲之人，何足以造重玄，语乎大道？
　　言而足，则终日言而尽道；
　　〔注〕求道於言意之表则足。
　　言而不足，则终日言而尽物。
　　〔注〕不能忘言而存意则不足
　　〔疏〕足，圆徧也。不足，偏滞也。苟能忘言会理，故曰言未尝言，尽合玄道也。如其执言不能契理，既乖虚通之道，故尽是滞碍之物也。
　　道物之极，言默不足以载；
　　〔注〕天道物之极，常莫为而自尔，不在言与不言。
　　〔疏〕道物极处，非道非物，故言默不能尽载之。
　　非言非默，议有所#51极。
　　〔注〕极於自尔，非言默而议之#52也。
　　〔疏〕默非默，议非议，唯当索之於四句之外，而后造於众妙之门也。
　　南华真经注疏卷之二十七竟
　　#1四库本、浙江书局本『之』均作『名』。
　　#2浙江书局本『挠』作『桡』。
　　#3四库本、浙江书局本『人』均作『而』。
　　#4浙江书局本『间』作『闲』，下注文同。
　　#5依郭庆藩引文及文意『约』当改作『幻』。
　　#6世德堂本『外内』作『内外』。
　　#7王孝鱼依世德堂本改『师』作『帅』。
　　#8『元』字依郭庆藩引文及上下文改作『无』。
　　#9王孝鱼依赵本改『其』作『而』。
　　#10郭庆藩引文改『夫』作『天』。
　　#11郭庆藩引文改『论』作『喻』，下同。
　　#12四库本『其』下有『体用其』三字。
　　#13王孝鱼依覆宋本及王叔岷说删『之』字，四库本无。
　　#14世德堂本『耳』作『而』。
　　#15王孝鱼依疏文及赵本『首』下补『公孙衍』三字。
　　#16郭庆藩引文改『绪』作『叙』。
　　#17此句不通，郭庆藩引文作『子，（者）有德之称』。
　　#18『夫』字依正文改作『季』。
　　#19『触氏』二字依正文补。
　　#20郭庆藩引文『斯』上有『因』。
　　#21『如』字依郭庆藩引文补。
　　#22赵本无『耳』字。
　　#23『快』字依郭庆藩引文及上下文改作『恨』。
　　#24赵本『损』作『捐』。
　　#25赵本『规』作『视长』。
　　#26郭庆藩引文『召谓』作『请召』。
　　#27『监』依郭庆藩引文及上下文改作『鉴』。
　　#28世德堂本『无为之至』作『无所不至』，赵本『所』作『为』。
　　#29世德堂本『致』作『至』。
　　#30赵本『至』作『致』。
　　#31『畅』字四库本作『伤』字。
　　#32浙江书局本『栢』作『柏』。
　　#33四库本『灾』作『菑』，与正文同。
　　#34『罪』字依郭庆藩引文改作『罹』。
　　#35赵本『责』下『有』也。
　　#36郭庆藩引文『剪』下有『千里来霖』四字。
　　#37原作『朱』，不通，依郭庆藩引文及文意改作『夫』。
　　#38世德堂本『甚』作『其』。下文『自尊』下又补『其』字。
　　#39王孝鱼依正文改『分别』作『不知』。
　　#40『此』下世德堂本有『则』字。
　　#41《阙误》引张君房本『滥』作『槛』。
　　#42王孝鱼认为依覆宋本及王叔岷说当改『不』作『亦』。
　　#43四库本『太』作『大』，下同。
　　#44【无』字依上下文改作『为』。
　　#45『太』字依正文改作』大。
　　#46《阙误》引刘得一本『大』作『广』。
　　#47『合』字依四库本改作『舍』。
　　#48『或』字依郭庆藩引文及注文改作『使』。
