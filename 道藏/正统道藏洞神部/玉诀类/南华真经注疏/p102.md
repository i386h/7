<!-- { "loadSidebar": true } -->
　　此四患也，能去八疵，无行四患，而始可教已。孔子愀然而叹，再拜而起曰：丘再逐於鲁，削迹於卫，伐树於宋，围於陈蔡。丘不知所失，而离此四谤者何也？
　　〔疏〕愀然，惭竦貌也。罹，遭也。丘无罪失而遭罹四谤，未悟前旨，故发此疑。
　　客凄然变容曰：甚矣子之难悟也。人有畏影恶迩而去之走者，举足愈数而迹愈多，走愈疾而影不离身#10，自以为尚迟，疾走不休，绝力而死。不知处阴以休影，处静以息迹，愚亦甚矣。子审仁义之间，察同异之际，观动静之变，适受与之度，理好恶之情，和喜怒之节，而几於不免矣。
　　〔疏〕留停也义之间以招门徒，伺察同异之际以侯机宜，观动静之变，晞其侥幸，适受与之度，望着功名，理好恶之情，而是非坚执，和喜怒使节，用为达道，以己诲人，矜矫天性，近於不免也。
　　谨修而身，慎守其真，还以物与人，则无所累矣。
　　〔疏〕馑慎形体，修守真性，所有功名，还归人物，则物我俱全，故无患累也。
　　今不修之身而求之人#11，不亦外乎。
　　〔注〕不能修其身而求之他人者，岂非疏外乎。
　　孔子愀然
　　〔疏〕自竦也。
　　曰：请问何谓真？客曰：真者，精诚之至也。不精不诚，不能动人。
　　〔疏〕夫真者不伪，精者不杂，诚者不矫也。故矫情伪性者，不能动於人也。
　　故强哭者虽悲#12不哀，强怒者虽严不威，强亲者虽笑不和。真悲无声而哀，真恕未发#13而威，真亲未#14笑而和。真在内者，神动於外，是所以贵真也。其用於人理也，事亲则慈孝，事君则忠贞，饮酒则欢乐，处丧则悲哀。
　　〔疏〕夫道无不在，所在皆通，故施於人伦，有此四事。#15四事之义，以列下文。
　　忠贞以功为主，饮酒以乐为主，处丧以哀为主，事亲以适为主，功成之美，无一其迹矣。
　　〔疏〕贞者，事之干也。故以功绩为主；饮酒陶荡性情，故以乐为主。是以功在其美，故不可一其事迹也。
　　事亲以适，不论#16所以矣，饮酒以乐，不选其具矣；处丧以哀，无问其礼矣。
　　〔疏〕此覆释前四义者也。
　　礼者，世俗之所为也；真者，所以受於天也，自然不可易也。
　　〔疏〕节文之礼，世俗为之，真实之性，禀乎大素，自然而然，故不可改易也。
　　故圣人法天贵真，不拘於俗。
　　〔疏〕法效自然，宝贵真道，故不拘束於俗礼也。
　　愚者反此。不能法天而恤於人，不知贵真，禄禄而受变於俗，故不足。
　　〔疏〕恤，忧也。禄禄，贵貌也。愚迷之人，反於圣行，不能法自然而造适，贵道德而逍遥，翻复溺人事而忧虑，滞嚣尘而迁贸，徇物无厌，故心恒不足也。
　　惜哉，子之早湛於人伪而晚闻大道也。
　　〔疏〕惜孔子之雄才，久迷情於圣迹，耽人间之浮伪，不早闻於玄道。
　　孔子又再拜而起曰：今者丘得遇也，若天幸然。先生不#17羞而比之服役，而身教之。敢问舍所在，请因受业而卒学大道。
　　〔疏〕尼父喜欢，自嗟庆幸，得逢渔父，欣若登天。必其不耻训诲，寻当服动驱役，庶为门人，身禀教授，问舍所在，终学大道。
　　客曰：吾闻之，可与往者与之，至於妙道；不可与往者，不知其道，慎勿与之，身乃无咎。
　　〔疏〕从迷适悟为往也。妙道，真本也。知，分别也，若逢上智之士，可与言於妙本，若遇下根之人，不可语其玄极，观机吐照，方乃无疵。
　　子勉之，吾去子矣，吾去子矣。乃刺船而去，延绿苇间。
　　〔疏〕戒约孔子，令其勉励。延缘上芦苇之间。重言去子，殷勤训勖也。
　　颜渊还车，子路授绥，孔子不顾，待水波定，不闻拏音而后敢乘。
　　〔疏〕仲尼既见异人告以至道，故仰之弥甚，喜惧交怀，门人授绥，犹不顾盻，船远波定，不闻桡响，方敢乘车。
　　子路旁车而问曰：由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有倨傲之容。今渔父杖拏逆立，而夫子曲腰磬折，言拜而应，得无太甚乎？门人皆怪夫子矣，渔父何以得此乎？
　　〔疏〕天子万乘，诸侯千乘。伉，对也。分处庭中，相对设礼，位望相似，无阶降也。伸尼遇天子诸侯，尚怀倨傲，一逢渔父，尽礼曲腰，并受言词，必拜而应，渔父威严，遂至於此。孔丘重方外之道，子路是方内之人，故致惊疑，旁车而问也。
　　孔子伏轼而叹曰：甚矣由之难化也。湛於礼义有间矣，而朴鄙之心至女未去。
　　〔疏〕湛着礼义，时间固久，嗟其鄙拙，故兑轼叹之也。
　　进，吾语汝。夫遇长不敬，失礼也；见
　　贤#18不尊，不仁也。彼非至人，不能下人。下人不精，不得其真，故长伤身。惜哉，不仁之於人也祸，莫大焉，而由独擅之。
　　〔疏〕召由令前，示其进趋。夫遇长老不敬，则失於礼仪，见可贵不尊，则心无仁爱。若非至德之人，则不能使人谦下；谦下或不精诚，则不造於玄极。不化不爱，乃祸败之基。惜哉仲由，专擅於此也。
　　且道者，万物之所由也，庶物失之者死，得之者生，为事逆之则败，顺之则成。故道之所在，圣人尊之。今渔父之於道，可谓有矣，吾敢不敬乎。
　　〔注〕此篇言无江海而间者，能下江海之士也。夫孔子之所放任，岂直渔父而已哉？将周流六虚，旁通无外，蠕动之类，咸得尽其所怀，而穷理致命，固#19所以为至人之道也。
　　〔疏〕由，从也。庶，众也。夫道生万物，则谓之道，故知众庶从道而生。是以顺而得者则生而成，逆而失者则死而败，物无贵贱，道在则尊。渔父既其怀道，孔子何能不敬邪。
　　南华真经注疏卷之三十三竟
　　#1《 阙误》引张君房本『交』作『皎』，四库本同。
　　#2郭庆藩引文改『拓』作『托』。
　　#3《阙误》引张君房本『待』作『侍』。
　　#4高山寺本『忧』作『处』。
　　#5高山寺本『廷』作『朝』。
　　#6高山寺本『不』下有『亦』字。
　　#7原作『总』，今依四库本改作『总』。
　　#8此处疏文缺，今依成疏原文补。
　　#9刘文典补正本『举』 作『誉』。
　　#10高山寺本『离』下无『身』字。
　　#11此句高山寺本作『今不修身而求之於人』。
　　#12高山寺本『悲』作『疾』。
　　#13又『未发』作『不严』。
　　#14又『未』作『不』。
　　#15『四事』上文及郭庆藩引文补足。
　　#16高山寺本『论』下有『其』字。
　　#17高山寺本『不』下有『为』字。
　　#18高山寺本『贤』作『贵』。
　　#19原作『因』，依四库本改作『固』。
　　南华真经注疏卷之三十四
　　河　南　郭　象　注
　　唐西华法师成玄英疏
　　杂篇列御寇第三十二
　　列御寇之齐，中道而反，遇伯昏瞀人。
　　〔疏〕伯昏，楚之贤士，号曰伯昏瞀人，隐者之徒也。御寇既师壶子，又事伯昏，方欲适齐，行於化道，自惊行浅，中路而还，适逢瞀人，问其所以。
　　伯昏瞀人曰：奚方而反？
　　〔疏〕方，道也。奚，何也。汝行何道？欲往何方？问其所由中涂反意也。
　　曰：吾惊焉。
　　〔疏〕自觉己非，惊惧而反。此略答前问意。
　　曰：恶乎惊？
　　〔疏〕重闻御寇於何事进而起惊心。
　　曰：吾尝食於十浆，
　　〔注〕卖浆#1之家。
　　而#2五浆先馈
　　〔注〕言其敬己。
　　〔疏〕馈，遗也。十浆，谓有十家卖浆饮也。列子因行渴，於逆旅十家卖饮，而五家先遗，睹其容观，竞起惊#3心，未能冥混，是以惊惧也。
　　伯昏瞀人曰：若是，则汝何为惊己？
　　〔疏〕更问惊由，庶陈己失。
　　曰：夫内诚不解，
　　〔注〕外自矜饰。
　　〔疏〕自觉内心实智，未能悬解，为物所敬，是以惊而归。
　　形谋成光，
　　〔注〕举动便辟而成光仪也。
　　以外镇人心，
　　〔注〕其内实不足以服物。
　　〔疏〕谋，便僻貌也。镇，服也。仪容便僻，动成光华，用此外形，镇服人物。
　　使人轻乎贵老，
　　〔注〕若镇物由乎内实，则使人贵老之情笃也。
　　而毙其所患。
　　〔注〕言以美形动物，则所患乱生也。
　　〔疏〕整，乱也。未能混俗同尘而为物标杓，使人敬贵於己而轻老人，良恐祸患方乱生矣。
　　夫浆人特为食羹之货，无#4多余之赢，其为利也薄，其为权也轻，而犹若是，
　　〔注〕权轻利薄，可无求於人。
　　而况於万乘之主乎。
　　〔疏〕特，独也。赢，利也。夫卖浆之人，独有羹食为货，所盈之物，盖亦不多。为利既薄，权亦非重，尚能敬己，竞走献浆，况在君王，权高利厚，奔驰尊贵，不亦宜乎。
　　身劳於国而知尽於事，彼将任我以事而效我以功，吾是以惊。
　　〔疏〕夫君人者，位总万机，威跨四海，故躬疲倦於邦国，心尽虑於世事，则思贤若渴以代己劳，必将任我以物务而验我以功绩，徇外丧内，逐伪忘真。惊之所由，具陈如是也。
　　伯昏瞀人曰：善哉观乎。
　　〔疏〕汝能观察己身，审知得丧，嘉其自觉，故欺善哉。
　　汝处己，人将保汝矣。
　　〔注〕苟不遗形，财所在见保。保者，聚守之谓也。
　　〔疏〕保，守也。汝安处己身，不能忘我，犹显形德，为物所归，门人请益，聚守之矣。
　　无几何而往，则户外之屦满矣。
　　〔疏〕无几何，谓无多时也。俄顷之间，伯昏往御寇之所，适见脱屦户外，跣足升堂，请益者多矣。
　　伯昏瞀人北面而立，敦杖蹙之乎颐，立其间，不言而出。
　　〔疏〕敦，坚也。以杖柱颐，听其言说，倚立间久，忘言而归也。
　　宾者以告列子，列子提屦，跣而走，暨乎门，曰：先生既来，曾不发药乎？
　　〔疏〕宾者，谓通宾客人也。御寇闻师友立，不言而归，於是竦息惭惕，不暇纳屦，跣足驰走，至门而反，高人既来，庶蒙缄艾，不尝开发药石，遗弃而还。诚心钦渴，有此固请也。
　　曰：已矣，吾固告汝曰人将保汝，果保汝矣。
　　〔疏〕已，止也。我已於先固告汝，汝不能韬光晦迹，必为物所归依。今果见汝门人满室，吾昔语汝，谅非虚言。宜止所请，无劳辞费。
　　非汝能使人保汝，而汝不能使人无保汝也。
　　〔注〕任平而化，则无感无求，无感无求，乃不相保。
　　〔疏〕显迹於外，故为人保之；未能忘德，故不能无守也。
　　而焉用之感豫出异也。
　　〔注〕先物施惠，惠不因彼，豫出则异也。
