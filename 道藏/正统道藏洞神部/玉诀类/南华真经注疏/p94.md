<!-- { "loadSidebar": true } -->
　　〔疏〕束门也。亦有作寅者，随字读之。东门之孝，出自内心，形容外毁，惟宋君嘉其至孝，遂加爵而命为
　　卿。乡党之人，闻其因孝而贵，於是强哭诈毁，矫性伪情，因而死者，其数半矣。
　　尧与许由天下，许由逃之；汤与务光，务光怒之，
　　〔疏〕尧知由贤，禅以九五，酒耳辞退，逃避箕山。汤与务光，务光不受，诃骂瞋怒，远之林籁。斯皆率其本性，腥躁荣禄，非关矫伪以慕声名。
　　纪他闻之，帅弟子而跋於家水，诸侯吊之，三年，申徒狄因以踣河。
　　〔注〕其波荡伤性，遂至於此。
　　〔疏〕姓申徒，名狄；姓纪，名佗；并隐者。闻汤让务光，恐其及己，与弟子蹲踞水旁。诸侯闻之，重其廉素，时往吊慰，恐其沈没。狄闻斯事，慕其高名，遂赴长河，自溺而死。波荡失性，遂至於斯矣。
　　荃#32者所以在鱼，得鱼而忘荃；蹄者所以在兔，得兔而忘蹄；
　　〔疏〕荃，鱼苟也，以竹为之，故字从竹。亦有从草者，荪荃也，香草也，
　　可以饵鱼，置香於柴木芦苇之中以取鱼也。蹄，兔罝也，亦兔强#33也，以系系兔脚，故谓之蹄。此二事譬也。
　　言者所以在意，得意而忘言。
　　〔疏〕此合谕也。意，妙理也。夫得鱼兔本因荃蹄，而荃蹄实异鱼兔，亦由玄理假於言说，言说实非玄理。鱼兔得而荃蹄忘，玄理明而名言绝。
　　吾安得夫忘言之人而与之言哉。
　　〔注〕至於两圣无意，乃都无所言也。
　　〔疏〕夫忘言得理，目击道存，其人实稀，故有斯难也。
　　南华真经注疏卷之二十八竟
　　#1四库本、浙江书局本『与木』二字互置，并补『木』字。
　　#2浙江书局本『弦』作『该』。
　　#3世德堂本『知』作『之』。
　　#4郭庆藩引文改『论』作『喻』。
　　#5《阙误》引张君房本『游』下有『说』字。
　　#6郭庆藩引文『机』作『机』。
　　#7四库本、浙江书局本『惊』俱作『骛』。
　　#8四库本、浙江书局本『趋』俱作『趣』。
　　#9郭庆藩引文改『问』作『闻』。
　　#10依郭庆藩引文及上下文改『字』作『者』。
　　#11浙江书局『胶』作『压』。
　　#12《阙误》引张君房本『出』下有『拾』字。
　　#13《阙误》引张成二本『行』下俱有『易』字。
　　#14唐写本『矜』上无『终』字。
　　#15『求』字依四库本、浙江书局本改作『弗』。
　　#16『幸』字依郭庆藩引文及文意改作『华』。
　　#17郭庆藩引文『天』作『灰』。
　　#18郭庆藩引文改『谕』作『喻』。
　　#19赵本无『则』字。
　　#20『及』，四库本、浙江书局本均作『反』。
　　#21世德堂本『大』作『人』。
　　#22唐写本无『日』字。
　　#23唐写本无『乃』字。
　　#24赵本『正』作『政』。
　　#25『丘』字依郭庆藩引文及上下文改作『辛』。
　　#26原作『元』，今依四库本、浙江书局本改作『无』字。
　　#27『舛』字依郭庆藩引文及文意改作『孔』。
　　#28《阙误》引文张二本『林』俱作『縿』。
　　#29唐写本『胜』下有『也』字。
　　#30赵本『觉』作『齐』。
　　#31《阙误》引张君房本『休』作『沐』，高山寺本同。
　　#32『荃』，四库本，浙江书局本均『荃』。
　　#33郭庆藩引文改『强』作『弦』。
　　南华真经注疏卷之二十九
　　河　南　郭　象　注
　　唐西华法师成玄英疏
　　杂篇寓言第二十七
　　寓言十九，
　　〔注〕寄之他人，则十言而九见信。
　　〔疏〕寓，寄也。世人愚迷，妄为猜忌，闻道己说，则起嫌疑，寄之他人，则十言而信九矣。故鸿蒙、云将、肩吾、连叔之类，皆寓言耳。
　　重言十七，
　　〔注〕世之所重，则十言而七见信。
　　〔疏〕重言，长老乡闾尊重者也。老人之言，犹十信其七也。
　　卮言日出，和以天倪。
　　〔注〕夫卮，满则倾，空则仰，非持故也。况之於言，因物随变，唯彼之从，故曰日出。日出，谓日新也，日新则尽其自然之分，自然之分尽则和也。
　　〔疏〕卮，酒器也。日出犹日新也。天倪，自然之分也。和，合也。夫卮满则倾，卮空则仰，空满任物，倾仰随人。无心之言，即卮言也，是以不言。言而无系倾仰，乃合於自然之分也。又解：卮，支也。支离其言，言无的当，故谓之卮言耳。
　　寓言十九，藉外论之。
　　〔注〕言出於己，俗多不受，故借外耳。肩吾、连叔之类，皆所借#1者也。
　　〔疏〕籍，假也，所以寄之也人。十言九语者，为假托外人论说之也。
　　亲父不为其子媒。亲父誉之，不若非其父者也；
　　〔注〕父之誉子，诚多不信，然时有信者，辄以常嫌见疑，故借外论也。
　　〔疏〕媒，媾合也。父谈其子，人多不信，别人誉之，信者多矣。
　　非吾罪也，人之罪也。
　　〔注〕己虽信，而怀常疑者犹不受，寄之彼人则信之，人之听有斯累也。
　　〔疏〕吾，父也。非父谈子不实，而听者妄起嫌疑，致不信之过也。
　　与己同则应，不与己同则反；
　　〔注〕互相非也。
　　〔疏〕夫俗人颠倒，妄为臧否，与己同见则应而为是，与己不同则反而非之。
　　同於己为是之，异於己为非之。
　　〔注〕三异同处，而二异讼其所取，是必於不讼者俱异耳，而独信其所是，非借外如何。
　　〔疏〕夫迷执同异，妄见是非，同异既空，是非灭矣。
　　重言十七，所以已言也，是为耆艾。
　　〔注〕以其耆艾，故俗共重之，虽使言不借外，犹十信其七。
　　〔疏〕耆艾，寿考者之称也。已自言之，不藉於外，为是长老，故重而信之，流俗之人，有斯迷妄也。
　　年先矣，而无经纬本末以期年耆#2者，是非先也。
　　〔注〕年在物先耳，其余本末，无以待人，则非所以先也。期，待也。
　　〔疏〕期，待也。上下为经，傍通曰纬。言此人直置#3以年老居先，亦无本末之智，故待以耆宿之礼，非关道德可先也。
　　人而无以先人，无人道也；人而无人道，是之谓陈人。
　　〔注〕直是陈久之人耳，而俗便共信之，此俗之所以为安故而习常也。
　　〔疏〕无礼义以先人，无人伦之道也，直是陈久之人，故重之耳。世俗无识，一至於斯。
　　卮言日出，和以天倪，因以曼衍，所以穷年。
　　〔注〕夫自然有分而是非无主，无主则曼衍矣，谁能定之哉。故旷然无怀，因而任之，所以各终其天年。
　　〔疏〕曼衍，无心也。随日新之变转，合天然之倪分，故能因循万有，接物无心；所以穷造化之天年，极生涯之遐寿也。
　　不言则齐，
　　〔疏〕夫理处无言，言则乖当，故直置不言而物自均等也。
　　齐与言不齐，
　　〔疏〕齐，不言也。不言与言，既其不一，故不齐也。
　　言与齐不齐也，
　　〔注〕付之於物而就用其言，则彼此是非，居然自齐。若不能因彼而立言以齐之，则我与万物复不齐耳。
　　故曰无#4言。
　　〔注〕言彼所言，故虽有言而我竟不言也。
　　〔疏〕夫以言遣言，言则无尽，纵加百非，亦未偕妙。唯当凝照圣人，智冥动寂，出处默语，其致一焉，故能无言则言，言则无言也，岂有言与不言之别，齐与不．齐之异乎。故曰言无言也。
　　言无言，终身言，未尝言；
　　〔注〕虽出吾口，皆彼言耳。
　　终身不言，未尝不言。
　　〔注〕据出我口。
　　〔疏〕此复解前言无言义。
　　有自也而可，有自也而不可；有自也而然，有自也而不然。
　　〔疏〕夫#5各执自见，故有可有然。自他既空，然可斯泯。
　　恶乎然？然於然。恶乎不然？不然於不然。恶乎可？可於可。恶乎不可？不可於不可。
　　〔注〕自，由也。由彼我之情偏，故有可不可。
　　〔疏〕恶乎，犹於何也。自他并空，物我俱幻，於何处而有可不可？於何处有#6然不然？以此推穷，然可自息。斯复解前有自而然可义也。
　　物固有所然，物固有所可，
　　〔注〕各自然，各自可。
　　无物不然，无物不可。
　　〔注〕统而言之，则无可无不可，无可无不可而至也。
　　〔疏〕夫俗中之物，倒置之徒，於无然而固然，於不可而执可也。
　　非卮言日出，和以天倪，孰得其久。
　　〔注〕夫唯言随物制而任其天然之分者，能无夭落。
　　〔疏〕自非随日新之变，达天然之理者，谁能证长生久视之道乎。言得之者之至也。
　　万物皆种也，以不同形相禅。
　　〔注〕虽变化相代，原其气则一。
　　〔疏〕禅，代也。夫物云云，禀之造化，受气一种而形质不同，运运迁流而更相代谢。
　　始卒若环，
　　〔注〕於今为始者，於昨已复为卒也。
　　〔疏〕物之迁贸，譬彼循环，死去生来，终而复始。此出禅代之状也。
　　莫得其伦，
　　〔注〕理自尔，故莫得。
　　〔疏〕伦，理也。寻索变化之道，竟无理之可致也。
　　是谓天均。天均者，天倪也。
　　〔注〕夫均齐者岂妄哉。皆天然之分。
　　〔疏〕均，齐也。此总结以#7前一章之是#8，谓天然齐等之道，即以齐均之道，亦名自然之分也。
　　庄子谓惠子曰：孔子行年六十而六十化，
　　〔注〕与时俱也#9。
　　〔疏〕夫运运不停，新新流谢，是以行年六十而与年俱变者也。然庄惠相逢，好谈玄道，故远称尼父以显变化之方。
　　始时所是，卒而非之，
　　〔注〕时变则俗情亦变，乘物以游心者，岂异於俗哉。
　　未知今之所谓是之非五十九非也。
　　〔注〕变者不停，是不可常。
　　〔疏〕夫人之寿命，依年而数，年既不定，数岂有邪。是以去年之是，於今非矣。故知今年之是，还是去岁之非；今岁之非，即是来年之是。故容成氏曰，除日无岁也。
　　惠子曰：孔子勤志服知也。
　　〔注〕谓孔子勤志服膺而后知，非能任其自化也。此明惠子不及圣人之韵远矣。
　　〔疏〕服，用也。惠施未达，抑度孔子，谓其励志勤行，用心学道，故至斯智，非自然任化者也。
　　庄子曰：孔子谢之矣，而其未之尝言。
　　〔注〕谢变化之自尔，非知力之所为，故随时任物而不造言也。
　　〔疏〕谢，代也。而，汝也。未，无也。言尼父於勤服之心久已代谢，汝宜复灵，无复浪言也。
　　孔子云：夫受才乎大本，复灵以生。
　　〔注〕若役其才知而不复其本灵，则生亡矣。
