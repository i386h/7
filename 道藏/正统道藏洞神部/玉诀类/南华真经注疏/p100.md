<!-- { "loadSidebar": true } -->
　　〔疏〕无足，谓贪婪之人，不止足者也。知和，谓体知中和之道，守分清廉之人也，假设二人以明贪廉之祸福也。无足云：世人卒竟未有不兴起名誉而从就利禄者。若财#24富则#25人归奏之，归奏则谦下而尊贵之。夫得人谦下尊贵者，则说其情，适其性，体质安而长寿矣。子独无贪富贵之意乎？为运知足不求邪？为心意能知，力不能行，故推於正理，志念不忘，以遣贵求之心而不取邪？
　　知和曰：今夫此人以为与己同时而生，同乡而处者，以为夫绝俗过世之士焉；是专无主正，所以览古今之时，是非之分也，与俗化。
　　〔疏〕此人，谓富贵之人也。俗人，谓无知，贪利情切，与贵人同时而生，共富人同乡而住者，犹将己为超绝流俗，过越世人；况己之自享於富贵乎。斯乃专愚之人，内心无主，不履正道，不觉古今之时代，不察是非之涯分，而与尘俗纷竞，随末而迁化者也，岂能识祸福之归趣者哉。
　　世去至重，弃至尊，以为其所为也；此其所以论长生安体乐意之道，不亦远乎。
　　〔疏〕至重，生也。至尊，道也。流俗之人，捐生背道，其所为每事如斯，其於长生之道，去之远矣。
　　惨怛之疾，恬愉之安，不监於体；怵惕之恐，欣欢之喜，不监於心；
　　〔疏〕惨怛，悲也。恬愉，乐也。夫悲乐喜惧者，并身外之事也，故不能监明於圣质，照入於心灵，而愚者妄为之也。
　　知为为而不知所以为，是以贵为天子，富有天下，而不免於患矣。
　　〔疏〕为为者，有为也；所以为者，无为也。但知为於有为，不知为之所以出自无为也。如斯之人，虽贵总万机，富赡四海，而不免於怵惕等患也。
　　无足曰：夫富之於人，无所不利，穷美究势，至人之所不得逮，贤#26人之所不能及，
　　〔疏〕穷，尽也。夫能穷天下善美，尽人间威势者，其惟富贵乎。故至德之人，贤哲之士，亦不能远及也。
　　侠人之勇力而以为威强，秉人之知谋以为明察，因人之德以为贤良，非享国而严若君父。
　　〔疏〕夫富贵之人，人多依附，故勇者为之捍，智者为之谋，德者为之助，虽不临享邦国，而威严有同君父焉，斯皆财利致其然矣。
　　且夫声色滋味权势之於人，心不待学而乐之，体不待象而安之。
　　〔疏〕夫耳悦於声，眼爱於色，口嗛於味，威权形势以适其情者，不待教学而心悦乐，岂服法象而身安乎？盖性之然尔。
　　夫欲恶避就，固不待师，此人之性也。天下虽非我，孰能辞之。
　　〔疏〕夫欲之则就，恶之则避，斯乃人物之常情，不待师教而后为之哉，故天下虽非无足，谁独辩辞於此事者也。
　　知和曰：知者之为，故动以百姓，不违其度，是以足而不争，无以为故不求。
　　〔疏〕夫知慧之人，虚怀应物，故能施为举动，以百姓心为心，百姓顺之，亦不违其法度也。内心至之，所以不争，无用无为，故不求不觉也。
　　不足故求之，争四处而不自以为贪，有余故辞之，弃天下而不自以为廉。
　　〔疏〕四处，犹四方也。夫凡圣区分，贪廉斯隔。是以争贪四方。驰骋八极，不自觉其贪婪，弃舍万乘，辞於九五，而不自觉其达俭。
　　廉贪之实，非以迫外也，反监之度。
　　〔疏〕监，照也。夫康食实性，非过迫於外物也，而反照於内心，各禀度量不同也。
　　势为天子而不以贵骄人，富有天下而不以财戏人。计其患，虑其反，以为害於性，故辞而不受也，非以要名誉也。
　　〔疏〕夫不以高贵为骄矜，不以钱财为娱玩者，计其灾患，忧虑伤害於真性故也。是以辞大宝而不受，非谓要求名誉者也。
　　尧舜为帝而雍，非仁天下也，不以美害生也；善卷许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。
　　〔疏〕雍，和也。夫唐虞之化，宇内和平者，非有情於仁惠，不以美丽害生也；善卷许由被禅而不受，非是矫情於辞让，不以世事害己也。斯皆就其长生之利，辞其篡弒之害，故天下称其贤能，则可谓有此避害之心，实无彼兴名之意。
　　无足曰：必持其名，苦体绝甘，约养以持生，则亦#27 久病长阨而不死者也。
　　〔疏〕必固将欲修进名誉，苦其形体，绝其甘美，穷约摄养，矜持其生者，亦何异乎久病固疾，长阨不死，虽生之日，犹死之年。此无足之辞，以难知和也。
　　知和曰：平为福，有余为害者，物莫不然，而财其甚者也。
　　〔疏〕夫平等被其福善，有余招其祸害者，天理自然也。物皆如是，而财最甚也。
　　今富人，耳营锺鼓管#28 钥之声，口嗛於刍豢醪醴之味，以感其意，遗忘其业，可谓乱矣；
　　〔疏〕嗛，称适也。管钥箫，笛之流也。夫富室之人，恣情淫勃，口爽醪醴，耳聒官商，取舍滑心，触类感动。性之昏爽，事业忘焉，无所觉知，岂非乱也。
　　侅溺於冯气，若负重行而上也，可谓苦矣；
　　〔疏〕冯气，犹愤懑也。夫贪欲既多，劳役困弊，心中侅塞，沈溺愤懑，犹如负重上阪而行。此之委顿，岂非苦困也哉。
　　贪财而取慰#29，贪权而取竭，静居则溺，体泽则冯，可谓疾矣；
　　〔疏〕贪取财宝以慰其心，诱謟威权以竭情虑，安静闲居则其体沈溺，体气悦泽则愤懑斯生，动静困苦，岂非疾也。
　　为欲富就利，故满若堵耳而不知避，且冯而不舍，可谓辱矣；
　　〔疏〕堵，墙也。夫欲富就利，情同壑壁，譬彼堵墙，版筑满盈，心中愤懑，贪婪不舍，不知避害，岂非耻辱邪。
　　财积而无用，服膺而不舍，满心戚醮，求益而不止，可谓忧矣；
　　〔疏〕戚醮，烦恼也。夫积而不散，冯而不合，贪求无足，烦恼盈怀，悫而论之，岂非忧患。
　　内则疑钊请之贼，外则畏寇盗之害，内
　　周楼疏，外不敢独行，可谓畏矣；
　　〔疏〕疑，恐也。请，求也。匹夫无罪，怀璧其罪，故在家则恐求财盗贼之灾，外行则畏寇盗滥窃之害。是以合院周回，起疏窗楼，敞出内外，来往怖惧，不敢独行。如此艰辛，岂非畏哉。
　　此六者，天下之至害也，皆遗忘而不知察，及其患至，求尽性竭财，单以反一日之无故而不可得也。
　　〔疏〕六者，谓乱苦疾辱忧畏也。殚，尽也。天下至害，遗忘不察，及其巨盗忽至，性命惙然，平生贪求，一朝顿尽，所有财宝，当时并罄，欲反一日贫素，其可得之乎。
　　故观之名则不见，求之利则不得，缭意体而争此，不亦惑乎。
　　〔注〕此章言知足者常足。
　　〔疏〕缭，缠绕也。巨盗既至，身非己有，当尔之际，岂见有名利邪。而流俗之夫，倒置之甚，情缠绕於名利，心决绝於争求，以此而言，岂非大惑之甚也。
　　南华真经注疏卷之三十一竟
　　#1《阙误》引刘得一本『枢』作『抠』。
　　#2四库本『距』作『拒』。
　　#3《阙误》引江南古藏本『徒』下有『於』字。
　　#4四库本『太』作『大』。
　　#5赵谏议本『餔』作『脯』。
　　#6赵本『幸』下有『然』 字。
　　#7原作『莅』，疑讹，今依四库本改作『菹』。
　　#8『菹』通『菹』。
　　#9《阙误》引江南古藏本『六』作『七』。
　　#10四库本『伯夷叔齐』 四字不重。
　　#11《阙误》『六』作『四』，引江南古藏本云：『四』作『六』。
　　#12《阙误》引张君房本『离』作『利』 。
　　#13依原文及郭庆藩引文，此句『死』字当于『豕』字互换，下句『走』字当于『乞』字互换。『作豕，作猪』句当改作『豕，猪也』。
　　#14『任』疑『狂』之笔误，依四库本及上下文改正。
　　#15四库本『伋伋』作『汲伋』 。
　　#16『则有怍色』高山寺本作『则作色』。
　　#17郭庆藩引文改『夫』作『天』。
　　#18郭庆藩引文改『以』作『与』 。
　　#19以正文『之』当作『兄』。
　　#20原作『昔』，疑讹，依文意及郭庆藩改正。
　　#21郭庆藩引文『皈』作『归』。
　　#22世德堂本『申』作『胜』 。
　　#23赵谏议本『尚』作『上』。
　　#24#25原作『家』和『财』，依上下文及郭庆藩引文改『家』作『财』，『财』作『则』 。
　　#26四库本『贤』作『圣』。
　　#27《阙误》引江南古藏本『亦』下有『犹』字。
　　#28浙江书局本『管』作『筦』。
　　#29张君房本『慰』作『辱』。
　　南华真经注疏卷之三十二
　　河　南　郭　象　注
　　唐西华法师成玄英疏
　　杂篇说剑第三十
　　昔赵文王喜剑，剑士夹门而客三千余人，日夜相击於前，死伤者岁百余人，好之不厌。如是三年，国衰，诸侯谋之。
　　〔疏〕赵惠王，名何，赵武灵王之子也。好击剑之士，养客三千，好无厌足。其国衰弊，故诸侯知其无道，共相谋议，欲将伐之也。
　　太子悝患之，募左右曰：孰能说王之意止剑士者，赐之千金。左右曰：庄子当能。
　　〔疏〕悝，赵太子名也。厌患其父喜好干戈，故欲千金以募说士。庄子大贤，当能止剑也。
　　太子乃使人以千金奉庄子，庄子弗受，与使者俱，往见太子曰：太子何以教周，赐周千金？太子曰：闻夫子明圣，谨奉千金以币从者，夫子弗受，悝尚何敢言。
　　〔疏〕欲教我何事，乃赐千金？既见金多，故问。太子曰：闻庄子贤哲圣明故，所以赠千金以充从车之币帛也。
　　庄子曰：闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎？使臣上说大王，下当太子，赵国何求而不得也。太子曰：然。吾王所见，唯剑士也。庄子曰：诺。周善为剑。太子曰：然吾王所见剑士，皆蓬头突鬓垂冠，曼胡之缨，短后之衣，瞋目而语难，王乃悦之。今夫子必儒服而见王，事必大逆。
　　〔疏〕发乱如蓬，鬓毛突出，铁为冠，垂下露面。曼胡之缨，谓屯项项抹额也。短后之衣，便於武事。瞋目怒眼，勇者之容，愤然真胸，故语声难沥。斯剑士之形服也。
　　庄子曰：请治剑服。治剑服三日，乃见太子。太子乃与见王，王脱白刃待之。庄子入殿门不趋，见王不拜。
　　〔疏〕夫自得者，内无惧心，故不趋走也。
　　王曰：子欲何以教寡人，使太子先？
　　〔疏〕汝欲用何术以教谏於我，而使太子先言於我乎？
　　曰：臣闻大王喜剑，故以剑见王。王曰：子之剑何能禁制：曰：臣之剑，十步一人，千里不留行。王大悦之，曰：天下无敌矣。
