<!-- { "loadSidebar": true } -->
　　〔疏〕夫绝待独化，道之本始，为学之要，故谓之枢。环者，假有二窍；中者，真空一道。环中空矣，以明无是无非。是非无穷，故应亦无穷也。
　　是亦一无穷，非亦一无穷也。
　　〔注〕天下莫不自是而莫不相非，故一是一非，两行无穷。唯涉空得中者，旷然无怀，乘之以游也。
　　〔疏〕夫物莫不自是，故是亦一无穷；莫不相非，故非亦一无穷。唯彼我两忘，是非双遣，而得环中之道者，故能大顺苍生，乘之游也。
　　故曰莫若以明。以指喻指之非指，不若以非指喻指之非指也；以马喻马之非马，不若以非马喻马之非马也。
　　〔疏〕指，手指也。马，戏筹也。喻，比也。言人是非各执，彼我异情，故用己指比他指，即用他指为非指；复将他指比汝指，汝指於他指覆为非指矣。指义既尔，马亦如之。所以诸法之中独举指者，欲明近取诸身，切要无过於指，远托诸物，胜负莫先於马，故举二事以况是非。
　　天地一指也，万物一马也。
　　〔注〕夫自是而非彼，彼我之常情也。故以我指喻彼指，则彼指於我指独为非指矣。此以指喻指之非指也。若复以彼指还喻我指，则我指於彼指复为非指矣。此以#28非指喻指之非指也。将明无是无非，莫若反覆相喻。反覆相喻，则彼之与我，既同於自是，又均於相非。均於相非，则天下无是，同於自是，则天下无非。何以明其然邪？是若果是，则天下不得复#29有非之者也。非若果非，亦#30不得复有是之者也。今是非无主，纷然骰乱，明此区区者各信其偏见而同於一致耳。仰观俯察，莫不皆然。是以至人知天地一指也，万物一马也，故浩然大宁，而天地万物各当其分，同於自得，而无是无非也。
　　〔疏〕天地虽大，一指可以蔽之；万物虽多，一马可以理尽。何以知其然邪？今以彼我是非反覆相喻，则所是者非是，所非者非非。故知二仪万物，无是无非者也。
　　可乎可，
　　〔注〕可於已者，即谓之可。
　　不可乎不可。
　　〔注〕不可於己者，即谓之不可。
　　〔疏〕夫理无是非，而物有违顺，故顺其意者则谓之可，乖其情者则谓之不可。违顺既空，故知可不可皆妄也。
　　道行之而成，
　　〔注〕无不成也。
　　〔疏〕大道旷荡，亭毒含灵，周行万物，无不成就。故在可成於可，而不当於可；在不可成不可，亦不当於不可也。
　　物谓之而然。
　　〔注〕无不然也。
　　〔疏〕物情斯倒，不达违从，虚计是非，妄为然不。
　　恶乎然？然於然。恶乎不然？不然於不然。
　　〔疏〕心境两空，物我双幻，於何而有然法，遂执为然？於何不然为不然也？
　　物固有所然。物固有所可。
　　〔注〕各然其所然，各可其所可。
　　〔疏〕物情执滞，触境皆迷，必固为有然，必固谓有可，岂知可则不可，然则不然耶。
　　无物不然，无物不可。
　　〔疏〕群品云云然，可其所见。皆然其所然，可其所可。
　　故为是举进与楹，厉与西施，恢恑橘怪，道通为一。
　　〔注〕夫筵横而楹纵，厉丑而西施好。所谓齐者，岂必齐形状，同规矩哉。故举纵横好丑，恢恑橘怪，各然其所然，各可其所可，则理虽万殊而性同得，故曰道通为一也。
　　［疏〕为是义故，略举八事以破之。筵，屋梁也。楹，舍柱也。病丑人也。西施，吴王美姬也。恢者，宽大之名。恑者，奇变之称。橘者，矫诈之心。怪者，妖异之物。夫纵横美恶，物见所以万殊；世情用之为倾侧#31。故有是非#32不可，迷执其分。今以玄道观之，本来无二，是以妍丑之状万殊，自得之情惟一，故曰道通为一也。
　　其分也，成也；
　　〔注〕夫物或此以为散，而彼以为成。
　　〔疏〕夫物或於此为散，於彼为成，欲明聚散无怛，不可定执。此则於不二之理更举论端者也。
　　其成也，毁也。
　　〔注〕我之所谓成而彼或谓之毁。
　　〔疏〕或於此为成，於彼为毁。物之涉用，有此不同，则散毛成毡，伐木为舍等也。
　　凡物无成与毁，复通为一。
　　〔注〕夫成毁者，生於自见而不见彼也。故无成与毁，犹无是与非也。
　　〔疏〕夫成毁是非，生於偏滞者也。既成毁不定，是非无主，故无成毁，通而一之。
　　唯达者知通为一，为是不用而寓诸庸。
　　〔疏〕寓，寄也。庸，用也。唯当达道之夫，凝神玄鉴，故能去彼二偏，通而为一。为是义故，成功不处，用而忘用，寄用群才也。
　　庸也者，用也；用也者，通也；通也者，得也；
　　〔注〕夫达者无滞於一方，故忽然自忘，而寄当於自用。自用者，莫不条畅而自得也。
　　〔疏〕夫有夫至功而推功於物，驰驭亿兆而寄用群才者，其惟圣人乎。是以应感无心，灵通不滞，可谓冥真体道，得玄珠於赤水者也。
　　适得而几矣。
　　〔注〕几，尽也。至理尽於自得也。
　　〔疏〕几，尽也。夫得者，内不资於我，外不资於物，无思无为，绝学绝待，适尔而得，盖无所由，与理相应，故能尽妙也。
　　因是已。
　　〔注〕达者因而不作。
　　〔疏〕夫达之士，无作无心，故能因是非而无是非，循彼我而无彼我。我因循而已，岂措情哉。
　　已而不知其然，谓之道。
　　〔注〕夫达者之因是，岂知因为善而因之哉？不知所以因而自因耳，故谓之道也。
　　〔疏〕已而者，仍前生后之辞也。夫至人无心，有感斯应，譬彼明镜，方兹虚谷，因循万物，影响苍生，不知所以然，不知所以应，岂有情於臧否而系於利害者乎。以法因人，可谓自然之道也。
　　劳神明为一而不知其同也，
　　〔疏〕夫玄道妙一，常湛以#33然，非由心智谋度而后不二。而愚者劳役神明邂逅言辩而求一者，与彼不一无一异矣，不足类#34也。不知至理，理自混同，岂俟措心，方称不二耶。
　　谓之朝三。
　　〔疏〕此#35起譬也。
　　何谓朝三？狙公赋芋，曰：朝三而暮四，众狙皆怒。曰：然则朝四而暮三，众狙皆悦。名实未亏而喜怒为用，亦因是也。
　　〔注〕夫达者之於一，岂劳神哉？若劳神明於为一，不足赖也，与彼不一者无以异矣。亦同众狙之惑，因所好而自是也。
　　〔疏〕此解譬也。狙，欐猴也。赋，付与也。芋，橡子也，似栗而小也。《列子》曰：宋有养狙老翁，善解其意，戏狙曰：五伟与汝芋，朝三暮四，足乎？众狙皆起而怒。又曰：我与汝朝四而暮三，足乎？众狙皆伏而喜焉。朝三暮四，朝四暮三，其於七数，并皆是一。名既不亏，实亦无损，而一喜一怒，为用愚迷。此亦同其所好，自以为是。亦犹劳役心虑，辩饰言词，混同万物以为其一因以为一者，亦何异众狙之惑耶。
　　是以圣人和之以是非而休乎天均，
　　〔注〕莫之偏任，故付之自均而止也。
　　〔疏〕天均者，自然均平之理也。夫达道圣人，虚怀不执，故能和是於无是，同非於无非，所以息智乎均平之乡，休心乎自然之境也。
　　是之谓两行。
　　〔注〕任天下之是非。
　　〔疏〕不离是非而得无是非，故谓之两行。
　　南华真经注疏卷之二竟
　　#1赵谏议本无『解』字。
　　#2王孝鱼依上句例补『为』字。
　　#3四库本『寞』作『漠』，浙江书局本寂寞作宝莫。
　　#4赵本『无心而自得』作『无心自得』。
　　#5世德堂本，四库本门『二』作『一』。
　　#6浙江书局本『几』作『机』，下同。
　　#7世德堂本、四库本『有』均作『见』。
　　#8王孝鱼认为『人』字依注文当删。
　　#9原作『芳』依四库本及上下文改作『方』。
　　#10《阙误》引李氏本『参』作『飕』。
　　#11原作『异』，依四库本及上注文改作『众』。
　　#12原作『玲』，诸本皆作『泠』，故改正，下疏文『冷』均作『泠』。
　　#13世德堂本及卢校『刁刁』作『刀刀』，下注及疏文并同。
　　#14原作『珠』，依郭庆藩引文及上下文改作『殊』。
　　#15王孝鱼依下句例补『有取有舍』句。
　　#16原作『乘』，今依郭庆藩引文改作『乖』。
　　#17《阙误》引江南古藏本『洫』作『溢』。
　　#18郭庆藩引文改『则』作『耽』。
　　#19世德堂本『其』作『自』。
　　#20赵本『若有』作有『若』。
　　#21赵本『自』作『目』。
　　#22郭庆藩引文改『知』作『如』。
　　#23#24依宋本、世德堂本及四库本分别改『皆』为『比』，改『止』为『此』
　　#25郭庆藩引文『辩』下有『之』字。
　　#26王孝鱼依《渔父篇》改『求』作『裘』。
　　#27『柜要也』三字依四库本及上下文补。
　　#28『以』，原作『亦』，依宋本、四库本改。
　　#29『复』，原作『彼』，依宋本、四库本改。
　　#30王孝鱼认为当依焦汰本『亦』上补『则天下』。
　　#31郭庆藩引文『倾侧』作斗颠倒』。
　　#32郭庆藩引文『非』字下有『可』字。
　　#33郭庆藩引文『以』作『凝』。
　　#34王孝鱼以下注文改『类』为『赖』。
　　#35原作『比』，今依郭庆藩引文及文意改正。
　　南华真经注疏卷之三
　　河　南　郭　象　注
　　唐西华法师成玄英疏
　　古之人，其知有所至矣。
　　〔疏〕至，造极之名也。淳古圣人，运智虚妙，虽复和光混俗，而智则无知，动不乖寂，常真妙本。所至之义，列在下文也。
　　恶乎至？
　　〔疏〕假设疑问，於何而造极耶？
　　有以为未始有物者，至矣，尽矣，不可以加矣。
　　〔注〕此忘天地，遗万物，外不察乎宇宙，内不觉其一身，故能旷然无累，与物俱往，而无所不应也。
　　〔疏〕未始，犹未曾。世所有法，悉皆非有，唯物与我，内外咸，空，四句皆非，荡然虚静，理尽於此，不复可加。答於前问，意以明至极者也。
　　其次以为有物矣，而未始有封也。
　　〔注〕虽未都忘，犹能忘其彼此。
　　〔疏〕初学大贤，邻乎圣境，虽复见空有之异，而未曾封执。
　　其次以为有封焉，而未始有是非也。
　　〔注〕虽未能忘彼此，犹能忘彼此之是非也。
　　〔疏〕通欲难除，滞物之情已；有别惑易遣，是非之见犹忘也。
　　是非之彰也，道之所以亏也。
　　〔注〕无是非乃全也。
　　〔疏〕夫有非有是，流俗之鄙情；无是无非，达人之通鉴。故知彼我彰而至道隐，是非息而妙理全矣。
　　道之所以亏，爱之所以成。
