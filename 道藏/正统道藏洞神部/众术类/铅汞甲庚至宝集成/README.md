<!-- { "loadSidebar": true } -->
铅汞甲庚至宝集成
　　经名：铅汞甲庚至宝集成。未着撰人，约出於宋代。五卷。底本出处：《正统道藏》洞神部众术类。
　　铅汞甲庚至宝集成卷之一
　　涌泉匮法丹序
　　夫天地原於阴阳，铅汞本乎水土。水土长生在申，乃阳生於亥子。子乃天一，生水之旺方。火生於寅，阴生於巳午，午乃地二，生火之旺位也。万物无阴阳无水火，则不能成物也，丹炉亦宗於此。水注於地，夫何能致雨於天。火运乎天，夫何能致热於地。盖天地之气，升降交合。如此交合，而四时成，万物备。天气自上而下降於地，地气自下而上升於天，所以生物成物，二气抱负，凝神聚气，而成形质也。各从其类，分玉石草木，禽虫鳞介，走兽之类，惟玉．石金银为贵，皆天地气化自然之宝也，世所贵之。原夫金银，原於丹砂，人之所以取而缎炼，分其黄白之色。丹砂之中缎出精液，名曰汞，汞曰水银也。名曰水银，未尝能湿物，不见其水湿润於物，但含其水於中，流坠於地珠散，就下收聚之不可得，遇之於火，随之烟焰轻飞，茫然视之不可得。物之有能制伏者。《本草》玉石部中有硫黄乾汞，所以作灵砂者。以二八为阴，三九为阳。古之以水银八两，硫黄二两，为一鼎，水火既济而抽之。其有以硫黄三两，水银九两，为阳而抽之，以治病也。
　　昔上古以来，轩辕黄帝入罗霍山，遇黄盖童子，授金银方六十首，自兹流传于世，已千百年矣。历代宝之，去世久远，俱不得其明人之名。自大唐宝应中《类编本草》，世人皆见《丹房镜源》，刊具药物之灵异，有仙圣之术，详戴《本草》玉石部中金银诸石条下，明载其详注说。世有术士，能乾汞母砂，而成真银。自古至今，所有丹士隐秘，不传於世，罕有之矣。能此术者，亦几希矣。
　　予平昔自贫而怜贫，得义而重义，某得遇丹师，仙传乾汞之术名，灵砂浇淋，涌泉长生，匮药灵法妙径，截然不繁，指日而成，百千万两，皆出於此，母多则子多，田多则禾多也。丹经云：如鸡抱卵，无中生有也。经云：欲得水银乾，须是乾水银。欲得水银死，无过死水银。丹经云：五金逢类死，八石遇硝亡。俗谚云：种禾得禾，种豆得豆也。此法比之，为田收禾，且无水旱之灾，水银至难死之物，且谓烧为银朱，银朱复烧为水银，可谓难死也。死得水银，可谓仙矣。见宝之后，不复再活，任便成器。丹经云：九转大还金丹成。还丹金紫金粉成，糁制乾汞，成黄成白也。法度多门，乾汞则一。
　　世有黄芽大丹，乃伏火四神，而成金宝。剪其黄芽，点银成庚。又纪丹养火十二年，岁丹养火一年。有独体朱砂，独体硫黄，独体雄黄，四熟养匮，六甲飞雄，太一中丹，有琥珀砒白朱砂，白灵砂，金灵砂，太一神精砂。有单制母砂，粉霜，铅白霜，见宝朱砂法，神符白雪，黑灵砂，金鼎砒，白虎匮，黑虎匮，硝匮，砒匮。有朱灵共匮浇淋砂，见宝九转灵砂，见宝九真灵砂，名乌团。乌团转养灵砂，为乌团养火成宝，至百千万两。又有一法，公领孙就浇淋匮中，带养一七日，色青黑，炬火聚下，过明炉，作涌泉匮。乌团一两，寄养一钱，每涌泉匮丹头十两，浇汞二两半，乃四两养一两汞也。此小养法也。以十两丹头为率，养煮灵砂二两半，出炉即名乌团。二十两为率，则养五两也。只以涌泉匮丹头四十两，养汞一十两，只一七日养火。丹头百两，则养火一七日。乾汞二十五两，则收多矣。大炉小炉，只依此法。又有一法，三七母砂，寄涌泉匮，养火合中，名琼花拥雪，可谓利益无穷矣。与夫梅核银，皆微末之法。药中有八般龙芽草，及十六般奇草，皆有其名。万法多门，乾汞则一。为妙成宝之后，所乾之汞砂，过明炉一烟镕成汁，有关药数般，有硫璃关，有铁砂关，脱壳见白，乃九真之法也。有富贵关，乃银叶子包乾汞砂，三七为数，过明炉一坏成汁，有铅黄关。此二者乃灵砂见宝之关药也，万无失一。
　　此乾汞之法，富贵而荣身，济人而利物，诚不虚语，万金不传之仙术。一时轻付与高人，得之者保之，有义气者而得之，有道心者而得之，前生有绿者今生而得之，秘而不传，何以济人利物，术不流世匿天宝。启丹之初，出自西蜀张富壶、杨九鼎丹师一者，乃吾父之师练，炼师乃吾之师，皆宝玄近名。吾师得传，宝之罕有矣。今之得吾与传，视之等闲，得贵重恩。所以传不背师，不昧心，为久长享富贵，宜济贫救苦，当保而秘之，幸勿轻泄。是云。岁次丙辰迎富日，知一子赵耐庵书。
　　见宝灵砂浇淋长生涌泉匮
　　一、透明生硫黄二两如鹅脂块子不夹石。水银八两不拖龟尾者。先以硫黄研细，下水银同研半日许，直候不见星子，谓之阴交媾。次以新铁跳下青金头，文武火炒半日，慢火频上频下炒，不要烟起，青色成砂为度。
　　二、以水火鼎一付，可容十五两者，各先用水於内，经一宿试之。试之无渗漏了，烘乾，用生姜擂自然汁，涂焙数褊，火鼎外以铁线穿耳。
　　三、固济，用好黄土细绢筛过，每乾土六两，以盥一两，名六一泥同纸筋作一处，捣打千百下，方以固济鼎，一指厚，阴乾，或慢火烘乾。
　　四、以鸡子清磨好京墨，涂火鼎之内，并水鼎之下，烘乾。名昆仑墨然后将青金头再研细，入於鼎之内，筑实，却以好米醋稠调，赤石脂末及牡蛎，用泥曩毁过为末等分，涂火鼎口下、水鼎背定，铁线紧扎鼎口，周匝再涂固药放厚，阴乾，有龟坼再涂之。此法但凡缎诸丹，皆只用此法。
　　五、砖砌四方炉一个，深六寸，内阔一尺，四面着底，留风门各一寸。按地风井卦。炉内钉三台丁，各长五寸，钉二寸入地，留三寸高，阁鼎子。先以水鼎量水七鼎，备坚炭十斤。先以火烧炉内，无湿气，鼎上挂救命钩索一条，挂鼎。
　　六、用炭一十斤，分三进红炭。第一进三斤，至鼎之底，候火将伏，再第二进火三斤，至火鼎之半。第三进火四斤，可分作两进，至火鼎盘下。次将瓦片盖火，伏火焰以宠中麸炭未带湿盖。直候火消伏，次早开鼎。
　　凡进水法未固济，先以水鼎量水七鼎，本六鼎四分正。以瓶盛水，常温忌冷。每进水之时，只进五分，不可十分满。如水沸急，以铅探或瓦片入内。又一法，用烧残油灯草於内，即定沸。恐滚涌水出，湿了口缝，走失灵砂。凡遇鼎罐及口缝开拆，走出青烟，急以笔蘸固口药涂之。不然，先安灰缸一只在畔，急提鼎於灰内，却将药固，此件最紧。子时下火，至午时住火，卯时下火，至酉时住火。
　　七、开鼎，将所出灵砂，用薄刀子劈开，作四方块，如大拇指大。用厚生绢夹袋，盛了灵砂块子，用瓮罐一个，约盛水五升者。将好米醋三升，每升约二酒。白梅二十一个，白友、白嵚作块各半两，荷叶灰半两，同醋入罐中，将前灵砂悬胎，入於醋中，煮一伏时。即一昼夜，如醋乾再添醋煮，慢火煮之，勿交溢了。取出沐浴，用甘草煎汤，阴阳汤。洗过焙乾。次以黄丹半两，韶粉半两，米醋调稠，名贴身。以一半涂所煮灵砂块子，周褊焙乾。若涂厚了，则药气不相感。若薄了，则走药气。但尽此药一半涂之，留下一半别用。
　　八、用好银四十两山泽银、出山银是也，元宝亦好。镕作汁。用水缸一只，倾于扫第上，流下入水内，作珠子如鸡头大。或将银打成四方块子，如小指大，亦可。将前留下贴身药，涂银珠子周褊，焙乾，以养火合子一个，处州者。内用硼砂水刷过，焙乾。用烧熟铁线作耳，扣定，用六一泥固一指厚，阴乾，或微火焙乾，亦得。勿令龟坼。以银铺，养火合底。内次下灵砂块，於合中心，四围皆用银朱填壅令满，尽用银盖头令实，用昆仑纸剪盖盖定，以鸡子清磨京墨，厚涂纸晒乾，名昆仑纸，以合口用。固口药醋，调赤石脂牡蛎末，涂口缝，合定以养火。合上铁线耳扣定，好生固缝，勿令分毫漏泄。更以六一泥外固，微火逼乾，勿令龟坼，方入灰池。灰池以小缸一只诤者，要刷洗乾燥，以纸钱灰约浅缸许，先筛冷炒乾q 别用火盆，以炭烧红用之。日久有炭灰在内沉重，可换灰一番。竹叶、茅草、桑叶灰皆可用。以铁三脚架子，安於缸底，可以阁养火合子。先截羊经坚炭，每块长五寸，各重二两六块。名六合火。俱烧红了，以热灰平架子下，中心先插红炭一块，安养火合子於上，再以热灰平至养火合子之上，上再用一铁架子一个，阁在合子上，按子午卯酉方，插火各一块。离合三指。再以热灰平满合子一掌高，顶架上约离合三指，将炭火横安，合子四边火各远三指，周时添火炭。第一日下子午卯酉方火，第二日下辰戌丑未方火，第三日下寅申巳亥方火，如此周复，下火七昼夜足，开炉开合子，取出银珠子，皂角汤濯洗诤了，乌梅汤煮白，收下拣出所养灵砂块子，拍开内外俱青黑色一般，方是养倒了。如内有红色，谓之养火未倒，再入合内，如前法封固，再养。如灵砂红得浅，少养一日。红得深，多养一日，必须要内外青黑色一般了，方入明炉，镕作汁，倾入销银槽内成锭。如镕太紧，在此一节，才候灵砂将镕，便倾之，若多时作烟去了。灵砂拒火作汁了，截作块子，如大拇指大，用甘草汤浴过，焙乾，此灵砂已成涌泉匮。
　　九、将养火合子内，用硼砂水刷过，焙乾了，亦依前用铁线作耳了，外用六一泥固济，蝠乾了。下前涌泉匮头，安在合内中心。每匮头四两水银，下一两为率。如匮头十两，下汞二两半亦可。昆仑纸盖上，用合盖盖定，固口缝，更以六一泥外固了，蝠乾。以火水未济卦养火。将灰缸之底，安一小罐子，盛水八分，勿令满。周匝以湿土筑之，平水罐口上，以砖一片，当心钻一小孔，筋头大，盖罐口。然后将养火合子，安於砖孔上，以养火炭五块，每块长五寸，重二两，名五方火。远离合子三指，插火炭盖当合顶，安架子离三指，横安红炭二两，四围插四块，如前按方位插，火七日足，取出开合，所浇水银俱乾，拒齿硬，可灶成宝。如有油汞，则火力少，再养二日。
　　十、关药，每取乾汞砂子一两，用好银叶子三钱重，包砂子，於明炉烟之成宝，任意打造，此名富贵关。
　　又一法，建康好黄丹半斤，用生姜自然汁，大盏稠调，乾入销银锅内，用瓦片盖之，火缎通红作汁，覆倾石上作探铅，在四围及底下，铅黄花在中心。候冷，研细，以水飞黄花作关药，每砂子一两，用黄花一两，盖於砂子上，烟之作汁，倾油槽内，关药包定分胎，冷打开，成至宝。其关药可以再用，此名铅黄关，又名金华关，大妙。
　　匮法补遗
