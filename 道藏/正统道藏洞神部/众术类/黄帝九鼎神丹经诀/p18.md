<!-- { "loadSidebar": true } -->
　　臣按丹经云：药当先试造金，金成即丹成也。金若不成，丹亦未成。更须飞之，以成金为候。分两虽有正诀，临试须以余法详验。按九转法，铅十斤，着铁器中，猛火炊之三沸，九转之华一铢，投铅中搅之，须臾成黄金九斤。又取锡七斤，着铁器中，猛火火之三沸，投九转之华一铢，於中搅之，须臾成白银。所得之华，先秤之。若千人服之有余，便可试金。不可一法望风轻卖也。其浓丹滓，乃将作银，亦可。依此以滓试之矣。临时节度，自依本经。
　　服饵将护法
　　臣按：诸丹成而服者，乃多格人。以三品言，上中下。上士服之，七日登真。下士服之，七十日得仙。愚人服之，一年乃仙。若还志诚，便敢顿服刀圭者，皆暂死半日许，乃生如眠觉状。此乃险之至矣，必须依方，以半黍粟为度。
　　臣按：凡服疗病之药，以食前服之。若服养性之药，以食后服之。是知以药攻病者，宜及未食内虚，令毒气未行。若行后服之，则药但攻谷力而尽矣。若欲食养性，而食前则药力未，谷驱之以下去矣。不得除上，无益。神丹虽有大益，当依正经节度，不拘常涂小禁也。
　　臣按：人之年命各有所属，若命属土者，不宜服青色药。他皆放此。并以拘忌克顺之小禁。若丹金大药，神化奇妙，不复论宜与不宜也。
　　黄帝九鼎神丹经诀卷之二十竟
　　
