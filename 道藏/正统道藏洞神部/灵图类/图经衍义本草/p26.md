<!-- { "loadSidebar": true } -->
　　《肘后方》：治卒心痛。龙胆四两，酒三升，煮取一升半，顿服。
　　白蒿
　　味甘，平，无毒。主五脏邪气，风寒湿痹，补中益气，长毛发令黑，疗心悬，少食常饥。久服轻身，耳目聪明，不老。生中山川泽。二月采。
　　《图经》曰：白蒿，蓬蒿也。今所在有之。似青蒿而叶粗，上有白毛错涩，从初生至枯，白於众蒿，颇似细艾。三月采。此《尔雅》所谓蘩，皤蒿是也。疏云：蓬蒿，今白蒿，春始生，及秋香美，可生食，又可蒸。一名游胡，北海人谓之旁勃，故《大戴礼˙夏小正》云：蘩，游胡。游胡，旁勃也。此草故#17人以为□#18。唐˙孟诜亦云：生挼醋食。今人但食篓蒿，不复食此。或疑此蒿即。蒌蒿。
　　陶隐居云：蒿类甚多，而俗中不闻呼白蒿者，方药家既不用，皆无复识之，所主疗既殊，则应更加研访。服食七禽散云：白兔食之，仙。与庵子同法耳。
　　孟诜云：白蒿，寒。春初此蒿前诸草生。捣汁去热黄及心痛。其叶生挼，醋淹之为菹，甚益人。
　　白英
　　味甘，寒，无毒。主寒热八疸，消渴，补中益气。久服轻身延年。一名谷菜，一名白草。生益州山谷。春采叶，夏采茎，秋采花，冬采根。
　　陶隐居云：诸方药不用。此乃有蔛菜，生水中，人蒸食之。此乃生山谷，当非是。又有白草，叶作羹饮，甚治劳，而不用根、华。益州乃有苦菜，土人专食之，皆充倦#19无病，疑或是此。
　　《唐本》注云：此鬼目草也。蔓生，叶似王瓜，小长而五桠。实圆，若龙葵子，生青，熟紫黑，煮汁饮，解劳。东人谓之白草。陶云白草，似识之而不的辨。
　　陈藏器云：白英，主烦热，风疹，丹毒，疟瘴寒热，小儿结热。煮汁饮之。一名鬼目。《尔雅》云：符，鬼目。注：似葛，叶有毛，子赤如耳珰珠#20，若云子熟黑，误矣。
　　紫芝
　　味甘，温。主耳聋，利关节，保神，益精气，坚筋骨，好颜色，久服轻身不老，延年。一名木芝。生高夏山谷。六芝皆无毒，六月采。薯蓣为之使，得发良，得麻子人、白瓜子、牡桂共益人，恶常山，畏扁青、茵陈蒿。
　　《药性论》云：紫芝，使，畏发。味甘，平，无毒。主能保神益寿。
　　陶隐居云：按郡县无高夏名，恐是山名尔。此六芝，皆仙草之类，俗所稀见，族种甚多，形色壤#21异，并载《芝草图》中。今俗所用紫芝，此是朽树木株上生，状如木檽，名为紫芝。盖止疗痔，而不宜以合诸补丸药也。凡得芝草，便正尔食之，无余节度，故皆不云服法也。
　　《抱朴子》云：赤者如珊瑚，白者如截肪，黑者如泽漆，青者如翠羽，黄者如紫金，而皆光明洞彻，如坚冰也。又云：木芝者，松柏脂伦#22地，千岁化为茯苓，万岁其上生小木，状似莲花，名曰木威喜芝，夜视有光，持之甚滑，烧之不焦，带之辟兵。
　　赤芝
　　味苦，平，主胸中结，益心气，补中，增智慧，不忘。久食轻身不老，延年神仙。一名丹芝。生霍山。
　　陶隐居云：南岳本是衡山，汉武帝始以小霍山代之，非正也。此则应生衡山也。
　　黑芝
　　味咸，平。主癃，利水道，益肾气，通九窍，聪察。久食轻身不老，延年神仙。一名玄芝。生常山。
　　《唐本》注云：五芝，《经》云：皆以五色生於五岳，诸方所献，白芝未必华山，黑芝又非常岳。且芝多黄、白，稀有黑、青者，然紫芝最多，非五芝类。但芝自难得，纵获一二，岂得终久服耶。
　　青芝
　　味酸，平。主明目，补肝气，安精魂，仁恕。久食轻身不老，延年神仙，不忘强志。一名龙芝。生泰山。
　　黄芝
　　味甘，平。主心腹五邪，益脾气，安神，忠信和乐。久食轻身不老，延年神仙。一名金芝。生嵩山。
　　白芝
　　味辛，平。主咳逆上气，益肺气，通利口鼻，强志意，勇悍，安魄。久食轻身不老，延年神仙。一名玉芝。生华山。
　　兜木香
　　烧去恶气，除病疫。汉武帝故事，西王母降，上烧兜木香末。兜木香，兜渠国所献，如大豆，涂宫门，香闻百里。关中大疾疫，死者相枕，烧此香疫则止，内传云：死者皆起，此则灵香，非中国所致，标其功用，为众草之首焉。
　　无风独摇草
　　带之使夫妇相爱。生岭南。头如弹子，尾若乌尾，两片开合，见人自动，故曰独摇草。
　　《海药》云：谨按《广志》云：生岭南。又云：生大秦国。性温、平，无毒。主头面游风，遍身痒。煮汁淋蘸。陶朱术云：五月五日采，诸山野往往亦有之。
　　羊不吃草
　　味苦、辛，温，无毒。主一切风血，补益，攻诸病。煮之，亦浸酒。生蜀川山谷。叶细长，在诸草中羊不吃者是。
　　仙人草
　　主小儿酢疮。煮汤浴，亦捣傅之。酢疮，头小，大硬。小者，此疮或有不因药而自瘥者。当丹毒入腹必危，可预饮冷药以防之，兼用此草洗疮。亦明目，去肤医，按汁滴目中。生阶庭间。高二三寸，叶细有荐齿，似离鬲草，北地不生也。
　　千里及
　　味苦，平，小毒。主天下疫气，结黄，疟瘴，虫毒。煮服之吐下，亦捣傅疮，虫、蛇、犬等咬处。藤生，道旁篱落间有之，叶细厚，宣湖间有之。
　　钱葛
　　味甘，温，无毒。主一切风，血气羸弱，令人性健。久服风缓及偏风并正。生山南峡中。叶似枸杞，根如葛，黑色也。
　　甜藤
　　味甘，寒，无毒。去热烦，解毒，调中气，令人肥健。又主剥马血毒入肉，狂犬，牛马热黄。捣绞取汁，和米粉作糗饵，食之甜美，止泄，捣叶汁傅蛇咬疮。生江南山林下，蔓如葛。　　又有小叶尖长，气辛臭，捣傅小儿腹，除痞满闪癖。
　　地杨梅
　　味辛，平，无毒。主赤白痢。取茎、子煎服。生江东温湿地。四五月有子似杨梅，苗如蓑草也。
　　天竺乾姜
　　味辛，温，无毒。主冷气寒中，宿食不消，腹胀下痢，腰背疼，痃癖气块，恶血积聚。生婆罗门国，似姜小黄。一名胡乾姜。
　　图经衍义本草卷之九　竟
　　#1痹：晦明轩本『痹』上有『喉』字。
　　#2苦：晦明轩本作『善』。
　　#3口：疑当作『尸』。
　　#4令：晦明轩本作『冷』。
　　#5面：原作『而』，据晦明轩本改。
　　#6一叶：原脱，据晦明轩本补。
　　#7药：晦明轩本作『栎』。
　　#8尔：原作『小』，据晦明轩本改。
　　#9轻：晦明轩本作『经』。
　　#10安：原脱，据晦明轩本补。
　　#11说：晦明轩本作『别』。
　　#12细：原作『纳』，据晦明轩本改。
　　#13黄：晦明轩本作『青』。
　　#14耀：晦明轩本作『痫』。
　　#15拥：晦明轩本作『痈』。
　　#16攻：原作『皮』，据晦明轩本改。
　　#17故：晦明轩本作『古』。
　　#18□：晦明轩本作『菹』。
　　#19倦：晦明轩本作『健』。
　　#20珠：原作『味』，据晦明轩本改。
　　#21壤：晦明轩本作『环』。
　　#22伦：晦明轩本作『沦』。
　　图经衍义本草卷之十
　　宋通直郎辨验药材寇宗奭编撰
　　宋太医助教辨验药材许洪校正
　　草部上品之下
　　芎藭
　　凤翔府　永康府
　　味辛，温，无毒。主中风入脑，头痛，寒痹，筋孪缓急，金疮，妇人血闭，无子，除脑中冷动，面上游风去来，目泪出，多涕唾，忽忽如醉，诸寒冷气，心腹坚痛，中恶，卒急肿痛，胁风痛，温中内寒。一名胡藭，一名香果。其叶名蘼芜。生武功川谷、斜谷西岭。三月、四月采根，暴乾。白芷为之使。畏黄连。
　　《图经》云：蘼芜，芎藭苗也。生雍州川泽及冤句，今关陕、蜀川、江东山中多有之，而以蜀川者为胜。江东蜀川人采其叶作饮香，关中出者，俗呼为京芎，并通用。雀脑状者，谓之雀脑芎，此最有力也。山芎藭能去痹湿风气。简文帝《劝医文》曰：麦曲芎藭，终止河鱼之腹。
　　《药性论》云：芎藭，臣。能治腰脚软弱，半身不遂，主胞衣不生，治腹内冷痛。
　　陶隐居云：今惟出历阳，节大茎细，状如马衔，谓之马衔芎藭。蜀中亦有而细，人患齿根血出者，含之多差。苗名薕芜，亦入药，别在下说。俗方多用。
　　《唐本》注云：今出秦州，其人间种者，形块大，重实，多脂润。山中采者瘦细。味苦、辛。以九月、十月采为佳。历阳出者，今不复用。
　　《日华子》云：治一切风，一切气，一切劳损，一切血，补五劳，壮筋骨，调众脉，破症结宿血，养新血，长肉，鼻洪，吐血及溺血，痔瘘，脑痈，发背，瘰疬，瘿赘，疮疥及排脓，消瘀血。
　　禹锡云：按《蜀本图经》云：苗似芹、胡荽、蛇床辈，丛生，花白，今出秦州者为善，九月采根乃佳。
　　《千金方》：治崩中，昼夜不止。芎藭八两，清酒五升，煎取二升半，分三服。不耐者，徐徐进之。又方#1治胎忽因倒地，忽举动擎重促损，腹中不安及子死腹中。以芎藭末，酒服方寸匙#2，须臾一二服出。
　　《经验后方》：治头风，化痰。川芎不计分两，用净水洗浸，薄切片子，日乾或焙，杵为末，炼蜜为丸如弹子大。不拘时，茶、酒嚼下一丸。
　　《灵苑方》：治妇人经络，住经三个月。验胎法：川芎生为末，空心浓煎艾汤下一匙头。腹内微动者，是有胎也。
　　《斗门方》：治偏头痛。用京芎细锉，酒浸，服之差。
　　《衍义》曰：芎藭，今出川中，大块，其里色白，不油色，嚼之微辛、甘者佳。他种不入药，止可为末，煎汤沐浴。此药今人所用最多，头面风不可阙也，然须以他药佐之。沈括云：予一族子，旧服芎藭，医郑叔熊见之云，芎藭不可久服，多令人暴死，后族子果无疾而卒。又朝士张子通之妻病脑风，服芎藭甚久，亦一旦暴亡。皆目见者。此盖单服耳，若单服既久，则走散其#3气。既使他药佐使，又不久服，中病便已，则致使能至此也。
　　黄连
　　宣州　澧州
　　味苦，寒、微寒，无毒。主热气，目痛眦伤泣#4出，明目，肠澼腹痛，下痢，妇人阴中肿痛，五脏冷热，久下泄澼脓血。止烦渴、大惊，除水利骨，调胃厚肠，益胆，疗口疮。久服令人不忘。一名王连。生巫阳川谷及蜀郡、太山，二月、八月采。黄苓、龙骨、理石为之使，恶菊花、芫花、玄参、白鲜，畏款冬，胜乌头，解巴豆毒。
