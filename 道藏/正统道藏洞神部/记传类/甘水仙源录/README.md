<!-- { "loadSidebar": true } -->
甘水仙源录
　　经名：甘水仙源录。十卷。元代李道谦编撰。底本出处：《正统道藏》洞神部记传类。参校本：艺风堂拓本、柳风堂石墨佑本、元好问《遗山集》、《古楼观紫云衍庆集》、《牧庵集》、《秋涧集》。
　　甘水仙源录序
　　夫道家之学以祖述黄老而宪章庄列者也，后之学者去圣逾远，所谓微妙玄通大本大宗闳衍博大之理，枝分派别莫得其传，盖已数千余岁。於今矣，道不终否，待时而行。我重阳祖师挺天人之姿，奋乎百世之下，乃於金正隆己卯夏遇真仙於终南山甘河镇，饮之神水付以真诀。自是尽断诸 缘同尘万有，即养浩於刘蒋、南时等处者三年，故得心符至道。东游海滨，度高弟弟子丹阳、长真、长生、长春、玉阳、太古诸君，递相阐化。於是高人达士应运而出，大则京都小则郡邑，建立名宫杰观比比皆是，遂使真风遐布於世问，圣泽丕敷於海内，开辟以来而道门弘阐未有如斯时之盛。呜呼，其重阳祖师暨门下诸君有功於玄教者为不浅矣。道谦爰从弱冠寓迹于终南刘蒋之祖庭，迄今甫五十载，每因教事历览多方，所在福地名山、仙宫道观坚立各师真之道行，及建作胜绿之碑铭者，往往多鸿儒巨笔所作之文，虽荆金赵璧未易轻比。道谦既经所见随即纪录，集为一书，目之日《甘水仙源录》，锓梓以传。如他日嗣有所得继之斯后，庶使向上诸师仙功道行不离几席之上，得以观览者焉，亦可谓玄教盛事之一端也。至元戊子岁重九日夷门天乐道人李道谦序。
　　甘水仙源录卷之一
　　夷门天乐道人李道谦集
　　诏书
　　皇帝若曰：大道开明，可致无为之化；至真在宥，迄成不宰之功。朕以祖宗获承基构，若稽昭代，雅慕玄风。自东华垂教之余，至重阳开化之始，真真不昧代代相承，有感遂通无远弗届。虽前代累承於褒赠，在朕心犹嫌於追崇，乃命儒臣进加徽号。惟东华已称帝君，但增紫府少阳之字，其正阳、纯阳、海蟾、重阳宜锡真君之名，丹阳以下七真俱号真人，载在方册传之万世。噫，汉世之张道陵，唐朝之叶法善，俱锡天师之号，永为道纪之荣，当代不闻异辞，后来立为定制，朕之所慕或庶几焉。
　　东华教主可赠东华紫府少阳帝君。
　　正阳锺离真人可赠正阳开悟传道真君。
　　纯阳吕真人可赠纯阳演正警化真君。
　　海蟾刘真人可赠海蟾明悟弘道真君。
　　重阳王真人可赠重阳全真开化真君。
　　丹阳马先生可赠丹阳抱一无为真人。
　　长真谭先生可赠长真云水蕴德真人。
　　长生刘先生可赠长生辅化明德真人。
　　长春邱先生可赠长春演道主教真人。
　　玉阳王先生可赠玉阳体玄广度真人。
　　广宁先生郝大通可赠广宁通玄太古真人。
　　清争散人孙不二可赠清争渊贞顺德真人。
　　宜令掌教光先体道诚明真人张志敬执行，准此。至元六年正月日。
　　碑文
　　终南山神仙重阳真人全真教祖碑
　　开府仪同三司上柱国密国公金源涛撰
