<!-- { "loadSidebar": true } -->
　　天下之始，所谓无丰天地之始也，天下之母，所谓有名万物之母也，两者异名，同谓之道。道之所在，万物宗之，可以保身盖优为矣，庄子所谓至乐活身，唯无为观存是已。夫以混元之圣，犹不自居，取圣人之言以为证，此其所以圣益圣也。
　　吾意常不知，安能知彼行善恶焉。
　　知之浅矣，不知深矣，知之外矣，不知内矣，则不知乃真知，而知乃不知也。然则不知彼而自知，兹其所以为大知欤。
　　积善神明辅成，天道犹佑於善人。
　　积善无已，则神之听之，介尔景福，自天佑之，吉无不利。《德经》曰：天道无亲，常与善人。
　　寂意章第三十八
　　老君曰：吾道淡泊寂，意死者生，静而复命也。
　　淡则不与物交，泊则静止不流，道之真也。体道者在於形如槁木，心若死灰，内静其意，归於寂定，而无以生为，故尔以其不自生，故形生而不敝，皆复命之常也。
　　生生积浸润，滋汋留滞，玄冒沾洽，元气包之，其根盖深。乃四固，中无心，故能致万物精华。无极之物，自然来归之，以其空虚无欲故也。
　　生之所生者死矣，而生生者未尝终，生生者道也，悟道以顿，一息而神，行道以渐，在於真积力久焉。诚能积而不已，浸润以成，则精全神王，肾水泽而两气滋，康泉玉英，周流无碍，孰有壅板之息哉！夫然，故天一玄妙之气覆冒形躯，灵液流畅，灌溉五官四肢百体，元气包括，根深而蒂固，心虚而腹实也，万物之精华，不期至而自至矣。古之人能腹天气传精神者，盖得於此。
　　戒示章第三十九
　　老君曰：喜，吾重告尔，古先生者，吾之身也。今将返神，还乎无名。
　　无名天地之始，还乎无名，所谓游乎太初也。
　　绝身灭有，绵绵常存。
　　外其身而身存。
　　吾今逝矣，亦返一原。
　　太初有无，无有无名，一之所起一之原，太初之先是也。太初之先，则亦不可得矣，返乎此，则体尽无穷而游无映，所谓主之以太一也，太一则一之原也。仲尼谓混元曰：向者先生形体掘於槁木，似遗物离人而立於独也，其有见於此乎。
　　忽焉不见，斯须，馆舍光炎，五色玄黄。喜出中庭叩头曰：愿神人复一见，授以一要，得以守元。即仰睹悬身坐空中，去地数十丈。其状金人，存亡恍惚，老少无常。
　　圣人周尽一体，形充空虚，故神妙不测，存亡自在，超忽变化，不可名状。
　　〔老君〕曰：吾重诫尔，尔其守焉。除垢止念，静心守一。众垢除，万事毕，吾道之要也。诚竟复隐。喜不知所之，泣涕追慕，退官托疾，弃念守一，万事毕矣。
　　《传》曰：通於一而万事毕。一者何也？精之数也，天得是以清，地得是以宁，物得是以生，诚能守而勿失，则复乎天下之至精矣。然而垢念未忘，虽欲守之，有不可得叉也。遣息众累，一毫莫婴，妄念不起，灵台有持，如镒之明，而尘垢不止，以是抱而不脱，天下之能事毕矣，此圣人所以贵精也。昔广成子修身千二百岁，而形未尝衰，盖得乎此。混元谓南荣越曰：卫生之经，能抱一乎？能勿失乎？正与此同。
　　西升经卷下竟
　　#1此句之下，《西升经集注》尚有二句：『故绝圣弃智，归元知也』。
　　#2『而不敢为』，《西升经集注》作『而不敢有为』。
　　#3『受命』，《西升经集注》作『寿命』。
　　#4『人能图知』，《西升经集注》作『人能徒知』。
　　
