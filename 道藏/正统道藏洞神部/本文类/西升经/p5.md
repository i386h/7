<!-- { "loadSidebar": true } -->
　　道之为物，惟恍惟惚，恍兮惚言，若无而非无，若有而非有也，既日虚无，而谓之物者，即不物之物也。道深章言虚无之渊，此言虚无之物，渊言其体，物言其用，故继之曰：若虚而为实，无而为有，虚而为实。《庄子》所谓虚则实是也。无而为有，《道经》所谓两者同出而异名是也。
　　天者受一气，荡荡而致清，气下化生於万物，而形各异焉。
　　大易既判，天得一以清，万物化作萌区有状，皆其所资始，《列子》曰：天地氤氲，万物化生。
　　是以圣人知道德混沌玄同也，亦知天地清静皆守一也，故与天地同心而无知，与道同身而无体，而后天道盛矣。
　　德总乎道之所一，浑浑沌沌，终身不离，玄之又玄，众妙之门也，天得是，故无为以之清，地得是，故无为以之宁，圣人诚能两问，天道虽远，见之以心，故明於天而同乎无知，通乎道而合乎无体，与天为徒，与道为一，而道兴乎世矣。
　　以制志意而还思虑者也，去而不可逐，留而不可遣。
　　夫志，气之帅也，气，体之充也，持其志，无暴其气，将返其性情而复其初，则出思不思，而思出於不思矣，来者勿禁，往者勿止，不将不迎，应而不藏，虽覆却万物方陈乎前，而不得入其舍。《易》曰：天下何思何虑。
　　远者出於无极之外，不能穷也，近在於己，人不见之。
　　海虽远，治之在心，反求诸己，万物咸备，然道在迩，而求诸远，是犹目之明，能见百步之外，而不能自见其睫也。
　　是以君子终日不视不听，不言不食，内知而抱玄。
　　《传》曰：内视之谓明，反听之谓聪。不视不听，则目无所见，见晓於冥冥，耳无所闻，闻和於无声也。《易》曰：君子以慎言语，节饮食。不言不食，则默而识之，终身不言，未尝不言，无饥渴之害，味人之所不味也。几此无他，复以自知抱一而不离故尔。
　　夫欲视亦无所见。
　　圣人见道不见物，而视人所不视。《庄子》曰：贼莫大於德有心，而心有眼。《经》曰：圣人为腹不为目。
　　欲听亦无所闻。
　　闻者非谓其闻，彼也自闻而已，岂听之以耳哉，仲尼所以六十而耳顺。
　　欲言亦无所道。
　　纵口之所言，更无利害，故有谓无谓无谓有#12，而游乎尘垢之外。
　　欲食亦无所味。淡泊寂哉，不可得而味也，复归於无物。
　　味之所味者尝矣，而味味者未尝呈味，味者道也，真人其食不甘，以道之出口，淡乎其无味也，惟返其性情而复其初者能之。《道经》言视之不见，听之不闻，继之以复归於无物，与此同意。
　　若常能清静无为，气自复也#13。返於未生，而无身也，无为养身，形体全也，天地充实，长保年也。
　　虚化神，神化气，道之委也，气化神，神化虚，道之用也。盖志一则动气，气一则动志，惟持其志，无暴其气，则虚而物不能污，静而物不能杂，淡而无为，将见气合於神，神合於无，游乎物之初，外形体而不有矣。以其不自生，故能长生，所以全其形骸，与天地齐其长久。《庄子》曰：无为则俞俞。俞俞者，忧息不能入，年寿长久矣。
　　哀人章第二十一
　　老君曰：人哀人不如哀身，哀身不如爱神，爱神不如含神，含神不如守身。守身长久长存也。
　　守孰为大。守身为大，身之所以存者在养神，神之所以全者在守身。馑修其身，抱神以静，则人与物化，而我独存，长生久视之道，殆不出此。
　　西升经卷中竟
　　#1『言出』，《西升经集注》作『言处』。
　　#2『风声岂可聚』，《西升经集注》作『风声岂绪』。
　　#3此句《西升经集注》作『茂多卒夭』。
　　#4此句，《西升经集注》作『而为元为』。
　　#5此句，《西升经集注》作『空灭成元』。
　　#6此句，《西升经集注》作『若能明之』。
　　#7此句，《西升经集注》作『孰知能追』。
　　#8决，《西升经集注》作『决』。
　　#9此句，《西升经集注》作『在己不忘』。
　　#10『愤娇』，据《庄子·在宥》当作『债骄』。
　　#11此句，《西升经集注》作『人皆以声色滋味为乐』。
　　#12疑此句字有舛误。
　　#13此句，《西升经集注》作『元自复也』。
　　西升经卷下
　　神生章第二十二
　　老君曰：神生形，形成神。形不得神，不能自生，神不得形，不能自成。形神合同，更相生，更相成。　
　　神妙万物而为言，神生形也，身乃神之车，神之舍形成神也，盖神去於形谓之死，而形非道不生，形资神以生故也。有生叉先无离形，而形全者神全，神资形以成故也。形神之相须，犹有无之相为利用，而不可偏废，惟形神俱妙，故与道合真。
　　神常爱人，人不爱神#１。
　　摄汝知一汝度，神将来舍，目无所见，耳无所闻，心无所知，神将守形，神之爱人也如此。然神好清而心扰之，神好静而欲牵之，矜览外慕，逐物忘返，无一息之顷，内存乎神，欲抱神以静难矣。圣人复命之常同乎无知，虽圣智亦在所槟，故能神全不亏，异乎众人也。
　　常安章第二十三
　　老君曰：圣人常安，与天地俱安，而鬼神通。众人皆安其所不安，即不安矣。
　　圣人安其所安，不安其所不安，众人不安其所安，安其所不安。安其所安，同於道也，故与天地齐其长久，而可与佑神，所以常安。不安其所安，蔽於物也，不亡以待尽，其行尽如驰，而莫之能止，何安之有。
　　盖天道减盈满，补虚空，毁强盛，益衰弱，损思虑，归童蒙，塞邪知，圣人之朴也。
　　盛极则衰，升极则降，坚则毁，锐则挫，自然之理也。天之道，高者抑之，下者举之，有余者损之，不足者补之，盖顺其自然无容私故也。圣人法天，损之又损，无思无虑，蒙以养正，复归婴儿，闲邪存诚，智巧不作，则以安其所安，复乎素朴故也。
　　是以天下尚孝，可谓养母，常能爱母，身乃长久。
　　天下有始，以为天下母，道者万物之母，而物其子也。孝子之养亲，一举足一言动，不敢忘焉。圣人体道，犹事亲也，岂须央可离哉。
　　身心章第二十四
　　老君曰：身之虚也，而万物至，心之无也，而和气归。
　　养志者忘形，致道者忘心，离形去智，同於大通，则身无形累之患，而物自宾。内观其心，心无其心，则心无使气之强，而气自复。
　　故善养身者，藏身於身而不出也，藏人於人而不见也。
　　惟藏天下於天下者，可以语此。
　　故君子之治，必先死於国，既死不亡，其国盛也。民不敢散，更复充也。
　　士见危致命，忠义许国，杀身成仁，虽死而不亡。得贤则能为邦家立太平之基，国之所以盛，天下之父归之其子焉，往民之所以充也。
　　若能知常，施行反也，众人欢乐，用生生也。动而失之，寿命竭也。
　　复命日常，知常日明，真常之道诚能知之，其所施设则异众人矣。盖君子乐得其道，小人乐得其欲，其所施行，若东西之相反也。以歌为乐，将以生生，适以丧生，乐未毕，而哀继之，以道为乐，乐则生矣，其为乐可胜计耶！《庄子》曰：俗之所乐，果有乐无有哉！．无为诚乐矣，又俗之所大苦也。
　　夫天下大物哉，甚绵绵也，冥冥混沌不可知也。知之者去之，欲之者离之，近之者远之。
　　有物混成，字之日道，强为之名日大，自古固存，幽深微妙，不可以智知也。趺而望之在乎前，弃而忘之在乎后，非有心者所得远，无心者所得近，浑浑沌沌，终身不离，若彼知之，乃是离之。
　　是以圣人非托於天下，亦非托於鬼神，亦非托於万物。常以虚为身，亦以无为心。此两者，同谓之无身之身，无心之心，可谓守神。守神玄通，是谓道同。
　　有大物者，不可以物，物而不物，故能物物，明乎物物者之非物，岂独治天下而已哉！以虚为身，以无为心，而一无所托，所谓不物也。身心两忘，唯神是守，守而勿失，与神为一，则道将与汝居，而合乎大同矣。
　　无思章第二十五
　　老君曰：智士无思虑之变，常空虚无为恬静，修其形体，而万物育焉。
　　天下何思何虑，大智观於远近，以天下观天下，虚静恬淡，寂寞无为，以全其形生，故精神四达，并流上际下，蟠化育万物，不可为象。
　　变者贪天下之珍，以快其情。然后兵革四起，祸生於内。国动乱者，而民劳疲也。
　　《道经》曰：不贵难得之货，使民不为盗。《庄子》曰：挝玉毁珠，小盗不起。
　　夫国以民为本，民劳去者，国立废矣。所谓出其无极之宝，入贼利斧戟也。是以圣人无为无事，欲安其国民也。
　　民为邦本，本固邦宁，不知以其所爱及其所不爱。争地以战，杀人盈野，争城以战，杀人盈城，是犹出无极之宝，而入贼之利斧戟也。圣人无为而民自化，无事而民自富，岂务杀人之士民兼人之土地哉。
　　故曰：子能知一，万事毕。无心德留，而鬼神伏矣。
　　能知一则无一之不知，不能知一则无一之知。德者得也，通於一而得之者，以无心故也。万事皆出於一，鬼神之所以灵，亦出乎吾心而已，无心之心，可与佑神，故两不相伤，而德交归焉。
　　我命章第二十六
　　老君曰：我命在我，不属天地。
　　祸福无不自己求之者。
　　我不视不听不知，神不出身，与道同久。
　　目无所见，耳无所闻，心无所知，汝神将守形，形乃长生。
　　吾与天地分一气而治，自守根本也。
　　通天下一气尔，自本自根，自古以固存，能知守之则无不治矣。《列子》曰：天地与我并生类也。
　　非效众人行善，非行仁义，非行忠信，非行恭敬，非行爱欲，万物即利来。
　　为善无近名，故端正而不知以为义，相爱而不知以为仁，实而不知以为忠，当而不知以为信，钦中达彼，兼爱无私，利万物而无所不利，非有心也。
　　常淡泊无为，大道归也。故神人无光，圣人无名。
　　虚静恬淡，寂寞无为，道德之至也，故圣人休焉。古之人葆其光而不露，晦其名而不彰，入於神，通於圣，盖体诸此。
　　兵者章第二十七
　　老君曰：兵者天下之凶事也，非国之宝。宝之者，而不用也，用之者，动有亡国失民之患也。
　　兵者不祥之器，非国之宝。然天生五村，阙一不可，虽存所宝，岂得己而用之。不知出此，而乐杀人好攻战，岂为民父母之道哉！《传》曰：黩武无烈。
　　是以圣人怀微妙，抱朴质，而不敢为#2与天下交争焉。虽有猛兽不能据也，虽有蜂趸虫蛇不能螫也，虽有兵刃弗能害也。以其积德玄通故也，是以天下莫能害焉。
