<!-- { "loadSidebar": true } -->
　　夫二气者，虎铅龙汞也，虎铅者，聚即元宫为宝，散即周身为气，气来即聚，气聚即合，气散即运，故不得有差失。结气者，二气相见，其气方结，假令朔后一日癸时，太阴气来，依时取铅，真气降，铅亦降，取归青龙元宫，岂独一气而得备乎！故得二气，方能备也。又虎铅者，是白金之真气，取白金一十四两已下，十三两已上，於静室内香水浴过，用药昏却本性，候时至而取之如常，不令外气所犯。如犯外气者，不入元宫，随滓而出。如依时取得真铅，便令二气相合结之，若是癸时取得，丑时便合。如取得，复令金木相会克，受金之所克，其情必动，情既动则真气降，真气降，欲则泄，制令勿泄，则二气自然相合也，次后日时准此。又结气者，为真铅结住真汞，谓四象五行备也，是人立身之根本也。且人身之立，三十日气备，三百日造化方得成形。此立身之处，本位元住白虎元宫，坤家所住。坤者，真土也，四象真气，得土为主，故不能毁坏，尚自毁损不一，可况令反取二气，致青龙元宫。此住处，其气无类，故别有三十日恩养法，三百日造化机，若达此机，得天地造化，何虑此身不作神仙也！三十日恩养者，二气相合，结气之后，不得更有作用，及诸思虑，专遣同道二人，则候时刻，内外相合，得四象气足，入至中宫，满阴阳正数极，致三十日，自然凝结。如行气候不满，及数不足，气难得备，故须专志恩养三十日，以后三百日，亦足天地造化，合内外行动，无不达也。
　　五行各现本色与内外相应章
　　凡行五藏气者，看逐季月日，与内外相应合行持。且如肝藏属木旺春，三月内选甲乙日时，端坐正身，绝虑忘思，密闭地户，大启天门，出入绵绵，不令奔逸。一心使荣卫运转肝藏气，自夹脊双关，上通致脑，自顶门而下，降入口中，咽漱归十二重楼，先传於肺，肺传於肾，肾传於肝，肝传於心，心传於脾，脾传入於元宫，神龟所受。神龟行周天数足，自奔而流上，归舌下二窍，中出其色青，是肝家一藏真气顺也。余四藏仿此。且如肝藏气，初行之时，於春三月内甲乙日时，起首，此已上并是肝家行旺，则无诸藏气杂，只独以本气荣卫，周身径路，五藏周天数足生得者气用资於身。其中至精，纳於元宫，亦是五行生杀，其气在本位，不复出。至春三月，再选甲乙日时，乃复施行之於元宫，积者肝藏真气复出，再经五藏，荣卫周身，故致本赓而出现者，别无异色，只是纯青之气，余四藏仿此。若得五藏各具本色而现，是为的验也。
　　定金锁章
　　金锁法者，取白虎首经，谓之真铅，二七十四，二八十六，并三五十五，乃为上也。取时须洁争，莫令外气所犯，如犯外气，不入元官，随滓而出。又金者，西方之真气，真气者，真铅也，铅者，白虎之真气窟宅。又锁者，锁闭也，闭青龙真气，不令散失，使无漏泄也。青龙真气者，真汞也，真汞者，是青龙至精之窟宅也。· 龙虎至精，是四象真气所化，故无形质。且铅汞者，各具本体，土能制之，其气得铅汞，方立体象，共为二气，二气相逢自然成宝也，故用机密暗取白虎真铅归青龙元宫。所有铅者，本是白虎元宫所住之物，却归青龙元官，惟不受所犯，故住青龙元官。元宫既有真铅，铅能制汞，汞既逢铅，自然相恋，更不散失而为日金锁也。入龙铅虎汞理矣！
　　混元八景真经卷之四竟
　　混元八景真经卷之五
　　生玄珠章
　　玄珠法者，取白金一十四两，至一斤已下，须是不经炼者可用。如得，复令金木相会，心须不乱，无求别意，又用阴阳数为之纲纪，九九之数足，则是。如木觉欲败，使金制，不令动，然后闭目，偃脊，缩腹翕气，十指如钩，上挡元气，更不得动摇，神思良久，候定，乃再为之。再准前法，制令青龙真气不泄，归於元宫，准此，依时行十六度，结为玄珠。又玄珠者，是四象真气，共聚而成。夫四象者，自金木而有矣！木即是青龙，龙即是阳，金即是虎，虎即是阴，阴中有真精是铅，阳中有真精是汞，铅能住汞，汞又恋铅，铅汞相投，自然相感，玄珠无不就也。故先用密机取真铅，返归青龙元官住，故汞亦自然留住也。又铅汞者，是龙虎至精之窟宅，龙虎气若得铅汞，自然共聚，为之感结，号为玄珠。为何知？ 缘先结伏真铅在青龙元宫，后复令金木相会，木受金克，性情必动一动则气降，降则欲泄，制之不令出泄，又不能返本位，而不能飞腾，复为根祖，故却入宫与汞相合，结为玄珠，成就於脐下，大热，如火烧锅釜也。
　　玄珠结金丹章
　　再令金木相会，须是细意审详，候金虎情极动，而意动不可禁制，十分急奔於木，然后放玄珠过入交感宫。其宫属土方，具五行，三十日气圆，方得体象俱足，乃夺天地三百日造化，上下俱全，可得成就， 号曰金丹。十月满足，自左乳腾下而生，大小如樱桃，体如鲜血，红紫有光彩射人，此金丹也。当时白虎受得玄珠於交感穴，此与常时气不同，大忌忧喜寒热，恐怒饥饱，争竞，如有此犯，必致毁坏也。然须日常安付，不令毁动，专候丹气圆。临欲落时，用争器收之，香水浴过，结就气备冷心上坛捧丹，从地户而上，达坛三市，面北而立，仰谢太上老君，太上道君，太上元始天尊，吞之，永镇元宫。故曰存神住气，回精上朝於脑，令上下气通，丹气往来，自然造化，暗换筋骨皮毛，入於圣道。 缘金丹者，能变换法界乾坤，超凡入圣，使通上下气，关节俱开。金丹气往来，暗换凡躯，变为仙体，人得食者，三年之内，凡体变尽，厥号真人，飞升自在，上朝元始天尊，的不谬焉！故用三万六千精光神，一万二千形影神，一万二千真气神，一万二千出入神，随从侍卫，纵横自在。此盖是阴阳二气所出，二气主於四象，四象立五行，五行生万物，万物者万神也。
　　金液白膏成立大道章
　　金液白膏者，是四象真气所化者也。四象者，龙虎相合，铅汞结伏，配入中宫，而具五行。又龙虎者，真阴真阳，阳中有三阴，神气精；阴中有三阳，神气精，即坎艮震巽离兑。阴中有三，阳中有三，共为六，配龙虎为八。每一八又生八，八八六十四卦，内生六十四神，每卦有六神爻合三百八十四爻。身内生三百八十四神，每一阴神一阳神相合，复生三百八十四神，故生周身三万六千神，此盖即阴阳所生四象，四象生五行，五行生万物。只如人身初受二气於母腹中，三十日气备，於双乳下生膜，上出金液之津，是为金液白膏也。既得此膏灌溉，自然夺天地造化，方得成人身。既欲修身，岂离金液白膏乎！且如人初受二气於母元宫，便去双乳，下生金液白膏，今返受二气於自己元宫，金液白膏从何处出？然金液白膏是阴阳五行真气造化，但将阴阳五行之气聚，其白膏自然生也。如阴阳气聚得五行真气，从丹田中生，自坎官上朝舌下二窍，中出将金液白膏，炼阴阳三元五行数足，凝结为白膏也。其膏便随荣卫运转，经络周身，至元宫灌溉所聚者，神气精也。此神气精乘此白膏元气，流转通灵，暗夺天地造化，换於筋骨皮毛，三年变尽凡体，立出一个神仙，的不谬矣且如金丹大药采气，及一切气，皆不离於金液白膏变化者也。且后来学人，未识天地根本，而且将此见在神气精修金丹，依法施为，能知其法，功若不缺，亦能超於常寿，变改衰颜，何况更从根本而修，则成神仙，如观掌矣！
　　日月交合时曰去住法章
　　夫人修摄者，须明日月行动，何谓也？缘天地以日月为用，人以荣卫为用。学人但依内日月为外日月，转动不差，即便寿同天地。且天地交以律吕五行之气，日月交合，以产万物，而生成。日月交而气不交，反为身田之害；日月行而气不行，令人渐渐衰老疾病。但将荣卫效日月之行动，主掌於身内，无由得成衰老，自然久视长生。只如天长地久者，盖日月星三奇主张。夫日月星者，是天地至精，号曰三奇，昼若无日，夜若无月，星何处更存乎天地也？人之三奇者，神气精也，人若神去精竭气绝，何处更存乎人也？神者，荣卫之气，荣即是日，卫即是月，如外日月会，内便使气合、如外日月行，内便使气行，自然寿同天地，不更衰老。如更能炼丹药，无不至天地者也。又日月行动者，三十日各有一法，太阳一日十二时，只应九时，三时不应，三十日共得三百六十时，内应二百七十时，九十时不应。且太阴三十日只明二十四日；前后共六日不现，缘太阴生於申，其气逆行，至戌亥子三官，是纯阴之所在太阴之密室。三十日内，前三日后三日，太阴行至本官，不出本宫，戌亥子三宫是也。至本宫而住，故不明也。太阳生於寅，顺行至戌亥子三宫，於太阴位，次遇二气相交，故不应。从 二十七日至初三日，共六日之内，为日月交娠时，故太阴不明，太阳不应，至本宫而住，故不明也。学人如得气备者，使内与外相合，但当日月交时，荣卫亦交，日月行时，荣卫亦行，是内外相合也。前三日后三日，太阴辰时方与太阳别，太阴元宫至本宫。前四日至八日，后二十三日至二十七日，太阳丑时与太阴别。太阴前三日初出於庚上，后二十七日渐没，前八日至二十三日，太阳癸时与太阴别，太阴气圆，故盛明於世。日月气候共运，天地气候不差分杪，故得天长地久。学人但依此法，令荣卫合日月，运动於身，气候不差，即便寿同天地日月也。此三十日内日月荣卫所治之法也。
　　三元立命日月气交合太阴真气降逐日下时作用章
