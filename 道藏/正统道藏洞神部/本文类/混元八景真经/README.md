<!-- { "loadSidebar": true } -->
混元八景真经
　　经名：混元八景真经。五卷。不着撰人，疑为唐人所撰。底本出处：《正统道藏》洞神部本文类。
　　混元八景真经卷之一
　　混元真人曰：夫天地以前，混沌之初，万汇未萌，空而无洞，只是虚无。虚无之中有景气，景气极而生杳冥，杳冥极方有润湿，润显之极，始结成雾露，雾露之极，方变水，水流雾下，其水满。流水者，阴气，阴极始生阳气。阳气渐上，炎热方结为火。火从水生，水火相交，即渐相霍。二物交泰，各生积气，积气所生，阴阳相炼，其数满足，始结为混沌。混沌既就，方为一气，一气所萌，方为天地之母。混沌者，从虚气而生也，方立阴阳，产五行，立四象。混元气极，混沌始分，便生元始。元始既生，便分积清之气为天，积浊之气为地。天地既立，乃轻清上为天，重浊下为地。其轻清虽然属阳，却内生阴气，阴气下降为地；其重浊虽然属阴，却内生阳气，阳气上腾为天。始天降地腾，水火相交，阴阳相战。交气极足，方结就太丹，太阳是也。其阳被天地运转，至有金气，金气属阴，运转气足，始生太阴，月是也。自后日月交泰，阴阳相炼，其数满足，渐生星辰。自上古至今，不离天降地腾，阴阳相交，日月相合，真气生产万物。万物之中，惟人最灵最贵。所以一生二，二生三，三生万物，其人并万物，须禀阴阳五行运转数足，方可成就。学道者，若不知下手於根源来处，怎得道成？人若依元本修行，一依天地阴阳、五行水火交泰运转修养，内外相应，真气满足，何愁不至神至圣，至神仙也。神仙之道，亦有三等，每等又分三等，三三始九，故有九等神仙。且上三等神仙者，要行观天之道，则一依天地初生之行度，气候满足，方可命长也。其功为是难，谓此道须得不犯破三奇者，可依天地行度，内外相应，大功了毕，得成上等真人之位也。如少年曾犯破三奇者，却采夺离龙元宫阳精，补之如旧，却修观天大功之道满足，方为中等真人之位。如更不用采夺，只将见在精气神候满足，方为下三等地仙矣！以上三品九等神仙之外，且有自然金丹。金丹者，是天地所生，其金丹满世皆有，但世人不晓上天秘隐之术。学道者万万人俱难遇此，乃是内金液大还丹也。更有丹药之中，最为上丹也。夫内金丹是金液还丹也，不出古文诸丹中，最为第一，遇此然后从无入有，不用人修。若所遇，则采之服食，便可得真人之位也。内金丹者，先采日魂月魄，合阴阳养用而成。凡内金丹者，自有五行四象相克，抽添否泰，七十二候，二十四气，四时八节，天地运动相炼，方得成就内金液还丹也。其丹亦如烂樱桃，在离龙金堂内成之，三千六百时，天符数足，方可成熟。采取有日有时，此丹上天隐秘，最为难遇。自轩辕之后，得道神仙，皆服此丹，得离嚣尘，名为真仙也。后若有知命学道之人，遇至人指诀，得成此丹，更加修功炼德造善，一切虚事勿行，功行满足，得遇此丹。若不除旧乖，立有祸生，前功尽毁。遇此丹者，上有三清上圣及诸洞神仙，立便知闻，须是万般舍弃，去除三毒。先以洁今肠胃，采得将来，用争室一问，四面烧香，不住拜求志告，发誓上清，并无外意，方可服之，点化凡躯。服一粒，万病消除，服二粒，散入遍体；服三粒，行如奔马；服四粒，发白变黑；服五粒，老者还童；服六粒，颜貌如婴儿；服七粒，意去便到，百神来迎；服至八粒，身有红光，足下云生；服至九粒，羽化为上等真人，万般无碍。如金液还丹者，内外有两般，外还丹者，是日魂月魄为首，束方木精为根，西方金精为本，两般生就黄芽。若立炉鼎，择地筑坛，采得真气入鼎中，从无入有，气候无差，五日一候，三候一气，一月两气，十二月二十四气中气，晦朔弦望，之法，丹成为妙之，不见成就者修养，之人阴阳交泰化之功，夺气候满足，长生也。此是外丹之验也。诸丹药中，盖其为法功大所以千万人中也。唯有内丹者采日时用机，心志求在目前不得退心至人不远道心不退指诀天机也显露至七分迹，先用三机三乘，三乘者丹有三四时八节水火依天地造开坛取药，服之采得将来，烧香，上告三清，频祝老君，斗，日月星辰，重发大愿，只如修身万万人修难於未有一人了毕天地自然成就，只依法服之，为长生之人也。如要还此丹者便是至诚启南辰北万事俱舍，一须望遭遇。此丹只若有的实知命不苟积善圆满，必遇至人，后方入混沌之源。其经令人省会大半，神仙事初机、命机、天机。上乘、中乘、下乘，九品。九品者，金丹三品，大功三品。大数十二教大药三品，十二教者，金大药有三，大功有三，次用都行超乘有三，实绿在下。此者从虚无入至混沌 ，生天地日月，星辰人物等，世界风云气候及物，皆从混沌而生也。混者溷也，沌者昏也，混沌之形状如鸡子，上圆下方。初分之际，散清气为天，浊气为地，分生人居其中，杳杳冥冥，其中有气，若明窗隙中尘也。其尘言有又无形质，言无又眼观有景，将此有无，分立二仪，二仪交合，产出阴阳，阴阳相乘而立三才，三才分四象，四象列五行，五行生万物。故三才者，天地人也，同 　一气而生故。
　　问曰：人与天地既同禀一气而生，何谓天不崩地不陷，而人有死生，其谓何也？答曰：天者阳气也，轻清之气，轻清之外，更无轻清，独处於轻清之位，故日天也；地者阴气也，重浊之气，重浊之外，更无重浊，独处於重浊之位，故日地也。人者冲和也，非浊非清，非重非轻，如人修轻清之行，即生归於天，如作重浊之因，即死归於地。故云阳即是生，阴即是死。天不崩者，元是轻清之气，从轻清而有质，其气纯阳气候所为，只是顺阳运阴，故天之长久也。如却还行逆气，务为重浊，气尽而自然崩也。天元从轻清而有质，岂能返行於重浊乎？故知天不崩也。地不陷者，元是积重浊之气，从重浊而立，体其气纯，阴气候所为，只顺阴而运阳，故地之长久也。如却返行顺气，．务於轻清，气尽而自然陷也。地元从重浊而有形，岂能返行於轻清乎？故知地不陷也。人有生死者，盖失其元和之气，不务根源，将自本元纯阳真性，只为世利，贪役心机，使神气疲败，精魂渐散，既使气臧精赢，气尽而自然死也。人处於世，只为声色利名，而用机贪求，但是有作，为有形质之物，尽属於阴也，人之所行，只务於阴，故数尽至死，而归於地。所以有死，即有生，人之既死，四大各归来处，五行真气各归本方。且人元是五行阴阳真气所化生而成，死则归於四大，其真气不能坏，故散而各归於本位。本位者，人之五藏也，若遇阴阳气合，复变化成人，故知死者生之根，生者死之苗，有生即有死，若无生即无死。人能将本元真气，顺合天道而修行，莫差常度，则当德合天地，不差其理，即无生死。既无生死。即是神仙也。如达天机，生死自免。
　　问曰：人欲求长生不死，效天地之机不死，可得否？答曰：然阳消阴补，物极元补，若达根源长生有路。若不依根本而修，则千俟万俟矣！且人生天地之问，不能效天地之长久者，何谓也？盖谓修行不正，而有错路，致有生死。若见不死之道，何处更有死生也。既乃不生，即兔於死，既无生无死，即同天地之长久也。
　　问曰：何谓路正错？答曰：但世人处事，皆失本元之气，犯破三奇，乱役神思，乖於制御，世人本是神仙之体，反变为凡庶，既为凡庶，无绿得长生久视，直至亡形，此大错也。若本元无漏，神气无亏，三奇昼夜分明，神魂安然，无着於世，与天地同德，日月齐明，此谓正也。
　　问曰：如学人曾犯破元神，不拘深浅，若遇至人指教，了达天机，依法而修，死可去否？答曰：犯者破也，为犯，破元神，元神既破，其神亡也，元神既亡，则气不能足，自然不合＇天地之行动也，纵使强为亦不可行也。
　　曰：如有至人，先曾有犯而后悟者，如何？曰：但先修身，然后养命，此真理也。夫修身者，为曾犯破元神，则气精不全，却候修得真气具足，神气俱全，方可养命，而致神仙也。为精气神不足，便将真理而行之，此强为之，其道难成矣！．盖为内外气不能相合，是理不正也。
　　问曰：何谓得内外气相合，与天地不差？答曰：天地者，禀一气而成，且人亦是禀一气而生，人与天地皆同一气而生，是何内外气不相合？盖人未悟之时，犯破元神，使内气不足，故不能合於外气但将破漏神精，速宜修摄，令如旧，败失之气，养令都全，然后依本法而修，自然内气合於外气。
　　问曰：人身破坏，如何修摄？答曰：然上文举阳消阴补；物极元补，只如在世万物，皆不离於金木水火土而成形质，假令因木而成器者，物致於毁坏，但将木而修，必得全於依旧，若金水火土而修之，此乃异类，不可为也。假令因土而立者，物致於毁坏，但将土而修之，必复得全於元，用金木水火而修，皆各气而不同，故不可行也。万物皆效之，故日物极元补。只为人有毁坏，但究根源而补气，无不足矣！人但修令神气精足，方可养命而致神
　　仙也。如神气精不足，而用真理，亦难成矣1 ．不见根源，妄为修作，皆是异类，不可行也。根者本也，本者基也，乃是人立身命之基，为之根本也，故曰本立而道生。又本者元也，元者一也，元一之气，故日本元。是父一点真精，传神受气，气随神而行，承母一点真气，二气相乘，方成於道，故日一阴一阳之谓道。道生一，一生二，二生三，三生万物，以立乾坤，无不备也。元一者，是生人之根本也；根本者，是真阴真阳也。人从此而得生，既知人从阴阳而得生，至於毁败，失了三奇，但却依阴阳之根源夹处，而修所失者，神气精自然而足。何谓？推穷所败之身，元从阴阳而得，至於毁坏，今却用阴阳气补失了者，神气精自令依旧，人能令精气神全於身，内气自合於外气，若得内外气合，即便寿同天地。更能知於养命，修炼不久，便登神仙。 　　
