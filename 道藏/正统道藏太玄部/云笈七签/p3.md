<!-- { "loadSidebar": true } -->
　　《太真科》云：混洞之前，道气未显。於恍莽之中，有无形象天尊，谓无象可察也。后经一劫，乃有无名天尊，谓有质可睹，不可名也。又经一劫，乃生元始天尊，谓有名有质，为万物之初始也。极道之宗元，挺生乎自然。寿无亿之数，不始不终，永存绵绵。消则为气，息则为人。不无不有，非色非空。居上境为万天之元，居中境为万化之根，居下境为万帝之尊。无名可宗，强名曰道。
　　劫运
　　《上清三天正法经》云：天圆十二纲，地方十二纪。天纲运关，三百六十轮为一周；地纪推机，三百三十轮为一度。天运三千六百周为阳勃，地转三千三百度为阴蚀。天气极於太阴，地气穷於太阳。故阳激则勃，阴否则蚀，阴阳勃蚀，天地气反。天地气反，乃谓之小劫。小劫交则万帝易位，九气改度，日月缩运。陆地通於九泉，水母决於五河，大鸟屯於龙门，五帝受会於玄都。当此之时，凶秽灭种，善民存焉。天运九千九百周为阳蚀，地转九千三百度为阴勃。阳蚀则气穷於太阴，阴勃则气极於太阳。故阴否则蚀，阳激则勃。阴阳蚀勃，则天地改易。天地改易，谓之大劫。大劫交则天地翻覆，河海涌决，人沦山没，金玉化消，六合冥一。白尸飘於无涯，孤爽悲於洪波，大鸟扫秽於灵岳，水母受事於九河，五龙吐气於北元，天马玄辔以徒魔，赤锁伏精於辰门，岁星灭王於金罗，日月昏翳於三豪之馆，五气停晕於九岭之巅，龙王鼓华於东井之上，河侯受对於九海之下，圣君显驾於明霞之馆，五帝科简於善恶。当此之时，万恶绝种，鬼魔灭迹，八荒四极，万不遗一。至於天地之会，自非高上三天所不能禳，自无青箓白简所不能脱也。
　　又云：天关在天西北之角，与斗星相御。北斗九星，则天关之纲柄，玉晨之华盖，梵行九天十二辰之气。斗纲运关，则九天并转。天有四候之门，九天合三十六候。一昼一夜，则斗纲运关，经一候之门。昼夜三十六日，则经三十六候都竟。则是九天一轮，三百六十轮为九天一周。九天一周，则六天之气皆还上三天。三天改运促会，以催其度。三千六百周则为小劫。小劫交则九气改正，万帝易位，民亡鬼灭，善好清治，六合宁一。九千九百周为大劫终。大劫终则九天数尽，六天运穷。运穷则气激於三五。群妖凶横，因时而行，放毒灭民。此皆运穷数极，乘机而鼓，以至於此也。地机在东南之分，九泉之下。则九河之口，吐翕灵机，上通天源之淘注，傍吞九洞之渊澳，以十二时纪推四会之水，东回一昼一夜，则气盈并凑。九河之机昼夜三十三日，机转西北，回东北，张西南，翕东南。张则溢，翕则亏。周於四会，天源下流通波，是为一转。三百三十转为一度。一度则水母促会於龙王，河侯受封於三天。三千三百度谓之阴否。阴否则蚀。阴蚀则水涌河决，山沦地没。九千三百度为大劫之终，阴运之极。当此之时，九泉涌於洪波，水母鼓於龙门，山海冥一，六合坦然。此阴运之充，地气之激也。
　　又云：赤精开皇元年七月七日丙午中时，登琳琅之都，月之上馆，受符於元始天王，开金阳玉匮，玄和玉女口命出皇民录谱。自开皇已前，三象明曜以来，至于开皇，经累亿之劫，天地成败，非可称载。九天丈人於开皇时，算定元元，校推劫运，白简青箓，得道人名记皇民谱录，数极唐尧。是为小劫一交。其中损益，有二十四万人应为得者。自承唐之后，数四十六丁亥，前后中间甲申之年，乃小劫之会，人名应定。在此之际，阳九百六，二气离合，吉凶交会。得过者特为免哉。然甲申之后，其中壬辰之初，数有九周，至庚子之年，吉凶候见，其道审明。当有赤星见於东方，白彗干於月门，祆子续党於虫口，乱群填尸於越川。人啖其种，万里绝烟。强臣称霸，弱主蒙尘。其后当有五灵炳瑞，义合本根。龙精之后，续族之君，平灭四虏，应符者隆，龙虎之世，三六乃清。民无横命，柞无危患。自承唐之后四十六丁亥，是三劫之周。又从数五十五丁亥至壬辰、癸巳是也，则是大劫之周。天翻地覆，金玉化消，人沦山没，六合冥一。天地之改运，非真所如何，惟高上三天，白简青箓，乃得晏鸿翮而腾翔，飞景霄而盼目耳。此玄和玉女口命，金阳玉匮论天地之成败、吉凶之兆也。
　　《上清八景飞经》云：大劫之周，三道亏盈，二气合离，理物有期。承唐之世，阳九放灾，剪除凶勃，搜采上真也。
　　《老君戒文》云：西向流沙中无量国，有巨石，高二百丈，周旋一千五百里。巨石北则有芥子城。壁方四十里，四面石坛高二十丈。飞仙一岁送一芥子着此城中，以衣拂巨石，令消与平地无别。芥子城令满中芥子，则时运周劫，世转一阶也。《灵宝斋戒威仪经诀》下云：石如昆山，芥子满四十里。中天人罗衣百年一度，拂尽此石；取芥子付枚，譬如一劫之终。若是之久，谁当悟斯者也？
　　又《灵宝天地运度经》 云：灵宝自然运度，有大阳九、大百六也；小阳九、小百六也。三千三百年为小阳九、小百六也。九千九百年为大阳九，大百六也。夫天厄谓之阳九也，地亏谓之百六也。至金天氏之后甲申之岁，是其天地运度，否泰所终，阳九百六会。至时道德方明，凶丑顿肆，圣君受任於壬辰之年也。
　　太上老君开天经
