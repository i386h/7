<!-- { "loadSidebar": true } -->
　　崔文子，太山人，世好黄老事，居潜山下。后作黄老丸，成石父祠。卖药都市，自言三百岁。后有疫炁，民死者万计，长吏告之请救#2。文拥朱旛，系黄散，以循民间。饮散者即愈，所愈计万。后去蜀卖黄药，故世宝崔丸散，实近於神焉。
　　赤须子
　　赤须子，酆人也。酆中传世见之，云秦穆公主鱼吏也。数言酆界灾害水旱，十不失一。臣向迎而师之，从受业。以长好食松实、天门冬、石脂，齿落更生，发白还黑，服霞绝粒。后往吴山下十余年，莫知所之。
　　犊子
　　犊子，邺人也。少在黑山采松子、茯苓，饵而服之。且数百年，时壮时老，时美时丑，乃知是仙人也。常过酤酒於阳都家。都女者，眉生而连，耳细而长，众以为异，皆言此天人也。会犊子牵一黄犊来过，都女悦之，遂相奉侍。都女随犊子出，取桃李，一宿而返，皆连兜甘美。邑中随伺逐之，出门共牵犊耳而走，不能追也。旦复在市中。数十年乃去，见磻山下，冬卖桃李也。
　　骑龙鸣
　　骑龙鸣者，浑亭人。年二十，於池中求得龙子，状如守宫者十余头，养食，结草庐而守之。龙长大，稍稍去。后五十余年，水坏其庐而去。一旦骑龙来，至浑亭下，语云：我冯伯昌孙也。此间人不去五百里，必当死。不信之者，以为妖言。至八月果水至，死者万计。
　　主柱
　　主柱，不知何所人。与道士共上宕山，言此有丹砂，可得数万斤。宕长吏知而上山封之，砂流出飞如火，乃听柱取。为邑令章君明饵砂三年，的神砂飞雪。服之五年，能飞行，与柱俱去矣。
　　鹿皮翁
　　鹿皮翁，菑川人也。少为府小吏，工木精巧，举手能成器械。岑山上有神泉，人不能至。小吏白府君，请木工斤斧三十人，作转轮悬阁，意思横生。数十日，梯道四间成，上其巅作祠舍，留止其傍，绝其二间以自固。食芝草，饮神泉。且七十年，菑水来，三下呼宗族家室，得六十余人，令上山半。水尽漂一郡，没者万计。小吏乃辞遣宗家，令下山。着鹿皮衣，遂去复上阁。后百余年，下卖药於市。
　　昌容
　　昌容，常山道人，自称汤王女。对蓬蒙根。往来上下见之者二百余年，颜色如二十许人。能致紫草，货与染家，得钱以遗孤寡、历世而机，奉祠者万计也。
　　溪父
　　溪父，南郡甗人。居山间，有仙人常止其家，从买瓜，教之炼瓜子与桂、附、枳实，共藏而对分，食之二十余年能飞走，升山入水。后百余年绝，居山顶，呼溪下父老，与道生时事也。
　　山图
　　山图，陇西人。少好乘马，马踏之，折脚。山中道人教以雌黄、当归、羌活、独活、苦参散服之，一岁而不嗜食，病愈身轻。追道士问之，自言五狱使之名山采药，能随吾，使汝不死。山图追随之六十余年，一旦归来，行母服於家。期年复去，莫知所之。
　　谷春
　　谷春，栎阳人。成帝时为郎，疫死而尸不冷，家发丧行服，犹不敢下钉。三年，更着冠帻，坐县门上。邑中人大惊，家人迎之，不肯归，发棺有衣无尸。
　　留门上三宿，去之长安，止横门上。人知，追迎之，复去之太白山。立祠於山上，时来至其祠中止宿焉。
　　阴生
　　阴生，长安渭桥下乞儿。常止於市中乞，市人厌苦，以粪洒之，旋复见，身中衣不污如故。长吏知之，试收系，着桎梏，而续在市中乞。又试欲杀之，乃去。洒者之家室自坏，杀十余人。故#3长安谣曰：见乞儿，与美酒，以免破屋之咎。
　　子主
　　子主者，楚语而细音，不知何所人也。诣江都王，自言：宁先生雇我作客，三百年不得作。直以为狂人也。问先生所在？云在龙眉山上。王遣吏将上龙眉山巅，见宁先生，毛身广耳，被发鼓琴。主见之叩头，吏致王命。先生曰：此主，吾比舍九世孙。且念汝家，当暴死女子三人，勿预吾事！语竟，大风发。吏走下山，比归宫中，相杀三人，王遣三牲立祠焉。
　　陶安公
　　陶安公，六安铸冶师。数行火，火一旦散上行，紫色冲天。安公伏治下求哀，须臾，朱雀止冶上曰：安公安公，冶与天通，七月七日，迎汝赤龙。至期赤龙到，大雨，而公骑之东南上，一城邑数万人众共送视之，皆与辞决也。
　　赤斧
　　赤斧者，巴戎人。为碧鸡祠主簿。能作水顺炼丹与硝石，服之三十年，反如童子，毛发生皆赤。后数十年，上华山取禹余粮饵，卖之於苍梧滇江间。累世传见之，手掌中有赤斧焉。
　　呼子先
　　呼子先，汉中阙下卜师。老寿百余岁，临去，呼酒家老妪曰：急装，当与妪共应中陵王。夜有仙人持二茅狗来至，呼子先，子先持一与酒家妪，得而骑之，乃龙也。上华阴山，常於山上大呼言：子先，酒家母在此矣。
　　负局先生
　　负局先生，不知何许人，语似燕代间人。常负磨镜局，循吴市中。街磨镜一钱，因磨之，辄问主人：得无有疾苦者？辄出紫丸药以贻之，得莫不愈。如此数十年，后大疫病，家至户到，与药活者万计，不取一钱，吴人乃知其真人也。后上吴山绝崖头，悬药下与人。将欲去时，语下人曰：吾还蓬莱山，为汝曹下神水。崖头一旦有水白色，流从石间来下。服之多愈疾，立祠十余处。
　　阮丘
　　阮丘，睢山上道士。衣裘披发，耳长七寸，口中无齿，日行四百里。於山中种□薤百余年，人不知。时下卖药，广阳人朱璜有毒瘕疾，丘与七物药，服之而去三尸。后与璜俱入浮阳山，朱璜发明之，乃知是神人也。地动、山崩，道绝，豫戒於人世。共禀奉祠之。
　　陵阳子明
　　陵阳子明，铚乡人。好钓鱼，於旋溪获得白龙子。明惧，解钓拜而放之。后得白鱼，腹中有书，教子明服食之法。子明遂上黄山，采五石脂，沸水而服之。三年，龙来迎，去止陵阳山上百余年。山去地千余丈，大呼下人，令上山半。所言溪中子安当来，问子明钓车在否？后二十余年，子安死，人取葬着山中，有黄鹤来栖其冢边树上，鸣呼子安。
　　邗子
　　邗子，自言蜀人。好放犬，知相犬。犬走入山穴，邗子随入，十余宿行度数百里，上出山头，上有台殿宫府，青松森然，仙吏侍卫甚严。见故妇主洗鱼，与邗符一函，使还与成都令乔君。君发函，有鱼子也。着池中养之，一年皆为龙。邗复送符还山上。犬色更赤，有长翰，常随邗往来，百余年遂留止山上。时下来护其宗族。蜀人立祠於穴口，常有鼓吹传呼声，西南数十里，共奉祠焉。
　　木羽
　　木羽，巨鹿南和平乡人。母贫贱，主助产。尝探产妇，儿生便开目视母大笑，母怖惧。夜梦见大冠赤帻守兄，言：此司命君也，当报汝恩，使汝子木羽得仙。母阴信识之。后母生儿，字为木羽。所探儿生年十五，夜有车马来迎去，遂过母家呼：木羽为我御来。遂俱去。后二十余年，鹳雀旦旦以衔二尺鱼，着母户上。母匿不道而卖其鱼，三十年乃发云。母至百年乃终。
　　玄俗
　　玄俗，称河间人。服巴英，卖药都市，七丸一钱，善治百病。河间王患瘕，买药服之，下蛇十余头，问药意，俗曰：王瘕乃六世余殃下堕，情非王之所招。王尝放乳鹿、麟母也，仁心感天，故遭俗尔！王家老舍人，自言父世见俗，俗之身无影。王乃呼着日中，看实无影。王以女娉之，俗夜亡去，后人见於常山下。
　　云笈七签卷之一百八
　　#1 丸仙法：丛刊本同，四库本作『九仙法』。
　　#2 请救：丛刊本作『诛救』，四库本作『求救』。
　　#3 故：原作『放』，据丛刊本、四库本改。
　　云笈七签卷之一百九
　　神仙传
　　广成子
　　广成子者，古之仙人也。居崆峒之山石室之中，黄帝闻而造焉，曰：敢问至道之要。广成子曰：尔治天下，云不待族而雨，木不待黄而落，奚足以语至道哉！黄帝退而闲居，三月复往见之，膝行而前，再拜请问治身之道。答曰：至道之精，杳杳冥冥。无视无听，抱神以静，形将自正。必静必清，无劳尔形，无摇尔精，乃可长生。慎内闭外，多知为败。我守其一，而处其和，故千二百年，而未尝衰老。得吾道者上为皇，失吾道者下为土。予将去汝，入无穷之间，游无极之野，与日月齐光，与天地为常。人其尽死，而我独存焉！
　　若士
　　若士者，古之仙人也，莫知其姓名。燕人卢敖者，以秦时游乎北海，经乎太阴，入乎玄阙，至於蒙谷之山，而见若士焉。其为人也，深目而玄准，鸢肩而修颈，丰上而杀下，欣欣然方迎风而舞。顾见卢放，因遁逃乎碑下。卢仍而视之，方蜷龟壳而食蟹蛤。卢敖乃与之语曰：唯以放焉，背群离党，穷观六合之外。幼而好游，长生而不渝，周行四极，唯此极之未窥。今睹夫子於此，殆可与敖为友乎？若士淡然而笑曰：嘻！子中州之民，不宜远而至，此。此犹光乎日月，而载乎列星，比乎不名之地，犹交奥也。昔我南游乎罔沵之野，北息乎沉嘿之乡，西穷窈冥之室，东贯鸿洞之光。其下无地，其上无天，视焉无见，听焉无闻。其外犹有沃沃之汜；其行一举而千万余里，吾犹未之能究也。今子游始至於此，乃语穷观，岂不陋哉！然子处矣，吾与汗漫期於九陔之上，不可以久驻。乃举臂竦身，遂入云中。卢敖仰而视之，不见乃止，恍惚若有所丧也。敖曰：吾比夫子也，犹黄鹄之与壤虫也。终日行不离咫尺，而自以为之远，不亦悲哉！
　　沈文泰
　　沈文泰者，九嶷人也。得红泉神丹去土符还年益命之道，服之有效。欲之昆仑，留安息二千余年，以传李文渊，曰：土符不去，服药行道无益也。文渊遂受秘要，后亦升仙。今以竹根汁煮丹，及黄白、去三尸法，出此二人矣。
　　皇初平
　　皇初平者，丹溪人也。年十五，家使牧羊。有道士见其良谨，将至金华山石室之中，四十余年，修然不复念家。其兄初起，行索初平，历年不得。后见市中有一道士，善《易》，而问之曰：吾弟牧羊，失之四十余年，不知存亡之在，愿君与占之。道士曰：昔见金华山中有一皇初平，非君弟乎？初起闻之惊喜，即随道士去求弟，果得相见，悲喜语毕，兄问初平曰：牧羊何在？答曰：近在山东。初起往视之，杳无所见，但有白石垒垒，复谓弟曰：山东无羊也。初平曰：羊在耳，兄自不见。兄与初平偕往寻之，初平言：叱叱羊起。於是白石皆起，成羊数万头。兄曰：我弟独得神仙道，如此可学否？弟曰：唯唯，好道便得耳。初起於是便舍妻儿，留就初平，共服松栢、茯苓。至万日，坐在立亡，日中无影，颜有童子之色。乃俱还乡里，亲戚死方略尽，乃复还去。临行，以方教南伯逢#1，易姓为赤松子也。初起改字为鲁班，初平改字为松子。其后服此药成仙者，其有数十人。
