<!-- { "loadSidebar": true } -->
　　午正之中，昼．之半也。外六十二刻半差入后。
　　六之气，始於三十七刻六分，
　　午中之南#10。
　　终於二十五刻。
　　辰正之后四刻，外七十五刻差入后。
　　所谓初六，天之数也。
　　天地之数，二十四气乃大会而同，故命此日初六天数也。
　　乙丑岁，初之气，天数始於二十六刻，
　　巳初之一刻。○新校正云：按己巳、癸酉、丁丑、辛巳、乙酉、己丑、癸巳、丁酉、辛丑、乙巳、己酉、癸丑、丁巳、辛酉岁同。所谓巳酉丑岁气会同也。
　　终於一十二刻半；
　　卯正之中。
　　二之气，始於一十二刻六分，
　　卯中之南。
　　终於水下百刻；
　　丑后之四刻。
　　三之气，始於一刻，
　　又寅初之一刻。
　　终於八十七刻半；
　　子正之中。
　　四之气，始於八十七刻六分，
　　子中正东。
　　终於七十五刻；
　　戌后之四刻。
　　五之气，始於七十六刻，
　　亥初之一刻。
　　终於六十二刻半；
　　酉正之中。
　　六之气，始於六十二刻六分，
　　酉中之北。
　　终於五十刻。
　　未后之四刻。
　　所谓六二，天之数也。
　　一六为初六，二六为六二，令次也。丙寅岁，初之气，天数始於五十一刻，申初之一刻。○新校正云：按庚午、甲戌、戊寅、壬午、丙戌、庚寅、甲午、戊戌、壬寅、丙午、庚戌、甲寅、戊午、壬戌岁同此。所谓寅午戌岁气会同。
　　终於三十七刻半；'
　　午正之中。
　　二之气，始於三十七刻六分，
　　午中之西#11。
　　终於二十五刻；
　　辰后之四刻。
　　三之气，始於二十六刻，
　　巳初之一刻。
　　终於一十二刻半；
　　卯正之中。
　　四之气，始於一十二刻六分，
　　卯中之南。
　　终於水下百刻；
　　丑后之四刻。
　　五之气，始於一刻，
　　寅初之一刻。
　　终於八十七刻半；
　　子正之中。
　　六之气，始於八十七刻六分，
　　子中之左。
　　终於七十五刻。
　　戌后之四刻。
　　所谓六三，天之数也。丁卯岁，初之气，天数始於七十六刻，
　　亥初之一刻。○新校正云：按辛未、乙亥、己卯、癸未、丁亥、辛卯、乙未、己亥、癸卯、丁未、辛亥、乙卯、己未、癸亥岁同。此所谓卯未亥岁气会同。
　　终於六十二刻半；
　　酉正之中。
　　二之气，始於六十二刻六分，
　　酉中之北。
　　终於五十刻；
　　未后之四刻。
　　三之气，始於五十一刻，
　　申初之一刻。
　　终於三十七刻半；
　　午正之中。
　　四之气，始於三十七刻六分，
　　午中之西。
　　终於二十五刻；
　　辰后之四刻。
　　五之气，始於二十六刻，
　　巳初之一刻。
　　终於一十二刻半；
　　卯正之中。
　　六之气，始於一十二刻六分，
　　卯中之南。
　　终於水下百刻。
　　丑后之四刻。
　　所谓六四，天之数也。次戊辰岁，初之气，复始於一刻，常如是无已，周而复始。始自甲子年，终於癸亥岁，常以四岁为一小周，一十五周为一大周，以辰命岁，则气可与期。
　　帝曰：愿闻其岁候何如？岐伯曰：悉乎哉问也！日行一周，天气始於一刻；
　　甲子岁也。
　　日行再周，天气始於二十六刻；
　　乙丑岁也。
　　日行三周，天气始於五十一刻；
　　丙寅岁也。
　　日行四周，天气始於七十六刻；
　　丁卯岁也。
　　日行五周，天气复始於一刻，
　　戊辰岁也。余五十五岁循环，周而复始也。
　　所谓一纪也。
　　法以四年为一纪，循环不已。余三岁一会同，故有三合也。
　　是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。
　　《阴阳法》以是为三合者，绿其气会同也。不尔，则各在一方，义无由合。
　　帝曰：愿闻其用也。岐伯曰：言天者求之本，言地者求之位，言人者求之气交。
　　本，谓天六气，寒暑燥湿风火也。三阴三阳由是生化，故云本。所谓六元者也。位，谓金木火土水君火也。天地之气，上下相交，人之所处者也。
　　帝曰：何谓气交？岐伯曰：上下之位，气交之中，人之居也。
　　自天之下地之上，则二气交合之分也。人居地上，故气交之中，人之居也。是以化生变易，皆在气交之中。
　　故曰：天枢之上，天气主之；天枢之下，地气主之；气交之分，人气从之，万物由之。此之谓也。
　　天枢，当齐之两傍也，所谓身半矣，伸臂指天，则天枢正当身之半也。三分折之，上分应天，下分应地，中分应气交。天地之气交合之际，所过寒暑燥湿风火胜复之变之化，故人气从之，万物生化，悉由而合散也。
　　帝曰：何谓初中？岐伯曰：初凡三十度而有奇。中气同法。
　　奇，谓三十日余四十三刻又四十分刻之三十也。初中相合，则六十日余八十七刻半也。以各余四十分刻之三十，故云中气同法也。
　　帝曰：初中何也？岐伯曰：所以分天地也。
　　以是知气高下，生人病主#12之也。
　　帝曰：愿卒闻之。岐伯曰：初者地气也，中者天气也。
　　气之初，天用事，天用事，则地气上腾於太虚之内。气之中，地气主之，地气主则天气下降於有质之中。
　　帝曰：其升降何如？岐伯曰：气之升降，天地之更用也。
　　升，谓上升。降，谓下降。升极则降，降极则升，升降不已，故彰天地之更用也。
　　帝曰：愿闻其用何如？岐伯曰：升已而降，降者谓天；降已而升，升者谓地。
　　气之初，地气升；气之中，天气降。升已而降以下，彰天气之下流；降已而升以上，表地气之上应。天气下降，地气上腾，天地交合，泰之象也。《易》曰：天地交泰。是以天地之气升降，常以三十日半下上，下上不已，故万物生化，无有休息，而各得其所也。
　　天气下降，气流於地；地气上升，气腾於天。故高下相召，升降相因，而变作矣。
　　气有胜复，故变生也。○新校正云：按《六元正纪大论》云：天地之气，盈虚何如？日天气不足，地气随之，地气不足，天气从之，运居其中，而常先也。恶所不胜，归所和同，随运归从而生其病也。故上胜则天气降而下，下胜则地气迁而上，多少而差其分，微者小差，甚者大差，甚则位易气交，易则大变生而病作矣。帝曰：善。寒湿相遘，燥热相临，风火相值，其有问乎？岐伯曰：气有胜复，
　　胜复之作，有德有化，有用有变，变则邪气居之。
　　夫抚掌成声，沃火生沸，物之交合，象出其问，万类交合，亦由是矣。天地交合，则八风鼓拆，六气交驰於其问，故气不能正者，反成邪气。
　　帝曰：何谓邪乎？
　　邪者，不正之目也。天地胜复，则寒暑燥湿风火六气互为邪也。
　　岐伯曰：夫物之生从於化，物之极由乎变，变化之相薄，成败之所由也。
　　夫气之有生化也，不见其形，不知其情，莫测其所起，莫究其所止，而万物自生自化，近成无极，是谓天和。见其象，彰其动，震烈刚暴，飘泊骤卒，拉坚摧残，折拆鼓栗，是谓邪气。故物之生也静而化成，其毁也躁而变革，是以生从於化，极由乎变，变化不息，则成败之由常在，生有涯分者，言有终始尔。○新校正云：按《天元纪大论》云：物生谓之化，物极谓之变。
　　故气有往复，用有迟速，四者之有，而化而变，风之来也。
　　天地易位，寒暑移方，水火易处，当动用时，气之迟速往复，故不常在。虽不可究识意端，然微甚之用，而为化为变，风所由来也。人气不胜，因而感之，故病生焉，风匪求胜於人也。
　　帝曰：迟速往复，风所由生，而化而变，故因盛衰之变耳。成败倚伏游乎中，何也？
　　夫倚伏者，祸福之萌也。有祸者，福之所倚也。有福者，祸之所伏也。由是故祸福互为倚伏，物盛则衰，乐极则哀，是福之极，故为祸所倚。否极之泰，未济之济，是祸之极，故为福所伏。然吉凶成败，目击道存，不可以终，自然之理，故无尤也。
　　岐伯曰：成败倚伏生乎动，动而不已，则变作矣。
　　动静之理，气有常运，其微也为物之化，其甚也为物之变。化流於物，故物得之以生，变行於物，故物得之以死。由是成败倚伏，生於动之微甚迟速尔，岂唯气独有是哉？人在气中，养生之道，进退之用，当皆然也。○新校正云：按《至真要大论》云：阴阳之气，清静则生化治，动则苛疾起，此之谓也。
　　帝曰：有期乎？岐伯曰：不生不化，静之期也。
　　人之期可见者，二也。天地之期，不可见也。夫二可见者，一日生之终也，其二日变易，与土#13同体。然后拾小生化，归於大化，以死后犹化变未已，故可见者二也。天地终极，人寿有分，长短不相及，故人见之者鲜矣。
　　帝曰：不生化乎？
　　言亦有不生不化者乎？
　　岐伯曰：出入废则神机化灭，升降息则气立孤危。
　　出入，谓喘息也。升降，谓化气也。夫毛羽保鳞介，及飞走歧行，皆生气根於身中，以神为动静之主，故曰神机也。然金玉土石，镕涎草木，皆生气根於外，假气以成立主持，故曰气立也。《五常政大论》曰：根於中者，命日神机，神去则机息。根於外者，命日气立，气止则化绝。此之谓也。故无是四者则神机与气立者，生死皆绝。○新校正云：按《易》云：本乎天者亲上，本乎地者亲下。《周礼大宗伯》有天产、地产，《大司徒》云动物、植物。即此神机、气立之谓也。(蛟，音祁。)
　　故非出入，则无以生长壮老已；非升降，则无以生长化收藏。
　　夫自束自西，自南自北者，假出入息以为化主。因物以全质者，承阴阳升降之气以作生源，若非此道，则无能致是生者也。
　　是以升降出入，无器不有。
　　包藏生气者，皆谓生化之器，触物然矣。夫窍横者，皆有出入去来之气。窍竖者皆有阴阳升降之气往复於中。何以明之？则壁窗户牖两面伺之，皆承来气冲击於人，是则出入气也。夫阳升则井寒，阴升则水暖，以物投井，及叶坠空中，翩翩不疾，皆升气所碍也。虚管溉满，捻上悬之，水固不泄，为无升气而不能降也，空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。夫群品之中，皆出入升降不失常守，而云非化者，未之有也。有失#14无失，有情无情，去出入，已升降，而云存者，未之有也。故日升降出入，无器不有。
　　故器者，生化之宇，器散则分之，生化息矣。
