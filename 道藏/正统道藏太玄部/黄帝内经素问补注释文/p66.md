<!-- { "loadSidebar": true } -->
　　道，谓化生之道。纲纪，谓生长化成收藏之纲纪也。父母，谓万物形之先也。本始，谓生杀皆因而有之也。夫有形禀气而不为五运阴阳之所摄者，未之有也。所以造化不极，能为万物生化之元始者，何也？以其是神明之府故也。然合散不测，生化无穷，非以五运为无能尔也。○新校正云：详阴阳者至神明之府也与《阴与应象大论》同，而两论之注颇异耳。
　　故物生谓之化，物极谓之变，阴阳不测谓之神，神用无方谓之圣。
　　所谓化变#1圣神之道也。化，施化也。变，散易也。神，无期也。圣，无思也。气之施化故日生，气之散易故日极，无期弃侯故日神，无思测量故日圣。由化与变，故万物无能逃五运阴阳，由圣与神，故众妙无能出幽玄之理。深乎妙用，不可得而称之。○新校正云：按《六微旨大论》云：物之生从於化，物之极由乎变，变化之相薄，成败之所由也。又《五常政大论》云：气始而生化，气散而有形，气布而蕃育，气终而象变，其致一也。
　　夫变化之为用也，
　　应万化之用也。
　　在天为玄，
　　玄，远也。天道玄远，变化无穷。《传》曰：天道远，人道迩。
　　在人为道，
　　道，谓妙用之道也。经衍政化，非道不成。
　　在地为化，
　　化，谓生化也。生万物者也，非土气孕育，则形质不成。
　　化生五味，
　　金石草木，根叶华实，酸苦甘淡辛咸，皆化气所生#2随时而有。
　　道生智，
　　智通妙用，唯道所生。
　　玄生神。
　　玄远幽深，故生神也。神之为用，触遇玄通，契物化成，无不应也。
　　神，在天为风，
　　风者教之始，天之使也，天之号令也。
　　在地为木；
　　束方之化。
　　在天为热，
　　应火为用。
　　在地为火；
　　南方之化。
　　在天为湿，
　　应土为用。
　　在地为土；
　　中央之化。
　　在天为燥，
　　应金为用。
　　在地为金；
　　西方之化。
　　在天为寒，
　　应水为用。
　　在地为水。
　　北方之化。神之为用，如上五化。木为风所生，火为热所炽，金为燥所发，水为寒所资，土为湿所全，盖初因而成立也。虽初因之以化成，卒因之以败散尔。岂五行之独有是哉，几因所因而成立者，悉因所因而散落尔。○新校正云：详在天为玄至此，与《阴阳应象大论》及《五运行大论》文重，注颇异。
　　故在天为气，在地成形，
　　气，谓风热湿燥寒。形，谓木火土金水。
　　形气相感而化生万物矣。
　　此造化生成之大纪。
　　然天地者，万物之上下也；
　　天覆地载，上下相临，万物化生，无遗略也。由是故万物自生自长，自化自成，自盈自虚，自复自变也。夫变者何？谓生之气极本而更始化也。孔子曰：曲成万物而不遗。
　　左右者，阴阳之道路也；
　　天有六气御下，地有五行奉上。当岁者为上，主司天。承岁者为下，主司地。不当岁者，二气居右，北行转之，二气居左，南行转之。金木水火运，北面正之，常左为右，右为左，则左者南行，右者北行而反也。○新校正云：详上下左右之说，义具《五运行大论》中。
　　水火者，阴阳之征兆也；
　　征，信也，验也。兆，先也。以水火之寒热，彰信阴阳之先兆也。
　　金木者，生成之终始也。
　　木主发生应春，春为生化之始。金主收敛应秋，秋为成实之终。终始不息，其化常行，故万物生长化成收藏自久。○新校正云：按《阴阳应象大论》曰：天地者，万物之上下也；阴阳者，血气之男女；左右者，阴阳之道路；水火者，阴阳之征兆；阴阳者，万物之能始也。与此论相出入也。
　　气有多少，形有盛衰，上下相召而损益彰矣。
　　气有多少，谓天之阴阳三等，多少不同秩也。形有盛衰，谓五运之气，有太过不及也。由是少多盛衰，天地相召，而阴阳损益昭然彰着可见也。○新校正云：详阴阳三等之义，具下文注中。
　　帝曰：愿闻五运之主时也何如？
　　时，四时也。
　　鬼臾区曰：五气运行，各终期日，非独主时也。
　　一运之日，终三百六十五日四分度之一乃易之，非主一时当其王相囚死而为绝法也，气交之内迢然而别有之也。
　　帝曰：请闻其所谓也。鬼臾区曰：臣积考《太始天元册》文曰：
　　《天元册》，所以记天真元气运行之纪也。自神农之世，鬼突区十世祖始，诵而行之，此太古占侯灵文。洎乎伏羲之时，已钨诸玉版，命曰《册文》。太古灵文，故命曰《太始天元册》也。○新校正云：详今世有《天一元玉册》，或者以谓即此《太始天元册》文，非是。(镌，子泉切。)
　　太虚寥廓，肇基化元，
　　太虚，谓空玄之境，真气之所充神明之官#3府也。真气精微，无远不至，故能为生化之本始，运气之真元矣。肇，始也。基，本也。
　　万物资始，五运终天，
　　五运，谓木火土金水运也。终天，谓一岁三百六十五日四分度之一也。终始更代，周而复始也。言五运更统於太虚，四时随部而迁复，六气分居而异主，万物因之以化生，非日自然，其谁能始，，故日万物资始。《易》曰：大哉乾元，万物资始。乃统天云行雨施，品物流形。孔子曰：天何言哉，四时行焉，百物生焉。此其义也。
　　布气真灵，总统坤元，
　　太虚真气，无所不至也，气齐生有，故禀气含灵者，抱真气以生焉。总统坤元，言天元气常司地#4气，化生之道也。《易》曰：至哉坤元，万物资生，乃顺承天也。
　　九星悬朗，七曜周旋，
　　九星，上古之时也。上古世质人淳，归真返朴，九星悬朗，五运齐宣。中古道德稍衰，标星藏曜，故计星之见者七焉。九星谓天蓬、天内、天冲、天辅、天禽、天心、天任、天柱、天英，此盖从标而为始，遁甲式法，今犹用焉。七曜，谓日月五星，今外蕃多以此历为举动吉凶之信也。周，谓周天之度。旋，谓左循天度而行。五星之行，犹各有进退高下小大矣。
　　曰阴日阳，日柔日刚，
　　阴阳，天道也。＇柔刚，地道也。天以阳生阴长，地以柔化刚成也。《易》曰：立天之道，日阴与阳，立地之道，日柔与刚。此之谓也。
　　幽显既位，寒暑弛张，
　　幽显既位，言人神各得其序。寒暑弛张，言阴阳、不失其宜也。人神各守所居，无相干犯，阴阳不失其序，物得其宜，天地之道且然，人神之理亦犹也。○新校正云：按《至真要大论》云：幽明何如？岐伯曰：两阴交尽，故日幽，两阳合明，故日明。幽明之配，寒暑之异也。
　　生生化化，品物咸章。
　　上生，谓生之有情有识之类也。下生，谓生之无情无识之类也。上化，谓形容彰显者也。下化，谓蔽匿形容者也。有情有识，彰显形容，天气主之。无情无识，蔽匿形质，地气主之。禀元灵气之所化育尔。《易》曰：天地捆缢，万物化醇。斯之谓欤。
　　臣斯十世，此之谓也。
　　传习斯文，至鬼臾区，十世於兹，不敢失坠。
　　帝曰：善。何谓气有多少，形有盛衰？鬼臾区曰：阴阳之气各有多少，故曰三阴三阳也。
　　由气有多少，故随其升降，分为三别也。○新校正云：按《至真要大论》云：阴阳之三也，何谓？岐伯曰：气有多少异用。王冰云：太阴为正阴，太阳为正阳，次少者为少阴，次少者为少阳，又次为阳明，又次为厥阴。
　　形有盛一哀，谓五行之治，各有太过不及也。
　　太过，有余也。不及，不足也。气至不足，太过迎之，气至太过，不足随之，天地之气，亏盈如此，故云形有盛衰也。
　　故其始也，有余而往，不足随之，不足而往，有余从之，知迎知随，气可与期。
　　言亏盈无常，互有胜负尔。始，谓甲子岁也。《六微旨大论》曰：天气始於甲，地气始於子，子甲相合，命日岁立。此之谓也。则始甲子之岁，三百六十五日，所禀之气，当不足也，次而推之，终六甲也，故有余已则不足，不足已则有余，亦有岁运，非有余非不足者，盖以同天地之化也。若余已复余，少已复少，则天地之道变常，而灾害作，苛疾生矣。○新校正云：按《六微旨大论》云：木运临卯，火运临午，土运临四季，金运临酉，水运临子，所谓岁会，气之平也。又按《五常政大论》云：委和之纪，上角与正角同，上商与正商同，上官与正官同。伏明之纪，上商与正商同。卑监之纪，上官与正官同，上角与正角同。从革之纪，上商与正商同，上角与正角同。涸流之纪，上官与正官同。赫曦之纪，上羽与正征同。坚成之纪，上征与正商同。又《六元正纪大论》云：不及而加同岁会已前诸岁，并为正岁，气之平也。今王注以同天之化为非有余不足者，非也。
　　应天为天符，承岁为岁直，三合为治。
　　应天，谓木运之岁上见厥阴，火运之岁上见少阳、少阴，土运之岁上见太阴，金运之岁上见阳明，水运之岁上见太阳，此五者天气下降，如合符运，故日应天为天符也。承岁，谓木运之岁，岁当亥卯；火运之岁，岁当寅午；土运之岁，岁当辰戌丑未；金运之岁，岁当巳酉；水运之岁，岁当申子。此五者岁之所直，故曰承岁为岁直也。三合，谓火运之岁，上见少阴，年辰临午；土运之岁，上见太阴，年辰临丑未；金运之岁，上见阳明，年辰临酉；此三者，天气、运气与年辰俱会，故云三合为治也。岁直亦日岁位，三合亦为天符。《六微旨大论》曰：天符岁会，日太乙天符。谓天运与岁俱会也。○新校正云：按天符岁会之详，具《六微旨大论》中，又详火运上少阴，年辰临午，即戊午岁也。土运上太阴，年辰临丑未，即己丑己未岁也。金运上阳明，年辰临酉，即乙酉岁也。
　　帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。
　　太阳为寒，少阳为暑，阳明为燥，太阴为湿，厥阴为风，少阴为火，皆其元在天，故日天之阴阳也。
　　木火土金水火，地之阴阳也，生长化收藏下应之。
　　木，初气也。火，二气也。相火，三气也。土，四气也。金，五气也。水，终气也。以其在地应天，故云下应也。气在地，故日地之阴阳也。○新校正云：按《六微旨大论》曰：地理之应六节气位何如？岐伯曰，显明之右，君火之位，退行一步，相火治之，复行一步，土气治之，复行一步，金气治之，复行一步，水气治之，复行一步，木气治之。此即木火土金水火地之阴阳之义也。
　　天以阳生阴长，地以阳杀阴藏。
