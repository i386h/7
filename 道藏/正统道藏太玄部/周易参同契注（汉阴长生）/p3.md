<!-- { "loadSidebar": true } -->
　　括，结也。壬癸，水以配坤。甲乙，阳以配乾。盖言一月之内，阴阳各半。成结万物，实在阴阳。阴阳者，即水火之气，故能成金水之形。《系辞》曰：乾知太始，坤作成物。始终之义也。
　　七八数十五，九六亦相应。
　　七、九，阳数。六、八，阴数。阴阳相配，已成一月。金水、水火变化亦然。
　　四者合三十，易气#36索灭藏。
　　四者，谓七、八、九、六，共成三十日。变易之道，顺其阴阳，阴至则藏，阳至则出。
　　八卦列布耀，运移不失中。
　　八卦，为乾、坤、坎、离、震、巽、艮、兑也。八卦布列，运转阴阳。阴阳和平，不失中道。亦如金水，用水火之气，而不失於器也。
　　元精訬难视#37，推度幼符证。
　　元精者，元气也。《易》谓：太极生两仪，两仪生日月，日月生四时，四时生五行，五行生十二月，十二月生二十四气。十五日成节，二节成一月。四时成一岁，周而复始。推度谓日月，符证谓八卦。元气悬远，不可见其形容，故推日月以度寒暑，占其卦象以明吉凶。即金水禀精气於器中，不可见其状貌，亦以寒暑、日月、卦象测焉。他皆仿此。
　　居则观其象，准法#38其形容。
　　《系辞》曰：仰则观象於天。象，谓日月、五星、二十八宿。日月合，则金水合。金水合，则内外之形可见矣。
　　立表以为范，占候定吉凶。
　　范，法也。立日月以为法则，乃金水凝结可候而知。《系辞》曰：吉凶者，得失之象；悔吝者，忧虞之象。既有失，则悔吝生。悔吝生，则忧虞至矣。谨侯消息，无乃忧虞，则还丹可见也。
　　发号顺时令，勿失爻动时。
　　冬至后，一阳爻动於黄泉之下。此时起火，可谓顺时宜也。
　　上察河图文，下序地形流。中稽於人情，参合#39考三才。
　　天文谓火，地形谓水，人情谓侯文武。火炎於下，水流於上，人情候於中，即三极之道备矣。
　　动则循卦节，静则象#40《象辞》。
　　《震》卦，动也。《复》卦，静也。火炎而动，顺其卦也。水流而静，象其辞也。《复·彖辞》曰：复，其见天地之心乎？天地以静，无为之谓也。
　　乾坤用施行，天下然后理#41。可不慎乎。御政之首。
　　《乾·文言》曰：时乘六龙以御天。乾道变化，各正性命。乾坤者，天地之用。乾坤行而万物化生，则天下之物，各得其理。水火象此，不失其宜，则金水得其理也。
　　管括密微，阖舒#42布宝。
　　为还丹之法，务在纳闭管口，使其坚密。然后，金水舒畅，乐得阴阳，是以能成其真，无差失也。
　　要道魁柄，统化纲纽。
　　《金海》曰：北斗七星，辅一星，太微、北斗为帝车，运于中央，临制四方，分别阴阳，建于四时。杓立五行，移应节度，定诸纪纲。太乙之使，第一至第四为魁，第五至第七为杓，合为斗，居阴布阳，故称北斗。开阳重宝，故置辅易。夫斗上一星主天位，二主地，三主火，四主水，五主土，六主木，七主金，是以日月会焉。若顺於斗，则知五行。能顺五行，纪纲自立。纪纲既立，何患乎金、水、火之不理焉？
　　爻象内动，吉凶外#43起。
　　夫列卦者，爻象也。爻象动乎内，吉凶见乎外。谓金水取准於爻象焉。吉者，金能留水。凶者，谓水逃亡。二者之中，在於水火，少失时候，凶其降之。
　　五纬错顺，应时感动。
　　《乙巳占》日：日月为经，五星为纬。五星，则水，火、金、木、土也。五星顺则阴阳调。五星错行，则阴阳逆，所经之国，无不灾害。水火若调，金水则顺。水火不节，金水则亡。感动之问，以此之为候。
　　四七乖戾，侈离俯仰。
　　四七，二十八宿也。乖戾者，差跌也。侈离者，失位也。二十八宿以应五行所历，而皆侈离差跌，此即金、水、火之象也。
　　文昌总录，诘责台辅。
　　《乙巳占》曰：文昌六星，在北斗魁前，经纬天下文德之官，谓金、木、水、火、土、谷。第五为司中，主司过诘咎。第六司禄，佐理扬宝，亦主集计祸福。三台六星，两两起居。文昌行，承太微。太微阶平，则阴阳调，风雨顺。时辅一星，在北斗杓傍。丞相之位明，则四时序，五行理。五星、二十八宿、三台、辅星等，番为文昌所管。阴阳顺时，则众星受符复行。阴阳过差，则文昌诘之以为过咎。言此者，皆炉火取象於中。文昌者，土之象也。阴阳者，水、火、木、金也。四者之中，土能制之，所以广引譬喻，以大其功也。
　　百官有司，各典所部。
　　《神枢灵辖》曰：柱史一星，主记过失；三公三星，主宣德化；九卿三星，主理万事；尚书五星，主纳言；谘谋、大理二星，主刑狱事；其余众官，各有其位。恐繁文墨，不复尽书。中国之官，皆象於此。即谓五方之神，水火之精，各有所主也。
　　日合五行精，月受六律纪。
　　《乙巳占》云：日月与五星，一月一合，於午月受律气，亦与日合。金、木、水、火，各效於此也。
　　五六三十度，度竟复更始。
　　日，一日行一度。月，一日行十三度，而与日合，合而后行也。月初为阳，月尽为阴。一月之中，而有阴阳更始，终而复始。如循环金水，象之轮转。
　　原始要终，存亡之绪。
　　始为阳，终为阴。阴阳之道，即文武之谓。文武以时，则金水存。文武不节，则金水逃逸。终始存亡，在乎水火也。
　　或君骄溢#44，亢满违道。
　　君者，金也。亢，极也。言金得猛武之气，至多则亢极，不成正道。正道者，其唯还丹乎？
　　或臣邪佞，行不顺轨。
　　臣者，水也。水得刚阳之气，流荡不顺循轨则，既非其道，邪佞之行於是彰焉。君臣之象，此之谓也。必使乎金水相得，实藉於水火以时也。
　　弦望盈缩，垂变吝咎#45。
　　月，八日为上弦，二十三日为下弦，十五日为望。望者，日月相望见也。月有盈缩，度数不明，则难知金水之期。悔吝过度，则咎生矣。
　　执法刺讥，诂过#46移主。
　　《金海》曰：太微、十星、翼、秒，此天子之庭，诸侯府也。列宿受符，诸神考节。南蕃一星，曰端门。东曰左执法，廷尉之象。西曰右执法，御史大夫之象。所以刺举凶奸者也。五星二十八宿及诸杂星，转离其次，不循阴阳，则左右执法举其过失，移其所主。主者，金也。执法者，火也。金不能制水，则使火气逼而逐之。
　　辰枢受正，优游任下。
　　《乙巳占》曰：北极五星，谓之北辰。天之中，以正四时。天运无辍，而极星不移。含光出气，以斗布常。关命运节，神明流精，生一以主黄帝。辰极者，金象也。金在器内，优哉游哉，任其水火熏蒸，自然而成其正体。
　　明堂政德，国无害道。
　　明堂三星，天子布政之官。明堂，器之象也。金者，君之象也。金在器内。修德而居。水火熏蒸，亦无害矣。
　　内以养己，安静虚无。
　　内，谓器内。金水自安於器中，寂然无为，与虚无同体也。
　　原本#47隐明，内照形躯。
　　谓矿中出金，金虽昭昭，而内明。外如顽愚，常暗也。
　　闭塞其兑，筑固灵株。
　　株者，根本也。兑者，器口也。根本者，金水也。金水为还丹之根，故日灵株。固塞器口，勿失毫厘。金水虽灵，不能流逸。
　　三光陆沉，温养子珠。
　　日、月、星为三光。日为阳光，星、月为阴光。阳者，金也。阴者，水也。俱沉伏於器中。子珠者，视子如珠也。金生於水，水是金子，受气而存，故称温养子珠存。
　　视之不见，近而易求。
　　谓金水在器中，不可得而可见也。常易於水火也。还丹易求。
　　黄中渐通理，润泽达肌肤。
　　《坤·文言》曰：君子黄中通理，正位居体，美在其中，而畅於四肢，发於事业，美之至也。水白，金黄也。金入水中，其情通畅。金能变水，使色如身，非独黄中肌肤亦尔。自然润一体，美畅四肢。
　　初正则终循#48干立未可持。
　　阳为干，阴为肢，即金水之谓，金虽唱，水尚力微，未可扶持，即成真实。但初首火正，则一月正，一年可得而知之，终始循环，更相代也。
　　一者己#49掩蔽，俗人#50莫知之。
　　一者，谓水。水数一也，而水蒙蔽器上，制水便其不逸焉。而世俗之人，莫知有此道，虚亡货财也。
　　上德无为，不以察求。下德为之，其用不休。
　　上德言水，下德言火。水则湛然常静，无为之体。火则炎而常动，有为之宗也。处无为之地，自求无为。在有为之时，则用不休矣。
　　上闭则称有，下闭则称无。
　　上者，水也。下者，火也。火以气达，用气者虚。无水以体，位见体者为用。
　　无者以奉上，上有神德居。
　　神德者，水也。火气者，无也。无以炎上，凝水而流水火气及还丹之用也。
　　此两孔窍法#51，吟气亦相须#52。
　　两孔为经纬，上下口也，须相也。上口近水，下口逼火。水火之气，两相调和。调和顺宜，金体成矣。
　　知白守黑，神明自来。白者金精，黑者水基。
　　水黑，金白也。金精者，黄芽。必使水之不流逸，莫先於金精者焉。神者，妙万物之为言者也。物之极妙，方化为真，如神降之不知来迹也。
　　水者道枢，其数名一#53。
　　五行之中，水数一也。水能变化，为道枢机。
　　阴阳之始，玄含黄芽。
　　玄者，水也。黄芽，金精也。金水初交之时，即是阴阳之始也。
　　五金之主，北方河车。
　　河车者，五金之精，即铅之异名。
　　故铅外黑，内怀金华。被褐怀玉，外为狂夫。
　　铅虽外黑，内有金华之象，如人怀玉，外衣褐而佯狂也。
　　金为水母，母隐子胎，水者金子，子藏母胞。
　　金生水，故为母焉。水生於金，复称其子。未产之际，常隐胞胎。
　　真人至妙，若有若无。
　　虽有真宝之象，未为真宝之形，故云若有若无也。
　　髻髭#54大渊，乍沈乍浮。
　　大渊者，器中也。水得火气，浮沈无常。
　　进#55而分布，各守境隅。
　　谓水、火、金、木俱进之时，则四神分布，各守於境隅也。
　　采#56之类白，造之则朱。
　　探动之时，金如白色。造作既毕，其色如朱也。
　　炼为表卫，白裹贞居。
　　白者，水也。贞者，正也。采炼之时，水为金表。道成德就，水隐金中，合体而居，共成正道。
　　方圆径寸，混而相扶#57。
　　金水两相和同，方圆共有一寸。
