<!-- { "loadSidebar": true } -->
周易参同契
　　经名：周易参同契。原题长生阴真人注。三卷。底本出处：《正统道藏》太玄部。参校版本：文渊阁四库全书本子部道家类所载朱熹《周易参同契考异》（简称《考异》本）。
　　周易参同契序#1
　　盖闻《参同契》者，昔是古《龙虎上经》，本出徐真人。徐真人青州从事，北海人也。后因越上虞人魏伯阳，造《五相类》以解前篇，遂改为《参同契》。更有淳于叔通，补续其类，取象三才，乃为三卷。叔通亲事徐君，习此经，夜寝不寐，仰观乾象而定阴阳，则以乾坤设其爻位，卦配日月，托《易》象焉。故夫子曰：悬象着明莫大乎日月。所以服此还丹者，皆得寿同天地。故日者太阳之火精，则朱汞为龙是也。月者太阴之水精，即铅银为虎是也。此之二宝，天地之至灵。七十二石之尊，莫过於铅汞也。感於二十四气，通於二十四名，变化为丹，服者长生，乘龙紫府。朱砂者，火之子。水银者，金之孙，金者，日之所生。银者，月之所育。日月互用，水火合成，龙虎相须，阴阳制伏，而成大丹。其大丹者，有八而三品。最尊上品，有神符白雪，九转金液大还丹，神水化之五符蒙覆，人食者当白日冲天，八石五金被化为宝。次中品，有金花黄芽所制，养汞而成紫金丹砂，或有月月倍添，名日正养之道。下品有雄黄，属土，得位中宫。将军之号，能偃於水，曾青属木，明目养神，变化水银，成砂洞耀，名紫金丹。八丹之中，唯三法为贵也。乌食成凤，蛇饵为龙，人服长生，天地同寿。收人魂魄，返老归童。呼风叱云，玉女来侍。此实还丹之功力也。故乾、坤者，上下釜也；坎、离者，水火为药也；震、艮者，运卦合符也。中安金汞，傍助金华、黄芽，赤门养成，运火三岁，象自然之还丹，即太玄之炁足矣。何不成丹？夫大丹者，朱化为汞，汞变为金，金变为砂，砂化为丹，故曰还丹。还者，返旧之义；丹者，赤色之名。汞者，本体是金，成砂之后，故号金砂。紫赤成丹，还归本体，故称大还丹。其《参同契》具显，人不能明究，擅意自裁，遂成败失，所以无长生度世，非丹不能长年也。若服金丹大药，云腾羽化。不服金砂，而不可驾鹤。尝闻无能生有，有能成无，既有既无，何不服金汞之药？且五谷犹能益寿，何况神药金丹？毒药尚能杀人，还丹岂无仙寿？人无坚固之心，道岂违人之愿？何弃红颜白日，玉貌成尘，若不学长生，须臾而为下鬼。惟此还丹之理，《参同》皎然，遂见诸贤所注，悉皆隐密。余玩其术，颇得其旨，劳苦不辞，所失无怨，志在金鼎。而玩《参同》，被褐常思云林，性好常存道教。虽在世俗，其心不群，思慕长生，而依仙术，道不违愿。忽遇真人，明旦而受之，亲蒙口诀，兼梦神授，握笔记之，伏火汞成，还丹岂得谬也？余长嗟学道之人，未经炉火而欲疾成，才有小失而起大怨，如此之流皆为习气不真，邪正参杂，心生犹豫，弥历岁年，血气才枯，奄归朝露，探可悲哉。徒为学道之名，而无炼丹之志。若有清虚志士，立性淳和，见世务如探汤，弃妻子如脱屦，睹浮生之遄速，知大道之攸长，即可以授之此经，研寻义理，莫辞得失之必成。一成之后，看海水为丘陵，睹人生如聚沬，飞腾於太虚之上，逍遥於造化之中，此非天地之功，实为还丹之力，但寻《参同》，必晓其由，沿波索源，何忧不可？余今所注，颇异诸家。合正经理归大道，论卦象即火候为先，释阴阳则药物为正，其事显，其理明，看之炯然，必无疑惑，使后来君子同归大道，岂不善欤？
　　周易参同契卷上
　　长生阴真人注
　　乾、坤者，《易》之门户。
　　《系辞》曰：乾、坤，其《易》之门户邪？乾，阳也。坤，阴也。阴阳合德，而刚柔有体。阴阳者，气也。刚柔者，形也。禀阴阳之气，成金水之形。易者，变易也。象其物宜。金象乾以其刚直，水象坤以其柔顺，金水合体，凝而正坚，是变易也。金性不败朽，是为万物宝，是不易也。万物变化，必由阴阳之中，如人出入，皆从门户也。
　　众卦之父母。
　　《易》曰：乾，天也，故称其父。坤，地也，故称其母。震一索，而得男，故谓之长男。巽一索，而得女，故谓之长女。坎再索，而得男，故谓之中男。离再索，而得女，故谓之中女。艮三索，而得男，故谓之少男。兑三索，而得女，故谓之少女。众卦之父母，即乾、坤之谓也。
　　坎离匡郭，运毂正轴。
　　坎为水，离为火。火性常动，水性常静，静以比轴，动以比毂。言坎离二气，含受匡郭，运转以毂轴。《坎》卦《众辞》曰：习坎，重崄也。水流而不盈。盈刚在中也。即是水注器中。《离》卦《众辞》曰：离，丽也。刚化成柔，故亨通。丽，着也。重明者，阳也。柔者，阴也。火着器外，水着器中。水火气交，然后通达其情，化成其宝。坎中盛阳，离中盛阴，亦匡郭之义。
　　牝牡四卦，为槖为钥#2，覆冒阴阳#3。
　　牝牡者，雌雄也。雌雄者，阴阳也。乾、坎二卦为阳，坤、离二卦为阴。索钥水火之气，运於其中。覆冒，犹包裹也。金为阳，水为阴。一阴一阳，变易之道也。
　　道犹御者#4，执衔辔，准绳墨，随轨辙。处中而#5制外，数在於#6历纪。
　　车中者，君也。驾车者，马也。马虽至顺，非人君无所制之。君虽在车。非马不能行。以金为君，刚之极也。以水为马，顺之至也。金在中而时动，水居外而常转。水欲逃逸，金能制之。故日处中以制外也。
　　月节有五六，
　　五六者，三十也，为一月之数。刚柔各半，昼为刚阳，夜为柔阴。刚柔相交之时，即是金水会合之际。
　　经纬奉日使，兼开#7六十四卦#8。
　　《白虎通》曰：日月为经，五星为纬。月者，太阴之精，积而成象，魄质合影，禀日之光，以明照夜。日为君，月为臣，禀日之光，故为日之所使。水禀和於金，亦如是也。兼开者，为《易》卦兼阴之谓也。
　　刚柔为#9表裹。
　　《系辞》曰：阴阳者，言其气。刚柔者，言其形。变化始於气象，而后成形。形者，金水也；气者，水火也。以水火之气，变金水之形也。
　　朔日一《屯》直事，
　　《序卦》曰：屯者，物之始生也。王辅嗣曰：此卦，阴求於阳，弱者不能自济，必依於强。弱者水，强者金也。金既用事，水来顺之。金能应焉，所以交也。《彖》曰：刚柔始交而难生。动乎崄中，大亨贞。刚者，金也；柔者，水也。得水火之气而相交，动乎阳中为水，轮转於器中。亨通贞正。阴阳既交，然后通达其情，而成正性。正性者，即真宝之谓也。谓朔月一日，日一言平明也。直事者，谓当直之人，执其事也。《遁甲经》曰：八门直事，即其义也。阴阳始交，屯难之际，故以《屯》卦执其事也。
　　至暮《蒙》当受。
　　《序卦》曰：物生必蒙，故受之以《蒙》。蒙者，物之稚也。王辅嗣曰：此一卦，阴亦先来於阳，阴昧而阳明，阴困童蒙，阳能发之，非独此两卦，阴求於阳，自十一月至四月，皆纯阳用事，阴求於阳也。《彖》曰：匪我求童蒙，童蒙求我。我者，阳也，阳则金也。童蒙者，阴也，阴者水也。金能用事，阴求於阳也。水故求之，故曰：童蒙求我。《象》曰：九二，包蒙，吉。纳妇，吉，刚柔接也。阳为男，阴为女，阴合於阳，故云纳妇。刚者，金也。柔者，水也。金水相交，即刚柔合也。
　　昼夜各一卦，用之如次序。
　　昼用《屯》，夜用《蒙》。童蒙求我，《屯》谓阴阳始交，循环不绝也。
　　《既》、《未》至晦爽，终则复更始#10。
　　晦昧，爽晦也。月初为明，月尽为晦。《既》、《未》至晦爽之时，昼夜用《屯》、《蒙》矣。《屯》、《蒙》者，金水始交之义也。
　　日辰为期度，动静有早晚。
　　辰谓十二时，每辰至一月十五日，受一气乃有小变易。每受一气，则一变焉。一年二十四气，万物大成。金水受气成形，形亦如之矣。日行迟，一日行一度；月行疾，一日行十三度。日则一岁一周天，月则一月一周天。金象日，水象月，转之迟速，取此喻焉。测此度数，而知运转之期候。候此动静，而知凝结之早晚。动静谓水火，早晚言文武也。
　　春夏据内体，从子到辰巳。
　　子、丑、寅为春，卯、辰、巳为夏，此六月，纯阳用事，阴求於阳也。
　　秋冬当外用，自午讫戌亥。
　　午、未、申为秋，酉、戌、亥为冬。此六月，纯阴用事，而阳求於阴也。即是水已凝而纳金，金消散而入水。夫卦有内体外体，内为阳下三画也，外为阴上三画也。上三，即下三之用。伏羲画卦，本有三画以象天、地、人，谓之三才，未尽天地之物宜，因而重之，更画三画，内为体，外为用。春夏据内体，即当《乾》之初九、九二、九三也。秋冬当外用，复当《坤》之初六、六二、六三也。处阳之时，则水求於金也。在阴之时，即金求於水。金居内，水居外，内外之际，取象卦中也。
　　赏罚应春秋。
　　春生万物，如天之行赏；秋杀百草，如天之行罚。火气行，则金水冲融，是春也。水气行，而金水凝结，是秋也。
　　昏明顺寒暑。
　　虽昼夜用，而不违寒暑。寒则以文，暑则以武，以顺其时，不违天道。
　　爻辞有仁义，随时发喜怒。
　　爻者，画也。仁义者，阴阳也。谓卦六画之内，有阴阳，阳则生物，故称仁；阴则成物，故称义。在阳则舒，故喜；在阴则惨，故怒。还如，金得水气则喜，水得火气则怒。《系辞》曰：禁人为非，曰义。即是禁其金水，不令流逸。
　　如是，四时之气顺#11，五行得其理#12，
　　四时谓春、夏、秋、冬，五行谓金、木、水、火、土。顺四时之气，依五行之用，则金、水不失其宜。
　　天地设位而#13易行乎其中矣。
　　《系辞》曰：天尊地卑，乾坤定矣。卑高以陈，贵贱位矣。天地既立，易乃生焉。天地谓阴阳，阴阳交而万物化生。阴阳交而万物化生者，即变易之义也。金水为天地，水火为变易也。
　　天地者，乾坤也。
　　天地者，形也；乾坤者，气也。始於气象，而后成形，亦由金水受水火之气，而后成形也。
　　设位者，列阴阳配合之位也。
　　阴禀阳受，谓之配合，即金、水相交之谓也。
　　《易》谓坎离者#14，乾坤二用。二用无爻位，周流行六虚。
