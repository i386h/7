<!-- { "loadSidebar": true } -->
　　一气才交，雷震动一声，吐黄芽。玉人采得，收归鼎内，制造无差。铁轮万转，罗撼渐急，千遍无查。妙如法用，工夫了毕，随处生涯。堪夸。仙童手巧，泛瓯春雪妙难加。睡魔赶退，分开道跟，识破浮华。赵州知味，庐全达此，总到仙家。这盏茶。愿人人早悟，同赴烟霞。
　　瑶台月
　　黄根梦断。把眼底浮华，须当猛省，凡笼跳出，物外有何萦绊。镇相随、霞友云朋，任到处、风邻月伴。逍遥客，无拘管。游绿水，玩青山，疏散。这些儿快乐，千金不换。任人争名夺利权。且俺咱、觅个左转。处箪瓢活计，占断人间慵懒。乐终朝、一枕高眠，放四大、长舒短展。红尘内，君试看。算谁似，我清闲，堪羡。向闲中别有，拿云手段。
　　其二　　　　〔邱长春〕#3
　　平生懒惰。只赢得、一枕无忧高卧。蓬头垢面，不管形骸摧挫。任三光、日月奔驰，放四大、林泉担荷。深溪畔，幽岩左。青山隐，白云锁。灾祸。雷轰电掣，无由近我。日午起行了还坐。把旧习、般般打破。清闲处，惟有这些儿个。倦贪心、乐受贫穷，爱欲断、慵兴烟火。粮无贮，丹无货。潇然唱，洒然和。堪可。神仙未了，优游且过。
　　无俗念
　　郝太古十年学道，遇明师、指破神仙真诀。一句便知天外事，万载千年疑绝。见色明心，闻声悟道，此理难言说。玄关斡运，心生无限欢悦。放开匝地清风，迷云散尽，露出青霄月。万里乾坤明似水，一色寒光皎洁。玉户推开，珠帘高卷，坐对千岩雪。人牛不见，悟个不生不灭。
　　其二
　　浮生碌碌，算由天由命，也由人福。暑往寒来人渐老，多少兴衰翻覆。点石为金，指山为宝，未满人欲。千方万计，到头那个知足。何似忙裹偷闲，山间林下，浄扫黄茅屋。明月清风俱是伴，又有山青水绿。斗酒诗篇，饥餐渴饮，且喜无荣辱。醉来还醒，醒来还唱一曲。
　　其三　　　　〔邱长春〕#4 
　　孤身蹭蹬，泛秦川、西入蟠溪乡域。旷谷岩前幽磵畔，高凿云龛栖迹。烟火俱无，箪瓢不置，日用何曾积。饥食渴饮，逐时村巷求觅。选甚冷热残余，填肠塞肚，不假真修#5力。好恶将来糊口过，免得庖厨劳役。装观皮囊，熏蒸关窍，图使添精液#6。色身轻健，法身容易将息。
　　其四　　　　邱长春
　　同云瑞雪，正三冬、郁闭严凝时节。寂寞山家孤悄悄，终日无人谈说。百衲重披，寒空#7独坐，夜永愁难彻。长更无寐，朔风穿户凄冽。化饭朝入西村，林泉夹道，玉蕊凌花结。冻手频呵仍自恨，浊骨凡胎愚劣。昼夜参差，饥寒逼迫，早晚超生灭。须凭一志，撞开千古心月。
　　其五
　　茅庵交坐，任清虚、冷淡心香频热。认得元初真面目，万法同归无别。行若闲云，坐犹空谷，动静成休歇。重玄之妙，信知擘口难说。仰高弥远钻坚，瞻前忽后，一点元无缺。语默仙凡俱契妙，禅道虚无寂灭。遍量忘知，盈壤靡觉，表裹圆通彻。玄天独露，一轮无相心月。
　　其六
　　参玄龃龉，强钻研、道法坚如钢铁。乌噪猿啼谈不二，切忌随他分别。喝下明心，杖头见性，此理固难说。疑团打破，本来头面轻泄。无根树上花开，脉传今古，脱落输回劫。拂子龟毛敲兔角，漱石流泉长舌。五派宗乘，六传祖意，空立齐腰雪。为君举似，碧潭冷浸秋月。
　　满庭芳
　　一向沉空，偏枯着静，痴人枉费工夫。磨砖作镜，缘木欲求鱼。见月何须用指，观花悟、总是真如。聪明士，随机解物，无愠无愉。为仙、为佛事，不增不减，非实非虚。露堂堂光赫赫，一颗神珠。混俗凝然不染，居众处、尘法难拘。知常用，巍巍荡荡，何所不虚无。
　　醉江月#8    　皇甫真人
　　凿开混沌，见钱塘、南控长江凝碧。今古词人图景，谁解推原端的。岁去年来一日庚月甲，因甚无差忒。如今说破一要知天地来历。道号有一可名，五行颠倒，互列乾坤策。坎水逆流朝丙户，随月盈亏消息。气到中秋，金能生水，倍涌千层雪。神仙妙用，与潮没个分别。
　　水调歌头　　　虚靖天师
　　高真留秘诀，达士济群迷。心清行洁，天人凡圣尽归依。不在飞罡蹑斗，不在广闻多学，心乱转狐疑。但要除邪伪，心地合神祇。悟真空，离世网，绝关机。养成浩气，驱雷役电拯颠危。混合百神归一，一念通天彻地，方始了无为。叱咤生风雨，扶世佐明时。
　　其二
　　不用寻神水，也莫问华池。黄芽白雪，算来也是假名之。只这乾牛坤马，便是高龙坎虎，不必更猜疑。药物无斤两，火候不须时。偃月炉，朱砂鼎，总皆非。真铅真汞，遇之不炼要何为。自己金翁姹女，渐渐打成一块，胎息象婴儿。不信张平叔，你更问他谁。
　　其三#9　　　　〔白玉蟾〕
　　东风卷帘模，时物又新奇。桃花院落，小桥流水柳依依。正是清明天气，芳草池塘鲜丽，何处不相宜。紫燕添新垒，小雨洒芳菲。老生涯，沽酒杖，钓鱼矶。江湖一样，几声鸥鹭夕阳微。百岁光阴石火，万迭云山烟锁，回首顿忘机。蝶梦松窗下，高卧碧云蹊。
　　孤鹰　　　　　　马丹阳
　　苦海为人，随波逐浪，茫茫甚日休期。为酒色财气，一向粘惹，瞒心昧己。不算前程，幻躯有限，待作千年之计。忽一朝阴公来请，看你教谁替。
　　千间峻宇，金玉满堂，毕竟成何济。劝诸公省，早把凡笼猛跳出。向物外飘蓬，放落魄婪耽，鹑居鷇食，昏昏炼己。默默地、怡神养气，丹成既济。乘彩云，跨凤归。
　　集贤宾　　　　　王重场
　　仔细曾穷究，想六地众生，强揽闲愁。恰才得食饱，又思量、骏马轻裘。有骏马，有轻裘，又思量、建节封侯。假若金银过北斗，置下万顷良田，盖起百尺高楼。儿孙自有儿孙福，莫与儿孙作马牛。贪利禄，竞虚名，惹机勾。岂知身似，水上浮沤。贪恋气财并酒色，不肯上、钓鱼舟。荒尽丹田三顷，荆棘多稠。宝藏库、偷盗了明珠，铁灯盏、渗漏了清油。水银迸散难再收，大丹砂甚日成就。杀曾叮咛劝，劝着后，几曾偢。苦海深，波浪流。心闲无事却垂钩。呜呼锦鳞终不省，摇头摆尾，恣纵来，来往戏波流。愚迷子，省贪求。只为针头上名利，等闲白了少年头。
　　齐天乐　　　　　邱长春
　　自离东海上，元本三州，四人同契。异域殊乡，同行并坐，终日相将游戏。谈玄论妙。究方外之清闲，道家真味。唱和从容，一师#10法眷情何异。
　　于今分显迥然，苦志勤心，磨炼各逃倾逝。既是飘零，难为会合，幽僻关山迢递。乾坤间隔，望落落犹如，晓星之势。再遇何年，驾云朝上帝。
　　其二
　　自清都别后，来人间梦中游戏。性本玄虚，君临社稷，洪福齐天康济。冬温夏清，任春水秋山，放怀如意。外物多情，幻身无奈生憔悴。深穷仙方道术，固炼形神，内观返调元气。四大冲和，三彭遁匿，熟境繁华何忌。真空妙有，况千古灵明，自然凋弊。梦觉心开，廓然超万岁。
　　永遇乐
　　试问诸公，本来模样，如何形状。纵使丹青，难描这个，旷劫端严相。无形无影，观之不见，听之又无响。露堂堂、不摇不动，目前甚是明朗。人还省悟，回光返照，莫向外边劳攘。放下诸缘，屏除万事，物物离心上。迷云消散，性天独露，心月永无遮障。与三界、一切诸仙，并无两样。
　　其二
　　行也无忧，坐也无闷，长安长乐。息息绵绵，朝朝暮暮，保养神珠一颗。闲是闲非，莫偢莫采，大忌竞争人我。灭无明、心似寒灰，便是道人功果。猿儿不走，马儿捉住，龙虎定中交媾。阳降阴升，日来月往，炉炼长生药。抽添鼎内，不须炊爨，自有九阳真火。霜心子、明把天机，与君说破。
　　宣静三台　　　　牛真人
　　自小飘蓬，身心落魄，云游多在山东。世间事，看破浑是假想，荣华犹似梦中。盖个庵儿，隈山靠水，栽松种竹成林。炕暖窗明，乐清闲、胜竞利名。月朗山东，凉风细细，南溪绿水邻邻。渐炼得，方寸如灰冷，一阳生，玉鼎自温。秀气氤氲，仙花烂熳，芳芬开遍黄庭。玉女金童，采将来、炼就紫金。运转三关，驱回四象，冲和一点灵明。气结神凝，听笙箫、一派乐音。夙世前缘，生逢正教，全真妙道幽深。行满功成，跨鸾鹤上太清。
　　咏武夷#11　　　　　白玉蟾
　　忆昔秦时，中秋日、武夷九曲。烟寂寂、斜阳数尺，寒鸦枯木。三十六峰凝晓翠，一溪流水生秋绿。正满林、桂子散天香，飞金粟。神仙客，金丹熟。玉诏下，云生足。石头新换骨，尚黏红肉。夜半月华明似昼，玉皇降辇铺殽餗。笑曾孙、回首幔亭前，空松竹。
　　咏白莲
　　昨夜嫦娥，游洞府、醉归天阙。缘底事，玉簪堕地，水神不说。持向水晶宫裹去，晓来捧出将饶舌。被熏风、吹作满天香，谁分别。芳而润，清且洁。白似玉，寒如雪。想玉皇后苑，应无此物。只得赋诗空赏叹，教人不敢轻攀折。笑李粗、梅瘦不如他，真奇绝。
　　万年春　　　　邱长春
　　袖，袄秋来，着衣渐觉时相称。霜天净。畅怀游兴#12，不怕西风劲。百片千条，上手#13穿联定。宽还紧。外疏狂性，内放明珠莹。
　　逍逼乐
　　天边月，初似弓。庚地又无踪。龙寻虎，虎寻龙。两相逢。结一朵、金花弄风。天边月，似偃炉。铅汞鼎中居。须凭火，炼流珠。一葫芦。三百八十有四铢。
　　珍珠帘　　　　　白玉蟾
　　阴阳内感相交结，有铅汞、分八卦罗列。金鼎炼黄芽，正一阳时节。子后午前方进火，向玉炉、烹成白雪。通彻。这玄关深奥，难轻泄。因师指诀幽微，把金丹大药，将来分说。捉住虎龙精，自然日月。造化天机人怎晓，换俗骨、永无魔折。超越。望仙都稽
　　首，朝元金阙。
　　醺香
　　自小孤云，身外无萦系。披一片，搭一片，逍遥快活计。破葫瓢、腰间挂，别无行李。是人笑我没操持。尽教傍人点指。古庙祠堂，且共泥神作戏。破砂盆，泼瓦罐，折匙无筋。破纸被，糊包定，弯跧打睡。只等待，行满功成朝玉帝。方表男儿有志。
　　望蓬莱　　　　　邱长春
　　听咨告，小事要君知。万事苦求终害己，得便宜处落便宜。伶俐不如痴。真修炼，心外莫行持。只具眼前为见在，自然烦恼不相随。步步入无为。
　　四块玉
　　光景如梭，劝早早回头寻活计。莫被利役名牵，酒色昏迷。是非人我，空惹闲气。铅枯汞竭，恁藏休悔，谩尔伤悲。便做从今，下手理会，宁早莫稽迟。呆痴。自落便宜。纵养家千口成何济。枉使身心劳碌，昼夜无眠，老却朱颜，教君憔悴。何须自苦，怎不回首，自家推算，无常有谁能替。
　　呜鹤余音卷之一竟
