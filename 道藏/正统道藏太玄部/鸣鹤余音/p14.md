<!-- { "loadSidebar": true } -->
　　悟真歌　　　　　　冯尊师
　　觉中觉了悟中悟，一点灵光无遮护。放开烈焰照娑婆，法界纵横独显露。这些消息至幽微，木人遥指白云归。此个玄关口难说，目前见得便忘归。不是葛藤老婆舌，端的慈悲真妙诀。一轮明月杖头挑，一炉红焰盛春雪。我本元修大觉仙，有缘悟得祖师禅。归来一曲无人应，翠竹黄花体自然。画堂一炷沈烟细，空叹文殊问病意。曹溪月朗风自清，金莲开遍祇园地。横担虎杖便归来，雪闭寒山路不开。潇洒此时谁会得，知音惟有数枝梅。自从认得长安道，不爱闲花并野草。夜深枝上子规啼，壶内楼前春正好。到家自在乐无为，触处头头显圣仪。不是大慈千手眼，玉人拈出古摩尼。将何法宝明此物，杳杳冥冥及恍惚。众生不识这如来，三世诸佛狮子窟。真闲真乐向谁夸，尽是鹩鹧井底蛙。一曲空琴弹罢处，青山依旧锁烟霞。
　　证道歌　　　　　吕洞宾
　　悟真常，不达命，此是修行第一病。只修真性不修丹，万劫阴灵难入圣。达命基，迷祖性，恰似鉴容无宝镜。寿同天地丈夫儿，把握阴阳为本柄。性命全，玄又玄，海底洪波度法船。生擒活捉蛟龙现，始知匠手不虚传。
　　得道歌　　　　　景阳
　　道难入，道难觅，说之容易谁能得。旁门惑世几千般，得道万千难选一。近有一等学道者，不肯低头真可惜。瞒天瞒地更瞒人，未得一时夸了毕。要做神仙故不难，神仙须是神仙质。不是神仙莫乱为，动有阴魔作冤隙。这个事，非小术，全凭德行施阴惊。断除妄念息贪心，行行步步脚根实。若明本性与心同，方敢与君说端的。学金丹，容易入，熟味中庸与周易。有为有作总皆非，说龙话虎终无益。元初情动有其身，若更迷修转刑棘。常思混沌未分前，妙理难言心自然。一身上下皆属阴，一物阳精人不识。圆陀陀地镇相随，空不空兮色非色。散於万物遍乾坤，一物之中一太极。退藏於密一性中，视之不见寻不得。我丹诀，自各别，不用日时与年月。也无火候与抽添，亦无人我分妍拙。亦无生，亦不灭，亦无所修无所说。饥来吃饭困来眠，闲时打坐懒时歇。逢物便餐逢酒饮，不持斋戒心常澈。荣华富贵不关心，名利是非皆断绝。凝然静定养元神，一念不生真境别。真境别，自欢悦，昼夜见个中秋月。不来不往正当中，洞然八荒皆皎洁。也无盈，亦不缺，犹如红炉一片雪。虽然得到这工夫，打破虚空方了彻。逍遥快乐且优游，人间烦恼不相涉。学道人，趁时节，百岁光阴如电掣。遇之不炼大愚痴，莫待老来神气竭。急回头，当猛烈，一刀两断须见血。欲脱凡身换法身，精修一念当如铁。说此言，大心切，尽把天机都漏泄。学人若作等闲听，祗恐临终悔不迭。
　　心地赋　　　　　　三于真人
　　世事无穷，观来尽空。既向玄门受教，便於心地下功。大智闲闲，澹泊在不生之内；真机默默，逍遥於寂灭之中。原夫要长灵苗，先持心地。六根净而千种灭，三界空而百端治。见闻知觉，是障道之元因；恬淡清虚，乃颐真之大义。若乃坚成学道，须当了心。心静则孤明独照，心存则万境皆侵。真容无欠亦无余，生前可见；幻相有形终有坏，分付何求。明知诸法皆空，万缘都罢，行功打坐，乃道之狂。布惠施恩，即德之诈。大巧若拙，还知事事无为；善计非筹，直要头头放下。但使一心不动，万行自全，每畅神而度日，实知命以乐天。任经春夏秋冬，饥餐渴饮；或对风花雪月，稳步安眠。若能对境忘情，逢场作戏，本来了在方寸，何必修於累世。永嘉既悟，强留一宿而归；卢行犹疑，谩等三更而至。是知物物皆空，尘尘总弃，性外更无实相，目前尽是虚泡。长生有物而混成，神鬼莫测；大象无形随处是，天地难包。信乎本要明心，何劳苦志，谅不由他，诚能自已。大辩忘言，真经绝字，赖啼乌宣扬，落花指示，石女亲传，木人举赐。浅智少识者，则曰不然不然；高明广见者，乃云如是如是。故悟则处处平夷，迷则头头踏刺。大抵欲修天外大成功，莫挂人间些子事。
　　八义禅赋　　　　　冯尊师
　　教有顿渐，禅无后先。迷之者远隔劫外，达之者近在目前。无去无来，运六通而自在；不生不灭，超三界以孤圆。不畏谊哗，不居潇洒。门生五派者，强生知见；宗举一乘者，亦为虚假。只要常常显露，般般放下。清风万道，松间石女讴歌；明月三竿，岭上牧童颠耍。智慧夙禀，灵明顿开。应机时须宜性现，对境处决要心灰。圆融四象，通达三才。绿水长流；纵尔沤生沤灭；青山不动，任他云去云来。亘古亘今，不衰不朽。昧之者滞於声色，达之者超於无有。驱扫风云，摩挲星斗。空琴韵美，堂前木马咆哮； 雪曲应希，海底玉龙奔走。莫问东西菩萨，休寻南北弥陀。触目尽是法界，何方不是禅那。会得如此，方堪恁么。居尘出尘，岂落万缘之化；在欲无欲，不沈六贼之魔。左右逢原，寂照返朴。葛藤老婆舌，千劫贩骨；灵源直指者，一句绝言。纵夺自由，杀活独卓。白云青嶂，头头尽是真如；翠竹黄花，物物无非正觉。泯绝无际，包含大千。拈花示众者，真为过计；叱佛骂祖者，亦是违愆。谁会进步莲花，鹿苑归来，月满江船。拈出自己家风，顿超十地；踏碎顽空梦幻，独饭诸天。一等虚脾，敢胡斗觜。皆较糟粕者，宁知真味；穿凿公案者，岂通妙理。差之一毫，失之千里。木人言：若要识西来〔意〕，须吸尽涅盘金仙髓。
　　识心识意赋
　　如要修行，先须识心识意，然后悟性。如何是心？如何是意？但能知觉为之心，千思万想为之意。意从念起，心从物生。既知起生之根源者，只在方寸。方寸者，本来之真心也。心本无心，意本无意。为从来熟境难忘，心浮意动，却把真心朦昧，不能显现。须是澄心定意，内观其心。湛然不动者为之定，定中觉灵者为之慧。定是体，慧是用。定慧两全者，日日不亏也。
　　清闲赋
　　泛爱曰浊，孰能好清。从他萦其万虑，惟我闲其一生。猛离极梏之囚，常居安静；免被蜗蝇之缚，大悟灵明。原曰绝世羁糜，统元纲纪。玩杳冥太清，则能深根固蒂；处恬淡真闲，则乐长生久视。既知此理，心如秋水之澄；凡动於时，妙若春风之起。若乃卓尔与立，湛兮或存。廉而不刿也，喻镜分妍丑；光而无私也，如月射乾坤。端正一性，安然六根。孤高洁净於灵源，松筠雅操，坦荡纵横於法界，绝素玄门。於世身返孤云，情起野鹤。体微妙则藏山於泽，绝思虑则藏丹於壑。清彻灵虚，逍遥矿漠。丝毫不挂，神飞姑射之游；物我俱忘，云步寥天之廓。大抵非圣所私，由人所为。苟未捐其名利，安得悟其希夷。述夫大智闲闲，觉见南山之语；小人戚戚，理闻宣父之辞。且如在欲行禅，担家说妙，须得下愚之敬慕，未兔贤良之讥诮。直须静裹兴功，回向闲中返照。致虚极而守静笃，老氏家风；隳肢体而黜聪明，颜渊枢要。夫然心法双泯，生死两捐，凭清浄修成道果，悟虚闲凿透玄天。从抛有漏之因，萧条宇宙；深息无为之穴，啸傲云烟。异哉，饭蚁劳生，灯蛾殒命。空恁漂沈其苦趣，谁肯修完其德性。已矣乎，不如闻早乐闲清，归去玄都朝上帝。
　　全真赋　　　　　　冯尊师
　　神圣垂御，仁慈普均。既宏开於玄教，特谨奉於全真。孰知十极之高仙，来游此世；大阐三皇之古道，顺化於人。切原德贯诸门，心归一正。舍俗者辞亲割爱，固穷者乐天知命。是以全真，学而修性。功名财色，观如水上之浮沤；智慧灵明，敬若教中之先圣。诚以学不所执，法求大道。广积德行，则外施於方便；深修保炼，则内运於成功。善处无为不二，能寻有道参同。物物分明，莹若潭中之皎月；头头应现，动如草上之清风。必也选甚高低，尽皆提挈。学之者有因有果，达之者无灭无生。至静至和，至坚至洁。统万德而接物，不舍慈悲；宣三教以开迷，犹尊贤哲。大抵乞食不耻，至贫不忧。屈己惠人，则施恩於孤老；高志抗节，则笑傲於王侯。是谓全真英士，达道仙流。顿悟天机，高播玄风游圣境；广施香饵，普寻知友赴瀛洲。是以见物明心，知空悟道。〔学〕全真道法，则谨依於锺吕；取大道玄理，则严奉於黄老。清虚恬淡，收红炉烁就银丝；纯粹精微，向丹鼎烹成金宝。捐彼假合，表达自然。证实相妙之更妙，得真功全之又全。五道银霞贯斗，一轮明月辉天。鹤驾金书，朝赴九阳之殿；蟠桃玉液，位登万圣之筵。噫，有等愚迷，闲争人我。宣扬诵经者，岂通玄妙；诳惑中下者，不知因果。须离火院恩山，却入名缰利锁。丕休哉，若要知端的全真，顿悟虚无堪可。
　　尊道赋　　　　　　宋仁宗
　　三教之内，惟道至尊。上不朝於天子，下不谒於公卿。避凡笼而隐迹，脱俗网以修真。傲林泉兮，绝名绝利；乐岩谷兮，忘辱忘荣。顶星冠而烁日，披布褐以长春。或髼头而跌足，或丫髻以包巾。摘仙花而砌笠，折野草以铺茵。吸甘泉而漱齿，啖松栢以延龄。歌之鼓掌，舞罢眠云。伴山谷则杯茶款话，逢水饮则尊酒论文。笑奢华之浊富，乐自在之清贫。岂一毫之挂碍，无半点之牵萦。或三三而参玄访道，或两两以话古谈今。话古谈今兮，叹前贤之兴废；参玄访道兮，理自己之玄真。任寒暑之更变，尽乌兔之逡巡。苍颜返少，白发还青。携箪瓢而入廛化饭，采百药以临世济人。解安人而利物，或起死以回生。修仙者骨之坚秀，达道者神之最灵。判吉凶斡旋异象，定祸福密勘人伦。阐道法扬太上之正教，施符箓除人世之祆氛。降邪魔於掌上，布呈气於雷门。扣天阍真仙具备，击地户万神成听。颐真默坐，静室存神。夺天地之秀气，采日月之华精。运阴阳以炼性，按水火以胎凝。二八阴消兮，若恍若惚；三九阳长兮，如杳如冥。应四时而采取，养九转以丹成。跨青鸾便冲紫府，骑白鹤直谒玉京。参满天之秀气，表妙道之殷勤。比儒教兮，官高职显，富贵浮云。比释教兮，寂灭为乐，岂脱凡尘。朕观三教，惟道至尊。
　　祖庭记
