<!-- { "loadSidebar": true } -->
　　天地神人鬼五仙，尽从规矩定方圆。逆则路路生颠倒，顺则头头合自然。道从古有，堂自近兴。为神仙养素之轩，乃散圣息肩之地。晨昏香火，上祝皇王圣寿无疆；朝暮经诠，下保檀那各家清吉。是以隐显莫测，凡圣同居。只笠箪瓢，作壶中之活计；孤云野鹤，是物外之闲人。散诞无拘，逍遥自在。黄粱梦觉，安然一枕清风；金汞炉开，寂寞半窗明月。功成行满，体妙神灵。伏龙虎而出昏衢，跨鸾鹤而归洞府。其或初离俗网，乍入玄门，性天未彻，心地尚迷。切宜遵守准绳，久则不违模范。侍师敬友，念道思真。常於性命上留心，莫向利名中挂意。行须缓步，语戒喧哗。勿歌夭艳之词，莫讲是非之事。公私出干，不许见灯而回；打坐绝言，直待钟呜而起。来时明白挂搭，去时对众抽单。稍有违犯，量其罪咎。轻则香油茶饼，重则竹笓下山。偷盗分文，毁烧衣钵，饮酒赌博，不许在堂。职事有违，理当倍罚。故兹榜示，各令知悉。
　　颂曰
　　五湖云水，混处一堂。既集徒侣，须明纪纲。或凡或圣，时隐时彰。神化无定，道规有常。
　　清闲跋
　　可委者命，可凭者天。人无牵尔，事不偶然。上天生我，上天死我。一听於天，有何不可。时有待识，物有枯荣。人有衰盛，事有废兴。龙不冬跃，萤能夜飞。君子小人，而皆有时。仲尼再思，曾参三省。予何人哉？敢不修整。人言为信，日月为明。止戈为武，羔美为羹。人有贤愚，事无巨细。得不艰难，失必容易。断不决疑，断不可缓。当断不断，反受其乱。人善不趋，己恶不除。谓之知道，不亦难乎。良如金玉，重如丘山。仪如鸾凤，气如芝兰。春无再至，花无再开。人无再少，时无再来。
　　鸣鹤余音卷之九竟 
　　
