<!-- { "loadSidebar": true } -->
　　江神子〔慢〕
　　林泉养素拙。放落魄、慵居世缘绝。志如铁。翛然处、一味真惧杂说。日逍遥、野鹤岩畔为道侣，松轩下、沉烟犹未歇。夜深独听孤猿，高峰上，叫明月。他年功成行满，驾祥云、直至瑶池仙阙。个时节。神游自有鸾鹤迎接。舞空碧。仙仗飘飘来迎谒。桃源会、琼林方信别。到此无限逍遥，作蓬莱客。
　　春从天上来
　　乐道安贫。叹自古英雄，林下无人。满堂金玉，谓授儿孙。毕竟与属亲。问当初无物，被贪爱、引入迷津。早抽身。向槐安宫内，刚恁劳神。
　　朝菌蟪蛄短景，又岂信壶中，别有长春。暂游万里，少别千年，归去跨凤骖麟。念浮生一瞬，几度见、沧海扬尘。莫因循。彼空华扬艳，轻丧天真。
　　玉抱肚
　　若论玄妙，听周风一诀。把婴儿姹女，木金间隔。从头分别。先擒六贼三尸灭。后捉玉兔饮乌血。仗剑锋，麾魔障，荡祆邪。全凭志猛烈。那些个手段最奇绝。龙奔虎走，来往放乖劣。两兽擒来吾怎舍。炉烹鼎炼无暂歇。乾坤至宝，阴阳造化，斡运龟蛇。东鸡叫出西江月。会入黄庭赏白雪。上丹温，中丹暖，下丹热。三田宝结。众仙举我赴金阙。寥阳胜境，教我怎生说。
　　水调歌头
　　五行不到处，一气未生前。清光赫赫，无何乡裹独超然。日月岂能照鉴，天地不能包裹，晃朗妙无边。赖有竹涧水，却向世人传。杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。
　　沁园春#3　　　　　〔吕洞宾〕
　　七返还丹，在人先须，炼己待时。正一阳初动，中宵漏永，温温铅鼎，光透帘帏。造化争驰，虎龙交媾，进火工夫牛斗危。曲江上，见月华莹静，有个乌飞。当时自饮刀圭。又谁信无中养就儿。辩水源清浊，木金间隔，不因师指，此事难知。道要玄微，天机深远，下手速修犹太迟。蓬莱路，仗三千行满，独步云归。
　　苏幕遮
　　水中金，冲牛斗。玉锁金关，护法灵童守。赤水丹基龙虎走。万象森罗，勃勃投珠口。饮灵液，明火候。太乙炉开，丹熟神光透。浮名浮利终不久。下手速将，穷取无中有。
　　解佩令
　　修行之士，功勤不小。识五行、逆顺颠倒。妙理玄玄，玉炉中、龙蟠虎绕。金鼎内、炼成至宝。阳神离体，冥冥杳杳#4。剎那间、游遍三岛。出入纯熟，按捺住、别寻玄妙。合真空、太虚是了。
　　〔双调〕雁儿落得胜令#5
　　想赴蟠桃玳瑁筵，休享御酒琼林宴。息争名夺利心，发养性修真愿。
　　争如纸被裹云眠，茶药倚炉煎。看峻岭衔花鹿，使巅峰献果猿。朝元，在金阙寥阳殿；安然，蓬莱洞裹仙。
　　〔双调〕甜水令
　　麻绦草履风袍袖，名利不刚求。蓑笠纶竿钓鱼钩，绿水东流。
　　〔双调〕折桂令
　　浪花中一叶扁舟，拣溪山好处追游。遣兴忘怀，醉乡中问甚春秋。学洗耳溪边许由，笑蝴喋梦裹庄周，茅舍清幽。纳被蒙头，红日三竿，高枕无忧。
　　其二
　　到大来散诞逍遥，园林成趣，独木为桥。你便禄重官高，是非海万顷风涛。不如俺绝利名麻鞋布袄，少忧愁髻环绦。兴饮浊醪，醉赴蟠桃。闲步云山，闷访渔樵。
　　其三
　　人生如落叶辞柯，百岁光阴，暗裹消磨。信蹉跎，世人看便似风魔。叹富贵如披麻救火，功名似暴虎冯河。白甚张罗，日月如梭。十载生涯，一枕南柯。
　　其四
　　子是虚飘飘水上浮沤，不如谷口烟霞，独乐深耕。为国求兵，笑包胥哭倒秦亭。试看青门外锄瓜邵平，东篱下栽菊渊明。午醉初醒，独坐茅亭。打一会简子渔鼓，诵一篇道德黄庭。
　　〔双调〕雁儿落得胜令
　　为浮生两鬓白，观镜裹朱颜迈。忙辞了白象简，紧纳了金鱼带。绿柳倚门栽，金菊映篱开。爱的是流水清如玉，那里想侯门深似海。幽哉，袖拂白云外；彭泽，清闲归去来。
　　其二
　　光阴似水流，日月搬昏昼。尘俗一笔勾，世事都参透。睡来时高枕一无忧，闷来时拄杖半过头。饥来时一钵千家饭，闲来时孤身万里游。盈眸，阆苑风光秀；抬头，蓬莱景物幽。
　　其三
　　荣华似风内灯，富贵如槐安梦。恰六朝贺太平，十二国干戈动。人海混鱼龙，浮世隐英雄。收楚韩元帅，兴周的姜太公。功名到底成何用，悉是南柯一梦中。
　　〔双调〕甜水令
　　炉中炼出灵丹药，雷震采荼苗。明月清风杖头挑，不挂椰瓢。
　　其二
　　看看又早中年过，白发鬓边多。积玉堆金大如何，梦裹存活。
　　其三
　　把心猿意马方拴定，为甚不争名。便得象简金鱼做公卿，白马红缨。
　　〔双调〕水仙子　　汉锺离
　　超凡入圣汉锺离，沉醉谁扶下玉梯。扇圈一部胡须力，绛云般红肉皮。做伴的是茶药琴棋。头绾着双髻，身穿着百衲衣。曾赴阆苑瑶池。
　　其二　　　　　　　吕洞宾
　　醉魂别后广寒宫，飞下瑶台十二峰。只因一枕黄粱梦，得神仙造化功。左右列玉女金童。采仙药千年寿，炼丹砂九转功。每日价伏虎降龙。
　　其三　　　　　　　　蓝采和
　　西风宽舞绿罗袍，每日阶前沉醉倒。头边歪裹乌纱帽，金钱手内抛。斗争夺忙杀儿曹。狂歌唱檀板敲，子是待要，乐乐淘淘。
　　其四　　　　　　　　徐神翁
　　不为贼盗恋妻奴，独向烟霞冷淡居。金银财宝无心顾，浑身上破落索。滥滥缕缕衣服。冷清清为活路，闲逍遥走世途。脊梁上背定葫芦。
　　其五　　　　　　　　张果老
　　驼腰曲脊六旬高，皓首苍髯年纪老。云游走遍红尘道，驾白云驴驮高。向赵州城压倒石桥。拄一条斑竹杖，穿一领粗布袍。也曾醉赴蟠桃。
　　其六　　　　　　　　曹国舅
　　玉堂金马一朝臣，翻作昆仑顶上人。腰间不挂黄金印，闲随着吕洞宾。林泉下养性修真。金牌腰中带，笊篱手内存。更不做国戚皇亲。
　　其七　　　　　　　　李岳
　　笔尖吏业不侵夺，跳入长生安乐窝。皂细衫身上都穿破，铁拐向手内拖。乱哄哄发似松科。岂想重裀卧，不变皓齿歌。每日价散诞蹉跎。
　　其八　　　　　　　　韩湘子
　　药炉经卷作生涯，不恋王侯宰相家。乱纷纷瑞雪蓝关下，冻伤韩湘马。半空中乱糁长沙。黑腾腾彤云布，冷飕飕风又刮。山顶上开花。，
　　纯阳真人百字图
　　本性好清净，保养心猿定。酒又何曾饮，色又我罢尽。财又我不贪，气又我不竞。虽见我不观，虽闻我不听。不论他人非，只寻自己病。遇有不轻狂，如无守本分。官中不击名，私下凭信行。不在人数中，免却心头闷。和光与同尘，但把俗情混。为甚不争名，曾共高人论。
　　朗然子刘真人诗
　　落魄洪杯数十年，朝朝恣性日高眠。尾闾通透泥丸穴，丹灶能分造化权。
　　只此云霄应有路，算来我命岂由天。莫言大道人难会，自是凡夫不学仙。
　　其二
　　南北程游数十春，潜行玄理暗修真。不求世上无穷物，只向寰中觅个人。
　　悟得已知消息大，内丹常遣泝流津。假饶千载重相见，也似如今日转新。
　　其三
　　京洛幽闲清静中，住居古观古壕东。世情亦染心无染，尘事须同道不同。
　　炼药岂辞千日苦，运精常遣四肢通。世间最贵堪珍重，除却人身总是空。
　　其四
　　求仙之日乱纷纷，涉历山川走似云。总学长生寻外物，算来至道未尝闻。
　　阳精已失真和气，金石徒劳客热熏。堪叹凡夫全不悟，尽甘荒野作丘坟。
　　其五
　　休读九经三史书，与身到了不相宜。争如保养元和炁，更为添烧大药炉。
　　存得真精终济老，炼成金质定冲虚。不明有个长生路，其奈凡夫性转迷。
　　其六
　　求贵贪财无尽时，高官极富又何为。争如权重劳心治，未胜身贫得自怡。
　　欹枕任从春日永，运精不遣鬓毛衰。他年物外相逢处，自是神仙别有期。
　　其七
　　真铅真汞不难寻，自是凡夫错用心。月魄日魂明甚易，木精火候理何深。
　　辛苦运精须九载，变化通灵点五金。出世只消餐一粒，昆仑蓬岛尽知音。
　　其八
　　夹脊双关至顶门，修行径路此为根。华池玉液须频咽，紫府元君遣上奔。
　　常使气冲关节透，自然精满谷神存。一朝得到长生地，须感当初指教人。
　　其九
　　天网空笼万象疏，一株松倒华山枯。寒云去后留孤月，腊雪来时向太虚。
　　石洞龙蛇归紫府，千年鸾凤落苍梧。自从别却先生后，南北东西少丈夫。
　　朗然子，齐人也。因随唐玄宗幸蜀，遇神仙司马承祯口诀，传金液还丹大药诀，自后修炼成功，却归洛阳。乡老传言，朗然子於宋端拱年间，醉死於桃花坊。时天大雪，惟尸卧处周围丈许无一点雪。官吏检尸，惟见鼻口耳中，有金蝉递返出入，良久飞上空中去，众皆仰视，及回顾却不见地上尸矣。万灵朝元宫道士赵隐微，收得朗然子诗篇，化缘立石，广行其传，叩门告余，出示此诗。余亲详此诗语，亦不过运气吞液，保阳去阴，与余符契，喜为书之。
　　皇统元年三月二日，方壶知足居士谨题。
　　呜鹤徐音卷之八竟
　　#1以下十三首词皆为张伯端之作，又见《悟真篇》。
　　#2以下第十四至二十五首词，又见《金丹大成集》。
　　#3 原缺署名，词又见《全唐诗》。
　　#4原本作『杳杳冥冥』，不合钧。
　　#5 以下二十首均为散曲，不复详注。 
　　呜鹤余音卷之九
　　仙游山道士彭致中集
　　太空歌　　　　　　马丹阳
　　道可道，非常道，如如不动要长保。保守寒光射太虚，一输皎洁灵虚曜。法可说，无法说，澄澄湛湛诸缘灭。方知无灭亦无生，宿债冤家从此绝。生个甚，灭个甚，静静清清，清又静。自从认得恁么明，方知想地性保命。休求真，莫弃假，求弃之中生巧诈。既生诈巧弃真如，却如避刀却遭剐。不曾行，不曾看，要灭生亡难也难。行得一步悟一步，不行枉了说长安。君未悟，莫强夸，休说虚空是一家。心不了时刚论道，犹如瞎汉看璚花。这边好，那边丑，引得牛儿旷荡走。若还方寸未明时，闭目澄心且合口。不用手，不用索，不须牢拴牢把捉。无意牢擒占影风，自然动静双忘却。不离书，不执书，双泯之中内外居。离经方法难开口，执文昧却自家珠。心为禅，性为道，行行步步争多少。因师一指说根源，石人拍手呵呵笑。禅为宗，道为祖，打破金木水火土。光明相射含真空，却笑一二三四五。宗又通，法又通，惟凭真行与真功。功行了兮俱不见，惟凭一点照寒空。也非道，也非禅，杳杳冥冥合自然。万事剔开清净眼，赫空朗耀照无边。
