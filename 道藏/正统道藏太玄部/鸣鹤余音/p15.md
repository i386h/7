<!-- { "loadSidebar": true } -->
　　祖庭昔日本无踪，重阳开化阐玄风。故乡长安京兆府，祖居醴泉太子村。天垂乾象神仙降，地发祥光紫气升。母怀仙胎经二载，生逢时遇宋徽宗。政和二年壬辰相，腊月二十二日生。祖师父母生三子，重阳师父有二弟。幼小入学明师训，九经圣典若习攻。二旬有七应武举，深知兵法挽硬弓。文武双全人皆惧，宋号德威名世雄。心上所为明似镜，口中言语响如钟。昔日甘河曾沽酒，得遇披毡二仙翁。五篇玄秘亲传受，七窍通灵便见功。自从饮了甘河水，心地大开方便通。四旬有八逢正教，弃世归道隐墓中。得观内景真消息，方知五行造化功。识破幻化虚假体，更不人间问吉凶。再逢和李居刘蒋，三人同居至三冬。思想丘刘谭中马，改名自呼王害风。火焚茅庵辞秦地，别却东南下山东。三千里外得知友，九转成功入南京。师召门人亲嘱付，吾当归去赴蓬瀛。大定十年庚寅岁，五旬有八寿命终。查子店中升仙路，留下全真古家风。七朵金莲开户牖，长春长教化门宗。传与清和全真理，浩然盘山南离峰。洞真白云披云子，无欲高中众仙翁。十八大师都在此，庚子年间起建功。天下门人来助力，寰中道者总施功。天赐匠人曹提点，殿阁建在水竹村。嵯峨脸峻高百尺，碧瓦瑁璃接太空。南山吻兽龙喷水，四兽昂昂虎啸风。千梁万拱排八卦，五脊六兽按九宫。远望有如须弥顶，遥观恰似太华峰。上接云横连北斗，下临九肺九泉通。〔缺句〕岭背八水总朝东。万道霞光笼宝阁，千条翠雾罩琳宫。曾观鸾鹤空中舞，又闻仙乐振天宫。万象森罗朝玉帝，诸仙圣众捧三清。红光紫霞深锁闭，白云瑞气紧牢封。数株红桃兼绿竹，千根翠栢间青松。游遍乾坤无限地，希有重阳万寿宫。
　　升堂文　　　　　赵真人
　　切以玄元圣祖，广开众妙之门。大道全真，普化群生之教。瑶池仙子，重阳金莲七朵。阆苑璚宫，长春玉花万叶。虽则枝分稍异，到了万叶归根。然则派别流差，毕竟百川归海。方方设教，会四海之云朋；处处兴缘，聚三山之霞友。茅庵草舍，普修宝殿琳宫。纸衲麻衣，恩赐星冠月帔。可谓人能弘道，阐先圣之规模；自然道法应人，开后世之眼目。了真堂上，元无一点萦心；万行门头，正好诸人着力。在上者当处宽仁，在下者常生敬顺。尘心争辩，不见体玄之家风。道眼相从，依旧丹肠之活计。夙为物外神仙，今作门中法眷。莫滞一时之粪土，弹轻千圣之宝珠。在世时同修道果，超凡去共列仙班。出家君子，清眼研穷。离尘烈士，赤心照察。伏惟珍重。
　　其二　　　　　　冯尊师
　　夫至道渺漠，妙道希夷。先地先天，不拘文字。光明虚彻，遍满十方。清净灵通，周流三界。千变万化，统摄阴阳。体用真常，无穷极矣。争奈凡笼障重，难矣承当。贱古尊今，妄生知见，殢法参禅，傍开户牖。从此太极朴散，教列三门，情识场中，不能归祖。观彼诸人，深宜哀愍。是以大开方便，广运慈航。普济苦海群生，脱免沈痾六趣。引归真路，复玩鸿蒙。凿开恬淡门庭，游赏清都降阙。五云台上，明传黍米玄珠；九曜楼边，高举含光宝剑。纵横旷漠，坦荡无何。动止无为，混成纯素。遂可扫除萨埵，游戏菩提。不死不生，无余无欠。圣凡俱遣，空色包罗。假使泥牛吼月，木马嘶风，漏透机张，作家笑具。炎炎言下，叱回碧眼胡僧；寂寂光中，击碎金毛狮子。花收五叶，机拂三玄。放开元始钳锤，缩却牟尼手段。发挥象罔，踏碎涅盘。截断曹溪，闲居郑圃。达磨罗什未生，已有南华御寇。奈何学者忘本逐末，弃主怜宾。不叩冲虚，执持梵语。本安中国，求证西方。空费草鞋，寻个甚么。石狮子剜了心肝，野狐涎灌彻骨髓。在欲行禅，望成佛果，葛藤谜语，敢把人瞒。此般君子，怎生接引。今也聊将法药，掷向人间，出此醍醐，利兹上士。举扬本分生涯，点检见前面目。露些消息，分付知音，这段家风，是何曲调。乐非律吕，劫外阳春，琴操无弦，孔吹天籁。不须玉线金针，绣出霓裳彩凤。个人会得，即便归来，不夜楼台，同登雅会。无底篮儿汲水，无根铁树开花。此个规模，如何印绶。浑沦邦畔，不许商量。灵宝峰前，孰能着脚。直须洒洒落落，休要纷纷纭纭。顿悟玄风，逍遥宇宙，久伫仙班，伏惟珍重。
　　其三　　　　　　秦真人
　　百岁光阴，疾如流水，一生事业，空似浮沤。昨朝面上，桃杏花开，今日头边，雪霜照破。苏相国腰悬六印，难免无常；郭子仪位至三公，终归大限。白蚁阵残浑似梦，子规声切劝君归。休待祸临头，方知是幻。金玉满堂，怎生守得，儿孙对面，谩切长吁。红楼翠阁粉墙高，非干己事；白马朱轮金铎响，尽属他人。徒劳个裹伤心，不觉暗中弹指。鬼使者岂通关节，阎老子不顺人情。泪落千行，悔将何及。肠分九段，更怨他谁。到此际多休少休，方知道千错万错。惆怅落花流水，无可奈何；凄凉衰草秋风，不堪回顾。若夫聪明君子汉，慷慨丈夫儿，万事全抛，一言猛悟。比黄金如粪土，要买神仙；等白玉似尘埃，斡回天地。更不前思后算，那复朝商暮量。脊骨如钢，脚跟似铁。又何须炼药炼丹，即归三岛；更不假安炉置鼎，便到十洲。许旌阳拔宅上升，盖因此耳。淮南王全家脱去，岂有他哉。争似高人，做惊天骇地因缘，有跃古腾今手段。心和口应，口与心同。姓名已挂於丹台，功德定归於紫府。若是圣贤妄语，可怜辜负善人。自惭口拙，不敢多言。久立仙宾，伏惟珍重。
　　茶文
　　伏闻一声雷震，吐群品之芬芳。凤饼龙团，表至真之异物。阴阳滋秀，天地氤氲。禀四时之正气，夺五行之清味。先春园内，生成片玉之珍；瑞雪岩前，造化灵芽之蕊。玉人采得，妙用依时。金槽碾处，香来扑鼻；石鼎烹开，谲花浪跃。卢全七碗，洗除六欲之昏迷；赵老三杯，涤尽众生之梦寐。爱之者精神爽异，悟之者心地清凉。莫言释子家风，真是道人受用。聊得一味，普施诸人，得意归来，伏惟珍重。
　　七真禅赞并叙　　　披云真人
　　全真之道，其来久矣。惟曾子固言之甚详，而后学者犹以为黯暗。盖全也者，物物皆全。而真也者，念念皆真。物物皆全，则无缺不全；念念皆真，则无段不真。无物不全，是全全也，犹未，至於所以全也。无段不真，是真真也，犹未至於所以真也。即全非全，即真非真，亦无非全，亦无非真。学至於此，全乎全乎，真乎真乎，万分未得处一焉。故能及山川，移城邑，蹈水火，入金石，纵横自在，变化无方者也。此教出於太上，而传于东华。东华传于正阳，正阳传于纯阳，纯阳传于重阳。重阳之前，玄萌乍发，人未之信。重阳之后，其风大阐者七世矣。嗣教东莱披云子，谨斋戒而述七真赞焉。
　　辞曰
　　教祖重鹅，猛脱金章。佩洞宾之秘诀，饮甘河之灵浆。进上上步，入玄玄堂。得四友於东海，领群仙於上方。金莲开半万之祖，玉叶传十九之芳。一自祖师归去后，终南依旧好风光。
　　其二
　　倚欤丹阳，三髻作舞。密投赐芋之机，猛悟分梨之语。抛半州之旧产，应三清之选举。凿二炁未分之前，运五行不到之所。霹雳一声归去来，呵呵拍手花如雨。
　　其三
　　稽首长真，不拘小节。胆气凌秋，脚跟似铁。抛俗眷以慷慨，入玄门而决烈。袭朗然子九转之机，受重阳师四言之诀。超出阴阳之陶冶，解开造化之关结。十年受用洛阳春，等闲肯向东风说。
　　其四
　　伟矣长生，风标秀出。厌尘土之腥躁，悟宗风之消息。心游物外之烟霞，迹混廛中之鼓笛。花簪阆苑之红，桃咀蓬壶之碧。跃出洪波万丈高，灵光一点无人识。
　　其五
　　伟哉长春，弱冠高洁。孤身度函谷之风，七载坐磻溪之月。六受皇宣，四朝帝阙。数十国化行於虚靖，三万里不辞於风雪。宝玄台上梦游仙，露滴松梢还漏泄。
　　其六
　　号赐体玄，含真自然。字潜分於□竹，位默定於金莲。六月迎阳而久立，三冬抱雪以安眠。鸡已烹而复唱，鸩虽饮而命延。受金国之四诏，拜玉皇之两宣。试问铁植山下月，肯将消息向人传。
　　其七
　　太古壮年，幸识重阳。高出烟霞之外，远抛名利之场。宁海市中挽回日月，赵州桥下坐断冰霜。炼五行而作髓，煎八卦以为粮。八十四年还债了，东风回首旧家乡。
　　或曰：七真之道尽於此乎？曰：未也。是犹追骐骥之遗踪，拾凤凰之落羽，以为骥凤之全体，可乎？或者笑而稽首。惟圣知圣，惟真知真，惟凤知凤，惟麟知麟。惟披云老仙，妙龄入道，侍长春者四十余霜矣。得全真之尤精者也。於七真之显神藏用，饱闻而饮见之。吐辞为赞，言言入神，事不虚靡，文不过华。使天下学者读之，足以为信据而无疑矣。
　　逍逊吟
　　处顺适逍遥，全身远俗嚣。狎鸥泳沧渚，鼓瑟会渔樵。辅轲心无耻，尊荣志不高。收纶望晚钓，信步与春翘。完矣丰絺绤，沛然泽寥萧。黄庭消百虑，紫芋待终朝。於焉开三径，扶摇玩九霄。畅情横短笛，握固返垂髫。宠赐非凭据，清闲足富饶。尽他使副墨，惟独赏参寥。遂志浴沂水，嫌喧弃许瓢。虚怀镯斸斫，挫铣混刍荛。时否潜知止，岁寒节不凋。九思於节揖，五柳任萧条。伉俪或耘籽，归休懒折腰。灌畦甘抱瓮，忘味喜闻韶。除害轻金玉，聿修光祖祧。高奔迈骐骥，奋翼笑鹪鹩。绝学游玄圃，颂声歌圣朝。观鹉临曲沼，覆鹿用枯蕉。塞兑徒居实，深根匪揠苗。解纷须侃侃，养素乐夭夭。涂隙藏深密，如愚匿懋昭。参禅稽局楼，抠瓦巧灵潮。齐物真何得，封戎世可超。悲嗟蜗竞角，坐看乌迁乔。但看同耕叟，焉能屈下僚。凤笙云外听，春色杖头挑。刻木鸢谁放，无弦琴自调。搏空归去日，不必借銮镳。
　　堂规榜　　　　　　白玉蟾
