<!-- { "loadSidebar": true } -->
　　又南水行七百里曰孟子之山。其木多梓、桐、多桃李，其草多菌蒲。未详。音晅之□。其兽多糜鹿。是山也，广员百里。其上有水出焉，名曰碧阳。其中多鳣鲔。鲔即鲟也。似鳣而长鼻，体无鳞甲，别名□鰽。一名鳇也。
　　又南水行五百里白流沙，行五百里有山焉，曰跂踵之山。跂音企。广员二百里，无草木，有大蛇。其上多玉。有水焉，广员四十里，皆涌，今河东汾阴县有瀵水，源在地底，濆沸涌出，其深无限，即此类也。其名曰深泽。其中多蠵龟。蠵觜，蠵大龟也。甲有文彩，似玳瑁而薄。音遗知及。有鱼焉，其状如鲤而六足、鸟尾，名曰鮯鮯之鱼，音蛤。其鸣自叫。
　　又南水行九百里日踇隅之山。音敏字。其上有草木，多金玉，多赭。有兽焉，其状如牛而马尾，名曰精精，其鸣自叫。
　　又南水行五百里，流沙三百里，至于无皋之山。南望幼海，即少海也。《淮南子》曰：东方大渚曰少海。东望榑木，扶桑二音。无草木，多风。是山也，广员百里。
　　凡《东次三经》之首，自尸胡之山至于无皋之山，凡九山，六千九百里。其神状皆人身而羊角，其祠用一牡羊，米用黍。是神也，见则风雨水为败。
　　又《东次四经》之首曰北号之山。临于北海，有木焉，其状如杨，赤华，其实如枣而无核，其味酸甘，食之不疟。食水出焉，而东北流注于海。有兽焉，其状如狼，赤首、鼠目、其音如豚，名曰猲狙，葛直二音。是食人。有鸟焉，其状如鸡而白首，鼠足而虎爪，其名曰鬿，音祈。雀亦食人。
　　又南三百里曰旄山，无草木。苍体之水出焉，而西流注于展水。其中多鱃鱼，今虾鳅字亦或作鱃，秋音。其状如鲤而大首，食者不疣。
　　又南三百二十里曰东始之山。上多苍玉。有木焉，其状如杨而赤理，其汁如血不实，其名曰芑。音起。可以服马，以汁涂之，则马调良。泚水出焉，而东北流注于海。其中多美贝、多茈鱼，其状如鲋，一首而十身，其臭如蘪芜，食之不□。孚谓反，止失气也。
　　又东南三百里曰女烝之山，其上无草、木、石。膏水出焉，而西注于鬲水。其中多薄鱼，其状如鳣鱼而一目，其音如欧，如人呕吐声也。见则天下大旱。
　　又东南二百里曰钦山。多金玉而无石。师水出焉，而北流注于皋泽。其中多鱃鱼，多文贝。有兽焉，其状如豚而有牙，其名曰当康，其鸣自叫，见则天下大穰。
　　又东南二百里曰子桐之山。子桐之水出焉，而西流注于余如之泽。其中多□鱼，音滑。其状如鱼而鸟翼，出入有光，其音如鸳鸯，见则天下大旱。
　　又东北二百里曰剡山。多金玉。有兽焉，其状如彘而人面，黄身而赤尾，其名曰合腴，音庾。其音如婴儿。是兽也，食人亦食虫蛇。见则天下大水。
　　又东二百里曰大山。上多金玉、桢木女桢也。叶冬不凋。有兽焉，其状如牛而白首，一目而蛇尾，其名曰蜚，音如翡翠之翡。行水则竭，行草则死，见则天下大疫。言其体含灾气也。其《铭》曰：蜚之为名，体似无害。所经枯竭，甚於鸩厉。万物斯惧，思尔遐逝。钩水出焉，而北流注于劳水。其中多鱃鱼。
　　凡《东次四经》之首，自北号之山至于大山，凡八山，一千七百二十里。
　　右东经之山志，凡四十六山，万八千八百六十里。
　　东山经图赞
　　鳙鳙鱼从从兽□鼠
　　鱼号鳙鳙，如牛虎驳。傱傱之状，似狗六脚。□鼠如鸡，见则旱涸。
　　修□
　　修□蛇状，振翼洒光。凭波腾逝，出入江湘。见则岁旱，是维火祥。
　　狪狪
　　蚌则含珠，兽胡不可。狪狪如豚，被褐怀祸。患难无由，招之自我。
　　堪□鱼軨軨兽
　　堪□軨軨，殊气同占。见则洪水，天下昏垫。岂伊妄降，亦应牒谶。
　　珠蟞鱼
　　礼水之鲜，形如浮肺。体兼三才，以货贾害。厥用既多，何以自卫。
　　犰狳
　　犰狳之兽，见人佯眠。与灾协气，出肌刘年。此岂能为，归之於天。
　　狸力兽□胡鸟
　　狸力□胡，或飞或伏。是惟土祥，出兴页筑。长城之役，同集秦域。
　　朱獳
　　朱獳无奇，见则邑骇。通感靡诚，维数所在。因事而作，未始无待。
　　獙獙蠪蚳兽絜钩鸟
　　獙獙如狐，有翼不飞。九尾虎爪，号曰蠪纸钩絜似凫，见则民悲。
　　峳峳
　　治在得贤，亡由夫人。峳峳之来，归之冥应，谁见其津。
　　蠵龟
　　水圆四十，潜源溢沸。灵龟爰处，掉尾养气。庄生是感，挥竿傲贵。
　　妴胡精精兽鮯鮯鱼
　　妴胡之状，似麋鱼眼。精精如牛，以尾自辨。鮯鮯所潜，厥深无限。
　　猲狙兽鬿雀
　　猲狙狡兽，鬿雀恶鸟。或狼其体，或虎其爪。安用甲兵，扰之以道。
　　芑木
　　马维刚骏，涂之芑汁。不劳孙阳，自然闲习。厥术无方，理有潜执。
　　茈鱼薄鱼
　　有鱼十身，麋芜其臭。食之和体，气不下溜。薄之跃渊，是维灾候。
　　合窳
　　猪身人面，号曰合窳。厥性贪残，物为不咀。至阴之精，见则水雨。
　　当康兽□鱼
　　当康如豚，见则岁穰。□鱼鸟翼，飞乃流光。同出殊应，或灾或祥。
　　蜚
　　蜚则灾兽，跂踵厉深。会所经涉，竭水槁林。禀气自然，体此殃淫。
　　山海经卷之四竟
　　#1今在秦山口高县西北：谭校本补作『今在泰山奉高县西北』。
　　#2其状如肺而有目：谭校本补作『其状如肺而有四目』。
　　山海经卷之五
　　郭璞传
　　中山经
　　《中山经》薄山之首曰甘枣之山。共水出焉，音恭。而西流注于河。其上多杻木，其下有草焉，葵本而杏叶，或作楛叶。黄华而荚实，名曰□他落切，可以已瞢音口。有兽焉，其状如畎鼠而文题，□鼠所未详。音虺字，亦或作虺。其名曰□，音那，或作熊也。食之已瘿。
　　又东二十里曰历儿之山。其上多橿、多櫔木。音厉。是木也，方茎而圆叶，黄叶而毛，其实如楝，楝，木名。子如指头，白而粘，即以浣衣也。音练，或作简。服之不忘。
　　又东十五里曰渠猪之山。其上多竹。渠猪之水出焉，而南流注于河。其中是多豪鱼#1，状如鲔，鲔似鳣也。赤喙尾赤羽#2，可以已白癣。
　　又东三十五里曰葱聋之山。其中多大谷，是多白垩，黑青，黄垩。言有杂色垩也。
　　又东十五里曰涹山。音倭。其上多赤铜，其阴多铁。
　　又东七十里曰脱扈之山。有草焉，其状如葵叶而赤华，荚实实如□荚，今□木荚似皂荚也。名曰植楮，可以已癙。癙病也。《淮南子》曰：狸头已癙也。食之不眯。
　　又东二十里曰金星之山。多天婴，其状如龙骨，可以已痤。痈座也。
　　又东七十里曰泰威之山。其中有谷，日枭谷，其中多铁。或无谷字。
　　又东十五里曰橿谷之山。其中多赤铜。或作檀谷之山。
　　又东百二十里曰吴林之山。其中多葌草。亦菅字。
　　又北三十里曰牛首之山。今长安西南有牛首山，上有绾，下有水，未知此是非。有草焉，名曰鬼草，其叶如葵而赤茎，其秀如禾，服之不忧。劳水出焉，而西流注于清水。音如论诈之谪。是多飞鱼，其状如鲋鱼，食之已痔衕。
　　又北四十里曰霍山。今平阳永安县、庐江济县、晋安罗江县、河南巩县皆有霍山，明山以霍为名者非一矣。按《尔雅》：大山绕小山为霍。其木多谷。有兽焉，其状如狸而白尾，有鬣，名曰脑脑，养之可以已忧。谓蓄养之也，普珠反。
　　又北五十二里曰合谷之山。是多檐棘。未详。音瞻。
　　又北三十五里曰阴山。亦曰险山。多砺石、文石。砺石，石中磨者。少水出焉，其中多雕棠，其叶如榆叶而方，其实如赤菽，菽，豆。食之已聋。
　　又东北四百里曰鼓蹬之山。多赤铜。有草焉，名曰荣草，其叶如柳，其本如鸡卵，食之已风。
　　凡薄山之首，自甘枣之山至于鼓镫之山，凡十五山，六千六百七十里。历儿家也，其祠礼：毛，太牢之具，县以吉玉。县，祭山之名也，见《尔雅》。其余十三山者，毛用一羊，县婴用桑封，瘗而不糈，桑封者，桑主也，方其下而锐其上，而中穿之加金。言作神主而祭，以金银饰之也。《公羊传》曰：虞主用桑。主或作王。
　　《中次二经》济山之首曰辉诸之山。其上多桑，其兽多闾麋，其鸟多。鹖。似雉而文，青色有毛，勇健，斗死乃止。音易。出上党也。
　　又西南二百里曰发视之山。其上多金玉，其下多砥砺。即鱼之水出焉,而流注于伊水。
　　又西三百里曰豪山。其上多金玉，而无草木。
　　又西三百里曰鲜山。多金玉，无草木。鲜水出焉，而北流注于伊水。其中多鸣蛇，其状如蛇而四翼，其音如磬，见则其邑大旱。
　　又西三百里曰阳山。多石，无草木。阳水出焉，而北流注于伊水。其中多化蛇，其状如人面而豺身，鸟翼而蛇行，其音如叱呼，见则其邑大水。
　　又西二百里曰昆吾之山。其上多赤铜。此或出名铜，色赤如火，以之作刀，切玉如豁泥也。周穆王时，西戎献之。《尸子》所谓昆吾之剑也。《越绝书》曰：赤堇之山破而出锡，若耶之谷涸而出钢，欧冶子因以为统钩之剑。汲郡冢中得铜剑一枝，长三尺五寸，乃今所名为干将剑。汲郡亦皆非铁也。明古者通以锡杂铜为兵器也。有兽焉，其状如负而有角，其音如号，如人号哭。名曰蠪蚳,上已有此兽，疑同名。食之不眯。
　　又西百二十里曰葌音□山。葌水肄，耐北流注于伊水。其上多金玉，其下多青雄黄。有木焉，其状如棠而赤叶，名曰芒草，音忘。可以毒鱼。
　　又西一百五十里曰独苏之山。无草木而多水。
　　又西二百里曰蔓渠之山。其上多今与,其下多竹箭。伊水出焉，而东流注于洛。今伊水出上洛卢氏县熊耳山东北，至河南洛阳县入洛。有兽焉，其名曰马腹，其状，如人面虎身，其音如婴儿，是食人。
　　凡济山经之首，自辉诸之山至于蔓渠之山，凡九山，一千六百七十里。其神人面而鸟身。祠用毛，择用毛色。用一吉玉．投而不糈。
　　《中次三经》贫山之首，曰敖岸之山。或作献萯，音倍。其阳多□琈之玉，其阴多赭、黄金。神熏池居之。是常出美玉。或昨石。北望河林，其状如蒨如举。说者云，蒨、举皆木名也，未详。蒨，音倩。有兽焉，其状如白鹿而四角，名曰夫诸，见则其邑大水。
