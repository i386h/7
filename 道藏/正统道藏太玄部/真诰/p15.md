<!-- { "loadSidebar": true } -->
　　夫注心道真，玄想灵人，冥冥者亦具监其意也。若外难未披，假咏兼存，实复未能迥西榆之年，还发玄童矣。苟耽玄笃也，志之懃也，纵令牙雕面皱顶生素华者，我道能变之为婴，在须臾之间耳。但问志之何如尔，老少之学无所在也，吾往即其人也。说此诸事，皆是令告长史也。
　　求道要先令目清耳聪，为事主也，且耳目是寻真之梯级，综灵之门户，得失击之而立，存亡须之而办也。今钞径相示，可施用也。此谓《宝神经》中要径之事，故云钞径。
　　道曰：常以手按两眉后小穴中三九过，又以手心及指摩两目权上，以手旋耳行三十过，摩唯令数，无时节也。毕，辄以手逆乘额上三九过，从眉中始，上行入发际中，口傍咽液，多少无数也。如此常行，目自清明，一年可夜书。亦可於人中密为之，勿语其状。
　　眉后小穴中为上元六合之府，主化生眼晖，和莹精光，长珠彻童，保炼目神，是真人坐起之上道，一名曰真人常居内经。真谚曰：子欲夜书，当修常居矣。真人所以能旁观四达，使八霞照朗者，寔常居之数明也。
　　目下权上是决明保室，归婴至道，以手旋耳行者，采明映之术也，旋於是理开血散，皱兆不生，目华玄照，和精神盈矣。夫人之将老，鲜不先始於耳目也。又老形之兆，亦发始於目际之左右也。以手乘额上，内存赤子，日月双明，上元欢喜，三九始眉，数毕乃止。此谓手朝三无，固脑坚发之道也。头四面以两手乘之，顺发就结，唯令多也，於是头血流散，风湿不凝。都毕，以手按目四訾二九过，觉令见光分明，是检眼神之道，久为之，得见百灵。凡修行此道及卷中诸杂事，并甚有节度，悉以别撰在《登真隐诀》中，今不可备皆注释。
　　懃而行之，使手不离面乃佳，以成真人，犹不废也。欲行此道，皆盟金为誓，金之多少，在人尽诚而设耳，不徒尔，苟行而已。
　　真官曰：欲闻起居，金为盟书，谓非其人而不传授也。此道出《太上宝神经》中，此经初不下传於世也，当来为真人者，时有得者，反白之要，事尽於此。盟信既定无科，谓受此宜用金环二双。
　　紫微夫人喻书如左：紫微是承裴君说《宝神经》毕，仍复更接论宝神事，如此则裴所说亦同此夕。
　　夜外觉，常更叩齿九通，咽液九过，毕，以手按鼻之边，左右上下数十过，微咒曰：太上四明，九门发精，耳目玄彻，通真达灵，天中玄台，流炁调平，骄女云仪，眼童英明，华聪晃朗，百度眇清，保和上元，徘徊九城，五藏植根，耳目自生，天台郁素，柱梁不倾，七魄澡炼，三魂安宁，赤子携景，辄与我并，有敢掩我耳目，太上当摧以流铃，万凶消减，所愿必成，日月守门，心藏五星，真皇所祝，群响敬听。卧觉辄按祝如此，勿失一卧也。真道虽成，如我辈故常行之也，但不复卧，自坐为之耳。
　　此《太上宝神经》中祝辞，上道也。令人耳目聪明，强识豁朗，鼻中调平，不垂津演，四响八彻，面有童颜，制魂录魄，却辟千魔，七孔分流，色如素华，真人起居之妙道也。所以名起居者，常行之故也。毕，又咽液九过，摩拭面目，令少热以为常，每欲数也。
　　兴宁三年，岁在乙丑六月二十三日夜，喻书此。其夕先共道诸人多有耳目不聪明者，欲启乞此法，即夜有降者，即仍见喻也。此杨君自记也，长史年出六十，耳目欲损，故故谘请，杨不欲指斥，托云诸人耳。
　　又告云：道士耳重者，行黄赤炁失节度也，不可不慎。此盖指戒长史也。
　　右一条清灵言。
　　栉头理发，欲得多过，通流血气，散风湿也，数易栉，更番用之也，亦可不须解发也。
　　右一条紫微夫人言。
　　《太极绿经》曰：理发欲向王地，既栉发之始，而微祝曰：泥丸玄华，保精长存，左为隐月，右为日根，六合清炼，百神受恩。祝毕，咽液三过。能常行之，发不落而日生。
　　常数易栉，栉之取多而不使痛，亦可令侍者栉取多也，於是血液不滞，发根常坚。
　　右一条安九华所告，令施用。此二条皆驻白止落之事，亦是令答示长史也。
　　紫微夫人喻曰：披华盖之侧，延和天真，入山涧之谷，填天山之源，则虚灵可见，万鬼灭身。所谓仰和天真，俯按山源也。华盖，一名华庭也。
　　天真是两眉之问眉之角也。山源是鼻下人中之本侧，在鼻下小入谷中也。华庭在两眉之下，是彻视之津梁，天真是引灵之上房。旦、中、暮，恒咽液三九过，急以手三九阴按之，以为常，令致灵彻视，杜遏万邪之道也，一日三过行耳。紫微夫人言：人有卒病垂死者，世中凡医，唯知针人中，不知针山源谷中，此太谬也。本注从此注起，是杨接长史书也。
　　按而祝曰：开通天庭，使我长生，彻视万里，魂魄返婴，灭鬼却魔，来致千灵，上升太上，与日合并，得补真人，列象玄名。
　　楚庄公时，此即春秋时楚庄王也。市长宋来子恒，酒扫一市，久时有一乞食公入市，经日乞，恒歌曰：天庭发双华，山源彰阴邪，清晨按天马，来诣太真家，真人无那隐，又以灭百魔。恒歌此乞食，一市人无解歌者。独来子忽悟，疑是仙人，然故未解其歌耳。乃遂师此乞食公，弃官追逐，积十三年，此公遂授以中仙之道。来子今在中岳。乞食公者，西岳真人冯延寿也，周宣王时史官也。手为天马，鼻下为山源。
　　六月二十七夜喻书此。杨接书讫此。
　　云林王夫人曰；仙真之道，以耳目为主，淫色则目间，广忧则耳闭，此二病从中来而外奔也，非复有他矣。今令人聪明益易耳，但不为之者，行之难。欲得上通彻映，旁观鬼神，当洗心绝念，放弃流淫，所谓严其始矣。夜卧，先急闭目束向，以手大指后掌，各左右按拭目就耳门，使两一掌俱交会於项中三九过，存目中当有紫青绛三色气出目前，此是内按三素云，以灌合童子也。阴祝曰：眼童三云，两目真君，英明注精，开通清神，太玄云仪，灵骄翩翩，保利双阙，启彻九门，百节应响，朝液泥丸；身升玉官，列为上真。凡四十八字。祝毕，咽液五十过，毕乃开目以为常。坐起可行之，不必夜也，要以生炁时。一年许，耳目便精明，久为之，彻视千里，罗映神灵，听於绝响者也。此亦真仙之高道，不但明目开耳而已。
　　夫欲学道者，皆当不欲令人知见所闻，每事尽尔。太上宫中歌曰：手把八云气，英明守二童，太真握明镜，鉴合日月锋，云仪佛高阙，开括泥丸宫，万响入百关，骄女坐玄房，愈行愈鲜盛，英灵自尔通。此歌正言耳目之经也。我沧浪方丈仙人，常宝而为也。此道出《太上四明玉经》中，传行以青金为誓，然后乃施行耳。右此并是右英夫人受，令告长史也。又用盟信，兼有青帛，令亦宜依准立格乃得受传耳，谓青可二十尺，金环二双，此《四明玉经》三品元目也。
　　闭炁拜静，百鬼畏惮，功曹可见与语，谓久行之耳。
　　七月二日南岳夫人喻。
　　烧香时勿反顾，作真炁，致邪应也。入静户，先前使人通达上闻。临食上勿道死事，洗澡时常存六丁，令人所向如愿。理发欲向王地，既栉发之初，而微咒曰：泥丸玄华，保精长存，右为隐月，左为日根，六合清炼，百神受恩。祝毕，咽液三过。此一条犹是安妃所说无异，但不知何者前后耳，按以日月推，此则是后也。
　　右四条南岳夫人喻。
　　《正一平经》曰：闭气拜静，使百鬼畏惮，功曹使者龙虎君可见与语，谓能精心久行之耳。泰清家有正一平炁，今此悉载拜静众事，必应是《泰清经》，恐脱炁字也。
　　又曰：烧香时勿反顾，反顾则忤真炁，使致邪应也。
　　又曰：入静户，先前右足着前，后进左足，令与右足齐，毕乃趁行如故，使人陈启通达上闻。
　　又曰：临食上勿道死事，勿露食物，来众邪炁。
　　又曰：数澡洗，每至甲子当沐，不尔，当以几月旦，使人通灵。浴不患数，患人不能耳。荡炼尸臭，而真炁来入。
　　右玄师所敕使施用。右六条与前所说大同小异者，是受旨是略记，今更详记写此，并益后二条，以示长史也。
　　右十条并长史写。
　　服仙药，常向本命，服毕，勿道死丧凶事，犯胎伤神，徒服无益。
　　东卿司命君。此一条本在受明堂玄真法后。
　　右一条杨书。
　　《太上九变十化易新经》曰：若履淹秽及诸不静处，当洗澡浴与解形以除之。其法用竹叶十两，桃皮削取白四两，以清水一斛二斗，於釜中煮之，令一沸出，适寒温以浴形，即万淹消除也。既以除淹，又辟湿痹疮痒之疾，且竹虚素而内白，桃即却邪而折秽，故用此二物，以消形中之滓浊也。天人下游既反，未曾不用此水以自荡也。至於世间符水祝漱，外舍之近术，皆莫比於此方也。若浴者益佳，但不用此水以沐耳。炼尸之素浆，正宜以浴耳，真奇秘也。下真品目有九化十变，疑此目是例言也。
　　紫微王夫人所敕用。
　　右一条长史写。
　　受洞诀，施行太丹隐书存三元洞房者，常月月朝太素三元君。以正月九日、二月八日、三月七日、四月六日、五月五日、六月四日、七月三日、八月二日、九月一日、十月十日、十一月十一日、十二月月十二日夜，於寝静之室，北向六再拜讫，稽首跪曰：谨启太上大道、高虚玉晨、太素紫宫八灵、三元君、中央黄老、无英、白元、太帝五老高真上仙、太极皇精三皇君，大洞三景弟子某，谨以吉日之夜，天关九开之间，上闻太上玉皇真君，乞得长生世上，寿无亿年，时乘黄晨绿盖龙辕，上诣紫庭，役使万神，侍卫四明。毕，勿令人知也。此一条掾写。
　　右四朝太素三元君法，以吉日夜半时。
　　太上大道玉晨君，常以正月四日、二月八日、三月十五日、四月八日、五月九日、六月六日、七月七日、八月八日、九月九日、十月五日、十一月三日、十二月十二日，登玉霄琳房，四眄天下有志节远游之心者，子至其日平旦日出时，北向再拜，亦可於静中也，自陈本怀所愿，毕因咽液三十六过。长史写。
　　东海青童君，常以丁卯日登方诸东华台四望，子以此日，常可向日再拜，日出行之，可因此以服日精。又掾写。
　　右紫虚元君所出。右些三事，并上学隐朝之法，其经并不显世，故南真出之，亦是令长史遵用也。
　　右三条有长史、掾共书，同在一纸上。
