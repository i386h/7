<!-- { "loadSidebar": true } -->
　　北帝煞鬼之法：先叩齿三十六下，乃祝曰：天蓬天蓬，九元煞童，五丁都司，高刁北公，七政八灵，太上浩凶，长颅巨兽，手把帝钟，素枭三晨，严驾夔龙，威剑神王，斩邪灭踪，紫气乘天，丹霞赫冲，吞魔食鬼，横身饮风，苍舌绿齿，四目老翁，天丁力士，威南御凶，天绉激戾，威北衔锋，三十万兵，卫我九重，辟尸千里，去却不祥，敢有小鬼，欲来见状，攫天大斧，斩鬼五形，炎帝裂血，北斗燃骨，四明破骸，天猷灭类，神刀一下，万鬼自溃。毕，四言辄一琢齿，以为节也。若冥夜、白日得祝，为恒祝也，鬼有三被此祝者，眼精目烂，而身即死矣。此上神祝皆斩鬼之司名，北帝秘其道，若世人得此法，恒能行之，便不死之道也。男女大小，皆可行之。
　　此所谓北帝之神祝，煞鬼之良法，鬼三被此法，皆自死矣，常亦畏闻此言矣，因病行此立愈，叩齿当临目存见五藏 此中一字，杨本穿壤不可识，掾亦仍阙无。具五神自然存也，酆都中秘此祝法，今密及之耳，不可泄非有道者，共秘之乎。
　　右五条杨书，又掾写。杨书北帝祝是口□时书，极多儳黵改易。
　　风病之所生，生於丘坟阴湿，三泉壅滞，是故地官以水气相激，多作风痹，风痹之重者，举体不授，，轻者半身成失手足也。若常梦在东北及西北经接故居，或见灵肺处所者，正欲与冢相接耳。墓之东北为征绝命，西北为九厄，此皆冢讼之凶地，若见亡者於其间，益其验也。
　　若每遇此梦者，卧觉，当正向上三琢齿，而祝之曰：太元上玄，九都紫天，理魂护命，高素真人，我佩上法，受教太玄，长生久视，神飞体仙，冢墓永安，鬼讼塞奸，魂魄和悦，恶气不烟，游魅罔象，敢干我神，北帝呵制，收气入渊，得箓上皇，谨奏玉晨。如此者再
　　祝，祝又三叩齿，则不复梦冢墓及家死鬼也。此北帝秘祝也，有心好事者皆可行之，若经常得恶梦不祥者，皆可按此法，於是鬼气灭也，邪鬼散形也。此应令以受长史也，但许姓羽音，今去东北征绝命，是为不同，又九息之名，墓书无法。
　　手臂不授者，沉风毒气在脉中，结附痹骨，使之然耳，宜针灸，针灸则愈。又宜按北帝曲折之祝，若行之百过，疾亦消除也。先以一手徐徐按摩臂，良久毕，乃临目内视，咽液三过，叩齿三通，正心微祝曰：太上四玄，五华六庭，三魂七魄，天关地精，神符荣卫，天胎上明，四肢百神，九节万灵，受录玉晨，刊书玉城，玉女侍身，玉童护命，永齐二景，飞仙上清，长与日月，年俱后倾，超腾升仙，得整太平，流风结痾，注鬼五飞，魍魉冢气，阴气相徊，陵我四肢，干我盛衰，太上天丁，龙虎曜威，斩鬼不祥，风邪即摧，考注匿讼，百毒隐非，使我复常，日月同晖，考注见犯，北辰收摧，如有干试，干明上威。毕。此亦以告长史也，长史极多恶梦，恒有冢注炁，又患饮癖及两手不理，故每授诸法，并针灸在后。若弟子有心者，按摩疾处，皆用此法，但不复令临目内视，咽液啄齿耳。
　　昔唐览者，居林虑山中，为鬼所击，举身不授，似如绵囊，有道人教按摩此法，皆即除也。此北帝曲折之法，诸疾有曲折者，用此法皆佳，不但风痹不授而已也。唐览无别所出，不知何世人也。
　　酆都北帝有此数法，亦参於高仙家用也，又有曲折经，藏着西明公处。周文王为酆都西明公也。
　　郑子真，则康成之孙也，今在阳濯山，昔初学时正患两脚不授积年，其晚用针灸，兼行曲折祝法，百日都除。郑玄唯有一儿，为贼所害，有遗腹子，名卜同耳，既不入山，又复不病脚，此子真又非谷口者，进退乖异，莫辩质据。
　　唐览，今在华山得虹丹法，合服得不死。前来至此，并应是保命告。十三过针，三过灸，无不愈，左手胜右手也。少阳左肘手脉内缠，故宜十三过针，乃得理内脉，入少阳也。灸气得温浮上，臂血得风痹，故宜三过灸，乃得补定流津，使筋属不滞也。灸手幽关及风弦，并五津，凡三处急要也，当待佳日，我自别相示也，保不使尔失此手也。
　　右中候夫人言。手幽关、风弦、五津，凡三处，偃侧图及诸灸经，并无此穴名。
　　夫风考之行也，皆因衰气之间隙耳，体有亏缩，故病来侵之也，若今差愈，诚能省周旋之役者，必风痾除也。今当为摄制冢注之气尔，既小佳，亦可上冢讼章，我当为关奏之也，於是注气绝矣。
　　昔邓云山停当得道，顿两手不授，吾使人语之，令灸风徊、曲津两处耳，六七日间，便得作五禽按摩也？若针力讫，当语所灸处，又心存行道，亦与身行之无异也。
　　昔赵公成两脚曳不能起，旦夕常心存拜太上，如此三十年，太上真人赐公成流明檀桓散一剂，即能起行，后遂得道，今在鹄呜山下。夫存拜及心行道之时，皆烧香左右，如欲行事状也，此谓内研太玄，心行灵业，栖息三宫，偃逸神府者矣。
　　右保命言。风徊、曲津两处，灸经亦无此穴。冢讼章不见有真本，邓云山，赵公成并无别显出也。
　　夜卧觉，存日象在疾手中握之，使日光赤芒从臂中逆至肘腋间，良久，日芒忽变成火烧臂，使臂内外通匝洞彻，良久，毕乃阴祝曰：四明上元，日月气分，流光焕曜，灌液凝魂，神光散景，荡秽炼烟，洞彻风气，百邪墦然，使得长生，四肢完全，注害考鬼，收付北辰。毕，存思良久，放身自忘。
　　右保命说此，云案消魔上秘祝法。此经未出世，若犹是智慧七卷限者，未审小君亦安得见之。
　　右八条并掾书写。
　　昨具以墓事请问荀侯，荀侯云：极阴积冱，久经坟莹，遂使地官激注，冢灵沉滞，风邪之兴，恒继此而作。然冲气欲散，作考渐歇，镇塞之宜，未为急也。不如通妇墓之井，以润乎易迁之涂，救渴惠乎路人，阴惠流於四衢，植棠棣於龙川，散松杨以固标，此其所利耶。荀侯，即应是荀中侯也。此即长史妇亡后所告。
　　范幼冲，汉时尚书郎， 缺失一字解地理，乃以冢宅为意，魏末得来在此童初中，其言云：我今墓有青龙秉气，上玄辟非，玄武延躯，虎啸八垂，殆神仙之丘窟，炼形之所归，乃上吉冢也。其言如此。此犹是前所服三气之范监也，四灵虽同墓法，而形相莫辩，又以朱乌为上玄，亦所未详也。
　　积善憩德，慈心在物，兼修长存之方，洞守形中之宝者，虽有此墓，为以示始终之观耳。至於神全得会，熙镜玄开，亦何时永为朽物，不复生出耶，此墓之人，斯可谓应运矣。此并论长史妇所葬墓事。
　　辛玄子所言。辛玄子，事在第五卷中。
　　右三条杨书。
　　青龙乘气　上玄辟非　玄武延躯　虎啸八垂
　　夫欲建吉冢之法，去块后，正取九步九尺，名曰上玄辟非，华盖宫王气神赵子都，冢墓百忌害气之神，尽来属之，能制五土之精，转祸为福。侯王之冢，招摇欲隐，起九尺以石，方圆三尺，题其文，埋之土三尺也。世间愚人，徒复千条万章，谁能明吉凶四相哉。辟非之下，冢墓由此而成，亦由此而败，非神非圣，难可明也，必能审此术，子孙无复冢墓之患。能知坟墓之法，千禁万忌，一皆厌之，必反凶为吉，能得此法，永为吉冢，不足宣也。
　　此一纸异手书，青纸，依如此法，亦为可解。其九步九尺，而不云十步三尺者，是九尺入冢裹，正取中心为数也。但辟非应是朱乌，而云冢后，若征家甲向，朱乌在西南，羽家庚向，朱乌在东北，所不论耳。
　　员三尺，题其文曰：天帝告土下冢中王气五方诸神赵公明等，某国公侯，甲乙年如干岁，生值清真之气，死归神宫，翳身冥乡，潜宁冲虚，辟斥诸禁忌，不得妄为害气，当令子孙昌炽，文咏九功，武备七德，世世贵王，与天地无穷，一如土下九天律令。
　　员三尺，犹是方员。方员之法，六边皆等，如印形也。赵公明，今《千二百官仪》乃以为温鬼之名。九功十德，事出《左传》。
　　夫施用此法，慎不可令人知，若云冢墓王相刑害诸不足者，一以填文厌之，无不厌伏，反凶为吉，
　　行下被割，余一字，如此当是此字后行又被剪，语则未尽也。从员三尺来别一纸，复是异人迹，不与前同，而俱书青纸，色理亦小殊，疑此并写非真，前范监既有此言，恐后人因以造法耳。
　　上清真人冯延寿口诀
　　前云是楚市乞人，西岳真人冯延寿，西岳之号自不妨上清之目也。此后凡十四事，虽未见真书，类其事旨，不乖真法，故别撰录，附於卷末。
　　夫学生之道，当先治病，不使体有虚邪，及血少脑减，津液秽滞也。不先治病，虽服食行炁，无益於身。昔有道士王仲甫者，少乃有意好事神仙，恒吸引二景餐霞之法，四十余年，都不觉益，其子亦服之，足一十八年，白日升天。后南岳真人忽降仲甫，而教之云：子所以不得升度者，以子身有大病，脑宫亏喊，筋液不注，灵津未溢，虽复接景餐霞，故未为身益，仲甫遂因服药治病，兼修其事，又一十八年，亦白日升天，今在玄州受书为中岳真人，领九玄之司，于今在也。此说殊功事要，仲甫父子无余别显也。
　　夫学生之夫，必夷心养神，服食治病，使脑宫填满，玄精不倾，然后可以存神服霞，呼吸二景耳。若数行交接，漏泄施写者，则气秽神亡，精灵枯竭，虽复玄挺玉箓，金书太极者，将亦不可解於非生乎。在昔先师常诚於斯事云：学生之人，一接则倾一年之药势，二接则倾二年之药势，过三以往，则所倾之药都亡於身矣。是以真仙之士，常慎於此，以为生生之大忌。此事弥会众经之旨。
　　夫学道唯欲嘿然养神，闭气使极，吐气使微，又不得言语大呼唤，令人神气劳损，如此以学，皆非养生也。
　　凡存神光，行真仙之事者，又不得以衣服借人，亦不服非己之物，诸是巾褐履屐之具，皆使鲜盛，三魂七魄，或栖其中，亦为五神之炁，忌垮沾故也。
　　又八节之日，皆当斋盛，谋诸善事，以营於道之方也，慎不可以其日忿争喜怒，及行威刑，皆天人大忌，为重罪也。
　　右三条亦与经事相符。
　　凡研味至道，及读诵神经者，十言二十言中，辄当一二过舐唇咽液，百言五十言中，辄两三过叩齿，以会神灵，充和血气，使灵液凝满，帝一欣宅，所谓冲气不劳，启血不泄也。此别一法，经中未见其事也。
　　学生之法，不可泣泪，及多唾泄，此皆为损液漏津，使喉脑大竭，是以真人道士，常吐纳咽味，以和六液。
　　凡甲寅庚申之日，是尸鬼竞乱，精神躁秽之日也，不可与夫妻同席，及言语面会，当清斋不寝，警备其日，遣诸可欲。
