<!-- { "loadSidebar": true } -->
玄教大公案
　　经名：玄教大公案。元苗善时（字太素）撰，门弟子王志道编集。二卷。底本出处：《正统道藏》 太玄部。
　　玄教大公案序四篇
　　道统之传，其来久矣。始太上混元老祖以象先之妙，强名曰道，而立言以德辅翼之，而五千言着其中。然存言外之旨，微妙玄通，有不可得而言者，深不可识，亦强为形容焉。自道德受关令尹子，其十子各得其妙，如列、庄诸子，至安期生、李仙卿、葛仙翁众真，更相授受，各有经典。然枝分派利，於洞天福地亦代不乏人。自周汉以来，惟尹子嗣祖位，金阙帝君继道统，授束华帝君，帝君传正阳锺离仙君，锺传纯阳吕仙君，吕传海蟾刘仙君，刘南传张紫阳。五〔祖〕紫〔阳〕北传王重阳、七真，道统一脉，自此分而为二。惟清庵李君，得玉蟾白真人弟子王金蟾真人授受，为玄门宗匠，继道统正传，以袭真明。亦多典集见行于世。实庵苗太素师事之，心印其要，盖青出于蓝而青于蓝者也。实庵抱负此道，以列祖道统心法，模范学人。采摭诸经枢妙，升堂入室，举其纲要，於列祖言外着一转语，复颂录之。以易数为六十四则，又入室三极则。门弟子王诚庵辈集成编，名曰《玄教大公案》。言言明本，句句归宗，体用一真，圆混三教。使人於羲皇画外纵横，玄圣象先游泳，至哉。华阳真逸唐公，捐金绣梓，以广其传，义亦宏矣。诚有决烈汉，向此《大公案》外，具无极眼睛，觑得七穿八透，豁然四达六通，则道统明明，相继而无息，岂不美欤。
　　金陵渊嘿道人柯道冲，敬序。
　　无极天心，中融万法，象先慧目，圆烛无方。性至虚则八达六通，心云障则千差万别。是故欲得豁开天外眼，必先明了世间心。仆幼习儒业，长慕玄风，每研理性之元，参究天道之妙，遍求愈远，默探愈深，果谓不可得而闻也。夙生何幸，得诣中和，时闻实庵老师法诲，使人累释心清而造元返本，神凝气息而安命乐天。切切多方，谆谆曲化。一日，中和上足出示师之升堂入室，举演法海宝珍，道统心法诗颂，目之曰《玄教大公案》。仆静咀玩，见其剖判一元，结绝万法，抖擞群真骨髓，贯通列祖肝肠。为人硎慧剑，砺神锋，斩三尸，诛六贼，解缚缠，脱桎梏，破忧疑网，断烦恼障。活死汉，救生灵，诱明达，彻大用大机，造极乘极奥，优游未始，真乐无生。其性理天道之妙，明心见性之机，圆混于中，一一明白。诚此透彻，岂果不得闻欤。然此亦皆师之绪余耳。仆既沾受用欣然，不揣命工绣梓，与天下福慧大丈夫，同向此按欸中具一只眼，拶翻关捩，粉破太虚，全本然，反纯朴，逍遥无极，啸傲先天，是所愿也。
　　金陵青溪九曲逸民唐道麟，顿首谨识。
　　圣仙至道，体玄先天，用妙万法，以精诚中息而密固本元，以谦敬和顺而美利天下。实庵先生《玄教大公案》，体用全彰，行功圆备，融一真而入妙，混万理以归元。俾夫养元炁融冲慧命，寂本性安平道心，伟乎美矣。岂忧寂空无机锋，口鼓一曲异端之比哉。仆昔闻先生补注《伊川易传》三分未尽之旨，默然惊叹曰：伊川先生乃前宗六夫子中一夫子，尚有未尽，今实庵先生补注其未尽，是何人也？恨不能飞见。偶授南台职，暇日与同僚三五，特踵中和相访。一见先生，清寂安恬淡如也。及乎黑敬请益，雍容豁达，随问随答，的当通畅，使人廓如也。又得观补注《易传》未尽，及易网解惑，果谓辞简理贯，纯粹精明，将仆等积年参学疑难，一旦冰释。如《大公案》始一则，将三教枢机精妙、中正体用、偏执见解，已尽剖判。中引诸经，一事一理，一玄一妙，若对镜观形，精粗圆照。如云三身混极，六欲沉空，虚极反元，动静体道；以宽慈养天性，以俭约养道心，以谦巽养玄德；日用五音毒气、十般贞病。至于举兼山之艮，明静止真功，题日昃之离，明死生妄幻。画前至妙，象外重玄，秉羲皇宝剑，劈开列圣玄关，现元始黍珠，照彻群仙天谷。实前代道儒宗师，皆未尝道。可谓妙超今古，玄混始终，非先天之高明，其孰能与于此。宣圣云：先天而天弗违。信哉。仆敢不师礼事之，兹略序师之道德体用、事理实迹，其先天言前之妙，在乎同志慧力绵密中之体式。
　　行台监察御史王主敬从义，顿首序引。
　　真金不惧火，煅炼愈精明。美玉绝纤瑕，琢磨成宝器。朽木惫铁，匠手难为。故南华老仙云：有圣人之才，受圣人之道，易矣。或生而知之者，几何人哉。然夙根灵慧，一彻万融，亦在乎明师提挈，方可直超最上。我辈福薄根钝，业力常胜道力，大言直超顿彻，恐亦自昧耳。若从师匠炼琢，自诚明而虚通，犹戒定而慧彻，步步踏实地，心心体太空，久久澄搅不浊，攧磕不碎，自然纯粹坚固，岂不美哉。吾师实庵仙舫，道隆方外，教阐环中，发明太上心玄，剖判羲皇骨髓，掀翻三教，融混一元，扫荡邪宗，豁开正道，斲削后学，造大本宗，烹炼高明，达先天境。是以良朋霞友云集，明公贤相风从。虚而往，实而归，诚不言而信；近者悦，远者来，咸无为而成。乃知言未尝言，弘众妙迥出思议之表；〔可〕道非常道，备万德独立象帝之先。非极高明而通至化者，其孰能与于此。仆日侍玄堂，幸沾法雨，录集升堂之珠玉，缉熙入室之宝珍。然义适多方，理归一极，历代圣仙未结绝案款，吾师一一决断明白。目之曰《玄教大公案》，列成六十四则，以象周易六十四卦； 入室三极则，以象三极。诚有决烈汉，直下承当煅炼，向中默会力行，泯声色，渊识情，莹天心，开道眼，顿超生灭，耀彻古今，大用大机咸备於斯，其真乐奚可胜计哉。诚能如是，庶不负吾师谆谆之教，亦乃千载一时之遇也。虽然，仆亦驾渡舟一夫云耳。
　　泰定甲子，门弟子诚庵王志道，顿首敬序。
　　玄教大公案卷上
　　金莲道师实庵先生苗太素举门人诚庵王志道集
　　升堂明古六十四则
　　第一则
　　太上《道德真经》云：道可道，非常道；名可名，非常名。只这两句，扫尽三教一切有无声色诸法，使学者於动静语默外密密承当。故夫道也，非形非相，不色不空，物物全彰，人人本具。乃天地未始之大象，父母未生之至灵，不属思求，非从言会。盖遣无定体，心妙无方，乃知不可道之道，乃真常之妙道；不可名之名，即本然之强名。若执可名，即成外道，若执可道，即是异端。大众，既不可得而名道，毕竟云何领会？诚，诚。颂曰： 
　　强名曰道，嚼饭喂儿。言思着意，摸壁寻篱。沉空滞寂，幽入傍蹊。屈伸存想，泥法守规。举无默坐，惺惺着迷。观心转物，自碍呆痴。无无自纵，放旷无知。去识内觉，带水拖泥。机锋敏捷，竖拂拈槌。语默敲喝，瞬目扬眉。随情说法，即事起疑。精魄热乱，识神弄奇。大言阔说，根本支离。以此学解名道，不悟悉堕狐狸。宁如纯纯朴朴，诚诚息息微微。恍惚大虚体一，生前面目巍巍。诚会不神神的义，掀翻众妙乐希夷。
　　第二则
　　太上云：圣人处无为之事，行不言之教。又云：为无为。又云：道常无为，而无不为。旨哉，神领意会，目击道存。卓尔於象帝之先，超然於形骸之表，此不言之妙也。所谓无为者，非土木偶人，推之不去，呼之不来，逼之不动，块然一物也。贵乎一点灵明，圆混混，活泼泼，无心为而为，时止时行，以辅万物之自然。所以道：道常无为而无不为。且道为无为者谁噫？颂曰：
　　不言之妙，无为之益。寂然威感，天下希及。贯彻万理，融归太一。一归何所，混元无极。无极中主，生化不息。生生无生，绵绵密密。不动动中烹紫金，无为为处煅琼璧。嘻，切忌错识。
　　第三则
　　太上云：谷神不死，是谓玄牝。玄牝之门，是谓天地根。绵绵若存，用之不勒。此一篇尽道心妙有之玄，慧命真空之本。空而无物，虚而有灵，无象之实象，不神之元神，是谓谷神也。虚灵不昧，即谷神不死也。不昧虚灵，强名玄牝，枢机圆活，故云玄牝之门。此乃向上玄关，虚无妙窍，为天地之根本，性命之渊源，辟翕元炁，升降自然，大众拨转玄关绵密密，诏然皇极先天天。颂曰：
　　谷神不昧性明圆，玄牝阖辟造化旋。狮子眼睛明朗朗，象王鼻孔息绵绵。千和万合中绵密，一混三元体自然。心息相依无间断，恍然父母未生前。
　　第四则
　　太上云：恍兮惚，其中有物；惚兮恍，其中有象；窈兮冥，其中有精。只这物象是甚么物象？咦，此三者不无不有，非阴非阳，五行不到处，七情未发时，是我本元实象，无极至真，先天祖炁，浩劫元精，三者本一，一体三身，是谓清浄法身，是谓妙有空身，是谓真无道身。诚能元精固，欲海枯，则清净法身圆；真息调，业火灭，则妙有空身健；元神凝，妄心死，则真无道身着。三身一混，万法中融，光辉宇宙，德备鸿蒙。大众，且道如何了当？○此止息息，弩力努力。颂曰：
　　非心非性亦非仙，一体三身中混然。寂寂凝神潜至密，绵绵息浩毓重玄。慧风扫尽山头雪，劫火烧乾海底泉。此乃极乘玄外妙，知音仁德可心传。
　　第五则
　　太上云：有物混成，先天地生，寂兮寥兮，独立而不改，周行而不殆，可以为天下母。昔日我祖纯阳帝君，语此一篇，与南岩俨禅师，同度湖南何祖师成证道果，至今三真一脉，香火木绝。后禅师以此义作一颂云：有物先天地，无形本寂寥。包含万象体，不逐四时凋。大众，只这一物是甚么物？师寂然良久云：不与万法同侣，所以独立而不改；大圆通无断灭，所以周行而不殆；得此道者，能化化而不化，能生生而不生，故可为天下母。母，道也。咦，诚、诚、诚。颂曰：
　　诚诚诚极默中中，一颗玄珠辉太空。寂寂周通无眹迹，寥寥独立不雷同。先天天表凝元炁，无极极中振祖风。体用大机明彻了，生生化化妙无穷。
　　第六则
　　太上云：载营魄抱一能无离，专炁致柔如婴儿，涤除玄览能无疵，明白四达能无知，天门开阖能无雌，爱民治国能无为。此一篇尽明心心明之妙，见性性养之微，养浩工夫，金丹妙用，悉备此章。如抱一专炁，乃纯然无间也。涤除玄览，莹彻天心也。能无疵心，清净光明也。明白四达，见性而无碍也。能无知，含光厚养也，天门开阖，真息绵绵而无间也。身为国，炁为民，炁顺身安，为而无为也。诚了此章，金丹之道毕矣。其或未然，审予后颂。颂曰：
　　阴魄营营扰，阳魂不得安。抱一调元炁，彻通玄上关。心天纯莹玉，性月印寒潭。赤子金元体，婴儿复粹颜。君享安国乐，民无人我山。魂清魄灵圣，大智乐闲闲。
　　第七则
