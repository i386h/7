<!-- { "loadSidebar": true } -->
　　有人问於我，将何为我所。直面定心拳，教伊无处躲。无处躲，无处躲。
　　第三十四则
　　《文始真经》云：譬如大海能变化亿万蛟鱼，水一而已。我之与物，蓊然蔚然在大化中，性一而已。知夫性一者，无人无我，无死无生。夫三才万类，皆自太极中变而有自，各赋形以来，物物具一太极，存一天理，在大化中生化化生而无穷。况心流精衮，事风物浪，无时定止。所以自古至今，翻形换壳，不得超脱。大众，诚能悟此虚幻空华，忘物省事，反情息心，自然一性圆明，不与万法混。这个主人公，超然自在，倒大来轻轻快快，又何人我死生之疑碍乎。珍重珍重。颂曰：
　　鱼龙变化皆同水，人我生成总一心。同异异同忘彼此，黄金同土土同金。
　　噫，纯然一性太空体，寂寂明明绝古今。
　　第三十五则
　　《文始真经》云：均一物也，众人或其名，见物不见道；贤人析其理，见道不见物；圣人合其天，不见道不见物。一道皆道，不执之即道，执之即物。《周易》孔圣《系辞》云：形而上者谓之道，形而下者谓之器。器亦物也。故君子体物而不遗，旨哉。释氏云：人能转物，即同如来。以此章妙推之，费力不少。夫何故？物自物，我自我，何必转，何必去。是以圣人纯一不杂，体合乾坤，自然物我两忘，道心不二。大众，诚能如此见彻，同物我，全天理，这个主人公，活泼泼、圆混混，绰然无碍，无可不可，体妙象先，顿超物表，真乐无穷，又何固执意我矣。珍重珍重。颂曰：
　　滞有到头成幻妄，执无毕竟堕顽空。　有无不立心超绝，不明通处亦明通。
　　第三十六则
　　《文始真经》云：天地万物，无有一物是吾之物。物非我物，不得不应；我非我我，不得不养。虽应物未尝有物，虽养我未尝有我。勿曰外物，然后外我；勿曰外形，然后外心。道一而已，不可序进。大哉，圣人之言欤。物来则应，应之以诚；物去则空，寂然无着，所谓不即不离也。夏葛冬裘，饥餐渴饮，安分随宜，时行时止，皆平常本分事也。可用则用，可休便休，随时消息，辅合自然，又不用心，亦不费力。所谓事于无事，为而无为，多少轻快。又何外物、外形、外心之分别？大众，应物忘物，养我忘我，自然一了百当，本性超然。故曰：道一而已，不可序进。颂曰：
　　对境如无境，同尘绝点尘。我人俱不碍，大地法王身。
　　一彻万融无个事，乾坤内外总吾身。
　　玄教大公案卷上竟
　　玄教大公案卷下
　　金莲道师实庵先生苗太素举
　　门人诚庵王志道集
　　第三十七则
　　《文始真经》云：不可非世是己，不可卑人尊己，不可轻忽道己，不可讪谤德己，不可鄙猥才己。夫非世人而是己，自是也。小看人而尊己，自高也。轻忽人而重己，自尊也。以毁谤人而德己，自能也。以人鄙愚猥琐而才己，自矜也。
　　大众，已上五事，文始真人力救我辈学人节病，当直下明悟反照，如或有一，速当悔改，做个好道人。若拨无因果，昧己不改，从此五事生五般毒气，将来自祸自患。必然自是不改，积生凶恶之气；自高不改，积生强豪之气；自慢不改，积生骄欺之气；自能不改，积生愠怒之气；自矜不改，积生矫傲之气。如是之气，皆系禀赋轻薄血气之性，俗风染污习气之性使然。既有此五毒，则生嗔恨烦恼、灾厄苦楚，自为障魔，德行俱丧。至本然真性，烟雾昏昧如此矣，尚言明心见性，硬夸玄妙禅机，正所谓掩耳偷铃。嘻，慎之慎之。颂曰：
　　贫者生来太蠢痴，无闻无见更无知。人间鄙拙无如我，岂我人前弄爪蹄。
　　第三十八则
　　《文始真经》云：昔之论道者，或曰凝寂，或曰邃探，或曰澄彻，或曰空同，或曰晦冥，慎勿遇此而生怖退。天下至理，竟非言意，苟知非言非意，在彼微言妙意之上，乃契吾说。大众，此一章痛针我辈，执着言辞以为玄妙，坠於一边，不能圆混大同。诚悟不可言之精妙，直超最上方，契合《文始真经》实理，当在语言之外承当。颂曰：
　　凝寂为顽静，邃深属幻阴。空同何实际，澄彻入昏沉。
　　冥晦幽无照，微言堕法尘。一齐无碍了，庆快乐天心。
　　第三十九则
　　《冲虚经》云：有人忧天地坏。真人解之曰：彼一也，此一也。故我生不知死，死不知生，来不知去，去不知来，坏与不坏，吾何容心哉。又云：精神入其门，骨骸反其根，我尚何存。大众，死生犹昼夜，去来若冬春。故圣人明达此妙，生死去来，心一太虚，都忘所知，自然而然，此身亦天地。故云彼此一也。乃知精神反本，幻化归空，一真同乎今日，超然巍独，何必更问我尚何存。诸公若各向此了得，只今便请如此，休待末后再去商量。颂曰：
　　幻化有形终有坏，真元无象故常存。只今一切了无碍，超然三界独称尊。
　　第四十则
　　《冲虚经》云：鲁君闻亢仓子深得太上之道，能以耳视而目听，使上卿厚礼聘至。鲁君卑辞请问。亢仓子曰：传之者妄矣，我能视听不用耳目，不能易耳目之用。鲁君曰：此增易矣，其道奈何，寡人终愿闻之。亢仓子曰：我能体合於心，心合於炁，炁合於神，神合於无，其有介然之有，惟然之音，虽远在八荒之外，近在眉睫之间，来干我者，我必知之。乃不知是我七孔四肢之所觉，心腹六脏之所知，其自知而已矣。鲁君大悦，以告孔子。孔子笑而不答。
　　大众，忘我造玄，虚心体道，则身心圆混，神炁妙融，是以一性太虚，六根互用。大哉真人，圆证若此。惜乎鲁君，虽乐然敬爱之，被贵荣声色迷昧，不能了悟，以告宣尼。且道何故宣尼不答？参颂曰：
　　三元冲妙归无极，一性圆辉体太空。诚会六根源一混，不圆通处亦圆通。
　　第四十一则
　　列仙《冲虚经》云：龙叔有十般病，求文挚医。文挚问其病证，龙叔曰：吾乡誉不以为荣，国毁不以为辱，得而不喜，失而不忧，视生如死，视富如贫，视人如己，视己如人，处家如旅舍，吾乡如他国。凡此众疾，爵赏不能劝，刑罚不能威，盛衰利害不能易，衰乐不能移，此奚疾也？文挚向明视之，曰：嘻，子方寸虚矣，几圣人也。子心六孔流通，而一孔不达，今子以圣智为疾，非吾浅术所能也。
　　大众，龙叔之病，荣辱得失，死生贫富，人我视之一笑，故为病也。所以证圣智圆通，六通无碍，自然而然矣。夫何故复云一孔不达？请诸公默默中参，如参得这一孔通达，则无漏矣。颂曰：
　　龙叔十般病，达人当悟证。六通无碍遮，识性空天性。
　　向上窍豁开，一真融慧命。性命了圆成，玉质金坚莹。
　　第四十二则
　　《冲虚经》云：无所由而常生者，道也。由生而生，虽终而不忘，常也。故无用而生谓之道，用道得终谓之常；无所用而死者谓之道，用道得死者谓之常。大众，此一篇发明大道体常，无断灭相也。所谓无所由而常，乃无所从来，不知生为生，乃道也。生而无生，身虽死而本性不亡，乃常也。故无用而生谓之道，体道得终谓之常。以此明悟真常妙道，体乎自然，何必忧乎无常。颂曰：
　　日月有明暗，大虚无暗明。性本太虚体，生灭奚变更。噫，任他桑海变，一点湛然清。
　　第四十三则
　　南华老仙云：明於天，通於圣，六通四达，云昧然无不静者矣。圣人之静也，非曰龙也，善故静也。万物无足以挠心者，故静也。水静，犹明烛须眉，平中准，大匠取法焉。水静独明，而况圣人精神之心乎。
　　大众，此一章专言一个静字。学人常常多被逆顺境迁，事物障碍，不能耐烦，欲寻个幽静处休歇去。殊不知又添个寻静的念头，到那幽僻处，又有许多劳攘，可怜哉。南华老仙以一善字，发明真静明妙工夫的切。所谓善者，非曰善恶之善，乃圣人之良能也。圣人之心，虚明空廓，清静圆辉，如悬宝鉴，物来则照，物去则空，无有色相好丑，一心澄彻，万里昭然，岂不简妙。故以水静犹能清平烛物，况人之一点灵空明乎。诚能于此透彻，事休扰扰，心绝营营，做个清闲道人，多少轻快也。颂曰：
　　动静不居，去来无碍。四威仪中，得大自在。为其无为，利而不害。一点虚空，大周沙界。
　　第四十四则
　　南华老仙《齐物篇》首，以二子答问三籁。始言人籁地籁之不齐，便是孟子云物之不齐，物之情也；末言天籁，云吹万不同，而使其自已，谓众窍怒息，万籁澄虚，时是谁耶。前言情，后言理，理一分殊，宾主自别，不齐之齐明矣。就中广喻，以明物之生化无穷，万化一化皆神。末以己梦蝴蝶为喻，结一篇之大义：倏然梦栩栩然蝴蝶也，俄然觉蘧蘧然周也；不知周之梦为蝴蝶与，蝴蝶之梦为周与？周之与蝶，则必有个分限，到此恰不说破。大众，且道只今谁梦谁觉？诚能直下明悟分晓，则知生死梦觉，则齐归於大化，其中有卓然巍独者存。故曰：有此大觉，则然后知此大梦也。其或未然，听吾后颂曰：
　　物我同胞体一源，不齐齐处亦方圆。随情各造轮回壳，反本同归太极圈。
　　万籁寂然天籁息，一心清肃识心潜。化生生化由他变，梦觉双忘乐象先。
　　第四十五则
　　南华老仙云：孔子教颜子心斋，回曰：敢问心斋？孔子曰：若一志，无听之以耳，而听之以心，无听之以心，而听之以气。听止於耳，心止於符气也者，虚而待物者也。唯道集虚，虚者心斋也。回曰：回之未始得使，实自回也；得使之也，未始有回也，可谓虚乎？孔子曰：尽矣。
　　大众，宣圣以一虚字，授颜子心斋，旨哉。颜子一闻而顿彻，直超圣境。云未始有回也，可谓虚乎；谓顿然忘我，不知有回也。宣圣许其尽矣。夫视、听、言、嗅四者，宣圣止以听闻直指，何也？以耳听乃众人之听，惟随声而已；以心听乃贤人之听，得符契也。听之以气，圣人之听，反本也。夫人生以来，各赋一太虚，各禀一元炁也。心虚则元炁冲融，炁息则灵明朗彻，非即非离，互体妙用，可谓心路断绝，性天莹洁。故曰：虚室生白，吉祥止止，致虚之极，天光莹发，玄之又玄矣。宜乎释氏观音，圆通大行，自闻中而入，得成道果，故号观音。先圣性与天道，尽在是矣。岂不可得而闻乎？噫，珍重。
　　颂曰：
　　口素心不素，安能达本来。不欺诚道戒，无昧即心斋。
　　神谷无纤染，灵台绝点埃。太虚清彻朗，慧日曜天阶。
　　第四十六则
