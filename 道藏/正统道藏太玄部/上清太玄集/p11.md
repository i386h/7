<!-- { "loadSidebar": true } -->
　　锐出玄精终宵末。阳焰瑛华祛妖恶。宝梵晶空通照过。丹风秀，万灵无不可。自然妙用无为作。结角罗纹勿差错。朋俦那裹全无个。说与呵，清风明月我。
　　又
　　玄溟精心从初末。罔象恢恢司善恶。暗察无私非失过。真与假，会尽都小可。存亡得失由人作。但向玄门无令错。退隐林泉谁与个。俗情无，青山绿水我。
　　厌世忆朝元
　　云收雾敛天风洁，显出玲珑月。形释心凝澄彻。亘古无圆缺。千潭现，寒光摄。洞济溟阳哲。仙丹炼就真惧悦。异日朝金阙。
　　黄莺儿
　　欢喜欢喜。渐得清活计。透烟萝、湛湛圆明，照蓬瀛彻底。物外逍遥无拘系。任水云霞际。料家中指望还乡，我不去不去。
　　渔家傲
　　一笠一蓑堪倚靠。波光曲岸垂钩钓。醁酽浮卮自频告。高吟笑。尽教人道渔家傲。独弄无弦琴一操。个中始觉知音少。江月盈山空相照。谁登眺。蟾宫唯我亲曾到。
　　上清太玄集卷之七竟 
　　上清太玄集卷之八
　　姑射侯善渊述
　　继古韵和骷髅颂十首
　　骷髅非，骷髅非，一堆白骨卧沙堤。荣华富贵今何在，空伴白杨千古碑。
　　骷髅贪，骷髅贪，名利财色饱经谙。劈碎尘劳居物外，一灵真性出云庵。
　　骷髅嗔，骷髅嗔，灭火灰心绝我人。养就神光冲碧落，一天空净扫红尘。
　　骷髅痴，骷髅痴，识破般般总不知。抱守一灵真觉性，祥光冉冉昱朱衣。
　　骷髅忧，骷髅忧，跳出浮华万事休。坐看一天元始道，凝空心月照清秋。
　　骷髅知，骷髅知，回光返照不思议。认得本来真面目，灵光一振接天齐。
　　骷髅笑，骷髅笑，恩山裂破搜玄妙。遍观天地匝虚空，圆明亘劫无虚耗。
　　骷髅言，骷髅言，了达希夷不假难。空中养就无名物，冥冥杳杳接光寒。
　　骷髅说，骷髅说，一条玉柱通天彻。万道霞光倚太空，真心始觉自然别。
　　骷髅休，骷髅休，逍遥坦荡乐无忧。蜕壳任游天汉国，乘鸾跨凤入瀛洲。
　　又继古韵
　　地炁腾腾渐结凝，乱横天汉太无晴。被余拂尽昂簪看，独显高空惠日明。
　　一扫碧天空宇静，皓然三界暮云晴。怀中抱出团团月，万象参罗绝点明。
　　迷云拂尽三山莹，俗雾冲开四远晴。直下边强安足定，昂头一匝太虚明。
　　觉海澄澄秋水滢，寥空湛湛素波晴。灵童捧出无瑕玉，光耀无边处处明。
　　久匿昏衢天地暗，云收雾敛豁然晴。随风抱下天边月，万象丛中独自明。
　　舒手擘开云汉顶，杳冥廓落太空晴。乾元许我神通大，睒烁阳光万里明。
　　又继古韵
　　豁然一点达真机，夺得玄珠世罕稀。莹净不繁尘污染，侍香金鼎篆烟飞。
　　琴堂默默顿玄机，门外苔青过迹稀。道院寂寥无俗物，松风飘落乱红飞。
　　了达真诠上上机，空中仿髴绝尘稀。阳光一点穿无有，稳驾香风鹤乱飞。
　　吾留一法夺天机，占了神功绝世稀。自有灵童朝玉阙，汨罗江上跨龙飞。
　　了得玄玄绝妙机，予家至道罕然稀。空中蠢出无名朴，一点灵光天外飞。
　　金关斡转运枢机，数点流星出世稀。神力拶开乾坎位，撼摇沧海搏天飞。
　　遍应
　　十方遍满塞氤氲，飘落人间处处通。神契道渊炎日莹，性同圆海月华风。
　　元始
　　天尊设化遍娑婆，普济苍生道炁和。返照还元抛雪浪，回光玉露洒星河。
　　通真
　　识破皮囊幻化身，细搜玄妙跃凡笼。坎高进出神光烁，日月相交透鼎红。
　　体用
　　道力神威遍大千，无形无影透山川。曹溪浪净游鱼戏，天岸波清觉海渊。
　　背觉
　　众生不觉过青春，昧了灵明浩劫真。躁性凶顽多执闭，无明火发纵贪嗔。
　　迷真
　　眼前日月隔天涯，满目清虚翳膜遮。洗涤嚣尘明返复，玉婴神变洞云霞。
　　运化
　　一炁虚无太始中，高空烂烧晓霞红。包罗宇宙无纤翳，昭破乾坤慧力通。
　　冲和
　　祥烟塞户蕴金关，橐钥虚空任往还。流注水银平满鼎，云涛高泛玉京山。
　　开元
　　初发玄元道炁生，壶中一味雪花烹。通流灌鼎瑶池净，咽罢还纯透体清。
　　混合
　　铅汞相吞入鼎炉，烹煎日月炼虚无。昆仑火发无烟焰，养就神丹射玉壶。
　　神渊
　　渺渺仙源海眼深，双泉轻泛水中金。龙藏潭底风波定，虎卧溪边运古音。
　　聚化
　　皆成大道化神功，撮聚玄机入鼎中。炼就金丹光皎洁，一丸封上五明宫。
　　擒玄
　　江边扯住乌龙尾，顶上扳翻白虎头。夺得夜明珠一颗，千条光焰接天流。
　　双关
　　神鬼相交各所情，自然心定显真灵。能教姹女扶桑戏，解使婴儿弄月明。
　　升降
　　三宫升降产灵芽，炉鼎飞霜吐翠砂。辉落满天红蕊绽，乾坤遍撒美金华。
　　开明
　　道眼观天一派清，还将宝鼎水银平。红霜片片飘金户，白雪团团降玉京。
　　生成
　　阴阳交换禀天然，万化生乎一法蠲。得一无拘真自在，逍遥独畅个中玄。
　　真人
　　灵宝真人法位尊，常登月殿跃神林。三清境上游空廓，四海呜闻玉佩音。
　　神化
　　真人独坐隐云寥，凝翠烟岚接远朝。寂上撮睛光月聚，玉莲罗列两三苗。
　　胎光
　　周天一点流星落，遍照壶中光闪烁。炼就胎仙入故乡，悠悠永住三清阁。
　　通明
　　火翳点开通法眼，无明拨尽透星罗。
　　高天推出千堆玉，平地腾空万丈波。
　　旷体
　　无名无我亦无形，一体同观古帝京。浅智钝根生执见，岂知光列眼渊明。
　　真筌
　　太玄真觉出尘劳，顿悟虚心道眼高。自有玉童朝紫府，郁罗天上跨金毛。
　　威神
　　予抱天风真夙骨，因师点化作仙才。寰中莫有铜头汉，舞剑交光劈宝台。
　　仙桂
　　月宫丹桂无人折，紫府蟠桃向日开。二物采来收入鼎，一般香味馥仙阶。
　　混物
　　凝真森森接苍天，浩郁临空锁翠烟。高卷碧霞开月殿二夷门羽化列金仙。
　　神剑
　　磨开三尺如霜雪，日曜争光飞电彻。昨夜三更法报雠，青锋点污猩猩血。
　　识破
　　利名财色勿刚求，火院何时是彻头。争似逍遥云水客，杳冥空外得真修。
　　出关
　　笻杖横挑巨药瓢，云袍风送过浮桥。袖携三尺青锋剑，斩断乌龙数百条。
　　　
　　精微
　　精聚玄微道太明，移神寰海乐清平。一阳运入三花鼎，二炁收归七宝瓶。
　　水火
　　东溟滚出烧空火，西海澄凝浪碧红。二物混成天地秀，满朝精耀遍和融。
　　广慧
　　剑斫金山石火流，三尸并尽万缘休。被予撒起谩天网，捞个虚空似日头。
　　有无
　　空裹寻空认得空，豁然空裹见神通。从今不问红尘事，自有琼花满洞中。
　　秋夜
　　一气盘浮绝汉晴，萧萧夜雨洒秋声。时人不见常娥桂，唯我蟾宫独自行。
　　威光
　　万缘豁尽消诸业，顿觉希夷绝妙玄。数片黑云挥岛外，一怀心月满空天。
　　元和
　　一炁初分天地判，三才立象化灵机。移心返入黄金室，产个明珠照幌帏。
　　诀正
　　道德阴符太始篇，学人不晓谩求仙。金书玉篆人轻弃，怎辨吾师玄又玄。
　　静用
　　谁向玄中立静机，湛然常守太渊池。日轮斡转开心径，天地常观作细微。
　　绝念
　　身静心清意亦清，内容常守炁神宁。搜开宝藏玄珠灿，光鉴蓬壶万象明。
　　降龙
　　擘开天顶任遨游，正见蛟虬戏廓舟。大喊一声山海破，剑尖追下赤龙头。
　　神丹
　　一颗飞丹镇上方，元神精灿日争光。炎凝焰烁烧空界，吓退群阴尽化阳。
　　神通
　　按剑神威过华阴，咬牙忿怒骋胸襟。钻眉说破群魔胆，睁目惊摧百怪心。
　　通玄
　　离欲虚心开慧目，凝空晴倚无瑕玉。玲珑翠色放英华，遍照十方知可足。
　　混合
　　降落天魂腾地魄，仲和上下无瑕谪。太方周匝遍无隅，走玉飞金相间隔。
　　功高
　　道德清名播海涯，天厨赐福善功加。有朝翔翥飞霄汉，升入云深弄翠霞。
　　神威
　　偶因携剑上天罗，杀退群阴百万多。玉兔惊回寻窟窍，金乌飞上桂枝柯。
　　威灵
　　坐间飞剑骋神威，摧落天纲太华齐。扳下月宫擒玉兔，蹉翻日殿捉金鸡。
　　离降圣观
　　已同达士明真伪，不契迷徒说是非。有日丹成飞宇宙，太虚旷体是余归。
　　陈仙问空中不空
　　至道无形若太空，移神混物体皆同。江山极数犹存此，天地无穷在彼中。
　　贾仙问不空不有
　　不空不有是圆成，执此圆成亦假名。了达太玄生实相，相中无物湛然清。
　　郭仙问玄之又玄
　　问道玄中复有玄，立机天外一重天。混元上下无纤障，妙化圆通大觉仙。
　　觉仙问杳冥
　　杳杳冥冥精恍惚，神威掺碎天筋骨。凝空豁落太渊明，独立乾坤无一物。
　　刘老先生问体用不知仙路
　　神用仙机体大方，凝阳阐出好祥光。先生已得归真路，不觉随风入帝乡。
　　焦小仙问出家
　　摆脱尘情业火牵，功名富贵尽除蠲。男儿己立冲天志，夺取名标挂列仙。
　　刘先生问真空妙用
　　真空至道杳无踪，妙用颐神万象同。太一壶中收皓月，广寒殿里弄清风。
　　董仙问至死不退
　　尽终一志若初心，至死无由入罪林。常守药炉三鼎玉，每存丹灶一壶金。
　　李仙问不属中间与内外
　　外遍无体内无修，中道离微绝所求。万法一齐俱拂尽，更无闲事击心头。
　　齐长老问大道
　　忽然顿觉悟心珠，照破尘寰一物无。道士得资为正教，禅僧以此号真如。
　　陈仙问龟毛兔角
　　木马嗥天磨兔角，泥牛吼地刮龟毛。生擒二物归黄道，永镇乾坤不动摇。
　　梁仙问入道归真
　　幼年贞烈若冰清，夙有仙风慧骨灵。睡里唤回开道眼，梦中惊觉顿圆成。
　　〔答问〕
　　大张仙问：不居山，不住庵，只此一着，如何顿放。以此故述二颂。
　　不系青山不住庵，神飞天外出烟岚。鹤随紫府朝仙主，凤引寥阳谒老聘。
　　跳出茅闾不隐山，蹉跎信任乐清闲。随风永住乾坤里，抱月常居天地间。
　　张仙问不观假相所认真形
　　一堆臭秽终归假，两点睛光不足矜。欲认本源真法体，同观相外若飞星。
　　〔答问〕
　　齐长老问：鹅在缾中，长大飞出，两般俱不坏。
　　生居小隐入缾中，不惧翔鸾意气雄。欲问两全俱决圣，鹅飞天外宝缾丰。
　　郭仙问火里清凉
　　焰火炎炎灿日光，形神俱妙得清凉。永同太始无增减，已得玄元立久长。
　　李仙问证道
　　相逢目击道知通，识破千经万法空。不在名山频礼问，免伊云水苦参同。
　　郭仙问至死不迷
