<!-- { "loadSidebar": true } -->
　　大道一条平稳路，盖因自昧不知归。予今指你通天径，升入瑶宫辨细微。
　　董仙问曹溪
　　认得曹溪两路侵，京山掩映对双林。虽流小水成涓滴，透入灵源觉海心。
　　党仙问上天梯
　　先生欲识上天梯，立玉横金倚翠微。若到蟾宫观此景，也教惺爽悟丹机。
　　雷仙问至神合道
　　道法三才已久长，神通至妙觉清凉。混成一炁归元首，独立先天道德乡。
　　郭仙问不神而神
　　凡夫都总祭邪神，谁肯回观认本真。若向此中心决正，清凉路上笑红尘。
　　阎仙问内外相通
　　闭目澄虚达妙玄，开光应物混先天。冲和一道祥光起，透入寥阳象帝前。
　　张老问国之利器
　　中元上德明金国，三宝盈留光美玉。物利常将润百关，皇天赐我真清福。
　　王仙问希言自然
　　希言至道自然别，不似飘风时暂歇。道德常同乐亦之，通玄无失妙清绝。
　　张仙问知白守黑
　　放开慧日照千光，上下容明尽化阳。夜静抱元常默默，寂然不动应时长。
　　大阎仙问妙法
　　大清妙式洞虚玄，达者心开渡法船。越出洪波登彼岸，元神透入焰阳天。
　　刘老仙问三教归一
　　如来妙法谈真性，太上玄机说太丹。孔子五常明日用，三乘混一太虚间。
　　老子如来孔圣同，世人不晓斗争风。假名三教云何异，总返苍苍一太空。
　　小张仙问生之畜之
　　道发机生德畜之，阴阳泄化自依时。若将此理回光照，仰望蟾宫看桂枝。
　　董公问虚无生有
　　道法虚无本自然，生成大地覆三天。中间日月明空象，开辟阴阳万古传。
　　张老宿问甚门户是修行
　　清净门中认的端，莫教尘事向心攒。林间若指曹溪路，坐看如来入涅盘。
　　张仙问天性人也
　　天性冥冥通祖道，达人以此称名号。颐心机密混中元，此是神仙真秘奥。
　　王先生问日用道德
　　慈惠忠廉志气清，澄空显出谷神灵。执其大象安平泰，左右逢原玩玉京。
　　陈仙问无遮无闭
　　太始门开通慧目，灵光照彻明虚谷。谷神不死永安康，遍纳诸方无偃塞。
　　大阎仙问善恶果报
　　恶行自招灾祸应，善功天赐福相随。吉凶两事由人造，至在临时各自为。
　　王仙问三要混一
　　剔起上天一鼎窍，精光赫日通明照。玄元生杀立初机，三一混成真要妙。
　　张仙问内中日月
　　日月交光大小分，烧丹方使鼎炉熏。圣功渐觉神明出，乘凤凝阳谒帝君。
　　张公问升降浮沉
　　日魂月魄定浮沉，上下融明大小侵。圣智剖开天井玉，神功拶出满坑金。
　　大阎仙问三一无分
　　灵波滚底三光秀，神水盈流一法均。独立寥寥知有象，孤然默默混元分。
　　劝道众学炉火
　　时人都总学烧金，谁肯除贪炼本心。达道不教财色染，修真何用利名侵。
　　陈仙问绝学
　　绝学无忧通妙理，乖慵懒堕不成真。若将懵懂为仙道，呆女忙郎尽出尘。
　　大张先生问性命
　　视之无物听无声，视听犹然亦假名。这个本来无可比，有如风月照天庭。
　　惜炁存精养命机，坎中神火复烧离。一阳生起乾元象，丹就升仙谒紫微。
　　陈哥问无疑
　　离觉无闻绝见知，契神合道两忘机。心中不起无明障，妙化升玄入太微。
　　陈公问北斗
　　七元横海运枢机，斡转天输万象随。斗柄指回开上窍，众星拱受至玄微。
　　陈小仙问大国烹小鲜
　　大国无为帝象权，民安其业若烹鲜。鬼神相会中黄位，日月扶真合自然。
　　劝门人善恶不定心有二用
　　天网恢恢覆载通，察人善恶在其中。好将志气归真正，免使功勤尽落空。
　　许仙问独立而不改
　　上清至道独为先，混一无生大象全。寂静卓然无易变，亘初常在立幽玄。
　　许仙问混物而无穷
　　一颗灵光射太空，混然独立徧无穷。古今不改长如此，大纳乾坤一体同。
　　张仙问归真明物
　　开元剖觉明真物，善达先贤同上德。内抱灵源杳杳精，外存神识昏昏默。
　　觉仙问天地为体虚空为用
　　天象乾元地象坤，阴阳否泰并相吞。刚柔已定浮沉位，中道虚心慧日奔。
　　张仙郭仙问在家修行
　　同尘不染善居家，在欲无私别世华。不若张骞超苦海，张河天赐抱灵槎。
　　柳老宿问佛因果
　　大觉金仙说遍知，化人佛眼悟菩提。通天上下无因果，盖为众生各自迷。
　　众道友问
　　邪者以幻为患必遭其殃。
　　执幻施功养患躯，恰如垢腻污心珠。合尘背觉千真远，弃道离微万物拘。
　　又问正者以导为道必获其福。
　　育性存精至道明，冲玄仿髴化神婴。凝阳大阐祥光灿，应用飞玄径上升。
　　佑仙问出无入有
　　出无通显明寥象，入有还元合本机。颠倒两般俱诀正，勿生分别是和非。
　　许仙问出有入无
　　出有洞渊明造化，入无还觉顿元初。空中自有天珍宝，露现玲珑照海珠。
　　〔答问〕
　　一问出有入无，一问出无入有，同用如何下手。
　　出无见有无神象，入有还无悟性珠。有有无无俱可奔，开明太古立元初。
　　赵仙问人心合天心
　　人心须是合天心，内外明知性海探。认正法身非色相，灵光高渺照清音。
　　邱仙问天人合发
　　天人合发立其机，万变之中定至微。左右逢源明宝鉴，满天飞炫素光辉。
　　董仙问物性存根根生於上
　　芸芸万物返归根，花发成荣至上存。复命善亨知古蒂，颐神叩道入玄门。
　　僚仙对众不问以此为题
　　因甚僚仙不索题，广通玄览善搜机。存三默语明真觉，守一忘言绝见知。
　　赠茹老宿刘老宿论如来觉性
　　善通天眼悟如来，顿见灵音慧日开。阿耨池中生五叶，青童移向火中栽。
　　赵仙问谷神不死
　　谷神不死立天根，玄牝绵绵亘古存。北海溟溟腾地魄，南洋灼灼降天魂。
　　赵先生问虚谷元神
　　上玄虚谷静无尘，万派阳光触目新。利物一源明觉性，善生三要顿元神。
　　王仙问阴性阳神
　　阴阳返复定中央，内外相通道德长。闭目静思庚虎性，开睛明现甲龙光。
　　赵公问上善若水
　　万点灵波穿宇宙，千渊神水灌乾坤。混源一振生天地，浇溉黄芽长蒂根。
　　李仙问还将上天炁
　　九五魂飞径上奔，还将元炁入天门。洞玄灵宝生成体，大化虚皇第一尊。
　　邱先生问道眼
　　道眼明知至本真，随机应化善通神。开天分地归元始，正见堂堂妙法身。
　　同官李问上清之道
　　上清元首道之尊，天命司神万化存。物利百源冲坎户，混成一炁跃离门。
　　焦先生问无挂碍
　　灵明通化外其身，脱洒孤然绝点尘。心若凝珠无染污，更将何物碍於真。
　　相老仙问道契其理
　　太玄合发定其机，固蒂存真志不移。药就还童清骨格，丹成返老永无衰。
　　柳居士问精进
　　六时精进念弥陀，慈惠无边施利他。两辏清风收地陌，一轮明月上天河。
　　柳老宿问般若船
　　般若船中一物无，月明空载出昏衢。双林树下开心宝，鹿野园中悟性珠。
　　相老仙问太玄
　　太玄真觉出尘情，露一凝珠照海清。龙跃浪翻光宇宙，射开天鼎旷然明。
　　柳仙问丹药
　　一瓢仙药一壶丹，货卖凡间入市廛。几度不逢真烈士，复将此物上瑶天。
　　刘二仙问虚廓
　　灵源虚廓正无余，露出天晶照眼珠。元始已来呼祖道，至今由此唤真如。
　　赠张李二公铁炉
　　蠹钥风煽炽火光，炉中闪烁聚真阳。钢鍒炼就飞神剑，两刃青锋耀太苍。
　　柳先生问阴阳颠倒法
　　阴阳返复生乾位，龙虎相吞入兑方。两个玉童扶宝鉴，焕然光射水晶堂。
　　罗先生问大道颐神
　　天地冲和养至精，混成一炁谷神灵。放开皓月千寻底，跃出胎光万里明。
　　常先生问宾主
　　至道精宏纯莫立，运行大象天空日。定光永镇入中元，炼就阳神功可毕。
　　张谋克问六洞飞玄之炁
　　道行三要自然机，神运精华炁象随。德化静光蟾魄踊，道颐清爽日魂飞。
　　张先生问万变定机
　　万变灵枢物我随，威光顺化应其机。天人相发生成位，合抱纯风永不迷。
　　刘家郎君问阳神
　　元精一振匝天心，灼灼凝祥匿幻阴。浑似流星腾古月，有如走玉间飞金。
　　马校尉奔假还真得真何往
　　凡胎浊骨非真体，玉貌清肌是法身。出入夷门风作伴， 云堂高卧月为邻。
　　张仙问绝妙机
　　欲付重玄绝妙机。恐君无信转生疑。有朝跳出尘劳网，拊耳丁宁说细微。
　　李仙问独坐莲台
　　独坐莲台守自然，宝池凝望月华鲜。蟾宫几度亲曾到，敢对常娥说妙玄。
　　康校尉问太玄
　　太玄真觉出尘忙，佩剑携笻入大方。野鹤孤云为伴侣，林泉风月是家乡。
　　王先生问始达妙音
　　照了名为达妙音，阐开清目绝荒淫。一灵真性通元象，应用随时运古今。
　　刘先生问天上混无分
　　上玄虚化混无分，聚摄阳光致法身。永契道机无别体，化成仙骨自然人。
　　陈校尉问真风花
　　真风吹绽翠烟霞，日殿蟾宫散宝华。结就一炉天地髓，聚成两鼎夜明砂。
　　尹行者问源
　　觉海灵源古佛堂，金门出入善开张。菩提路上清心莹，般若池中露性光。
　　庵主刘先生问壶天
　　一壶精烁一壶天，恍惚之中达妙玄。幻梦顿抛飞宇宙，尘情割弃化云仙。
　　牛老仙问心香
　　一道清香出玉瓢，结成华盖入红霄。月中宝篆烹非走，日里金精炼不凋。
　　牛仙问斡运
　　斡转天轮翻牝马，推开地户运乾牛。离宫赤子擒星月，坎殿青童捉日头。
　　牛老宿问二言可悟万法皆通
　　自从剔起眉毛睫，万法门开俱总摄。定慧圆明塞太空，灵光照满恒沙劫。
　　赵二仙问身中宝
　　凿开荆谷见天心，露出无瑕七宝琳。玳瑁丛中观美玉，瑁璃堆里看精金。
　　张老宿问见闻
　　洗耳旋闻敲玉磬，涤睛常见击金锺。幽人欲识禅家意，笑指庭前古老松。
　　牛道首问如意宝珠
　　如意机同聚宝瓶，珊瑚码础灿华英。瑁璃八色渠中有，颗颗明珠逆上行。
　　田老仙问彼我
　　太一门开无彼我，清凉拨杀烧身火。无明化作紫玄霜，变就神砂丹一颗。
　　镡仙问如何是宝
　　洞玄灵宝扬眉处，妙色如来瞬目间。赤凤翼归金水谷，青鸾飞上玉京山。
　　柳老仙问心月
　　拨开云翳见天心，放出秋蟾十万寻。冲满太空千块玉，盈流道眼两钱金。
　　王二仙问通元
　　通元妙觉正无余，顿见灵音照眼珠。遍体旋翻红雾起，挥身拶出素光舒。
　　天大仙问双关
　　日殿龙蟠金鼎静，月宫虎辽玉炉寒。一双玉女乘丹凤，两个童儿驾彩鸾。
