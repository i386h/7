<!-- { "loadSidebar": true } -->
　　照海凝珠光烁，贵贱不分弹雀。可惜本来珍，污泥津。认取勿令差错，莹净兔繁萦缚。央正出嚣尘，玩长春。
　　颠倒一阳初起，万化混元同体。光灿射瑶宫，满堂红。瞭正圆明开启，上下贯穿无底。天地悉皆空，太玄中。
　　酹江月十首
　　贪财竞色，利名牵、萦击何时休歇。镇日忙忙如梦想，颠倒心猿马劣。昧地谩天，多能已会，以巧翻为拙。万般虚假，积成宿世冤业。劝君省悟回头，攀缘弃舍，做个逍遥客。访道求真寻妙指，早愿超离生灭。不悟玄机，剔开毛塞，付耳亲传说。壶天景色，现前秋夜明月。
　　又
　　幽微精粹，混阳光、一点殷红清绝。上下融和开慧目，跃出心珠凝结。阐化灵明，神光显现，内外相通彻。浮云消散，放开天外心月。虚无运转孤然，圆明寂照，万古无纤缺。与道同元包象法，物物头头俱摄。遍应诸方，无极太始，混一无分别。古今贤圣，尽归此处休歇。
　　又
　　玄元道体，大无方、无隅无形无物。湿化胎生皆受炁，感应通玄潜伏。包括乾坤，含容天地，日月皆收蓄。回光返照，旷然摄化盈目。分明顿着心珠，冲虚豁朗，灿灿开神谷。养就胎仙肌貌雪，出入随风香馥。暮嗅灵芝，朝餐仙桂，夜隐蟾宫宿。怡然惧乐，求同先圣真福。
　　又
　　长江素静，夜潇潇、天如玉案冰洁。秀色氤氲寥象廓，极目瑕琳光摄。独坐颐神，帘帏光透，显出玲珑雪。凝然澄湛，太虚一点通彻。神飞两翼翱翔，蟾宫殿里，夜宿琼枝歇。得遇真筌无损益，永受真人提挈。功行双全，金童玉诏，受命寥阳阙。玉霄宫里，永排仙位罗列。
　　又
　　茅庵潇洒，静无尘、独坐垂帘孤僻。镇日闲闲清澹泊，别有恬然活计。握固存真，心无杂念，忘我兼忘世。玉婴神变，自然与道相契。光明照耀十方，凝空灿灿，大阐非为细。遍纳无极通造化，物物头头俱济。掌握乾坤，完容法体，玉貌真清丽。超凡出世，上朝三暻神帝。
　　又
　　浮生似梦，奈光阴百岁，都能几许。富贵荣华时暂过，刚甚厮牵厮系。总为儿孙，娇妻女婿，生死难为替。回头省也，瞥然不染尘翳。逍遥物外无拘，风邻月伴，便是余生计。石上溪边猿送果，酒满十方吟缀。醉卧烟霞，今宵还醒，意欲归何致。玉霄宫里，月中攀折仙桂。
　　又
　　一天清翠，混阳和微密，寂寥无物。致静颐心开上窍，通化灵明虚谷。育养元神，真人出现，放旷无拘束。皇天道父，赐余无限清福。天心正法盟威，紫虚道德，上品三乘箓。金简玄科封慧剑，心印清光无欲。己病先除，心邪摄正，百怪皆潜伏。不繁法信，自然被褐怀玉。
　　又
　　无形道体，运阳光密布，通微恢鄂。炫惚昏衢烹浩气，冲塞英华盈落。莹日千寻，清风万里，显焕神光烁。夷门羽化，太玄一派灵廓。孤然脱洒无双，於中清浄，不许纤尘着。养就胎仙神貌雪，出入无间掉约。紫府游行，瑶宫饮宴，赐我逍遥乐。金童捧盏，妙音引上龙阁。
　　又
　　初心奉道，望功高仙举，超腾碧落。岁久年深心反复，不觉情迷萦缚。伏虎铜绳，降龙铁索，系住踏云脚。难为出路，永沉千丈寥壑。临危受苦推谁，情无决断，悔恨当初错。意欲修真名利恼，酒色财气俱着。家计不成，修行退堕，至死无捞摸。劝君省悟，免烦两下担阁。
　　又
　　太玄正教，离繁华、修整真清真静。清静之中开道眼，舒展银霞流井。溢落精空，冲盈法界，满满收金鼎。烹煎日月，混纯天地齐永。寂寥独立无双，孤然不改，万法心俱省。变化飞升朝上帝，返入清阳真境。不夜长春，神仙聚会，授命灵童请。玉婴吟送，一杯长寿酩酊。
　　满庭芳十首
　　静室颐神，宁心默运，内观一点真阳。洞虚豁朗，焕焕透明堂。照见虚空法界，先天地、独立无双。三光秀，圆明实相，浩劫应时长。回头，谁问己，眼前顿着，不用思量。自然契道，物我两俱忘。唯有清风皓月，通神化、无极之光。升玄路，混元一炁，拍塞徧诸方。
　　又
　　祖道无修，真常妙用，悟来表里相通。灵光现处，照见杳冥中。晃耀清虚浩大，无遮障、拍塞冲融。希夷甫，从来面目，返本复归空。真空，明皎洁，唯然旷大，难测难穷。一天吾道，寂湛出凡笼。妙化方生正祖，通元首、返本归宗。超三界，移神脱壳，物外显阳踪。
　　又
　　太极精微，天真郁秀，混元溢目无涯。玄珠升降，辉耀迸光砂。聚入壶中托化，归真正、不染嚣华。回头省，清虚妙体，返照秀灵芽。汞铅，凝渐结，纯阳丹就，永劫无差。一瓢春酝，三尺斩妖邪。信步纵横自在，龟鹤引、深入烟霞。逍遥处，长春洞里，时复玩仙葩。
　　又
　　海角天涯，寻朋访友，悄无一个知音。斗争人我，财色利名侵。闻说邪淫妄语，身命、一向钻寻。真常教，余言直劝，返报怨还深。休休，宁奈也，澄清默运，摄养真心。混元一炁，升降定浮沉。迤逦收归宝鼎，纯阳就、点铁成金。通玄妙，群魔消散，方显鬼神钦。
　　又
　　迅速韶光，俄然过了，算来刚甚劬劳。红颜衰朽，绿鬓渐疏焦。由自争名竞利，全不念、生死难逃。输回处，似环蝼蚁，来往几千遭。君还，心省悟，明通周象，拨易穷爻。地天通泰，离坎自相交。阴返阳生运化，纯精粹，清炁冲霄。胎光现，神风绰约，飞步玩琼瑶。
　　又
　　腊正风交，琼梅初绽，水寒冰洁严凉。雀临高树，鱼入碧潭藏。海净天空浩浩，玄珠降、睒烁凝祥。胎星现，清名播世，道德自昭彰。群仙，皆喜聚，坛前谨谨，祝寿玄阳。金虬浚液，玉兽旋喷香。唯愿遐龄满寿，同天地、永劫延长。升仙处，鸾迎凤引，云步现虚皇。
　　又
　　独立星坛，高穹仰望，志诚修设威仪。名香频爇，谨谨奏青词。唯愿众生慕道，心通解、无执无迷。归真正，玄门隐密，一志永无移。都缘，心返复，狂图捏怪，纽斑胡为。色情增长，道德渐亏衰。似恁拖泥带水，全不念、先圣根基。经中道，人能清净，天地悉皆归。
　　又
　　夜去明来，光阴迅速，四明催促人忙。浮生不久，谁肯细诮详。一向痴心妄想，贪冤业、不觉无常。形归土，三魂七魄，逐景任飞扬。谁无，生与死，一人一个，难躲难藏。忽然省悟，因此做风狂。管甚前街后巷，行歌舞、坦荡宽肠。逍遥处，哩□啰哩，落魄有何妨。
　　又
　　生喜亡悲，虚劳尘世，许年多少倾危。是非成败，荣辱两亏衰。富贵於身大患，贫穷又、遣我寒饥。争如个，不来不去，父母未生时。虚无，中有象，神风显焕，物炫星晖。同天澄瑞，同地地幽微。至道包盈法界，归元首、永劫无移。离生减，不增不灭，常与太虚齐。
　　又
　　太古真风，玄元宗祖，阐扬灵宝符文。金章玉篆，词简义光新。演道精宏浩大，通天地、细入微尘。修家国，臣忠子孝，民业自安淳。门人，还知否，穷通妙指，拨物归真。涤除玄览，焕现外其身。昊境云瑛作伴，浮空驾、日月为邻。擎天翼，金门羽化，京廓现阳神。
　　沁园春十首
　　混沌之中，恍惚存忘，何所运为。自初分天地，三才应化，山川华丽，秀野兰芝。日月鲜明，移神显焕，洞晓阴阳合圣机。通爻象，现高龙坎虎，二兽相持。山头雾锁寒溪。震霹雳峥嵘聒太微。泻银河一派，珠千颗，泛泠波潋滟，光照华池。撮聚还源，收归鼎进，火候烹煎子午时。丹砂就，点形神永固，保命无衰。
　　又
　　养浩颐神，离欲澄虚，物外定观。见玉关倾落，霜千点聚，碧岩漂渺，雪降团团。混内豁然，空中有象，天地相交四兽攒。前朱引，后玄随左右，虎绕龙蟠。黄宫捧出神丹。遇此物、疵盲法体安。使蛇吞一粒，成龙变翼，鵸鵌达者，立化祥鸾。点铁成金，回骸起死，梼杌逢之返降檀。君知否，上登仙入圣，不足为难。
　　又
　　堪叹浮生，甚逐景随情，物物总拘。便身弃命，图贪富贵，盈仓满库，必竟何如。蜗角声名，蝇头利赂，使作狂心一向愚。堪嗟处，似扬糠眯眼，慕雀抛珠。移真埋没荒芜。缀可欲、蒙盲道德疏。自背真取妄，生颠倒，向前程路崄，举步差殊。劝汝回 头，斩钉截铁，做个坚刚大丈夫。挥神剑，劈恩山粉碎，认取琨语。
　　又
　　道德阴符，宝藏灵文，贤圣尽钦。论杳冥恍惚，精微至道，有无升降，动静浮沉。六洞飞玄，三宫妙化，禅匹双关两间侵。明虚谷，大无穷无测，非浅非深。灵光照满清音。混一气、方知合古今。奈迷人不晓，多能几会，傍门小法，乱觅胡寻。背觉合尘，朝闻夕改，马劣猿颠难捉擒。休嗔道，恐功无
　　显验，败坏初心。
　　又
　　太一先天，昊境虚皇，无上至尊。镇玉霄宫殿，群仙聚会，香云罗列，光射殷红。玉兽金麟，白鹤引驾，宝盖琼花散满空。仙娥奏，放真妃窈窕，歌舞仪容。仙音妙唱无穷。尽朝现、三清御座中。听洞虚灵宝，升玄至道，开明三要，显现灵通。倦坐披章，回鸾驾凤，五老扶真入绛宫。群仙退，向蓬莱阅苑，合抱纯风。
　　又
　　大道玄微，亘古常存，依旧俨然。自心迷不悟，沉沦生死，回头改面，贩骨如山。今日方知，本来模样，弃假还真物外观？离生灭，顿无余真性，出入泥丸。眉间舞弄金蝉。任飞去飞来透玉环。采日魂月魄，收归鼎运，周天火候，煅炼成丹。点化形神无衰老，渐返壮，还童永注颜。功成日，向彩云深处，稳跨祥鸾。
　　又
　　世累尘情，镇日昏沉，何时尽期。被利名财色相牵系，把天真昧却，一向愚痴。好女娇儿，金枷玉杻，锁绊缠绵没改移。憨痴汉，积无边恶业，限到推谁。酆都摄问无词。奈往日、愆尤报应随。受刀山剑树，寒冰凛冽，镬汤磪捣，鬼栲残尸。万死千生，难为出路，永堕幽冥无尽时。轮回处，换人身，戴双角尾毛皮。
　　又
　　元始家风，混物先天，体合太微。运九阳丹鼎，龙昤虎啸，蕾买奔电闪，紫雾腾飞。戏弄骊珠，无间飘渺，光迸流霞照坎离。通玄妙，看余家手段，别有神威。自然掌握天机。动斡运、参罗斗柄随。喝龙泉宝剑，光冲碧落，群魔胆颤，百怪倾危。富国安民，清平快乐。无相真人出世期。丹书诏，赴蓬莱阆苑，物外仙归。
　　又
　　金阙琼楼，宝殿香云，朝现玉虚。俣参鸾驾凤，霓环佩响，天真谪降，久匿凡躯。顿觉寂然，灵光透体，混合玄元出有无。飞神剑，向龙宫海藏，夺取明珠。流霞晃耀从初。〔有〕万道、金光罩鼎炉。炼纯阳丹就，通天透地，乾坤恍惚，升降沉浮。功满朝元，金童玉女，鹤驾香风出洞湖。争魁首，授群仙领袖，永镇瀛都。
　　又
