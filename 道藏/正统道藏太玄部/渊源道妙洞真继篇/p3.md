<!-- { "loadSidebar": true } -->
　　肺为藏，大肠为府，象金，其性清凉，其音商。王於秋，绝於夏，死於丙丁，养於皮毛。肺贵冲虚，主和气之源，为诸藏之长。心之华盖，体之阴母。又为阴中之少阴，阴藏之初，亦为相传之官，治节出焉。故肺者，气之本，魄之处也。专行荣卫，阴阳荣行，脉中血也。卫行脉，外气巳故。其华在毛，其充在皮。言人脉气与皮以应，于天为皮，覆百骸，气毓五藏。 盖气与皮毛，则易伤风邪。风邪伤於府藏，而血气虚弱。又因劳役大汗之后，或经大下而亡津液。津液竭绝，肺气壅塞，不能宣通诸藏之气，因生肺痿也。其病欬唾而呕，逆涎沬，小便数是也。但人久卧则伤气，劳於肺矣。肺劳者，短气而面肿，鼻不闻香臭。又曰形寒，寒饮食伤肺，故形寒饮冷则伤肺。肺伤则少气，欬嗽鼻鸣。肺开窍於鼻，其液为涕。口鼻者，气之门户也。如和气通，於鼻肺和，则鼻能知香臭矣。其臭为腥，故侯於鼻。肺欲辛，辛味者先走入肺，但气病者无多食辛。如味过於辛，筋脉沮弛，精神乃央。故多辛，则筋急而爪枯。肺欲收，急食酸以收之。肺欲散，急食辛以散之。肺苦气上逆，急食苦以泄之。肺恶寒，寒阴气也。不独恶寒，抑亦畏热，热火令矣。喜则伤於肺气。精神并於肺，则悲亦伤也。肺禁寒饮食寒衣，及乎因而大饮则气逆，如饮多则肺布叶举，故气逆而上奔也。凡饮与色，切忌当风。尧夫言清欢，少有虚，三日极饮，未尝过五分。王老云饮食侵肺，痰水上冲，气壅不行，面发疮疡。有言肺壅则大肠閟阏。是知肺气惟贵清凉，故色白者肺。肺主音声，声为哭泣，其变动为欬嗽。手太阴肺之经。井金为少商，二穴在手大指内侧端，去爪角如韭叶。荥水为鱼际，二穴在手大指本节后内侧散脉中。腧本为太渊，二穴在掌后陷中，如脉绝者，死不治。有言，肺俞在第三椎下两傍，及乎肩背。肺之原，出於太渊，经火为经渠，二穴在寸脉中。每於艮时人气所在，手太阴肺之经，及乎寅时，人气亦在肺之络。辛主右手之太阴，亦主肺藏之疾。未者，六月主右足之少阳兼人气在右与头。合土尺泽，二穴在肘约文中。肺之脉为天府，在肘后内侧上掖下，同身寸之三寸，动脉应手，肺之气也。肺手太阴之脉，起于中焦，下络大肠，还循胃口，上膈属肺。从肺系横出腋下，循臑内行，少阴心主之。前下肘中循臂内上骨，下臁入寸口，上鱼际，出大指之端。是以肺脉浮短，此其常也。贼脉洪大，厥疾生焉。故肺主气之本源，如气血不和，则百病变化而生。盖气血者，喜温而恶寒，犹雪在水中，凝而不散。肺气清凉，肺行荣卫，阴阳荣血也。卫气已，有言精气并於肺则悲。又言喜怒则伤气，若邪气在肺，则欬动肩背。肺病者，喘欬逆气，肩背痛，汗出尻阴，股膝脾□胻足皆痛。肺病侯，肺象金，肺王於秋，肺脉如毛而浮。肺侯鼻，肺声哭，肺臭腥，肺味辛，肺液涕，肺养皮毛，肺藏气，肺色白。肺神魄，手太阴肺之经，与大肠合。大肠为府，主表肺，为藏主裹。肺气盛则气有余而病，喘嗽上气，肩背痛，汗出尻阴，腹膝踹胫足皆痛，是为肺气之实也。则宜泻之。肺气不足，则少气，不能报息，耳聋溢乾，是为肺气之虚也。则宜补之。
　　肺藏统论：五藏设位，肺独居上。故天气通於肺。肺主皮毛，为五藏之华盖。在五物，为魄，魄则并精而出入者也。在五性为义，义则胜物而断制者也。开窍於鼻，故其液为涕。涕者，继泣而先泗也。在声为哭，故其志为忧。忧者，阴肃而情惨也。其色白者，入二故也。其味辛者，物成故也。以至在天为燥，在地为金，在音为商，在臭为腥，无非时数，气类之所系也。然尝以经脉表裹之，手太阴，肺经也。手阳明，大肠之经也。二者之经为藏府，表裹之合。手太阴之经，已注於前。其支者，从腕后直出，次指内臁，出其端阴阳适平，经络和顺，盈虚消息，莫睹偏胜。一失其平，病所由生。过为有余，有余病也。不及为不足，不足亦病也。有余之病，是谓肺实。不足之病，是谓肺虚。肺实之证，喘嗽上气，肩背痛，汗出阴股，膝经皆痛是也。肺实热，则喘逆胸凭仰息。手太阴经，为热气所加，故为肺实之病。甚则口赤张引，饮无度，体背生疮，以至股踹胫皆痛。肺热病者，洒淅然厥起毫毛，恶风寒，舌上黄，身热。热争则喘欬，痛走胸膺，背不得大息，头痛不堪，汗出而寒。气逆，则丙丁死，燥胜则乾。诸气膹郁，皆属於肺，诸痿喘呕皆属於上。肺热者，右颊先赤，及乎色白而毛拔。肺风而眉白。以秋庚辛中於邪者，为肺风。肺风之状，多汗恶风，色皏然白，时欬短气。昼日则差，暮则甚。诊在眉上，其色白。如肺偶实，宜用药，食味辛者以泻之。专进□气之方，颏头昂，呬以治之。勿令耳闻。如肺藏虚弱，为风邪所伤，则清冷之气上攻，而鼻流清涕。盖肺开窍於鼻，在液为涕故也。及乎虚者，则用味酸者以补之。凡法之施实者，宜泻虚者，宜补有余则损之。不足则益之。此其大略也。
　　渊源道妙洞真继篇上竟
　　渊源道妙洞真继篇中
　　真元门生李景元集解
　　爰惟斗建孟秋之月，申之否卦，律中夷则。天道北行，其象在上为阴阳宫，在下为晋，其气在人之胆。
　　胆者，中正之官，决断出焉。故为中精之府。足少阳胆之经，井金为窍阴，二穴在足小指次指之端，去爪甲如韭叶。荥木侠溪二穴在足小指次指岐骨间本节前。腧木临泣，二穴在足小指次指本节后间陷中，去侠溪一寸半。有言胆俞在第十椎下两傍，原胆之原。出於丘虚，二穴在足外踝下，如前。去临泣三寸。经火阳辅，二穴在外踝上四寸，辅骨前，绝骨端，如前三分。每夜壬时，人气所在，足少阳胆之经。及乎子时，人气亦在胆之络。甲主左手之少阳，亦主胆府之疾。申者，七月主右足之少阴，兼人气在右与肺。合土阳陵泉，二穴在膝下一寸外廉陷中，胆之脉系於肾。胆足少阳之脉，起於目，锐眦上抵头角，下耳后，循头行手少阳之前，至肩上却交出，手少阳之后，入缺盆。胆病者，善太息，口苦呕宿汁，心下澹澹然恐人将捕之，嗌下吤吤焉。数唾，胆其动为呕，胆气勇故为呕。胆病候，胆象木，王於春，足少阳其经也。肝之府也，谋虑出焉。诸府皆取决断於胆，其气盛为有余，则病腹内。冒冒不安，身躯习习，是为胆气之实也。则宜泻之。胆气不足，其气上溢而口苦，喜大息，呕宿汁，心下澹澹，如人将捕之，嗌中介介数唾，是为胆气之虚也。则宜补之。
　　论曰：夫胆者，肝之府，为阳足少阳经。不足者，胆虚也。虚则生寒，寒则其病。恐畏不能独卧，口及乎头眩，痿躄足指不能摇，坐不能起，僵仆目视，□□然。盖胆虚则精神不守，其气上溢，循其所在而生病也。
　　论曰：胆实则为有余，有余则生热，热则精神不守。胸中冒闷，心烦咽乾，口吐苦汁，昼夜耽睡。及乎腹中气满，饮食不下咽，乾心胁痛不能转侧，足外反热，是为阳厥。及头痛，目锐眦痛，缺盆中肿痛，腋下肿，马刁侠缨，皆谓胆气实，足少阳经壅滞故也。如胆府虚实病证，补泻□治宜用之方，与肝藏表裹同焉。
　　绍月攸徙于申酉戌，仍为秋时，秋气东行，秋气在阳。
　　秋王於肺，及王庚辛。庚主右手之少阴，辛主右手之太阴，故秋气始於上，及乎始於右。又言始於前，有言始於后。七月八月，人气在右与肺，九月亦在右与心。秋气在皮肤与毛窍，俞在肩背。秋气者，病在肺，秋伤於湿，上逆而欬发为痿厥。秋气者，善病风虐，秋伤於湿，冬生欬嗽。故秋以温治肺而反清。秋以胃气为本。胃者，五藏之本也。惟秋养阴，宜食其温。时乎用凉，可以远凉。故从者和，逆者病。秋气调神，其脉如毛，此为常也。反是者病。惟圣人有奉天养生之方，所为早外早起，与鸡俱，兴收敛神气。使秋气平，无外其志，使肺气清。此秋气之应，养收之道也。
　　抑又次当河魁，正指仲秋之月，酉之观卦，律中南吕。天道东北行，其象在上为金牛宫，在下为赵，其气在人之胃。
　　胃犹正也。脾胃者，仓廪之官，五味出焉。脾者藏也，胃者府也。脾胃二气相为表裹，乃五谷之府。为水谷之海，主受盛饮食者也。脾气磨而消之，则能食。但脾胃二气俱虚弱，故不能饮食也。盖缘饮食，自倍肠胃乃伤。惟有道者，历天之四时，调人之五藏，皆以胃气为本。如冲阳脉气绝者，死不治。足阳明胃之经，井金为厉兑，二穴在足大指次指之端，去爪甲如韭叶。荥木为内庭，二穴在足大指次指外间陷中。腧木为陷谷，二穴在足大指次指之间本节陷中，去内庭二寸。胃俞在第十二椎下两傍。原出於冲阳，二穴在足附上五寸骨间动脉上去陷谷三寸。经火为解溪，二穴在冲阳后一寸半，腕上陷中。每昼乙时，人气所在，足阳明胃之经。及乎辰时，人气亦在胃之络。戊主右手之太阳，亦主胃府之疾。酉者为纬，八月主右足之太阴，兼人气在右，亦在於肺。合土为三里，二穴在膝下三寸，□骨外大筋内宛宛中。胃足阳明之脉，起于鼻之交额中，旁纳太阳之脉，下循鼻外上齿中，还中挟口，环唇下交承浆。却循颐后下廉出大迎。循颊车上耳前，过客主人，循发际至额颅。胃病候，胃象土，王於长夏，足阳明其经也。脾之府也，为水谷之海。诸藏府皆受水谷之气於胃。气盛为有余，则病腹。胀满，是为胃之气实也。则宜泻之。胃气不足，则饥而不受水谷，飧泄呕逆，是为胃气之虚也。则宜补之。
　　胃虚冷论曰：足阳明胃之经，与足太阴为表裹。其气喜温而恶寒，得温则能变化水谷。若其气不足，寒冷之气乘之。则令胫寒。不得卧，恶风酒，洒目急，腹中常痛，两胁虚胀善鸣，时寒时热，唇口乾，面目浮肿，饮食不下，皆胃寒冷故也。
　　胃实热论曰：胃气盛实，则壅涩不宣，蕴积生热。令人口乾烦渴，面目悉黄，谵妄狂越，身热多汗，腹胁坚满，大便秘难，皆其证也。况胃气以食为本，然而五谷果菜，食养尽之，无使过之，伤其正也。於中未及言肉者，为道家之所禁。故尔刘老言，道在老饕，实腹泾溲，气泰而已。盖食以养胃，胃通於肾，肾者胃之关也。故易之颐卦养也。君子以慎言语节饮食，其斯之谓欤。
　　斗之乃建季秋之月，戌之剥卦，律中无射。天道南行，其象在上为白羊宫，在下为鲁，其气在人之膀胱。
