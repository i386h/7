<!-- { "loadSidebar": true } -->
　　总录言，脾位中央，王於仲夏，及四季之月，其脉来，大而缓者，脾平脉也。若沈细状弱者，脾虚，虚则心腹胀满，水谷不化，呕吐泄利，四肢不用，少气恶闻人声，梦饮食不足，皆脾虚侯。右手关上，阴脉紧实者，脾实也。实则身体重，不能转侧，心胸热闷，辱口乾焦，颊痛心急，咽喉不利，舌本强生疮，语声沈重，卧梦歌乐，四肢怠堕，此脾实候。脾热病者，先头重，颊痛，烦心，颜青，欲呕身热。热多则筋弛，骨消肉烁，□破热争，则腰痛，不可用俛仰，腹满泄，两颔痛，逆则甲乙死。脾主形，形有余，则腹胀泾溲不利。脾恶湿，湿胜则濡泄，甚则水闭胕肿。凡足胫肿曰水，故诸湿肿满，皆属於脾。脾既有余，则生於风。以季夏戊己伤於邪者，为脾风。脾风之状，多汗恶风，身体怠堕，四肢不欲动，色薄微黄，不嗜食。诊在鼻上，其色黄，故脾风而鼻黄。鼻处面中，如坤柔之象。盖中央者，其民食杂而不劳，故其病多痿。厌寒热，其治宜导引按蹻。以上脾病太过者，宜用味苦者泻之。切当由乎□气之方，呼而通之。故吸者随阴入，呼者因阳出。
　　若脾病不足者，则宜以味甘者补之。仍当以耸肩缩项而按踏之可也。
　　渊源道妙洞真继篇中竟
　　渊源道妙洞真继篇下
　　真元门生李景元集解
　　卢氏究五藏言，但人喉咙中排三窍，一曰食，二曰气，三曰水，递互相排推。食与水同一窍，并合归於胃中。上口一窍归於肺，通行太阴之脉，下循腹裹，抵脊膂中，转行脐下，与任脉、冲脉、督脉三经，会於丹田者，人之生气之海也。脐下三寸，方圆四寸，附着脊膂两肾之间，一名大海，溺水中有神龟，呼吸元气，流行上达夹脐，络胃贯肝膈，入肺中，以升降之气，通行呼吸往来，造化之理，唯是肺之上一窍也。其水食之窍，同并入胃，全假丹田之气，施化以变糟粕。水谷分清浊，行乎小肠大肠，使阴阳之气，造化传注。阳气多，则使水谷化成。阴气多，则糟粕不化。为寒为痛，是为阳阻阴而不降，阴无阳而不升，此阴阳升降之理也。喉咙下见肺两叶，为华盖，覆於诸藏也。肺下见心外有黄脂包裹，其色稍赤黄。人心之像，尖长圆扁，黑赤青黄，毛孔各异而弗仝焉。心下有罗膈，罗膈下有胃，积曲可容数升之物，外有黄脂如旗焰。左畔有肝两叶，其短叶上有胆。在胃左畔有脾，与胃同其膜，其状如马肝赤紫。下有小肠，盘十五曲，极莹浄，化物通行。右畔有大肠，亦盘十六曲，内有糟粕，外有黄脂，粘为一块。下有膀胱所居胞也，亦莹净，外无所入之穴，全假施行，则津液入於胞中为溺也。《内经》 曰：膀胱为州都之官，津液藏焉，气化则能出矣。右畔有大肠所出糟粕之道路。乃五藏之真己，惟肾为根。凡人肾虚，水不足也。多以燥药，弗知其恶，未若益之，以味补之。於毋，肺为阴毋昭矣。穷理藏府，己得其详，则背输看其五藏之景，有出入死生之道，乃圣人般运黄河逆流之法。唯行此诀，乃得长生之理。观其第十四椎下两傍，各一寸五分，有肾两枚，亦自各有黄脂包裹为一块，各有带二条，乃为肾之大经也。过屏翳穴后，趋脊骨之下，有一大骨在脊骨之端，如半手许，其间有两穴，是肾之经。经过上行，夹脊至泥丸脑户中，脑者是髓之海也。若人得其术般运，不妄漏泄，而泝流至於泥丸，为大丹，可以长生久视。斯道也者，昔黄帝得之，成而登天。而后安期三千，彭祖八百，具载《神仙传》 中。故飞升住世，此两者有矣。
　　夫朗然子外丹，达恍惚杳冥之旨，内气明沂，流胎息之源，功勤未及於旬年，人惊不老，寿算已踰於五纪，自觉如新。身中自有升天路，背上谁无出世纹。夹脊关至顶门，修行径路此为根。华池玉液频须咽，紫府元君遣上奔。常使气冲关节透，自然精满谷神存。外药已知消息火，内丹常运泝流律。假饶千载重相见，也似如今貌转新。莫言大道人难会，自是顽夫不学仙。
　　刘子述太上气诀，□疾苦神或有忽而哂之者，盖未达玄功，用必差互，乃无应验而见非矣。迩者，民女为鬼所着，少师断之，鬼转返追，少师犇焉。过真君堂，老师即见，速擒鬼魂。断遣竟，因论其详。缘当日甲子，少师差乙丑神将吏兵，而见逐，老师使甲子当日神将吏兵，遂擒之。故正一法式，毫发差殊尚尔，况乎□气之诀，由之弗当，必无应验，则有哂忽之人哉。及乎群经浩渺，拟穷病源者，则速讨难见。约文枢要，将明证候者，则开缄易知。夫然所贵修身之士，疾疹康宁，而进妙真之道，不其伟欤。
　　真元门人为明童言：将欲洽天而惩恶，莫越传经而劝善。时在戊辰孟春七日，恭默思师，闻诸孔父谓之圣人，犹问礼於老聃，访乐於苌弘，况乎愚何人哉，敢不奉师。尤蒙师长仁慈，授《开化》之经，统而论之，所为明皇天尊，主君臣父子之道。故修之天下，言圣君之道，贵乎仁爱於天下；修之於国，言忠臣之道，贵乎敬顺於长上；修之於卿，言辅佐之道，贵乎恭敬惠义；修之於家言孝悌之道贵乎礼乐和睦修之於身，言虚静之道，贵乎保护冲和。如斯罔阙，方当洽于妙真之门。次授《演范》之经，所谓明皇教主，开化群生。始论道德五常之式，中论摄养冲和之气，终论明照住世之科。从兹弗怠，将契妙真之宫。又其次授《真元》之经，所为真元教主，贵乎务改其不善，今为其大慈，内则冲虚而无为，外则神化而有益。如是之用，方号真元。再授《大洞》之经，所为清微天官妙无上帝，启龙章大洞之典，垂凤纪真元之科。故有雌一之玄，雄一之秘。天地得之以清宁，日月得之以明照，阴阳得之以升条，物我得之以长久。若人习学大洞，妙有真无，道德兼济，仍合妙真。继授《大洞图书》及自然篇，言人禀天地，道法自然，但有形无情，悉由一尔。故圣人无为也，不先物为也。因其自然而推之，及乎法象图书，明日月尚有数，而大小岂无定。凡生成之类，罔不有之。故万物负阴而抱阳，冲气以为和。盖得和者则生，失和者何足以言哉。竟授《妙真》之经，初明清微天主，传空洞妙真帝一无为之道；中演禹余天生，授束华妙有帝真救生之德；终说大赤天主，敷太虚真无玄一度人之教。及乎调十二经络，所贵安和欣乐，然后集妙有之道，真无之宗。故得元气为生化之基，阳神乃登仙之奥，道德兼济，即名妙真。以上经范，咸化众生，遄革非为，顿徂善道。若出家修行人，自有高上明师度之。或在家奉真者，岂无均天教典诱诸。
　　释氏
　　明月分形处处新，白衣宁坠解空人。谁言在俗妨修道，金粟曾为长者身。得之於心，伊兰作旃檀之树。失之於旨，甘露乃蒺草藜之园。
　　洞滨
　　滚滚洪波贪爱欲，谁人肯上渡仙船。道隐无名身在道，两端□理号真元。故得其要者，一言而终。不知其要，流散无穷。呜呼。无念奉道者众，得遇者鲜。於戏，鲜者多迷，且一人迷犹可证，众人迷不可证。奈何。且教主贵为天子，尚深悼之。况乎愚昧，乌能证哉。然聪明上士，讵一而不忤邪，但占览察妙真之道者，则昭然洞达，列仙之猷。若能遇焉，尤宜勉旃。
　　大梁羁旅俾污丐者，曩时在戊辰年贞元日，受师诸经，全帙切怪，缮写□谬，篆文乖讹。缅望收经，高士塾訾，校证勖厉，宜诸如是之为，诲人不倦，无乃未可乎。昔乎龙集甲子上元日，在真元观焚修间，俄有玄天上帝，飞降法言，称妙真宝科，自於帝尧，乃上方道德天尊之应躬也。可传善人，愚老愈也。斋沐谨志，洎明其源，意愿训注。内有弗□《道藏》者，亦勿取之。故撮其枢要，翦其繁芜，惟务将来奉玄高士，观之则昭然进道，竭力罔疑焉。
　　伏闻妙无上帝，启乎大洞妙真，肇锡均天玉虚教主，弘道明德之风，惩恶劝善之化。季代门人，幸遇珍味，拟报师恩之慈惠，莫越开拓於经范，与其独善，祇乐于三部，何似共甘，博施于九方，同沐玄休，中心愿矣。真元门生臣李景元言：恭承佑圣飞降旨。昔在唐尧，乃上方道德天尊之应躬也。爰有妙真宝文，今梁逸民摹印造成，斋谒祠下表奏，仍乞分布鬻书之家，务传诸郡，异望惩恶劝善，将顺天道。伏念孤臣，欲竭克诚，以慈功德，仰祝大朝圣君皇帝，寿算无疆。暨乎太子，亿万斯年。次及诸王辅佐主者，遐龄永世延长，偕蒙万安之福。
　　渊源道妙洞真继篇下竟 
　　
