<!-- { "loadSidebar": true } -->
　　丁卯：朱全忠代唐命于汴，改国曰梁，元曰开平。薛贻矩、韩建为相。降帝为济阴王#73，徙之曹。河东晋王李克用、淮南吴王杨渥、剑南蜀王王建、山南秦王李茂贞、两浙越王钱镠、荆南渤海王高季昌、湖南楚王马殷、泉南闽王王审知、广南南海王刘隐并行唐年。
　　戊辰：梁攻河东#74，用于兢、张荣为相，杀济阴王于曹州。荆南高季昌、湖南马殷、两浙钱镠附于梁#75。是年，剑南王建称帝成都，国曰蜀，元曰武成#76。河东李克用、淮南杨渥、山南李茂贞、泉南王审知、南海刘隐行唐年。河东李克用卒，子存勖继，诛乱，命李克宁、李存颢败梁军于潞之三垂岗#77。淮南杨渥为部将张颢所杀，代立。大将徐温自金陵入#78，诛颢，立渥弟渭，温专制。
　　己巳：梁自汴徙都洛阳，郊祀天地。赵光逢、杜晓为相#79。张奉以沙州乱，刘知俊以同州叛。丹襄军乱。泉南王审知、南海刘隐附于梁。刘隐卒，弟岩立#80。河东李存勖、淮南杨渭、山南李茂贞行唐年。
　　庚午：梁之镇州王镕、定州王处直请附于晋。河东李存勖东下河北。
　　辛未：梁改元乾佑，北攻镇、定，军败于柏乡。蜀改元永平。是年，李存勖将刘守光称帝幽州。
　　壬申：梁北攻镇、定，屠枣强乃复。六月，郢王友珪行弒代立，改元凤历。杀博王友文于汴。冀王友谦以河中入于晋。许州军乱。晋王李存勖败燕军于龙冈，进围幽州。
　　癸酉：梁六军杀友珪，立均王友贞于汴，复乾佑三年。晋李存勖平幽州，获刘守光及父仁恭以归。
　　甲戌：梁将王殷以徐叛，附于吴。晋李存勖开霸府于太原。
　　乙亥：梁改元贞明。邺王杨师厚卒，劳其地六州为两镇，魏军遂乱，囚其帅贺德伦，以六州入于晋。蜀拔山南之秦凤。阶成宫大火。晋李存勖东下，大会兵于魏郊。
　　丙子：梁之河北皆入于晋，赵光逢、郑珏为相，攻晋不利。蜀改元通正，拔山南之陇州。晋李存勖败梁军于故元城。吴封相徐温为齐国公，属之以金陵、丹阳、毗陵、宣城、新安、池阳六郡，镇金陵。
　　丁丑：梁册两浙钱镠为天下兵马元帅。是年，刘岩以南海称帝#81，国曰汉，元曰乾亨。蜀改元天汉。诛降将刘知俊于炭市。晋李存勖拔梁之杨刘城。
　　戊寅：梁之郓、濮陷于晋。蜀改元天光，建遇毒死，子衍立。晋李存勖拥太原、魏博、幽、沧、镇、定、邢、洛、麟胜、云朔十镇之师大阅于魏郊，败梁军于胡柳。
　　己卯：梁张守进以兖入于晋。蜀改元乾德。晋逼梁之河南。是年，杨渭称帝淮南，国曰吴，元曰武义。徐温为大丞相，都督中外，封东海王。
　　庚辰：梁李琪为相。陈州妖寇乱。晋兵入寇。吴杨渭卒，弟溥立。晋存勖拔梁之同州。
　　辛巳：梁改元龙德。惠王友能以陈叛。吴改元顺义。晋镇、定乱。契丹犯幽州。
　　壬午：晋李存勖平镇、定，又败契丹于易水。
　　癸未：河东晋王李存勖称帝魏州，是谓庄宗，国曰唐，元曰同光，是谓后唐。以豆芦革为相，郭崇韬枢密使，自魏由郓而南败梁将王彦章于中都，长驱入汴，杀友贞于建国楼，降之为庶人。潞州军乱。淮南杨溥、两浙钱镠、山南李茂贞、湖南马殷请附。吴杨溥去帝号，称王。荆南高季兴、泉南王审知行梁年。
　　甲申：唐自汴徙都洛阳，平上党。
　　乙酉：唐帝存勖北巡魏郊。以枢密使郭崇韬同魏王继岌伐蜀，七旬平之，获其主王衍以归。至秦川驿，族杀之。以孟知祥镇成都。刻南高季兴请附。蜀改元咸康，国亡。汉改元白龙。泉南王审知为子延翰所杀，代立。
　　丙戌：唐内命乱，皇后刘氏使人杀枢密使郭崇韬于蜀。魏军变，以镇帅李嗣源伐之。嗣源至，魏军又变，二军奉李嗣源入汴。唐帝存勖东征，至万胜乃复。内军又变，杀存勖于绛霄殿。嗣源入洛称帝，是谓明宗，改元天成。诛宰相豆芦革、韦说，以郑珏、任园为相，安重诲为枢密使。魏王继岌自成都入至渭桥，杀之。刑南逆命，泉南称附。泉南王延翰为弟延钧所杀，代立。
　　丁亥：唐以冯道、崔协为相。卢台及浚仪军乱。淮南杨溥复称帝，改元乾贞。宰相徐温卒，养子知诰继事，于金陵称王。是年，北狄耶律德光称帝潢水，国曰契丹，元曰天显。
　　戊子：唐以王建立为相。王都以定叛。高季兴以刑南入于吴。汉改元大有。
　　己丑：唐以赵凤为相。安重诲专政。吴改元大和。
　　庚寅：唐改元长兴。河中军乱。西川孟知祥、东川董璋连叛。
　　辛卯：唐以李愚为相，罢安重诲枢密使#82，以赵延寿、范延光为枢密使。东、西二川相攻。
　　壬辰：唐孟知祥平东川，获董璋，称表，封知祥为蜀王。吴王钱镠卒，子元瓘继。福州王延钧称帝，国曰闽，元曰光启。
　　癸巳：唐以刘煦为相。潞王从珂出尹凤翔。石敬塘移镇太原。帝嗣源病，秦王从荣以河南府兵攻端门，不克，败死。明宗终，立宋王从厚，是谓闵帝。冯道、李愚为相，专政。朱弘昭、冯赟为枢密使。
　　经世之酉二千二百六十六
　　甲午：后唐闵帝从厚元年，改元应顺。以凤翔潞主从珂移镇太原。从珂自岐入，逐从厚，代立于洛宫，改元清泰。从厚出奔卫州，就杀之。是年，孟知祥以两川称帝成都，国曰蜀，元曰明德。知祥卒，子昶继。
　　乙未：唐以韩昭胤为相，忻州戍军乱。吴改元天祚。闽改元永和。臣李仿弒其君延钧，立其子昶。
　　丙申：唐以马裔孙为相，以太原石敬塘移镇汶阳。石敬塘自太原入，以北狄耶律德光称帝，入洛代唐命，改国为晋，元曰天福。以并州从事桑维翰、赵莹为相，冯道依旧相，输冀、代之北入于狄。从珂火死于玄武楼。刻南、两浙称附。闽王昶诛李仿，改元通文。
　　丁酉：晋以李嵩为相。河阳张从宾、魏州范延光、滑州符彦饶、袁州卢文进不从命，悉平之。吴大将徐知诰代吴命于金陵，改国曰齐#83，易号为唐，元曰升元。复姓李氏，易名为升。以宋齐丘、徐玠为左、右相。徙其君于丹徒，杀之。
　　戊戌：晋徙都汴。魏州范延光顺命，封高平王，移镇汶阳。北狄耶律德光改元会同。
　　己亥：闽乱，连重遇杀其君昶，立其叔父延羲，改元永隆。
　　庚子：晋用和凝为相。李金全以安叛，命马安节以十郡之师平之。
　　辛丑：晋帝石敬塘北过邺。安从进以襄叛#84，安重荣以镇叛#85。两浙钱元瓘卒#86，子弘佐继。
　　壬寅：晋帝石敬塘终于邺，从子齐王重贵立。侍卫将军景延广专政，始贰于狄。汉刘岩卒，子玢继，改元光大。
　　癸卯：晋杨光远以青叛，北狄入寇。汉乱，弟晟杀其君玢代立，改元应乾，再改元乾和。江南李升卒，子璟继，改元保大。宋齐丘、周京为相。平白云蛮于虔州。闽王延羲弟延政亦称帝建州，国曰殷，元曰天德。
　　甲辰：晋改元开运。北狄入寇，至于魏博。封晋阳刘知远为太原王，刘颖为相。闽乱，大将朱文进杀其君延羲代立，以福州称附于晋。
　　乙巳：北狄大入寇晋河朔，至于磁、相。封刘知远北平王，罢和凝、桑维翰相，以冯玉为相，李嵩知枢密院事。
　　丙午：晋大将杜重威、李守贞及裨将张彦泽以军降狄于中渡，彦泽以兵五百人入汴，为狄清路，幽其君重贵于开封府。南唐平闽之建州，灭王延政。
　　丁未：正月，契丹耶律德光入汴，灭晋，改国为辽。诛张彦泽，徙其君重贵于北荒，致之龙城。二月，北平王刘知远称帝晋阳，年用天福，是谓高祖。五月，契丹溃于汴，耶律德光留相萧翰守汴，翰求后唐明宗子从益立之而去。六月，刘知远留子崇于太原，南入汴，代命，建国曰汉。用苏逢吉、苏禹珪为相，又以窦贞固、李涛为相，杨赟、郭威为枢密使。相冯道、李嵩自乐城至。杜重威以魏州拒命。闽国分为三。荆南、两浙称附于汉。吴越钱弘佐卒，弟弘倧立。狄契丹耶律德光还至乐城卒，兄之子兀欲代立，归国，废德光母，改元天禄。
　　戊申：汉改元乾佑。帝知远终，子周王承佑继。罢李涛相，以杨赟为相。平邺，诛杜重威#87。李守贞以河中阻命，王景崇以凤翔叛，赵思绾以永兴抗命，郭威以枢密使西伐之。浙东乱，大将胡思进废其君弘倧，立其弟俶。
　　己酉：汉之蒲、雍、岐三叛平。契丹寇河北。命郭威以枢密使北伐镇、邺。
　　庚戌：汉夷宰相杨赟、侍卫将军史宏肇、三司使王章#88，赐澶州王殷、魏州郭威、王峻死。十二月，枢密使郭威以魏兵入，渡河，败内军于刘子陂，其主承佑野死。郭威至汴，请宰相冯道迎其君之弟承珪于徐州。还至澶渊，军变，入汴。太后命威监国，降承珪为湘阴公，诛宰相苏逢吉及刘铢。
　　辛亥：正月，监国郭威代汉命于汴，是谓太祖，改国曰周，元曰应顺。王峻、范质、冯道为相#90。湘阴公死于宋州。兖州慕容彦超不受命，荆南、两浙称附#91。太原刘崇称帝河东，国曰汉，年用乾佑。江南唐平湖南#92，徙其属于金陵。北狄乱，契丹兀欲为其族述乾所杀#93，德光子述律平其乱代立，改元应历，易名为璟#94。
　　壬子：周平兖州。
　　癸丑：周以皇后侄柴荣为皇太子#95，封晋王，尹开封府。流王峻于商州，王殷于登州，皆杀之。李谷、冯道为相。
　　甲寅：周郑仁诲、王溥为相。改元显德。太祖威终，晋王荣绍位于汴宫。河东刘崇以契丹之师入寇，周主荣亲征，大破刘崇于高平，诛不用命者将校七十人，进攻太原，不克。泽、潞、汾、辽、忻、代、岚、石迎降。宰相冯道卒于□州。
　　乙卯：周大伐江南及蜀。汉刘崇卒，子承钧继。
　　丙辰：周广汴之外城。南伐，取唐之滁、和，败其君于涡口。汉刘承钧改元天会。
　　丁巳：周李谷罢相，王朴为枢密使，伐江南有功。唐改元交泰，军败于紫金山#96，请以江北地求和于周。
　　戊午：周受唐江北地。南海汉刘晟卒，子鋹继，改元大宝。唐请附于周，杀宰相宋齐丘及陈觉、李知古。
　　己未：周北征契丹，至于瓦桥。宁雄瀛莫迎降。周帝荣有疾，乃复。荣妃符氏为皇后，子崇训为皇太子，封梁王。周魏仁溥、范质为相。赵匡胤进位检校太傅，充殿前都点检使。世宗荣终，皇太子崇训嗣位。
　　庚申
　　辛酉
　　壬戌
　　癸亥
　　经世之戌二千二百六十七
　　经世之亥二千二百六十八
　　皇极经世卷第六之下竟
　　#1『以』原脱，据四库本补。
　　#2『窦德玄』原作『窦隐玄』，据四库本改。
　　#3『郝处俊』原作『张文瓘』，据四库本改。
