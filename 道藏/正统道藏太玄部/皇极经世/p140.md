<!-- { "loadSidebar": true } -->
　　天昼夜常见。日见於昼，月见於夜而半不见#54，星半见於夜，贵贱之等也#55。
　　月，昼可见也，故为阳中之阴。星，夜可见也，故为阴中之阳。
　　天奇而地耦，是以占天文者观星而已，察地理者观山水而已。观星而天体见矣，观山水而地体见矣。天体容物，地体负物。是故体几於道也。
　　极南大暑，极北大寒。故南融而北结#56，万物之死地也。夏则日随斗而北，冬则日随斗而南。故天地交而寒暑和，寒暑和而物乃生也。
　　天以刚为德，故柔者不见。地以柔为体，故刚者不生。是以震，天之阳也#57。巽，地之阳也#58。地，阴也。有阳而阴效之。故至阴者，辰也。至阳者，日也。皆在乎天，而地则水火而已。是以地上皆有质之物。阴伏阳而形质生，阳伏阴而性情生。是以阳生阴，阴生阳，阳克阴，阴克阳。阳之不可伏者，不见於地。阴之不可克者，不见於天。伏阳之少者，其体必柔，是以畏阳而为阳所用。伏阳之多者，其体必刚，是以御阳而为阴所用。故水火动而随阳，土石静而随阴也。
　　阳生阴，故水先成。阴生阳，故火后成。阴阳相生也，体性相须也。是以阳去则阴竭，阴尽则阳灭。
　　金火相守则流，火木相得则然，从其类也。
　　水遇寒则结，遇火则竭，从其所胜也。
　　阳得阴而为雨，阴得阳而为风。刚得柔而为云，柔得刚而为雷。无阴则不能为雨，无阳则不能为雷。雨，柔也，而属阴。阴不能独立，故待阳而后兴。雷，刚也，属体。体不能自用，必待阳而后发也。
　　有意必有言，有言必有象，有象必有数。数立则象生，象生则言彰#59，言彰则意显。象数则筌蹄也，言意则鱼兔也。得鱼兔而忘笭蹄则可也，以筌蹄而求鱼兔则未见其得也。
　　天变而人效之，故元亨利贞，《易》之变也。人行而天应之，故吉凶悔吝，《易》之应也。以元亨为变，则利贞为应。以吉凶为应，则悔吝为变。元则吉，吉则利应之。亨则凶，凶则应之以贞。悔则吉，吝则凶。是以变中有应，应中有变也。变中之应，天道也。故元为变，则亨应之#60。利为变，则应之以贞。应中之变，人事也。故变则凶，应则吉。变则吝，应则悔也。悔者，吉之兆也。吝者，凶之本。是以君子从天不从人。元者，春也，仁也。春者，时之始。仁者，德之长。时则未盛，而德足以长人，故言德而不言时。亨者，夏也，礼也。夏者，时之盛。礼者，德之文。盛则必衰，而文不足救之#61。故言时而不言德。故曰：大哉乾元，而上九有悔也#62。利者，秋也，义也。秋者，时之成。义者，德之方。万物方成而获利义者，不通於利。故言时而不言德也。贞者，冬也，智也。冬者，时之末。智者，德之衰。贞则吉，不贞则凶。故言德而不言时也。故曰：利贞者，性情也。
　　至哉，文王之作《易》也。其得天地之用乎。故乾、坤交而为泰，坎、离交而为既济也。乾生於子，坤生於午，坎终於寅，离终於申，以应天之时也。置乾於西北，退坤於西南，长子用事而长女代母，坎、离得位，兑、艮为耦，以应地之方也。王者之法，其尽於是矣。
　　乾、坤，天地之本。离、坎，天地之用。是以《易》始於乾、坤，中於离、坎，终於既、未济，而泰、否为上经之中，咸、恒为下经之首，皆言乎其用也。
　　坤统三女於西南，乾统三男於东北，上经起於三，下经终於四，皆交泰之义也。故《易》者，用也。乾用九，坤用六，大衍用四十九，而潜龙勿用也。大哉，用乎。吾於此见圣人之心矣。
　　道生天，天生地，及其功成而身退，故子继父禅，是以乾退一位也。
　　乾坤交而为泰，变而为杂卦也。
　　乾、坤、坎、离为上篇之用，兑、艮、震、巽为下篇之用也。颐、中孚、大过、小过为三篇之正也。
　　《易》者，一阴一阳之谓也。震、兑始交者也#63，故当朝夕之位。离、坎交之极也#64，故当子午之位。巽、艮虽不交而阴阳犹杂也，故当用中之偏位。乾、坤纯阴阳也，故当不用之位。
　　乾、坤纵而六子横，《易》之本也。震、兑横而六卦纵，《易》之用也。
　　象起於形，数起於质。名起於言，意起於用。天下之数出於理，违乎理则入於术。世人以数而入术，故失於理也。
　　天下之事皆以道致之，则休戚不能至矣。
　　天之阳在南而阴在北，地之阴在南而阳在北，人之阳在上而阴在下，既交则阳下而阴上。
　　天以理尽而不可以形尽，浑天之术以形尽天，可乎？
　　辰数十二，日月交会，谓之辰。辰，天之体也。天之体，无物之气也。
　　精义入神以致用也#65。不精义则不能入神，不能入神则不能致用也。
　　为治之道必通其变，不可以胶柱，犹春之时不可行冬之令也。
　　阳数一，衍之为十，十千之类是也。阴数二，衍之为十二，十二支、十二月之类是也。
　　元亨利贞之德，各包凶悔吝之事，虽行乎德，若违于时，亦或凶矣。
　　初与上同，然上亦不及初之进也。二与五同，然二之阴中不及五之阳中也。三与四同，然三处下卦之上，不若四之近五也。
　　天之阳在南，故日处之。地之刚在北，故山处之。所以地高西北，天高东南也。
　　天之神栖於日，人之神栖乎目。人之神寤则栖心，寐则栖肾，所以象天，此昼夜之道也#66。
　　云行雨施，电激雷震，亦是从其类也。
　　吹、喷、吁、呵，风、雨、云、雾，皆当相须也。
　　万物各有太极、两仪、四象、八卦之次，亦有古今之象。
　　云有水火土石之具，化类亦然。
　　二至相去，东西之度，凡一百八十，南北之度，凡六十。
　　冬至之月，所行如夏至之日。夏至之月，所行如冬至之日。四正者，乾、坤，坎，离也。观其象无反覆之变所以为正也。
　　木之支干，土石之所成，所以不易。叶花，水火之所成，故变而易也。
　　自然而然者，天也，唯圣人能索之。效法者，人也。若时行时止，虽人也，亦天。
　　生者性，天也。成者形，地也。
　　日入地中，构精之象也。
　　体四而变六，兼神与气也。气变必六，故三百六十也。
　　凡事为之极，几十之十则可止矣。
　　若夏至之日止于六十，兼之以晨昏分之，庶几乎十之七也。
　　东赤、南白、西黄、北黑，此五色也。验之于晓、午、暮、夜之时可见之矣。
　　图虽无文，吾终日言而未尝离乎是#67，盖天地万物之理，尽在其中矣。
　　冬至之子，中阴之极。春分之卯，中阳之中。夏至之午，中阳之极。秋分之酉，中阴之中，凡三百六十，中分之，则一百八十。此二至、二分相去之数也#68。
　　灯之明暗之境，日月之象也。
　　月者，日之影也。情者，性之影也。心性而胆情，性神而情鬼。水者，火之地，火者，水之气。黑者，白之地。寒者，暑之地。
　　心为太极，又曰道为太极。
　　形可分，神不可分。
　　草伏之兽毛如草之丛#69，林栖之乌羽如林之叶，类使之然也。
　　阴事太半#70，盖阳一而阴二也#71。
　　冬至之后为呼，夏至之后为吸，此天地一岁之呼吸也。
　　皇极经世卷第十二之上竟
　　#1『观物外篇上』原脱『上』字，据文义及四库本补。
　　#2『反易』原作『变易』，据四库本改。
　　#3『支体』原作『交体』，据四库本改。
　　#4『三子』原作『一子』据四库本改。
　　#5『二百一十六』原脱『百』字，据四库本补。
　　#6『也』原脱，据四库本补。
　　#7『是以』原脱『以』字，据四库本补。
　　#8『而』原脱，据四库本补。
　　#9『十有二变』原脱，据四库本补。
　　#10『矣』原脱，据四库本补。
　　#11『一十六万为月……十二万九千六百』原脱，据四库本补。
　　#12『二万八千二百一十一兆九百九十万七千四百五十六亿』原作『二万八千三百一十一兆九百九十一万七千四百五十六亿』，据四库本改。下同。
　　#13『每限得』下原有『三十亿九千九百六十八万之』十二字，据四库本删。
　　#14『衍』原作『年h据四库本改。
　　#15『乾之初』原作『乾之六』，据四库本改。
　　#16『七秭九千五百八十六万六千一百十垓九千九百四十六万四千八京八千四百三十九万一千九百三十六兆之数也』原脱，据四库本补。
　　#17『七秭九千五百八十六万六千一百一十垓九千九百四十六万四千八京八千四百三十九万一千九百三十六兆』原脱，据四库本补。
　　#18『二千六百五十二方八千八百七十垓三千六百六十四方八千八百京二千九百四十七方九千七百三十一兆二千方亿』原脱，据四库本补。
　　#19『以下』原作『而下』，据四库本改。
　　#20『自遁以下』原作『自剥以下』，据四库本改。
　　#21『一月』原作『一日』，据四库本改。
　　#22『一百一十二阴』原作『一百一十一阴』，据四库本改。
　　#23『一百四十四阳』原作『一百四十六阳』，据四库本改。
　　#24『一百四十四阳』原作『一百四十六阳』，据四库本改。
　　#25『地数两』原脱『地』字，据四库本改。
　　#26『阳主赢』原作『阳止赢』，据四库本改。
　　#27『离坎』原作『为称』，据四库本改。
　　#28『交数』原作『爻数』，据四库本改。
　　#29『又并』原作『又方』，据四库本改。
　　#30『十二为用』原脱『十〕字，据四库本补。
　　#31『六变而成』原脱『成』字，据四库本补。
　　#32『卦之数也』原脱『之』字，据四库本补。
　　#33『以当坤之二十四』原作『以当坤之半二十四』，据四库本删去『半』字。
　　#34『是以震、巽无策也』原作『是震、巽不用也』，据四库本补改。
　　#35『得九与八八』原作『得九与八』，脱一『八』字，据四库本补。
　　#36『二十』原作『十二』，据四库本改。
　　#37『皆自然』原脱，据四库本补。
　　#38『离肖乾』原作『离艮乾』，据四库本改。
　　#39『阳之母』原作『阳之毋』，据四库本改。
　　#40『母孕』原作『毋孕』，据四库本改。
　　#41『终其用』原作『终其劳』，据四库本改。
　　#42『阳有去』原作『阳有知』，据四库本改。
　　#43『中乎』原作『中孚』，据四库本改。
　　#44『时』原作『地』据四库本改。
