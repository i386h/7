<!-- { "loadSidebar": true } -->
　　乙巳帝至自成都，改元光启。秦宗权保逆陈、蔡，王镕专兵镇阳，李昌符抗兵凤翔，王重荣擅兵蒲、陕，诸葛爽拥兵孟、洛，孟方立控兵邢、洛，李克用阻兵并、代，朱全忠渎兵汴、滑，时溥弄兵徐、泗，朱瑾穷兵齐、郓，王敬武握兵淄青，高骈玩兵淮南，刘汉宏恃兵浙东，王处存结兵易、定，李可举坚兵幽、蓟。中尉田令孜取河中王重荣解州、盐池，不克，引邠宁师伐河中，重荣会太原师攻令孜。京师军乱，邠将朱玫败归邠州，神策军大掠都市。令孜以帝幸凤翔，封宣武节度朱全忠为沛郡王。钱镠始受封为杭州刺史。
　　丙午：帝在凤翔，河中王重荣条罪攻田令孜，令孜以帝移幸兴元。相萧遘、裴彻、郑昌图召邠军迎帝还都。朱玫军至自凤翔，令孜以帝移军，过散关。朱玫追帝不及，至遵途，获皇子襄王煴。兴元节度石君涉合朱玫军破栈，以绝帝归路。帝至兴元，石君涉弃城走朱玫军，帝以孔纬、杜让能为相，出田令孜为剑南节度使。李铤、杨守亮、杨守宗败朱玫军于凤翔。朱玫逼萧遘立襄王煴于凤翔，玫称大丞相，率百官还京，奉煴称帝，改元建贞。罢萧遘相，以郑昌图、裴彻为相，宣谕四方，加诸镇官。常山、太原、宣武、河中不受命，王重荣、李克用败朱玫将王行瑜于凤翔，行瑜退，攻兴元，以邠军还长安，杀朱玫，大掠京城。裴彻、郑昌图以襄王煴奔河中，王重荣杀襄王煴以献。蔡将孙儒陷郑及许、洛、怀、孟、陕、虢，荣将诸葛爽据河阳，李罕之据泽州，张宗奭据怀州，秦宗权称帝陈、蔡，王潮据福州。
　　丁未：帝自兴元移军凤翔，以张浚为相。扬州军乱，牙将毕师铎囚帅高骈，召秦宗权之宣州观察，秦彦为扬州节度使。蔡兵攻汴，兖、郓之师败蔡军于边孝，蔡将孙儒弃郑及许、洛、怀、孟、陕、虢。张宗奭取洛阳，李罕之取河阳，同附于全忠。张宗奭赐名全义。京师杨守立、李昌符争道，战于通衢，昌符败走陇州。河中军乱，牙将常行儒杀其帅王重荣，立其弟重盈为留后。杨行密与蔡将孙儒争扬州，行密拔扬州。秦彦、毕师铎奔孙儒于高邮，复攻行密。行密求救于汴，汴军援行密于淮口。束川顾彦朗、壁州王建攻成都。
　　戊申：帝至自凤翔，改元文德。观军容使杨复恭专命，李鋋为相，册寿王杰为皇太弟。帝崩，皇太弟杰践位，是谓景文皇帝。韦昭度行冢宰。魏州军乱，杀帅乐彦贞，小校罗宗弁为留后。张全义拔河阳，李罕之走泽州。蔡将孙儒拔扬州，杨行密走宣城。朱全忠攻徐州，蔡将赵諲以荆、襄降于汴。全忠败蔡人于龙坂。蔡将申丛执秦宗权降于汴#50。淮西平，全忠兼领蔡州节度使。王建大寇剑南，韦昭度出尹成都。葬僖宗于靖陵。
　　己酉：改元龙纪。以刘崇望为相，封朱全忠东平王。王建陷成都，称留后。太原李克用攻邢、洺。杭州钱镠拔宣城，获刘浩。
　　庚戌：改元大顺。孟迁以邢入于太原。李克用攻云州，幽州援之，败李克用于蔚州。幽州李匡威、云州赫连铎会汴兵攻太原李克用。潞州军乱，杀李克恭降于汴。克用将安建以邢、洛、磁三州降于全忠。宰相张浚帅京兆孙揆、华州韩建出阴地关，会汴将葛从周兵入潞州，太原兵攻潞州，幽、云兵攻雁门，太原将康君立入潞州，克用败幽、云之兵于雁门。将李存信又败张浚、韩建兵于阴地，遂收晋、绛。朝廷复克用官，贬张浚连州刺史，崔昭纬、徐彦若为相。克用将李存孝以邢入于汴。
　　辛亥：命中尉杨复恭致政，复恭不受命，陈兵于昌化里。命天威军使李顺节讨之，不利。两军中尉刘景宣、西门重遂杀天威军使李顺节于银台门#51，顺节兵散，大掠京城。复恭奔兴元。郑延昌为相。太原李克用攻邢州，责叛己也。宣武朱全忠攻魏州，责不助讨也。镇州援邢州，克用攻镇州，幽兵援镇州。汴兵攻宿州，幽、镇兵攻定州，处存求援于太原。宣州杨行密灭孙儒，据有扬州。封行密为淮南王。
　　壬子：改元景福。凤翔李茂贞、邠州王行瑜、华州韩建、同州王行约、泰州李茂庄兵陷兴元，杀杨守亮及杨复恭#52。左军中尉西门重遂杀天威军使贾德晟于京师#53，部下奔凤翔。太原李克用会易定兵败镇兵于尧山。
　　癸丑：凤翔李茂贞举兵犯阙，败覃王兵于盩厔。帝诛中军西门重遂、李周□，贬相杜让能，岐兵乃止。进茂贞中书令，封秦王。以王行瑜为尚父，王搏为相。成都王建与李茂贞争东川。幽军乱，逐其帅李匡威于镇，以其弟匡筹为留后。汴兵灭徐，兼领其镇。李克用败镇州王镕于平山，镕乞盟，遂许盟于还。
　　甲寅：改元乾宁。崔胤为相。王搏出镇湖南#54。李茂贞拥山南十五州以抗王室。汴兵败兖、郑之师于东阿，朱瑄、朱瑾求救于太原。李克用拔邢州，获李存孝。拔云州，获赫连铎。拔幽州，获李匡筹。用幽人请#55，以匡筹将刘仁恭为留后。
　　乙卯：河中王重盈卒，太原李克用请以王珂袭重盈封于朝，邠州王行瑜、凤翔李茂贞、华州韩建请以王珙袭重盈封于朝。朝廷先许克用，陕州王珙、绛州王瑶以兵攻珂于河中。王行瑜、李茂贞兵入长安，行废不克，杀宰相韦昭度及李溪，各以兵二千留京师而去。李克用渡河称讨，同州王行实弃郡奔京师，与两军中尉骆全珍、刘景宣逼帝西幸。帝以李筠、李君实兵出次南山，都官毕从。命延王戒丕、丹王允从李克用西讨，封淮南，杨行密、弘农王亦从西讨。克用败邠军于梨园，帝还京。邠州平，行瑜野死。封克用为晋王，克用还太原。崔昭纬罢相，徐彦若为相。董昌以浙东叛，称王，国曰罗平，元曰大圣。
　　丙辰：岐兵犯长安，韩建逼帝幸华州，建进封中书令兼两京尹#56，陆扆、王搏、崔胤、孙偓为相。魏州罗弘信败太原之师于莘，以绝李克用兖、郓之援。克用攻魏，下十城。湖南军乱，立马殷为留后#57。钱镠平浙东，获董昌。授镠中书令。相王搏观察浙东，陆扆出刺硖州。
　　丁巳：帝在华州。孙倔罢相，郑綮为相。册德王裕为皇太子，封韩建为昌黎王。郑萦病免，朱朴为相。韩建杀禁卫李筠，以散卫兵。罢八王兵柄，仍杀之。贬相朱朴，杀帝侍卫马道殷、许岩士。帝封两浙钱镠吴王，俾救难王室。汴将庞师古拔郓州，朱瑄野死#58。汴将葛从周拔兖州，朱瑾奔淮南。兖、郓、曹、濮、齐、棣、徐、宿、陈、蔡、许、郑、滑尽入于汴。全忠以八郡兵攻淮南，朱瑾以淮南兵败汴兵于清口，获将庞师古。又败汴军于渒河，走葛从周。杨行密遂据有江淮。幽州刘仁恭败李克用于安塞#59。福州王潮卒，弟审知继事。
　　戊午：帝在华州。以崔远为相，册何氏为皇后。帝还长安，改元光化，以华州为兴德府。韩建进封颖川王。汴将葛从周拔李克用之邢、洺、磁，氏叔琮拔赵匡凝之随、唐、邓#60。泽州李罕之拔克用之上党，归于汴#61。幽州刘守文拔汴之沧州。魏博罗弘信卒，子绍威称留后。
　　己未：复陆扆相。蔡军以崔珙奔淮南。幽兵寇赵、魏，魏引汴兵破之。汴将氏叔琮攻太原，不利。陕州军乱，牙将杀其帅王珙，立李璠为留后。又杀之，降于汴。青州王师范将牛从毅以海州入于淮南。
　　庚申：相崔胤诬杀宰相王搏、枢密使宋道弼、景务翛。朱全忠会魏军攻幽之沧、德州，李克用拔汴之邢州，又以三镇兵攻镇州，王镕乞和，乃还。汴将张存敬攻幽之沧州，又拔祁州，又败定州王处直于沙河，进攻定州，处直以定州降于全忠。罢崔远相，以裴贽、裴枢为相，徐彦若观察青海。中尉两军刘季述、王仲先幽帝于东内，令皇太子裕监国。相崔胤、张浚告难于全忠，全忠自定还汴护驾，将孙德昭、周承诲、董彦诛刘季述、王仲先#62。帝自幽所还政。
　　辛酉：诛神策使李师度、徐彦回，窘帝故也。降皇太子裕为德王，改元天复。汴将张存敬由含山路拔李克用之河中及晋绛。朱全忠兼领河中节度，进封梁王。梁军大举攻晋之太原，晋将孟迁以泽入于梁。梁将氏叔琮长驱出团柏，屯军洞过。葛从周以赵、魏兵入土门，陷承天。会天大雨，乃复。宰相崔胤受全忠命逼帝幸东都，未及行，中尉韩全诲以李茂贞兵勒帝幸凤翔，罢崔胤相。崔胤至太原，促全忠西攻，全忠以四镇兵破华州，由京城西围凤翔。又破邠州，获李继徽，以绝其援。
　　壬戌：帝在凤翔。封淮南杨行密吴王、两浙钱镠越王，俾救难王室，皆不至。李克用南攻朱全忠，自凤翔至河中，令将拔晋之汾州，进围太原，不利。全忠自河中复至凤翔，墉州节度使李周彝以兵援凤翔，汴将孔勋乘虚陷鄜州#63，周彝以兵降全忠。邠宁、鄜坊又入于梁。凤翔李茂贞乃诛宦氏韩全诲以解全忠之围。
　　癸亥：帝还长安。进朱全忠元帅，复崔胤相。全忠诛宦氏七百人。罢陆扆相，以裴枢、王搏为相。青州王师范拔梁之兖州，全忠东攻青州。成都王建寇李茂贞之秦、陇#64，以修好于全忠。王师范会淮南兵败梁军于临淄，梁将杨师厚败青军于临胊，王师范以青州降。淮南杨行密攻鄂州，刻南成汭救鄂，澧朗军乘虚陷江陵，赵匡凝乘虚陷刑州，成汭愤死。岐兵逼长安，梁军屯河中，全忠逼帝都洛阳，杀宰相崔胤、六军使郑仁规、皇城使王建勋、飞龙使陈班、阁门使王建袭、客省使王建义、左仆射张浚#65，缓迁故也。柳璨、崔远代相。
　　经世之申二千二百六十五
　　甲子：唐景文皇帝十六年，东徙至谷水，梁王朱全忠坑帝侍从二百人。至洛阳，改元天佑#66，以张汉瑜为相。杨崇本以邠兵寇关辅#67；全忠西攻，行弒于洛宫#68，立辉王祚，是谓哀帝。李克用以本部兵据太原。
　　乙丑：梁王全忠逼帝授禅，杀宰相裴枢、崔远、陆扆及九王，用张文蔚、杨涉为相，尽黜朝廷官吏。太原李克用、凤翔李茂贞、成都王建、襄阳赵匡凝同谋兴复，梁将杨师厚败赵匡凝于江湄，进拔襄阳。匡凝将王建武以刻南兵众降#69，唐、邓、复、郢、随、襄、荆南又入于梁#70，匡凝奔淮南。朱全忠加九锡，总百揆，天下元帅，进封魏王，不受，再逼授禅，杀枢密使蒋玄晖、丰德库使应顼、尚食使朱建武及宰相柳璨、太常卿张廷范、太常少卿裴磵、温变、知制诰张茂昭及皇后何氏#71。淮南杨行密卒，子渥继事。太原李克用会契丹阿保机于云州#72，进兵河北。
　　丙寅：魏州牙兵乱，朱全忠坑之。进围幽之沧州，幽人求救于太原。李克用会幽军攻上党。梁将丁会以泽潞降全忠，自长芦还大梁。
