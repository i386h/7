<!-- { "loadSidebar": true } -->
　　海潮者，地之喘息也。所以应月者，从其类也。十干，天也。十二支，地也。支、干，配天地之用也。动物自首生，植物自根生，自首生，命在首。自根生，命在根。
　　神者，《易》之主也，所以无方。《易》者，神之用也，所以无体。
　　循理则为常，理之外则为异矣。
　　风类、水类，小大相反。
　　震为龙。一阳动於二阴之下，震。重渊之下有动物，岂非龙乎？
　　一、十、百、千、万、亿为奇，天之数也#20。二十百、二十千、二百万、二十二万为偶，地之数也。
　　天之阳在东南，日月居之。地之阴在西北，火石处之。
　　身，地也，本乎静，所以能动者，气血使之然也。
　　火以性为主，体次之。水以体为主#21，性次之。
　　阳性而阴情，性神而情鬼。
　　起震终艮一节，明文王八卦也。天地定位一节，明伏牺八卦也。八卦相错者，明交错而成六十四也。
　　数往者顺，若顺天而行，是左旋也，皆已生之卦也，故云数往也。知来者逆，若逆天而行，是右行也，皆未生之卦也，故云知来也。夫《易》之数由逆而成矣。此一节直解图意，若逆，知四时之谓也。
　　尧典期三百六旬有六日，夫日之余盈也六，则月之余缩也亦六。若去日月之余十二，则有三百五十四，乃日行之数，以十二除之，则得二十九日。
　　五十分之则为十，若三天两之则为六，两地又两之则为四，此天地分太极之数也。天之变六，六其六得三十六，为乾一爻之数也。积六爻之策，共得二百一十有六，为乾之策。六其四得二十四，为坤一爻之策。积六爻之数，共得一百四十有四，为坤之策。积二篇之策，乃万有一千五百二十也。
　　《素问》肺主皮毛，心脉、脾肉、肝筋、肾骨，上而下、外而内也。心血肾骨，交法也。交即用也。
　　《易》始于三皇，《书》始于二帝，《诗》始于三王，《春秋》始于五霸。
　　乾为天之类，本象也。为金之类，列象也。
　　《易》之首于乾、坤，中于坎、离，终于水、火之交、不交，皆至理也。
　　天地并行则藏府配。四藏天，府地也。
　　自乾、坤至坎、离，以天道也。咸常至既济、未济，以人事也。
　　太极，一也。不动生二，二则神也。
　　火生湿，水生燥。
　　神生数，数生象，象生器。
　　太极不动，性也。发则神，神则数，数则象，象则器，器之变复归於神也。
　　复至乾，凡百有二十阳。姤至坤，凡八十阳。姤至坤，凡百有二十阴。复至乾，凡八十阴。
　　乾，奇也，阳也#22，健也，故天下之健莫如天。坤，耦也，阴也，顺也，故天下之顺莫如地，所以顺天也。震，起也，一阳起也。起，动也。故天下之动莫如雷。坎，陷也，一阳陷於二阴。陷，下也。故天下之下莫如水。艮，止也，一阳於是而止也。故天下之止莫如山。巽，入也，一阴入二阳之下，故天下之入莫如风。离，丽也，一阴离於二阳，其卦错然成文而华丽也，天下之丽莫如火，故又为附丽之丽。兑，说，一阴出於外而说於物，故天下之说如泽。
　　火内暗而外明，故离阳在外。火之用，用外也。水外暗而内明，故坎阳在内。水之用，用内也。三天两地而倚数，非天地之正数也。倚者，拟也，拟天地正数而生也。
　　人谋，人也。鬼谋，天也。天人同谋而皆可，则事成而吉也。
　　汤放桀、武王伐纣而不以为弒者，若孟子言男女授受不亲，礼也，嫂溺则援之以手，权也。故孔子既尊夷、齐，亦与汤、武。夷、齐，仁也。汤、武，义也。唯汤、武则可，非汤、武是篡也。
　　诸卦不交於乾坤者，则生於否泰。否泰，乾坤之交也。乾坤起自奇偶，奇偶生自太极。
　　自泰至否，其间则有虫矣。自否至泰，其间则有随矣。
　　天使我有，是之谓命。命之在我之谓性，性之在物之谓理。
　　变从时而便，天下之事不失礼之大经，变从时而顺，天下之理不失义之大权者，君子之道也。
　　朔易之阳气自北方而生，至北方而尽，谓变易循环也。
　　春阳得权，故多旱，秋阴得权，故多雨。
　　元有二，有生天地之始，太极也。有万物之中各有始者，生之本也。
　　五星之说，自甘公、石公始也。
　　天地之心者，生万物之本也。天地之情者，情状也，与鬼神之情状同。
　　天有五辰，日月星辰与天而为五。地有五行，金木水火与土而为五。
　　有温泉而无寒火，阴能从阳而阳不能从阴也。
　　有雷则有电，有电则有风。
　　木之坚，非雷不能震。草之柔，非露不能润。
　　人智强则物智弱。
　　阳数於三百六十上盈，阴数於三百六十上缩。
　　人为万物之灵，寄类於走。走，阴也。故百有二十。
　　雨生於水，露生於土，雷生於石，电生於火。电与风同为阳之极，故有电必有风。
　　庄子与惠子游於濠梁之上，庄子曰：鲦鱼出游从容，是鱼乐也。此尽己之性能尽物之性也，非鱼则然，天下之物皆然。若庄子者，可谓善通物矣。
　　庄子着《盗跖》篇，所以明至恶。虽至圣亦莫能化。盖上智与下愚不移故也。
　　鲁国之儒，一人者，谓孔子也。
　　老子，知《易》之体者也。
　　天下之事始过於重，犹卒於轻。始过於厚，犹卒於薄。况始以轻、始以薄者乎？故鲜失之重，多失之轻。鲜失之厚，多失之薄。是以君子不患过乎重，常患过乎轻。不患过乎厚，常患过乎薄也。
　　《庄子》齐物，未免乎较量。较量则争，争则不平。不平则不和。
　　无思无为者，神妙致一之地也。所谓一以贯之。圣人以此洗心，退藏於密。
　　当仁不让於师者，进人之道也。
　　秦穆公伐郑，败而有悔，过自誓之。古。此非止霸者之事，几於王道。能悔则无过矣。此圣人所以录於书末也。
　　刘绚问无为，对曰：时然后言，人不厌其言。乐然后笑，人不厌其笑。义然后取，人不厌其取。此所谓无为也。瞽瞍杀人，舜视弃天下犹弃敝屣也。窃负而逃，遵海滨而处，终身欣然，乐而忘天下。圣人虽天下之大不能易天性之爱。
　　《文中子》曰：易乐者必多哀，轻施者必好夺。或曰：天下皆争利弃义，吾独若之何？子曰：舍其所争，取其所弃，不亦君子乎？若此之类，礼义之言也。心迹之判久矣。若比之类造化之言也。
　　《庄子》气豪，若吕梁之事，言之至者也。《盗跖》言事之无可奈何者，虽圣人亦莫如之何。《渔父》言事之不可强者，虽圣人亦不可强。此言有为、无为之理，顺理则无为，强则有为也。
　　金须百炼然后精，人亦如此。
　　佛氏弃君臣、父子、夫妇之道，岂自然之理哉。志於道者，统而言之。志者，潜心之谓也。德者，得於已有形。故可据德，主於仁，故曰依。
　　庄子曰：庖人虽不治庖，尸祝不越樽俎而代之。此君子思不出其位，素位而行之意也。
　　晋狐射姑杀阳处父，《春秋》书：晋杀大夫阳处父，上漏言也。君不密则失臣，故书国杀。
　　人得中和之气则刚柔均，阳多则偏刚，阴多则偏柔。
　　人之为道，当至於鬼神不能窥处，是为至矣。作《易》者，其知盗乎？圣人知天下万物之理而一以贯之。
　　大羹可和，玄酒可漓，则是造化亦可和、可漓也。
　　有一日之物，有一月之物，有一时之物，有一岁之物，有十岁之物，至於百千万皆有之。天地亦物也，亦有数焉。雀，三年之物。马，三十年之物。凡飞走之物皆可以数推。人，百有二十年之物。
　　太极，道之极也。太玄，道之玄也。太素，色之本也。太一，数之始也。太初，事之初也。其成功则一也。
　　易地而处则无我也。
　　阴者，阳之影。鬼者，人之影也。
　　气以六变，体以四分。
　　以尊降卑，曰临。以上观下，曰观。
　　毋意、毋必、毋固、毋我，合而言之则一，分而言之则二。合而言之则二，分而言之则四。始於有意，成於有我。有意然后有必，必生於意。有固然后有我，我生於固。意有必#23，必有待#24，固不化我有已也。
　　记问之学，未足以为事业。
　　智哉，留侯，善藏其用。
　　思虑一萌，鬼神得而知之矣。故君子不可不慎独。
　　时然后言，言不在我也。
　　学在不止，故王通云：没身而已。
　　诚者，主性之具，无端无方者也。
　　皇极经世卷第十二之下竟
　　#1『入』原作『之』，据四库本改。
　　#2『失理』原作『天地』，据四库本改。
　　#3『六十四卦』原脱『卦』字，据四库本补。
　　#4『阴符』原作『左传』，据四库本改。
　　#5『圣人之经』原作『圣人大经』，据四库本改。
　　#6『于』原作『千』，据四库本改。
　　#7『剸割」原脱，据四库本补。
　　#8『常若』原脱，据四库本补。
　　#9『洛下闳』原作『落下闳』，据四库本改。下同。
　　#10『不可无』原作『不可有』，据四库本改。
　　#11『与』原作『表』，据四库本改。
　　#12『秦穆公』原作『秦缪公』，据四库本改。
　　#13『九合』原作『六合』，据四库本改。
　　#14『四国」原脱『国』，据四库本补。
　　#15『性命之书』原脱『之』字，据四库本补。
　　#16『改』原作『败』，据四库本改。
　　#17『牛』原作『乃』，据四库本改。
　　#18『为太初历』原作『子云初历』，据四库本改。
　　#19『四千三百二十』原作『四千二百二十四』，据四库本改。
　　#20『也』原脱，据四库本补。
　　#21『水』原脱，据四库本补。
　　#22 『阳也』原脱，据四库本补。
　　#23『意有必』原作『意有心』，据四库本改。
　　#24『必有待』原脱，据四库本补。
　　
