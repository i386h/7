<!-- { "loadSidebar": true } -->
　　内丹三要
　　一鼎器
　　二药物
　　三火候
　　鼎器异名：
　　天心、玄关、土釜、黄庭、黄房、中宫、灵台、蓬壶、鄞鄂、铅炉、汞灶、神室、药室、空谷、玄谷、天谷、金谷、规中、命蒂、壶天、虚堂、元宫、玄牝、琼台、紫府、偃月炉、半升铛、戊己门、复命关、庚辛室、甲乙户、西南乡、神炁穴、朱砂鼎、守一坛、龙虎穴、黄婆舍、金刚圈、栗棘蓬。
　　药物异名：
　　金精、木液、红铅、黑汞、朱砂、水银、白金、黑锡、坎男、离女、苍龟、赤蛇、金公、黄婆、婴儿、姹女、火龙、水虎、木郎、石女、白雪、黄芽、交梨、火枣、乌肝、兔髓、乾马、坤牛、日精、月华、天魂、地魄、金花、紫芝、金脂、玉液、琼葩、玉蕊、水中金、火中木、阴中阳、阳中阴、黑中白、雄裹雌、青龙脂、白虎髓。
　　火候异名：
　　气中神、阴内阳、二十四气、七十二侯、二十八宿、六十四卦、十二分野、日月合壁、海潮升降、三十二天、三十文爻、七十武炼。
　　夫三要者，乃修真之秘要也。修真之要有三，一要知鼎器，二要知药物，三要知火候。如此三者分明，方许下手修之。其说种种之多，无乃异名尔。使学者知此以破其惑。所谓鼎器者，天心也。药物者，精气也。火候者，神炁也。於二六时中，回光返照，绵绵若存，如鸡之抱卵，如龙之养珠。自然神御於气，气养於神，混融于心，太虚同体。於斯时也，无药物，无火候，一神万神也，一气万气也。然虽如是，心田性海无久静之理，静极必有动，动而生阳。阳者乃人身中冬至癸生时也。於此时则当闭关，以行火候也。鼓巽风，搧炉辅，理五炁，混百神，飞戊土，塞艮兑，提出坎中之阳，上补离中之阴，意行未止，戊从己土敛药物而同归，送入鼎釜之中，巽户双开，真火煅炼，结成金丹，万劫不灭。是以丹愈炼而愈坚，功愈积而愈深，如此勤而行之，则仙道可冀矣，岂虚言哉。
　　还真集卷上竟 
　　还真集卷中
　　混然子撰
　　论
　　还丹秘要论
　　夫还丹者，乃返本还元之道也。人禀父精、母血而生，初为赤子之时，元精、元炁、元神，无不纯全。及其年渐长成，盖因眼、耳、鼻、舌四门所诱，一灵真性被色声香味所触，习染呆深。是以日复日、岁复岁，元精化为交感精，元炁化为呼吸气，元神化为思虑神，此三元分泄，难复天真。故祖师垂言立教，载诸丹经，示人以修补之法。精损则以精补，气损则以气补，神损则以神补，是用返本还元之道以复之。且复者何也？以全精为深根，以全气为固蒂，以全神为妙合。世人能全此三者，实为身中真药物也。然虽如是，若不知其运用符火烹炼之法，犹属於阴，终不得其形神俱妙之道。岂知人道乃与天地符合，一息工夫夺天地一年造化。以乾坤为鼎器，以日月为水火，以乌兔为药物，以阴阳为化机，以龙虎为妙用，以子午为冬夏二至，以卯酉为春秋二分。此皆法象譬喻，其实无出身、心、意三字。身系乎精，心系乎气，意系乎神。返者，返此三者而逆行也。还者，还此三者而复真也。三全合真，乃曰还丹。
　　恐学人执着一偏之见，不悟斯理，余不畏天谴，只得漏露天机。凡入室作丹，须要心空性寂，神炁混合于中田。遇一阳初动之时，乃身中冬至时也。於此时则当闭关，飞戊土塞于海渊之底，潜龙不可便用。直俟见龙在田，拨转顶门关捩，徐徐从太玄宫提起，一举三时，飞龙直透三关，再举三时，度上南宫交媾。此乃取坎中之阳，去补离中之阴。自子至巳，六阳会乾。继此已往，阳无终极之理，一阴生于五阳之下，坤阴用事，以己土从离退阴符，下金阙鹊桥，入重楼绛宫，送归土釜。自午至亥六阴符。阳复坤之位，巽户双，开，真火煅炼，结成空炁金胎，谓之还丹矣。如是采药依时，运符合则，勤炼勤烹，无质生质，十月功圆，脱胎换鼎，移神上居泥丸，天门迸破，调护出神。於斯时，正要脚踏实地，不可毫发差失。直待神通圆满，变化自在，贯石透金，随机应现，逍遥云际，快乐无穷，得为出劫真仙，皆由人决烈修炼而至此也。
　　丹家妙用，以有为为首，无为为终，性依命立，命从性修，性命混成，太虚同体，有何生死之可系耶。此乃圣圣相传不易之大法。舍此别求他妙，即为外道。有等或绝念守空，或休粮绝粒，或贯想默朝，或吞霞咽气，或摩擦导引，或想火烧脐，或择美妇为炉鼎，金枪不倒为战胜，或取女癸为丹头，以雌雄剑为妙用，或按子午时入室打坐，或以卯酉月不行火候，如此小道，何啻千门。此皆傍门小径，何足与言道也。祖师云：道法三千六百门，人人各执一为根。中间些子玄微处，不在三千六百门。斯言尽矣。学人慎勿执着而自迷也。岂不闻古人云：起头不遇作家，到老番成古董。修真之要，在乎穷理尽性，格物致知，而后归根复命，方可以证其大道也。若不求真师指点，纵有颜闵之才，亦不得也，学者味之。
　　性命混融论
　　性者，人身一点元灵之神也。命者，人身一点元阳真气也。命非性不生，性非命不立。父母未生已前，灵含空气而已，朗朗澈澈，无欠无余。父母已生之后，一元真炁居身两肾中间，空玄一窍之内，命於此立，性亦寄体于此。立性立命，故曰天心，是曰天命之谓性。性乃为人一身之主宰，命乃为人一身之根本。日用之间，应万事者系乎性，为百事者属乎身。性所以能发机变，命所以能化阴阳。性应物时，命乃为体，性乃为用；命运化时，性乃为体，命乃为用。体用一源，显微无间，方可谓之道，缺一不可行也。
　　夫修还丹之道，不过以神气混合，而复本来性命之全体。性体为乾，命体为坤，乾元属金，坤元属土。乾金居坤土而藏，子母相守，以性为子，以命为母。丹经所谓让他为主我为宾，此所以借身为主之用。《易》曰：大哉乾元，万物资始。性也；至哉坤元，万物资生。命也。《道德经》乃曰：常无欲以观其妙。性体乎乾；常有欲以观其徼。命用乎坤。乾坤为易之门户，实为性命体用之根宗也。性命即神气也，神气即铅汞也，铅汞即坎离也，坎离即日月也，日月即水火也。水火既济，妙合而凝，此乃性命混融之道也。当性命混融之时，心空朗澈，无形无名，无体无用。当性命发越之际，阳动阴分，有形有名，有体有用。於此当行灵宝度人之经，则体用遂分内外。内则性居中宫而斡运，曰体；外则情运斗柄以循还，曰用。存之以诚，用之以真，自然丹结於鼎，养成圣胎。如婴儿之在母腹，十月气足，脱胎神化，身外有身，真人出现，至此性命双修之大事毕矣。
　　凡诸学道至人，参禅高士，不可执着，必以性命双修方成大事。吕祖师曰：只修金丹不修性，此是修行第一病。只明真性不修丹，万劫英灵难入圣。斯言尽矣。苟有只修性而不修命，身死之后，性为阴灵，不能现神通。只修命而不修性，身虽长生，终住於相，不能超劫运。皆属孤阴寡阳，堕於偏枯之学。且性命双修果何也？岂不闻了性则通圣，此心通於他心，智慧广大，无有来而不知也。了命则长生，此身历，劫不坏，能变诸相，无所往而不化也。性命双全，方为了道，形神俱妙，方证金仙。有何疑哉，有何疑哉。
　　惩忿窒欲论
　　夫惩忿室欲者，圣贤修身慎行之要也。惩忿者，戒心也。窒欲者，止念也。戒其心则忿不生，止其念则欲不起。忿不生而心自清，欲不起而情自静。心清性静，则道自然而凝矣。是以君子修之吉，小人悖之凶。岂知忿若不惩，则心火上炎，性天云蔽。欲若不窒，则阳精下奔，苦海波翻。故自流浪于生死之场，沈炽于爱欲之地，则向来所禀天地真一之气，潜奔而寓于坤矣。继此以往，坤乘乾之一阳而为坎，乾因坤破亏一阳而为离。离积阴而生忿，坎积阳而生欲。审兹忿从气起，欲从精生。气动，忿则生贪嗔；精动，欲则着痴爱。前则与物相刃相靡，内则自身精神耗散，堕於冥途，永失真道，良可悲哉。
　　余於是述先圣之言，以为后来学人之证鉴。太上曰：致虚极，守静笃，万物并作，吾以观其复。易卦乃曰：复，其见天地之心乎。瞿昙曰：不应住色生心，不应住声香味触法生心，应无所住而生其心。又曰：凡所有相，即是虚妄，若见诸相非相，即见如来。孔子曰：道也者，不可须臾离也，可离非道也。又曰：正其心，诚其意，无终食之间违仁。颜子不迁怒，不二过，克己复礼，三月不违仁。曾子曰：十目所视，十手所指，其严乎，故君子必慎乎其独。子思曰：苟不至德至道不凝焉。孟子故曰：吾善养吾浩然之气，塞乎天地之间，至大至刚，以直养而无害。此皆以惩忿窒欲，保合太和之道也。在丹家则为取坎填离，水火既济之理；在禅家则为回光返照，转物情空之理；在儒家则谓克己复礼，正心诚意之理。以此论之，三教道同而名异，其实不离乎一心之妙也。是以天地无二道，圣人无两心。学人莫以惩忿窒欲四字容易看过，此乃是修真一个枢纽，其要宜乎损者也。损於外而益於内，内安而气和，气和而神和，神和而道冲矣。至此超阴阳，出生死，脱脱洒洒，了无挂得，登蓬岛，游洞天，变化自在，岂不玄哉。
　　说
　　梦说
　　梦之为言，因气化而有也。阳御於阴，乃魂制魄，神或有梦，朗然清见也。阴御於阳，乃魄制魂，神被物欲所蔽，故梦游昏乱，暗然不明也。昔者神农氏忧民疾苦，梦游天庭，天皇赐与尝草之书。轩辕氏慕道，梦游华胥大庭之国。庄周论道，故梦化为蝴蝶。孔子赞《周易》，故梦见於周公。此圣人之心与道冥合，因感而有梦，阳神烁於群阴，明明朗朗，虽梦非梦，乃出神之妙也。是故凡夫之梦，与此悬隔。凡夫之心，贪着其事，流吹欲海，沉滞爱河。岂知一点元神，昼则居于首，眼贪观於色，神即染之於色，此眼中之梦也。耳贪听於声，神即染之於声，此耳中之梦也。鼻贪嗅於香，神即着之於香，此鼻中之梦也。口贪食於味，神即染之於味，此口中之梦也。夜则神归栖於心，才睡着时，阴魄裹魂，梦寐昏浊，无所不见，颠颠倒倒，随念幻化，此所以开眼有梦，而瞑目即有梦也。盖因心田不清，神不守室，日积月增，精神耗散，故堕於六趣而入於梦幻之境。古人所谓生死之根，只是个念头，造化即梦幻，是生死根也。是以大修行人无梦，白日脱洒洒，夜间亦脱洒洒，神守於气，气抱於神，混融一片，超出阴阳之外，何梦之有。学道人若能知梦里是梦，做得主宰，便是出生死之外，不被阴阳之所蔽也。学者味之。
　　性说
