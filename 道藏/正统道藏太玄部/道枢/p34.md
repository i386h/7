<!-- { "loadSidebar": true } -->
　　方其子、丑、寅也，安坐消息，闭目内观其五藏，想其肝有青龙，盘旋如雾如露，其出微微，以意交於气沉下於心宫，复想其心宫有朱雀焉，闭口以接#2其气，然青龙之气甚微，则息气三十有六，以制心之火而后行功焉。及其卯、辰、巳也，亦安坐定息，闭目内观其五脏，想其心有赤气盘旋，沉下於肺之上，复想脾之上有勾陈焉，闭口以接其气，其气甚微则服气三十，以制脾之土而后行功焉。及其午、未、申也，亦安坐消息，闭目内视其五脏，想其脾有黄气盘旋，以意游起至於肺，复想其肺有白虎焉，开口以接其气，消息服气三十，以制肺之金而后行功焉。及其酉、戌、亥也，亦安坐消息，闭目内视五脏，想其下丹田有白虎盘旋，以意游上至於肝，复想肝之中有青龙焉，开口以接其气，消息服气三十，以制肝之木而后行功焉。既已补其五藏，则可以行日月焉，其交在鼎之左右，可以行八卦之周流焉。当其用事也，先冷其神，乃想其心有日焉，其大如钱，出离於心，复想其光照於五藏百骸，次想其日状，若浮起即鼓口服气二十而一咽之，急想其气下於十二重楼，环伏其日，沉於脾之上鼎之左，消息既定，复想下丹田水海之内有月焉，其大如钱，复想其光照於一身，以意浮起而至於肺，鼓口制气三十，以首顾左而一咽之，急想其气下於十二楼，环至脾之上，入心之右鼎之右，消息既定而后用事焉。
　　金液还丹内篇
　　非汞非铅，真一为基；知白守黑，神明自归。
　　李光玄少慕道，已而遇至人告之曰：元气不散，可以长生者也。元气者，身中混元之气，人之根本也。念住则气停矣，神行则气散矣，是以至人喘息不游於鼻外，存思常住於丹田，三田实则可以至千岁焉。若夫吐故纳新，漱液咽津者，皆延年固身之道也。光玄行之十余年，以为此非出世金液之方也。遂游少室之山，因见玄寿先生而问焉。
　　玄寿先生曰：还丹者，真一为基、铅汞相依、黄芽为本者也。黄芽者何谓也？芽出於铅中，始於至真，汞传金之气，是之谓黄华者欤。
　　光玄曰：铅有大毒，何以成至药乎？玄寿先生曰：铅中有金，金中有宝，见宝识宝，贤人得道，宁修铅中金，不炼铅中宝。此非世之铅也。故曰：黄芽是铅，去铅万里；黄芽非铅，从铅而始。铅为芽母，芽为铅子，母隐子胞，子隐母胎，知白守黑，神明自来，是以一者水之数，五行之始也，其色禀於黑方，包含五彩，修之合道，契於自然。用能生天地，为牝牡，然后还日精於月窟，结精华於龙宫，紫气潜隐，与真合符焉。语曰：用铅须用铅，铅是旧丹田，不弃铅也。
　　光玄曰：世以朱砂、水银为黄芽，何理欤？玄寿先生曰：非知道之言也。夫黄芽者，坎离相孕，金水相生，男冠女姅，牝牡相得，从无入有，阴动阳交者也。
　　光玄曰：世或以金银五铅为黄芽，何理欤？姚铅咸#3 枯铅，黑铅蜜陀僧。玄寿先生曰：皆非也。彼有质而顽滞者服之灼五脏矣。吾所谓黄芽者，铅汞合体，金木相并，龙虎相交，水火相制，推情合体，以魄随魂，成於还返之因，明於呼吸之理，阳交阴孕，母在子存，全天地之精者也。故汞不呈体，金不露形，丹砂木精，得金乃并，乘身敛魂，虎饥则来啖食生髓脂，盖谓此也。然必时候周足则自然变化矣。故曰：铅汞芽同三花，采我。气结成砂，初问旬运火加，轮五彩入神华，增为使道无邪，三者备斯仙家矣。
　　光玄曰：犹未之悟也。玄寿先生曰：至药者，唯用五行而已。经曰：何言金木水火土，留神保命是龙虎，学人不识五行精，强以他人为父母；木主气兮骨主虎，血主水兮肉象土，不死之道在离宫，会得五行方有主；五行须是水银亲，殊质不堪为伴倡，贺兰大士名球日青龙；起白虎，卧玄武，飞朱雀，坐黄龙，中官自结果；母怜子，子怜我，炉中结成云一朵，饵之刀圭无不可；谓此道也。
　　光玄曰：服饵当用何物乎？玄寿先生曰：成药之时水银而已，过河车则成紫粉，是为金液还丹焉。
　　光玄曰：敢问至药者，铢两几何？何日而成乎？玄寿先生曰：鼎有乾坤焉，自子以及离，斯明卦象者也，自离而至亥，斯见光华者也，犹子之在胎、鹦之居卵，时至则出矣。二八同居者铢两也，一星周匝者节候也，於是龙兴而虎啸焉。二八，姥女也；十六，铅精也。阳生起火，阴尽则停矣。陶隐居曰：子午二门开卯酉者也，四时运火合乾坤者也，斯龙虎自相吞矣。光玄曰：日魂月魄一白虎青龙、丹砂河车、真铅真汞，孰为正欤？玄寿先生曰：亦一而已，不越於五行者也。世以石为药者，七十有二或至百余，姑可治病，难与议长生之旨也。阳火束旋而为龙，阴水西转而为虎。汞者，火之木也；铅者，水之金也。制在於中宫，以类相成者乎！．昔者陵阳子知其道，故用南对北，用西对束，配此四方，不违中道，一年运火，十月开炉，七返无亏，九还固足，斯乃龙飞魂返，虎伏魄归，其名曰：紫色之妙还、太液之神丹焉。
　　光玄#5曰：三黄结砂，可以成金，何也？玄寿先生日#6：此贪者之所为也，非希夷寂寞学道者也。
　　道枢卷之二十二竟
　　#1太一：辑要本作『太乙』。
　　#2接：辑要本作『探』 。
　　#3咸：辑要本作『成』。
　　#4我：辑要本作『或』 。
　　#5玄：原作『女』，据辑要本改。
　　#6曰：原作『由』，据辑要本改。
　　道枢卷之二十三
　　至游子曾慥集
　　金丹泥金篇
　　内气不出，外气不入；阳自炎炎，发於离域。
　　道有三焉：日炼形、日炼气、日炼神。其要在乎法四时之机会、五行之造化、与夫坎离匹配之用，於是内使龙虎，及夫三田气满，混而成真，则一气伏於体矣。故玄谷三田气满而入於玄，上不皎，下不晦，然后炼气合神焉。
　　夫气者，气中之气也。浩浩通流，遍於四支，绵绵寂寂，其神魂扬扬焉。真气混体而入於脐之下，气归脐则为息，神入气则为胎，胎息相合，其名日太一含真，然后炼神焉。其全神有四：日心、日意、日性、日神，四者本乎一枝者也。盖心者藏神之宅也。神能抱气归根，方能自守，此入圣之始也。炼形之法何也？冥心调息，气寂绵绵，神室内守，於是气入乎丹田，此炼形者也。
　　气者，阴阳之至精也，天地之阳魂，炼而成器，是能生神气而为太一之象也。通流百脉之中，散乎一身，其五脏六腑分三为用，强其形，壮其骨，气住而神生。非静坐气何以得住乎？静坐迭足，与情想忘，出入绵绵，其息如龟。少焉，真气遍体，鼻中之气出而不出，动而不动，阴抱阳也。於是用赤龙上击七十二，动则天阳降乎离官，离宫得其气化而为真火，以炼其形，阴邪为汗而出，如是者五过，乃合於三百有六十周天之数也，阳光遍体，其气自住，子母内守，负阴而抱阳也。此炼气者也，然后执神还元焉。
　　神者，在耳而听，在目而视，在舌而味，在心而变化，在意而倏忽，其神长游於六根，六根不纳则六根自静矣，神气归一则其神自真矣，是为六根入於室者也。正身而坐，神气已定，内景不出，外景不入，心无一念，听乎外而无所闻，闭目开目，其神在心，气归脐下，脑气自溢，舌柱上愕，灵泉自涌。左右手抱其脐，丹火温温，意游长空，神光自照，六根安定，物我俱忘，良久昏昏默默，杳查冥冥，神不顾其体，体不顾其神，宾主分矣。见於太虚之中，有光如橘，非内非外，守之勿失。如月之辉，如镜之影，以意存之而不离焉，恍惚内照，其光自散，其大如轮，意惟上观，中有我相矣。其神自离於体而在光中，形见於神，神视於身，形神相顾，其光自散，如月照雪。形神俱妙，与道合真，神归於体则为真者耶？其出则为灵者耶？千日之功离体飞升，万日之用其神入矣，於是当行心火以养之。心火者，何也？恍乎惚，其中有物者也；杳乎冥，其中有真者也。
　　一日之时十有二，其六为阳，其六为阴。修生者时加乎子则起功焉。子，阳也；丑，阴也。取玄牝快者为阳，快於左则下金关，快於右则下玉户。时如子，阴在阳也。右肾，月也，中有玉兔之气，出於右鼻，其斯以为快者也。於是先行水三，后行火三，应乎既济。时加乎丑，阳在阴也。左肾，日也，中有金乌之气，出於左鼻，其斯以为快者也。於是先行火三，后行水三，应乎未济。经曰：太一含光，右阴左阳也。故《易》曰：一阖一辟谓之变，往来不穷谓之通。是以舒而辟者阳之气，其出为日魂，真火也；卷而阖者阴之气，其入为月魄，真水也。《易》曰：乾刚坤柔，此之谓也。何也？此之元气金木刚柔问分玄牝焉。入沉出浮，升降於呼吸之际；雄转雌随，契御於丹田之内；出死入生，尽於是欤！
　　夫欲炼丹心明镜者，．亦有道矣。时加乎子，左升右降，左投右接；时加乎午，右升左降，右投左接。一呼出乎心与肺焉，一吸入乎肾与肝焉，一呼一吸傍连乎四藏，皆会乎中宫戊己之鼎者也。
　　吾尝时加乎子平坐静定，忘机观妙，或南向或束向，左足在上，先闭其目，以击天鼓，次扣其齿，各三十有六，用集吾神；次之左右手相摩七返，火九还，摩掌以熨天宅者二三十过，次呵熨左肾为羊车，次熨右肾为鹿车，熨脐之下为大牛车，各三十有六，复行导引以运动熨擦其四支，旋转舒展其百骸，於是经络无滞矣。俟其气通流而后吐纳，以为华池三咽焉。玄膺者，生死之岸也。入清出玄，二气换矣。是知水与火者，长生之门也。大药者三百八十四铢，合卦爻之数者也。
