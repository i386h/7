<!-- { "loadSidebar": true } -->
　　三元之中，中元其最尊者也。抱朴子曰：心者，君也；意者，臣也；气者，民也。冥思绝想，则元气兀然而来矣。若夫初习其道，即攘内视而求玄珠，其犹绿木求鱼，吾未见有得者也。吾行修炼，而百节有不通而病焉，则可以注意於中元，发火以焚之，斯须则通，通则愈矣。心者，绛宫也。绛宫者，盖火之色也。吾存心之炎火，亘於其身，非独通其气也，抑亦消其阴邪焉。夫瞑目叩齿，存神於八卦，左右手握固而闭其气，以意想中元之火以焚其身，既已则行其气，守於下元。昔广成子用积火以焚五毒。五毒者，五谷、五味也。不焚之，则能壅遏其气道矣；焚之不可以久，久则烦。於是当行其气，其法在乎泯其念虑，任其神庐微微然，则元气自然遍於体矣。夫元气者，百节诸窍皆有焉。元气既遍於体，必兀然而定，绝其思虑，思虑不绝，则不能存其神矣。取定之法，其在於下元乎！
　　下元丹田有玄珠焉。其形弹圆而有光，吾能光内，存其珠之形於气海之中，然后使其气吐纳，一一绕於珠之上，气入既足，若动而不动，於恍惚之间，自然结成，寄於气海。故中元注於下元之珠，元气斯定矣。中元者，阳也、雄也；下元者，阴也、雌也。《黄庭经》曰：知雄守雌，知白守黑。此之谓也。何也？中元守乎下元，左白右黑，合而为一，澄心注意，无想也、无思也，斯兀然而至矣。如是则元气定矣。外气不入，内气不出，与天地同和，其寿无涯焉。黄帝使罔象求玄珠於赤水。赤水者，血也；玄珠者，气也；罔象者，冥然无思也、无虑也。故玄珠者，非静默无由得之，是以道在於玄机，机去则身存，机住则身死。惟无机则胸中纯白，可以论超忽飞升者矣。
　　三住篇
　　寓化之质，以气为主；其气不流，形神俱住。
　　华阳子施肩吾也曰：大易不云乎精气为物，游魂为变。故万形之中所保者，莫先乎元气。元气住则神住矣，神住则形住矣，三者住则命在於我，岂在於天耶？是知人由气生，气由神住。人之有气，如鱼之有水，失水则死矣。然则，神者，气之子也；气者，神之母也；形者，神之舍也，是修身之大端，保形之根源也。
　　吾尝观气之用也，如烟云发於四支，日月光於尺宅；次观神之静也，百邪不能干其正，群动不能挠其清。《太平经》曰：神者，道也。入则为神明，出则为文章，皆道之小成也。予昔在名场，运思苦难；今不思而自至，此非道之功耶！
　　尹真人曰：心长御气，气与神合，中既有主，形乃长存，如日月之周流一天地之运转，寿可以无穷矣。华阳子曰：吾尝为之铭焉，元气真精能保万形，我气内闭，我身长宁。
　　四神篇
　　金关玉户，密有玄印；顺时而行，优入於圣。
　　太阳者，顺天符而左转，内含风雷之气，是为青龙，是为朱雀。青龙者，产自然之日精者也。日精者，下临於离位者也。朱雀者，火也，消磨谷食者也；内应於脾，其气布於四方，本居於坤位者也。日精为汞。汞者，居於下丹田；下丹田者，人之元阳精海也。以坤位之故，於是生太阴焉。
　　太阴者，地气右旋，又为水者也。是为玄武，是为月华。夫下於天门者，何也？天之气下降，通於四肢，众趋於离位，其下有穴焉，其名日谷神，上连於泥丸之官。此所谓圣关也。金关玉户，其中有玄印者也。《经》曰：天地之根。其谓此欤！
　　孙真人曰：自复至乾，阳数终矣；自遘至坤，阴数毕矣。阳进阴退，调顺乎四时，明五行之衰旺六衰六旺，修真之理，无加於斯矣。是以二气者，能内产自然之白霞与！
　　夫日精月华，烹而炼之，其名曰四象亦名四神丹，其法何也？服阳之气，徐加左转於根本之位，合於天地，自然呼吸，其下功也。自子之时，至於丑，则战胜矣。阴气者，精也。其名曰诧女，以三车之法运至於泥丸之宫，故日南北相交，四象俱备，五行圆谐，八卦自生，九宫自契合於天地之造化矣。其初行也，动其天关，下产甘露，尽意行之，俟其涌液上流，是为华池神水。
　　阳气之效何如耶？日魔已败矣。杀气冲於天，五日则脐之下渐长，腰脊通畅，前后没利矣。三旬则脐之下宣焉。脐中有秽悉除。六旬后宣焉者，加乎六七，宣者泻转也。疾根疠虫皆出矣。九旬复宣焉，则血下矣。血如鹦鸭之粪。十有八旬而后故皮其脱如麸，外肾抑#3而痛，至於三年，腹如痔刺。此疾根欲出者也。或身痿者，谷气、风气、阴气欲出者也。自腹至腰，以至周身，其痛连於心。此药之应也。饮食无所禁忌焉，一年腹囊长矣，身轻健矣。左右第三椎有粗解重者，五藏之阴毒也。或疮生於口，或体粗涩，或髭鬓脱坠。此药之应也，修之五日则痊矣。二年毛发凋落，久则其体光润矣。
　　阴气之效何如耶？日或舌涩，则阳气运转之候也。六年其体寒，则地气上腾之候也。或五日，或六日，其骨之节痛，则三百六十骨节开张之候也，百日而身轻矣，津液甘矣，二肾跳矣，脐之下如沸矣。二年首#4增七十有二骨，前后波之出，如豆如桃之胶，即於火则为津液，可以为大药者也。三年身轻健而若无形，寒暑不能侵矣。
　　《经》曰：开其兑，闭其门，终身不勤矣，塞其兑，济其事，终身不救矣。故善闭者无关键，而六贼不能开焉。此乃圣水也，水中之金也。数数经於火，此乃地也，不得地则不可妄为矣。
　　五戒篇
　　残生之害，莫大乎欲；善保一神，守於天谷。
　　纯阳子吕洞宾曰：天之阳，地之阴，物之气，人之性，道之基，德之本，身之祖，命之宗，龙之体，虎之形，精血之名，铅汞之首也。见魂成三，遇魄为七，此真一之源也。於吾之身，炼其丹田之气，生自然之神於十有二时之中，守乎天真一气，入於丹田之宫，内无想也，外无意也，不出不入，无往无来，神定自安。此真一之法也。
　　夫保命者，真也：入虚者，神也内外两合，相宜胎灵，学者不知於此，而死於旁宗为可叹也。夫保命神虚之道，在乎灭情爱，除憎恶，守一神於天谷，运三光於赤庭，以升降五气焉。八卦港灵於卯酉，周天配度於昼夜，九年可以入於无为矣。
　　吾有五戒，是亦大道之基焉：绝思虑，日保内气；戒万欲，日保心气；薄滋味，日保血气；还津液，曰育灵根；守天谷，曰安胎神。
　　五行篇
　　周天之卦，顺以行功，五行之妙，其用屯蒙。
　　至游子曰：道莫大乎五行。夫水生於申，王於子，库於辰，故以申子辰为水之局焉。火生於寅，王於午，库於戌，故以寅午戌为火之局焉。金生於巳，王於酉，库於丑，故以巳酉丑为金之局焉。木生於亥，王於卯，库於未，故以亥卯未为木之局焉。土之局则与水同焉。於是一阳初动，肾水始生之时，披衣端坐，握固存神，运金精於泥丸，造酝酬於髓海，行此肘后之功也，盖以子为水之局也。水虽日润下，至子之时，王极则返含真气，而溯流以为朝阳矣。一阴初生，心火欲焚之时，迭手盘足，安静神识，传真一於丹台，化玉液於血海，行此交合之功者，盖以午为火之局也。火虽日炎上，至午之时，王极则返蒙真液，而降气以为归本矣。丑之时，神水下降，以舌搅於上愕，鼓咽玉液，下於重楼，历肝胆而朝於心，行此养水炼液之功者，盖以水病於丑，而巳酉丑者，金之局也。金能生水，而库於丑，丑与子相邻而与之合，是为丑中藏子之水者也。未之时，心火下降，以鼻气绵绵，多入少出，烹炼液血，传於黄庭，历肺腑而归於肾，行此养火采药之功者，盖以火病於未，而亥卯未者，木之局也。木能生火，而库於未，未与午相邻而与之合，未之中，藏午之火者也。戌亥之时，心血传於肾，感阴气而化精，乃阴盛阳衰之极，即聚火采药之候，宜调息存神，闭口咽气，微胁其腹，觉脐肾热盛，则轻举其身焉；未热则渐加焉，使其精血还元。行此勒阳关之功者，盖以寅午戌者，火之局也。寅午之火，库於戌而为聚焉。戌与亥相邻，而木生於亥，亥之中有木气，木能生火，可以救火於戌亥故也。或曰：周天十二卦气，惟有金土木，而无水火者，不以抽添，何物以补其修炼也？曰：周天十二卦气，即抽添水火之体也。抽添之妙，又在乎屯蒙之时，搽屯蒙以明之。夫坎者，水也。一变而为水泽之节，其爻居‘巳；再变而为水雷之屯，其爻居寅。如用屯之卦，行抽添水数，则当用寅焉。离者，火也。一变而为火山之旅，其爻居辰；再变而为火风之鼎，其爻居亥；三变而为水火之未济，其爻居午；四变而为山水之蒙，其爻居戌。如用蒙之卦，行抽添火数，则当用戌焉。故十二卦气，其用在於屯蒙，或抽水而添火，或抽火而添水，是以五行之妙，修炼之功，其皆存於斯焉。
　　七神篇
　　内经之言，汗漫难穷；五藏七神，妙在其中。
　　岐伯曰：五藏有七神，而各有所。所藏者，何也？人之神气也，肝藏，肺藏魄，心藏神，脾藏意与智，肾藏精与志。
　　夫藏各有一，肾独有二，何也？非皆肾也。其左者为肾，其右者为命门。命门者，诸神精之所舍，元气之所系也。故男以藏精，女以系胞，故知肾有一也。肺者，藏之盖也。心者，五藏之专精也。目者，是其窍也。心主脉，脉主皮，肝主筋，脾主肉，肾主骨，是谓五藏之所主也。久视则伤血矣，久外则伤气矣，久坐则伤肉矣，久立则伤骨矣，久行则伤筋矣。是谓五劳之所伤也。
　　百病皆生於气，怒射气上矣，喜则气缓矣，悲则气消矣，恐则气下矣，寒则气收‘矣，热则气泄矣，惊则气乱矣，劳则气耗矣，思则气结矣。九气不作，何病之生乎？
　　道枢卷之三十竟
　　#1艰：辑要本作『难』 。
　　#2牝：辑要本作『牡』。
　　#3抑：原作『拆』 ，据辑要本改。
　　#4首：辑要本作『百』 。
　　道枢卷之三十一
　　至游子曾慥集
　　七返篇
　　金感於火，火去於金；得其成数，存阳亡阴。
　　衡岳真人陈少微曰：夫金感於火之谓丹，火去於金之谓汞。故丹砂者，太阳之至精，金火之至体，丹交火精而候足，汞杂本质而能全。结成玄元正真之气者也。
