<!-- { "loadSidebar": true } -->
　　吾观脐之下三寸，是为横津化为精水，流溢於外焉，闭之唯在乎重密，重密则精气周矣。此吾之真气者也，得不竞竞谨谨以保持也哉！
　　火候篇
　　内丹之基，资火乃成；周天之度，勿失常经。
　　至游子曰：闭气二十有四，其数足矣，出则复闭。用赤龙右搅之者七，左搅之者九，漱者十有六，琢齿者二，於是分三咽焉，先右，次左，次中，此阴爻者也。闭气三十有六，其数足矣，出而复闭。用赤龙左搅之者七，右搅之者九，漱者三十有三，琢齿者三，於是三咽焉，先左，次右，次中，此阳爻者也。凡闭气一百九十二，以火二八两煅之，所谓火候者也。
　　水火篇#3
　　火本司天，水本司地；一升一降，用乃既济。
　　至游子曰：人身有三昧之火焉：一日君火，是为上昧，其心是也；二日臣火，是为中昧，其肾是也；三日民火，是为下昧，其膀胱是也。今之所行者，有日长生之火，有日周天之火。是火者不知敛散之法，则炎上而为孽矣。古诗不云乎，．本因敲石光，遂致烘天热。其是之谓欤！大抵火不可以无也，大能去三尸斯不死矣，小能去九虫斯不病矣，要知以归宿而后可也。
　　夫孰知水之功哉？水之在人也，为汗、为演、为血、为搜、为矢、为涎、为沫，此数者皆水之在人而外骛者也。其在内也，脑为髓海，心为血海，丹田为气海，脾胃为水谷之海。百骸射百川也，四海流通则百川灌盈矣。庄子曰：水之性不杂则清，不动则平，郁闭而不流亦莫能清矣。故曰：户枢不蠹，流水不腐，亦其理欤。刘高尚所以作活法也。苏子瞻居乎白鹤之峰感乳泉而赋之，其理深矣。惜乎能言之而不能行也。
　　学者於是当明水火既济之法。夫火在心为性者也，水在肾为命者也，二者实相须以济焉。肾之水非心之火养之则不能上升矣，心之火非肾之水藏之则不能下降矣。夫能长养成就上际下蟠旁通曲引於三元九官、五藏百节，斯可以保固而长存者也。是以崔子曰：定中如得水火透，便是长生不死人。
　　坎离篇
　　厥阴生坎，厥阳生离；深明其用，久视之基。
　　至游子白：天地相去八万四千里。在人之身，其心则天也，其肾则地也，相去八寸四分，合乎天地之数者也。故天气下降则心气下至於肾，肾为坎者也；地气上升则肾气上至於心，心为离者也。天地交泰，万物生焉；坎离既济，黄芽出焉。以类推之，离为阳则坎为阴也，离为日则坎为月也，离为火则坎为水也，离为性则坎为命也，离为龙则坎为虎也，离为奇则坎为偶也，离为铅则坎为汞也，离为液则坎为气也。
　　昔海蟾子以谓五行四象者即坎离之诀也。吾观日魂月魄昼夜相随而不停，性命关连，人而不知。若能明天地升降之运，知日月交合之宜，气中生液，液中生气，阴中有阳，阳中有阴，则坎离成矣。惟兹要诀，人罕知焉。马自然所阅方外士其数千百矣，其说不过咽津行气、存想胎息、周天火候而已。行年六十有四遇海蟾子，於是洒然而悟平日所闻皆非也。然则其要何哉？有二八两之药传送於炉鼎，使龙虎交加千万遍而不止，则大丹於是就矣。吕公诗云：有人问我长生法，遥知天边日月轮；真知言哉！
　　甲庚篇
　　东西定位，金木既彰；于寅于申，炼之有方。
　　至游子曰：论子午者多矣。子者，北坎太元之水也。吾观乎天文，上属玄杨之踱，当女虚危之舍，下应乎齐之野，在於人其配肾焉，推於卦气为复之卦，一阳始生之时也。午者，南离阳明之火也。吾观乎天文，上属鹑火之踱，当柳星张之舍，下应乎周之野，在於人其配心焉，推之卦气为遘之卦，一阴始生之时也。子虽为阴，一阳生於其中，谓之阴中有阳焉；午虽为阳，一阴生於其中，谓之阳中有阴焉。此学者所共知也。
　　夫学者以一阳之初动，元气上升，皆知握固盘膝，升身进火，运金精於髓海，满神水於高源，鼻气绵绵，内安神识，至丑而止，俟元气传至於亭午之时而合於心火，此水火之交感者也；以一阴之初动，液血迎合，皆知盘足迭手，安定心神，鼻气绵绵，满口含津，勿吐勿咽，运心之火上合於玉液，交心肾之气，成既济之功，至未而止，俟心血传至於亥子之时而合於肾水，此水火之还元者也。默默旋斡其功，自谓能行子午而交龙虎矣。
　　夫行子午之功者，盖欲交龙虎而还大丹。然龙虎未有不能生之而能交之者也，故行子午之功必在乎生龙虎，其妙本乎炼甲庚者也。试历论之。炼甲庚者何也？或以谓甲寄在寅；寅者，火之所生而王於午，本束南之气也。是为液血变化之方，阳龙生成之地，故炼甲必於寅之时焉。庚寄在申；申者，水之所生而王於子，本西北之气也。是为精血变化之方，阴虎生成之地，故炼庚必於申之时焉。是为龙虎所生之方而不知所以生龙虎之妙矣。夫火生於寅而王於午，其后受胎养於丑者也。水生於申而王於子，其受胎养於丑者也。凡物未有不先受胎养而有生有王也。前人行子之功至丑而止者，丑寅束北之卦也，并处於艮宫，其气均平，传送为近。盖丑之初时，神水渐降於华池，当以舌搅於上愕，行咽饮於重楼，玉液既通，跻於重楼，则甲之木受玉液而传养矣。甲有所养则肝之木生，肝之木生则传之於心，至此则心之火王焉。是以玉液传至於午地感心之火而，化血，谓之阳龙也。行午之功至未而止者，未申西南之卦也，并处於坤官，其气均平，传送为近。未之时，真药将聚於金鼎，则鼻之息多入少出，固真火於脾之土。真火既传养於脾之土，则庚之金复受脾之土而传养矣。庚有所养则肺之金生，肺之金生则传之於肾，至此则肾水王焉。故心之血传至於子地感阴气而化精，谓之阴虎也。是以太白真人歌曰：五行颠倒术，龙从火裹出，阴、阳不顺行，虎向水中生。吕公曰：阳龙还向离宫出，阴虎仍从坎位生。《太上内日月经》曰：元气入心化为血焉。血者精之源，神之母，流阴入於肾宫则化为精。
　　信乎，炼甲庚生龙虎之妙诚本乎丑未也！然神水降於华池谓之玉液，行咽饮於丑之时者，何以证之？《灵宝道要》曰：束望扶桑，未晓升身，渐过重楼，骤马数游，宇宙少男，止至扬州。艮，少男也。扬州者，丑之地也。吾观乎天文，丑者上属乎星纪之缠，当斗牛女之舍，下应扬州之地者也。张平叔诗曰：金鼎未留朱裹汞，玉池先下水中银，则行咽饮於丑之时也明矣。然液血聚於金鼎谓之真药，行养火於未之时者，何以证之？《灵．宝道要》曰：采药须凭玉兔，成亲必在黄婆，俟至壅州相见，奉送一曲阳歌。又曰：西南火入壅州，何也？玉兔，金精也；黄婆，脾土也。其坤西南之位也。壅州者，未之地也。吾观乎天文，未者上属鹑首之缠，当井鬼柳之舍，下应壅州之地也。张平叔诗曰：要知产药川源处，只在西南是本乡。此行养火於未之时也明矣。
　　夫生龙虎之妙，在乎炼甲庚以成之而收功於子午焉。行子午之功而昧此机要则恶能成其变化哉？虽然达者行修炼以通关节，非一日之力而后至也。探微妙以换凡胎，其悟必有因乎？吾尝权其至当曰：运河车之正气，诉尾闻冲夹脊，透玉京，和二物，於泥丸还大丹，於丹宠夺造化之权，成长生之道者，不过炼甲庚而已，岂不秘哉？
　　道枢卷之七竟
　　#1自：原作『目』，据辑要本改。
　　#2一：原作『二』，据辑要本改。
　　#3水火篇：此篇及《坎离篇》辑要本量於《太极篇》之前。
　　道枢卷之八
　　至游子曾慥集
　　昆仑篇昆仑之巅，是为泥丸；百神所宅，升举之门。
　　至游子曰：吾闻之太上日，道一而已。一者，斯真一之谓乎？《黄庭经》曰：子欲不死修昆仑。昆仑者，泥丸也；其犹天焉。阴不升而阳不降则在於物也，其不能造化矣；在於人也，其亦不能运转不息，与天地同流者也。故曰：向上一路，千圣不传。其惟吾所谓真一而已尔。
　　桓凯尝授道於仙君李桓，因以桓为氏。仙君曰：金丹外药，飞步隐身，坎离交际，汝皆已究达，而未闻大道也。夫默朝上帝者，实升举之门焉，然后可以超真不夜之乡，返魂不死之药。玉泉出昆仑之山，金丹出日月之国。其山也，高不满尺，大不盈升，三帝共居，百神所宅。悟此法门，朝真万遍，功行纯备，飞升紫霄，在乎方寸而已。两眉之问，神光之户，玉门、金柱相问而不通，惟得秘语灵文斯可至矣。
　　夫身之中有三万六千精光之神焉，一万二千魂魄之君焉，泥丸之中有长生不死之大君焉。二仪四象，八卦九官、方丈蓬壶，并悉圆满，无少不具。日月在乎昆仑之下，流光散於金池。金者内应於肺，肺者反应於鼻；木者内应於肝，肝者外应於目。目随五色而盲，鼻逐五香而塞。金木问隔，流光外门，神珠散失，斯其至於死者耶。
　　夫能回日月之华景，照太极之昆仑山者，何道也？吾左右之目者，日月也。照於十有二时之中，於是天门开焉，真仙自至而返童矣，三年而结黄云，千日而成圣胎，九年而登金阙，十有二年而登三台，如是则龙虎自然交矣。上帝安於金台，众神惟慕瞻乎天表。仙君因告凯曰：汝受灵文，汝心当如死灰焉，．积功十有二年，斯蹑於仙梯，白光生於圆象，紫气冲於云霓，寿与天地齐矣。凯下拜登受。仙君申言曰：内照返灵光，太一含真芳，馨香散华谷，郁郁生紫房，天门开上苍，默默朝玉皇，知此则灵光自照，内境精明矣。吾观夫竺乾之象，其顶出白色，在乎圆光之中而坐宝莲，然则道之成矣。佛老岂有异乎？
　　服气篇
　　资谷以强，资气以灵；强则有衰，灵则长生。
