<!-- { "loadSidebar": true } -->
　　纯阳真人曰：金丹之要，存升开闭，过关无急，火候无差，产成金液者也。於子之时一阳初动之后，披衣正坐，握固内定，存下腰身，使肾合气聚，觉脐腹微热，渐升其身，微偃其脊，运肾之气复过尾闻，自下而上，次过中关，於玉京直入於泥丸，以补其脑，自然髓实骨健。若炼金丹，则作退火焉。夫龙虎相交为玄珠，以心火下降为补益，以肘后飞金晶为补脑之法，并用是为金丹焉。、玄珠者，金丹之体也。进退火候合於周天之数，三百日无差则为金丹矣。胁腹凝息行一百八之数，自子逆行至於午，以心火下降而炼黄庭，於是五日加六铢，二十有五日移一时，此进火者也。升身偃脊，行一百八数，自子顺行至於午，以肾背飞而补泥丸，於是五日加六铢，二十有五日移一时，此退火者也。内丹既凝而生纯阳之气，是为气中有气。於是不计昼夜，升身正坐，是为太阳。炼之百日，其身轻矣；千日，飞腾而入南宫为仙。夫以纯阳随其元气所传以炼五脏之气，凝为胎元，炼气可以成神矣。丙丁之日，其时用午；庚辛之日，其时用酉；壬癸之日，其时用子；甲乙之日，其时用卯。於是静坐忘思，双收二颊，以喉中虚咽为法，所咽之数不过百焉，十日浇遍，百日而足。於是纯阳之气不能害於五脏，五脏之元神隐於真气而不散，五脏之真气隐於元气而不耗，由是随元气所传而炼其气，即气炼神，神自气中而出，止#9朝於元顶，入於泥丸。无丹者行此法，随时浇灌可以炼形焉。
　　道枢卷之十九竟
　　#1『千精摄服』，据辑要本补。
　　#2扎：辑要本作『牝』。
　　#3倒植：辑要本作『颠倒』。
　　#4冬子：辑要本作『冬至』。
　　#5故：辑要本作『而』。
　　#6遂：辑要本作『逐』。
　　#7番：辑要本作『会』。
　　#8入：辑要本作『人』。
　　#9止：辑要本作『上』。
　　道枢卷之二十
　　至游子曾慥集
　　真一内丹篇闭息漱液，阴阳以通；时之用，一岁之功。
　　子，复也；丑，临也；寅，泰也；卯，大壮也；辰，夹也；巳，乾也；午，妮也；未，逐也；申，否也；酉，观也；戌，剥也；亥，坤也。岁有十二月，日有十二时，吾以时易年矣。每时运用乎二卦，共十有二爻，一岁之象也。故一时之用得一岁之功。然自子至巳可以行也，午之后不可用也。子之时先进火焉。息者，火也；火，阳爻也。闭息三十有六，是为一阳爻，然后进水焉。津者，水也；水，阴爻也。漱液二十有四，是为一阴爻。故子之时行乎复，巳之后行乎娠，常相对行之。此一时而用二卦者也。子之时，其爻一阳而五阴，则先闭息三十有六，然后漱玉液二十有四。既已，则复行午时之卦，其爻一阴而五阳，则漱玉液二十有四，而后闭息三十六者五过，通於子则为六阴六阳，可以夺一岁之用矣。凡#1行持也，依爻数阴阳为之，必平坐握固，扣齿。子之时，面子之位，余亦如之。行已，则托天导引者数过。久之，内丹结矣。一岁之后可出之浴以太阳焉，所谓出玉池入金室，大如弹、黄如橘者也。修气者，运阳以炼阴也。阳始於子，盛於巳；阴始於午，盛於亥。故常以子之时运用寅之时，行持至午则止，避阴气也。
　　还丹参同篇
　　一气精华，得火乃滋；还丹之根，其在南离。
　　昔者，燧人氏钻木以出火，女娲氏炼石以补天，斯合神丹之道矣。或曰：何谓也？曰：木者，汞之性也；金者，真火也。是以还丹之根在乎南离焉。何也？生於太阳之中，得火而后化乎形质者也。其一变，则潜形乎混沌之中，感处乎母之胎方，受精华之气，此朱为汞者也；其二变，则赤元之数合乎丹田，为受气之因，融化而为凝酥，於是魂魄降於合抱之位，此汞成雪者也；其三变，则青神之液独化於扶桑，此雪成砂者也；其四变，则白虎之义其气其汞和矣，复於根类，此砂成黄者也；其五变，则玄黄之化密，来於后土气，充於上元，剖分形质，此黄成铅金者也。故曰一物含五彩，其斯之谓欤！
　　夫汞不得火则其身虚焉，铅得水则其体光焉。岂非月之兔#2其可见者耶？日之乌其不可见者耶？是以太上之丹，虚无之道也。汞铅者，其何传乎？其出於恍惚而变於杳冥者欤？生於太初之始，成於混沌之中，为乾之宗坤之本。故气运者三千有六百年，节候者九转八琼。由是水火盈满於丹田，日月始终於鼎器，从文鼓武，灵炼幽玄，夺造化於炉，托乾坤於掌，气腾其身，来往自然，化龙於青汞之门，伏虎於白金之路，精沉气海，气抱精元，玄黄体化，气类相须，反，南方之赤色，故名还丹之道焉。五行以之颠倒，八卦以之逆顺。魂也，魄也，降於合抱之位，其变化无穷矣。紫府仙都，玉洞丹室，乌驾金蟾，兔乘白马，於是有神功焉。
　　夫月满则亏，日中则反，焕然玄象，以魄交於其魂，金水制伏而无外。曰屯日蒙者，药也；曰否曰泰者，炉也。所余各有配俪焉。一岁者三百有六十日，以应乎六十有四卦，卦三百有六十爻也。一旬者一百有二十时，昼夜行乎十有二爻二卦也，则三旬可以为一岁，而九旬斯为三岁矣。日月者，昼夜如车之转焉。日有三十度，天地转关。《经》曰：三十辐共一毂，当其无有车之用也，其乃应于法象之妙焉。此於丹道盖近矣。
　　《诗》曰：关关虽鸠，在河之洲。雌不孤居，雄不独游者也。是物之芸芸各归其根，类同以聚矣。去汞则分矣，《素书》所谓同气相感者也。《阴符》曰：黄腰啖虎，水木相刑，榆甘柔金，河车伏汞，其秘盖在乎神水华池焉。《太易志》曰：黑者，水之基也；白者，金之体也。《石洞记》曰：真五行者，一水一石也。中宫者，气之主也。水火激之成物，是为金液金丹矣。《参同契》曰：种禾用粟，附鹦用子。其此之谓欤！阴真君曰：阴者，真砂也；阳者，真汞也，求之不可妄动焉。无质而生质，是为还丹，非所谓凡汞凡砂也。青霞子曰：吾有丹砂焉，取金之精、活石之液，合为夫妇，列为魂魄，一体混沌，两情感激，此丹砂也。
　　《易》曰：初九，潜龙勿用；九二，见龙在田；九三，君子终日乾乾。何谓也？万物者，生於一，老於九，汞之未得火而变化也，其隐於砂之中，是为潜龙不得用也。砂之正体以火飞之，入於铅中，见乎真火真汞而交感焉，是为见龙在田。田者，丹田也。丹为汞，田为土，土生万物者也。水之中有土，是为真金。真金者，丹田也，是为终日乾乾者欤，金汞成真可以变化矣。乾者，火也，金也。九者，铅之数也；三者，木之数也。天得一而见水，得二而见火，得三而见木，得四而见金，得五而见土，修炼者不可以不知乎此也。白金也，汞也，各当八两，二八者合於一斤，此炼砂、炼灵象之数也，总集於一。一者，水也。水之中有火，火之中有木，木之中有金，金之中有土。五行混一则二仪开阖，日月明矣，三才备矣。故一生二，二生三，三生万物。乾为父，坤为母，内有寒暑、阴阳、日月、星辰焉，其罗列进退休王，皆自然之道也。夫砂也、汞也，得火而后飞腾矣，得水而后藏体矣，得金而后交感矣，得木而后本明矣，得土而后生成矣。於是以金为丹，丹为白虎，白虎为真火，真火为日魂，日魂为金鹅，金鹦为华池，华池为黄铅，黄铅为媒氏。汞又以木为青龙，青龙为黄水，黄水为月魄，月魄为玉兔，玉兔为黄芽。黄芽者，生於丹田者也。丹田之本体，其名金公。吾能知其道则可以不抛金水而化青龙矣。青龙者，汞也，必俟玄黄成其终始。玄黄之内有真。金焉，当与木精通乎鬼神。鬼神者，无形质也。大帝以为金室逍遥，降出太和之津，於是可以仙矣。夫求华池者必由於此门焉，丹砂隐其中矣。吾明乎鼎器，见乎形容，究五行，穷八卦，定休王之始终，别囚死之宗元，魂魄交争，阴阳来往，金隐於秋冬之卦，汞藏於春夏之形。束南者，斯为丹汞之神也；西北者，斯混水金之道也。吾盖有十干形象之图焉；中央者，万物之草也，戊己为烹炼者也；束者，甲乙也，甲为沉石，乙为浮石；南者，丙丁也，丙为武火，丁为文火；西者，庚辛也，庚为世金，辛为世银；北者，壬癸也，壬为真铅，癸为真汞。呜呼！吾其开天之秘乎？
　　金丹明镜篇
　　水火之数，坎离之象；迹其精深，得道过半。
　　玄一曰：观夫乾坤至大，易行乎其中矣。故知离己日精也，坎戊月华也。鼎则乎天地，药法乎日月，有男女之象焉；始乎否也、泰也，周乎既济也、未济也，於是药鼎成矣，非世之所谓五金八石者也。
　　《经》曰：一生二，二生三，三生万物户故自一之水，一一之火，三之木而为龙，在於束者也，四之金为虎而成，五之土合乎土#3彩，应乎五行，明乎四象，凡乾坤之内，其下有形焉，其上有象焉，吾法则其阴阳之造化斯犹反手尔。故能知一之水、二之火、坎离之二用与夫日月，则已得还丹者过半矣。是以五行之道得一而毕乎！
　　玄一曰：吾见世之烧炼迷谬者不知几何人也，知贪乎黄白，不知慕延生，彼岂知阴阳之根蒂、南北之要津耶？
　　诀曰：用铅不用铅，须向铅中作；及至用铅时，用铅还是错；欲得识还丹，终不离铅脚，斯道之要也，而世不知采铅者，须知金公焉、河车焉，五行全是金公也，北方正气河车也。乃取雅安之铅雅州也、键为之铅嘉州也、土之铅、珑驮之铅、草节之铅而为鼎，投以水银而养火焉，非吾所云道也。语曰：铅若是真，不失家臣，铅若不真，其铅难亲。其要在乎阴阳和合、五行备而四象全，然后知真铅者真一也，太一丹田从铅而始者也，观夫火中之木、水中之金，则铅汞明矣。
