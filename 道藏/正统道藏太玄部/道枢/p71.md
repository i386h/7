<!-- { "loadSidebar": true } -->
　　吕子曰：赖气中之水以采药，假铅中之气以进火是已，其所以抽之增之何理欤？子锺离子曰：金石者，外药也，无其情者也；气液者，内药也，有其情者也。无其情者，犹能施於物而成宝，寓於人而益寿，瓦有其情者乎，积日引月，知交合之时，财气中有气，炼气成神矣。大之天地，明之日月，外之金石，内之气液，既抽矣，当知所以增焉，既增矣，当知所以抽焉。兹造化之本也。夫冬至也，阳升於地，地抽其阴，太阴抽而为厥阴，少阳增而为阳明，厥阴抽而为少阴，阳明增而为太阳；不然，则无寒以变温，温所以变热者矣。夏至也，阴降於天，天抽其阳，太阳抽而为阳明，少阴增而为厥阴，阳明抽而为少阳，厥阴增而为太阴；不然，则无热以变冻，冻所以变寒者矣。此天地六气者，升降之、抽增之之验也。若夫月变日魂，日变月魄，前旬有五日，月抽其魄，日增其魂，於是精华满而照下土矣。不然，财无载生以变上弦，上弦以变既望者也。若夫月还阴魄，日收阳精，后旬有五日，日抽其魂，月增其魄，光炎谢而阴魄盈矣。不然，则无既望以变下弦，下弦以变晦朔者也。此日月往复，九六之变，抽之增之之验也。夫人之铅者，乃自天地之先焉，因太始而后有太质万物之母也。太质而生太素，斯其体者欤！於是乎为水中之金，斯其用者欤！故曰：火中之水，五行之祖，大道之本也。汞之增，则铅斯抽矣，非内外也，由下田而入上田者也。斯肘后飞金晶者欤！起河车而走龙虎者欤！还精以补泥丸者欤！铅也，既复抽焉；汞也，则自中降焉。由中田而归下田者也。始交龙虎，而合以变黄芽，五行之颠倒者也；次抽其铅，而增其汞，以养胎仙，三田之反覆者也。不如是，龙虎不合，而胎仙不化矣。
　　吕子曰：真铅真汞所以抽焉，所以增焉，愿闻其详。子锺离子曰：汞必用铅，而不可用铅，故当抽之而入於上宫焉。元气不传还，精归於泥丸，日所得之，汞阴既尽而阳纯矣，则其变也，精为砂，砂为金，是曰真铅。真铅者，吾之真气合而得之者也。金晶下入丹田，升以炼其形，其骨金色矣。及乎真铅，升於内府，其体白矣。故日自下而上，自上而下，还丹炼形，皆金精往复之功也；自前而后，自后而前，焚身合气，皆真气造化之功也。不抽焉、不增焉，能至是乎！
　　吕子曰：上而上、下而下，后而后、前而前，其度何如？子锺离子曰：时可升也，不可降也；时可抽也，不可增也；上下往来而不武，河车之力也。
　　吕子曰：河车，何谓也？子锺离子曰：人之身，其阳少，其阴多，是以水之居其中者为众矣。故吾之车行於水者也。车何载欤？负吾之元阳之气而转焉者也。其行也，或上或下，或后或前，驾驭乎八琼，驱驰乎四海。升天也，则上而入昆仑矣；既济也，则下而奔凤阙矣。运乎元阳，直入於离宫，载乎真气，曲归於寿府，往来九州，巡行三田而不息焉。龙虎既交，则黄婆御焉。入於黄庭，汞铅既分，则金男徒焉；入於金阙，玉泉金液皆载而往集焉。故五行赖之以生成，二气赖之以交会，顺时而下功，皆此车之用也。夫养阳炼阴，立事无戒者，谁能之乎？乾坤未纯，往来其阴阳者，谁能之乎？宇宙未周，交通其气血者，谁能之乎？自外而内，以旋转天地纯粹之气，接引吾之元阳者，孰能之乎？自凡而圣，以旋转阴阳真正之气，炼补吾之元神者，孰能之乎？皆是车之运也。
　　吕子曰：是车也，奚为之欤？其运用也，亦有方欤？子锺离子曰：河车者，起於北方正水之中，肾之真气之神所生正气者也。方其乾再索於坤而生坎。坎者，水也，阴之精也。阳既索於阴矣，则阳返负阴而还位，所过者艮也、震也、巽也，以阳索阴，因阴而取阴焉。运而入於离，承阳而生，斯其载阴而入乎阳者也。坤再索於乾而生离。离者，火也，阳之精也。阴既索於阳矣，则阴返抱阳而还位，所过者坤也、兑也、乾也，以阴索阳，因阳而取阳焉。运而入於坎，承阴而生，斯其运阳而入乎阴者也。及采药於九宫之上，既得之矣，於是下入黄庭，抽铅於．曲江之下，载般也之而上焉，升於内院。夫金玉之液，本乎还丹者也。载之运之，可以炼形，使水上行焉，君民之火本乎炼形者也；载之运之，可以成丹，使火下进焉，斯则五气朝於元，三花萃於顶欤！载之运之，其亦有时焉，有数焉，神聚则魔至矣。载真火以焚其躯，则三彭亡焉，药就则海枯矣。运霞浆而沐浴，则八水波焉。
　　吕子曰：岩今也游其涯而未涉其源，愿申论之。子锺离子曰：五行颠倒，龙虎交而变黄芽者，此小河车也。三田返复，肘后飞金晶，还精入泥丸，抽铅增汞而成大药者，此大河车也。龙虎交而变黄芽矣，铅汞交而成大药矣。真气生，而五气朝中元矣，元阳神全，而三神超内院矣。紫金丹成，如玄鹤飞矣；白玉汞就，如火龙起矣。．或出或入而自如，或往或来而无阑者，此紫河车也。是车也，有三成之等，上中下。三成之后，又有三焉：火之聚也，心行之意使之，用以已疾，其名日使者库其既济也，自上而下，阴阳正合，水火共处，静而闻雷霆之声，其名日雷车；至夫心役於境，性牵於情，真阳之气感物而散，自内而外，且不息焉，久而趋於衰，八邪五疫於是运而入於气府，元阳不能御矣，故老而疾，疾而死，其名曰破车。
　　吕子曰：紫河车者，何自而行焉？子锺离子曰：始之以配合阴阳，次之以聚散水火，然后采药进火，增汞抽铅，则小河车固当行矣。金晶入於顶，黄庭之药既成矣，於是一撞三关，直超内院，后起前收，上补下炼，则大河车固当行矣。金玉之液，所谓还丹炼形者也。炼形而后炼气，炼气而后炼神，炼神合道，乃臻於成，此紫河车也。
　　吕子曰：炼形成气，炼气成神，炼神合道，岩未敢问也。敢问何谓还丹者欤？子锺离子曰：丹者，非色也，非味也，其丹田者耶！其别有三：上曰神舍，中日气府，下日精穴。精中生气，於是气在乎中丹矣；气中生神，於是神在乎上丹矣；真水真气合而成精，於是精在乎下丹矣。二者孰无之哉？ 惟其气生於肾，而未朝於中元；神藏於心，而未超於上院。故精华不能返，合则三丹，何所用之。
　　吕子曰：玄中有玄，孰不有命欤？命中无精，非我之气也，其本於始胎之元气乎？无精则无气，非我之神也，其本於始胎之元神乎？故精也、气也、神也、三田之宝也。夫欲常止於三官，亦必有道欤？上中下也。子锺离子曰：气生肾之中，其中有真一之水，使水还於下丹，则精养灵根，气自生矣；液生心之中，其中有正阳之气，使气还於中丹，则气养灵源，神自生矣。集灵为神，合神入道，以还上丹而后仙矣。
　　吕子曰：还者，既往而有所归者也，其理渊微，岩未究焉。子锺离子曰：子知还丹者乎？有小者，有大者，有七返者，有九转者，有金液者，有玉液者，有以下丹还上丹者，有以上丹还中丹者，有以中丹还下丹者，有以阳还阴者，有以阴还阳者，非徒列其名而已，其亦时不同，而功各异也。所云小者，自乎上元者也；下元者，五藏之主，三田之本欤！水生木，木生火，火生土，土生金，金生水，顺其时焉，当生而引未生，如子母相爱也。火克金，金克木，木克土，土克水，水克火，顺其度焉，当克而补未克，如夫妇相合也。气液转行，周而复始，自子而至於午，阴阳生者也；自卯而至於酉，阴阳停者也。一昼一夜，复还下丹，修真者於其中采药进火，而下丹成矣。所云大者，龙虎交而变黄芽，抽铅增汞，而成大药。金晶起於玄武之宫，真气升於玉京之下，河车奔於岭，玉液灌於衢，自下田入上田，自上田复下田，后起前来，循环满焉。修真者於其中起龙虎，飞金晶，养胎仙，而下丹成矣。所云七返者，心之阳还於心者也，肺之阳自心而生，而复还於心，皆不离乎中丹者也。夫九转者，何也？五行生成之数，五十有五，天一地二，天三地四，天五地六，天七地八，天九地十。故一、三、五、七、九阳也，其数二十有五；二、四、六、八、十阴也，其数三十，而人之身盖具足焉。自肾为之始，水一火二，木三金四，土五，此五行生之数，三阳而二阴也。又自肾为之始，水六火七，木八金九，土十，此五行成之数，三阴而二阳也。故水为肾，得一与六者也；火为心，得二与七者也；木为肝，得三与八者也；金为肺，得四与九者也；土为脾，得五与十者也，斯五者各有阴阳焉。阴者，极於八，盛於二，是以气至於肝，而肾之余阴绝矣。气至於心，太极生阴，盖以二在心，八在肝也。阳者，尽於九，盛於一，是以液至於肺，而心之余阳绝矣。液至於肾，太极生阳，盖以一在肾，九在肺也。吾交龙虎而合焉，采心之正阳之气，此心之七也。七返中元而入於下田，以养胎仙，复还於心，此其七返者也。二八之阴，何以消乎？真气生而心无阴，以绝乎二也；大药成而肝无阴，以绝乎八也。肝以纯阳助於心，则肝三之气盛矣；七既还於心，以绝肺之掖，肺之九转而助於心，则九三之阳长矣。此其九转者也。
　　吕子日：金液玉液交於三官，阴阳往复者，何也？子锺离子日：古先至人以谓肺之液入於下田，谓之金液；心之液入於中田，谓之玉液。非不善矣，而於玄机未之尽也。夫肺生肾，以金生水者也；肾克心，以水克火者也。金入於水，水入於火，皆何得谓之还丹哉！金液者，肺之液也。其为胞胎，其合龙虎，传送至於黄庭，大药将成，抽之肘后飞起，其液以入上宫，下还中丹，复自中丹而还下田者也。玉液者，肾之液也。其随元气上升而朝於心，积之为金水，举之盈玉池，散而为琼华，炼而为白雪。纳之自中田入下田，有药则能沐浴胎仙焉；升之自中田入四支，炼形则能更迁尘骨焉。不升也、不纳也，周而复始者也。阴极生阳，阳中有真一之水，其水随阳上升，是阴还阳者也；阳极生阴，阴中有正阳之气，其气随阴下降，是阳还阴者也。於是补泥丸，炼九天，以下还上者也；既济溉灌，以上还中者也；炼丹进火，以中还下者也；炼质焚形，以下还中者也。五行颠倒，三田返复，至於炼形化气，炼气成神，自下田迁焉。至於中田，自中田迁焉。至於上田，自上田迁焉。出於天门，三迁功成，入於圣流，不复有还矣。
　　道枢卷之四十竟
　　#1矣：原作『大』，据辑要本改。
　　道枢卷之四十一
　　至游子曾慥集
　　传道下篇
