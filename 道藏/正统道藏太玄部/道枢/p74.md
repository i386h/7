<!-- { "loadSidebar": true } -->
　　子锺离子曰：大道之中生天地者也，天地之中生阴阳者也。故天地有上下，阴阳有终始。吾因其俯仰，察其度数，大道亦可知焉。是以即天地之上下，而知道之高卑矣；即阴阳之终始，而知道之先后矣。天地不离於数，其终乎一岁者也；阴阳不失其宜，其分乎八节者也。冬至阴，太极而一阳生，至春之分，阴之中其阳半焉，过此纯乎阳矣；夏至阳，太极而一阴生，至秋之分，阳之中其阴半焉，过此纯乎阴矣。欲识大道之体，其必法天地，审阴阳乎！冬至阳生而升，至於立春则升於阴位，二万一千里，阳难胜於阴也；夏至阴生而降，至於立冬，阴降於下，其去天六万三千里，去地二万一千里，是阴得位，而阳欲绝也。故一岁之中，立春者，其在日用则丑之末、寅之初，艮之卦也。其时肾之气生，而未至於肝，处乎阴位之中。是气也在於液中，弱而难升也。一岁之中，立冬者，其在日用则戌之末、亥之初，乾之卦也。其时心之液下入，将欲还元复归於肾，阴盛阳绝之时者也。其气少，其液多，人之所以多疾疢而夭关者，阴阳缪而不升降，气液枯而不相生。嗟夫！气尽神散，斯死矣。立春阳升，自下而可以上，则不日而阴之中其阳半矣；立冬阴降，自上而可以下，则不日而阳之中其阴半矣。惟人当艮之时，其气微而不知养气之端；乾之时，其气散而不知聚气之理。顾以六欲七情损其元阳，使真气不强，失其真气，使真液不生，不亦可哀哉！方艮之时也，吾以养其元气，手足互伸缩焉，使四体之气俱生，则内以保其元气，上以朝其心府，於是咽其津者一二焉，上摩其面者三、二十焉，久则肤泽光腴矣。此之谓散火炼形之小者也。方乾之时也，吾以聚其元气，静坐咽气而擂外肾焉。咽气者，何谓也？纳心火於下者也。擂外肾者，何谓也？收膀胱之气於内者也。肾气合矣，於是三火聚而为一，以补下田。无液者气聚，斯生液矣；有液者液炼，斯生气矣，此之谓聚火太一含真气者也。此何道也？心之气宜乎纳者也，膀胱之气宜乎收者也。使之不散以接乎坎，斯乃气海之中，始生之气也。以秋冬为首，见其效则止焉。行之一年夺功，以一并三百日为期，十日功斯见矣。肌革充泽，下田冲和，精神爽清，是非其效欤！
　　吕子曰：交合龙虎者有道乎？
　　子锺离子日：道原初判而有太始，太始而有太无，太无而有太虚，太虚而有太空，太空而有太质。太质者，天地也。其气清浊，其质如卵，其色玄黄，乃太空之一物尔。冬至则地中阳升，夏至则至於天，其阳太极而阴生。阴生者，以阳自阴中来，而起於地，恍恍惚惚，气中有水而无形，故夏至则积气生水矣。夏至则天中阴降，冬至则至於地，其阴太极而阳生。阳生者，以阴自阳中来，而出於天，杳杳冥冥，水中有气而无形，故冬至积水生气矣。
　　子之时，坎之卦也，肾之气於是生焉；午之时，离之卦也，心之液於是焉。方其肾之气生於坎，其离也，则至於心，接乎心气，与心之火相合，於是太极而生液。所以然者，以气自肾来，气中有真水而无形，其犹积阳生阴者类也！心之液生乎离，其及坎也，则至於肾，接乎肾水，与之相合，於是太极极而生气。所以然者，以液自心来，液中有真气而无形，其犹积阴生阳者类耶！吾以是知所生之阳，阳中藏水，所生之阴，阴中藏气，吾与天地之阴阳同也。故日肾生气，其中有真水者，虎也；心生液，其中有真气者，龙也。夫天如覆盆，阳犹能升焉；地如盘石，阴犹能入焉。而人不能者，有以损其元阳，失其真气者矣。
　　夫离也者，在#1人则心也，在外则午之时也；真阳也者，在人则元阳也，在外则太阳也。故当离之时，肾气既至於心，心与肾交，宜入静宇，迭掌蟠膝，升身正坐，神室内定，鼻之息少入迟出，绵绵若存，满口含津，勿吐勿咽，自然肾气与心气相合，太极而生液矣。是以真液与真水相合，则真气恋液，真水恋气。夫气液者，本非相合者也，惟其液之中有真气，气之中有真水，互交合焉。於是相恋而下，其名曰交合龙虎。
　　若夫火之候不差，而知地添之宜，则三百日真胎就而大药成，斯乃超脱之本也。此何道也？夫元气，真水也，不可以泄而失於外者也。气散则不能生液，液少则无真气，气水不交则不能成大药焉。故知肾中真一之水，心中正阳之液，二者交焉，在人生人，在身生神，其名曰内丹。数盈乎三十旬，可以长生矣。凡年之中用月者，其以冬至为始乎！．日之中用时者，其以离卦为期乎！夫以冬至为始，三百日胎仙全矣。其形弹丸，其色朱橘，永镇下田而不死矣。若夫老而学道，根源不固，然以十年之损，一年补之，可以益寿矣，是谓采补还丹。盖此道也，补之数足则口生甘津，心境自除，情欲不动，百骸休安，目烂如电，神光现於暗室，是非其效欤！
　　吕子曰：周天火候何如哉？
　　子锺离子日：寒热温冻，形中有气者也；云雾雨露，气中有象者也。地之气上腾，斯升而为云，散而为雨矣；天之气下降，斯散而为雾，凝而为露矣。积阴过，则其露为霜，其雨为雪；积阳过，则其雾为烟，其云为霞。阴之中伏阳，阳不能升，斯击搏而生雷霆矣；阳之中伏阴，阴不能散，斯坚固而生雹霰矣。故阳光散而为雷，阴气荡而变风，阴阳不合，柑对而生电，阴阳不正，乱交而成虹蜕。惟真阳也，积而成神，丽於天者，其大日月也；真阴也，积而成形，壮於地者，其贵金玉也。日月也者，真阳而得乎真阴，以相成矣；金玉也者，真阴而得乎真阳，以相生矣。故吾心液中之真气，犹真阳也；肾气中之真水者，犹真阴也。真水不得，真气不生；真气不得，真水不成。二者既於离之时，和合於心之上、肺之下，如子母之相恋，夫妇之相爱也。自离至於兑，兑者阴盛阳弱之时，犹日月之下弦，金玉之在璞也。
　　夫日月自晦至朔，数足而明生焉；金玉自阳生阴，气足而宝成焉。故宝者，以气足而进之以阳；明者，以数足而受之於魂，其犹吾之离之时，积气而生液，液还下元。若不进之以气，则为月之下弦不受魂，金玉之在璞不发阳也。是以於乾之时，进火有数，炼阳无衰，能加火之数，则阳长生矣。离之时，龙虎既合，斯采药之时也。至於乾则气液将欲还元，而生於膀胱之上、脾胃之下，肾之前、脐之后，小肠之右、大肠之左，於斯之时，脾气强而肺气盛，肾气绝而肝气弱。
　　夫真气本以气相合而来者也，既以阳气弱而真气无所恋，徒於离之时采合而已。然真气无所恋且将散矣。必於真气欲绝之时，当坤之卦元，入静宇正坐，神室内定，鼻之息绵绵，微胁其腹，於是脐也，肾也热或甚焉，则微放轻勒；如其未也，则紧勒渐放焉，至其热也则任意放勒焉，以满乾之卦，其名曰勒阳关。如是则炼乎内丹，使真气不上行以同真水，而脾之液为之和合焉。随其呼吸，而运输於命府黄庭之中，故能气液变为精，精变为珠，珠变为汞，汞变为砂，砂变为金。此内丹之成也。吾所谓老而学道，十损而一补之，其可忽於兹乎！
　　采药於离之时，至乾之时以炼之，春冬多采少炼，乾一而离二倍用功也；秋夏少采多炼，离一而乾二倍用功也。百日而药力全矣，二百日而圣胎坚矣，三百日真气具而胎仙全矣。药力既全而后进火加数，是为火之候，故圣胎坚矣，则加火候，以至於小周天；胎全气生矣，则加火候，以至於周天。然当绝边幽居，心在内观，使内境不出，外境不入，犹龙之养珠焉。虽寤寐终食之问，语默如婴儿，举止如处女，犹恐有损焉，有失焉，不可斯须而离於道也。
　　子锺离子曰：此非所谓其至也，盖特小成者尔。
　　吾有金晶、玉液、金液之方焉。一岁者以月言之，六律六吕以六起数，数尽乎六位，六六是为三十有六日，阴之成数也。以日言之，五日一候，七十有二候，八九之数也，以九起数，数尽乎六位，六九是为五十有四日，阳之成数也。一六、一九合而为十五。十五气之数二十有四，是为八节，於是见阴阳升降之理。一六、一九以四为用，故阳数二百有十六，阴数一百四十有四，凡三百有六十，是为周天者也。阴阳升降在乎天地之内，犹吾之心肾气液交合者也；日月运转在乎天地之外，此吾之肘后飞金晶者也。故肺肝阴阳，如日月往来焉；进火加损，如日月交合焉；阴阳升降，如日月运转焉。岁之夏至，月之旬有六日，在於人也，其犹午之时欤！岁之冬至，月之旦，在於人也，其犹子之时欤！
　　吾推天地阴阳、日月魂魄，尚有交合运转之序，则吾之心肾气液，肝肺魂魄，日用虽有节矣，年之用其无加损乎！坎之时，阳生於艮，而肾气交於肝前；其未交也，披衣正坐，存乎下腹，斯须升身焉，前出其胸，微偃首於后，后闭其夹脊双关，以肘前后微扇一二，然后伸腰，自其尾闻，其炎如火，由腰下拥在乎夹脊之下，双关勿开，热盛气壮渐开夹脊，使气过关，则乃仰面紧偃脑后，以闭上关，热极气壮，渐放入顶，以补泥丸。此其长生之基欤！於是用还丹之法，复出胸伸腰以闭夹脊，存而升之，火或不起於腰，则静坐内观，用其法再作焉，以起其火。自丑而行，终寅而止，其名日肘后飞金晶。盖使肾之气以生肝之气也。
