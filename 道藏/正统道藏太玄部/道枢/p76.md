<!-- { "loadSidebar": true } -->
　　一、三、五、七、九者，道之分而为数也；金、木、水、火、土者，道之变而有象也。不分则无数，无数者，道之原也；不变则无象，无象者，道之本也。天地之象，吾知其气与水也；天地之数，吾知其远与迩也。然则，道亦岂远乎哉？天地有五帝者，犹吾之五藏也。青帝其德木，其干甲乙，甲为阳，乙为阴，犹吾肝之气液也。赤帝其德火，其干丙丁，丙为阳，丁为阴，犹吾心之气液也。白帝其德金，其干庚辛，庚为阳，辛为阴，犹吾肺之气液也。黑帝其德水，其干壬癸，壬为阳，癸为阴，犹吾肾之气液也。黄帝其德土，其干戊己，戊为阳，己为阴，犹吾脾之气液也。春之月，肝之气盛，盖父母之真气随天之运度，而在於肝。若木之日，其干甲乙，则救土於辰戌丑未之时，起火以炼脾之气，余日直乎兑，则损金以耗肺之气，是时不可下功也。坎之时起火以炼肾之气，震之时入於室，多入少出，止息为上，久闭次之，以千息为度。内观一意在於肝，冥心瞑目，青色自见，徐升其身，以入泥丸，自寅至於辰，以终乎震，鼻之息其出甚微习焉，则息止矣，不可以求亟成焉。夏之月，心之气盛，盖父母之真气随天之运度，而在於心。若火之日，其干丙丁，则救金於兑之时，起火以炼肺之气，余日直乎坎，损水以耗肾之气，是时不可下功也。震之时起火以炼肝之气，离之时入於室，止息定息而如前焉。赤气自见，徐升其身，以入泥丸，自巳至於未，以终乎离。秋之月，肺之气盛，盖以父母真气，随天之运度，而在於肝。若金之日，其干庚辛，则救木於震之时，起火以炼肝之气，余日直乎离，损火以耗心之气，是时不可下功也。巽之时起火以炼脾之气，兑之时入室，止息定息而如前焉。白气自见，徐升其身，以入泥丸，自申至於戌，以终乎兑。冬之月，肾之气盛，盖以父母真气，随天之运度，而在於肾。若水之日，其干壬癸，则救火於离之时，起火以炼心#6之气，余日直乎辰戌丑未之时，损土以耗脾之气，是时不可下功也。兑之时，起火以炼肺之气，坎之时入於室，止息止定而如前焉。黑气自见，徐升其身，以入泥丸，自亥至於丑，以终乎坎。春炼肝千息，青气出矣，於其季旬有八日专为定息，终日默坐，以养未聚之神，而炼其真气。坎之时，起火以炼其肾，恐耗其真也。夏炼心千息，赤气出矣。秋炼肺千息，白气出矣。冬炼肾千息，黑气出矣。各於其季旬有八日专为定息，以至起火，悉如初焉。於是黄气成光，烂然周身矣。
　　夫定息者，岂在强留而固闭也哉？要之绵绵若存，用之不勤，从有入无，使之自止，斯可也。采药者，何也？含津握固，以压心之真气，使不散者也。入室者，何也？宅乎幽静，嚣声不闻，内开小隙，微可辨物，方其阳神初聚，真气如凝，其如婴儿而未半焉。耳不可有闻也，有闻则神气悸而逸矣。
　　若夫腥躁臭腐之气，淫冶之色，非止触真气也，神所厌也。於是稽首三祝焉：一曰地仙功行半者，二曰天仙传道行化者，三曰神仙除大害、立大功而潜边者。既已，静坐忘机以勤行焉。是法也，须次第睹其效而进焉。径习乎朝元，终不成功，其亦出阴魂而为鬼仙者乎！朝元之道，岂易言哉？千日而治一气，一以夺十，百日而功至矣，五百日而气足矣。自是可以行内观焉。
　　聚阳神以入天官，炼之以合大道，其效何如哉？其躯若腾，丹光通骨，紫霞盈目矣。一气归诸心，不可为物之所夺；一心运一气，不可为法之所役焉。心源清彻，一照万破，亦不知有物也。气战刚强，万感一息，亦不知有法也。物物无物，还本来之象乎！法法无法，会自得之真乎！吾之修炼之成，则冲和之气凝而不散，至虚真性，恬淡无为，神合乎道，归於自然，则以无心为心，不知己之有身也，其入希夷之域者乎！此法也，其如存想耶！其如禅定耶！吾择福地为静宇，正坐蟠膝，散发披衣，握固存神，冥心暝目，微升身於前，以起火炼气。午之后，则微敛身，聚火以炼丹，通乎昼夜，神气清和而坐，不懈於斯时也。有声勿听，有境勿视，则自珍矣。或魔加迫焉，亟前以身微敛，敛而伸腰，后以出胸微偃，偃不伸腰。少焉，前后火起高升，其身勿动，是谓焚身之火者也。其火既起，其魔自奔，阴邪不入。如是至於再，至於三，以至夫遽求超脱，或阴灵不散，出为鬼神，其形不见，终无所归止，於投胎夺人之舍，而后为人#7，或出入不熟，往来无法，一去不返，失其故躯，神魂不知所之，乃桑门之坐化，道流之尸解也。故曰：既出而复入，入而不出，斯形神俱妙，与天地齐者矣；既入而复出，出而不入，斯神迁入圣，放乎三岛十洲之上者矣。
　　道枢卷之四十二竟
　　#1在：原缺，据辑要本补。
　　#2三：原作『梅』，据辑要本改。
　　#3天：原作『夫』，据辑要本改。
　　#4阳关：原作『阳阳』，据辑要本改。
　　#5苏：疑衍。
　　#6心：原作『而』，据辑要本改。
　　#7人：辑要本作『用』。
　　
