<!-- { "loadSidebar": true } -->
　　吕子曰：炼形，何谓也？子锺离子曰：神者，形之主也；形者，神之舍也。形中之精以生气，气以生神者也；液中生气，气中生液，形中之子母也。生木者，水也；生火者，木也；生土者，火也；生金者，土也；生水者，金也。故气传乎子母，液行乎夫妇，形中之阴阳也。水之化为液，液之化为血，血之化为津，阴得阳而生者也。阴阳爽其宜，则涕也、汨也、涎也、汗也，横出而阴失其生矣。气之化为精，精之化为珠，珠之化为汞，汞之化为砂，阳得阴而成者也。阴阳爽其宜，则疾也、老也、死也、苦也，阳不得成也。故日阴不得，阳不生；阳不得，阴不成。彼修阳不修阴，炼形不炼物，何以能长存乎？夫吾之始胎，自阴中而生阴，因形造形，及孕而出，既壮也，六尺之躯，皆属阴也。所有元阳者，一黍而已。其大也，可以炼形化气，身外有身者矣。
　　吕子曰：然则，形阴也，阴则有体，以有而为无，使形化气而入於圣者，炼之法也。因形留气，以气养形。太上长生久视，其次延年。三百有六十日者，一岁也；三万有六千岁者，一劫也；三万有六千劫者，浩劫也。炼形者，可以至浩劫矣。岩愿闻之。子锺离子曰：人之形。其长五尺有五寸。其有不齐者，以寸定尺，五行生成之数也。心之上为九天，肾之下为九地，肾至心八寸有四分，合乎天地者也；心至重楼第一环亦八寸有四分，第一环至顶亦八寸有四分；肾至顶则二尺有五寸二分。吾元气一日一夜盈满者，三百有二十度，度凡二尺有五寸二分，为八十有一丈，应纯阳九九之数者也；肾之至顶也，五五纯阳之数也。故元气从呼而出焉。其出也，荣卫皆通矣。天地之正气应乎时，顺乎节，或交或离，丈尺无穷焉。其从吸而入也，经络皆辟矣。故一呼一吸而三才之真气，天地人也。往来於十二楼，一往一来谓之一息，昼夜益万有三千五百焉。故吾之呼万有三千五百，而吾之元气自中而出矣；吾之吸亦万有三千五百，而天地之正气自外而入矣。根源固而元气实，则其呼其吸可以夺天地之正气，於是以气炼气，散充於身。清者荣也，浊者卫也，皆流通焉；纵者经也，横者络也，皆舒畅焉，寒暑不能害而永年矣。根源败而精气削，则所吸天地之气浩浩而出。吾之元气，九九而损，反为天地夺焉。
　　吕子曰：元气何以得不亡，用以炼其形质乎？天地之正气何以能夺乎？子锺离子日：欲战胜者，在兵强而已；欲民安者，在国富而已。元气者，兵也。在内也，可以消形质之阴；在外也，可以夺天地之气。身者国也，有象者，斯丰足欤！无形者，斯坚固欤！万阖俱辟，而无一失矣；一骥谬行，而有多获矣。或前或后，以炼其质，焚其形；或上或下，以养其阳，消其阴。乾坤之炼有时，气液之锻有日。吾之形也，炼以玉液，则使甲龙以升，而白雪充肌矣；炼以金液，则逐雷车以降，而金光盈室矣。方其玉液上行，以河车运之於四大，其始於肝受之，则见於目，其光瞭然；次於心受之，则见於口，其液嗡然；次於脾受之，则见於肤，若凝脂然；次於肺受之，则见於鼻，天香达而颜壮矣；次於肾受之，再返本元，则见於耳，天音达而发鬓矣，金液不足进也。若夫还丹未还，见於君火，谓之既济，丹既还而复起，敌於真阴，谓之炼质，土克水者也；若金液在土，使黄帝回光，斯合太阴矣，火克金者也；若金液在火，使赤子同炉，斯生紫气矣。火兴於水，是乃阳中消阴欤？变金丹於黄庭之内，炼阳神於五气之中，於是肝之青气冲矣，肺之白色出矣，心之赤光见矣，肾之黑祥升矣，脾之黄彩应矣夫！然后朝於中元，从於君火，以超内院焉。下元者，阴中之阳也，其阳无阴；中元者，阳中之阳也，其阳无生；黄庭大药者，阴尽阳纯也。三者皆升而聚於神官，故下元者，五液所朝者也；中元者，五气所朝者也；上元者，三阳所朝者也。
　　吕子曰：何谓朝元者欤？子锺离子曰：混沌判而为天地，天地位而列五方，其方各一帝焉，帝各二子，其一为阳，其一为阴，是曰二帝。相生相成而分五行，五行而后定六气，三阳三阴。其如人之始胎，精气为一，精气分而生二肾，左为玄，右为牝。玄以升气，而上传於肝；牝以纳液，而下传於膀胱。玄牝者，其出於无，以无为有者欤！故曰谷神不死，是谓玄牝，玄牝之门，天地之根也。自肾而生五藏六府焉。肝为木，其於甲乙，其位东之青帝者也；心为火，其於丙丁，其位南之赤帝者也；肺为金，其於庚辛，其位西之白帝者也脾为土，其於戊己，其位中央之黄帝者也，肾为水，其於壬癸，其位北之黑帝者也。故一气运五行，五行运六气，其先之者，阴阳也。阳有阴中之阳，阴有阳中之阴者也；次之者，五行也，有水中之火，火中之水，水中之金，金中之木，木中之火，火中之土者也。在人者，於是交合焉？故二气分而为六气，大道散而为五行。日南至也，一阳生而朝气於天焉，五方之地阳皆生矣。一帝当其行令，而四帝助之。春令行，而黑帝不收其令，则寒不能变温矣，赤帝不备其令，则温不能变热矣。日北至也，一阴生而朝气於地焉，五方之天阴皆降矣。一帝当其行令，而四帝助之。秋令行，而赤帝不收其令，则热不能变冻矣，黑帝不备其令，则冻不能变寒矣。故推而言之，日月之问，一阳始生，而五藏之气朝於中元焉；一阴始生，而五藏之液朝於下元焉；於是，三阳朝内院，阴中之阳、阳中之阳、阴阳中之阳谓之三阳。心神返天宫，皆所谓朝元者也。虽然龙虎合而成大药，大药成而生真气，真气既生，则於年之中用月，月之上以定兴衰焉；月之中用日，日之上以数直事焉；日之中用时，时之上以定息数焉。春之月肝强而脾弱，夏之月心强而肺弱，秋之月肺强而肝弱，冬之月肾强而心弱。肾者，人之根本也。凡四时之季，脾强而肾弱，甲乙在乎肝，直事防焉，则脾之气不行矣；戊己在乎脾，直事防焉，则肾之气不行矣；庚辛在乎肺，直事防焉，则肝之气不行矣；壬癸在乎肾，直事防焉，则心之气不行矣。气也、藏也，不能俱强者也。故一气盛则一气衰矣，一藏盛则一藏衰矣，此所以多疾者耶！夫萌於亥，生於寅，强於巳，弱於申。吾心之气也，萌於申，生於亥，强於寅，弱於巳；吾肝之气也，萌於寅，生於巳，强於申，弱於亥；吾肺之气也，萌於巳，生於申，强於亥，弱於寅。吾肾之气也，春随於肝，夏随於心，秋随於肺，冬随於肾。吾脾之气也，不知此者，其所以多疾者耶！日也、月也、时也，三阳既聚，以阳炼阳，使阴不生焉；三阴既聚，以阴炼阴，使阳不散焉。死夫真气既生，以纯阳炼於五藏而不息焉。各出其方之色，一举而至於天池矣。始以肾之无阴，九江无浪矣；次以肝之无阴，八关永杜矣；次以肺之无阴，金火同炉矣；次以脾之无阴，玉户弗辟矣；次以真气上升，四气合而为一，而金液降焉。一杯之水，岂能胜舆薪之火哉？盖水火为一，以入神宫，定息内观，一．意不散，而神识妙矣。寂静之中而闻至乐之音，如寐非寐，而游於虚无之境，是之谓超内院者也。於是阳神方聚而还上丹，炼神以合大道，上通天门，返於其身，则形与天地齐矣。如其蜕焉，则登紫府觐太微矣。
　　吕子曰：岩於是而后知炼形可以久视而已，其能仙者必炼气乎？彼曲士者无药而胎息焉。强而留之，积其至寒，或发虚阳而为苛疾，盖不知胎仙成而真气生，真气生而胎息矣。胎息以炼气，炼气‘以成神。岩闻炼气者必审年中之月，月中之日，日中之时，端居静处，忘机绝迩，当此之际，或心境未除妄想也，智识有漏，专志於仙，而心也、神也不宁焉，则如之何？子锺离子曰：子未达内观矣。内观则神识自止焉。
　　吕子曰：内观，何谓也？子锺离子曰：是所谓坐忘者也。虽然，彼曲士者交合不知其时，行持不知其法，而望内观以成功焉。故意内成丹，想中取药，鼻擂口咽，欲使日月天地入於气府，譬犹寐而得贿者也。然而，天地否隔，久而不通者，其失亦在乎意乱而已尔。今夫善视者，志在丹青，则不见泰华；善听者，志在管弦，则不闻雷霆；耳目、之用浅矣。况吾之心者，周该六合而能内观坐忘者耶！内观之始，如阳升也。其想为男、为龙、为火、为天、为云、为鹤、为日、为马、为烟、为霞、为车、为驾、为葩、为气、如阴降也；其想为女、为虎、为水、为地、为雨、为龟、为月、为牛、为金、为泥、为舟、为叶；吾之内观又岂止於斯而已哉！青龙也、白虎也、朱雀也、玄武也，五岳也、九州也、四海也、三岛也，金男也、玉女也，河车也、重楼也，皆立象於无中以定神识焉。故鱼之未得，则荃不可失矣；兔之未获，则蹄不可舍矣，亦不可执於永久，终於斯须焉。夫能至乎念绝想亡，是为真空，始可以朝真矣，盖内观者，开基之始尔，必也日损焉，入於希夷，是亦由吾内观者也。
　　吕子曰：龙虎合而阴阳配焉，其内观也，何如哉？ 子锺离子曰：其想也，九皇真人引绛服之子上升焉，九皇真母引玄衣之女下降焉。见於黄屋之庭，黄裳之妪媒而合偶焉。既已，女下降，子上升，如仳离焉。於是妪持一物，状如朱橘，而投於黄屋，贮以精金之器。子者何也？乾索於坤，阳还复其本，以阳负阴而会其所者也。女者，何也？坤索於乾，阴还复其本，以阴抱阳而会其所者也。此坎离交而阴阳配者乎！若火之炎炎，其中有玄虎上升焉；水之滔滔，其中有赤龙下降焉。二者战於楼阁之前，木户洞启，其炎泞浮，有王者指顾焉。燎蒸焦天，其上有万丈之涛，火兴而复坠，其炎充於天地，龙虎一蟠一缭而入精金之器，下入黄屋，如置诸柙。此龙虎交合之想也。吕子曰：进火之想，何如哉？子锺离子曰：其想也，有器焉。如釜如鼎，其别玄黄，其形车轮，左青龙，右白虎，前朱雀，后玄武，旁立二臣，紫衣．而执圭，下有佐史，奉薪而致燎於器。於是有王者衣朱衣，乘赤马，御赤云，自空而来，以下命令焉。其光上炎，穿天而欲出，天关不开而复下，其燎四周，执圭者、乘马者争使进火焉。於是器中之水无气而凝矣，水中之珠无辉而光矣。此进火之想也。
