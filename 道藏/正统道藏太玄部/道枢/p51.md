<!-- { "loadSidebar": true } -->
　　永元真人曰：目之五轮有王火、王水焉，惟水难得。故先闪其水，下入於口，然后闪下其火，而入於肝。肝，木也，其色青，故日青龙焉。水入於肺。肺，金也，其色白，故曰白虎焉。龙从左，而下至於肝，穿肝而右出，复来入於左，虎从右，而下至於肺，穿肺左而出，复来入於右。此所谓五藏气交者也。
　　光辩天师曰：青龙者，昼先下焉；白虎者，夜后行焉。青龙属於阳，昼有二十四度；白虎属於阴，夜有三十六度，於是昼行四十六，夜行四十九，耕种於脾之上，而生黄芽。黄芽者，命之根也。
　　永元真人曰：吾之身象鼎焉。以左足压其右足，以左右手按其身，复虚如鼎三足焉。凝结其心血以盖之，於是想之而成婴儿。如吾之形，其初若雀之卵，首目手足皆具，渐渐长大，跪坐於精海之内，左右手交差背肩，仰面大用口二时，取脾之上所生黄芽，以为圣胎之食焉。
　　光辩天师曰：圣胎者，不自外求，想其肾出精气，入於血海，凝结而成者也。
　　六通国师曰：炼圣者有法焉。想其左肾以为日，而出白气；右肾以为月，而出赤气。於是白气入於精海，复变为赤火之象焉；赤气入於精海，复变为白水之象焉。日月之气，以成圣身，至於海中，彼日之赤气如火，而上至於脾，照其身，既已乃翻身，入於精海而坐，复想自月中起，而如前焉。又乘圣身而起，发光以照之，复翻身入於精海，如此自卯至午，足践日影者百过。凡一息一为之，是为胎息之气者也。
　　永元真人曰：所谓左右日月之气，渐渐举起，至於金堂玉阙，乃被於顶，以前四旬有五日所采太阳以照之，圣胎为日所照，当投水中，其光入於五藏，皆一息之内为之，每时三十有六过焉。
　　六通国师曰：昼炼神，夜则出之。
　　永元真人曰：此圣身既就也，则夜自精海，乘紫云而起，至於金堂玉阙，一一遍观，从顶至踵备认之，然后想出顶门，乘其紫云定息，息极方下入於金堂玉阙，乃开息焉。复住其息如前而出者四十九过。十月之后，当有二身，其状惟肖，能离身随意所之矣。
　　光辩天师曰：其出也，自一步至十步，以至二十步、四十步，百日可行万里，是为地仙者也。
　　六通国师曰：定息炼肾之气百日，於卯之后、午之前如前法为之百过。夜则想肾左右有黑气二道，入於精海，化为黑云，婴儿乘之，上至於左耳，出於右耳。凡一息财一出入焉－，夜射三警十六过，百日斯为水仙矣。
　　光辩天师曰：神仙之剑，何谓也？先收日月之精华，后起心火锻之。
　　日月者，肾也。於是肺为风翰，肝为炉炭，脾为土模，胆为砺石。一息气中，为法自成矣。
　　六通国师曰：夫炼五藏之精者，先自肾官，想其有黑气，郁然而起，从耳而出，其大如盖，息极复归於肾宫，昼夜为之十一过，於是八旬有一日而后炼肝。肝有青气，想之出於顶门，亦如盖焉。其色碧，息极复归其藏者，八十一过，於是八旬有一日而后炼心。
　　心有赤气，其数如前，而后炼脾。脾有黄气。其数如前，而后炼肺。肺有白气，其数如前，於是五藏俱足，则五气俱兴，齐出於顶，其气五色，光照一室，可以升腾於天矣。
　　永元真人曰：炼之者在夫七月，水生可以炼肾；十月木生、、可以炼肝；正月火生，可以炼心；四月金生，可以炼肺；土王於四时之季月，随四时可以炼脾，每一气盖八旬有一日焉。
　　道枢卷之三十一竟
　　#1治：辑要本作『冶』 。
　　#2化：原作『花』 ，据辑要本改。
　　#3曰：原作『口』 ，据辑要本改。
　　道枢卷之三十二
　　至游子曾慥集
　　参同契上篇
　　同章异辞，有浅有深；测乎天地，则知其心。
　　道生一，一生二，二生三，三生万物。至药之理，其毕於斯欤！孰能知道之始哉？其惟伏羲氏而已矣。於是有大易者，元始之气，造化之用也。故混沌之初，玄素胞胎，中有真精，能亲所亲，其自然者耶！．水流湿，火就燥，人能通乎道，道亦｀通乎人矣。人道相通，谓之圣人。故玄者，人之不昧者也。盖不知其能育白金焉。
　　夫一阳处乎五阴之下，初九潜龙之位也。玄功归一，万物生焉。故曰：肾者，太极也。处其阴阳而能化育者，莫大乎日月。日月者，太易也、至药也、阴阳之邪郭也。於是阴阳含养而产白金，生一之道也。玄主乎静神魂，神魂静则通灵彻视矣。物象既立，谓之太初混沌，合而别一气，谓之真一，斯九二见龙在田之象也。《经》曰：得乎一，万事毕。故真一者，主乎骨之髓，关睢之淑女也。是以成真一者，玉质而金声，真一所谓也。自无生於有，自有返於无，还丹之根蒂也。
　　夫为至药而不知真一者，吾未见其有成也。将欲炼之，必考诸五行之精，於是白金黄芽者，丹之母也。金偿而汞者，非汞之形也，其乃金葩凝液，抱一含真以脱五行者也。於是有太始焉。一主於火，二主於土。南方者，离也，故主火。火能生土者焉，而无正形，其寄位於丙丁者也。阴者，道之本也，药之基也；阳者，形之始也。汞之未变，阳不可独立，阴不可自生也，是以阳因阴而有者也，阴禀阳而孕者也。二者和合而大道成矣。火者，生土也；土者，育万物也。故药之用土，以能生长乎汞，为万物之基焉。土之数五，属乎脾，旁该四象四藏也，於是五宫五帝游於九天，察道以生一。然则，土也者，得位乎九五，其最尊者欤！
　　夫人之神三万有六千，其形影万有二千，其精光千有二百，其魂有三，其魄有七，其神有五，皆以依乎五藏，以脾为之主。故药之中，以土之德为尊焉。以其能化五行，而成至药也。
　　太素者，本也，本立而道生矣；三丹者，其皆资於斯者欤！其上应乎三天之宫，是谓上清之火、玉清之金、太清之土焉。其西七魄也，其束三魂也。魄者，阴之精，主秋之气，肃杀者也；魂者，阳之精，主春之气，发生者也。是以龙虎相对，魂魄相依。
　　《经》曰：震者，木之精也，丹砂也。木之精得金，乃并而为大丹之君焉。火为父，气为使欤！志士者，其唯察五行之相生更王，则成大丹矣。
　　《经》曰：三、五、一者，天地之至精也。居四时而能生成者，春也。三者，何以生万物乎？斯天地之化气，而成人物、禽兽者也。吾之万物者，金银也。三者补气、增筋力、益精神者也。坎，阴也，执一者也。阳爻之形，其见者五也。三者，木之灵也。大丹之道，此其玄关哉！
　　物之太极，未有不返者也。地处於混沌，如鹦子焉，判为二仪。二仪者，天地也，乾坤也，阴阳也。天者，其清乎？地者，其浊乎？万物育於中矣。其犹药之中，以汞变化万物者欤！故至人者，先立鼎以象天地，於是日月星辰、四象五行，因鼎而立焉。其炼之也，不失乎星点，含五行之色象，而后为至也。夫阴阳不交，天地斯闭塞矣。若天降地腾，山泽通气，不可不交。故天地有．开阖焉，日月有交映焉，至人则而行之，三十有六旬一启发，涤濯增合焉。此其九转者耶！全乎四象者，斯通於灵矣。四象者，青龙也，白虎也，朱雀也，玄武也。在易为四象，在人为四支，在天为四时，在地为四极，在药为四神。
　　青龙者，阳也，木而主生成者也；白虎者，阴也，金而司杀者也；朱雀者，阳也、日也，有火焉，主於南方有土焉，主於己能生长者也；玄武者，阴也、月也，有水焉，主於北方有土焉，主於戊能戡三彭，药之基者也。其或交合焉，入於中官，不离於戊己者也。九转者，四神五行位於内，二象位於外。四神一飞一伏为其用者也，二象一佐一助为其补者也。吾之筋骨血肉神气，恶可不足一焉。不足於一，则为啧、为疾矣。吾之药成，必阳得阴者也。於是能含护之，至三百有六十焉，斯凝胎则可以还神固形，玉髓金筋登乎真人之录矣。夫不通至理，而修诸旁通之方，虽制其汞，伏於火而死，而不知适足以夭折其生欤！其犹画地为镜，祈以照胆；冶铅为刀，祈以剿鲸，亦不明矣。
　　夫至药者，法诸天，法诸地，法诸人，而后可也。气之青者，天也。其日月五曜及经星列焉。不失日月星辰之点，则其光通达矣。如无此象，徒为伏於火而已尔，非至药也。吾药之数，合於日月五曜之交，或失之铢累，差之君臣，则必害吾生矣。气之黄者，地也。厚则安静，斯土之用欤！其必得汞之类而为之焉。五岳四渍安则不倾，有山川焉，有品汇焉。各利其方所，於是五岳为炉，汞化万物，天覆之，地载之，人民安之。天地者，鼎也；人民者，汞也。夫人之形本五行而成，故其补之，则必以五行之精气。昔者女娲氏炼五色石以补天之阙者，其善喻乎！骨，金也；血，水也；肉，土也；气，木也；暖，火也。斯岂世之所云五行哉！四者管摄始得谓之至药焉。吾求汞之同类，各炼其精为之，不可以非其类使杂焉。语曰：狐兔不乳骥，燕雀不卵凤。羚谓此欤！
　　五行者，留神以补其形，是为龙虎焉。不知五行，则以他人为父母矣。故气者，木也；骨者，虎也；血者，水#1之象也；肉者，土之象也。不死之道，其在离宫乎既知五行，则身有主矣。五行者，亲於汞者也。五行相配，生成吾药者也。金生水，水生木，木生火，火生土，土生金。故春，木也；夏，火也；秋，金也；冬，水也；四时之季，土也。
　　木之主仁，而能生成，故丹者，木之精也。木者能生火，则丹者木之子欤！十有一月，一阳爻生矣。十有二月，至於正月，其皆为春欤！
　　火主礼，而能滋茂，吾药至於斯时亦然矣。故火也者，坚万物而不朽者也。圣人於是炼阴药以成阳药，则阴身归於阳位矣。形固神备，至宾於天者，火之功也。是以金丹者，自春而发生，夏而滋隆。譬夫草木，犹禀四时而成，况吾丹哉！火至二者，能生於土也。二月、三月、四月，其皆为夏欤！
　　四时之季有土，土主信，故无弃於生成，思沃执於择物，虽得中位，亦不执四维焉。然於四象，资土而生者也；万物，因土而生者也。吾药之土，出於华池，因火而生者也。其寄治於丙丁者，明土之所生者也。木以火而成土焉，土能生金，故土有五德焉。罗络终始，为药之用者也。土王四季也。
　　秋主义也，吾之药至於七月而生成，何也？立秋之后，草斯秀矣。吾药至於斯时，九还七返亦已毕矣，过仲秋之金，其气盛。月之二魄，蟾兔也。三五圆明，吾之药於是金体成实矣。日卯日酉，二八之门也；日寅日申，阴阳之祖也。此杀生以时，不可以逾者也。
