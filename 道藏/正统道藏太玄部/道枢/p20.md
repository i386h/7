<!-- { "loadSidebar": true } -->
　　六位者，各以三十为节。二三而六，是为三百六十，此三十辐共一毂之道也。甲者十五日其月满，乾象夕见者也；乙者三十日，盖月之晦，是为丧朋，坤象也；丙者八日，艮之象也；己者，离也，日也；丁者二十三日，兑之象也；庚者二日，得朋震象，夕见者、也；辛者十六日，平明见，巽之象也。壬者，其虚位也；戊者，坎也，月也；癸者，其虚位也；此道也，归乎土者也。甲乙七终归於己，庚辛七终归於戊，戊己者中宫之鼎也。於是成於甲乙，终於乾坤。二体者乎日行黄道，月行赤道。刘洪曰：乾象有九道，太阳者夏至极北而南出寅入戌，冬至极南而北出辰入申。天轮左转，昼夜一周天，凡三百八十有四度，度为二千九百三十二里有三十步，冬至之后入於盈，夏至之后入於缩。
　　易成子曰：道其在斯乎！铅汞者，一也。一者，五行之始也。大衍之数五十，其用四十有九者，五行也。五行各有五，五五是为二十五焉。天有五行，地有五行，二位相得而各有合，共成五十，此天地五行十二位三元阴阳气之极数，周而复始者也。圣人知一为铅汞，故抱一修行用四十九日而圣胎成乎地雷复之卦，是为五阴之下有一阳者也。复卦曰：七日来复。其见天地之心，是以人生四十九日而七魄全，其死则四十九日而七魄绝，此来复之数、阴阳之极也。天地者，五行也，而其生成各无偶数焉。乾，阳物也，配数以奇；坤，阴物也，配数以偶。五者，生数也；十者，成数也。生者，相生也；克者，相成也。铅汞者，其通於阴阳者乎！．乾坤者，日月也；日月者，易也。有易则有乾坤，有乾坤则有易，有易则有复卦。故曰：乾坤毁则无以见易。易者，铅汞也。有两仪则有四象，有四象则有八卦。若无铅汞则乾坤几乎息矣！昼夜十二时凡一百刻，共六十分一时者，八刻也。惟辰戌丑未属土，谓之四季。每辰各九刻为一时，以四季辰各一刻分为六十分，以十二分配於四孟辰，以二十分配四仲季辰，以二十分留於本位，故各八刻二十分为一时。每一刻得一百十五息，八刻是为九百二十息，又分得仲季辰，二十分成四十息，共九百六十息，此一时也。岐伯曰：一呼一吸是为一息。故分则算分焉，刻则算刻焉，时则算时焉，息则算息焉，於是十二时共得一万一千五百二十息，合於乾坤大衍五纪极策之数者。今因一百二十息为之准则，作一百刻自然契合昼夜十二时，阴阳崇钥之大数者也。阴阳之火候者，日所用铅汞者何如哉？策衍大数八十有一日，计炭一万一千六百六十四两，共得一百八者，凡一百八焉一百八个一百八，仍得八十一者，一百四十四焉。一年者三百八十四日，除二十四气，坎离运用有二百六十日，计用炭五万一千八百四十两，共见一百八者四百八十焉。八十一者，六百四十焉，故一年之炭得九年之日，三年之炭得二十七年之日。一百二十日者一转也，一年者三转也，三年者九转也。
　　采丹有法焉。以铅作钓，故铅有钩、有竿、有钱、有饵。有钩无竿不能钓矣，有竿无栈不能垂矣，有钱无饵则鱼不出浮矣。火候有炭，炭者扶桑之木所烧而成也。坎者子也，艮者丑寅也，震者卯也，巽者辰巳也，离居中而无所直焉，坤者未申也，兑者酉也，乾居中而亦无所直焉，转而观之，斯见天地六十四卦矣。观月令斯见天时矣，十一月之日在箕，昏东壁，中日一翰中，斗建於子位之初也。《巫咸经》曰：斗在华盖之下，其下有天呈星，星之下有勾陈星，天皇大帝一星在勾陈口中，正对大帝星焉。斗为帝令，其一日天枢，其二日环，其三曰玑，其四曰权，其五日衡，其六曰闱阳，其七曰瑶光。斗有九星，其二不见焉。吾於是下为坛三层，上水下火者也。《易》曰：用九，见群龙无首，吉。又曰：云从龙，风从虎，君子进德修业欲及时也，以成德为行，日可见之行也。知进退存亡而不失其正者，其唯圣人乎1学者见之道如反诸掌矣。
　　十一月者。复也，是为初九，火起七两#1；十二月者，临也，是为九二，用火十四两；正月者，泰也，是为九三，用火二十一两；二月者，大壮也，是为九四，用火倍之；三月者，央也，是为九五，进火者也；四月者，乾也，是为上九，亢龙者也；五月者，遘也，是为初六；六月者，遁也，是为六二；七月者，否也，是为六三，三者皆当退火者也；八月者，观也，是为六四，抽火可也；九月者，剥也，是为六五，退火可也；十月者，坤也，上六，退极者也。此水火之要欤1.易成子歌曰：铅汞乾坤事似麻，更於何处觅河车，九流只会砂抽汞，仙者能烧汞作砂。
　　道枢卷之十二竟
　　#1两：原缺，据辑要本补。
　　道枢卷之十三
　　至游子曾慥集
　　指玄篇
　　非物非色，孰窥其端；往有所归，三田之丹。
　　纯阳子曰：道源既浮，以生有象。於是有玉清圣境焉，元始居之；其次有上清真境焉，元皇居之；其次有太清仙境焉，太上居之。其下有太无之界、太虚之界、太空之界、太质之界。太质者，天地混沌之初，其色玄黄，如鹦卵悬於太空。南宫飞仙日进十万八千里，历八百劫，不能出境界之外。夫惟知玄之旨，则一超入乎三清矣。混沌者，犹大受胎之始也，三百日而形生人矣。吾之丹三百日而气生神矣。
　　天如覆盆，地如盘石。阳生地中，暗负阴体，不入於纯阳之际，至天为难也；阴生天中，暗抱阳质，不入於纯阴之外，入地为难也。冬至而阳生，积十有八旬而至於天；夏至而阴生，积十有八旬而至於地。一升一降，周而复始，达此者可以等天地矣。天地相去八万四千里，人之心肾相去八寸四分，则传送升降之理一也。日月其广八百四十里，日行乎乾，月行乎坤，日得月魄而清，月得日魂而明。清明者，其气也；精华者，其质也；阴阳者，其道也；乌兔者，其象也；卯酉者，其路也；昼夜者，其度也；交会者，其用也。吾法诸日月，可以阅浩劫矣。肘后三关，其犹海外三岛也。不出三岛，不得谓之仙矣；不出三关，不得谓之道矣。背飞金晶以入於顶，不止还童而又退火抽铅焉。洞天者，上不在天，下不在地，其在虚无杳冥之际乎！周以十二山，有上中下三等，其数则三十有六也，其犹人之神宫上田焉。返复二田，气与神交，则吾之洞天也。夫道生天地，而人亦道之所生也。顾为七情乱於内，六欲诱於外，重楼浩浩而生於上，金龟续续而泄於下。吾之气也，八百一十丈，九九而损之，始乱而病，弱而老，绝而死矣。生不能养，盛不能聚，散不能收，衰不能补，为可哀也。吾有龙虎焉，非肝之青龙、肺之白虎也，是出於水火之中者也。
　　纯阳子曰：吾得子崔子名希范之言，而后知龙阳也，出乎离，虎阴也，生乎坎，二者会而为道本焉，其故何也？五行不顺行，虎向水中生；五行颠倒卫，龙从火中出焉。龙者，心液，正阳之气也；虎者，肾中真一之水也。是之谓玄中之玄。真阴阳之粹质，在人则生人，在己则生神者也。心液之火者，非存想之虚气也，非呼吸之妄用也。吾有真火三焉：心者君火也，其名日上昧；肾者臣火也，其名曰中昧；膀胱者民火也，其名日下昧。聚焉而为火，散焉而为气，升降循环而有周天之道，其数二百有六十铢而有周天之度焉。天之气五日一加者，气之候也；吾之修炼五数一，进一退者，火之候也。
　　纯阳子曰：以火养黄婆。黄婆者，脾胃之余气也。海蟾子曰：火神不可使之飞也。金晶者，肺之精英之气也，方传在於肾，造化未尽，输於泥丸之宫，故曰肘后飞金晶也。还丹者，非物也，非色也，三田之丹也。还者，既往而有所复归也。三田者，气所生也。气藏於中田而生神，神藏於上田，既藏而不可失也。火之候历乎三百日而不差，则内丹成而纯阳生，以炼五脏，於是五气斯成神而升仙矣，又何必颛颛於还丹始固其形哉？还丹者，固形者也，其亦有时而不固矣。木之既济为炭，炭之寿百年；土之既济为砖，砖之寿千年，而瓦於人乎！达真仙之道，用功不已，则可入於大道，炼气而成神矣。
　　夫欲内观起火以集神者，有丹而后可为也，无丹者徒妄想而已。炼神合道，道既成矣，则静坐默想从心地涌起，数足则自然弃其凡躯而上升矣。火以炼丹，火至则丹凝结矣。以之炼气，火至则神显象矣。火足神灵自然与道合真，静中若飞焉。及乎神合道成，忽然化为火龙飞上天门，始乎一步二步，次乎三里五里。入而未出，形神俱妙者也；出而不入，弃质升仙者也。夫调神出壳有效矣，不可寄躯，入而不出，循游往复，传道度人，功行俱全，则入洞天者也。
　　归根篇
　　天隐之书，根於理性；善保丹田，以至复命。
　　正一先生既得天隐子之书，读之三年而悟，修之三年而身心闲矣。复逾三年，天隐子告以存想之要，而后知归根之妙焉。
　　正一先生曰：人之根本由乎丹田而生者也，能复之则长寿矣，故曰归根复命焉。观夫灵识者本乎理性，性通则妙万物而无穷，故曰成性众妙焉。吾能知夫呼吸由气而活，故有吐纳之诀；津液由水藏而生，故有咽嗽之方；思虑由心识而动，故有存想之要。若夫荣卫血脉者，寤则行於外，寐则行於内，寤寐内外更相养，然后能致和平矣。时自子而至於午，先平外焉，展舒其四支，次起身而导引，使喘息调而定矣，乃扣当门小齿而小呜，后扣大齿而大呜，以左右手摩其面，俟耳也、目也暖畅焉。复端坐蟠足，以舌搅於华池，俟乎津液之生而漱之，默计其数，及於三百而一咽之。每其咽也，须呼定而咽，咽毕而吸，如此则所吸所咽皆顺下於丹田矣。凡子之后午之前，食消而心空，可以漱可以咽，无计其数，意尽则止焉。於是五日为一候，焚香静室，存想其身，从首至於足，自足至於丹田，诉上於脊脉，入於泥丸，所想黄气纷然如云，直贯於泥丸。想毕则复漱咽焉，而以左右手掩其耳，搭其脑，如鼓之声者三七焉，伸其左右足，端坐倪首，极力直颈，左右手握固，叉於二肋之下，接於腰枚之骨旁，乃左右耸其肩，闭息顷刻，俟其气盈面赤则止。行之者七，则气从於脊脉上彻於泥丸矣。此修养之大纲也，於是又有要妙焉。吾与天地之真气宜契而同运，吾能识气之来，辨其所往，可以与天地长久矣。其法起於冬至子之时，一阳始生，或迟或速，俟其气来则运吾之气，适与天地之气皆作，次之日复候此气而消息焉，此神仙至精之道也。三百有六十日运其气适与真气合，其行之至於二三焉，则体益清和，久习之则神仙不难至矣。
　　鸿蒙篇
　　至神无方，至道无体；抱朴守静，允契於理。
