<!-- { "loadSidebar": true } -->
道枢
　　经名：道枢。宋曾慥编着。四十二卷。底本出处：《正统道藏》太玄部。参校版本：一、《道藏转要》本，收入该书紫集第三至第六册（简称辑要本）。二、《至游子》（《四库全书存目丛书》影印重庆图书馆藏明嘉靖四十五年姚汝循刻本）。
　　道枢卷之一
　　至游子曾慥集
　　玄轴篇
　　心劳神疲，与道背驰；冥心湛然，乃道之几。
　　至朴子曰：天之体其高明欤？天之性其玄虚欤？天与我命，而秉以为性矣，必也冲以用之，无巧也，无拙也，无智也，无愚也，湛湛乎适於自然之场焉。昔者，太源洞长告於方丈先生曰：噫！已入於无为矣，而其性未能湛湛乎，何哉？曰：尔好乐，宫商之声也。以习蔽之矣，昆忱於斯者耶！夫人离朴为华，物诱於外，五欲六蔽以疵其洁，无以见於天元，则必濯其垢而后可也。何以濯之耶？吾心者，法水也。於是涤三昧焉，开六蔽焉，去五垢焉，汰其浊而见素矣。夫能皓皓而不污，莫先於却事物之见。故知远察微者，聪明之见也，命之日伐性之斧；务华矜荣者，声利之见也，命之日陷性之弃；巧言令辞者，利口之见也，命之曰惑性之药；奇谋诡策者，深机之见也，命之日败性之寇。是何也？智深者伪生，识远者诈强。夫界我以知者，本为知道者也；赋我以识者，本为识性者也，岂期眩於外哉！康伯子通古今之书，及闻道也，终日如愚。潘洞见子锺离子，子锺离子示以物而不能名。子锺离子曰：大矣哉！却见者也。万物芸芸，各归其根，敷荣吐华，各丧其真，朝生夕陨，物孰兔乎？吾当内自省焉。吾亦物也。於是探其本，集其灵，去有归无，返於真空。返於真空者，必先除其衅焉。夫灼以华藻，惑以铿锵，滋以膏粱，袭以芬芯，示以好恶，习以嫉娼，役以金玉，悦以爵禄，媚以语言，诬以机谋，斯十衅也，不能除焉，则违性失道矣。
　　赤松子曰：欲去之者，先澄其源，而后可也。下愚者所禀昧昧焉，上智者为邪所蔽而与之同。何以扶那而发晦乎？必舍其暗塞而投於纯明之舍焉。
　　太上曰：多知博见，彼以为明，斯乃为暗者也。天与之性，何为而亡乎？道与之貌，何为而悴乎？七情之燎焚於五内，真元烬矣。夫能使其情俱为煨而熄焉，则冥冥寂寂，真乐至矣。
　　思真子学而未知道，急焉泣於瑶池之下。真君谓曰：尔之七情不为触而发，则入真慧矣。内心未纯则尚华，而亡其纯矣。古之至人，以性却性，以形忘形。性，吾有也，不以性蔽性而入於昏；形，吾有也，不以形丧形而入於华。内而贵朴，如槁木焉。故末茂者伤本，枝大者害干。梵宫灵宇，梵八界，灵宇三千。帝之都也。吾身亦有妙庭焉，慧日所烛，玄风所扇，夫何以致之欤？惩忿窒欲，忍有所得，慈无所舍，此其端乎！
　　妙素子曰：形而上者谓之道，形而下者谓之器。器非性也，托器以入道者也。嗟夫！乱乱无涯者，生死之流也。吾能知夫尘劳之绿腐真而伐性，吾能绝焉。对松宇以遣白日，调瑶琴以战素月，斯陆於道矣。外思者，道之寇也。纷丽挠乎虑，铿铿动乎情，坤牛挽之，河车运之，外奔而入，内驰而出，则性斯丧焉。性也者，水也；风薄之则乱其清矣。吾视外境其如芥焉，则含元而登太一矣。
　　精思子曰：绮言者，语之疵也；邪视者，鉴之疵也；淫哇者，听之疵也；躁动者，正之疵也；狎侮者，议之疵也；作狂者，念之疵也。今夫驭气而游於舟廓者，其孰敢忽此耶？咎莫大於有见，恃识以开万端而求於胜也。故意可以测古人之情，明可以灼圣贤之理。顾有蔽也，莫能开之；有惑也，莫能引之。异径以为大路也，行潦以为沧瞑也。吾以为慧，而离於慧益远矣，可不务去乎？奔圣绝智，屏其良知，进乎不为之宰者，道之本也。高陵子始未闻道，其书满家，既闻道，破鳜折续，窒其视，剖其识。道非无也。性非空也。无则沉乎罔象矣，空则委於冥求矣。希声无听也，空色无视也，无象无得也。至虚者有其空，真符者有其有，於是当先固其守焉，夫然后入於正。不因人而舍，不见法而迁，此有守者也。确然有作，卓然有入，故由有而适於无，从相而至於寂矣。五空八识，不辨乎始终，而入无为者，殆未知无为之为自有欤！立我者，必自乎无我者也。赛乎尘昧，疵乎物蔽，执乎我者，害道者也。故物我俱忘而为一，一又灭之而入於无之域，豁而达，慧而通，身无相也，心无思也。我性之率可以致道，执之而物不能夺，守之而外不能盗矣。天与之形，物俱有形；道与之性，物俱有性。流形既远出性之庭，孰不有守耶？有守小而失大者，有守外而弃内者，有守彼而丧我者，有守伪而背真者。守有道乎？守其我以大者也，固其内以真者也。若不知守焉，则干正素真者至，其谁能御之哉？圆序子曰：白之守玄者欤！
　　太上谓范子曰：五蠹亡矣，七情灭矣，汝知之乎？范子曰：非炼磨者乎？曰：炼无以守，则其外移矣；磨无以守，则其有倾矣，其惟守己而已。颛蒙之子非性有殊也，惟其昧而不自觉欤。，既其觉也，神安魄定，入几微矣。
　　皇甫子曰：觉有五：或因其殃而觉欤，或因其疾而觉欤，或因其难而觉欤，或因其蒙而觉欤，或因其达而觉欤。众流既分，其源则散；众情既出，其性则蔽。是以其源不澄焉，六欲以滓之，三毒以荡之。蔽源者，流也；乱性者，情也。嗜欲者，风波也。纷华逐欲而生，纯实从物而死，性之质凋而不朴矣，性之灵渍而不明矣；根不宁而蒂不固矣。湛乎一景，独守其源，众流昭彻而澄矣。我性之肇亦与人同焉，所受之纯全而不剧，所葆之粹和而不较。中有圆者，其性也欤。运而不穷，融而不凝。穷则为蔽，凝则为止。夫能明达洞彻者，粹美以挺内，和会以塞外，熙然如春无方，如神不散。其阳不系於物，斯圆之效欤！故得其性也，静以止之而不知其运，虚以极之而不知其反，其犹独阴之寂而不入其真耶！
　　玉惠子曰：六欲生而真灵缺，岂能圆乎？三毒兴而冲和丧，岂能融乎？圆融陨而夭关至矣。物之性未尝殊也，小大所囿皆同焉，好恶所受皆均焉。从其大小，由其好恶，则迷其本，远其宗，弃其源，失其祖矣。自执其性，惊於六尘，舍於三彭，惟抉其昧，剖其愚，以明为宗，以清为性，识阴阳之所囿而同乎冲虚天元之性，则廓然之所宗矣。
　　消秽子曰：得一而清，越乎群宰之上，与化同游，与性同契者，适乎至真之祖者也。
　　赤松子曰：三明宅於中，六凿镭其外，吾不登乎异歧矣。巫峡之子以响为宗而获鬼随焉，西波之子以因求其祖而得巫报焉，所见不可不慎乎！无法之中有范焉，有围焉。空以道范之，虚以化围之。空非彼所谓之空也，虚非彼所谓之虚也。不空其思，不思其空，斯可谓达也已矣。夫以莒挈水者，犹求诸空者欤！．吾知所以裨补之，斯复其真性矣。诚以无为无，则何以语道之大乎？真修者绿类而应也，无所入，无所舍，而灵心见於外，於是真冲挺秀，奥理特达，天纯不驳，入於慧焉。
　　锺离子曰：其识通明，其名日慧；其灵盈固，其名曰圆。得寂者，亡乎寂者也。其善忘也欤，至幽至虚，可登乎亡矣。其心如滞矿焉，物不能招矣，则入冥不杳，入恍不惚。寥寥乎有见，默默乎有闻。不见为见，不闻为闻，然后有见闻之实。不晦予盖尝入乎冥冥，守乎寥寥，入寂之中而得寂之应者也。九变之上，不可名也；四游之前，不可形也；能复於斯，其惟无而已。以有为有，其失也实；以无为无，其失也虚。无之有者，真有也；无之无者，真无也。渊静之渊，渊而又渊；洞玄之玄，玄而又玄。兹犹其粗也。夫见乎无无者，斯至乎道矣，其太素之始哉！
　　锺离子曰：无中以求无，孰知之耶？夭粹而杂者，有以驳之矣；灵源而浊者，有以挠之矣。惟旷兮若谷，应受不留；澹兮若海，源委不已。无诡於道，无戕其性，浩乎守其真，寂乎袭其气，精神会通，成於不化矣。何以知其然也？实者虚之应也，虚者实之乘也，相为之用，则各归於初，莫测其变焉。夫玄览者可以涤吾之性，思而不空则殆殆於多知也，空而不思则罔罔乎无守也，其不亦达乎性命者欤！是道也，道之全性之极也。
　　五化篇
　　万物芸芸，其变不穷；能以道化，虚明则通。
　　谭子曰：至道有五化焉。孰为道化乎？夫虚化神，神化气，气化形，形生而万物所以塞也，此道之要也。形化气，气化神，神化虚，虚明而万物所以通也，此道之用也。圣人穷通塞之端，得造化之源，忘形以养气，忘气以养神，忘神以养虚，虚实相通，是谓大同。藏之为元精，用之为万灵，舍之为太乙，放之为太清。老枫化为羽人，朽麦化为蝴蝶，自无情之有情也；贤女化为坚石，山蚯化为百合，自有情之无情也。射似虎者，见虎不见其石；斩暴蛟者，见蛟不见其水。是知万物可以虚，我身可以无。以我之无合彼之虚，自然可以隐，可以显，可以死，可以生，空中之尘，若飞云之#1目未尝见也；穴中之蚁，若牛斗而耳未尝闻也。尸非见闻者乎！
　　太虚者，一虚也；太神者，一神也；太气者，一气也；太形者，一形也。命之则一，根之则一，守之不得，舍之不失，是谓正一者也。稚子弄影，不知为影所弄；狂夫侮像，不知为像所侮。化家者，不知为家所化；化国者，不知为国所化；化天下者，不知为天下所化。虚化神，神化气，气化血，血化形，形化婴，婴化童，童化少，少化壮，壮化老，老化死，死复化为虚，虚复化为神，神复化为气，气复化为物。噫！化化其无穷者哉！
　　太上者，虚无之神也；天地者，阴阳之神也；人虫者，血肉之神也。其同者，神也；其异者，形也。形不灵而气灵，语不灵而声灵，觉不灵而梦灵，生不灵而死灵。冰浮返清，形散返明，能知真死者，可以游太上之京矣。
　　孰为卫化乎？云龙风虎，得神气之道者也。神，母也；气，子也。以神召气，以母召子，何有不至乎？荡秽者，必召五方之气；伏虺者，必役五星之精。召之於外，守之於内，用之於外，无所不可也。
　　转万斛之舟者，田一寻之木；发千钧之弩者，由一寸之机。目可以观天地，一人可以君兆民。太虚茫茫而有涯，太上浩浩而有家。得天地之纲，知阴阳之房，见精神之藏，则数可以夺矣，命可以治矣，天地可以返覆矣。
　　至淫者化为女，至暴者化为虎。乐者，其形和也；喜者，其形逸也；怒者，其形刚也；忧者，其形蹙也；斯亦变化之道也。
