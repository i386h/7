<!-- { "loadSidebar": true } -->
　　佛告混融菩萨摩诃萨曰。汝所问者。问于自求净佛知见广开一切众生身内二种三藏。汝今澄神冲处。吾今广为说之。论其一切众生身内佛藏者。以自性清净天真法佛隐在四大五阴三毒罗刹文字藏中。是故名四大五阴三毒罗刹文字名为佛藏。故知隐为法佛冲寂。显为应佛妙用。妙用殊能开物障盖。复次法藏者。真处不动圆照诸根轨真有用称之为法。法在诸根尘门外用文字之内。故知诸根尘门名教文字以为法藏。何以故。寻文证理会理舍文。隐为法藏。显名理用。隐为惑障。显为大慧。复次僧藏者。地水火风色受想行识。阴阳和合神性住持。名为僧藏。神性无染恒和九流。调畅七十万脉开通去拥隐在藏中。隐为常和。显为无诤。隐为顺性而流。显为任纵从尘。复次修多罗大藏者。是四大五阴文字章句显发实相。显为文字。隐为尘劳。显为实相。隐四大五阴。复次般若波罗蜜大藏者。缊寂内照大慧朗融。隐在智起想痴奸巧诈伪藏中。复次波罗提木叉大藏者。销融是非圆注性海。隐在著善著恶封断藏中。显为防非止善。隐为善恶简隔。显为双融善恶。隐为著善弃恶。
　　混融菩萨摩诃萨白佛言。世尊如来说三种三藏其义分明。不审一切众生将法逐法何者为是。唯愿大慈尊哀愍一切众而为众生说。
　　佛告混融菩萨摩诃萨曰。一切众生身是法聚。何以故。一切众生身内有净满法佛。净满不动圆现诸根。诸根圆现照而不染。名之为法。是故众生不见法性以为烦恼。众生既照性烦恼以为性。若人断烦恼是即名为杀佛。烦恼若可断必无有是处。是断烦恼修道者即是杀佛亦是苦聚。以此证知烦恼即金刚。金刚之体何须断坏。是为众生与法一如无二。烦恼与性天真不殊。故知众生与法一如无二故。言以法将法而求于法。亦名法求法法。亦名法还逐法。不觉时以法逐法。既觉之时法体即法法无动转。故知法常住无所求故。法常寂然相自融故。说是法时。无量大众异口同音以偈叹曰。
　　众生未解自身相　　苦行勤劬求知识
　　今象大师开法眼　　身心动转皆法力
　　迷心波浪求佛法　　封恶著善一倍错
　　希求解脱望离苦　　今始觉知转被缚
　　迷心波浪求知识　　闻说此法一倍翻
　　昔来修者谓解脱　　谁知正是学仇怨
　　昔来所行谓为真　　谁知今时一倍违
　　烦恼颠倒性海一　　怯身法聚觉即归
　　昔来所闻种种法　　弃恶从善向佛果
　　谁知贪佛为毒继　　苦克不当大殃祸

　　佛告混融菩萨摩诃萨无量大众。汝等眷属以法听法。吾今为大众而说偈曰。
　　众生身相皆法聚　　究其性相是佛块
　　烦恼体实不生灭　　真性金刚不沮坏
　　从头至足无非法　　圆明寂照遍十方
　　善恶理融无障碍　　随流混合不相妨
　　十方世界大经卷　　唯有此法众生是
　　息忘融真同性际　　乃为寻教会如理

　　说是法时。无量大众欢喜踊跃。具足法照法智法眼法云无生顶戴奉行。

　　究竟大悲经卷第三



　　究竟大悲经卷第四(端供二年)


　　对一切众生辩邪正品第十三

　　复次悟正菩萨摩诃萨白佛言。世尊下方所有外道六师。若提子等亦自说言。我所说者文真理正世间无过。复有九十五道。皆是鬼神。住持建立亦说正法。我所言说者文真理正世间无过。复于下方有一国土名曰谄为。彼国人民乐小教法。专精断恶趣向善果。贪善弃恶不造过短。时此内而有丘埌名曰天险。其此埌中遂有野狐王。其王具足野狐妖魅之术。即语狐众。此中国主乐善弃恶。举国人民一切同然。我虽不明亦有听力。我能闇诵弃恶从善局教经文。我有通力复能飞行虚空。我若诵弃恶从善局教经文。乘空而至住彼国王殿前。变作人像端坐空中。去地一千尺。出大音声而说经法。彼国国王宫人婇女百千眷属。并及国界臣人士庶信圣情殷都无照境。若见我至必生希有。随我所要受用我语。劝其舍命撰食血肉。脱取衣裳并诸宝物。摄来归家持将入市。贸易好肉详共食之。岂非上计。彼时狐众启狐王曰。我等从众怕怖畏人。偷盗猪羊并及野命。辛苦无量不能得济。王有如是上妙伎能。何不速去。狐王闻是遂便起心。闇诵弃恶从善卷教经文。三日三夜遂诵小乘九部局教经文三百余卷上下通利。遂变形质乘空而去。住在国王殿前。去地一千尺而说经法。果如所言。彼国国王宫人婇女百千眷属。并及国界臣民士庶一时云集。举目睹见哀[阿-可+睪]哽噎悲泣交盈。睹是信圣情殷自无照境。盲心瞎意而生信顺。其狐王见已心大欢喜。默念忖省。狐王语人众曰。为法丧身经教炳著。彼虽闻法曾未有一。即于殿前有十三人。一时舍命。狐语众人曰。如此大好更无能过。如此经教劝人舍身命财。汝等施我宝物并及上服。我将持去。而此大众竭己名珍及身上服一切施与。其狐王复语时众。如此舍命最是上士。我以神力摄持将去安置玉山宝堂之内。作是语已唯见风起。而此死人并诸宝物悉皆摄将有无遗一。如此往还入国经□□到。其狐王得死人食讫。遂遣狐子变作人像。赍持宝物市买肉。至屠儿行上论肉价数。不觉屠儿行上而有猛狗奋振相啮而诤于骨。狐时见狗心生忙怕。不觉忽然变为狐状。其狗即来而便啮杀。屠儿得此宝物不敢私。宁而告市主而语之曰。初见人像赍宝物。共论肉价许言道买。遂见狗斗忽变为狐。狗即寻时而便啮杀。具以上事敢持来告。如是次第转上而至国王。国王见已即便言曰。此是我最小儿所玩宝物。持以施佛。何故今日在狐手。时有正士名曰灵真。即前伏地而启王曰。赐臣万死乃敢发言。王时开思百死不问。若其有语但当说之。灵真长脆叉手前著近王而启言曰。已前空中说经者是为狐魅妖术。臣当时欲道。惧违王意不敢出言。今见此验送死陈实。王语真曰。汝何故当时即知。真答曰。但诵其文不解中义。劝人弃恶从善。都无销融是非得失双泯。彼此一如香臭一体。虚心意寂万相同流。以此取验当时即知。若其飞行是圣者。一切飞鸟岂是大圣。王语真曰。错矣奈何。真语王曰。亦可师集军众多将猛狗。违彼丘埌断除天种正见流行。王即用真语。而命军众克时定日违彼丘埌。狐变作人来迎于王。猛狗走逼还为狐状。狗即啮杀。宝物悉在。王遂还国散下诸州呼来认物。以此证知举世无量一切言说。口如似正心处邪中。谤是行非情存取受。若为分别。唯愿世尊分明辩说。令后代众生离于妖诳。
　　佛告悟正菩萨摩诃萨曰。汝所问者。为当来一切众生闻融混法者。辩其邪正真伪得失交竞之徒。汝言外道六师若提子等所有言说。皆止封为宗。定计神我为体。推寻理路意在断常。九十五道杂类鬼神。入人身内住持建立而作鬼语。所有言说乍轻乍重都无首尾。虽言说善复言道恶浮祚沈意在贪取。小乘九部所有教法皆是一向断恶趣归善果附傍鬼神。是故鬼神妖魅片兴相似不正善恶。遂便妖通而能诵得。何以故。一切众生谄曲诈伪虚多实少。恳悦心傍常怀鬼意。是故大圣识机知变。附傍鬼心而与说法。不堪顿旧附而拉诱。渐渐前进引向圆教。虽有别教九部圆教十二。如此谄曲诈伪虚多实少。恳悦心佞。亦当读诵不解中义。消伏三毒。融是丧非。一向无之。如此之徒与彼狐魅妖术等无差异。举世无量信诳者众信实者少。是故以诳相诳而受诳语。既受诳已信顺于诳。没命丧身种种宝物常施与诳。何以故。盲无慧目。不睹真处圆融之理。复无真善知识第相诲约。居近恶友纯是不祥。设有正士而语实法。违于信诳反更相仇。是以读诵讲说乐著名闻自无消融。不语则已。语则贪□取法卖佛望空指注。岂非口便似正心处邪中。谤是行非情存取受。统束如此之徒名之为伪亦名为邪。如此邪伪是外邪伪。
　　悟正菩萨摩诃萨前白佛言。世尊如来照境玄见处远。豫知下方之事。唯愿慈尊说真说伪说正说邪。说内道说外道说理说表。令无量大众不为众惑所诳也。
　　佛告悟正菩萨摩诃萨曰。汝问真者。所谓观善无善善体虚凝。观恶无恶恶体虚凝。虚凝不别性相是一。善恶双泯取受自谢。目之为真。善恶双起得失交竞。善来缨心恶来栖意。骨继善恶名之为伪。善恶双泯得失永谢。香臭一如万相归玄。目之为正。善恶不泯得失位别。香臭两殊万相烟张。名之为邪。混融寂藏太一理收。寂光内朗理圆无外。目之为内道。心起毒生百念烟张。千是万非交集在怀。名之为外道。体融相没。寂照照寂寂照诸根用照寂用太极。太极无极安有可同。无同无极绝于言像说名。名之为理。万相不没。六识染尘缘风飘动。为外所牵。名之为表。为汝问故设名题字。而有真伪邪正内外表里。卢舍那威神加备光音天中诸菩萨对谈。无真无伪无邪无正无内无外无表无理。唯是通天无缝清净法聚。
　　说是法时。无量大众于邪正真伪内外表里。一时醒悟永离惑诳。

　　辩一切众生闻经起信皆是宿基品第十四

　　复次金刚照菩萨摩诃萨白佛言。世尊如来今时布教。一切皆违不同别教所有言说与夺处强。先夺后与复融与夺。其言若克皆是违情逆意不可堪胜。云何而有众生闻即信解。云何而有众生闻即生信而不能解。云何而有众生闻不能信反增讪谤。如此三种人者。何因缘有信解者。有信不解者。有不信讪谤者。不解此因。愿佛说之。
　　佛告金刚照菩萨摩诃萨曰。善哉快问是义同异违顺教门所由。汝等今者问三种人。吾今为汝如实辩之。其经文似近理处冲玄。于异冥会体一虚宗圆融。万境相即不迁。体泯用寂恼热金刚贪嗔凝等。名真佛智。闻此生信复能解了究其玄旨者。皆是宿世久远已曾闻故。如此之人不于一佛二佛三四五佛而殖圆法之耳已。于无量百千万亿恒河沙不可算数佛所而殖德本。闻而生信复能益解。如此之流悉是大基坠落下生名为上士。复次闻此深经混融之处而便生信不能解者。皆是宿世久远已曾闻故。当闻之时一会听之而不深思其义。复无少分消伏双泯善恶。以是因缘闻便欢喜生信无量。如此之人名为中士。复次闻经不生信者。皆是宿世久远造五逆行谤一切混融行者。以谤因缘而便坠落堕于三涂受苦无量。经百劫千劫百千亿劫受罪毕已。谤报受飞禽走兽之形。复倍上数受谤报毕。生在人中或为下贱。复受毕已生在种性之中。以本谤因缘还复起谤名为下士。
　　金刚照菩萨摩诃萨白佛言。世尊而此上基之人。已曾于无量百千万亿恒河沙不可算数佛而殖德本。常应上生。何故下坠。唯愿慈尊为众敷演。
