<!-- { "loadSidebar": true } -->
　　尔时佛告除疑大士。汝莫作如是疑。乃问佛之因缘不可思议。汝当谛听谛听。及诸大众善思念之。吾当为汝分别说之。善男子。譬如春月地出殒气。叆叇垂布如可承揽。龙王兴雨。一时普注大地得润。种类随形皆悉生牙。状根大小垂枝布叶。高下长短种种形色。敷荣结实各有时节。在先随后各不相待。香甜辛酢别形异味。坚软涩滑事相不同。先生后熟晚种早收。如是迭换不可思议等。是一味之雨能有无量种味殊别不同。各自长养不相比类。佛今分身亦复如是。以我无为之身能作无量形根。故名无边身。以我无心之心能令一切皆各自有心。以我无身之命能令作一切形命。我以无言之说令一切皆各有无量语言。我以微尘之身能遍满虚空间无空处。我以三千大千世界之身。内著一尘亦不迫迮。我以虚无之身能为轻重。如是自在不可测量。非诸声闻缘觉。凡夫所知诸佛。喻如一味之雨润益杂类草木皆令成熟。佛亦如是。应以佛身成熟者。即现佛身如成熟之。应菩萨成熟者。即现菩萨身如成熟之。应以辟支佛成熟者。即现辟支佛身如成熟之。应以声闻身成熟者。即现声闻身如成熟之。应以四道果成熟者。即现四道果身如成熟之。应以三十三天成熟者。即现三十三天王身如成熟之。应以天龙夜叉乾闼婆阿修罗迦楼罗紧那罗摩睺罗伽人非人等成熟者。即皆现身如成熟之。众生无边。佛亦应之亦复无边。种种方便引喻。如是令得解脱。无所不作。无所不为。导引诸子皆令得正知见解脱。善男子。佛不离众生。众生不离佛。是故水不离波。波不离水。水若无风波则不现。风若动时水则名波。寂静故则无动乱。无动乱故则名为水。佛性众生亦复如是。善男子。心动故则无寂静。无寂静故名为波浪。众生如是则无智慧水。无慧水故身则垢秽。五阴有实则七杀之所覆。没处处不安。皆由动乱佛性不现。名为众生。善男子。水若无风澄清不浑。日月参辰星河五岳。于水中自然而现明了。睹见众生亦尔。静定故心则澄清。佛性于其身中了了自现。若见佛性则无烦恼。生死永尽。即名出世人也。尔时世尊欲重宣此义。而说偈言。
　　本无今现有　　现有还归无　　以无能为有
　　有无同如如　　从有说无时　　亦复无无心
　　利益我我故　　无心如起身　　身有则心应
　　七杀亦复然　　为度迷闇故　　说身有七神
　　七相随名有　　信耶背正真　　变我指为鬼
　　无明皆同然　　譬如婴孩儿　　闻语即生怖
　　母怜儿幻小　　畏子啼过度　　即便语其子
　　汝今莫复啼　　汝若更啼哭　　外有狼狐来
　　小儿闻此语　　即便大恐惧　　止声不敢啼
　　信其母语故　　既至成长已　　处处无所畏
　　自在行无碍　　始解母本意　　见我啼过度
　　吓我不令啼　　怜愍其子故　　言道狼狐来
　　诸佛亦如是　　慈悲愍一切　　或空说言有
　　或有说言空　　处处皆利益　　有见义不同
　　为有说言有　　为空说道空　　若见平等者
　　我说万行同　　一切众生类　　皆有如来性
　　见性说有我　　不见说有鬼　　如是之人等
　　闇中作玮玮　　七杀如虚空　　无目何处避
　　如来一音说　　所见各有异　　见鬼是世间
　　见我是出世　　有有世帝法　　空空第一义
　　若说有鬼时　　恐怖迷闇者　　众生妄继我
　　即起我我心　　放逸纵六情　　广造十恶业
　　妄相颠倒故　　五逆违经义　　如来方便说
　　云死当作鬼　　展转三涂中　　罪尽方始出
　　种种引喻说　　令使信解之　　众生无慧目
　　闻说即信有　　畏罪生忧苦　　佛为说净戒
　　迷闇目不见　　既闻即受持　　譬如小儿等
　　信母说狐狼　　谓呼真实有　　即止不啼哭
　　声闻凡夫人　　道鬼亦如是　　世世所流转
　　一切不能离　　唯有大菩萨　　了了明二谛
　　有无皆空寂　　方作慈悲慧　　知鬼本空相
　　分别说二谛　　见有即有鬼　　有空无二谛
　　声闻凡夫人　　亦如小婴儿　　处处皆恐迫
　　无有自在时　　大士菩萨等　　知有皆是虚
　　狐狼及鬼狱　　悉是空寂无　　是故行世间
　　随顺众生说　　各各随根机　　方便令得出
　　譬如一大泽　　纵广数百里　　其中多恶兽
　　险岨甚可畏　　师子虎狼等　　能熊及豺狗
　　贼害毒蛇鼋　　蝮蝎野干辈　　象龙夜叉鬼
　　杂杂无量类　　皆悉集其中　　能啖人身命
　　行人恒沙众　　至中皆灭命　　所去无量数
　　得过甚希少　　唯有一长者　　正有子一人
　　爱之恒不离　　与共行此泽　　日便向欲暮
　　泽中有一屋　　子至此屋所　　即便生懈怠
　　欲依此屋宿　　唯止不肯去　　父怜其爱惜
　　方便如引喻　　云道此屋中　　有虎食人处
　　汝当莫懈怠　　将至安隐国　　子闻父语已
　　心生大忙怖　　进力不敢停　　共父相随去
　　得达至彼村　　止住无所畏　　诸佛亦如是
　　怜愍众生辈　　生死大泽中　　种种说譬喻
　　现生五阴里　　引迷令觉悟　　令使厌五阴
　　不听在中住　　为说有三涂　　道鬼偿罪处
　　众生闻是语　　忧愁大恐怖　　方便造万行
　　皆令在中去　　努力强精进　　生死乃得度
　　大士菩萨等　　游行生死泽　　处处在中行
　　心不生迫迮　　身为大火炬　　照了三界闇
　　置彼大明珠　　在于勇猛幢　　若得见珠光
　　皆获正真路　　一切声闻等　　亦如彼一子
　　信父说尸虎　　不知有以无　　承音即信之
　　谓鬼狱是实　　心生迫迮已　　进力不敢停
　　辛苦步步前　　得达于彼岸　　五阴空无相
　　万法亦复然　　得悟一乘义　　成佛亦不久
　　会宗尽相法　　是名大涅槃

　　尔时除疑大士从坐而起。整理衣服。长跪叉手。白佛言。世尊我欲发问。不敢辄耳。世尊听许。乃敢发问。佛言。我今涅槃时将欲至。一切大众所有疑惑今悉可问。众若不问我灭度。后一切众生必堕疑网。尔时世尊作此语已。端坐师子座。身诸毛孔上下支节金光流布。四面一时皆作金色。大众见已悲号哽咽。哀动天地。各相谓言。无上慈父将舍弃我入于涅槃。世间空虚无可宗仰。我等徒众喻如群盲不能自行。将堕坑泥永不能出。亦如众聋。何所听受皆语。除疑大士言。人者宿誓远劫奉承圣志。总持无量大藏。聪慧辩才。方便无碍。哀愍我等。请问世尊。佛去世后为众生作大依止。唯愿仁者必为我问。
　　尔时除疑大士。称大众意问佛言。云何名八邪之所牵。唯愿世尊为我解说。佛言。八邪者天龙夜叉乾闼婆阿修罗迦楼罗紧那罗摩睺罗伽人非人等。有此八种人。游行世间。诈称是真来。惑行人使人归之。皆邪非正。众生著者堕于八难。故言八邪之所牵也。除疑复问佛言。此八种人各行何行如可得识。唯愿说之。佛言。善男子。谛听谛听。吾当为汝分别说之。天龙者专行幻法。水中走马。足下不湿。臂上种树。剥驴拔井。或化作龙羊蛇犬。山林河水地中出花。吞火啖铁。或现作佛菩萨。众生见已皆悉归仰。不得正解脱。名为一邪。
　　善男子。夜叉者专行淫欲。杀生血食。诈称言我是天中天。得大自在。信任六师。不识佛性。不得般若波罗蜜。专说世间无义语。有目之徒悉皆归依。不得正解脱。名为二邪。
　　善男子。乾闼婆者专行音乐。鼓舞弦歌。箜篌筝笛。耽行笙瑟。种种皆能言。我自悟。众生见之皆悉敬仰。谓为是真。不得正解脱。名为三邪。
　　阿修罗者善能饮酒。不能使醉。自言。饮酒无罪。此是解脱。我能消杀。众生见之谓。是圣人。不得般若波罗蜜。名为四邪。
　　紧那罗者善能舞戏。掷空到折圆圈纽臂。戾脚清[殤-歹+酉]白纻弄槃。唱和音声。众生见之心生乐著。不得解脱。名为五邪。
　　迦楼罗者善能槃马。弄槊飞刀掷矢骋鞍。旋马援弓[打-丁+勉]强角走相扑。众生见之心遂乐著。不得正解脱。名为六邪。
　　摩睺罗伽者善解世法。侥幸绞假多诈少实。辞牒文章。能和私散。非谄曲两头多诸语言。不会宗义。众生见之心生忻仰。不得正解脱。名为七邪。
　　人非人者市道郭闪。妄言绮语。翻覆无信。谄媚多端。专求诳或。方便万差。无有一实。众生著之。不得解脱。名为八邪。
　　诸佛菩萨能同此八种行能利益。如是八种人皆使出世。故言不舍八邪证八解脱。此之谓是。尔时除疑大士复问佛言。世尊如是之人乃行此行。菩萨大士亦行是行。一切众生盲无慧目。云何世间而能别之。唯愿世尊。为解说之。令一切众生皆得正解脱知见。佛告除疑大士。汝是大慈念诸众生著邪受苦。我今将欲灭度。汝若不问无目之人皆悉信邪。堕于地狱受苦无量。永处闇障。耳初不闻一乘之名。况能见佛。汝当谛听。吾当为汝分别解说。善男子。八邪之心自是非他口。不说大乘方等。不见佛性。不能和通经典。善能所作了了明解。于诸身色不能舍离。虽说经法不合空义。专求伺人之过。自作愆咎覆藏不悔。自封所化是我眷属。或见他人。如与同聚。心生忿怒。生大诽谤。自赞毁他。如是之人。是八邪徒党菩萨大士。虽与同行慈悲为首推直与人抱曲向己。虽与天龙同行教以断见而不取著。虽与夜叉同行示欲之过食肉杀生而无害心。教除五阴不听执著。虽与乾闼婆同行。教除耳听犹如空向不听爱乐。示以法音。八正伎乐使人舍之。如入禅定。入阿修罗中示现饮酒。不起昏心。舍诸相惑。增益智慧。入迦楼罗中教以调伏诸根不令放逸。自作教人如不取胜。令诸众生心性调顺。在紧陀罗中示现法喜歌舞。恩和调畅。八音方等。梵声朗彻。见者欢欣。处在摩睺罗伽中。教诸众生舍于诤论。无彼无我。无取无舍。见善不赞。见恶不毁。离世语言。常以软善调伏其心。习于空慧。入于人非人中。教以忍辱。舍于俗事。专求智慧。入于一实定法。尔时除疑大士问佛言。世尊云何名万恶之所蔟。唯愿说之。我若闻已佛去世后。教令无量无边众生皆悉闻知。佛告除疑。善男子。万恶者皆是著相。诸行不能舍。于诸见封执五阴。未得悟空。佛性未显。贪求名誉。我慢贡高。痴欲益甚。毁谤大乘。而求小法舍于深法。爱乐浅语贱薄空宗。染著诸相忻仰系缚。厌恶解脱求现相。诸业而不求见清净佛性。如是之人名万恶之所蔟。如斯之徒名地狱人也。
