<!-- { "loadSidebar": true } -->
  大通方广忏悔灭罪庄严成佛经
　　




　　大通方广忏悔灭罪庄严成佛经卷上

　　如是我闻。一时佛在王舍大城。□□□□□俱诸菩萨三万六千人。一生补□□□□□威德自在。显说如来方便蜜□□□□□□作佛事。皆悉成就。诸佛威德之所建立。□□藏。受持大乘。能师子吼。震大法雷。名闻十方。其德高大。如须弥山。智慧深广。犹大海。降伏众魔。摄诸外道。使令清净。具足诸力无碍解脱。安住不动。念定总持。乐说辩才。四等六度。无量方便。一切法义。无不具足。随顺众生。转不退轮。示有无智。善解法相。现入三界。五眼所见。知众生根。威德无量。盖诸大众。禅定智慧。以修其心。相好严身。众相第一。心如虚空。舍诸世间所有色好。达诸法性。无碍智慧。善知众生往来所趣。具诸三昧。近无等等。久种善根。得佛自在智慧。具足十力。四无所畏。十八不共法。通达善趣门。关闭诸恶道。等视众生。如视一子。而生五道。示现其身。欲度众生。作大医王。处于生死。善疗众病。应病与药。令得服行永离生死。其有闻者。无不解脱。具足如是无量功德。曾供养过去无量诸佛。明见佛性。知如来常。说众生等。尽有佛性。
　　其名曰文殊师利菩萨。定光菩萨。龙树菩萨。观世音菩萨。大势至菩萨药王菩萨。药上菩萨。普贤菩萨。法自在王菩萨。师子吼菩萨。陀罗尼菩萨。宝藏菩萨。常精进菩萨。不休息菩萨。信相菩萨。无胜菩萨。弥勒菩萨。如是等菩萨摩诃萨。三万六千人。复有八十万亿威力诸天。及诸比丘。比丘尼。优婆塞。优婆夷。天龙夜叉。人非人等。释提桓因。与无量天人。在于空中。雨宝天华。无量音乐。自然而作。梵摩三钵天。烧妙天香。供养如来。香烟遍至十方无量世界。愿皆普同供养十方一切诸佛。供养十方一切诸法。供养十方一切诸大菩萨。是诸天等。为利如是供养诸佛。为求大乘无上之道。尔时世尊。与如是等无量。无边大众。前后围。绕。发向娑罗。二月十五日。临欲涅槃时。以佛神力。大悲普覆。欲摄众生。出大音声。其声遍满。乃至十方。随其类音。普告众生。今日如来应正遍知。怜愍众生。覆护众生。摄受众生。等视众生。如是一子。无归依者。为作归依。未见佛性者。令见佛性。未离烦恼者。令离烦恼。无安隐者。为作安隐。未解脱者。为作解脱。未安乐者。令得安乐。未离疑惑者。令离疑惑。未忏悔者。令得忏悔。未涅槃者。令得涅槃。尔时道边。清净平正。吉祥福地。纵广正等。十千由旬。佛见此地平正清净。即便止住。告诸比丘。今于是中可以说法。尔时阿难比丘。白佛言。世尊。如来世尊。昔常性好山林清净流水华果园林。今于是中。亦无流水。亦无林树。亦无聚落国土人民。今日如来。安居说法。远来者众。饥劳疲乏。性命不济。有食有命。有命有身。有身有道。无食无命。无命无身。无身无道。今于是中。无有如是可意之事。云何世尊。于中说法。尔时大智舍利弗。以佛智力。告阿难言。先应为法。不须余念。如来世尊。不但十力四无所畏。如来世尊。有如是无量力。一切无所畏。智慧无量。威神无量。无归依者。为作归依。未见佛性者。令见佛性。未离烦恼者。令离烦恼。未安隐者。为作安隐。未解脱者。令得解脱。未安乐者。令得安乐。未涅槃者。令得涅槃。如来世尊。有如是等无量神力。何忧如来。而无自然。我念往昔。维摩大士。为众说法。他方菩萨。声闻缘觉。威力诸天。龙神大众。集在方室。未曾有食。我时念言。此诸大众。云何得食。大士维摩。即语我言。声闻少智。应念正法。云何先观耶命衣食。及以床坐。维摩大士。说是语时。天人得道。我怀惭愧。汝今所念。亦复如是。
　　尔时如来。即告阿难。实如大智舍利弗语。应念大乘。莫念安身。作是语已。即入三昧。以威神力。即时其地。有一金华。从地涌出。其华出高。四十万由旬。遍覆三千大千世界。琉璃罗网。弥覆金华。其金华下。有众宝浴池。与华平等。名为八功德。香水弥满。其池四岸有种种名华。所谓优钵罗华。拘物头华。。波头摩华。分陀利华。有如是等。种种无量名华。庄严宝池。若见如是金华宝池。得法眼净。何况入中。而得洗浴。若入洗浴。即得清净无生法忍。其金华下。有宝师子座。其师子座。高百由旬。尔时如来。坐于宝座。身诸毛孔。上下枝节。放大光明。如来金光明。与金华同色。从华四面。金光流出。普照十方一切佛土。佛光金华。所照之处。山谷国土。高下平正。皆作金色。无有秽恶。地狱休息。饿鬼解脱。除一阐提谤方等经。以佛神力。他方国土。及此国中。悉皆一等。无有殊异。十方诸佛。观此光已。异口同音。俱叹释迦。善哉善哉大慈世尊。今放光明。异于常明。昔日放光。先照东方。今日放光。四面一时。普照十方。当知此光。欲度苦恼一切众生。使出三界。到大涅槃。尔时他方十方诸佛。异口同音。告其侍者。大菩萨众诸善男子。汝等当知。今日中国娑婆世界。释迦牟尼如来。放大光明。必说妙法。度苦众生。汝等今者。应往彼土。供养彼佛。请决所疑。听受经法。彼土众生。昔来刚恶。虚伪不实不信一乘。释迦大慈。万善方便。为开三乘。度脱三有。虽说三乘。上语亦善。中语亦善。下语亦善。义味甚深。纯备具足。彼佛世尊。百千万劫。不可值见。所说经法。不可得闻。彼诸大众。不可时会。释迦所生。殊妙金华。不可得见。是故汝等。今往彼土。得见彼佛。请问所疑。自得利益。复利众生。作是语已。十方佛土。一一各有十亿菩萨。即从座起。为佛作礼。俱同发来。一一菩萨。各有百千音乐。雨宝妙华。来到佛所。到佛所已。绕佛七匝。为佛作礼。却坐一面。俱共发声。异口同音。而白佛言。世尊。我等今者。欲有所问。唯愿世尊。当为说之。利益众生。尔时佛告诸来菩萨摩诃萨众。诸善男子。若有所疑。今悉可问。吾当为汝。决定说之。尔时诸来菩萨。白佛言。世尊我土如来。唯说一乘。云何如来。今说三乘。尔时世尊。以无碍智。告诸菩萨。汝等今者。为利众生。咨问是义。谛听谛听。诸善男子。譬如有人。一人三名。小时名小。二十名中年。过八十名为老者。我今三乘。亦复如是。为初小心声闻之人。说于小乘。为于中心缘觉之人。说于中乘。为大菩萨大道心人。说于大乘。诸善男子。汝今复听。理无二极。趣必同归。解虽殊律。终为一观。理是一乘。分之为三。声闻缘觉乘。皆入大乘。大乘者。即是佛乘。是故三乘。即是一乘。说是法时。会中十千菩萨。得无生法忍。八百比丘。得阿罗汉果。二万天人。得法眼净。百千万人。即发阿耨多罗三藐三菩提心。
　　尔时十方诸来菩萨。俱共合掌。而白佛言。我等今者。以彼佛力。来到此土。得见世尊。复闻大乘。愿听我等。受持是经。于佛灭后。在此国土。及余他方。山林树下。神仙居处。城邑聚落。旷野冢间。树下露地。塔寺僧坊。讲法众会。俗人住处。家家人人。广宣流布。常使不绝。何以故。是经之住。令得恶道永息。所以尔者。曾闻佛说。地狱不闲。若诵经一句。诸天欢喜。常来亲近。自然修善。若人闻是方广经典。欢喜信敬。书写读诵。受持礼拜。称是经中一佛一菩萨名者。是人现世安隐。不见诸恶。若其命终。我等菩萨。前导是人。回向我国。共生一处。何以故。受持是经故。受持是经者。即持佛身。持佛身者。当知是人即是菩萨。是故是人。即我同学。以是因缘。受持是经。愿生一处。不相舍离。
　　尔时复有诸鬼神王。大梵天王。三十三天。护世四天王。金刚密迹。诸鬼神王。散脂大将。那罗龙王等。难陀龙王。婆难陀龙王。阿修罗王。迦楼罗王。大辨天王子母天王。诸山鬼神神王。树神王。河神王。海神王。地神王。水神王。火神王。风神王。如是无量无边。诸神王等。及大诸天。即从坐起。头面体足。合掌恭敬。而白佛言。世尊。我等今者。常当护持。世尊所说。方广经典。有是经处。我等神王。常在于前。为作清净。若在塔中。若在坊中。若在白衣舍。若在空处。或复有人。以不净手。抃捉是经。或不恭敬读诵是经。我使是人。行住坐卧。身心不安。处处怖畏。横罗恶事。现身不安。死入地狱。若人恭敬清净。捉持此经。洗浴烧香。读诵受持。或复书写。忆念不忘。忆是经典不行恶事。若能如是。我等神王。为是经故。守护是人。是人若卧。立其人前。不使见恶。亦复不为恶人恶鬼横害其人。若其住处。护其宅舍。若欲行来。我等神王。于其人前。为作开导。须者给与。四方行来。无所障碍。常见善事。命终生天。因是值佛。不失大乘。尔时世尊。告诸大菩萨。鬼神王等。如是如是。如汝所说。如是经典。不可得闻。何况可见。若欲受持读诵是经。当净洗浴。著净衣服。净坊舍。以悬缯幡盖。庄严室内。烧种种妙香。旃檀香。末香。种种涂香。礼拜。如是六时。从初一日。乃至七日。日日中间。读诵是经。正心正忆。正念正观。正思惟。正思议。正受持。正用行。正教化。日夜六时。礼拜是经中诸佛菩萨十二部经。若能如是。礼拜读诵。信敬之者。如是经中所说重罪。悉皆除灭。无有疑也。何以故。是大方广经典。十方诸佛之所修行。之所护持。诸佛之母。诸经之王。妙义之藏。菩萨之道。今是大乘方广深妙经典。亦如世间所有六大不可思议。何等为六。一者大地。二者大水。三者大火。四者大风。五者大日。六者大空。是经亦如大地。普载一切净秽好恶。是经亦如大水。洗除一切秽恶不净恶物。是经亦如大火。普烧一切烦恼秽恶不净恶物。是经亦如大风。普吹一切不净秽恶。是经亦如大日。普照一切所有黑暗。是经亦如大空。悉能容受所有好恶。今是大乘方广经典。广大无对。上至菩萨。中至声闻。下至有形。悉能容受。是故汝等。受持是经。流布是经。信敬是经。常使汝等诸大菩萨。入佛智慧。明见佛性。当令汝等诸天神王。及受持经者。常得见我。及见未来一切诸佛。转大法轮。坐于道场。
　　尔时大众中。有一菩萨。名曰信相。于大众中。即从座起。正理衣仪。顶礼佛足。而白佛言。世尊。我等今者。欲有所问。唯愿世尊。当为说之。世尊所说。能大利益无量众生。
