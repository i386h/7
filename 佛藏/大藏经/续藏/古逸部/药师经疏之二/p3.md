<!-- { "loadSidebar": true } -->
　　经。正见精进至菩萨诸行　八勤修胜业。云何正见。依成实论第十九云。正是二种。一世间。二出世间。世间者谓见有罪福等。出世间者谓能通达苦等诸谛。又如偈说得世上正见。虽往来生死。乃至百千世常不堕恶道。又瑜伽论二十一云。若有世间上品正见虽历千生不堕恶趣。又杂集论第十三云。若有具世间增上品正见虽经历千生而不堕恶趣。云何精进。大般若经说。勤精进者。谓于一切诸善法中爱乐欣喜。言爱法者。谓于此法起欲稀求。言乐法者。谓于此法称赞功德。言欣法者。谓于此法欢喜信受。言喜法者。谓于此法乐多修习。演道俗业经云。若能精进即具四法。一者夙夜奉法未曾懈废。二者宁失身命不违道教。三者勤诵经典不懈惓故。四者广欲救济诸危厄者。那先比丘经说。精进能助一切善法。如阵兵弱强兵助之。又如论云。精进遍策诸度法门。遗教经说。若精进则事无难者。依智度论第十六云。初发心菩萨。于一切善法中渐渐次第修菩萨行。是名精进。问一切善法中勤何不名精进。答二乘及人不具行勤不名精进　问二乘及人行勤何故不名精进。答无大慈悲。弃舍众生。不求十力四无所畏十八不共法。及一切智无碍解脱戒定智慧诸善法等。菩萨不休不息。一心求佛不舍众生。如是行者名为精进。如好施菩萨求如意珠杼大海水。正使筋骨枯尽终不懈废。得如意珠以给众生。济其身苦。菩萨如是难为能为是名精进　问精进有几。答精进有二。布施持戒名身精进。勤定智慧名心精进。又外事勤修名身精进。内自专精名心精进。又粗精进名身。细精进名心。又为福德精进名身。为智慧精进名心。又身精进者。受诸勤苦终不懈废。如波罗柰国梵摩达王。游猎于林中见二鹿群。群各五百。彼两鹿群各有一主。一释迦菩萨。二提婆达多。菩萨鹿王身七宝色见人王众于其部党起大悲心。逆到王前。王人竞射飞矢如雨。王见此庶直进趣已无所忌惮。敕诸从人摄汝弓箭无得断其来意。鹿王既至。跪白人王。君以嬉游逸乐为小事故。群鹿一时皆受死苦。若以供膳当自差。次日送一鹿以供王厨。王善其言听如其意。于是二群鹿王共会。次各一日。调达群中一鹿怀子。次至应送来白其王。我身今日应当送死而我怀子子非次也。乞垂断理使死者得次生者不滥。鹿王怒之。谁不惜命。次来但去何得辞也。鹿母思惟。我王不仁。不以理恕。不察我辞。横见慎怒不足告也。即至菩萨鹿王之所以情具白。王问此鹿汝主何言母鹿。答曰我王不仁不见理断而见嗔怒。大王仁及一切故来归命。如我今日天地虽旷无所控告。菩萨思惟。此甚可愍。若我不理枉杀其子若非次更差次未及之如何可遣。唯我代之思惟既定即自送身遣鹿母还。我今代汝。汝勿忧也鹿王逆到王门。众人见之怪其自来以事白。王主亦怪之。而命令前问言。诸鹿尽邪。汝何以来。鹿王白言。大王仁及群鹿人无犯者。但有孳茂何有尽时。异部群中一鹿怀子以垂产故身当俎割子亦并命归告于我。我以愍之非分更差是亦不可。若归而不救无异木石。是身不久必不免死。慈救苦厄功德无量。若人无慈虎狼无异。人王闻已即从坐起而说偈言。我实是畜兽名曰人头鹿。汝虽是鹿身名为鹿头人。以理而言之非以形为人。若能有慈惠虽兽实是人。我从今日始不食一切肉。我以无畏施旦可安汝意。诸鹿得安王得仁信诸如是等名身精进。于诸善法修行信乐不生疑悔。而不懈怠。从一切贤圣下至凡人求法无厌如海吞流。是为菩萨心精进也。依华严经说。三业精进。一身业精进。恭敬供养诸佛菩萨一切福田中不退故。二口业精进。闻持一切诸佛正法未曾忘失。赞叹如来随所闻法广为人说无疲惓故。三意业精进。善巧方便入慈悲喜舍禅定三昧相续不退故。问净心内发胜解。斯彰何假舍家而求要道。答虽知淳善久悟处俗犹似同牢众务萦缠所以舍家学道故。涅槃经第十一云。居家迫迮犹如牢狱。一切烦恼由之而生出家。宽旷犹如虚空。一切善法因之增长。又郁伽长者经说。在家下贱出家尊贵。在家生死际出家涅槃际。又大方便佛报恩经第五卷说。时诸释女被琉璃王割截耳鼻。断其手足弃于冢间。蒙佛威力平复如故。诸女思惟。我等今者欲报佛恩。当共出家修持禁戒护持正法思惟。是以即求衣钵往诸王园。比丘尼精舍求索出家。时有六群比丘尼见诸释女。年时幼稚美色端正。今云何能舍此难舍而求出家。我等当为说世间五欲快乐待年限遇然后出家不亦快乎。彼若还俗必以衣钵奉施我等。思惟是已于释女前即以上事向诸女说。诸女闻已心怀苦恼。此安隐处云何有大恐怖。如是肴膳饮食和以毒药世间五欲多诸过患我已具知。云何而更反叹其美。作是语已举声大哭。还出僧坊。有比丘尼。名曰华色。即问诸女何为啼哭。诸女答言。不果所愿。比丘尼言。汝愿何等。女答尼言。愿欲出家。不蒙听许。时华色尼问言。诸女欲出家者。我能度汝。诸女闻己心生欢喜。即便随从度为弟子。时诸释女既蒙听许。悲喜交集。而作是言。和上当知我等在家众苦非一。亲族丧亡。割削耳鼻截断手足祸患滋甚。尔时和上报诸弟子。汝等辛苦何足言也。我在家时荷负众苦其事众多。时诸禅女长跪白师愿说在家众苦因缘。时华色尼即入三昧。以神通力放大光明。召集有缘大众。既集即自说言。我在家时。是舍卫国人父母嫁我与北方人。彼国风俗。其妇有身垂欲产时还父母家。如是次第数年生子后。复有身垂产之日。皆乘车马夫妻相将归父母家。中路有河其水暴涨。其路旷绝。多诸贼难。既至河已不能得渡。住宿岸边。于初夜时我腹卒痛即便起坐。未久之间即便免身生一男儿。崖边草中有大毒蛇。闻新血香即来趣我。未至我所。我夫及奴眠在道中。蛇至奴所寻便螫杀。前至夫所夫眠不觉。复螫夫杀。我时唱唤蛇来蛇来唤既不应。夫奴已死。尔时毒蛇复螫牛马。至曰出已。夫等身体膀胀烂虫骨已解散狼藉在地。忧悲恐怖闷绝躄地举声大哭。以手椎胸自拔头发。尘土忿身寻复闷绝举身投骨。如是忧故。经留数日独在岸边。其水渐小。荷负小儿以手牵持。其新产者以裾盛之衔著口中。即前入水正到何半反视大儿。见一猛虎奔走驰逐开口唱唤口即失裾婴儿没水。以手探捕而竟不获。其背上者失手落水寻没丧失其岸上者为虎所食。我见是以心肝分裂口吐热血举声大唤。怪哉怪哉。我今一旦见此祸酷。即到岸上闷绝躄地。未久之间有一伴至。尔时伴中有一长者。是我父母旧所知识。我即前问父母消息。尔时长者即答我。汝父母家昨夜失火所烧蕴尽。父母亦丧。我闻是已闷绝躄地。良久乃苏。未久之间有五百群贼。即坏众伴。尔时贼主便将我去作贼主妇。贼主妇法常使守门。若有缘急为人所遂须速开门。后于一时夫与群贼共行抄劫。尔时贼主王及聚落并力驰逐即遣其家。尔时其妇在于舍内免身生子。夫在门外再三唤已内无人开门。尔时贼主即作是念。今此妇者欲危害我。思惟是已即缘墙入语其妇言。以何事故不开门耶。妇言以产生故而不及耳。尔时贼主见是事已嗔恚小息。语其妇言。人有身者便当有子。汝为产故危害于我用是子为速往杀之。尔时其妇心生怜愍不忍杀之。尔时贼主寻拔刀斫解断手足。语其妇言。汝可还啖。若不食者当断汝头。尔时其妇以恐怖故即还食之。既还食已嗔恚便息。其夫于后续复劫盗为王所得。即治其罪治贼之法。要断其命合妇生埋。我时身体著妙璎珞。尔时有人贪我璎珞。于后夜时即便开冢取我璎珞并将我去。复经少时王家伺官即伺捉得以法断之。如治贼罪治贼之法即断其命合妇生埋。埋之不固。于后夜时多诸虎狼圮发冢开食啖死尸。我因此故寻时得出。既得出已荒错迷闷不知东西。即便驰走路见多人。即便问言。诸人当知。我今苦恼何处能有忌忧除患。时有长老婆罗门等。以怜愍故即语我言。曾释迦牟尼佛法之中多诸安隐无诸衰恼。我闻是己心生欢喜。诸大爱道憍昙弥比丘尼。所出家次第修习。即得道果三明六通具八解脱。以是因缘。汝等当知。我在家时勤苦如是。以是因缘自致得道。时诸释女闻是说己心大欢喜得法眼净。问出家学道有何胜利。答僧祇律云。若人百千岁供养及罗汉不如一日夜出家修梵行。又智度论第三卷云。孔雀虽有色严身不如鸿雁能远飞。白衣虽有富贵力不如出家功德胜。又佛本行集经云。假使恩爱久共处时至命尽会别离见此无常须臾间。是故我今求解脱。又出家功德经云。假使有人遍阎浮提造舍宝塔檐檐相。次至于梵天。所获功德不如有人放一奴婢出家学道。假使有人放奴婢出家遍阎浮提。如稻麻竹苇。所获功德不如有人放一男女出家为道广如经说。
　　经。复次至高轻他故　三治妒忌文分为四。一顺情轻蔑。二身遇极殃。三由昔闻名四咸蒙愿遂。此则初也。以妒忌故者。杂集第一云。耽著利养不耐他荣。嗔之一分心妒为体。令心忧戚不安隐住为业。
　　经。于三恶道至受诸苦毒　二身遇极殃文分为三。一受地狱。二受畜生。三受下贱。此则初也。于三恶道受诸苦毒者。此得异熟果。以嫉妒故当堕地狱中。以自赞毁他故。当堕畜生中。
　　经。过无量至随路而行　二受畜生此得余残果。以自赞毁他余残果故受牛马等身。以嫉妒余残果故受鞭杖等苦。
　　经。若生人道至受他驱役　三受下贱。此得增上果。以自赞毁他增上果故。常居下贱为人奴婢。以嫉妒增上果故。受他驱役。
　　经。若昔人中至名号者　三由昔闻名。由闻佛名熏习善因。虽后遇恶友造作恶业。还复忆念药师佛名佛神力故。非直拔除三种业障。亦复能令三种苦果皆得解脱。
