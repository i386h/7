<!-- { "loadSidebar": true } -->
  大乘起信论略述
　　唐 昙旷撰




　　大乘起信论略述序

　　　　沙门澄漪述
　　至觉潜辉异学峰起。不有甄述正法斯讹。故大士马鸣发挥真谛。括众论绾群经。破二边协中道。作此正论以奖将来。福润河沙声流法界。张皇教义融会真筌。为学人之宗源作道者之龟镜。故先贤硕德开释巨多。广略之体互殊。是非之途或异。临文俯义得失交。并有建康沙门昙旷者。幼而好学长而成德。妙闲制述善□清词。先造广释后学赖焉。包含事理网罗邪正。无执而不改有疑而不皆遣。恐初心者仰崇崖而起退望渤海而迷神乃。复探其旨归为之略述。可谓寻其源而知其流折其檊而得其枝。至如开发题端该谈教藏。傍探异说委辟义门。引经证成会论宗趣。法喻周举问答折疑略而不明。具如广释。好博闻者寻而究之。且欲指陈绾摄纲要。澄漪不才喜承余论扬攉深旨以示方来。冀法镜高悬真风不坠耳。

　　大乘起信论略述卷上

　　　　建康沙门昙旷撰
　　将释此论。三门分别。一明造论意。二显论宗。三解论文义。初造意者。准论四义及八种因如下广说。今总略摄以为二义。一令离妄。二为显真。此二各二。一自。二他。谓诸众生一心本性非动非静非生非灭非净非染。由无明熏动成妄念。流转生死备受诸苦。今令众生了自心性本来寂灭。令无动念。有动者皆是无明动念。无明亦无所起。知心无动不起念者契证心源永无流转。即经所说离自心妄相得自觉圣智。此是法经所说宗要。依所通达而能修行。依自所修能为他说。即经所言宗通说通。宗通为修行。说通为愚者。显如是义故造此论。
　　明宗趣者。修有二种。一明所宗。二明所趣。所宗有二。一大乘教。二大乘理。所趣有二。一大乘行。二大乘果。大乘教者。谓说一心二门等教。此能诠教但是假者巧虽实义。是可崇故。大乘理者。谓法与义。所言法者。谓即一心二门之法。所言义者。谓体相用三大之义。此法与义是实所诠皆无虚妄。可尊主故。大乘行者。谓信与行。信谓四信。行谓五行。是修行者所归趣故。大乘果者。谓大法身。此大身法具体相用。是前所行因所归趣故。此等诸义下文当说示。广说者应寻引之。
　　解论文者。修有二种。先释题目。后述论文。释题有三。一释大乘。二明起信。三释论字。言大乘者。谓即一心。而言大者。当体立名。以广包故。所言乘者。寄喻立称。由能运故。谓此一心能含二门三大等义。凡圣染净无所不包故谓之大。由此乃能运生万法。运凡至圣运因成果故名为乘。由此依心能所诠证教理行果。皆名大乘。依大乘心之所起故言起信者。起为发起。谓大乘教是能发起信。谓忍乐心净为相。是所发起由大乘教。于胜理果发信心行故名起信。所言论者。决判为义。决断分判理行果义令物生解。故名为论。总而言之。能令众生于此大乘起信之论。名大乘起信论。马鸣菩萨造者如广释明门。
　　论。归命尽十方至如实修行等　述曰。以下第二解论文义。于中总分以为三分。初三行颂致敬述意。是序分。论曰已下正立论体。是正宗。其后一颂结愿回向为流通。序中有二。初显归敬。后明述意。此初也。将欲造论凭力请加。是故最初归命三宝。文第二节。归命二字是能归至诚。尽十方下显所归深广。所言归者。有其二义。一敬顺义。二报向义。命有二义。谓教命。二谓身命。欲令众生修佛教命契本心源而造此论。以其身命归趣三宝凭力请加故云归命。所归之中复有二节。尽十方者所敬分齐。最胜等者。所敬三宝。尽十方者。非唯敬佛一方三宝。尽于十方一一刹土所有三宝悉皆归敬。显敬周尽言尽十方。三宝之中其初三句显其佛宝。言最胜者显佛。三身皆超过故。过小曰最。超因曰胜。业谓业用。谓即佛身三轮三德二利业用。言遍知者。显佛意业。大智德用。意有大智光明遍照能遍知故。遍知有二。一真智。遍知心真如门恒沙德等。二俗智。遍知心生灭门缘差别等。于此二门理重高鉴无倒遍知。无碍自在者。显佛身业大定德用。依定发生无碍自在缘色身故。无碍有四。一大小无碍。一一色根虽遍法界。不坏根性不轻根相。二互用无碍。虽一一根更互作用。不受根性不舍根相。三理事无碍。色虽秉然而体性为二。妙体虽寂业用无方。四应机无碍。多机□感身不分而普现。虽皆遍应圆智尽而举体。由大定故色起自真。义不由他故名自在。总是佛宝自利用也。救世等者。显佛语业。大悲利他缘德用也。由大悲德能起语业。说缘妙法利他生故。世谓众生。可对可坏应救济故。言大悲者。是其能救显佛悲缘故言大悲。即三悲中无缘之悲。非如凡小我法之悲不常遍。度诸众生故者。谓假者结德属人。具前如是三轮三德二利之人名之为者。以下二句显其法宝。即三大中体相二大。以其用大佛宝摄故。所言及者。有其二义。一相违义。显此法宝与前佛宝是二事故。二含乘义。非直敬前用大佛宝。及亦敬于体相法宝。显斯二义故置及言。言彼身者。即佛三身对此法宝得彼名故。言体相者。体谓体大。相谓相大。是前用大法宝化身之体相故。故言彼身之体相也。教理行果四法之中。谓显理果深圆法故。是故举佛而记其法。此句正出法宝体相。言法性者。显此法宝非直与前佛为体相。亦与诸法而为体性。法之性故名为法性。言真如者。显此法宝虽与诸法而为体性。不同诸法而有妄。实悉非虚妄故说为真。显非实易故说为如。所言海者喻显二义。一依喻显义。法宝随缘作诸法。性非妄实者。如大海水因风作波。波虽起尽。湿性无实。当知此中道理亦尔。二约喻显德德。显法宝。具德如海故。在常云。譬如深大海珍宝不尽等。乃至广说。僧宝之中有其二句。于中初句举有德人。僧通凡圣及大小乘。此中所归大乘圣僧地上菩萨。随修一行万行举成。其一一行皆等法界积功所得。以是故言无量功德人。能摄德故名为藏。下句显人所依行位。如下论说。法力熏习是地前行。如实修行是地上行。满足方便是地满位。今举地上兼记满位。是故说言如实修行等。
　　论。为欲令众生至佛种不断故　述曰。此述意也。谓对三宝述造论意。文中四句。即为四义。初句显其所为众生。众生虽多不过三聚。一邪定聚。十千劫前未起信者。二不定聚。十千劫中信未定者。三正定聚。十千劫后十住位人。今此为欲令众生者。正被中间不定聚人。令其信心成决定故。兼通邪正二聚众生。令当成信增解行故。此句显其所除之障。障有二种。谓疑及执。由疑迷真故失真乐。因执起妄而种苦因。故下论中显示正义释根本义令悟真乐。对治邪执离人我见令舍苦因。故言除疑舍邪执也。次第三句显所成德位。令众生依大乘教观大乘理报大乘果发起大乘正信心行故。言起大乘正信。正信行者。即下论说三种发心四信五行。翻前疑故云信。翻前邪故云正。后句显其所入之位。欲令得入种性位中定绍佛果。令自依法佛种相续能为他说。令法相续。令他佛种亦不断绝。由其自他及正教法三种佛性得相续故。故云佛种不断故也。
　　论曰。有法能起至是故应说　述曰。次下第二明正宗分。于中有二。初举答许说。后正陈所说。此初也。言论曰者。简论异经辨能诠教。有法等者。举所诠法。显有缘益。是故应说者。显能诠教。应法说也。谓能诠教有此所诠。一心二门三大等法能起众生大乘信根。此能诠教决定应说。大乘信者。即信己性。知心妄动无前境界。此信决定能持能长自及余善。故名信根。
　　论。说有五分　述曰。次下第二正陈所说。于中有三。初举数总标。次依数列名。后依名辨相。次初也。
　　论。云何为五至劝修利益分　述曰。此数列名也。言不自起制必有由。名为因缘。部外余取故称为分。由致既□略标经要令物生信。名立义分。宗要既略。次宜广释令其生解。名解释分。依释生解。次宜起行。令起行故名修行信分。虽示行仪。钝根懈慢。举益劝修。名劝修利益分。
　　论。初说因缘分　述曰。以下第三依名辨相。别释第五分。即分为五。初因缘中复分为二。初标举分名。后别显其义。此初也。言因缘者是所以义所为义发起义。是因缘义。
　　论。问曰至而造此论　述曰。此下第二别显其义。于中有四问答难通。此初句也。
　　论。答曰是因缘有八种　述曰。下答有三。初举数总答。次依数辨义。后结答所问。此初也。
　　论。云何为八至利恭敬故　述曰。次第二依数辨义。别辨八因。即分为八。于中初一是总相因。其后七种是别相因。言总相者。有其三义。一通诸论而作。所以离苦得乐通诸论故。二通诸根而作。所为非唯为彼不定聚故。三通诸分而作。发起非唯正作立义因故。一切苦者。八苦三苦二生死苦。离此总别一切苦也。究竟乐者。无上菩提大涅槃乐。二乘所得非究竟故。非求等者。意显论主自及众生非求此等而造此论。
　　论。二者为欲至不谬故　述曰。次下七种是别相因。唯为此论作所以。故显正所为非兼被故。唯为发起七处文故。所言如来根本义者。为即一心是本始觉。如来根本。本觉名如。始觉名来。始本不异名曰如来。由此众生虽有真理未起智。照如而非来。即以如来依心成故说是如来根本之义。如立义分及解释中显示正义解释此义。令彼三贤诸众生等观智相应。故云正解。即对治邪执离人我见观智离倒名为不谬。
　　论。三者为令至不退信故　述曰。善根成熟即是十方信终心之人。修十善根自分满足。故云成熟。今为此人说解释中发趣道相三种发心。令其进入初住已上住于大乘堪任修行不退信也。
　　论。四者为令至习信心故　述曰。善根微少即是十信中心之人。修十信善未满足故。故云微少。为彼显说修行分初四信四行。令其遍修到信满位。故言修习信心也。
　　论。五者为是至出邪网故　述曰。十信初心有其三品。谓下中上。其下品人多恶业故。虽无修行而多障碍。为彼显说修行分中礼拜诸佛忏悔等文。令其修行消恶业障。善谈其心不令造恶。渐离痴慢恶业因也。
　　论。六者为示至二乘心过故　述曰。十信初心中品之人而有凡夫二乘心故。于趣大乘而为重过。为彼显示止观等文。令其修行而对治也。
　　论。七者为示至退信心故　述曰。十信初心上品之人。惧于恶世不见佛故难成信行意无退者。为彼显说生净土文。专念诸佛为缘。方便令生佛前。不退信也。
　　论。八者示至劝修行故　述曰。十信初心三品之人初修行故退易进难。为彼显说劝修利益。举彼损益劝令修舍。言示利益劝修行等。
