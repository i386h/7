<!-- { "loadSidebar": true } -->
　　论。平等缘者至而现作业　释曰。下平等缘。于中有二。先明能作缘者。后释平等义。此初也。言菩萨者。谓初地上入地方证同体智故。皆愿度者平等心也。新论更有平等智慧。此中阙也。由其智愿皆平等故。故欲度脱等众生界。自然等者。常同应机任运熏习常无断也。以同体等者。显其用相。自他体同名为同体。知同之智名同体智。由得众生平等体故。求灭他苦如灭自苦。苦可见闻。即自见闻故随应自然熏等。
　　论。所谓众生至见诸佛故　释曰。此遣外疑释平等义。若谓能现平等缘用。何故众生见差别耶。谓平等缘应平等机。即三贤上依三昧力悉见诸佛。身量平等无有彼此分齐之相。故云平等见诸佛也。
　　论。此体用熏至复有二种　释曰。上来别明体用熏竟。次下合释。于中有二。初标。后释。此初也。皆归一位体用合明。随人位殊分二熏习。言体用熏复有二种。
　　论。云何为二至用相应故　释曰。下释有二。先未相应。后已相应。此初也。文复三节。初凡夫等约位举人。以意等者。次辨行劣。凡夫二乘意识熏习。新发意菩萨以意熏习。虽是真如所熏之识。有分别故未契真如。云依信力而修行也。未得己行明未相应。以未证得无分别智。未显法身。未同佛体。未与诸佛体相应也。以未证得后得智故。未同诸佛起应化身。未与诸佛用相应也。自在业者。即根用也。言修行者。即后智也。后智能起根化用故。名为自在业修行也。
　　论。二者已相至灭无明故　释曰。此已相应文亦三节。法身菩萨者举位取人。谓是地下诸菩萨也。得无分别心等者。正显相应。谓得正体无分别智。是故名得无分别心。得此心故便同佛体。故与诸佛体相应也。以得后智能起化用故。与诸佛用相应也。体中但举能相应智。用中但举所相应境。新论具说能所相应智之体用。此影略。其唯依等者。显其行胜。由证真法所起诸行唯依证智任运而修。非如前位但依依信力云法力自体修也。行增猛故炽盛熏真。能显真如灭无明。□妄灭真显行成故也。
　　论。复次染法至尽于未来　释曰。上已广显染净熏义。次显二熏尽不尽义。于中有三。初标举其相。次征问所由。后释其义意。此初也。文中二熏应作四句。无始有终。谓本不觉。作诸染本成佛断故。有始有终。谓末不觉。从本而起成佛断故。无始无终。谓本觉性。性自常真无变灭故。有始无终。谓始觉智。从真显起体真常故。无始有二。约时及起。无明具二。枝末唯一。既皆名染。故说染法从无始来熏不断等。此即显前染二句也。本始二觉皆名净法。有始起故不言无始。皆无终故名无有断。故言净法熏不断等。即是显后净二句也。若尔便违金光明经。彼说自利法身始得利他应身无始起故。答。此说依本而有始觉故言有始。彼说始觉即同本觉故言无始。此说本觉本来常住故说无始。彼说断障方显法身故言始得。各据一义亦不相违。此义故不始而始始而不始。无始之始。始之无始。皆无碍也。
　　论。此义云何　释曰。此即征问尽不尽。由染净之熏俱无始有。何故染熏有尽而净熏无断耶。染净相因方成熏义净。若无染不成能熏。若得佛已则无染法。无所熏故亦无净熏。宁言净熏即无断耶。显斯二责故言此义云何。
　　论。以真如法至故无有断　释曰。此举所由答前问也。以真如法等者。释初问意。谓彼染熏违理而起无常法故。故无有断故言真如常熏习等。法身显现等者。答后问也。若未成佛。以体熏习。若已成佛。体虽无染以用熏习有染生故。即二相中不思议业始觉应化之别用也。又佛法身与生无二。佛虽无染众生有染。既法身外无别众生。亦即法身体有自染。即四镜中缘熏习镜本觉法身之遍用也。如斯解释理极圆明。方得尽其论之幽旨。于诸疏中曾未见也。
　　论。复次真如自体相者　释曰。生灭门内有二分中。前来已释生灭心法。释立义中是心生灭因缘相竟。次下明其所之义。释立义中能示摩诃演体等义。于中有二。初合释体相二大。后别明用大之义。前中又二。初总标二大之名。后别释二大之义。此初也。自体体大。相谓相大。问。如立义。下□立法义起下释中广释之文。何今但释所立法而不别释所立义耶。答。如心生灭因缘相等所示大乘相。自体用即是所立三大之义。但显所示自体相用。亦即已显三大之义。何用别释三大义耶。如或更明成繁重故。若尔上文三大别立。何故今释有开合耶。答。前就义有别故别立三。今约时同异故有开合。谓体相大约凡而说但有体义相义。必存其用大者约佛菩萨悲智而明。非凡时有。纵有体相未必有用故。合体相而用别开。若尔何故始觉同本以许。体用不同时故。答。此难不然。凡圣别故。若始同本。即令体用同时。始始觉时亦应体用齐起故。虽有体而用未起。体用别说等理无违。
　　论。一切凡夫至毕竟常恒　释曰。次别释二大之义。于中二大即分为二。此初体大。人虽就位以优劣。以体随人未曾增减。非前际生等者。释不增减所以。前际不生故无增。后际不灭故无灭。即凡位为前际佛位为后际也。毕竟常恒者。释不生灭义常。故前际不生。恒故后际不灭。既常恒故。从凡至佛其体毕竟无变异。
　　论。从本已来至一切功德　释曰。次明相大。于中有二。初正明性德。后问答重辨。前中亦二。先明德相。后显立名。初中又三。初总标。次别释。后总结。此初也。谓此相德即于体大自性之上本来具足。非新起故名性功德。如水八德不离水故。
　　论。所谓自体至自在义故　释曰。此别显也。文中六句。展转而释。其第一句本觉智明义。以是真体非无明故。其第二句显照诸法义。以有大智光明义故。其第三句显照无倒义。以能遍照于法界故。其第四句性离惑染义。由有真实识知义故。其第五句净德圆备义。由是自性清净心故。其第六句性德无迁义。由具常乐我净义故。既由前前而有后后。以后后句显前前义。
　　论。具足如是至思议佛法　释曰。此总结也。性德无数故过恒沙。皆即真体故云不离。无始相续谓之不断。共同一味复言不异。如水八德具三义故。新论名为非同非异。德相别故非同。同一味故非异。此阙非同。彼阙不离。二论影显其义方足。德义深广名不思议。唯佛穷达故名佛法。或是觉法故名佛法。
　　论。乃至满足至如来法身　释曰。此立名也。举广就略故云乃至。显具众德故云满足。更无所念云无所少。能摄果地如来万德。如来智摄名如来藏。果德相显能起报化。为万德依故名法身。故满足等皆□立名而非别义。故新论云。依是义故名法身等。
　　论。问曰上说至种种功德　释曰。次下重显。于中有二。初问。后答。此即执体疑相难也。谓执真体定离诸相故。疑有此功得相也。
　　论。答曰虽实至是故无二　释曰。次即差别无二答也。于中有二。初明差别而无二。后明无二而差别。此初也。文中三节。虽实有此等者。初明众德虽多同一味。如此义云何者。征问无二之义。以无分别下。释成不二所由。虽实有此诸功德义。以无能取分别之心。又离所取分别相故。由无能所二分别故。是故前言无有二也。
　　论。复以何义至生灭相示　释曰。下显二而差别。于中有二。先略。后广。此初也。文中四句。分为二节。上对疑辨下对释遣。既其不二。以何说别。以依生灭恒沙染法返示净德。恒沙差别但举染本但言业识。据实通则一切染也。故新论云依业识等诸生灭相而立等也。若尔佛果应无净德。以无能对表示染故。答。谓治染已佛果功德与真一味不可分□虽不可说然非无也。若不尔者。岂离染时真如即是无常等耶。即依是义而经说云。如来智慧无所不至。具足在于众生身中。众生若离妄根垢缚。具见佛智在其身中。故虽治染德不无也。
　　论。此云何示　释曰。次下广释。于中有二。先问。后显。此初也。此问对染表示之义。此真实性依生灭染示德相者。义云何耶。
　　论。以一切法至实无于念　释曰。下显有三。初举所迷之理。次对染以显德。后结德以释名。此初也。以一切法即心真如。真非妄故法无念也。
　　论。而有妄心至光明义故　释曰。对染显德。于中有二。先明对染别显德相。后总对染显具众德。初中显前六种德义。即分为六。此初本觉智明义也。有义。此则无明业相说。有妄心不觉念故。有义。通对九种染相说。妄起念见诸境界。业识未见诸境界故。谓诸妄心不觉起念见诸境故。总说无明。心性不起故即智慧光明。
　　论。若心起见至法界义故　释曰。此即对明显照诸法义。有义。此文对能见相及境界相显此净德。谓是能见所见相故。故说起见即不见等。有义。此亦通对诸染但言起见而是妄心。不说境界为所见故。心性无此诸妄见。故即说显照诸法义也。
　　论。若心有动非真识知　释曰。此即对明显照无倒义也。此中文略。具应言。若心有动非真识。知心性无动即是真实识知义故。有义。此说智相续相也。以此二染是粗动心妄生分别爱不爱等。是故非是真实识知。有义。此亦通对诸染说。心有动非真识知。九种染心皆是动故。若无九种染动之心。即说心性真识义故。
　　论。无有自性　释曰。此则对明性离惑染义。此中应言。若心有动。无有自性。心性无动即是自性清净心义故。义难知故但举一句。有义。此说执取计名。以是事识粗分之位取著转深发业灭苦。是故名为无有自性。有义。此亦通对诸染。若唯二相无自性者。其外染心应有自性。由有妄动成九染相故无自性。心性无动即说自性清净心义也。
　　论。非常非乐非我非净　释曰。此则对显净德圆备义。此亦文略。若具应言。若心有动非常乐等。心性无动即是常乐我净义故。有义。此说起业相也。轮六趣故非常。是行苦故非乐。惑所使故非我。性有染故非净。有义。此亦通对诸染。不尔余染岂常乐等。上释业相动即有苦。非起业相独名非乐。心性不动即无诸染。是故名为常乐我净。
　　论。热恼衰变则不自在　释曰。此则对显性德无迁义。此亦应言。若心有动。热恼衰变则不自在。心性无动即是清凉不变自在义故。例可知故略不言也。有义。此说业系苦相。为业所系不自在故。常受热恼衰变苦也。有义。此亦通举诸染。不尔余染岂清凉耶。诸惑烧心故名热恼。妄染迁改则名衰变。业果系缚是不自在。心性不动则无是义。故说清凉不变自在义也。
