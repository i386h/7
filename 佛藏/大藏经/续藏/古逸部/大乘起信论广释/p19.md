<!-- { "loadSidebar": true } -->
　　论。又是菩萨至最高大身　释曰。次下第三显成满德。于中有二。初正显胜德。后问答除疑。初中有二初显位满。后明德满。此初也。又是等者。因位穷也。是菩萨者。即举证人。福德智慧皆圆满故。是故名为功德成满。故地论云。一者现报利益　受佛位故。于色等者。果位成也。故地论云。二者后报利益。摩醯首罗智处生故。彼天在于色界之顶。色极之处名色究竟处。将欲成大法主故。现最高大身。高者尊也。此天最居尊高之处。更无有天在其上故。大者胜也。身长一万八千由旬。更无天身胜至此故。故新论说最尊胜身。此即成就他受用。佛说在彼者。有其二义。一以十王配列十地。而第十地当此天王。即于彼身示成佛故。二显八相是其化身。二乘信彼天是圣人也生处。显佛实身在彼成故。故楞伽经依此说云。报身如来。一时成就诸众生界。置究竟天净妙宫殿修行清净之处。乃至颂云。欲界及无色。佛不彼成道。色界中上天。离欲中得道。问。此佛岂实彼天成道。与梵网经花台上佛及千花佛如何配属。有义。梵网花台上佛。即花藏界自受用身。说我为卢舍那故。又说。吾为本源身故。千花上佛是他受用。经说是吾所作身故。即究竟天所成道者。彼天能主三千世界。一花有千百亿国故。说花藏界卢舍那佛所说心地法门品故。百亿释迦而为化身。经说是千佛化身故。故他受用色天成佛若台上佛是自受用。宁有现身说法事耶。答。除登地上见闻其说有诸根相好等故。地上菩萨既名法身。如何不得见自受用。不尔亦应不见法身说。以理智成法身故。有说。唯见他受用者。随佛利他相显处说不妨随分见。真报身得与诸佛体相应故。有义。此说理亦不然。与诸经论义相违故。自受用身周遍法界不唯在于花台上故。但从自利功德所生非是为他所现身故。既自受用非余所见。彼说大众皆见佛故。又说。欢喜为众说法。令他受用深法味故。由此应说台上佛是二地所见他受用身。千花上佛二地分身所见千佛。经说二地住千世界供千佛故。不尔复与诸经相违。皆说二地所见报佛。坐千叶花称花座故。又说。地上入花藏界。非他受用处色天故。若说彼天即花藏界。便与一切经论相违故。他受用非彼成道。而经说是本源身者。是应化等之本源身。非本源等即自受用。自受法乐不说法故。若有言说即他受故。
　　论。谓以一念至利益众生　释曰。此别显德满也。谓以等者。显自利德即上真心成此种智。谓前真心刹那。始觉至心源时契于本觉。名为一念相应惠也。即此本觉无明尽故。显照诸法名一切种智。或一念相应惠是无间道。刹那契理断一切惑。是故能令无明顿尽名一切种智。是解脱道。解脱道中种智圆故。依佛地等诸论所说一切智者是正体智。一切种智是后得智。大般若经。正体后得皆得名为一切种智。故彼文云。一切智道相智一切种智。前二既配声闻菩萨故。种智者唯示如来。今此亦然故。解脱道所得智慧名一切种智。自然已下显利他德。即前方便心成此任置不可思议利众生业。或复初文是智净相。后文即是不思议业。皆是本觉随染成也。
　　论。问曰至名一切种智　释曰。次下释疑有二问答。初问答智体断无明成。后问答智用不能普义。初中有二。初问后答。此初也。虚空无遍等者。初陈疑。因虚空是处即有世界。空无边故界亦无边。余众生等。皆准此言如是境界。已下后正陈设难。谓无明者心根依处。心根乃是智慧依处。若无明断无有心根。非直外境无边难知。亦复内无智慧能了。云何总知名种智耶。
　　论。答曰至离于相念　释曰。下答有三。初依心立理　次举非显失。举是彰德。此初也。此中有义。一切境界虽非有边而非无边　由非无边可得尽了故。言本来一心。由非有边非思量境故。言离于相念。有义。此说其理未明。不能答遣前所难故。应说诸境虽复无边。据本所来皆自心实既不出心。离于心外无别境界。是所相念故。新论言。一切妄境从本已来唯心为性。由诸妄境不出心故。心若离念。契证心源。即心之境何不能了。若作此释妙得论宗。
　　论。以众生至故不能了　释曰。此举非显失。以众生等者。初明妄见限境。以妄起等者。释成不见所由。谓一切法真如为性。若了法性则能遍知。若起妄见。自有碍境。不称法性。不现余境。是故不能了诸法也。故新论云。一切众生执著妄境。不能得知第一义性不显照等。
　　论。诸佛如来至一切种智　释曰。此举是彰德也。诸佛如来等者。初显智体能照诸法。由无碍见及碍境境拘故。言离见无所不遍。佛心离妄归一心源。始觉同本名真实。然此本觉为妄法体故。云即是诸法之性。新论所言佛无执著则能现见诸法性者。显现诸法本觉性也。无别能所见诸法性。既此本觉为诸法体。妄是本觉佛心之相。相现于自体。以体照其相有何难了。而不能知故。言自体照妄法等。故新论言。而有大智照一切染净差别。即本觉性而有大智。非谓别有大智照也。上说佛身报化之用。则说在于众生心中。今说众生妄境之法。则说立于佛心之上。由同心源故得然也。故花严云。如心佛亦尔。如佛心亦然。心佛及众生。是三无差别。即此义也。有大智用等者。后显智用能广利益。以同体智大力用故。起胜方便摄化有情。既灭无明显种智体起种智用。由是义故。断灭无明名为种智。新论意同。不能繁引。
　　论。又问曰至多不能见　释曰。次下第二问答智用不能著义。于中有二。初问后答。此初也。此即因前有大智用能益众生故为此问。若诸佛等者。初举所疑法。云何已下后正陈妨难。经说佛身犹如药树乃至香气能为益等。见闻利益如经广明。不能繁述。乐者叙之。
　　论。答曰至法身不现故　释曰。此答也。诸佛如来等者。初举法也。法身平等。遍在一切众生心中。能无功用而起。任运自然作用。但依众生心有厌求。随其胜劣现报化相。众生心者等者。次举喻也。如是众生已下后法合也。此由染著生死过。速未有厌求佛之机。名心有垢。非谓烦恼。以彼善星及外道等烦恼以彼善心中亦见佛故。法身不现者。法身虽遍。而不能现报化用也。摄末归本亦名法身故。摄大乘十二甚深。皆是法身之胜德故。故彼显现甚深。颂云。由失尊不现。如月于破器。彼释意云。世间皆说。佛身常住。云何不现。如破器中水不得住。虽实有月而不现影。如是众生无奢摩他软滑相续。而过失续。实有诸佛亦不显现。水喻止者。软滑性故。此中依定得见佛者。由先修习念佛三昧。乃于此世得见佛身。非谓今世要依定见如佛在日散亦见故。摄论约先习定为因。非约今世。此论即约根熟为因。非约无惑。所望义别言左右耳。
　　论。已说解释分次说修行信心分　释曰。解释分竟。次明第四修行信心。于中有二。初结前起后。后正显修行信心。此初也。前解释分广明大乘。今欲广显起信之义故。
　　论。是中依未至修行信心　释曰。次正显。于中有三。初就人标意。次约法广辨。后防退方便。此初也。此言未入正定众生。亦是大乘不定聚人。然不定聚有其二种。一者信满。即是胜人。不可退者。二信未满。即是劣人可退之者。如信成就发心不定聚众生者。即是胜人。信满足者。为彼分别发心之相。令发三心入正定位。今此修行信心分者。为彼劣人可退者说。今其修行四信五行。决其信心而得成就。修信满已还依信成三种发心次第进入。所为虽别。所趣是同。
　　论。何等信心至云何修行　释曰。下约法辨。于中有二。先发二问。后还两答。此初也。
　　论。略说信心有四种　释曰。下答有二。先答信心。后明修行。信中有二。初标后释。此初也。四中初一信得佛因。真如佛性是佛因故。次信由因当得佛果。谓佛功德因性成故。次即信有得佛之行。由法宝行当成佛故。后即信有起行之人。即由僧宝行二利故。
　　论。云何为四至真如法故　释曰。下显四信。即分为四。此初信有得佛因也。其四文中各有二相。初即标其四所信胜德。后起胜行而为愿求。信根本者。所信德也。真如之理是诸法本。诸佛所师。诸佛所归。众行之源。故云根本。乐念已下正明信相。知此真如为诸法源。乐念观察。名信根本。
　　论。二者信佛至一切智故　释曰。果由因成。次明佛宝无量功德者。所信德也。诸力无畏不共法等。是为诸佛之功德也。常念已下后起愿求。由信有德起二愿求。常念等者。于他愿求。发起等者。愿求自得。
　　论。三者信法至波罗蜜故　释曰。佛依法成故。次明也。法有四种。教理行果。今此即显信行法也。由依行胜得佛果故。依教悟理行方成故。故有行法则具余三。又复前二已信理果。信理果者。已成信教。是故此中但信行法。有大利益者。显所信德。益有四种。一能润益。若修六度润六弊故。二能成益。菩提之果缘此成故。三能摄益。自益益他离小果故。四无尽益。现八相永无尽故。常乐等者。起愿相也。既信有益常乐修也。
　　论。四者信僧至如实行故　释曰。法藉人弘故次明也。能正等者。即所信德。常乐已下显愿求心。常乐等者。求能行者。求学识者。愿求自行。又由信有利他故。常乐亲近。由信有自利故。学如实行。又信二利故常亲近。常乐亲近者求学如实行。依说而行名如实行。亦兼二利名如实行。二行称真名如实行。求学此行。是故亲近诸菩萨众。非二乘也。
　　论。修行有五门能成此信　释曰。下答修行。于中有三。初举数标意。次依数列名。后依门别解。此初也。前虽学起四之坏信。若无行成即信不坚。不坚之信遇缘便退。故修五行以成四信。
　　论。云何为五至止观门　释曰。此依数列名也。以诸菩萨定惠双修止观齐运二不相离故。合二度为第五门。
　　论。云何修行至菩提故　释曰。次下依门别释。于中有二。初略明前四。后广释止观。前中又二。初别明行。后总明除障。别中显其四种修行。即分为四。此初也。文中初明三种施相。为修正因离不行过。不应贪求名利恭敬勤如实行离倒行过。唯念自利利他等者。后示正道离懈行过。故新论言。亦不贪著世间果等。初财施中随力施者。量分而常行。非顿修便止。以自舍悭贪令彼欢喜者。此明财施之所谓也。若尔何故瑜伽论说。唯有安乐而无利益。或二俱无皆不应施故。发菩提心说不施五种益。彼约近益。此据远益。此但勤行彼令观察故。此彼论亦不相违。论无畏施中。随己堪任施无畏者。过分行之即生恼故。此及法施亦有应施木应施义。广如瑜伽。
