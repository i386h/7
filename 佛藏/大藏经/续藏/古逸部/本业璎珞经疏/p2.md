<!-- { "loadSidebar": true } -->
　　就拟宜说法分中有二文。第一从初讫根缘提故。明如来观察众机拟宜说法分。第二从放大光明已下。明放光集众分。放大光明悉照佛界者。直明一佛世界凡有三千大千国土。其一国者。以一须弥山。一日月。照四天下。东拂婆提。南阎菩提。西惧耶尼。北忧单越。上至二十八天。下至五轮际。为一小国。以一小国数至千。为小千。复以小千为一。复数至千。为中千。复以中千为一。复数至千。为大千。此三千大千依数经有十亿。十方合有百亿国土。尔时卢舍那佛。舒般若智光。悉遍其中。有缘集在道场会也。及四天王已下。至化应声天者。是欲界六天也。梵天。梵众天。梵辅天。此三是初禅天。若依善臂菩萨经中。初禅三天者。梵辅。梵众。大梵天也。大梵。水行。水微。此三是二禅天。善臂菩萨经中。名少光。无量光。光音天。名二禅天也　水无量天。水音天。约净天。此是三禅天。依善臂菩萨经中。少净。无量净。遍净天。为三禅天也。无想天已下讫大静天。此九是四禅天。善臂菩萨经中。果实天。少果。广果。无想。无烦。无热。善见。好善见天。阿迦贰吒天。此是四禅天也。五轮际者。地水风空金刚是也。大忍法界者。应佛分身遍十方国土。为说真实庄严之行也。

　　贤圣名字品第二

　　上已开宗放光。召集娑婆世界十四亿那由他大众。皆来集此金刚寂灭道场树会。今明大众既集。将欲为说贤圣根本。故先为四十二人。剬名立字。胡汉并障。略开四十二人名字。人虽四十二。以五忍往摄。无不皆尽。五忍者。一以伏忍中障地前三十人。二信忍中有初地二地三地三人。三顺忍中四地五地六地三人。四无生忍中七地八地九地三人。五寂灭忍中有十地无垢地妙觉地三人。合有四十二人。亦以六性摄尽。六性位者。习种性中十人。性种性中十人。道种性中十人。圣种性中十人。等觉性中一人。妙觉性中一人。合四十二人。今云贤圣者。地前三十人。唯贤非圣。妙觉一地。唯圣非贤。中间十一地。亦贤亦圣。今略开此四十二贤圣名字。故因为品目也。
　　从此已下。经之第二。次明真实根本分。上来明发起。正宗分缘起既兴。正宗得显故。次明真实根本分。若作五门次第。从此已下第三明修道门。问曰。众生起相。回流三有。欲灭斯患。当何所行。答曰。习三宝教修信贤圣四十二门真观成就乃可除也。故从此已下次明修道门也。就此修道门中有三品经文。第一直列贤圣名字。第二学观一品明观行法用。第三释义一品解释名字学观所由。就名字品中。复有五分经文。第一从初已下讫一切贤圣名字何等。明敬首菩萨发问贤圣名字。第二从尔时释迦牟尼以金刚口已下讫一而无二。明如来将欲为说贤圣根本故。先诫敕敬首菩萨也。第三从佛子所谓留伽度已下。正明胡汉相幡。列四十二贤圣名字。酬其问意。第四从是故名门已下。结观修学。第五从吾今略说已下。略举一贤名门起学观之由。就初问中有其二问。第一从品初已下讫欲成斯道当如何行。正问修行成佛之方。第二一切贤圣名字何等者。正问四十二贤圣名字也。就初问中复有其二。从初至发少问问佛。是出经家语。第二从大师本修何行已下。正问修行之方也。尔时他方敬首者。东方菩萨也。以佛神力者。初明举佛神力也。复以大众已下。后明假大众威德也。皆是龙王师子王者。于龙师子中胜故名王也。发少问问佛者。当是大士尚谦也。如涅槃中。迦叶菩萨将欲发三十六问。先道我今所有智慧微少。犹如蚊虻。何能思量如来大海。为当承佛神力。及因大众威德。少发问耳。此中亦尔也。就第二发问修行中有四句经文。第一从大师本修何行。至一切众生不得其过去。总明如来三业无失。第二内性明照。乃至过一切菩萨之上。别成意业清净也。三从出生端政。至常为释梵所敬。别成身业清净。四除闇昧如烛火。至如船师。别成口业清净。大师本修何行者。本在因地修何等行也。一切众生不得过者。明如来三业无失故。不得过也。内性明照者。内明外朗也。常住不灭者。古今莫异也。过一切菩萨上者。圆穷后除果德不共因同也。出生端政者。明如来相好具足。故云端政也。色相无比者。身紫金色。更无等者。圆极自然者。意无不备也。无为清净者。累无不尽也。二种常身者。一法性生身。二应化身。法身常故。应身亦常也。释梵所敬者。如来行时。金刚例待。梵释奉迎也。除闇昧如烛火者。如来说法能除物障。如明能破闇也。明天地如日月者。日月在空。玄照四野。令有心之徒明见正路。如来说法能除惑障。令有缘众生返迷归正也。度人天如船师者。明如来乘大涅槃船。周回往返。运度众生也。竖过三界为妙觉尊乃至当如何行者。结成上问修行成佛之方也。一切贤圣名字何等者。第二正问四十二贤圣名字也。
　　尔时释迦牟尼佛以金刚口告敬首菩萨已下。品之第二。正明如来将欲为说贤圣根本。欲令所为钦承圣旨故。先诫约在之于初。故告敬首。言谛听如法修行。谛之言审听。若不审则谬有所传也。善思念之者。劝思量放下之旨。择善去非也。既思量简择已。即须如法修行也。我先天上至无量行愿者。先华严中开演大愿菩萨本行也。是法者。是菩萨行愿法也。亦是十法诸佛快说决定了义璎珞佛所行道者。以此真行愿。庄严诸佛二种法身故。言璎珞佛所行道也。今以此真行愿法称机被益故。言为此大众乃至开璎珞大业也。释迦如来赞遂敬首发问理深称根利益故。言汝心可念。极大慈悲化一切众生也。佛言已下至一人无二。将说贤圣名门。更复诫敕。赞叹理深。同于十方诸佛所说。一而无二也。当先正三业者。万恶从三业而起。万善由三业而成。故劝正三业也。习三宝教者。教中明善是可欣。恶法可背。故劝习也。信向因果者。于因果理中。生决然之解也。然即所问悉可得入者。上之所问妙觉尊道悉可得解相应也。一切佛教为菩萨者得佛不久者。若顺教修行克果必速。故言得佛不久也。必谛受学四十二贤圣名门者。自下答上第二门。乃至十方诸佛同说无二者。叹所说理深。应当受持也。
　　佛子所谓留伽度已下乃至无上地。品之第三段。明胡汉相幡。列四十二贤圣名字。酬其问意。发心住者。是上进分善根人。始入空界。发菩提心。亡绝万相。故名发心住。留谛迦度秦言治地住者。常修空心净八万四千法门清净行故。名治地住也。修行住者。前云修空心。今明长养此心。令一切行增进不失。故名修行住。生贵住者。生在佛家种性清净故。名生贵住。方便具足住者。多习无量善根成就故。名方便具足住也。正心住者。成就第六般若故。名正心住也不退住者。入无生惠必竟空界。心心常行空无相愿故。名不退住。童真住者。从发心心住不生到不起耶魔破菩提心故。名童真住也。法王子住者。从佛王教生解。当绍佛位故。名法王子住。灌顶住者。从上九观空得无生心最上故。名灌顶住也。欢喜行者。始入法空。不为外道邪诲所到入正位故。多生庆悦。名欢喜行。得常化一切众生。皆法利众生故。名饶益行。常住功德。现化众生故。名无尽行。命终之时无明鬼不能乱。名离痴乱行。生生常在佛国中生故。名善现行。于我无我。乃至一切法不取著故。名无著行也。于三世佛法中常敬顺故。名尊重行。说法授人动成物则故。名善法行。二帝非如非相非非相故。名真实行也。常行六道。而入果报。广化众生。而不取著。故名救护一切众生离众生相回向。观一切法空。得真实心故。名不忆回向。三世佛法一切时行故。名等一切佛回向。以大愿力入一切佛国中。供养一切佛故。名至一切处回向。以常住三宝授与前人。名无尽功德藏回向。习行相善无漏善而不二故。名随顺平等善根回向。以观善恶父母无二一合相故。名随顺观一切众生回向。常照有无二谛一合相故。名如相回向。以诸法无二。般若无生。二谛平等。观三世一合相故。名无缚解脱回向。觉一切法第一义谛中道无相。一切法皆一照相故。名法界无量回向。欢喜地者。始离世间。初证圣处。多生庆悦故。名欢喜地。离能起误心犯戒烦恼垢等清净戒具足故。名离垢地。随闻思修等照法显现不忌故。名明地。烦恼戒薪智火能烧故。名灾地。得出世间智方便善巧。能度难度故。名难胜地。般若波罗蜜行有间大智现前故。名现善地。善修无相行。功用究竟。能过世间二乘。入出世间道故。名远行地。报行纯熟无相无间故。名不动地。无碍力说法。成就利他行故。名善惠地。得大法身。具足自在故。名法云地。功行满足。蹬大山台。心心无为。行过十地故。名无垢地。妙观上忍大寂无相。唯以一切众生缘生善法累外之觉体照精微故。名妙觉地也。
　　佛子是故名门摄一切功德行者。第四总结。贤圣名字法门理深。证教二道悉皆圆满也。佛及菩萨无不入此名门者。以人取法悉皆具足故。言佛及菩萨无不入此名门。一切神通者。佛及菩萨不思议神通也。一切因果者。四十一为因。妙觉为果。故言一切因果。一切境界者。诸谛甚深。能发生圣解。称为境界。悉皆摄在贤圣法门故。言亦入此名门。佛子是名门。至极理一故。言十方诸佛所说道同也。处生死不减。在涅槃不增。湛若虚空。故言不增不减。理既究竟了义之法。应当决定作无畏说故。言决定师子吼说。当以誓自誓受持读诵解释义味者。明行法微妙。劝在交时。应解应说也。愿一切众生乃至如法修学者。齐契此法门之理也。
　　佛告敬首菩萨已下。第五略说一贤名门。起学观之由。就中有三文。从初已下讫偈前已来。明信相菩萨行相。二从发住贤人已下有二十八偈。明发住贤人说偈兴愿。三从住是住中已下讫品末。明行愿功能。劝受十无尽戒也。
