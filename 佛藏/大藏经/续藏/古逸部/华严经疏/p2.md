<!-- { "loadSidebar": true } -->
　　就第二正说中论为四分。一起厌行分。二厌行分。三厌分。四厌果分。此地修禅厌伏烦恼名为厌地。初入地心修起彼厌名为厌行。趣地加行起彼厌行名起厌行分。所起地初名厌行分。正住地中修八禅等名为厌分。地满足故名厌果分。又释此四分。如其次第。即是加行道无间道解脱道胜进道可知。就初分中三。初结前起后。二何等下正明十心。三菩萨以是下结行入地。就十心中。初二一对。一离过心。谓依前净戒起此深念趣禅净心。二位善心。谓依自所住大乘之法坚心不动故名猛利。次三一对。于中初二离过后一造行。离过中初一厌当来欲故名厌心。二舍现在欲故名离欲心。当来未起。但可悬厌现在交舍论名不贪。造行中谓不舍前地自分所修进起。此地胜进之行故名不退心。次三一对。于中初一离过后二成善。离过中谓此加行深伏三地所断烦恼。不令彼惑成。于过患论释云。自地烦恼不能破坏名为坚心。远师释前二地为自地。辨师释四禅四空为自地。皆恐不当。后二成善中。初成善体。后成善用。体成故出入自在名明盛心。谓净之极也。三摩跋提此云等至。即入定之名后用成故。受生自在。虽生下地不失定用。由此淳厚名为无足。此二种心。至下地满中究竟成就。下云。于禅能入能出。是明盛心成不随禅解脱力生。即此淳厚心也。下论云。彼淳厚心。此处现成故。末后二心为一对。初一离过。论名依彼生者。依欲界生也。以大智故。烦恼不污故名胜心。后一利生以大悲摄化。不断诸有故名大心。加行分竟　第二厌行分中论分三。初明厌离有为名护烦恼行。二舍狭劣心名护小乘行。三上求广大名方便摄行。又由善巧摄起入禅等行故。名方便摄行。就初中有二十句。先十句明无常观。后十明无有救者。约人显失。就初中先一句总谓如实相者。有为之法理实无常故名实相。论名命行不住者。有为诸法相续名命。迁流称行。即此不住名曰无常。别中分二。初云何此无常者。问彼有为所无常法。二何者是无常。问彼法上无常之义。前中经有六句。于中初四约内正报。后二约外依报。前中一约苦无常者。论释依身转时力生三苦者。内报迁流名身转时转能生苦。说转为力。苦由转生故名为依。又以其苦故。性是无常二无我无常者。论经无此谓。过违缘而便损寿。不自在故无我。无我即无常也。三不净无常者。依于饮食好恶之力。令其形色不净。有增有损。增损不定。是无常也。四不亦无常者。论经名无常。此乃以粗无常显细无常。谓依不护诸恶力者。履险餐毒名为不护。依此力故令身夭寿。下二约依报中。初约世界。后约资财。初中依世成力者。由依成力有此灭坏故。名败坏无常。后一由财无定主之力一处不住故。名不可信相。二何者是无常者。明无常之义。或以生灭流转为无常义。通大小乘如余处说。或以不生不灭为无常义。此唯大乘如维摩说。或说二种如此文。或说三种。一无物无常。约遍计性。二生灭无常。约依他性。三离不离无常。约圆成性。以在缠时名不离垢。出障离时名为离垢。约斯不定名为无常。具如中边论及佛性论等说。上二并大乘终教说。言少时无常者。以念念生灭无暂时停故。此中名不生不灭者。谓不定生故速灭。不定灭故还生。是故约俱不定。亦名不生灭也。二自性不成实无常者。谓三世中法无自性故。不从前际中来名为不生。不去至后际名为不转。现在不住。此中三世约相续门说。若约生灭门。则应说当来名来。过去称去。由有此二门故。与余处不相违也　第二无救者。初牒前无常是实也。知诸下正显无救。初言知无作无起者。于无常法中无能为。其起作救护。论经名无有救者。此是总句。言无来下别辨。于中初四。就死明无救。一于少壮时无常未至。望于后死无所依。告使其得免故名无所依止。此中名无来无去者。无有依怙。来能令无常去故云也。二于年衰将死名无常至时。无能救者。以无常死临多共忧故名忧。谓忧念相续曰多。与心俱起曰共。三于生蕴坏时死相现前。中间忧念转憎名悲。四于四大分时生诸苦恼。上四死时无救相显故。于先辨也。次二句于外受求事中过患无救。初憎爱系者。谓追求时谓贪其所欲增。其不欲于顺违境爱憎妄想常缚。不舍对治不入故名无救。二论经名忧恼转多者。于受用时乐少苦多。谓于资财守护致怨。乃至失命苦恼多于贫穷苦也。此经略无此句。下四句约身苦无救。于中初无停积者。明身老时少壮不可复集故名无救。二无定生处者。明设命尽时不能定知生。于何道论经略无此句。三但为贪等者。明少壮时。依三受起三毒自烧善根。亦是衰损自身故名无救。四增长后世者。于年衰时无量病苦不增长也。病通始终老时多故。又释因病造业增后世苦。无实如幻者。明虚妄也。论中重释后三句。与初四俱是身患事。何不在初一处同说示。身数数过患事者。显身患多故。护烦恼行竟　第二护小乘行中。初十句护小心。后二十句护狭心。前中初总后别。总中先临前。谓初观无常已生厌心。后观无救转更生厌故云转。复厌离下趣后。谓正护小乘小心求佛大果故云趣。佛智慧下别辨中二。初五句求佛菩提。论名摄功德大后四求大涅槃。论名清净大。前中一通力大。知佛神通难测故云智。不思议智即是神通之体。二无比大。寄对显胜无有敌对故云不可称。论经名无等也。上二明妙用自在。三大义。大谓义利无量众生故云有大势力。此利他德。四无讥谦大。希有难得故云无能胜者。论名难得也。此自利德。五不同大。亦寄对显胜。理实异外越小超因显胜。今论主从首而说故云不杂外道也。上三显德行圆备　第二求涅槃净果。中论主初总释摄为三义。一离惑。二离苦。三得涅槃。二别中。初离二障及习故名无衰。二苦根本尽忧悲亦亡故名无恼。三得涅槃中。经有二句。一至涅槃安隐大城名自利德。二至彼不还能广利益故。云救苦众生也。此是无住涅槃故　第二护狭心中。初十起悲。后十救度。亦是先悲后慈。初中先牒前起后举数总标。谓见佛智胜利伤物不得观有为苦恼愍物处之。是故转生殊胜悲心。二何等正显悲行。于中初句为总。以诸众生远佛慈父曰孤。无智悲男女称独。由此孤独在苦无救深成可愍。余九别中。初二依欲求众生。一求财无厌名贪无依。二于他资财非分起惑求无休息故。云三毒等下。三约有求众生。于中一苦果未脱三界六道。轮转不绝故云闭在等。二苦因不除。谓烦恼所覆。是彼苦因故云常住等。三无对治力。谓生在难处离善导师无善根治故。云无正观力。下四约梵行求众生。初三小乘。后一外道。前中初不求大因名不起胜念故。云于善法心薄。以唯乐小善不乐大善故名薄也。二不求大菩提果故。云失佛妙法。谓妄取小果恃为究竟名坏增上慢。三不求大涅槃果故。云而常随等。谓纵得小乘无余涅槃。常随变易生死水流下一外道过。妄行邪道悕真涅槃。第二正救度中。初牒前起后。一发恼救心。此是总句。下九别中。初三除三障显度处也。次五授三学明度行也。后一令苦灭即度果也。初三中应解其业结净。其惑染脱其苦报故云也。次五授行中。初二授三学。谓一劝置持戒处故云著善处也。劝住定慧处故云令安住。何故定慧合为一句。以前地戒成分戒别辨后地。明慧位未至故。慧从定说分为一句。论云。三昧地故定慧合说。下三明授法利益。初二句约戒。一欲受戒者。令除戒疑信进。于戒有大功德。使乐受故名为欢喜。二已受戒者。示以持犯及显戒德。令心乐住安因不动故云令知所宜。后一约定慧。谓掉没障定。烦恼障慧。灭除此二定慧成就故云令得度。又释桌是掉举障于定。没是昏沉障于慧。烦恼通障。此是细惑随逐行人故名随非随烦恼也。以是使故下。一救度成者。令得余无余二种涅槃故云使灭苦　第三修方便摄行中。先述意后释文初者菩萨因前观有为多过众生未出佛智大利众生不得。复念众生堕惑业苦。以何方便拔苦得乐。即知不离佛无碍智。智由何生。即知不离八地上如实智。实智由何生。即知不离四地已上无行慧。慧由何生。即知不离三地禅定。定由何得。即知不离闻法。是故菩萨先求正法。既闻已静处思惟。思已修习入禅无色。依定观法起无生慧。依此渐增生无功用如实智。依此渐增生佛无碍智。得智已能尽众生界拔苦与乐。常化不绝。文意如此。是故名为方便摄行。二释文者。此文方便有其五重。一起观方便。谓牒上三心起后观求。二即时欲具下标趣方便。谓标其佛慧彰行所趣。三作是思下观求方便。谓观察推求度众生法。四即时知住下正知方便。谓知佛智能救众生。乃至知由闻法。五菩萨如是知已下摄修方便。谓修闻法行摄取正法。初中三。初牒上护烦恼行故云如是厌等。二牒上护狭心行故云深念众生。三牒上护小心故云见一切智等。论主依此三心能起后行故。说此三为三种因。初一可知。后二发精进因者。见佛智有利能救众生。是故因此起大精进。修彼因行。论云。能修行彼道故。深念为因故。能善化众生也。二标趣方便中论云。依如来智慧救度众生。此言示现发起方便摄行故名也。三观求方便中众生堕苦等。论经亦有业。问。前救度十心中。于惑业苦处以三学救度。何故今言以何方便而拔济之。答。前知戒等度法而未知用。何智慧能授此法。问答尔前护小心中。已知如来智慧有大净。下九句别。前五是阿含净。后四是证净。谓顺教修行名阿含净。证理起行名为证净。又地前所行名阿含净。地上所成名为证净。阿含五中。初欲净随所念阿含者。是所求法非一故名随所也。得方便等者。是能求心经名善修。菩萨道者。念所闻法顺教修行也。二是论中第四生得净。谓出世胜报名上上生。地前起于助道之行。愿得彼生名为胜念故云善集助道法。三是求净。以身口恭敬起求法行故名敬行。以此随顺诸佛求法名为随顺故。云善能恭敬供养诸佛。四受持中先释受于无量世者。闻来久世多闻者所闻广也。下释持忆持者非念忘失。言不谬者非少错误。如经于无量佛多种善根者。亲近多佛种闻持正法善根也。五行净中为求地上真证法故。习行少欲头陀离著之行。积集成就多功德故方能入地。故云成就。无量深厚功德下。明证净有四。一得净者。谓初地证实名得。以初见道真智现观决择正证故。云现智善决定故。又释法显于心名为现智。心安于法名为决定。经中离痴是现智也。离疑悔是善决定。二不行净。于修道位中制彼一切大小烦恼。令永不行故云无有贪等。然见道位中。非不断惑见理义增。修道位中。重观真理除障义增故偏说也。三无厌足净中对下彰出名。不乐小乘。望上显入名得上胜悕望。重释中复念持彼功德故者。谓念彼佛果功德忆持不忘。释经中安住也。又念彼能对治功德常现前故。四不随他教净。谓位在究竟道中名趣尽道。以菩萨道极名之为尽。所证自心开觉显示名自正行故。云不随他教也。
