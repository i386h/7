<!-- { "loadSidebar": true } -->
　　自下第二别显微相中二。初二句明同相。后六句不同相。此二相中略作三门。一定其文。二辩相。三释文。一定其文者。有人释云。此既即是性净方便净二种涅槃。故知前微。此相总明果法欲说地法。何故明果以辨甚深。果位显故。举显十地甚深之义。因之与果高下无殊。云何相显然。此虽复随人高下法体不别。其犹虚空。约尺分异。异即是空地法像。此今明此相。总是地智。论释云。智相有二种等智。即是地智故不通余释。若是智即是因位。如何得有二涅槃邪。释此是地中所依果分如下文云。如因大海有十宝山。因于佛智有十地等。如一一山下悉有大海。一一地内佛果。若约三乘佛果唯在十地后。若就圆教佛果通在一一地中。是故一地摄一切地。问。若尔证得一地已得佛果。何须说十。答。引渐机故。是故十地多就三乘差别位说。问。若就三乘则无果法。答。以三乘十地。就一乘十地说故有斯趣　释文中同相内言从本已来空者。此总明同相。论中先释相后释同。前中云何相者。问。意云色等法空皆名同相。今言相者是何等相。答。彼智相故者。今此所说是地智相。引颂中自体空。是智自空故。非余色等诸法空相。又此是体相非是标相。下释同中云何同相者。问。意既唯局在智相。云何名同。答。中一切诸法如说自体空者。以此真空通一切法故名同也。言灭除诸苦恼者。此别显同相。苦恼者恶取空故。恶取空者。空乱意故。依宝性论。空乱意有三种过。彼论云。起如是心实有法断灭后时得涅槃。又复有人以空为有物我应得空。又生如是心离色等法。别更有空我应修行令得彼空。解云。今此经中本来空者。离此三种乱意苦恼故云灭除也。论经名有不二不尽者。言别意同。言不尽者离灭色故。不二者离色外故。有者离以空为有故。此义云何。以若妄谓空为有物则令真空于此不有。若真空有情有则无。是故理有治情有也。彼论约色等简此论。就地智明空下明不同相中。净相解脱者。是总显示。谓对治离染故。别显中二。先何处解脱者。问。所脱之处诸道即六道也。惑业生者。烦恼是道缘。业是道因。生是道果。六道不出此三故。远离名解脱也。二云何解脱者。问。解脱体即五句显能脱之体一平等相。既言远离诸趣。云何离邪。谓见世间即同涅槃。如是远离非如二乘。有背向故。故云等同涅槃相也。无中亦无后者。第二断惑相。论经名非初非中非后。谓于三时皆无断义方为断也。释此文有二门。一约相翻门。二约相续门。初中谓无间道智正断惑时。为智光起惑后灭邪。为或先灭智后生邪。为同时邪。此三时惑智。各有两失故不成断。谓智有自成无漏过。不能灭惑过。烦恼有自灭过。不障圣道过。于三位中思之可知。如灯破闇三时不破。此亦如是。如杂集论第四云。从何而得断邪。不从过去已灭无故。不从未来未生故。不从现在道不俱故。从诸烦恼粗重而得断。乃至广说。经云。毗婆舍那不能破烦恼等。皆是此义故云非初非中非后也。问。唯识论第九中。圣道现前惑种必灭。如秤两头低昂时等。若据此说即是同时。如何此中三时俱非。答。粗说可尔。细克实难。何者若同时者。智自生时惑自灭。时不相由故何成对治。如东家男生西家女死。虽亦同时。然无相由不成对治。问。若尔云何断。答。即此三时。求断不得方成断义。此即不断断也。前中后取故者。谓于前中后三时之中取彼非初中后非异三时取彼非也。如于色等处取彼真空非异色别取断空。此亦如是故不断义。二约相续门者。谓此地智生灭相续。前中后三。何时定能断烦恼邪。唯前不能断。以落谢故。唯后不能断。以未起故。中亦不能断。以不住故。是故三时皆无断义。若尔云何断。论云。如灯炎非唯初中后前中后取故。此则唯初唯中等不可前中后相续取可有断义问。既三时单取各不成断。从此和合岂成断邪。答。有人解云。三时别取各不成断。三时相续假说为断故。云前中后取也。此粗说可尔。细克不然。以别就三时各不成断。总此三时岂成断邪。如一沙无油多沙亦无。今释此言前中后取者。是简滥之言。何者人谓此智前中后位各不能断。则谓同于无圣智处恶取空也。故今简云此于初上取非初中上取。非中后亦尔。不同无智故非恶取故。云非初非中后前中后取故。问。余处论说圣道初起则能灭惑。何故此中乃云非初。答。依毗昙。一念有烧始终方尽治结周。然依成实。一念不烧相续方尽治结亦尔。若大乘初教。初念亦断中后亦。然若依终教。如缘起性三时俱不能断。即由不作缘起方成故不无断也。言非言辞所说者。第三观行相。谓此无分别观智非同世间言说所及故。又不同小乘从声得悟故也。言出过三世者。第四转依相。谓此微智依止真如常住法身。以是究竟转依故。能依所依俱悉常故。出于三世迁动相也。问。所依本有可得。是常能依修智。岂无生灭。答。初教随相修智生灭。终教已去智如境故。始觉同本觉故亦非无常。论云。非如无常意识者。简未转依时妄念意识是无常。即知转已去真智是常。此简能缘也。依止无常因缘法者。简未转依时所缘境也。修多罗中决定说者。引经证成境智俱常。如处处大乘经中。皆说佛果常住。又如此经十藏品中信藏之内。信佛智无生灭等。具如彼说。言其相如虚空者。第五解脱相。谓如二乘智虽离惑障。犹有法执故。其解脱犹有障碍。此则不尔。二障及习一切皆尽故。云如虚空无障碍也。又此明自体清净如虚空无染。又论中重结。此五种中后三何故重言者。以后三种皆对妄显真故。云如是观观等。问。详此五句初句了世间。即涅槃明离而无离。二明三时无断惑义。即断而不断。乃至其相如空。准此等义与上同相何别。答。举实无别。但约自体处名同相。约智证入处名不同相。若不同彼同相不得成。此不同相也。是故义说有二法体无别。
　　言诸佛所行处下一颂半。明第三举例显微。于中初三句牒前深妙。下三句类显地微。前中初二句。举佛所证二种涅槃。于中寂者是同相涅槃。以自性常寂故。灭者是不同相涅槃。以智缘灭故。清净者显此二种自性无染。及对治离染故。深者显此二种甚深微妙故。此二唯是诸佛所证故。名佛所行处也。言说所难及者。正显此二深妙超言。下三句类显地法。同彼玄妙故云地行。亦如是言地者境界。观者谓照境之智。是地正体故。行者智眷属者。檀等诸度与智同行故。亦如是者同二涅槃之深妙故说之。犹尚难者。显教尚难言。何况以示人者。况义深玄何容可示。论云何故不但说无言等者。征文显意。谓何不一向说无言。乃云言说所难及显示。依言以求解故。不说无言也。
　　诸佛之智慧下下一颂半。第四寄对彰微。以此地智是诸佛境故。名佛之智。离诸心数者。此智不同思慧境故。离心道者。不同报生识智。彼二可说。此智非彼境故云不可说也。言不可得思议者。以非耳识所知。非意识思量故。此显不可闻。言非有阴界入者。如阴界入。有色心根境识等差别　是则可说。证智不尔。无能所平等无分别故。离文字不可说也。是故但可证智内契不可分别。非染识所能了知。以取相名识。不取相名智故非彼境。论云。智者地智。即根本智也。起者以何观者。以加行观智起本智故。以何同行者。檀等余行亦资起故。
　　言如空迹下第五一颂举喻显微。上半举喻。下半显法。此中喻义略作三门。一对前辨异。谓与前尽空何别。太空喻果海。迹处喻地体。迹相喻地相。鸟足喻言教意。不同者喻地法难说难闻成默不说。今喻地法难说难闻。诫众舍著许为宣说。二显义意者。如鸟行空。鸟身过后迹处不可说。相亦不可见。然有鸟行不可言。无非以有鸟行故。令有迹相可取。非以无迹相故。总无鸟行鸟行喻言教。迹相喻地法。寻鸟求迹。迹不可得。寻言求地。地不可得。但约鸟行十步说有十迹。实无十迹之异。约言分十地。实无十地之异相。是故十地如空中十迹。岂有差别。问。如空中鸟已行未行及正行处。俱无有迹。岂可十地言下无所诠义。答。有所行空处故有所诠义。问。鸟足空中不能现迹。言下既不能显理。何用斯言。答。鸟行沙土如足现迹。鸟行空中足现无迹。小乘言教显如言义。大乘言教显离言义。若无鸟行无以得知虚空无迹。故知鸟行能显无迹。非无能诠所况可知。三释文者。论中有二。初三句解喻。后三句合法。喻中鸟行迹处是一句。直举喻体。二不可说。相亦不可见。是第二句显迹。离相难说难见。谓不可说。其迹数多少不可见。其迹相差别下。释成何故问也。释以空无相故。即空之迹亦不可分别也。三非无行迹。是第三句以有鸟行故非无迹。又此三中。初总举。二离有。三离无。下合中三句次第。合如是鸟迹处。明前初句名等住处。证智摄者。合之以法准法验。喻应言如是鸟行迹处。虚空所摄。文中存略世名句字身。合鸟行住处证摄合迹处。虚空所摄不可说。闻合第二句明离有难说闻也。下亦释成非如声性者。明此地法出言非如音声之性。是可闻法。又释明地出言非可如言声性而执取也。非无地智多句字身者。合第三句显不无义。非无地智者。有所诠离相之法。非无名句字者。有能诠之教。何故言有教。拟欲宣说故。何故言地。离相不令如言而取故。云何故我复说。此汝等不应随声取义。此是论主义。作金刚藏语诫众离著。五过中前二违行过。次二违人过。后一违法过。谓如言之义。都无所有。而谓实有故不正信。二不能励心舍相求实名退勇猛。三法实不然。为他宣说云法正尔故云诳他。四言是佛说故云谤佛。又佛意正在离言之义。而谓佛智缘所执相故亦谤也。五谓法浅薄同于世间称言之事故云轻法。又佛教指示离言义。令诸众生越凡成圣。今取如言。只是世语。不能令人超凡得圣故。轻法之过实为重也。释义大竟。
