<!-- { "loadSidebar": true } -->
　　自下第二明其说大。于中六颂分五。初一颂三句明所说分齐。二有三句彰已无过诫众除失。三有一颂半显其所说略而非广。四有一颂劝众敬听彰已善说。五有一颂显已得力为生物信。前中初一句是总言。是事虽为难者。是事谓牒前义大之事。虽者是不定之辞。谓此地法有其二分。果分虽不可说然因分可说故。论经云。我但说一分。谓因分于果为一分故。此二分义诸说不同。有说能诠之教为因分。所诠之义为果分。此说甚疏。有说地前因行为因分。地上证智为果分。此品岂说地前法邪。故知不然若约诸地加行等为因。正证为果。亦少分得。有说十地有二种门。一若约渐增之门名因分。十地是则可说。有分齐故。如月渐增可说差别。二若就圆满时门名果分。十地是不可说。无分齐故。如月满时无差别故。此二十地其体无别。但随分满假立二分。此亦未然。岂可未至。法云则欢喜可说。待十圆满方不可说。若前能起后为因。后依前起为果。亦少分可然。犹非文意。有说十地有二种义。一者教所安立十地法门。在闻者识上似义显现名为因分。因此表彼离言义故。二者已诠证入十地正行离诸言教所安立相说名果分。由彼因分之所表故。是故因分可说果分不可说。此说少顺文意。犹非正当。今释有两重。一此十地有二分。一就实十地。唯佛所知佛智所行名为果分。上论云。此智是谁证偈言佛所行故文。上文云。智起佛境界故。又上加分中言不思议佛法。又如鸟迹所依太空为果海等。二随相十地菩萨所知菩萨所行名为因分。是则果分玄绝。当不可说。因分约机是则可说。此义通一部经中大意。问。若尔喜菩萨证智岂可说邪。答。教说修中满足修等是也。二云十地有二分。一约妙智。正证智如境故。离相离言故。名果分则不可说。如彼鸟迹同于虚空不可说也。二约方便。寄法显地差别。如下文初二三地寄同世间。四五六地同二乘等。又寄禅支道品。诸谛缘生以显地别令众因。此表解地义故名因分。如空中迹。约鸟说异名为因分。同空无别名为果分。一迹通二故为二分。问。约鸟约空迹皆离相。云何有说有不可说。答。迹虽离相就鸟得说。就鸟得说所说常离也。迹同虚空理不可说。所况地智准此可知。此释局斯地品故。云虽为难即是一分也。此为总句。下有六句。别显三大。初一句明因成就大。次有一句明因渐成就大。余有四句明教说修成就大。释此三大略作四门。一释名者。悲愿重心为起行。本名因成就。说大之中开出此故。名之为大。二闻思修等次第。能生出世证智故。名因渐成就。三实智证真指陈不到。假言寄显故名教说修。问。此三俱是说大中出。何故前不名教说。又俱是因分中出。何故后一不名因邪。答。前二生后功能显故。同得名因。体非玄妙故。不待言简不称教说。后一证智玄妙。滥同果分故。以言简名教说修。二就处以定有二。先约假处寄显因成。在地前种姓位。以彼种子因成就故。因渐寄在解行位。起闻思等行趣真证故。教说修寄在初地已上智证实故。二约实位。此三俱在地上。但诸地之前加行修中慈悲愿等名为因成。闻思修等名为因渐。正证后得名教说修。三就文辨。定者下说分中诸地之内。皆有此三。何者且菩萨因何求此地智。有二所因。一为救众生。二为求菩提。由上求菩提下救萨埵名为菩萨。故云慈悲愿也。二既内有此因欲趣求诸地。有何渐次。谓修学三慧渐入诸地。此二同在加行智中。三加行既终必契真理。前二相粗直陈可得故。不别寄证智地体。不可直示故。寄别法用以显表示。如二地正地中说十善等。三地正地中说四禅等。四地正地中说道品等。并是如此教说修摄。四释文中。初句慈悲。是利他行。发愿是自利行。释此二文。如论应知。因渐成就者。如偈渐次具诸地故。谓三慧次第能生世出智。以是彼因故名具诸地也。教说修者有二满足。修者闻思慧等。但能为彼出世智因不能满彼。智地要出世净心方能满彼故。云智者所能及也。下明观修。于中如是诸地行者。牒举地行也。微妙甚难见者。明观境非余心所能见也。不可以心知者。不可以染心能知。论云。自心清净可知。此中满足修据根本智观修。约后得智及缘观内俱不可说。故名教说修也。
　　自下三句。是第二显已善说诫众除失。先显已离二过。一离佛不随喜故。云当承佛力说也。二离不平等说故。云成听也。二诫众令离二失。一于说者不敬。离是过故云汝等当恭敬。二于法见诤。离是过故云共一心听也。
　　自下一颂半。第三明所说。略而非广。初二句牒举地法。是智所通达故云随顺也。以此智入彼诸地相中故。云诸地相入行。论云如行修故者。如加行修而得入如行修满足者。加行入证契理圆满故。云如实满足。摄取入此智入之行无量无边故。云于无量亿劫说之不尽。今但略说者。是要略故云如实也。虽是略说。而具摄广义故云其义无有余。
　　自下一颂第四劝众敬听彰已善说。一心恭敬待者有二。一身恭敬。如威仪住者释敬也。堪受说法者释待也。二心恭敬。谓决意求法故。云如心决定。此释心敬堪能忆持者释待也。前则身恭能受。此则心敬能持。今承佛力说者。显非己力。离增上慢故。下半显所说。谓以何事者。以大音喝故。云何事者。出因引喻故。依止何事者。依止名字不违义故。示现何事者。示现地义故。又释大音喝因喻依证成道理说义名不相违。依法尔道理说可知。论中善字者。是善巧之字故有二义。一巧同他者。二诠义周备。如论应知。
　　自下一颂。第五显已得力令物生信。初二句明虽得广多诸佛神力聚在我身。后二句然显已所说如海一渧。所不说者犹如大海。况无佛力从此一渧亦不能说。上来至此请分竟。
