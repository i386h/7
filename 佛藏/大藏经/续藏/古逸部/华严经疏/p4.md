<!-- { "loadSidebar": true } -->
　　自下一颂半明转生时益。初一颂正明有益。后半简余无益。若人堪任闻者。谓有菩萨种姓。曾种此一乘善根者。堪闻此法。能正信受故。虽生在大海龙世界。长寿亦得闻此经。此是恶道难处。长寿者。如说右胁著地未动之间。已迳贤劫千佛出世。更一转时复迳尔许时。但暂卧息有尔许时。况其一生何可计知。在中不闻佛法故名难处。若是此法器。虽生在彼而亦得闻。为显法随机不舍不简难处故。问。若堪闻此何故生彼。答。由余宿业故。如龙女闻法等。又以龙宫有经故。问。若生彼得闻。何名难处。答。不闻多故。得闻少故。从多名难。故论经云。决定信无疑者得闻故。此经云。痴疑不得闻故。及劫尽火中者。此言顺西国语。若顺此应云劫火尽中。此言不足。若具应云劫火尽时在光音中。以颂迮巧略故也。以光音是第二禅免火灾。论中言等者。等取三禅免水。四禅免风。此并是善道长寿无难处。问。通论色界俱是难处。何故不言初禅直举二禅等耶。答。以彼初禅有觉观故。难轻不举。问。若此色界俱是难处。何故梵网等经有彼处说。答。此据圣境故。有说法令彼法器众生亦得问经。如此所说。若就实报则成难摄。又从多以为难摄。问。无色亦难。何故不说彼。答。菩萨不生无色天故。又释理实亦闻。但随相彼无形色绝听受故。不彰闻也。下二句简非利益。谓虽生在人中无难之处。然无惠无信。终不能得闻。问。人中不闻。何不难摄。答。亦从多故。由疑故不信。不信故不受也。由痴故不解。不解故轻弃也。自有受而不解。解而不受。是故要须智信。翻此痴疑故得闻也。
　　是故下二颂教说中。初一颂教依三渐。次说后一举二利劝说。前中诸地智道者。此是观渐。次谓加行智推求名观通生入证故云是诸地智之道。世论云。若观若依止能生诸地智。此释观中渐次之义。谓观者意言观察。依此增上力生诸地证智故。云若依止能生等。二入势力观法者。是证渐次。谓正体智正证真如。此智能断惑证理。依起后得。具此三力故名渐次也。次第而修行者。是论中渐次也。得至于余地者。是论中上句展转也。各得下二句明修行渐次。是后得智更重观前所证。及闻受上地进修之法。成自利行故云得利益。又为他宣说等故。利一切世间故。论云。此行种种异行境界境界者分齐也。此三次第成故云渐次。又此三中一一各有渐次故亦名也。又此三邻接渐次故。云愿说勿令断也　第二许说分齐中有二。先长行序许说之意。后偈颂显所说分齐。前中观察等明其说相。欲令等明其说意。前中论云。何故观察十方示无我慢无偏心故者。有别有通。别中二。一观十方佛欲承力而说故。云示无我慢。二察十方机欲令同入地。云示无偏心。二通中有二。初约承力。二约授说。初中何故观十方佛者。欲承其力故示无慢。随观一佛承力便是。何假十方示无偏心。二约授说中。何故观方以示现说相故。谓前已三位五请备尽殷勤。今若不说即成我慢。是故观方示说令众咸知显已无慢。若尔观察一众足示说相。何须具观十方众邪示无偏心故。又观察有二。一内心照察故。二举自眄视故。二明说意中。增益信敬者。前金刚萨酬解脱月初请之时已令众悦。今更使明故云益增也。信敬者有四义故。一金刚藏示已能说去众何因之疑故令信敬。二明此刚藏不畏大众不堪闻拂众何缘之疑故亦令信。三显义大之法深妙出言令众知深故生信敬。四许宣说大令彼众人得闻在今故云敬信也。
　　颂中有十三颂半分二。初七颂半明义大。后六颂明说大。此二大义略作四门。一定名。二辨相。三明可说不可说。四释文。初中所诠故所以故名之为义。深故广故名之为大。谓义即大故名为义大。表义故显境故名之为说。因于此说得彼义故。教从所诠亦名为大。此则大之说故名为说大　二辨相者。此十地中宗要有六。一所依果海如太虚空。二地智所诠十重法界如空中所尽之处。三根本地智能证法界如能依尽相。四诸地后得随事起行悲智不住等。五诸地加行所起行解为趣地方便。六寄法显成诸地差别。如第二地中。唯明十善为其正地。三地禅支余地所寄如是知可。于此六中。前之三门合为义大。后之三门合为说大　三明可说不可说者。先就义大次约说大后辨双融。义中有三义。一约果海。可以总标令人知有名为可说。不可指斥示人名不可说。二约证处。既此所证离相离名。还云此法不可说闻。以此遣言之言。当彼法故名为可说。有言斯遣故不名可说。三约本智。谓以遮诠令解故名可说。直诠不逮故不可说。摄论云。无分别智离五相。谓熟睡昏醉等。以直诠不到故。约遮诠以示彼法。二就法二说大中亦三。约后得智随事行相可以言分。是则可说。是出世间故不可说。二约加行智。谓是意言观故。是则可说。观中行相言不至故名不可说。又诸法自相皆不可说法。诸共相皆是可说。此一门通一切法准之。三约所寄法可以寄。此表示令人解十地故名为可说。不可以此即为十地名不可说。三就双融中。此上六中各说即无说无说即说无二俱融准思可见。又果海离缘故不可说。所证就缘是则可说。二所证非修故不可说。能证修起是则可说。三正证离相故不可说。后得带相是则可说。四后得无分别故不可说。加行有意言故是则可说。五加行观无分别故不可说。寄法表地是则可说。此上不可说皆各不异于可说。以真理普遍故。可说不异不可说。以缘修无性故。是故下文虽说一分义亦不少。故论云。如实满足摄取故意在于此。思之可见　四释文中。就义大七颂半中分五。初一颂半总显地微。二有二颂别显微相。三有一颂半举例显微。四有一颂半寄对彰微。五有一颂引喻辨微。就初中言诸佛圣主道。道者正出十地智。谓道是因义。修行此十地。能到诸佛圣主之处故云道也。论云。此偈依何义说。依智地故。解云。论主何故起此问答。以此颂中所明义理深玄微妙。似是佛果。恐人谬解。谓是佛果非关十地故起此问答。犹恐未悟。更重引彼前后经文。证成地智故。云上来所说等。微妙已下显地智微妙言。微妙甚难解者。此中微妙是总句。难解者难知故。别中微有六种。一证微。如经圣主道故。二说时微。如经甚难解故。三离念微。如经非思量所得故。此显自体无念非是意言比观所得。四依止微。止如如经唯智行处故。此显既非比智境。是谁能知证智行。故论释中自证知者。释智行义。谓内自证故名行。非谓游故名行。依彼生者。释行处义。谓此真如是一切依处。复是此智依生之处。是实谛义故名智者。此释智义。谓内照实义故也。智中开出三智。一善解法者。是加行胜解故。二善寂灭者。是正体智令惑永灭证寂理故。三世间智随闻明了知者。是后得智。随闻上地胜进明了无错谬故。以此三智俱堪趣地得为智者也。五清净微。如经其性从本来寂然故。言自性离烦恼者。解寂灭义也。非先有深后时离者。解其性从本来义。六功德微。如经无灭故。谓寂用之功无住之德。言无灭者非一往灭。为不舍利弗益众生故。言无生者。出世间故。如是此智不住涅槃世间中故。又释于此六中准论。前三是二种微。谓说时证时。非思量等释成。后三是四种甚微。经中略无第一观行甚微故唯三耳。
