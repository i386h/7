<!-- { "loadSidebar": true } -->
　　建立所以者。立如是等自有四意。一为除疑。二为生信。三为简邪。四为显正。言除疑者。真谛引微细律阿难升座众有三疑。一佛大悲从涅槃起。二更有佛从他方来。三疑阿难转身成佛为众说法。说如是等三疑并断。二生信者。智度论云。说时方人令生信故。信为能入智度故。问。信何功能最初令生。答。夫信体者心净为性。如水清珠能清。浊水与一切善而为根本故。华严云。信为道无功德母。且如发心趣向三乘有善法欲信为欲依初今生于大乘位圣胎三十以信为首。五根五力及七圣财。皆信为初入圣。即证四不坏信。信三宝故。能越恶道。由信戒故离贫贱因。故论亦说有信现观。婆沙论说。学佛法者。如大龙象。以信为手。以舍为牙。以念为颈。以慧为头。于两肩担集善法。象所饮啖以鼻为手故。学法者最初令生。又拔众生出生死泥。须举信手。后陈正宗为佛教手。序令生信为众生手。两手相接出淤泥故。智度论云。如人有手。至于宝山随意所取。若其无手空无所得。有信心人。入佛法宝能证道果。若无信心。虽解文义空无所得。是故经初令生净信。三简邪者。外道教初皆置阿沤二字云。梵王有七十二字以训。于世众生转薄。梵王嗔怒吞啖佉字。唯此二字在口两角。阿表于无。沤表于有。置彼教初。今置六句为简于彼故。智论云。一切经首当置信何言简异外道。四显正者。三宝最吉祥故。我经初说佛为佛宝。我闻比丘为众僧宝。如是一时及处为法宝。法宝三者。一所说法。二说时。三说处故。
　　第三开合者。真谛记中开为七事。一如是者标所闻法。二我者辨能闻人。三闻者亲承音旨。四一时者显所闻法者善合时宜。五佛者明能说主。六住处者显说有处。七大比丘等显非独闻。智度论中。我闻为一总说六义。一信二闻三时四主五处六众。世亲菩萨般若灯论亦有六义。故彼颂云。前三明弟子。后三证师说。一切修多罗其事皆如是。有引法华论云。证信序中分六成就者谬也。或总分五。如佛地论。一总显已闻。二说经时分。三明说经主。四说经处。五同闻众。即合如是我闻为一。今又助释可分为五。谓能说为一。然佛说法离四种失。一无非法即如是。二无非根即我闻此比丘。三无非时即一时。四无非处在舍卫等。或总为四。真谛三藏所释七事总唯有四。初如是者明所闻法。次我闻者辨能闻人。次二证所闻法。后二证能闻人。又解云。能说能受所学所依故分为四。佛为能说主。我闻比丘为受教人。如是为所学法。一时及处为说所依。能受弟子有众别故。说法所依有时处故或合为三。即前三宝。又依佛地义可分三。一总显已闻及说教时。二别显教主及说教处。三教所被根。或合为三人二法。人禀法以成德。法藉人以弘宣。两相资成互为因果。一佛二我闻三比丘众。此三属人。一如是二时三处。此三属法。人有师资。资中传证法有假实。假中时处故总为二。或合为一。即证信通序。
　　经。如是　演曰。自古多释。今叙三门。一别解如是。二合解如是。三带我闻解。初即如是两字各别训释。次即总申二字之意。后如是两字连我闻解非释我闻。初别解者。唐梵道俗总有九释。一一安法师云。有无不二为如如非有无为是如无所如是无所如是故云如是。二支公云。教能显理为如。智能照理为是。三智者禅师云。以文为如。以理为是。文以□诠为如。理以无非为是。四注法华云。如是者感应之瑞。如以顺根受名。是以无非立称。众生以无非为感。如来以顺根为应。传法者。欲显名教出于感应故。建言如是。注无量义经云。至人说法但为显如唯如为是故言如是。六□州法师云。所说之法如于前事故名为如。说事如事说理如是理因亦尔。此说言皆当道理故称为是。乖法为非如法为是。此约法解。又约人解。阿难道佛所非说之法。如过去佛所说不异故名如。正而非邪故称为是。七梁武帝云。如即指法是即定词。如斯之言是佛所说故言如是。八长耳三藏云。如是有三。一就佛。三世诸佛共说不异名如。以用说故称是。二就法。诸法实相古今不异故名为如。如为说故称为是。三就僧。以阿难闻望佛本教所传不异为如。永离过非为是。由此同说称理无谬故经可信。九又相传释真不违俗为如。俗不违真为是。顺理为如。是以遮妄为是。摄福为如。生慧为是。教顺于理为如。依教起行为是。境如智。是等历法广说义乃无穷。
　　次合解如是复有六释。一肇法师云。如是者信顺之词。信则所言理顺。顺则师资之言成。词无繁约。非信不传。则经别建言如是。二真谛记云。如是者决定义。决定有二。一文二理。三兴皇法师云。如是者是无差异义。四法智信涅槃云。如是者阿难自明云词也。金口所说旨深意远。非所仰测。而章句始末正自如是也。五淫公云。以离五谤名为如是。第一句如是。此经离执有增益。第二句如是。此经离执无损减谤。第三句如是。此经离执亦有亦无相违谤。第四句如是。此经离执非有非无愚痴谤。第五句如是。此经离执非非者非非无戏论谤。六智论第一云。如是义者即是信也。不信者言是事不如是。后带我闻以释如是复有五释。一光宅法师云。如是者将传闻前题举一部。如是一部我亲从佛闻。即为我闻作呼辙耳。二惠明云。如是者直指之词。谓如是之经。我从闻非自造也。三功德施论云。如是我闻者。显示此经是也。世尊现觉而说非自所作。四佛地论云。如是总言依四义转。一依譬喻。谓当所说如是文句如是我昔闻。二依教海。谓告时众如是当听我昔所闻。三依问答。谓有问言。汝当所说昔定问耶。故此答言如是我闻。四依许可。谓结集时。诸菩萨众咸共请言。如汝所闻当如是说。传法菩萨便许。彼言如是当说如我所闻。又如是言信可审定。谓如是法我昔曾闻。此事如是。齐此当说定无有异。五菩提流支依金刚仙论。一发心如是。二教化如是。三譬喻如是。四决定如是。发心如是者。自念我当如是发菩提心修诸善行。教示言汝当如是发菩提修诸善行。譬喻如是。人如是威德炽盛如日光明。智慧流广犹如大海。决定如是者。我如是见我如是闻等。今言如是但取第四决定如是。演曰。此之四种。如次即当佛地所说许可教海譬喻问答。思唯可智。总别凡有二十家释。
