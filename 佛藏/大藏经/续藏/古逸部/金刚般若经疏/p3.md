<!-- { "loadSidebar": true } -->
　　第五依文正解者有二。初释题目后解经文。释经题者。秦魏梁本俱题金刚般若。唐国两本同号能断金。隋朝所翻准彼论后乃名金刚断割。前二本略后三具足。举体摄用。但标法喻之名体用双彰。兼陈断之因。广略虽异义则无违。初离释后令释。梵云跋阇罗。此云金刚。宝中最胜。体类多种。正理论云。帝释有宝名为金刚。不为余众生见。真谛记云。有六种宝。皆名金刚。一青多。能除一切灾厄。二黄色。能随人所须出种种物。三赤色。能令人游行空中。四白色。能出水清浊水。五空色。能出火。六碧色。能消诸毒。上释喻体。次举义用。先依诸教后据此论诸教如涅槃第二十四广赞金刚三昧。譬如金刚所拟之处无不碎坏。而是金刚无有折损。又云。如诸宝中金刚最胜。依梁摄论。天亲菩萨释金刚定四义为喻。一能破烦恼。二能引无余功德。三坚实不可破。四利用通达一切法定既如是。准智亦然。对法论第十二释金刚定四义。一无间非世间行所间缺故。二坚固能坏一切障非所坏故。三一味无分别性纯一味故。四遍满缘一切法共相真如为境界故。金刚亦四。一体无间隙非沙石所难。二可知。三纯一类不变不异。四遍满世界如金刚轮金刚山金刚座金刚杵等。总揽诸文。金刚十义。一最胜。二难见。三除灾。四坚实。五称求。六能引。七利用。八无间。九一味。十遍满。此经文义亦有十种。最上第一希有法故。义及果报不思议故。罪业障恼为消灭故。能破坚执非彼故。利生严土得菩提故。能生诸佛集善法故。通达无我智见净故。非相心之所杂故。诸法如义体无为故。福惠如空叵思量故。对前喻十如。次配释。此虽义具非本论意。本论四义。一细二牢三能断四相似。初三共义观照实相遍在诸教。后一不共文字般若。唯在此经论。先标云金刚能断者。此名有二义相应应知。如说入正见行入邪见行。然释此文法说不同。慈恩解云。二义相应者。此显金刚通能所治。如说已下是举例释正见谓正定聚。邪见谓邪定聚。行善恶行能入彼聚名彼二行。或泛指言。如说善恶二人行善恶行。此行入正见聚类。此行入邪见聚类。邪正难殊俱名见行。今者能治三惠所治二障。染善虽殊俱名金刚。如涅槃经云。金刚极坚万物不能坏。除白羊角及以龟甲意。以土障随其所应凡夫二乘所不能断。唯发大菩提心三惠方能折伏。或断折或断。此以所断喻于金刚。如入邪见行。又如玉石性极坚牢非物所坏。唯有金刚能摧破之。二障亦尔。非凡夫俗智二乘真智之所摧坏。二乘不断惑障习故。大乘三惠如彼金刚方能伏断。究竟断位金刚修惠故。经唯说金刚喻定。此即能断喻金刚。如入正见行故言二义。一所破义。二能破义。若唯能破邪正二见喻不相应。然论文略不解出所治金刚。于能断中庵含方显。河南又释。金刚但喻三惠及教所以。然者涅槃经喻如金刚极坚无能摧坏除龟甲等。彼经亦尔。唯除阐提不能令立菩提之因。既羊角等以喻阐提明非所断名为金刚。而言二义者。一证真如理如入正见行。二断诸惑如入邪见行。此金刚智能破大乘有善根人。根熟之者。二重障惑不能除。彼断善根人身中或故。又有释云。准此论初金刚难坏句义聚明非所断。虽有别处说烦恼难断犹若金刚。此处说其可断不合以金刚为喻。如说阐提难化以燋谷为喻。若说阐提可治即不用此喻。而言二义相应者。金刚能断坚不坚物名为二义。演曰。初释为胜。顺论文故。正以金刚喻能断智。兼喻所断显智功能。十论经第二云。云何破相续如金刚烦恼理有多途。喻亦何定。如说虚空以喻佛性亦有以喻二障粗重。如正理门。通理智举障难断。从若金刚以表智能殊胜超绝非喻所喻。谁要今观烦恼坚硬起观行耶。若尔涅槃经白羊等喻不相应。当云何通。答。涅槃文意非释此经。今借彼喻以显金刚。是彼二物所对所碍而喻所治非谓涅槃障喻金刚。上解金刚通能所断。论下别释。唯就能断乃有四义。如前所引论云。细者智因故。牢者不可坏故。隋朝讳坚故翻为细邪坚密义智因即种子不可坏。即现行智起惑除明暗不并故不可坏。又释智能证如了因性故名为智因。以无间隙非世间行所相杂故。名之细密。又以细妙非二业等粗所缘故。亦名细密。言不可坏者。显所治障性坚难坏。若依此释论中四义通能所断。论又云能断者般若波罗蜜中闻思修。所断如金刚断处而断故。此以智金刚可断二障如玉石等名为断处。即举所断以显能断。别作二障喻金刚解者。此举能断以显所断。犹若金刚。谓闻思修所断之障。乃如金刚处而断。然准论意即释题名金刚能断般若。以初标云金刚能断者。后又结云是名金刚能断。释中亦尔。先释金刚后释能断。此顺西域语。若言能断金刚。则顺此语皆不相违。总以能诠之教所诠理智。及所断障喻于金刚。论释第四义云。又如画金刚形。初后阔中则狭。如是般若波罗蜜中狭者谓净心地。初后阔者谓信行地如来地。此显示不共义也。演曰。依此经教文字般若初后广明中间即狭。不同余经名不共义。是故此经独名金刚。亦即余分不同。所以一如画金刚神膊跨则阔在腰则狭。有动位故喻令进趣。二如画金刚杵。两头阔中腰狭极坚胜故。令知深妙。问。何故广明信行佛地略净心耶。答。此经意令发心修行佛种不断。广谈果德劝彼欣乐。而能发心。地前初修者退转故。广示行相令其进入。初地已去自证得故。非退转故。不假多陈故。初后广中间略说。又从凡位绍继佛种。爰至佛果不断义成。中间可知。何烦广说。故经文义阔狭不同。虽如来地释者。即是十地位收。然经不明十地。何相还指佛果所有功德名如来地。故作是释。至下当知。问。胜天王般若云。般若波罗蜜无无有一法可为譬喻。如何今说智喻金刚。答。彼显智胜超过万法无可全分相比况者。此约少分义用相似故。譬金刚诸有智者以喻解故。法借喻明征。由显著举已见边证未见边和会一处合义平等。所有正说名之为喻。即以显了分显未显了分地。般若梵音此云智慧。总有五种文字。即是能诠教法观照惠体实相真性境界。即是空有二谛三无性等眷属者。相应四蕴性助伴五蕴性。随其所应即定道共二种戒故。然此般若名宽道故。理谚五种。就胜唯取实相观照。如宗中辨。释此智慧初别后通。言别相者。具足梵音应言般罗肾若此翻为惠。梵云若那此翻为智。体虽是同俱别境惠义用有异故得名殊。择法决断二种异故。即准大品涅槃经等。若字通目智慧二义此是智慧二字界故。般那两字是其字缘以般助若为慧。以那助若为智。由是诸经十度之智慧二别。胜天王般若云。菩萨具足般若具足阇那门能入众生诸根利钝得般若门分别句义。言通相者。由体同故。智处说慧慧处说智。一切无违。即说第六名智度等。问。题名般若何故行中乃明布施。答。约前引后即檀度收后净于前即智度摄。互举一种理实相似。又立名据胜修行约故。檀智二所举各别。言波罗者此云彼岸。法有四种。理教行果。但取于果菩提涅槃以为彼岸。教理通因果。行唯在因故。未起苦集为河深。现起集苦为此岸。六度为舟船。即以行人五蕴假者而为所度。蜜多者离义到义。由修施等。离生死达至彼岸。唯识第九。要七最胜之所摄受。方可建立波罗蜜多。一安住最胜。谓要安住菩萨种姓。二依止最胜。谓要依止大菩提心。三意乐最胜。谓要具行一切事业。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。若非此七所摄受者。所行施等非到彼岸。由斯施等对波罗蜜多。一一皆应四句分别。辨中边论第二有十二最胜。是故皆得到彼岸名。对法论第十一有五义。解深密经由五因缘。此等相摄如别章辨。经者梵音修多罗。修姤路。皆讹也。正云素呾缆。乃因四义。衣綖席经。犹如瞿名仙陀婆等。今取经义亦取綖义。何者四分律云。如种种花置于案上风吹教。若以綖连持则不散失。众生根姓如案。佛说教义如花。若不连持邪见暴风或当飘散。今结集连缀佛语如綖贯花。如经持□。佛地论云。以佛圣教贯穿摄持。所应说义及所化生。如次可取綖经二义。然其经字即与此方经结名同。此方俗释经者。常也法也。古今不易为常。揩定是非为法。津道物理为经。佛教同之亦无有失。小乘论中杂心五义。谓涌泉等义如常所说。经虽在教。依瑜伽论出经体中。通取所诠故。总言经通教及理。金刚般若波罗蜜多上通理教。由此对经□互相望总有四句。谓金刚波若波罗蜜多即经等持业。依主随应解释。解经文中。先科判后解释。依无著菩萨科释此经。有七义句十八住处。余二论释无别科判。真谛三藏正宗分中分四。一护念付嘱二住三修四断疑。兼序流通为其六分。菩提留支依金刚仙记判为十二分。一一广多既非论意。今是不取。然晋朝道安法师时(人称为宝印手菩萨)科判诸经八为三分序分正宗流通。后译佛地论。亲光菩萨释佛地论经。三分正同。是知妙理潜通慧心玄合弥天之称。岂虚也哉。言三分者。一教起因缘分。二圣教所说分。三德教奉行分。名虽少差义理无别。即德此判经文有三。始从如是至敷座而坐为序分。时长老须菩提在大众中至应作如是观为正宗。余名流。序分又二。初通序即如是等。后别序尔时世尊已下文是。然此二序有五对名。一通别对。诸经共有当部别缘故。二证信序发起序对。初传法者引证合住。后说法者别缘发起。三经后序经前序对。经后教置经前自有故。四阿难序如来序对。从请得名说方便故。五未来序现在序对。阿难后请当时缘起故。虽有多初二对名义理周尽。然各随胜以立二名。不尔证起岂不遍也。将释通序证信。先以三门分别。一起之因由。二建立所以。三开合不同。起因由者。摩诃摩耶经大悲经智度论等具述其事。然大悲经优波离教阿难问大术经等。阿泥楼豆教者。二人共教互举其一请。又四事者。一佛灭度后诸比丘等以谁为师。二依何处住。三恶性比丘如何调伏。四切经首当置何言。佛教之云。我灭度后。以波罗提木叉。为汝大师依四念处住。恶性比丘如何调伏四切经首当置何言佛教之云我灭度后以波罗提木叉为汝大师依四念处住。恶性比丘梵檀治之。梵默然故不应打骂。任摈默故。一切经首当置如是我问等言。问。阿难但申四问不增减耶。答。戒能上进可以为师念处破例依主修学梵法默然能伏恶人。初明正行。次明正解。次明除障。此之三门必依圣教。由斯所问不减不增。又破生死病要具四事。一须名医。二求妙药。三识触犯。四善经方。四义如次。佛大医王灭度之后。此四为要。是故问之有此即是三宝不断。以戒为师。即当佛宝。恶性比丘既调伏已众得和合。即僧宝。不断余二法宝。念住即通理行二法。结集教法理等。不断果法自成。是故四义更无增减。后结集时。阿难依命置如是等。
