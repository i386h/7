<!-- { "loadSidebar": true } -->
　　经。我闻　演曰。第二能闻。传法菩萨。自指己牙言。如是法亲从佛闻故名我闻。非谓我闻。非谓我者定属一人。所言闻者。且小乘宗萨婆多师。耳闻非识。经部翻此。譬喻师说心心所法和能闻。依大乘宗根识心所和合为闻。杂集第二云。问。为眼见色为识等耶。答。非眼见色亦非识等。以一切法无作用故。由有和合假立为见。耳等亦尔。然诸圣教。就胜所依。或说根闻以能分别。或说识闻。具前二义说根识闻皆不相违。又依世耳等能闻。依胜义理耳非能闻亦非识等。瑜伽五十六说。诸法自性众缘生故。刹那灭故。无作用故。智论亦云。非耳及识意等能闻。从多缘和合故得闻声。乃至云。佛法中无有一法能作能知等。又耳根识唯闻于声而示闻教。若约名句唯意识闻故。瑜伽言。闻谓比量。然由耳识亲闻于声。与意为意门方得闻。意为缘熏习在识因闻所成总说名闻。废别耳等总名我闻。故佛地云。我谓诸蕴世俗假者。闻谓耳根发识听受。废别就总故说我闻。一问何须废别而说于总。答。若不言我不显自他。耳通一切。是谁耳闻。又复闻时非唯耳等待缘极多。若一一陈遂成烦广。若唯说一义用不周显和合闻。总标假者。然我有三。一妄所执。谓外道等所横计我。二假施设我。谓大涅槃乐净常我。除二乘例强施设故。世三流布我。谓世共传天授祠等。今传法者。随顺世间自指称我不同前。即是无我之大我也。遍计无体圆成无相不可说闻。然就依他亦无实闻。因缘和合假说名闻。二问诸佛说法本除我执。何故不称无我为言我闻。答。瑜伽第六四义释之。一言说易故。若说无我通蕴处界知此说谁。二顺世间故。三除我怖故。言无我者为谁修学。四为宣说自他染净因果事业令生决定信解心故。所以称我。智论第一四悉檀中。依世界悉檀说我无过。即当瑜伽顺世间故。又云。世间语言有三根本。一见二慢三名字。前二不净后一通净。一切凡夫三种语言见道学人二种除见。今依第三说我无失。三问既依名字。何故不言阿难问。答。有五义。一示不乖俗宗。虽显真序不乖俗理。虽显妙言不乖粗欲。显真谛不离俗故。二我者主宰自在之义。佛地论云。显不闻者有所堪能。集诸传云有三阿难。一阿难此云庆喜。持声闻藏。二阿难跋陀此云喜贤。持独觉藏。三阿难伽罗此云喜海。持菩萨藏。但是一人随德名别。阿难于教总持自在。若称名字。虽顺正理。无于诸法得自在义。由斯称我不通阿难。三表亲闻世闻共言我见闻。此将为亲证。若言阿难闻或非亲闻从他传受。今显亲闻以破疑网。四不识阿难者。谓言谁闻。五有同名者。谓言彼闻。四问庆喜于时亲亦见觉何唯说闻。答。有四义。一名等诠义非色等故。欲证深理要闻法故。二此界以声而为佛事声为所依名等有故。三希证菩提要闻熏习。由闻熏习出世故。四显非现证故。有释云。咨承有无自信之过。即推功归佛。表已因位未现见法但闻而已。若言见觉谓言同佛。五问为佛说法言我能闻。为佛不说言我闻耶。答。有二解。一者龙军无性等说。诸佛唯有三法。谓大定智悲久离戏论曾不说法。由佛慈悲本愿缘力众生识上文义相生。虽亲依自善根力起而就强缘名为佛说。譬如天等增上力故。今于梦中得咒论等。佛地一师亦同此解。二者亲光等言。佛身具有蕴处界等。由离分别名无尽戏论。是不说法名无戏论。谓宜闻者善根本愿缘力如来识上义相生。是佛利他善根所起名为佛说。闻者识心虽不亲得。然似彼相分明显现故名我闻。应如说此如是说此如是我闻意避增减异分过失。谓如是法我从佛闻。非他展转显示。闻者有所堪能。诸有所问皆离增减异分过失。为令众生恭敬信受。文义决定无所增减。是故问者应正问。已如理思惟当勤修学。六问阿难成是佛成道日生。二十年后方为侍者。已前诸教何得亲闻。答。有六义。一本愿力故。去作长者供养诵经。沙弥令得总持。龙树赞云。面如净满月。眼如青莲华。佛法大海水。流入阿难心。二展转闻。智论第二说。佛初转法轮。尔时我不见如是展转闻。三佛加持故。报恩经云。佛入世俗心令阿难知。四佛为略说故。亦出报恩经。佛粗举其端而能尽解。五三昧力故。金刚华经说。阿难得法性觉性自在王三昧能忆天闻法力故。观佛三昧海经第五。阿难见佛闻法说菩萨行。即忆过去九十亿佛所说经藏。法华第四云。自闻授记等。即时忆念过去无量千万亿法诸藏通达无碍等而说偈言。世尊甚希有等。上来六缘由本愿力得成后五。七问有无量大菩萨。何故唯付阿难持法。答。诸菩萨等。各匆务庄严眷属调伏自身不能宣通难写瓶有寄。所以传灯是属。又后阿难常随如来人天所识传必生信。诸菩萨等形异处疏非众皆识。或容住一问。诸经皆云如是我闻。何故温室经云阿难曰吾从佛闻。药师经云闻如是等。答。随方置言其意无别。如阿难升座说经已大众难言。无常力大无常力大。无常力大。如此等法。于佛所亲自听闻。今者乃言我闻如是。
　　经一时　演曰。第三时成无非时失。初明如实义。次□叙异解。后问答分别。明实义者。佛说众经前后多时。今者正指说此部时。于一时中在某处说如是。涅槃经云。我于一时在迦尸国。我于一时在洹河尸首林等。功德论云。一时者说此经时。余时复说无量经故。金刚佛论意同此说。问。字名句等说听多时如何言一。答。佛地论云。此就刹那相续无断说听究竟总名一时。若不尔者。字名句等说听时异云何言一。彼论意说无问时之长短总说一期说听究竟名为一时。以为腾人得陀罗尼。或净耳根于刹那须能说能受。亦名为一非唯相续。论又释云。或相会遇时分无别故名一时。即是说听共相会遇同一时义。演曰。彼论二义。一说听究竟为一时。二说听会遇为一时。前简说余时。后简说听前后时。次叙异释者。长耳三藏解有三种。一分段流转时。二不思议变易时。上二即二种生死。三假名时。假名时有三。一迦罗时。二三摩耶时。三世依布时。迦罗时者。此云别相时。如制戒律。大戒时闻。不戒时不闻。出家时闻。在家时不闻。国之得闻余人不得闻。三摩耶时者。此云破邪见时。谓五部阿含九分达磨不简白黑一切得问。此二与智论同世流布者。即是世人语法如言一时。在恒河岸等。令依破邪见及世流布时故名一时。
　　真谛三藏说时有十义。一佛出世时。二说正法时。三听正法时。四持正法。五思正法时。六修正法时。七下善种时。八成熟善根时。谓生国中犹四念处。九解脱善根时。谓听法说法持法思法静心修习。具此五事得入解脱。十心平等时。若下若高听法不入。若作弃舍正法心此是无明不平等心听亦不入。若能拔沈□浮念舍平等得入正法故名平等。舍心时具此十义故名一时。后问答辨者。一问一之与时何法为体。答皆是假法不相应行。依色心立。即数与时二种为体。法界法处亦即数识世识所收。二问大乘过未既非实有。于三世中如何立时。答时有二义。一道理时。即约法体五蕴诸行刹那生灭。唯有一念现在之法。然有酬前引后之义。即以所酬假名过去。即以所引假名未。对此二种说为现在。令说听者五蕴诸法刹那生灭前后相续事。诸究竟假立三世总名一时。非一生灭之一时也。二唯识心之上。变作三时相状而起。理实唯有现一念心。令说听者随心分限变作短长事结终说总名一时。如梦所见。谓有多生觉位唯心都无实境。三问说听一念生已即灭。如何识上聚集解生。答虽唯一念。然前前闻者熏习成种。后识心上速带解生。是故文义聚集显现。如言诸恶者莫作。至作字时前之四字一时聚集。乃至一偈一章一品连带亦尔。故虽无过未而说受义成因。此应明五心之义。如别章说。四问如何不言四八等时。答一日一月照四天下。长短喧寒近远昼夜诸方不定恒。二天下同起用故。又漏已下上诸天等。无此四时及八时业。经拟上地诸方流通。若说四时流行不遍故亦不定。约成道已后年数时节。由三乘凡圣所见不同。佛身报化年岁短长成道已来近远各不同故。经拟三乘凡圣同闻故不定说。成道已后若干年岁。虽诸经典下别文中有说四时十二时等。即此经食时著衣乃至敷座而坐日正午时。或说成是近远时等。皆随一方众生闻见结集之家。且作是说。然非一部。初总明时。今初总明故但言一。五问时中凡圣殊。今但总言一处中净秽别如何说定方。答处中唯净秽标处可定知。时中万品差不准。唯言一一念根宜凡圣胜劣利钝长短有多差别不可定准。故处可定说而时但总言。
　　经。佛　演曰。第四化生成。智度论第二五种能说。一佛。二圣弟果。三诸天。四神仙。五变化。今明佛说表可崇信。魏本名婆伽婆。梁本言佛婆伽。隋言世尊。贞观名薄伽梵。周云佛薄伽梵。此但言佛。准经梵本。皆称大师名薄伽梵。即十号中第十号也。佛地论云。佛具十种功德名号。何故如来教传法者。一切经首但置如是薄伽梵。为此一名世咸尊重故。诸外道皆称本师名薄伽梵。又此一名总摄众德。余名不尔。故置此名。准梁周本加以佛名。为简外道。余本略也。今翻译者。更存省略随方生善。但标佛名。梵云佛名云佛陀。此云觉者。具有三义。一自觉简凡夫。二觉他简二乘。三觉满简菩萨。佛地论云。具一切智一切种智。能自开觉。复能开觉一切有情。如睡梦觉如莲华开故称为佛。一切智者。能自开智。如睡梦觉智观于空智理真智无分别智如所有也。总相而言断烦恼得一切智者。觉有情智如莲如华开智观。于有智事智俗智后所得智尽所有也。总相而言断所智知障得。又真实论十义释觉大般若七义应拾叙之。
