<!-- { "loadSidebar": true } -->
　　经。入舍卫大城　演曰。第四化处。唯梁本云入舍卫大国。余并云城已如前释。国在城南自外之内为入处广入多为大。西域记云。国周六十余里内城故阶周二十余里。智度论云。居家九亿。然仙记云。城纵广十二由旬。居人凡有十八亿家者谬也。由旬旧释是四十里城之纵广大为辽阔。
　　经。乞食　演曰。第五化事。于中有四。一为世福田。二示平等。三明归本。四显事终。此即初也。佛示假食为世福田故须乞食耳。维摩经云。为不食故应受彼食为坏和合相故应取揣食。此于假触思识四食之中乞其段食。由其相故可分段故。是以客乞后三体。是心心所法各自内有不可乞故。璎珞女经等说。化佛身如全段金刚。无生熟藏等。是资于食。而今乞者。即对法论四种依止食中。示现依止住食住识。亦云说为有情依食住者。常知皆衣示现而说依诸经论乞食□□□□□一住正戒。二住正威仪。三住正命。四住正见。五依法。六依处。八依□九离贪。十离嗔。十一离取著。十二离粗□十三离憍慢。此中初四住正乞食。次四住轨则。后五舍烦恼依瑜伽论八十六说。由十因缘。如来入于聚落乞食。璎珞女经。佛为成就共事无过为故。而行乞食随应叙之。
　　经。于其城中次第乞已　演曰。第三不平等有七。一由内证平等理故。二外示现贫富贵贱等相故。三内心离贪慢故。不贪美好不慢粗鄙。四慈悲普等无偏理故。五表大威神不惧恶象沽酒女等家故。六息外猜嫌。若有所简外道恶人。谓佛受僧有所亲疏便生猜毁。七破二乘故。即降迦叶善见贫富之偏。
　　经。还至本处　演曰。第三归本趣得支身不令过分。又由知足故乞不过量知时故还至本处。及如来食有种。一受请。二不受请。今不受请故须还归。又表还源返本归真住寂将说般若深妙理故。又释国城双举因缘。即是此中往还所以。
　　经。饭食讫　演曰。第四事终。本行乞食为生福田。今若不食施福未满故须饭食。宝云经说。随所乞得分为四分。一分拟与同梵行者。一分拟施贫下乞人。一分以施水陆众生。一分自食。然以食供养诸佛及众贤圣。然后自食当坏食。总如食旷野子肉等愿得法身离诸过失。念报施主恩。如是总食。食者如来毕竟不食常有□□□□□形相伐佛受食。将诣余方如香积饭施作佛事。
　　经收衣钵　演曰□□□寂静二内静入定理化心慧文分有三。一摄资缘。二净身业。三入寂定。此即初也。将欲入定须息攀缘。衣钵不收必增劳虑为后摸轨故须收置。即叠僧伽梨还著郁多罗僧。隋本云。器亦衣收摄。仙记云。洗已著常处也。
　　经。洗足已　演曰。第二净身业也。仙记云。诸佛常法受步行法。然如来行时离地四指下生莲华。岂有尘垢。而言洗足示生家人威仪严净有可敬之相也。一者随顺世俗以表从秽得净显法身故。二表戒足清净引生定故。三为敬故定。四为敬法故。将欲说法诸佛师故。五令人于已增敬生福故。六住轨范故。律中先洗足后食令此食。后重洗足者由前义故。
　　经。敷座而坐　演曰。第三入寂定也。为敬法故自敷坐具。魏本云。如常敷座结伽趺坐端身而住正念不动。唐云。敷如常座结跏趺坐端身正愿住对面念。余文大同。此本最略。佛说云。如来说余般若常自敷座具敬佛母令说此经。亦如常式自敷法座故言法座故言常即尼师檀。隋本亦云。坐具世尊施设加者重也。婆沙论云。以两足趺加其两髀名结跏趺。本无跏字传写谬也。瑜伽第三十由五因缘结跏趺坐。一由身摄敛速发轻安。二能经久时不速疲倦。三是不共法外道他论皆无有故。四形相端严令他见已极信敬故。五佛佛弟子共所开许一切贤圣同称赞故。无著菩萨论云。世尊何故以寂静者威仪而坐耶。显示唯寂静者于法能学□□□□□□□□□掉正念不动正住于定心安真境离邪分别故□□□□□□□□□唐本云。端身正愿住对面念者正愿即是定前加行住对□□□□□□为定境。即真如顺向缘故名为对面。若望生死亦名背面。虽复如来无不定心示现审法作后轨摸故须入定。瑜伽八十六。由八因缘如来入定。此应具叙。余本是有。尔时诸比丘至退坐一面。今略无此释序分说。
　　经。时长老须菩提至而白佛言　演曰。自下第二圣教所说分。是为宗。无著菩萨以七义句科释经旨。一种姓不断。二发起行相。三行所住处。四对治。五不失。六地。七立名。前六义句显示菩萨所作究竟。第七义句显示成立此法门故。演曰。前六正所明宗。后一释经名字。就前六中初三别配经文。后住处通义义为所诠句为能诠合名义句。何故不言字名而言句者。字非能诠名局自性。今以句宽显义周圆能诠差别故但言句。若尔何故不言七句义。答若言当义恐句有七。今显义七句乃无量义之句故依言释也。而两论初颂皆言句义者。以教诠义总相而淡非显七义故无有失。有云。七句义者谬也就后三中对治是所断边报不失。是所修中道地。是此二法之别位。总名为住处。是发大乘者。所依处故别名为地。彼位有漏无漏□顺生胜法能持能长□□□总法所依名为住处。是二差别。经文有三。一此文以去种姓不断。二世尊善男子下发起行相。三佛告下行所住处。初明赞佛为请说之。而次问修行为趣大之本后佛广说辨修伏之宗。然种姓不断。自是一部宗竟故□□□□□□□□□佛种分断故流行□□下六因中亦有此言。今以经初□□□□□□□□□□□□□□□□□□实通也。由此善现偏叹此德。

