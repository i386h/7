<!-- { "loadSidebar": true } -->
　　第八犯已还净。此有二种。一犯他胜处法。二犯轻垢。如下经说。若有犯十戒者。应教忏悔。在佛菩萨形像前。日日六时诵十重四十八轻戒。发到礼三世千佛。须见好相。若一七日二三七日。乃至一年。要见好相。见好相者佛来摩顶。若见光明花种种异相。便得罪灭。若无好相。虽忏无益。是人现身亦不得戒。而得增益受戒。若犯四十八轻戒者。对手忏悔灭。若依瑜伽论。与此少异。故彼四十说。若用耎中品缠毁犯四种他胜处法。不舍菩萨戒上品缠犯。即名为舍。若诸菩萨毁犯四种他胜处法。数数现行而无惭愧。深生爱乐。见是功德。当知说名上品缠犯。非诸菩萨暂一现行他胜处法。便舍菩萨净戒律仪。如诸苾刍犯他胜处法。即便弃舍别解脱戒。若诸菩萨由此毁犯弃舍菩萨净戒律仪。于现法中堪任更受非不堪任。如苾刍住别解脱戒犯他胜法。于现法中不任更受。又彼论四十一说。若诸菩萨以上品缠违犯如上他胜处法。失戒律仪。应当更受。若中品缠违犯如上他胜处法。应对于三补特伽罗。或过是数。应如发露除恶作法先当称述所犯事。名应作是说长老专志。或言。大德。我如是名违越菩萨毗奈耶法。如所称事犯恶作罪。余如苾刍发露悔灭恶作罪法。应如是说。若下品缠违犯。如上他胜处法。及余违犯。应对于一补特伽罗发露悔法。当知如前若无随顺补特伽罗可对发露悔除所犯。尔时菩萨以净意乐起自誓心。我当决定防护当来终不重犯。如是于犯还出还净门上品缠犯他胜法。即失戒者未知犯已。至心悔过戒还生不。答。自有两释。一云。不能还生。而大方等陀罗尼经说。若不还生无有是处者。并依下中品缠犯者而说。上品犯者必无还生极恶烦恼而损害故。又彼经中依罪灭义。而密意说言。若不还生无有是处。劝令下劣生欢喜心故。一云。上品缠犯彼戒还生。所以者何。圣教正理为定量故。圣教者如大方等陀罗尼第一说。行此法已。若有众生。犯五逆罪身有白癞。若不还差无有是处。若菩萨四戒。沙弥戒。式叉沙弥尼戒。比丘戒。比丘尼戒。如是诸戒。若犯一一戒。当一心忏悔。若不还生。无有是处。除不至心。所言理者。谓受戒时有殊胜思熏成种子。依此种子假立无表。若犯他胜法。即彼种子无遮止用。名舍律仪种体不舍。若有犯已至心发露生极悔心后终不犯。何能不起防护功能。既发功能是名为戒。名为还净。如起邪见断善根者。后起疑心。或起正见。还续善根。乃至一生离染得果。此亦如是。还起功能遮止恶行。名戒还生。准此教理。虽犯他胜法有还净理。比丘等戒当知亦尔。如瑜伽论九十九说。最初罪聚虽可还净。然唯依二补特伽罗非为一切无有差别。此可还净。是故彼胜不立而还净聚中。解云。二补特伽罗。谓佛在世时难提比丘。如来灭度后一百年。胁尊者时那陀比丘。此二比丘犯已无覆藏心。许与羯磨还住僧中。具如毗尼母论第三说。由此当知。不舍种体。但舍功能。还生净戒。余亦如是。至心悔除功能还生。
　　第九明校量胜劣者。谓诸菩萨有漏净戒超诸世间所有善品。亦过一切声闻独觉所有净戒。及诸功能。如大般若经第五百八十六说。又满慈子。初发无上正等觉心。一菩萨戒至邬波尼杀昙分倍亦复为胜。假使世间一切有情皆具成前五神通。彼所有戒于发无上正等觉心诸菩萨众初发心时。一菩萨戒百分不及一。千分不及一。乃至邬波尼杀昙分不及一。复次满慈子。一切预流一来不还阿罗汉独觉净戒。于发无上正等觉心诸菩萨众初发心时。一菩萨戒百分不及一。千分不及一。乃至邬波尼杀昙分亦不及一。尔时满慈子问舍利子言。云何菩萨有漏净戒。能胜二乘无漏净戒。舍利子言。声闻独觉无漏净戒。唯求自利回向涅槃。菩萨净戒普为度脱无量有情回向无上正等菩提。是故菩萨有漏净戒。能胜二乘无漏净戒。如日轮出放大光明。荧火等光悉皆隐没。如是菩萨修行净戒回向趣求一切智智。普胜一切声闻独觉回向涅槃所有净戒。时满慈子问舍利子言。何缘菩萨有漏净戒普胜异生声闻独觉所有净戒。舍利子言。菩萨净戒普为利乐一切有情回向趣求一切智智。异生声闻独觉不尔。是故菩萨有漏净戒。普胜声闻独觉净戒。又第五百八十七说。满慈子。如有二人作大方入深山窟求无价宝。彼入未久便见两边有诸少价金银等宝。俱见不取。渐次前行。复见两边有多价宝。一见贪著荷负而还。一见不取。更复前进。至极胜处。获无价宝。恣意持还。多所饶益。如是菩萨作方便。求证无上正等菩提。欲为有情作大饶益。趣入佛法。略有二种。一有菩萨无方便善巧故。虽闻世间种种善法心不贪染。而闻二乘所有功德心便爱味。由爱味故精勤摄受。远离所求一切智智。退失无上正等觉心。如彼初人。二有菩萨有方便善巧故。初闻世间种种善法。心不贪染。次闻二乘所有功德。亦不爱味。由不爱味故。便不思惟。便不修习方便厌舍。所以者何。此诸菩萨知世善法多诸过患。不能究竟自利利他障碍所求一切智智。声闻独觉功德善根。虽出世间而但自利不能普利一切有情。亦障所求一切智智故。不爱味。亦不思惟。不乐修习。由斯超越彼二乘地。勤求无上正等菩提。渐次证得一切智智。如彼后人。
　　第二能诠教体者。文义为体。如瑜伽论八十一云。云何为体。谓契经为体。略有二种。一文。二义。文是所依。义是能依。如是二种总摄一切所知境界。广如杂集记会。第三摄教分齐。复有二种。一摄教分齐。二翻译时代。第一摄教者。十二分中方广因缘分摄。三藏之内契经调伏。说心地等契经藏摄。正说戒法是调伏藏摄。二藏之中菩萨藏摄。三时教中第三时摄。了义说故。第二翻译时代者。诸德相传云。真谛三藏将菩萨律藏。拟传东华。南海上船。船将欲没。省除余物。犹不能浮。即去律本。船方得进。三藏叹曰。菩萨戒律汉地无缘。深可悲矣。又昙无谶法师。于西凉州。时有沙门法进等。求菩萨戒。请翻戒本。法师曰。此国人等。性多狡猾。又无刚节。岂有堪为菩萨道器。遂不与授。进等苦请不获。遂于佛像前立誓要期。苦节求戒。七日才满。梦见弥勒亲与授戒并授戒本。并皆诵得。后觉梦已见参法师。法师睹其相异。乃喟然叹曰。汉地亦有人矣。则与译出戒本。今别行地持本首安归命颂是也。此与进梦所诵文义符同。由可知古德有感。圣迹有应。神功莫知。妙用不测者矣。今此经者。于大秦姚兴弘始三年。有西方三藏。名鸠摩罗什。此云童寿。诵此菩萨心地一品。于时有沙门道祥等八百余人。请罗什法师求菩萨戒。遂于逍遥园。又云。于草堂中。共学士翻译出经论五十余部。今此经最后什法师自诵出。而共译之。惠融等笔受。亦同诵持。仍别录出此下卷之中偈颂已后所说戒相。别为一卷。名作梵网经卢舍那佛说菩萨十重四十八轻戒一卷。首标受菩萨戒羯磨等云。此羯磨出梵网经律藏品内虚舍那为妙海王及王子受菩萨戒法。
　　第四教所被机者。正为菩萨。兼为不定性二乘。彼发心已亦入此戒故。又普为一切有情。无偏党心故。但所化生取缘不同耳。
　　经。我今卢舍那方坐莲花台　释曰　自下第五正释。本文大判有三。一略叹戒德。二尔时释迦下广释戒相。三佛子善听下结叹劝持。此即第一略叹戒德有。十一行半颂即分有二。一有六行颂标宗叹德。二有五行半戒德劝持。前中有三。一有两行半显身差别。二有两行半略开戒品。三有一行举喻叹德。身差别中。复分有三。一有一行半三身差别。二有两句一时成道。三有两句摄化归真。前中有三。此即第一显本身。此中有说。卢舍那佛是自受用身。千释迦是他受用身。百亿佛是变化身。有说。卢舍那是他受用身。有分限故。余之二身皆是化身。粗细不同。分为二种。有说。卢舍那及千亿佛是他受用。粗细分二。今依初释。论说。最后身菩萨。在大自在宫。成等正觉故。莲花藏世界者。此其是也。若不尔者后身菩萨何处成佛。菩萨成佛。唯说依此莲花藏界。或自在宫。由此应知。舍那遍照自受用身。即余二身无遍照用。问。若尔云何余众得见。答。由佛加被力能令得见。各随根机所见各别。问。自受用身遍周法界。如何说言俱来至我所。答。随所化宜。摄化归真。现似来去。实无去来。问。若尔何故唯百亿国。答。随一千佛化但言百亿。理实而言。一一国土入一切佛刹。又一花藏世界一一微尘中。悉现诸佛刹。如天帝网展转无尽。皆卢舍那转法轮处故。为简迦叶余诸世尊故言我。今又简余经化佛所说故言我。今虽诸法无我而显自在我故言我。今又言说易故。顺世间故。离怖畏故。显具德故。假说我名。又佛有法界大我故说我言。如大乘庄严论云。言清净空无我。佛说第一我。诸佛我净故。故佛名大我。释曰。此偈显示法界大我相。清净空无我者。此无漏界由第一无我为自性故。佛说第一我者。第一无我。谓清净如彼清净如即是诸佛我之自性。诸佛我净故。故佛名大我者。由佛此我最得清净。是故号佛以为大我。由此义意。诸佛于无漏界建立第一我。是名法界大我相。方者正也。正坐花上。又方者得坐花座令取正义。莲花台者。谓佛依持十八圆满中依持圆满。如菩萨藏经说。无量功德众所庄严大宝花王之所建立大宫殿中。无性摄论第十释云。譬如世间宝庄严具众宝庄严。此佛净土所依大宝红莲华王。无量功德众所庄严。如地轮等依风轮等。如是净土无量功德众所庄严。大宝花王之所建立。此红莲华。于众花中最为殊胜。是故说名大宝花王。或即如来说名大大王大法王故。此红莲华是佛依处。从主为名。所建立者。谓佛净土。依此花王长时相续无有间绝。此句显示依持圆满。若依大智论有三花。一人中莲华。十叶以上。二天上莲花。百叶以上。三菩萨莲花。千叶以上。今显佛莲花无有限量。如花严经说。有大莲花座。一一花叶皆遍周法界。
　　经。周匝千花上复现千释迦　释曰。第二他受用身。有一千佛。
　　经。一花百亿国一国一释迦　释曰。第三百亿佛。此中百万为亿。若依此经有千叶花。一一花上各有百亿国。一四天下以为一国。即有千个百亿。而杂集论言。百俱胝日月。百俱胝苏弥卢山。为一三千大千世界。同成同坏者。盖依一花世界而说。理实有一千个三千大千世界。同坏同成。此据随化。但言千等。理实一佛化十六界。又由愿力说化大千。
