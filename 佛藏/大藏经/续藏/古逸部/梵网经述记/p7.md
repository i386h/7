<!-- { "loadSidebar": true } -->
　　经。是时百万亿至大国王　释曰。第四集众有二。先集众。后听法。此即众集。集众有五。一杂众如言百万亿大众。二菩萨众。三梵众。四六欲天众。五国王众。言梵天者。初静虑有三天。一梵众天。二梵辅天。三大梵天。第二静虑处有三天。一少光。二无量光。三极光净。第三静虑处有三天。一少净天。二无量净天。三遍净天。第四静虑处有九天。一无云天。二福生天。三广果天。四无想有情天。并五净居天。五净居者。一无烦天。二无热天。三善现天。四善见天。五色究竟天。过此净居天。有大自在天。第十地菩萨生于彼天中(如瑜伽)正理二十一云。广善所生故名为梵。此梵即大故名大梵天。由彼获得中间定故。最初生故。最后殁故。威德等胜故。名大梵。大梵所有所化所领故名梵众。于大梵前行列侍卫故名梵辅。自地天内光明最小故名少光。光明转胜量难测故名无量光。净光遍照自地处故名极光。净意地乐受说名为净。于自地中此净最少劣故名少净。此净转增量难测故名无量净。此净周普故名遍净。以下空中天所居地如云密合故说名云。此上诸天更无云地。在无云首故说无云。更有异生胜福方可往生故说名福生。异生果中此最殊胜故名广果。离欲诸圣以圣道水濯烦恼垢故名为净。净身所止故名净居。繁谓繁杂。或谓繁广。无繁杂天中此最初故繁广。天中此最劣故说名无繁。已善伏除。杂修静虑。上中品障。意乐调柔。离诸恼热。故名无热。或令下生烦恼名热。此初远离得无热名。已得上品。杂修静虑。果德易彰。故名善现。杂修定障。余品至微。见极清彻。故名善见。更无余处。于有色中能过于此。名色究竟。或此已到众苦所依身最后边名色究竟(如正理二十一说)第十地菩萨。具足神通。所化自在。于境无滞。名大自在。六欲天者。一四大众天。二三十三天。三夜摩天(此云时分)四睹史多天(此云知足)五乐变化天。六他化自在天。一一解释如论应知。十六大国者。如长阿含经第五云。一央伽国。二摩竭国。三迦尸国四居萨罗国。五跋只国。六末罗国。七支提国。八跋沙国。九居楼国。十解阇罗国。十一阿湿波国。十二娑蹉国。十三萨罗娑国。十四乾陀罗国。十五剑浮沙国。十六阿梨提国。勘又毗婆沙论第一百二十五云。十六大国者。谓央伽国。摩揭国。迦尸国。憍萨罗国。佛栗底国。末罗国。奔达国。苏噏摩国。頞缚迦国。頞饭底国。叶筏那国。剑跋阇国。俱卢国。般遮罗国。筏蹉国。戍洛西那国。
　　经。合掌至心至于戒　释曰。第二听法。
　　经。佛告诸菩萨言至自诵佛法戒　释曰。第二正释戒相有二。一略叹劝持。二佛告下正释戒相。前中有二。一略叹劝持。二佛子谛听下教所被机。前中有三。一劝诵。二叹德。三是故大众下结劝诵持。前中有二。此即第一显佛自诵。谓佛世尊忆昔有思。所以常诵。又摄益他。故自诵出。
　　经。汝等一切至亦诵　释曰。第二劝他诵。初发心者。谓十信也。十发趣者。谓十解位决定发趣毕竟不退。名为发趣。如上经说。诸佛当知坚信忍中十发趣心向果。一舍心。二戒心。三忍心。四进心。五定心。六惠心。七愿心。八护心。九喜心。十顶心。十长养者。谓十行位修习法空。长养善品。如上经说。诸佛当知。从此十发趣入坚诸忍中十长养心向果。一慈心。二悲心。三喜心。四舍心。五施心。六好语心。七益心。八同心。九定心。十惠心。十金刚心者。谓在十回向。如上经说。从十长养心入坚修忍中十金刚心向果。一信心。二念心。三深心。四达心。五直心。六不退心。七大乘心。八无相心。九惠心。十不坏心。诸佛当知。从是十金刚心入坚圣忍中十地向果。一体性平等地。二体性善惠地。三体性光明地。四体性尔焰地。五体性惠照地。六体性华光地。七体性满足地。八体性佛吼地。九体性花严地。十体性入佛境界地。第一十发趣中舍心者。一切舍国土城邑田宅金银明珠男女己身有为诸物。一切皆舍无为无相我人知见假会合成。乃至广说。戒心者。若佛子戒非非戒无受者十善戒无师说法欺盗。乃至邪见无集者慈良正直正实正见舍喜等。是十戒体性制心八倒。一切性离一道清净。忍心者若佛子无相惠体性。一切虚空忍一切处。忍名无生行忍。一切处得名如苦忍。乃至广说。进心者。若佛子。若四威仪。一切时行伏空假会法性。定心者。若佛子。寂灭无相行无量心三昧。凡夫圣人无不入三昧。体性相应。一切以定力故。我人作者受者一切转见性。是障因缘散风动心静惠观一切假合名。乃至广说。惠心者。若佛子。空惠非无缘知体名心分别一切法假名。乃至以惠为首。修不可说观惠入中道一谛。愿心者。若佛子愿大求一切求。大求者谓求无上正等大菩提。一切求者谓求一切行。护心者。若佛子染三宝染一切行功德使外道八倒恶见不娆正信灭我缚见缚等。喜心者。若佛子见他得乐常生喜悦。顶心者。若佛子是人最上智灭我见轮。此中最上智者。谓无我智灭我见故。一切诸见皆随寂灭。第二十长养以慈心者。若佛子常行慈心生乐因已。于无我智乐相应观。入诸受相行识色等大法中无生无住。乃至广说。此中慈者于无乐有情欲与乐故。乐相应心作意思惟。悲心者。若佛子以悲空无相悲解行道自灭一切苦。于一切众生无量苦中生智等。此中悲者拔众生苦。由无缘大悲普于一切怨亲及中庸境。修平等心度彼诸苦。喜心者。若佛子悦喜无生心时种性体相道智空空喜心不著我所。喜一切众生起空入道舍恶知识求善知识。示我好道。使诸众生入佛法家中。当起欢喜入法位中。舍心者。当生舍心。无造无相空法中。如灵空于善恶有见无见罪福二中平等。一照非人非我所心而自他体性不得为大舍。乃至自身血害手足一切舍而无生心。当修其舍施心者。能以施心财施法施教导一切众生。内身外身国城男女田宅皆如如相。如语心者。谓入体性爱语三昧第一义谛法语实语皆烦一语调和一切众生发起善根。利益心者。谓观行七财前人得利故。益受身命而入利益三昧现一切身口语。同心者。谓法以道性喜劫同空无生法中。以无我智同生无二。而现无量随类形身入诸六道一切事同。定心者。谓心静缘于我所法心动转逆顺出入故当入百三昧。惠心者。谓观邪见结患等转无决定体性顺忍空同故。乃至是心入空空道发无生心。第三十金刚心。信心者。谓一切行以信为首。众德根本。不起外道邪见之心。结有造业。不受入心。心空故信信寂灭名无相信。念心者。谓当六念。当念佛法僧戒天施第一义谛空无著无解。回向入法界智惠。深心者谓第一义。于实法空智照有实谛。因缘中道名为实谛。假名诸法我人主者名为世谛。于此二中深深入空。深深解脱。一达心者。谓顺忍一切实性无缚无解一切空。空名为通达一切法空。直心者直照取缘神我入无生智。教化一切众生。转一切众生皆萨婆若空直真性直行(直者正也)。不退心者。不入一切凡夫地。不起新长养诸见。亦复不起习因相似我人入三界业。独大乘心者。解脱一空故。一切行心名一乘任用戴用。度三界河。趣入佛海。无想者。妄想解脱照般若波罗蜜无二。一切结业三世法如如。乃至皆同无生空故无相心。如如惠者。谓无量法界无集无受生生生烦恼。而不转一切法门一切贤所行道一切圣所观法所有亦如是。一切佛教化方便法义皆集在心中。不坏心者。入圣地智近解脱得道正门明菩提心伏忍顺空八魔不坏众圣摩顶。诸佛劝发入摩顶三昧。放身光照十方佛土入佛仪神出没自在。第四十地。体性平等地者。谓真法化一切行花光满足四天果住佛净土。无量大愿辨才无畏生佛家坐佛性地。一切障碍凡夫因果毕竟不受大乐欢喜。从一佛土入无量佛土。从一劫入无量劫。乃至广说。体性善惠地者。谓清净明达一切善根。所谓慈舍恶观四谛法度众生苦。体性光明地者。谓以三昧解了智知三世一切法门。所谓十二分教。总持辨才心心行空乃至广说。体性尔炎地者。谓尔炎真俗不断不常修习觉品。入善权方便化一切众生。使见佛体性常乐我净。体性惠照地者。谓此地中有十力品起一切功德行。体性花光者。地如上经说。能于一切世界中十神通明智品。以示一切众生种种变化天眼明智知三世国土中微尘等一切色分分成六道。以天耳智知十方众生苦乐音声。以天身智知一切色非色非男非女形。于一念中遍十方三世国土劫量微尘身。以天他心智知十方三世众生所行。以天人智知十方三世一切众生宿世事。以解脱智知十方三世众生解脱。断除一切烦恼若多若少。以天定心智知十方三世国土中众生心定不定。以天觉智知一切众生已成佛未成佛。知十方佛心中所为说法。以天念智知百劫千劫中一切众生受命久近。以天愿智知一切众生贤圣十地。三十心中一一行愿体性满足地。谓十八圣人智品下地所不共。谓十八不共法智分。体性佛吼地者。谓入法王位三昧。其智知佛佛吼三昧故。大明定行常现在。可以法药施一切众生。为大法师破坏四魔。法身化化入佛境界。体性花严地者。如经言。以佛威仪如来三昧自在王定出入无时于十方世界中百亿四天下一时成佛转法轮。体性入佛界地者。谓其大惠空空复空。如虚空平等智法同法性故名如来。尔时生宝莲花上。一切与受记。欢喜法身手摩其顶。同见同学菩萨异口同音赞叹无二。
　　经。是故戒光至非无因故光　释曰。第二叹德有三。一辨胜因。二光非青等下离相。三诸佛之本原下叹用。此即第一辨胜因。言戒光者。有其二义。一佛世尊常诵持故。欲说戒时有光明出。二所说戒能阇破故。假立光称以戒能破破戒垢故。有缘者。谓此戒法三无数劫修习圆满因所生故。非无因故。光者谓遮无因论。又有缘者。佛大慈悲本愿因缘力有情感佛增上缘力。是故戒光从佛口出。如是光明必有因缘。非无因缘。而有此光。又欲说菩萨戒光因缘故。光非无因缘。
　　经。光非青至非因果法　释曰。第二离相有三。一非色心。二非有无。三非因果。此复有二。一如是戒法不离法界。非青黄等。谓此戒法从因缘起。犹如幻事。非实有性。故非色心。又非有无者。因缘生故。非定实有。亦非定无。如幻有故。无定性故。非实因果。二此无表戒法处所摄。非青黄等。亦非缘虑心心法摄。无实体性故。言非有而假建立。非如菟角。故言非无非如所执有故。言非有因缘生故。名为非无。体非实有故非实因果。此中应言非因缘果法非无因果。而准可知。略而不说。
