<!-- { "loadSidebar": true } -->
　　十二入名体　谓六尘此十法是识入处名入处名入。从义为名也　体者。与阴不异也。但约义为入也。
　　四谛义二门分别。一名。二体　通名谛即实故。故名谛。名者。谓苦集灭道。苦者逼迫为义。集者招感为义。此二过义受名。灭者能灭三毒火故名灭。道者能生为义。此二从功用为名　二体者有二。一就相。出体相。即用苦无常等理为苦。因等理为集。道如等理为道。灭正等理为灭。此就相出。二就实。若大乘即一味真如为苦实。乃至为道体实。即经云。有实即无作四谛也。
　　次明定义二门分别。一名。二体　名者。谓初禅地二禅地三禅地四禅地。禅者名思惟修亦名功德丛林。二体。四禅有十八支。即已之为体。禅支有十八。初禅有五。觉观为治。喜乐为利益。一心为定体　二禅有四支。内净喜乐一心。内净是治。中二是利益。后一心是定体。三禅有五支。行舍净念安慧。舍念慧是治。乐是利益。一心是体。乐一心。四禅有四支。舍念不苦不乐一心舍念是治。不苦不乐是利益。一心是定体　二体者。以九法为。谓觉观受猗定行舍念慧。受分为四。猗分二。即初二禅中乐行舍及念各分为二。定分四。余四不分。
　　四无色义名体　名者。一空处。二识处。三无所有处。并从方便行相立名。四于方便中作空识等解而修故。四非想非处。从相形过义立名。形下名无想。就实犹有细想是过也　二体者。以四阴心为体。但上下别不立支者。以是苦道故。乐道者立支。苦道不立支。四禅边亦尔。
　　十一切入义名体　名者。地水火风青黄赤白空处识。此等十法各遍一切无有间故名遍。入为识缘故名入。通名即从数及义为名也。别名即从境为名也　二体者。小乘中前八以无会善根为性。眷属四阴五阴也。空识以四阴为体。大乘同以唯识无尘智为体。或以意言唯识为体也。三智分别但加行智也。
　　无诤三昧二种分别名体　名者。无诤者以五因来将护众生不生烦恼不与他诤。即从无过立名也　二体者。明诸佛菩萨以如量智大悲心将护众生。用此如量智为体也。小乘以等智为体。成论唯圣得故。以名用无漏智定为体。
　　阿毗达磨四义二名体　一对二数三伏四解。对者。生死涅槃是所对。智是能对。即从相形之义立名。数者。明说一法重重显之。伏者。能伏诸说名伏。解者。由此教令前二藏法相明了可见名解。此三从功能胜义立名　二体者。唯取论教为体。虽就所诠明于四义。但言取教有此胜用即同教出体。若取所生用体即以闻慧为体。
　　九种方便。出如实论。以五分论伏破。即立义等五。以四方便难彼义。于彼立有二方便。一检具五分不。二设具五分复离三过不。即相违不实不定。若具三过不须破自坏也。二检彼难亦须二方便。一检难具五分不。二须识彼退意。但彼难者耻受屈。不自受屈言。且休更待后论。即令言下受伏。若不识彼语而为解说。即自无知为是须识彼退意。
　　八方便义有二。一名。二体　名者。五分论即五。一立义。二引证。三譬。四合譬。五结。三方便者。相违不实不定。以五分伏破。以三方便伏彼破。以三方便伏彼立也　若论体。虽约教新但取闻思二慧以之为体。若就教即以识声为性也。
　　五篇二门名体　一名者。波罗夷此云极恶。即从重过立名。二僧伽婆尸沙此云僧残。坏僧行不具　即从所坏及过受名。三名波逸提此云堕。即从果为名(由犯此必堕恶道故)四名提舍尼此云向彼悔。即从对治方便立名也。五名戒叉加罗尼此云应当学。即从能防行立名。通名篇者。以罪类均等者立之一处名篇。即从义受名　二体者。同用身口意作无作业为体。若别身口作无作用色为体。意业用思为体　七聚者。更加恶作恶说聚。加偷兰遮聚。此云大障道　得名者。恶作恶说者。即以身所作名恶作。口所说名恶说也。大障道若犯此必障圣道故名大障道。并从过为名　体性与五篇同以身口意已之为体。
　　缘起四因义名体　名。一无知。由自无明解之智。即无他立名。二放逸。咨心神名放逸。过立名。三烦恼炽盛。由或增上不觉生染犯戒违道。四轻慢。由心轻戒不生敬重故犯佛戒。并从过立名　二体性者。无知即无明使。放逸即贪使。由贪故放逸。烦恼炽盛即通贪嗔二惑及缠垢一切惑。轻慢唯是慢使。若三聚中出体唯是心。
　　八种造业具。一名二体　名者。三业中由一不由二有三。由二不由一有三。具三业有一。不由三业有一。由一有三者。一由心不由身口。二由身不由心口。三由口不由身心。由二有三者。由心身不由口。由身口不由心。由心口不由身。七由身口心具犯。不由心口身而犯有二义。一者方便复悔过前使人罪成取罪成时故能教者得罪。不由三也。二妄语诳外国女人亦尔。初时不解未犯。后犯时复无三业也　体者。身口二以色识为体。心以意识为性。
　　毗那耶四二名体　名者。一罪过。从过受名。二缘起。则犯戒之缘。从义立名。三还净。明戒还同昔净。四出离。明于罪得出也。此二并从离过受名　体者。罪过如五篇七聚中辨。缘起如或四或八中说。还净出离即以方便中身口意善业为体。
　　出离有七事　一各发路遮相读。从义为名。二受与学罚。即从义方便立名。三先制复开。四更舍。五转依比丘比丘尼。六如实观。七法尔。并从义为名也　二体。各发路用心口二业为性。亦可三业为体。二受与学罚即以身口意三业为性。三先制后开以色识为体。四更舍与先制同。五转依唯约色。即以色为体。六如实观即如苦无常无我涅槃寂灭四法印为体。苦无常是有为。无我涅槃寂灭是无为。七法尔即以四真谛为体。大乘即以法空之理为四谛体。小乘名有作。大乘名无作。此中但取有作四谛也。
　　毗那耶复四义名体　一人。即从数似者为名。二立制。已说过失立非梵行戒。已说诃欲等过失。三分别。已略立制更广释。即比丘者著搪截衣。四决判明持犯等相。此三并从义为名。二体者。总以二法为体。明人无体还用五阴实法为性。后三以色识法为体。以是音声性故。
　　十胜相名体　名者。一应知依止。二应知。此二从境及劝辞为名。三应知入。从境智及劝辞为名。四入因果。从所成智及能成行住立名。五入因果修差别。因果是行。修是方便。差别是位。从行及能修方便位义立名。三学相者。戒等是行。体依之与。学是心功能。即从行及心功能为名。九学果寂灭相学是因。果是位。寂是义。即从因位义立名。十智差别。智是体。差别是义。从体义受名。通名胜相。胜小乘等即于形胜义立名　二体者。初相以梨耶为体。二以三性。三以唯识无分别智。四以六度行为体。五以十地为性。六以三聚戒行为体。七四定为体。八三智为体。九以无住处涅槃为体。十以三身为体。
　　圣教胜五种有二名体　一正说非方便不同半教。第二破小乘僻执以正对破不了也。第三大乘有小乘无。第四是大菩提因。第五会众生得一切智　体者。前二用大乘教法为体。即后三即十义为体。
　　三次第义名体名者　一境有次第。作缘生识名境。二正行次第。行不倒故名之正行。三果有次第。起遂前因名之为果。此三并义为名　二体者。与前十相体同。以前二相是境。即先有后空。中六是行。即先劣后胜。后二相是果。即先法后人。以明次也。
　　四道理名体。出如实论中。一因果道理。初相是通因。第二相是通果。中六是别因。后二是别果。与此通别因果不违。二相待道理。即因果相待大小相待也。三证成道理。即十义以相证成也。如无生成灭等逆顺相证也。亦可此中十义与菩提因果不相违。故证智成十义唯显也。即是立义等五分论义也。四法如道理。若一切法智如是法如。若别别有体则非法如道理即有三。一无我如。二无常如。三寂静如　二体者。前三道理即用十相为体。但约义分三。第四以通理为性。即法空真如是。
　　三量名体　名。一现量。凡圣所知事非过未名现量。即量度从事时义为名。二教量。即教受之义。三比量。比即比度亦是义。此一从义为名　二体者。若现量即凡圣所知诸法为体。即真俗也。教量即用大乘教为体。即是色识为性。比量即用加行智寻思如实等智为体也。若能用三量四道理智即唯思慧智为性。
　　五种藏义体名　一体类义。体者是实类之言流类也。一切众生取体虽多。然识不异从体义立名。二因义因者即由缘与他也。行法为缘。三生义。生者即是能生长。二从功能义立名。但因取与因作因。生则就果也。四真实义。明此识在世不破出世不尽。此就相形胜义立名。五藏义。明此识体聚积恒沙功德。从胜义立名　二体者。同用本觉解心如来藏以之为性。
　　四种差别义名体　名者。一生死因。即烦恼业。二者报道。即以似色心为体。三涅槃因。即用八修正行为体。四涅槃果。即取三身四种涅槃为体。
　　五种不净品。一者邪师。即取外道抳五阴及方便五阴为体。二者邪弟子。同前。三邪戒。用善不善三业为性。四邪定。八禅定为体。五邪慧。用善不善邪思慧意业为体。此法无文。别出名相传出。
　　二取名体　一者色根习气。用根种子为体。二者色相习气。用色尘种子为体。解者用色心二种习气为二种取体。深密经云。一者谓依色心根取。二者依于不分别言语戏论薰习而取。
　　二种意名体　一能与彼生依止。即取次第灭及本识意为体。亦名不染污意。二名染污意。以恒与四惑相应相故。即从过立。即第七识以为体。
　　四惑名体　一身见。积聚名身。对境明白名见。从假及义为名。二我慢。我是境。慢是心。三我爱。此二从心境为名。四无明。对治明故名无明。从过为名　二体。同用第七心为体。随义分四使亦可四数也。
　　三界义二名体　名者。一欲界。欲者即是淫欲及段食欲。界是生性之义。三色界。色即胜色报等欲即色欲也。界与前同。此二从因义为名。三无色界。断除色欲由无色欲而生名无色界。从所无立名也　二体者。若欲色二界即用色业心业果报五阴及当界欲爱色惑为体。无色界用心业烦恼及四心报为体。
　　心意识义二名体者　一心。种种义。从义为名。二者意。能生他故名意。三识。取尘了别名识。此二功能力用为名　二体者。若通而言之。八识皆有此义。若别而言之。七识名以心执我兹长生死故。第八识意能与他生依止故。第六识心正能取尘了别故。
