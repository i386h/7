<!-- { "loadSidebar": true } -->
　　色界欲界法有四种不同名体　一粗细。欲界心无定故粗。色界有定故细。二动静异。三自性修异。四系缚出离异。并从功能及相形为名　二体者。欲界以闻思慧为性。色界以闻思修为体。
　　正见二因义名体　一从他闻。从义及境为名。二自正思惟。从义心功能为名　二体者。以闻思为体。
　　出世中　问。论主出世心从来不生。云何得成出世种子　答。有二因缘故成。不同彼宗也。一者增上缘。明此大乘教乃从最清净法界所流。故知增上缘不同彼故得使成出世。明小乘中不知教从本性出。是以不同。二因缘不同。明小乘中立三世性有。世间诸行不成出世因。从彼教亦不生。若思我大乘立义。乃至凡夫身中人天十善亦能作因生闻熏习　问。若世间心习出世法可得以生出世法。如十善等本不习作出世解。云何能出世也　答。有二义故此得生出世法。一者此十善缘何法故。乃由如来藏力使之而生。由缘处不别所以能生出世法也　二者如来立此十善之教意。欲生众生出世法。由此二种义故。所以能生出世法也。故论云。一切所行之善无非大净清方便也。小乘法亦尔。
　　信等四法　名。一信乐大乘信。是求乐是乐欲。大乘是境。从心境为名。二般若。三虚空器三昧。虚空器是境。三昧是定。从境体为名。四大悲。二四从功能为名　二体。信即用闻慧心为体。般若即用无我知为体。虚空三昧用三无性定为体。大悲即用大悲事定为体。约智即加行智。
　　四德仪名体　名者。一净德。断除鄙恶名之为净得。即离过为名。二我。自在名我。从用为名。三乐自体寂泊名之为乐。亦可适悦为乐。从义用立名。四常。体无住灭名常。亦可四种。皆从离过为名　体者。通而言之。同阿黎解性为体。亦可用法身为性。
　　五分法身名体　戒身。防非为戒。定身。止乱为定。慧身。照察为慧。此三从用为名。解脱。从离过受名。知见身。可境生心名知。明白名见。从义用受名　体者。若通而言。则用无分别智为体　若别而为论。戒以三聚净戒为体。四定体无分别智为体。解脱则戒定等边见无或无为为体。知见身以后智为体。
　　出世中三慧义名体　名。一者闻慧。闻者即耳识众缘取得前声名闻。慧者则意识分别名之为慧。二思慧。静心谛察名之为思。三修慧。增明义是修义。修慧非闻思。由闻等生故名修。闻等慧即是并从因为名　二体。三慧不同。皆以意识心中随用慧数已之为性。
　　解脱分等三善二名体　名者。一解脱分。解脱是果。分是因。与果为因分故。二通达分。通达是见理之心即是果。用分不异前。此二从果及因义立名。三通达品。通达者证见于理不见能所名为通达。即功能之义。品者品别。则功能之义立名也　二体者。若前二正体唯取闻思二慧以为体性。前是闻。后是思。亦通思修二慧为性也。即是意业。若通前后眷属。则通身口意三业以之为性。若正取通达。则唯修慧亦唯意业为体。若取出世心已去。即通身口意三业为体。
　　闻有三义名体　一闻资粮。由音声名味句等资成闻慧及耳识。从义用果为名。二闻体。闻是用。体即义。从义及用为名。三闻果。谓闻慧及闻所了法门并由闻而成。果是义。即因受名　二体。闻资粮用音声色识为体。闻体用取识为体。闻果用意识及所缘法门等为体。
　　四种对治二名者　依释论出。一除灭对治。除之与灭即闻思伏惑之力。二远离对治。远离由闻思使障远离也。此二从能治功用立名。三杇坏对治。杇即闻思力使业无有力用名杇坏。从义立名亦可同。四依摄对治。依即行者心功能。摄即佛菩萨大悲心。即从能所受名。通对治从道功能立名　二体者。若论初所治见报烦恼业。第二生报。第三后报烦恼业。第四取八难中佛前佛后世智辩聪生盲等及北方长寿天等难为体。若取能治同用十信已上闻思为性　亦可通修慧。
　　多闻四义名体二　一多闻因。谓用菩提心为体　二多闻依止。即善知识佛菩萨五阴为体。三多闻清净。即六波罗行为体。四多闻果。即根本智后得二智为体。
　　于灭定中灭心定有心。依俱舍论中。明灭心定中有心者。是婆须蜜多罗立此义。瞿沙论师以三和生触等难之。彼引阿罗汉受不生爱为例也。又依婆沙云。问。入彼定时。徐心数法尽灭。何故世尊但说灭受想定耶。答。譬喻者说。灭定中有心。彼作是说。入彼定时。唯此二法灭故。定是心不相应行。名灭受想定。身作隥得成就定者四大不动故名定。问。定与灭何别。答。灭一刹那定是久相续。问。何故但名灭受想定。答。心之数中有二种根非根。说受已说根者。说想已说非根性者。
　　二无心定义二名体　名者。一无想定。即从无过立名。二灭心定。灭即定之功力名灭。定是不动义。即从用及义为名　二体者。大乘无定文出。以义论之。用菩萨无漏慧求故。即是慧数心不生故名为数灭。无为为定体也。无想定亦为凡夫心所求故。亦用此非数灭。无为体更须问之。
　　十过失名义　一定义。不立心令定不成也。二解相及境生过。立心则有心境缘尘生过失也。三与善根相应过。立心必有无贪等善根生与心相应过。四恶无记不相应故过。若是心不可立恶无记地法无故。五想及受生过故。若定有心法有受想生起过也。六三和生触过故。若定有心即须有根有尘三法合故即生触也。七灭想不灭受过。违圣说灭想受定以佛说想受俱无故。八作意信等生过。若立有心信等则相随起定故。九以能离所过。若立心不许有想受则违能所不相离过。十立并不齐过。以出入息非身一切行。例心法受想是心王一切行。此义不例故。
　　二种解相名体　一有分别者。心有胜功能名之为有。有之力用名为分别。从义用为名。二无分别。力用轻微名为无。所无之法名为分别。从无他为名　体者。无分别即是六识为体。有分别唯用意识为体。
　　四种无记名体。是正量部义　名者。一有覆无记。体是惑性。覆没圣道名有覆。从过立名。二无覆无记。即非是惑性。不覆圣道名无覆。从无过立名也。三自性无记。自是简他之名。性之言体。从及相形为名。自性中分四。谓报生威仪变化功巧。四真实无记。体非有为生灭名真实。从义为名。名无记者。不记善恶名无记。又不能记苦乐等果。从义为名　体。第一用七识为性。上二界惑意识亦是。第二无记用本识为体。第三用果报等四无记为体。第四用无为为体。
　　二种名名体　一言说名。从体为名。二思惟名。思惟是心之力用。从功用为名　二体有二所以。一者同以音声为性。以论云同以音声为本故。问。如思惟云何是声。答。是意分别名意故亦名声。二者今言声是本者不是体义。乃是因义。言说正以声为体。思惟以心为体。问。若尔何故云同以声为本。答。言是本者。思惟之名。因言而有意地方始分别故言为本也。又问。若尔七识云何。答。七识有助他意识义。意识亦有成七识力。若不尔者。七识不得治七识。既有治义。明知亦有资义。以有资故有远心音声为本也。
　　色心次第生。是正量部义。立前色生后色次第缘。心亦尔。彼计为因缘。今破不许有次第缘也。
　　十一种相根名体　名者。一共相。山河等是众所共用名共相。二不共相。内报情道各自不与他共名不共相。三有受受者。是情道觉受。四不受体。非情道无觉名不受。五粗重相。于理事法中心功能名粗重。六细轻。于理事中心有功能名细轻。七有受相。业法得报即尽名有受。八不受。或法得报更增名不受。九譬喻相。比类名譬。以近况深名喻。十具相惑法未为治损名为具相。十一不具相。惑法为道所损名不具相。二体者有通有别。先通者。此十一相中。一一皆用意为即体。本识为依持体十一识悉皆如此。二约别者。相虽十一。约之为五。前之四相。共相无受生。此二用山河大地等依报及此种子等为即体。不共相有受生用各别内入种子为体。粗重相用一切惑及不善种子等为即体。细轻相用有流信等为体。有受用业报等为体。不受相用一切惑为体。譬喻相用执意二识四倒为体。问。何意立譬喻相识。答。前不受相从名言熏习生。未明惑中意报二识本末。所以为此故来也。具相不具相。用静地惑为不具相。用欲界一切惑为具相体。
　　二结名体　一粗重结。惑体妄心而起。名之为粗。结缚为义。从过受名。二相结。所取名相系缚名结。从境义及过为名　体者即用心惑及皮惑为体。相用心惑为性。粗重用皮惑为体。
　　皮等三惑名体　名者。一皮惑。二肉惑。三心惑。并从喻及过立名　二体。若三聚论体。唯心习为体。若就识出体。皮惑通六识为体。心惑唯意识为体。若肉惑则以意执二识所起惑为体。
　　四种世间。即见闻觉知。照境名见。耳识随生名闻。鼻舌身三识名觉。意名知　体者以六识为体。若就本唯用意识为体。问。七识四中是何。答。四中名知。
　　第二相三性义名体　一依他性。依即本识之能。他即能熏。诸法能所全目。二分别性。识心了境名分别。从义为名。二真实性。体非似故名真。不同依他处故无体名实。即离为名。性者即是性类故名性。从义为名　二体者。且约一门出之。依他用第八识为体。分别即用六七识及所取尘习气等为体。真实即用四真实为体。即有垢如及无垢如无垢道十二部教为体。
　　十一识名体　名者。一身识。身是依止之义。亦是聚义。二身者。七识是执身之者。三受者。受纳之受是用。四应受。尘是识境。名应取义名受。五正受。用在当今即相形之义。并从义为名。六世。法有流动名世。又前中后异名世。从时义为名。七数。即法有一二三名数。从义为名。八处。五大等法是正报所依之所名处。从义为名。九言说。声有诠法名言。披陈名说。因为名。十自他差别。自他即相形义。差别于自他有多相不同。即相形及义为名。十一善恶两道。顺益名善。违损名恶。两是数。道是义名。即从用数义受名　二体者有通有别。若通而言之。此十一识以六七心境以之为性。若别而论之。则随相而说也。身识用五根为体。身者用七识为体。受者用意界为体。应受六尘为体。正受用六识为体。世数用十八界为体。处用五大为体。即四尘。自他差别内报十八界为体。善恶两道十八界为体。
