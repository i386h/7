<!-- { "loadSidebar": true } -->
  摄大乘论抄
　　




　　摄大乘论抄

　　乃是大乘之副轴。建正法之胜幢。破异部于当时。□邪正于末代转梵轮于像季。续千载之余风。致令羊鹿之轮息驾□□之轮更开论其兴也。乃于佛涅槃后千一百余年。但以去圣时□□法襄未。群邪映路僻执交途。遂令唯识之理潜隐不通。时有四□菩萨出现于世。号曰阿僧伽。此云无著。亦名无碍。其人内潜□□□法性之际。外应群机而助兴法雨。集二王之胜相。录三性之法印。欲□生及□情于唯识悟非安之实谛。遂依傍大宗制造斯论矣。然菩萨次弟婆薮槃豆。此曰天亲。其人如理之智内融。如量之解秀发。□□□嗟本论辞义渊玄恐后代众生抱迷不悟。遂即披寻决定要制造释论以解本文。于是破二乘以归一戴。摧异见已同会一心。唯识之道遂尔再通。无性之理于兹重显也。
　　第二次明藏摄分齐者。然显理□□□乃有尘沙。今且据要而论。对所诠三故教则为三。约所为二故教则为二。言其三者。一曰修多罗。此云綖亦名经。以綖能贯花。经能持纬义用相似。但以此方重于经名不贵綖称。是以翻译家逐其所重故。废綖名存于经目。譬圣人言教能贯穿法相使不差失　令法久住与经綖相似。从譬立名。即诠定教也　者毗那耶。此云灭。以身口意恶□烧行者义同火然。戒能灭之故称灭。此从功能彰目　教从所诠亦名为灭。即诠戒行教也　三者阿毗达磨。此云无比法亦云对法。欲破烦恼□分别法相。无分别慧最为殊胜。更无有法能比此者故曰无比法。此从无他得名。教从所诠亦名无比法。此即诠慧教。若名对法者。即阿毗是能对智。达磨是所对法。即从境用立名。此后二藏皆从所诠得名也。问。若然者。何故下释论云。为说三种修学别立修多罗。为成依戒依心学故立毗那耶。以此文验。应修多罗诠三行。毗那耶诠二行也　答。有二义。一相成门。以三学行互相助成。能诠之教亦有兼正。此文即是兼诠助□故云说三。成二宗意为成诠定戒也。为别本末故阿毗达磨不论□□理。理实通有也。二克性门。修多罗中虽说戒慧。自属毗那耶阿毗达磨。阿毗达磨中虽说心戒。自属余二藏亦尔。毗婆沙中亦作此二释也。此论即是阿毗达磨藏摄　对所为机二者。以根有利钝之殊。于法则有浅深之异。□声闻钝根约分别性立于三藏。为成声闻行法故。判为声闻藏。由声闻所立十一种色。十四不相应四十七心心法。及三无为。此七十五法悉是事法故属分别性也。对菩萨利根通约分别依他真实性立于三藏。为成菩萨行法故。判为菩萨藏。问。经云。为诸缘觉说因缘观法。即缘觉亦有教。何故不立藏。答。依普曜经。三乘教即立三藏。今依此论及地持论。所以不立缘觉藏者。以似佛为说因缘观者。即是似闻他音而得悟道。与声闻同并判入声闻藏摄。唯据上达利根人出在无佛法时无教可闻。宜以思修力故自悟因缘而得道果。即有行故得立乘。无教可闻故不立藏也。声闻藏内有二。一立性教门。以其人于和合阴内解无神我。于阴等别法计有定性。如说色色自性。心心自性执。三世一切法皆有定性。以未达法空故也　二破性教门。此人机根稍利。亦解无神我。知阴等别法缘集故有本无自性。此即分达法空也。此二人观解虽相有浅深。同似闻他音而悟小果故。总对所为判为声闻藏也　菩萨藏内有二。一是显示教。此遣分别性内所有诸法。如经说色空乃至涅槃毕竟体空。此即无相大乘亦名显示教门。二就依他真实说如实因缘如如真实无垢等法。此即缘起大乘自性住乘亦名秘密教门。此二所诠虽相有浅深。同为菩萨利根进成大行而悟大果故。总判为菩萨藏。此论二教中通二教。若说三无性空等即显教。若说初相等即是秘密摄也。
　　第三次明教下所诠宗旨者。准下文意宗旨有二。一约二谛。二约佛性　言二谛者。若论世谛即以唯识为所诠宗旨。若说真谛即以二无我真如为所诠宗旨。故下释云。一切法以识为相。以真如为体故。又云。知尘无所有是通达真。知唯有识是通达俗也　二约性者。论圣人兴教意。正欲显理成行行成得果故。初二胜相即自性住佛性。于中初胜相。若论心功能即是如实因缘。若据实是心真如。故下释云。此即此阿黎耶识界以解为性。此界有五义等也。亦名不空如来藏。地经亦明缘阿黎耶识作第一义谛观即心真如也。何者。是染染依止观。此明心功能与十二因缘染法为依止。即如实因缘也。第二胜相中。若就相即是三性是前因缘所生果。若据实三性本不有即无三性名空真如亦名空如来藏。故下论云。如取不有故三性成无性也。此空不空二种真如法相所摄。二实体无二故。初二胜相名自性住佛性也。其间六胜相名引出佛性。由行成治障显出自性住理故名引出也。后二胜相名至得果佛性。由得至果位遂前自性住因引出因故名至得果也。圣人兴教意为成此三故。以三种佛性为所诠宗旨也。故下文言。若欲释佛体及因果。其数如此故说次第。故知十胜相是三种佛性也。论能诠教体。即执性宗有二所以。音声性色法为体　故彼论云。佛语语情故。二依经本即以名味等不相应法为体。破性宗以二念已去相续似声为体。即法入摄意识知。大乘宗以似音声性色识为体故。论音声所诠名句味也。
　　第四次释论之题目　所言摄者。泛论摄义有四种。一以文摄文。如以摄大乘论四字为本即摄一部文教皆尽故。下文言。又部当类相摄故名藏也。二以义摄义。如以依止相为本摄一切义皆尽故。下文言。此依止是应知等九义所依藏故言所摄也。三以义摄文。一切文教皆依义施设故。故下论明。由证真如理能摄文及义故名持也。四以文摄义。即此摄大乘论文是也。论文虽简略。总摄诸部大乘所诠之义。为十种胜相聚。此文下此即以文摄义故名摄也　言大者有三种。一体大。即目前空不空二种真如平等不增减故也。二相大。即真如体上具恒沙无漏性功德差别故。名相举一一德皆遍满法界故常故。故名大也。三用大。即此真如在因有任持染净内熏等用。至果有起应化二身无住处涅槃等用。举一一用皆遍法界故常故。所以名大。虽情见有废兴。用恒常也　乘者有三种。一理乘。即初二胜相自性住佛性。二行乘。即中六胜相引出佛性。三果乘。即后二胜相至德果佛性。故下释论明。乘有三义。一性。二随。三德也。三世诸佛菩萨依乘。此法别如来地故名乘也　论者有四种。一难论。如中百等。二集义论。如毗昙成实地持等。三释宗论。如法华论往生论等。四释文论。如智度十地论等。此之四种通名论者。皆假为宾主问答往伏论量道理故名论也。依止者此阿黎识。是一切诸法所依止也。诸依止中此识最胜故名胜相。于此相内有于四品故名中。众名者依止乃食。众名在初故名第一也。
　　三宝不同有其三种　一者同相。即佛性之理分为三也。即性理觉照义是佛。轨则义是法。同性宣和是僧义。虽有三义而体是一不异故名同相　二别相三宝者。一名宝佛。法身用真常五阴为体。报身修成五阴为体。化身即以化用五阴为体。理教行果等名法。菩萨声僧等为僧也　三住持三宝。即取佛形像等为佛。纸素等文字为法。阿难迦叶等及凡夫比丘以为僧体。若阿难迦叶等形像等僧及佛法并用四尘为体。若取凡夫僧以有漏五阴为体。
　　三藏义二门分别　修多罗此云綖。以能连持诸法相故　毗那耶名灭。灭身口业非故。此二并从义用受名　阿毗达磨者有二。一云无比法。即从相形胜义为名。二名对治法。以所观之法所得之法是所对。智为能对。此即从心境合目通名。藏者从义立名　二明体者。三藏同以音声色识为体。
　　二藏义二门分别。一名。一者菩萨。二声闻。教上根之徒行二利之行教名菩萨藏。为下根之人行自利行自利教名声闻　二明体。虽就人立二不同。论体同前三藏。
　　立藏九因。因名所以之义有三对三　一就障分三。初爱分障。唯是修式。二业障。即身口意三不善。即苦乐二边因之而起。三自见取障。即以诸见为通首取迷理十使也。二体。初后二体以意为性。中间一种通三业为体　第二三者。具诠三学说修多罗。本末通诠故。又修多是教。三学三门并依教生故作是说。毗那耶成二。以依戒生定故作是说。阿毗达唯慧。以是未知但言慧也　第三三者法义。宣说法义因果是修多罗。以此藏宣说语言故。成就法义毗那耶。由于持犯无疑所以故成因果法义也。法义胜智由阿毗达磨。以此藏生智胜故能了法义也。
　　无悔义十法二门分别。一持戒。二无悔。三心安。四得喜。五问猗。六乐。七定。八见如实。九厌离。十解脱　二体性者。是中前六中。初一是持戒为因。后五是戒果。同是戒学摄。并是定因。第七是定果。即慧因。第八是慧果。第九是慧用。第十是三学所问果。若就三业出体。初一通三业。中八唯以心为体。后一以无为为体。若三学。前六是戒。中一是定。次二是慧。后一是前三所得果无为也。
　　三藏通用五义三分别门。一名。二体。三住地　一名者。谓熏．觉．寂．通．解脱。熏者由闻思习之不已熏识成种。即从譬为名。觉者由修慧力故能觉察真理故名觉。寂者远离能所之执名寂。通者若有能所之执即不通。由无能所故平等故通也。解脱者若不通真理可不解脱。由达理故得解脱也。后四并修慧胜用之美立名　二体者。熏之一种用闻思为性。中三用修慧为体。后之一种用无为为体　三位者。若通一一位皆有此五义。若别而言之。熏在地前。觉在初地。寂在二地至七地。通在八地至十地解脱在佛地。
　　别用四义　修多罗四义二门分别名体　名者。一依。处人用为教所依故。二相。谓真俗等相日相形彼此等。三法。即诸法自性故名法也。四义。即义用之义故名义也　二体者。依体即以色以及后智胜用之德为体。相者用一切诸法真俗为性。法者用阴等诸法以之为体也。义者即用教法为性。由依此法能生道灭戒故。
　　五阴义二门分别。一阴名。二体　一名有通名别名。五阴者。五是数。阴者积聚。以解阴即从数义为名。别者谓色受想行识。形碍以解色。领纳以明受。取相相是想。行是起作为义。识了别是识。并义果受称也　二体。色阴以色识为性。中三阴以随用以心法为性。行中亦可不是心身口业等。识阴通取六七八等为识阴体。
　　十八界二门分别。一名。二体　名者。分前色作五根五尘及无作色。用前三阴作法界。用前识阴作界即六识界。六尘谓色声香味等。六根谓明眼界耳鼻舌界身界意界。六识名同根　二体。同阴不须分别。
