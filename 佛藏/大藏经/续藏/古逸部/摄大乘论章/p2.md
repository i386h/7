<!-- { "loadSidebar": true } -->
　　初言释名义者。了别二谛名之为识。了别不同略有三种。一名梨耶识。二名陀那识。三名生起识。言梨耶识者。此方正翻名无没识。此有二义。一识生灭门。能受净熏终能转依成应身功德名为无没。二就识真如门。终可显了成就法身名为无没。故众名章云。世间不破。出世间不尽。十地道前名为世间。初地已上名为出世。依摄大乘论众名章中名别有八。一名种子识。此依达磨藏说。以能持染净二法种子故。二名执持识。此依解节经说。以能执持诸根及种子故。三名根本识。此依僧祇部说。以能生六七故。又能生染净二种果故名根本识。四名穷生死阴。此依弥沙塞部。至无余涅槃前常在不灭名穷生死。五名梨耶。义同前解。六名质多。有多种义及滋长故。七名果报识。此依正量部。以从善恶二种种子生故。八名有分识。与彼三有作枝因故。依楞伽经名别有三。一名藏识。能含恒沙诸功德故。二名圣识。圣人所证。是彼圣人之所用故。三名第一义识。以深细故。依马鸣论名别有三。一名真识。以识体性不生灭故。二名真如识。以识体寂故。三名家识。亦名宅识。以染净同依故。此等诸识就识生灭门缘述方了。就识真如门。体是神知名之为了。第二陀那此名执识。以能执本识为神我故。执彼名色以为我所。名执识。依彼摄论名别有二。第一执识。义如前解。二名七识。乘六得名。依马鸣论名别有七。一名妄识。识体浮虚故。二名无明识。不了无我境故。三名业识。以能染十使起恶业故。四名转识。能缘我尘故。五名现识。照我尘显现自心故。六名智识。以能分别我尘故。七名相续识。以我执恒起。彼地经名为集识。又复正翻名无解识。以与四惑常相应故。自余诸名悉是义翻。第三生起者。此有二义。一从果得名。用彼六识熏习本识成其种子。种子有二种功能。一是业种。能生苦乐二种果故。二是惑种。能引业种令其受生。从此义故名生起识。二从因得名。以从本识种子生起此识故名生起识。此义如彼缘生章中广说。依彼摄论名别有三。一名生起识。义如前说。二名受用识。能纳受六尘苦乐境故。三名六识。以依止六根差别生故。此义如缘生章广说。依马鸣论名为事识。以依别根及六尘生故。依彼楞伽。意识名广集识。以能纳受多尘境故。五识名现识。以能纳受五尘故。第一释名义讫。
　　第二辨体中。先辨本识。次辨七识。后辨生起识。初辨本识中有其六门。一名摄真门。二名简真门。三名摄净门。四名简净门。五名摄粗门。六名简粗门。初言摄真门者。摄彼净识以入本识不立净识故。马鸣论云。不生灭法与生灭和合名为梨耶。不生是真。生灭是妄。共为本识名为和合。二言简真者。简取生灭以为本识真如之门。属彼净识故。无相论云。无相无生即是摩罗究竟净识。三摄净者。此障生灭门中本识之中摄净不净品。以能持染净两种种子故。故缘生章云。善恶种子二姓明了染净为二。业惑种子名之为染。闻熏种子名之为净。四言简净者。简取生死。四果名净品法以为本识。闻熏习等属他法身非本识摄。故出世净章云。闻熏习非阿梨识性摄属法身及解脱身。五言摄粗者。以本摄末。六七二识及以相识皆本识所摄。以本摄彼。故第二胜相分别章云。一识者谓一本识。六七二心本识相貌。六言简粗者。六七识外别有本识。故众名章云。意名目第一识。心名目第二识识名目六识。熏习章云。能熏相续短。所熏相续长。辨本识性讫　第二辨陀那者。有其四门。一名摄真门。二名简真门。三名从本门。四名简本门。初言摄真门者。生灭不生灭共成七识。真谛无生名之为真。俗谛生灭名之为妄。故第二胜相章云。乱因不有。乱识不生。我尘等法名为乱因。七识我执名为乱体。俗谛有乱因。俗谛有七识生。真谛无乱因。真谛无七识生。第二简真门者。无生之理属于净识。生灭陀那属于七识。故无相论云。无相无生名究竟净识。生灭之心依他所摄。三言从本门者。七识之心本识所摄。故分别章云。一识者谓一本识。六七二识本识相貌。体是本识更无别体。四简本门者。本识之外别有七识。故众名章云。心名目第二识。辨七识体相讫　次辨六识。有其五门。一摄真门。二简真门。三从本门。四简本门。五摄本门。初言摄本门者。摄彼真识入于六识。生灭不生灭共为六识。故顺道理章云。六尘真如真谛门中六尘无相。俗谛门中六尘有相。明知真谛门中六识无生。俗谛门中六识有生。二言简真者。无生净识所摄。生灭六识所摄。如无相论说。前已分别。三从本门者。如分别章说。上已分别。四简本门者。如众名章说。识名目六识。第五摄本门者。如分别章说。梨耶意识摄。辨体性讫。
　　第三真妄分别者。曲有三门。一理事分别。二就行分别。三粗细分别。初言理事分别者。本识生灭分齐名之为妄。真如分齐目之为真。陀那六识亦复如是。故无相论云。无相无生即是阿摩罗究竟净识。世谛生灭名之为妄。第一义谛称之为真。故分别章云。分别无相依他无生。世谛门中七识六识是分别性。第一义中名无相真实。世谛门中阿梨耶识名曰依他性。第一义中名无生真实。第一理事分别讫。第二就行分别者。本识六识通于真妄。陀耶唯妄不通于真。本识六识在初地已前未证真如名之为妄。初地已上净品转依证会法身名之为真。故智差别胜相中说云。阿梨耶识及生起识名受用身。此名应身。以为受用身也。以陀那识中无其净品转依证真如义。是故就行一向无真。第二就行分别讫。第三粗细分别者。本识心细通于真妄。六七二识在于凡地唯妄非真。若初地已上本识六识并通真妄。若至佛地本六二识一向唯真。故分别章云。分别性无所有。以六七二心在凡无体名无所有也。第三真妄分别讫　第四解惑分别者。有其二门。一依摄大乘论分别。二依楞伽等经分别。初依摄大乘论分别者。有其三位。一就地前分别。二就十地分别。三就佛地分别　言就地前分别者。有其三位。一是常没。二是十信。三是性地。常没位中。于六识内但起有漏观解亦起惑业。于七识内常起四惑亦能助彼六识起善恶二业。于本识中能持有漏善业种子并持烦恼及不善业种子。此云何知。如彼出世净章云。从十信已上乃至菩提位。此间功能不失。以此文证明知外凡常没唯有三界有漏善业及烦恼不善等业熏习。从有出世善熏未能成就。二就十信分别者。于六识中能起出世净解。故出世净章云。闻熏习非是世法。属法身摄。伏除人我障正使。犹得暂起习使法我障现行。故出世净章云。出世净心未起时。此闻种子一切上心惑对治。此名十解。地中无漏圣道为出世净心。十信地中闻熏习种子为人我执正使上心以为对治。亦得起有漏善不系业及不善不系。故地持论住品云。解行住菩萨或时起邪身口意业堕于恶道。解行上人犹起此业。十信下地判知有余业。是其不系报是不定。若渐悟菩萨从须陀至辟支。回心入大。至十信地中亦有人无我观无漏之道。故涅槃初功德云。须陀八万劫发菩提心。乃至辟支十千劫发阿耨菩提心。彼须陀至辟支佛。于小乘中已离恶趣。今回入大。明知位当大乘善趣。于陀那识中人我执正使一向不起。但起习使及法我执。亦能助彼六识起有漏善恶不系之业。故出世净章云。一切上心惑对治。明知能治六七上心。六七非一名为一切。于本识中有出世闻熏习有漏无漏业二种种子。复有人我法我二执种子。亦有善恶二种不系业及不系业果。例上可知。就十信分别讫。第三种性分别者。于六识中能起人法二空无漏观解。十解地中起人无我解。十行已上起法无我观解。亦得起有漏法中善恶二种不系业。及受不系业果。人我执习使亦有暂起义。法轨亦有现行义。所以得知地前菩萨得无我观解。如应知入胜相二智差别章说。先于方便中已通达二无我理。言方便者。地前是方便地名为方便。故知十解得人无我解。十行已上得法无我解。解行住中所有行相同前种性。纵有少异义亦不多。就陀那识中但起人我习使亦起法轨正使。于本识中有二无我无漏种子。亦有有漏善恶不系二业种子及苦乐不定果报。类上可知。就地前分别讫　次第二就十地分别者。于六识中能起人法二无我观解。人法二执一向不起。亦复不起有漏善恶二种不系等业。陀那识中亦不起人我习使及法执上心。亦有真常六识分得三身。故因果修中云。初地证过漏义。以证真如故显法身。本识净品转依故成应身。依二身起用便有化身。就十地分别讫　第三就佛地分别者。于六识中有漏惑业一切不起。陀那二惑亦一向永无。于本识中不净品惑业种子一切皆无。于六识中加行道亦息。本识净品生灭亦息。与本净相应成就应身。故出世净章云。四德圆时本识都尽。由其始净合于本净故。令本净四德圆显。于本识中及与六识内不净品等一切永改本性净品永成。故寂灭胜相云。不净品永改本性净品永成。本性名为转依。彼文复云。五分法身无垢清相应至佛无异名永成本性。依智差别胜相复云。阿梨耶识又生起识名受用身。明知六识净品及本识净种有转依成应身义。此名应身。以为受用身能受净土等乐故。依摄论分别粗判如是。次依楞伽等经分别。余义与摄论义同。陀那识中解惑有异。更须分别。是义云何。以义通辨。第七识中亦有观解。故楞伽云。杀七识智佛名出佛身血。胜鬘亦云。于此六识及心法智。明知有其观解之义。若依小乘。七方便中伏我见上心习起世间观解。苦忍已上断我见种子起无漏观解。无学地中断四惑正使种子皆尽人无我道满。故众名章云。正法内人有三品。一在正思。二在正修。三在有学。前之二人伏其我见。第三灭我见。苦忍已上名为有学。若依大乘。十信地中顿悟菩萨于七识中伏我见上心习有漏观解。渐悟菩萨至彼十信亦断四惑种尽。顿悟之人至十解已上于七识中习无漏观解永断四惑正使种子兼伏法执。至初地已上于七识中习法无我解断法执种子。至佛穷尽。此无正经论。准义推之其趣如是　问曰。七识之心不能听闻正法。云何能引生治道断诸烦恼。释云。当识虽无藉六识道起。所以知然。彼七识中虽不闻他说于邪我。以六识曾闻道。彼七识得起我执染类净。彼七识中虽不闻无我。以六识中曾闻无我道。彼七识起无我解竟。复何妨。第四解惑分别讫。更有余义至转依义中当广分别。
