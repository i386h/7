<!-- { "loadSidebar": true } -->
　　经。须菩提至须陀洹果不　赞曰。上明求果。下明离障。八中第四离障碍处。十八之中。十二住处。谓从第五至第十六。于中修行十二种行。对治慢等十二种障故。合名为离障碍住。十二障者。一慢。二少闻。三少念攀缘修道。四舍众生。五乐随外论散动。六于影像相自在中无巧便。七福资粮不具于。八于懈怠等乐味。九不忍苦。十阙少智资粮。十一喜动。十二无教授。离十二障。即分十二。第一离慢。即是第五修道得胜中。无慢住处。断其第五诸圣得说疑。令修无慢真实胜行。前既发心。普摄众生。次能修行。遍起诸行。后求佛果。希色法身。由此便生得胜之慢。既怀高举。为障已深更迷无相。返生疑念。若说圣人无为得。名无为之法。无取无说。何故四果。皆能自知。我得彼果。如证而说。若无取说。何要修行。由慢故虽修而不进趣。由疑故复不欲修行。今者将断疑慢之心。令修得胜无慢之行故。说小果智德至微。尚于证时。无取无说。况尔菩萨而怀慢心。返疑圣人有得有说。既以二意。而有此文。是故两论。各举其一。无著约除其障。名离慢住处。天亲就断疑情。名断诸圣得说。文分为二。初问答四果。欲明离慢。后尊者善现。引己为证。初问答四果。即分为四。四文皆四。问答征释。所问意者。正证果时。叵作是念。我能证得预流等不。答之意云。正证果时。不作念也。征之意曰。不作证念。何以故邪。所释意云。梵云须陀洹。此云入流。亦名预流。能除见惑。而证无为。得成初果。预入圣人之流类故。名为预流。既证无为。离一切相。于内不见入流之相。于外不受六尘之境。由亡内外。复离能所。故正证时。不作是念。斯陀含者。云一往来。谓断欲界修惑六品。而证无为。成第二果。由下三品。令其圣者于其欲界。一往天上。一来人间。而般涅槃。名一往来。阿那含者。此云不来。亦名不还。谓断欲界九品惑尽。以证无为。成第三果。生上二界。便般涅槃。更不还来欲界生故。故说此果。名不来等。阿罗汉者。此云无生。谓断三界见修惑尽。而证无为。成第四果。更不复受三界之生。故第四果。名曰无生。此文有二。同前顺释。影前返显。实无有法名罗汉者。此顺释也。虽得圣果名罗汉等。于正证时。离一切相。实不有彼无生等念。故言实无有法等也。阿那含中。应言而实无不来。但言而实无来者。少其不字。译者忤耳。非经意也。要由无得。乃证无为。是故得名阿罗汉等。世尊等者。是返显也。若正证时。有我得念。即同凡夫。未证真者。著我见等。岂名圣人。既无如是我人等见。故得果时。不作念也。此于罗汉。有返显文。影前三果。有此义也。此约入观正证时说。若出观时。前三果人。尚有俱生我见未尽。第四果人。法见犹存。既有我生已尽等语。亦应作彼我得果解。今就正证故。不作念故。天亲论。颂此义云。
　　不可取及说　　自果不取故
　　依彼善吉者　　说离二种障

　　上之二句。释前经文。即显圣人正证之时。不取无为法。以不取自果故。
　　经。世尊佛说至阿罗汉　赞曰。上举四果。以明离慢。下显善现引己为证。于中有四。一明佛印许。二表自无心。三却释佛言。四顺成前义。此初也。于中显得二种功德。一不共有。无诤三昧。唯俱解脱。方能得故。二者共有。离欲罗汉。虽慧解脱。亦成就故。然诤与欲。皆烦恼名。于生贪胜故。偏举欲。诤因惑起。举果显因。若得第四静虑边际胜定。观他惑。诤令不得生。名无诤三昧。由得金刚喻定。断诸惑尽。得无生果。更不受生。名离欲阿罗汉。善现既是利根无学。能得如是共不共德。而所得中行增于人。故我世尊。于诸经中。偏说须菩提得无诤三昧。及是离欲阿罗汉矣。
　　经。我不作是念至阿罗汉　赞曰。此表自无心也。由离烦恼内证无为。不作是念。我能得相。欲令他人信无得说故。举自身不作念也。
　　经。世尊至阿兰那行者　赞曰。此却释佛言也。若有取相。我得之心。内有惑缠。外起他诤。佛即不说我是能行无诤行者。
　　经。以须菩提至阿兰那行　赞曰。此顺成前义也。以无起念我得罗汉。及无诤行。离烦恼障。及三昧障故。我世尊名须菩提是乐修行无诤行者故。下半颂显此义云。依彼善吉者。说离二种障。离烦恼障故。说为离欲阿罗汉。离三昧障故。说得无诤三昧。善现虽得既无得相。故四果人亦无取说。故汝诸菩萨。不应妄生得胜之慢。返于圣人所证无为。疑有取说。
　　经。佛告须菩提至有所得不　赞曰。次下第二离少闻障。十八之中。不离佛出时住处。断其第六佛有说受疑。令修圆满真多闻行。然诸菩萨。信行地中。既未亲证应学多闻。然其多闻。总有二种。求外善友。数闻正法。内自思惟离所得相。要具二种。是真多闻。故涅槃云。闻涅槃经。不作字相。不作句相。若各偏住。非真多闻。是故花严及本事经。皆以偈颂。而为呵责。此二相即是四亲近行。近善知识。听闻正法。如理思惟。如法修行。由此便能薰出世种。常不离佛。近大涅槃。前虽令离我得之慢。若不能修二多闻行。由此便成少闻之障。由少闻故。便生疑念。若说无为无取无说。何故过去然灯佛所。释迦有受燃灯有说。既有说受。宁说圣人由无为故。无取说耶。既由疑故。不修多闻。由此便成少闻之障。今欲断彼疑执之心。故说过去然灯佛边。虽住八地都无所得法。驶流中任运而转。相用烦恼。都不现行。尚近然灯听受正法。况信行地。诸小菩萨。不近善友。闻正法耶。然所闻法。本自无相。然灯虽说。无说无示。释迦虽受。无闻无得。宁不思惟。而执文字。不如法修乃取相乎。返疑如来有于说受。既以二意而说。此文由是。论者各明一义。无著约其除障。名离少闻住处。天亲就其遣疑。名断佛有说受。文中有二。初问后答。此初也。我于往昔然灯佛所。于真实法。有所得耶。
　　经。世尊至实无所得　赞曰。此答也。以真实法无得无说。以真实智。证此理时。既不见有所得说相。故于法昔然灯语下。于真实法。实无得说。故天亲论。颂此义云。
　　佛于然灯语　　不取理实智
　　以是真实义　　成彼无得说

　　此颂意密。今略释云。佛于昔日然灯语下。不取证理。有实智故。以是理智平等离相。真实义故。成彼前说。无为之法。无得说义。
　　经。须菩提至庄严佛土不　赞曰。次下第三离小念攀缘修道障。即十八中。第七愿净佛土住处。断其第七严土取相疑。令修无相真净土行。前令多闻生出世果。当果必有所依净土故。次令修愿净土行。然其净土。有其二种。一真净土。严饰无涯。即以智如为其自体。二应化土净秽有限。随彼根宜。依真变起。若修无相。随顺无为。此即名为真严净土。真土既成。化土亦就。是故经言。欲得净土当净其心。乃至广说。然诸菩萨。未识真严。希求色声。以为净土。行有相行。小念攀缘。既懵真严返生疑念。若如前说无为得名。无为之法。无取说者。云何菩萨。庄严佛土。由执故设修。不成真土。由疑故复不欲修行。今说此文。断其疑执。令修无相真严净土。故说应生清净心等。既以二意。而说此文。是故两论。各明一义。无著约其除障。名离小念攀缘。天亲就彼遣疑。名断严土取相。文中有二。初兴问答。令舍有相庄严。后劝生心当修无相清净。初中有四。问答征释。此初也。久修菩萨。于真理中。见有庄严有相土不。
　　经。不也世尊　赞曰。此答也。久修菩萨。证第一义。不以形相而庄严也。
　　经。何以故　赞曰。此征也。何故不严有土相耶。
　　经。庄严佛土至是名庄严　赞曰。此释也。清净土者。智如为体。但习真识。通达真如。真土既成。相土自得。岂执色声为实。而严形相土耶。是故形相庄严者。即非真实庄严。若能离相。自净其心。是名第一庄严佛土。故天亲论。颂此义云。
　　智习唯识通　　如是取净土
　　非形第一体　　非严庄严意

　　言严意者。即净心也。即以形严非第一。意严为第一。
　　经。是故至生清净心　赞曰。下劝生心当修无相清净。于中有三。初总令发意。次不住六尘。后结都无住。此初也。既其有相是为杂染。非真庄严。则知无相是清净行。为真庄严。是故菩萨。应生如是清净心也。
　　经。不应住色至味触法生心　赞曰。此不住六尘也。既以形相非真严土。不应著于六尘境界。生有相心。求净土也。
　　经。应无所住而生其心　赞曰。此结都无住也。既其取相。非真庄严。故于无住真如理中。应生无住。契证心也。虽复无住。何有生心。乃是净心。不取相也。
　　经。须菩提至是身为大不　赞曰。次下第四离舍众生障。即十八中。成熟众生住处。断其第八法王取身疑。令修成熟众生妙行。前令远离小念修道。随顺无为。修净土行。土不虚设。必有众生故。次令离舍众生障。而修成熟众生真行。然虽度生应观空理。离众生相。而成熟之。故大品云。不见生相。方于众生常利益。纵于欲界。成熟众生。大如修罗。量如须弥。尚不分别为大身相。由证无为。无取说故。何况其余一切众生。而诸菩萨。不顺无为。执实身相。返疑报佛有其自取。若顺无为。无取无说。不见众生大身相者。何故受乐报佛。取自法王身。世间复取彼是法王身。既见能化报身。应见所度生相。云何不见所度生耶。既因执著。而起疑心。由此便是舍众生障。今欲断彼疑执之心故。说大身如山王喻。既以二意。而说此文。由是论者。各明一义。无著约除所度之执。名离舍众生障。天亲就遣能度之疑。名断法王取身文中有四。问答征释。此初也。所化身如修罗。其量如彼高山王。是身为大不。
　　经。须菩提言甚大世尊　赞曰。此答也。能化所化身。如山王其量甚大。
　　经。何以故。赞曰。此征也。能化所化。俱离分别。而言甚大。何以故耶。
