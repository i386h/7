<!-- { "loadSidebar": true } -->
　　经。如来所说至三十二相　赞曰。此释也。如来说彼三十二相即是非真化身假相。以佛真体即是法身。法身乃是无相故相故三十二即是非相。是名应化假身相也。然相好果别福因招真佛法身持经福感。既以约果而谈法身真佛色相非真。即知约因而说持经之福胜相因福。其布施福感有漏报。尚不如彼色相福因。何况得此持经功德。故论颂云。此降伏染福。是故菩萨应当受持成福资粮感法身果。
　　经。须菩提至其福甚多　赞曰。次下第八为离懈怠利养等乐味障。即第十二远离利养疲乏热恼。于精进若退若不发住处。于彼第八断疑分中。内财校量显经福胜。令其依经发起精进。前为令其福资粮故。依经修学供养如来修福因时。应须舍离懈怠利养。而常修行持说等行。答修行时爱味利养。身有疲乏心有热恼故。生懈怠不发精进。即便不能行胜持说不得近。供养如来资粮不具菩提难满。今为对持此诸过障令勤依经修胜福行故。举内财而为校量。既由经故能离此障。是故两论各明一义。无著约所除之障名离懈怠利养。天亲就能除胜教名内财校量。文分有五。一对舍身福破著身懈怠。二破闻福已生如义相执。三令小菩萨生惭愧策勤。四破二乘人惊怖不精进。五令生不放逸。第二惭愧处。初中又二。初如来校量。后善现悲对。此初也。此中意云。舍身命虽复胜前施。实功德不及持经四句偈福。以现舍身苦身心故。何况更求当苦法果而行舍施因果俱苦而得比于。持经胜福。以此经有七种胜能持说经时因果俱乐。是故胜彼舍身功德。故天亲论颂此义云。
　　苦身胜于彼　　希有及上义
　　彼智岸难量　　亦不同余法
　　坚实解深义　　胜余修多罗
　　大因及清净　　福中胜福德

　　初一句释此经文明经福胜。次六句释下经文。举七种因释胜所以。后一句总结福胜。
　　经。尔时至如是之经　赞曰。此善现悲对也。闻舍多身不如经福。领解此经为菩提因。深妙理趣法喜之极感激生悲。谓我昔得见道真智契证无为。虽名惠眼未曾闻是希有之法。即义中法门希有。准余本经。此下更有何以故佛说般若波罗蜜即非般若波罗蜜。即七义中法门。第一颂中上义智岸难量。释此文也。何以故者。征不闻之所以。佛说已下释不闻之所以。此智岸有二种义故。虽惠眼而未闻也。一是智岸胜上义故。故云佛说般若波罗蜜。二以智岸难测量故。故云即非般若波罗蜜。由斯二义特异余经故。总说为法门第一。
　　经。世尊至希有功德　赞曰。次破闻福已生如义想执。于中有二。初总标胜能。后拂彼情想。此初也。为欲破彼懈怠利养令发精进故。说持经胜舍身福。不应如言执实功德。若能依此实相之经生实相智而发精勤。当知是人为第一希有也。
　　经。世尊至说名实相　赞曰。此拂情想也言实相者无相为相。为令离于虚妄执故。非谓即有此实相也。若离虚妄契乎无相。是故佛说为实相耳。既于此经诠实相理。余经未说。不同余经。即颂七义中亦不同余法。
　　经。世尊至不足为难　赞曰。次令小菩萨生惭愧策勤。于中有二。初今逢佛说信受不难。后未来信持方是希有。此初也。一类菩萨而怀懈怠令生惭愧而策勤故。故说恶时尚有持说。况佛在好世而不发精勤。将欲激令惭愧发生勉励之心故。言我今信解受持不足为难。
　　经。若当来世至第一希有　赞曰。未来信持方是希有。于中有二。初标后释。此初也。多障难世土劣机微。若但生信心。或深解义理领文在口摄义在心。当知是人第一希有。
　　经。何以故至寿者相　赞曰。下释所以。文复分三。初达我空。次悟法空。后顺诸佛。然其三文皆有征释。此达我空也。何所以故信解受持。是人则为第一希有。以能断伏人我相故。
　　经。所以者何至即是非相　赞曰。此悟法空也。无我等者。何所以耶。以能依经悟法空故。由彼我执依法执生法执尚除我见。宁有诸相非相是法空故。
　　经。何以故至即名诸佛　赞曰。此顺诸佛也。何故能离我法见耶。以持经人顺诸佛故。佛离妄相。其智坚实能契深妙。而说此经故。经所诠坚实深妙而受持者。顺佛而行发坚妙智。能除二执故。当来世信解受持第一希有。即颂七义中坚实解深妙也。
　　经。佛告至甚为希有　赞曰。次破二乘人惊怖不精进。如来昔于二乘教中。说有诸法即蕴处等。及说空法即无我等。有为无为皆说为有。今说此经有空发遣。于听闻时乍闻有法是无。恐谓此经为非正道。如坑谷等非处行故遂生惊惧。又闻空法。亦无其心犹豫不能断疑故为恐怖。后思惟已惊怖转深。一向不回总生畏惮。今此经者兼被二乘令其回心趣无上觉。既由惊等不能策勤故。今破之令发精进。谓真实理远离二边。若执有空不契中道。为破执相故说二无。非谓都无有空等法故。二乘等能悟此理不惊怖等为希有也。又复此经显三无性为破遍计空有执心。非谓拨无依圆二经故。二乘等闻相无自性性故不惊闻。生无自性性故不怖闻。胜义无自性性故不畏。皆为希有也。
　　经。何以故至波罗蜜　赞曰。次生不放逸第二惭愧处。文中征释有何所以不惊怖等。即说此人为希有耶。谓由此经有三胜上故。使闻者不惊怖等为希有也。一胜余契经故。谓于六度所诠义中。唯诠慧度为导等故。即颂七义中胜余修多罗。二能为大因故。大谓佛果菩提涅槃。由此所诠无分别慧。以能出生法报佛故。即七义中大因义也。依斯二义故。经说言如来说第一波罗蜜等。能诠所诠皆殊胜故。言即非者破取相心。三诸佛同说故。即余本言彼无量诸佛亦说第一波罗蜜。即七义中清净义也。由佛同证此清净理。如其同证亦同说故。此经即有如是胜上二乘。今能不惊怖等而为信持。汝等菩萨云何放逸不勤修也。前第二文已劝味著利养懈怠诸菩萨等生惭愧已。今此复令不起精进放逸菩萨生于惭愧名第二处。既说此经有七种因胜舍身福。是故菩萨应当舍离懈怠利养。而常精勤修胜因经。
　　经。须菩提至忍辱波罗蜜　赞曰。次下第九离不忍苦障。即第十三忍苦住处。断其第八经成苦果等断三种疑心。依经修行忍辱之行。前供养处。令依此经而行供养成福资粮。离懈怠处。令起精进。举经胜益。而为劝勉劝励。虽成须能忍苦。若修行时不能忍苦。即有退转便成障碍。忍有三种。能除三苦。一谛察法忍。于二空理审观察故。不见生死流转苦相。能发大心求无上果。二安受苦忍。由能安受寒热等故。不见疲乏老病等等苦。能发精勤克成上果。三耐怨害忍。由能忍耐他怨害故。不舍慈悲无苦恼相。能广摄化速成大果。即由初忍能起后二。由察空理无怨等故。若心起于我法等相见有苦想。不起此者便乐流转。或乐住寂不发大心。不耐疲乏不起精进。见怨害苦而生退心。便于佛果而成障碍。而诸菩萨不能依经。离我人相起三忍故。返疑此经能招苦果。若谓舍身苦身心故。因果俱苦故。福劣者依经行行遭寒热等亦苦身心。云何福胜。由执故不能依经而起忍。由疑故不乐起忍之经。今欲断彼疑执之心令其依经成忍行故。故说割截无我人等。无著约除执障名离不忍苦障。天亲就断初疑名断经成苦果故。依无著离不忍中文分为四。一如所能忍即是忍体。二明忍相及生忍处。三如忍差别即种类忍。四明对治不忍因缘。此初也。文中二句。初句令如所证真境而行能忍。谓如所证法无我理起前所说三种忍度。皆依真境而能起故。忍体即是无嗔勤惠。如所证境无嗔等故。故前标云。如所能忍由依真境而行真忍。即是波罗蜜清净善根体。是故经云忍辱波罗蜜。后句令如所证真境离其忍相。由离相故。即是彼岸德不可量。是最胜义。能离我相及嗔恚相无苦恼相。不但无苦并有慈悲共乐和合。由是等故经言即非忍辱等也。既如所证行离相忍。是故论云如所能忍。既由有此离相忍故。依经苦行而是其善故。天亲论颂此义云。
　　能忍于苦行　　以苦行有善
　　彼福不可量　　如是最胜义
　　离我及恚相　　实无于苦恼
　　共乐有慈悲　　如是苦行果

　　如前彼福不可量等等。皆是此中依经苦行所得苦果故。故虽行忍而有忍度。不同舍身而有苦果。
　　经。何以故　赞曰。下明忍相及生忍处。于中有二。初征后释。此初也。于何处故而生忍相。既令生忍。而复言非何以故也。
　　经。须菩提至割截身体　赞曰。下释有二。初明生忍处。后正明忍相。此初也。然生忍处有其三种。谓于他处起怨害忍。于寒热等起安受忍。于法我等起谛察忍。此中应明三忍生处。下忍相中应明三忍。而能所起唯耐怨者。以文略故举初显后。显于昔时作忍辱仙。被斗诤王割截身体能忍此苦不生嗔心故。但他人所怨害处即耐怨忍所生处也。
　　经。我于尔时至寿者相　赞曰。下明忍相。于中有二。初顺释后返显。此初也。由于彼时无我等故。身相既离他相。亦无不见苦恼。而可嗔恚故能起彼耐怨害忍。如瑜伽论菩萨地云。若遇他害应作是思。此我先业应合他害。今若不忍更增苦因。既为苦缚。岂成自爱。作是思已应修五想。一摄受想。二亲善想。三唯法想。四有苦想。五无常想。此于他害不生我相。即五相中唯法相也。由修无我唯法相故不报彼怨生初忍也。
　　经。何以故　赞曰。下返显中文复分二。初征后释。此初也。何所以故知。于彼时无我等相。
　　经。我于往昔至应生嗔恨　赞曰。此释也。嗔由我生。若有我见应生嗔恨。恨依嗔立。怀恶不舍结怨为性。嗔恨既无明无我相故。行忍时无我等相。
　　经。须菩提至寿者相　赞曰。下明忍差别。即种类忍。言种类忍者。此五百世相续苦忍。是前割截极苦忍类。或五百世生生常行前后相似故名种类忍。非一故名为差别。忍辱仙人者即慈悲仙人也。
