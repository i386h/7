<!-- { "loadSidebar": true } -->
　　经。须菩提至我所说义　赞曰。次下第六行住净心。为化众生集行住神通方便说法流转所作殊胜有为之事。此胜惠行名之为行安处。如是名之为住。而无诸染故复名净。前虽总明无住寂用。而未别明方便作用。今为明之有下文起。于中有三。一威仪行住净。二破名色身自在行住净。三不染行住净。缘随感应似有来者。观语不执成大神通。于说法等而无染著。今具足说令其上求所学之求如是次第。初威仪行住净。即次第二十六化无受用疑。令修佛果净。以诸威仪行。菩萨上求佛地。所有事业化众生等未亡执故。乃谓如来实有知来而生习学。由不语□□迷真故。返疑法身有知来相。作是疑云。既如前说是福德无报无有漏报。云何得于十方世界出没往来现身说法。令生睹见而受用耶。有往来故即是漏果。又如何得无苦恼耶。由执故虽求而不成就。由疑故不修成就因。今欲断彼疑执之心。令其欣乐胜感应用故。说实无来去之相。无著约除执而上求名威仪行住净。天亲就断疑而识化名断化无受用疑。文下有三。初牒执显非。次征非所。次后释义所由。此初也。先修后非。此中应有四种威仪言来知即谓行也。余本有住此中略无此四威仪。但随感应不化所作意任运而成。若化若真皆无来去。若言实有四威仪者。当知是人不解我意故。论此义而说颂云。
　　是福德应报　　为化诸众生
　　自然如是业　　诸佛现世间

　　经。何以故　赞曰。此征非所以也。
　　经。如来者至故名如来　赞曰。此释义所由也。谓智如如义如如智。真如来者湛然常住。其应化身与真法界非一非异。若随感应非一门说虽似去来摄相福性非异门说则无来去。况是如来大悲愿力。但法心现。是净威仪岂得说有去来之相。故应契理称实而求故。论颂云。
　　去来化身佛　　如来常不动
　　于彼法界处　　非一亦非异

　　经。须菩提至宁为多不　赞曰。次下第二破名色身自在行住净。断第二十七真化一异疑。前明依真随感而应。离往来相而现威仪。而未广显神通化用。巧便自在。诸胜惠行若无此者。亦不能起诸净威仪。而诸菩萨未离执心。不能学佛起发惠行。返疑化身所有神通。与真法界为一为异。若是异者。真既无动。离真起惠。即应是妄。如外诸惠不应发起。若是一者。此即真如。不应离真别有动用。如何令我强发起耶。由执故虽修而不能发起。由疑故不修发起之因。今欲断彼疑执之心。令其依真发无相惠故。说世界作微尘喻。举界与尘非一异义显化与真亦非一异。无著约除执而能起名破名色身自在行住净。天亲就断疑而修一因名断真化一异疑。文分为六。一无所见方便。二如所不分别。三所心不分别。四于何法不分别。五何方便不分别。六云何不分别。初中二。初如来以微尘喻告令拆观蕴相。后善现以世界喻显令知蕴相是空。初中又六。一问二答三征四释五难六通。此初也。然世界言通喻二义。一喻真如总体法身。二喻所执诸蕴总相。其微尘众亦喻二义。一喻所起无数化身。二喻分拆蕴和合相。由执蕴相不分拆故。不能契真而起于化因。以世界喻其蕴相。令其观破碎如尘众。法执烦恼皆断尽故。便能证真。依真起化。真之与化非一非异。如碎世界而起多尘。总界与尘非一非异。显斯二义故。问善现三千世界破为微尘。其微尘众宁为多不。论云。
　　世界作微尘　　此喻示彼义
　　微尘碎为末　　示现烦恼尽

　　经。甚多世尊　赞曰。此答也。既有多尘。何有实界甚多宁有实身观外了。内无身相故执惑都尽。证真法身。即依真身而能起化。化别真相。真化非一。化不离真。真化非异。如外境尘非一。无别体故非异。显斯喻义故言甚多。故论颂云。
　　非聚集故集　　非唯是一喻
　　聚集处非彼　　非是差别喻

　　非聚集者。显所集尘体各别故。言故集者显多别尘集成总界。总别既异是非一。喻聚集处者。显微聚处。即是总界。言非彼者。非离总界而有界尘。总别无差是非异喻。
　　经。何以故　赞曰。此征也。征若实有便执求尘。若无实不应言多。言甚多者何以故耶。
　　经。若是微尘至是微尘众　赞曰。此释也。明佛说尘非谓实有。若是实者。佛虽不说世情自知。佛何论说。
　　经。所以者何　赞曰。此难也。尘若无实佛何故说。说之所以者为何谓耶。
　　经。佛说微尘至名微尘众　赞曰。此通也。佛说微尘以喻拆身相。不见色心和合相故。能离惑执。依真起化。如界起尘非一非异。显如是义。假说微尘。即非实有。内外尘众但是假报。下拆遮蕴色心心所假名微尘。以喻化身。依真而起非一异义。而乃说是微尘众耳。
　　经。世尊如来至是名世界　赞曰。此下善现以世界喻显令知总蕴是空。于中分三。初标举次征起后解释。此初也。如来所说三千界者。总聚世界。积微所成。喻彼内身众生世界。总揽五蕴多分所成。即非世界者。以彼所成无实体故。内亦无自体。是名世界者。但假名世界。假名故由以外界喻观内身无实相故能离执惑。又如外界揽众微成无有体相。但能起彼微尘众故名世界。所显法身揽万德成无有诸相。以能起名化身耳。
　　经。何以故　赞曰。此征起也。外界内身及与法身皆无相者何以故耶。
　　经。若世界至则是一合相　赞曰。下释所由也。于中有二。初正破后显空。此初也。若说外界内身实者是一合相。相者执也。谓执内外都无体相。假聚集物为一。转合既有执心。便生烦恼。如何能显无相法身。
　　经。如来说一合至名一合相　赞曰。下显空中。文复分二。初善现□。后如来成。此初也。如来常说外界内身一合相者。其体都空。以于胜义情有理无。而真谛中情亦非有。但顺彼情名一合耳。
　　经。佛言须菩提至是不可说　赞曰。下佛重成。于中又二。初体实无后妄执有。此初也。谓佛了知外界内身无实自体。是可说者。
　　经。但凡夫之人贪著其事　赞曰。此妄执有也。凡夫不了体空无故。但随音声妄生法执。法执起故我执亦生。增贪爱等诸烦恼也。故论颂云。
　　但随于音声　　凡夫取颠倒

　　经。须菩提至所说义不　赞曰。下明如所不分别即无能见。前破我法所缘之境。今破能缘我法见心。见心乃是所起分别。今翻令作无分别心故。言如所不分别也。文中分四。问答征释。此初也。佛说我见有其二空。一为安置人无我理。谓显无有所执我相。但有虚妄我见心故。二为安置法无我理。谓我见体亦非实法所见。既无能见无故。如是观察实无二见。能取心者。即是相应三摩钵底之方便也。非谓知无所取我法为能见心为入方便故。论颂云。
　　非无二得道　　远离于我法

　　佛欲破彼有我见疑故。问善现有人为佛说实我见永我空不。
　　经。世尊至所说义　赞曰。此答也。为破二执假说我见。非谓实有。此我见体。若言佛说实我见者。则是彼人不解佛空。
　　经。何以故　赞曰。此征也。既无实见佛何故说。说我见者何以故耶。
　　经。世尊至寿者见　赞曰。此释也。文中有三。谓牒非结。世尊说有我见等者。为欲除彼我法执障。令息虚妄而假说也。即非实有。此我见等以无所我岂有能见。无始熏习妄分别起。于真理中本无见故是名细障。令见真如二无我理。得远离故。而假说为我见等也。论明此义而说颂云。
　　见我则不见　　无实虚妄见
　　此是微细障　　见真如远离

　　经。发阿耨至菩提者　赞曰。此显何人不分别也。此所简者。凡夫外道及二乘者有学无学。随应二见但是实有未能悟入二空之理。唯菩萨者有胜智能欲趣菩提。断二障故。是可名为不分别者。
　　经。于一切法　赞曰。此明于何法不分别。二乘之人不求遍者。非于一切而不分别。菩萨异彼。于一切法观无我法而不分别。
　　经。应如是至信解　赞曰。此显何方便不分别。即何定智必以此缘无分别故。然此方便总别有三。若依止寂诸境义边名奢摩他。是为止品。若依鉴照诸境义边名毗钵舍那。是为观品。若此二品齐均之位名三摩提。是为等持。体虽无别而义有异。依止生智即是根本第一义智。名之为知。依观生智。即是后得世俗智故。名之为见。若依等持所生之智融照真俗。名为信解。由此知见信解三种总别寂照。无分别智能离我法分别之心。即无分别之方便也。论彰此义而作颂云。
　　二智及三昧　　如是得远离

　　经。不生法相　赞曰。此显云何不分别即何行相。于中有二。初标后释。此初也。法即是境。相即是心。依真定智离能所相。即无分别之行相也。
　　经。须菩提至是名法相　赞曰。此释也。有牒非结。言法相者。但是虚妄。能取所取分别之心。即非有此虚妄法相。如彼见我即不见故。但欲破彼虚妄分别。假说妄情名法相耳。
　　经。须菩提至布施　赞曰。次三明不染行住净。于中复二。初说法不染。后流转不染。初说法不染。即断第二十八化说无福疑。令学清净说法之行。前令观察五蕴体空。发起神通利济群品。若不说法利济不成。必欲利生应无染说。谓于文义无取著染亦于说时无名利染。菩萨不能学无染说。返疑佛化所说之法。非真说故无所利益。若谓去来说法等事。皆是化现非真法身。既非真实。何能益物。人知化说不生信心。设我持说岂成我益。由染故虽说而不成胜利。由疑故不佛说而被生。今欲断彼疑执之心。显虽化说亦是真说。能为众生广大利益。谓佛法者自真而流能成众生出世之种。不信闻者尚为佛因。若信者闻宁非大益。况无染说与佛齐功。但当精勤勿疑真化。显斯妙趣启发其心故。重举施校量经论。无著约持说而离著名说法染。天亲就断疑而劝持名断化说无福。文分为二。初校量显胜。后正明不染。前文复二。初举财福后正校量。此初也。将显持说经福广多。是故先举多财施也。
　　经。若有至福胜彼　赞曰。此正校量也。以得二智及正三昧能远离障而起化身。化身所说即是真说故。所说法功德无边。能令闻者获大胜福。论明此义而说颂云。
　　化身示现福　　非无无尽福

　　经。云何为人演说　赞曰。正明不染。于中有二。初问起后释显。此初也。既是化佛所说之法非真实故。无人信敬。云何演说而成胜益。既令说法应取文义。不取文义说法不成。云何为人不染说法。
