<!-- { "loadSidebar": true } -->
　　释曰。此答前问显唯识义。是诸识者。谓前所说三能变识及彼心所。皆能变似见相二分。立转变名。所变见分说名分别。能取相故。所变相分名所分别。见所取故。由此正理。彼实我法离识所变皆定非有。离能所取无别物故。非有实物离二取故。是故一切有为无为若实若假皆不离识。唯言谓遮离识实物。非不离识心所法等。由何教理唯识义成。如契经说。三界唯心。又说。所缘唯识所现。又说。诸法皆不离心。又说。有情随心垢净。又说。成就四智菩萨能随悟入唯识无境。一相违识相智。谓于一处鬼人天等随业差别所见各异。境若实有。此云何成。二无所缘识智。谓缘过未梦镜像等非实有境。识现可得彼境既无。余亦应尔。三自应无倒智。谓愚夫智若得实境。彼应自然成无颠倒。不由功用而得解脱。四随三智转智。一谓自在者智转智。谓已证得心自在者。随欲转变地等皆成。境若实有。如何可成。二随观察者智转智。谓得胜定修诸观者。随观一境众相现前。境若是实。宁随心转。三随无分别智转智。谓起证实无分别智。一切境相皆不现前。境若是实。何容不现。菩萨成就此四智者。于唯识理决定悟入。此等圣教诚证非一。极成眼等识五随一故如余不亲缘离自色等。余识识故如眼识等亦不亲缘离自诸法。此亲所缘定非离此。二随一故如彼能缘。所缘法故如相应法。决定不离心及心所。此等正理诚证非一。故于唯识应深信受。若唯内识似外境起。宁见世间情非情物。处时身用定不定转。如梦境等。应释此疑。如梦未觉不能自知。要至觉时方能追觉。觉时境色应知亦然。未真觉位不能自知。至真觉时方能追觉。未得真觉恒处梦中。故佛说为生死长夜。由斯未了色境唯识。若唯内识实无外境。如何世尊说十二处。依识所变非别实有。为入我空说六二法。如遮断见说续有情。为入法空复说唯识。令知外境亦非有故。若尔唯识。岂非是空。不尔。如何。非所执故。谓依识变妄执实法理不可得。说为法空。非无离言正智所证唯识性故说为法空。此识若无。便无俗谛。俗谛无故真谛亦无。真俗相依而建立故。拨无二谛是恶取空。诸佛说为不可治者。应知诸法有空不空。故唯识言显斯造色等外境分明现证现量所得。宁拨为无。现量证时不执为外。后意分别妄生外想。故现量境是自相分。识所变故亦说为有。意识所执外实色等。妄计有故说彼为无。外境实无。可非内识境。他心实有。宁非自所缘。谁说他心非自识境。但不说彼是亲所缘。谓识生时无实作用。非如手等亲执外物。日等舒光亲照外境。但如镜等似外境现名了他心。非亲能了。亲所了者谓自所变。故契经说。无有少法能取少法。但识生时似彼相现。名取彼物。如缘他心。色等亦尔。若唯有识。宁有十方凡圣尊卑因果等别。谁为谁说。何法何求。谁言唯识但有一识。不尔如何。汝应谛听。识言总显一切有情各有八识六位心所所变相见分位差别及彼空理所显真如。识自相故。识相应故。二所变故。三分位故。四实性故。如是诸法皆不离识。总立识名。故唯识言有深意趣。唯言但遮愚夫所执定离诸识实有色等。若如实知唯识教意。便无颠倒善备资粮。达入法空证无上觉。救拔含识生死轮回。非全拨无恶取空者违背圣教能成是事。故定应信一切唯识。自下第三有八行颂释通外难。于中有二。初有二颂释违理难。后有六颂释违教难。前中有二。初有一颂释种种分别不成难。后之一颂释生死相续不成难。论中生起初难云。若唯有识都无外缘。由何而生种种分别。颂曰。
　　由一切种识　　如是如是变
　　以展转力故　　彼彼分别生

　　释曰。颂中三节。前之两句释种子缘。第三句释现行缘。第四一句所生分别。一切种识谓本识中能生自果功能差别。此生等流异熟士用增上果。故名一切种。除离系者非种生故。彼虽可证而非种果。要亲起道断结得故。有展转义非此所说。此说能生分别种故。此识为体故立识名。种离本识无别性故。种识二言简非种识。有识非种种非识故。又种识言显识中种。非持种识。后当说故。此识中种余缘助故。即便如是如是转变。谓从生位转至熟时。显变种多重言如是如是。谓一切种摄三熏习共不共等种识尽故。展转力者。谓八现识及彼相应相见分等。彼皆互有相助力故。即现识等总名分别。虚妄分别为自性故。分别类多故言彼彼。此颂意说。虽无外缘。由本识中有一切种转变差别。及以现行八种识等展转力故。彼彼分别而亦得生。何假外缘方起分别。清净法起应知亦然。净种现行为缘生故。虽分别言总显三界心及心所。而随胜者诸圣教中多门显示。或说为二三四五等。如余论中具广分别。此中应明四缘之义。恐繁不述。百法疏明。次通生死不成难。论生起云。虽有内识而无外缘。由何有情生死相续。颂曰。
　　由诸业习气　　二取习气俱
　　前异熟既尽　　复生余异熟

　　释曰。颂之四句总分为二。上半通前所藉缘种。下半正明生死相续。诸业谓福非福不动。即有漏善不善思业。业之眷属亦立业名。同招引满异熟果故。此虽才起无间即灭无义能招当异熟果。而熏本识起自功能。即此功能说为习气。是业气分熏习所成简曾现业故名习气。如是习气展转相续至成熟时招异熟果。此显当果胜增上缘。相见名色心及心所本末。彼取皆二取摄。彼所熏发亲能生彼本识上功能名二取习气。此显来世异熟果心及彼相应诸因缘种。俱谓业种二取种俱。是疏亲缘互相助义。业招生显故论先说。前异熟者。谓前前生业异熟果。余异熟者。谓后后生业异熟果。虽二取种受果无穷。而业异熟受果有尽。由异熟果性别难招等流增上性同易感。由感余生业等种熟。前异熟果受用尽时。复别能生余异熟果。由斯生死轮转无穷。何假余缘方得相续。此颂意说。由业二取生死轮回皆不离识。心心所法为彼性故。此中所说业习气等。应知即是三种习气。一名言习气。彼有为法各别亲种。名言有二。一表义名言。即能诠表音声差别。二显境名言。即能了境心心所法。随二名言所熏成种。作有为法各别因缘。二我执习气谓虚妄执我我所种。我执有二。一俱生我执。即修所断我我所执。二分别我执。即见所断我我所执。随二我执所熏成种。令有情等自他差别。三有支习气。谓招三界异熟果种。有支有二。一有漏善。即是能招可爱果业。二诸不善。即是能招非爱果业。随二有支所熏成种。令异熟果善恶趣别。应知我执有支习气于差别果是增上缘。此中所言业习气者。应知即是有支习气。二取习气应知即是我执名言二种习气。取我我所及取名言而熏成故皆说名取。既由习气生死轮回所感生死有粗细异故。诸经论说有二种。一分段生死。谓诸有漏善不善业由烦恼障缘助势力所感三界粗异熟果。身命短长随因缘力有定齐限故名分段。二不思议变易生死。谓诸无漏有分别业由所知障缘助势力所感殊胜细异熟果。由悲愿力改转身命无定齐限故名变易。无漏定愿正所资感妙用难恻名不思议。或名意成身。随意愿成故。何用资感生死果。为自证菩提利乐他故。以不定姓独觉声闻及得自在大愿菩萨已永断伏烦恼障故。无容复受当分段身。恐废长时修菩萨行。遂以无漏胜定愿力。如延寿法资现身因。令彼长时感果不绝。数数如是定愿资助乃至证得无上菩提。彼复何须所知障助。以所知障障大菩提。为欲断除留身久住。又所知障为有漏依。此障若无。彼定非有。故于身住有大助力。由此应知变易生死性是有漏异熟果摄。于无漏业是增上果　前后中际生死轮回不待外缘既由内识。净法相续应知亦然。谓无始来依附本识有无漏种由转识等数数重发渐渐增胜。乃至究竟得成佛时。转舍本来杂染识种转。得始起清净种识。任持一切功德种子。由本愿力。尽未来际起诸妙用相续无穷。由此应知唯有内识。上来释违理难竟。次下六颂释违教难。前三颂释违三性难。后三颂释违无性难。其释初难论生起云。若唯有识。何故世尊处处经中说有三性。应知三性亦不离识。所以者何。颂曰。
　　由彼彼遍计　　遍计种种物
　　此遍计所执　　自性无所有
　　依他起自性　　分别缘所生
　　圆成实于彼　　常远离前性
　　故此与他依　　非不异非异
　　如无常等性　　非不见此彼

