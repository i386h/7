<!-- { "loadSidebar": true } -->
　　释曰。此三行颂释三性难。初一颂明遍计所执。于中初句显能遍计。第二示所遍计境。后半方申遍计所执。能遍计者。谓六七识周遍计度故名遍计。品类众多故言彼彼。计度分别为能遍计。以五八识无计度故。执我法者必由有慧。第八不与慧相应故。五识虽与微慧相应。但任运缘无计度故。末那虽不遍缘诸境。亦名意识。能执类故。所遍计者是依他起。遍计心等所缘缘故。圆成实性非是彼境。真非妄执所缘境故。依展转说亦所遍计。遍计所执虽是彼境。而非所缘缘故非所遍计。遍计所执其相云何。与依他起复有何别。谓有一切心及心所由熏习力所变二分从缘生故皆依他起。遍计依斯妄执定实有无一异俱不俱等。此二方名遍计所执。此所执性都无所有。教理推微不可得故。其次半颂显依他起。所言分别缘所生者。以诸染净心心所法皆名分别。别缘遍故。是则一切染净依他皆是此中依他起摄。后一颂半显圆成实。即前二句正显其性。其次三句显与依他非一非异。其第四句显由证此了依他幻。二空所显圆满成就诸法实性名圆成实。显此遍常体非虚谬。简自共相虚空我等。无漏有为离倒究竟胜用周遍亦得此名。然今颂中说初非后。此即于彼依他起上常远离前遍计所执。二空所显真如为性。说于彼言显圆成实与依他起不即不离。常远离言显妄所执能所二取理恒非有。前言义显不空依他。性显二空非圆成实。真如离有离无性故。由前理故。此圆成实与彼依他起非异非不异。异应真如非彼实性。不异此性应是无常。彼此应净非净境。则本后智用应无别。如彼无常无我等性与行等法非一非异。异应彼法非无常等。不异此应非彼共相。由斯喻显此圆成实与依他起非一非异。法与法性理必应然。胜义世俗相待立故。非不证见此圆成实而能见彼依他起性。未达遍计所执性空。不如实知依他有故。无分别智证真如已。后得智中方能了达依他起性如幻事等。此中意说。三种自性皆不远离心心所法。谓心心所及所变现众缘生故。如幻事等非有似有诳惑愚夫。一切皆名依他起性。愚夫于此横执我法有无一异俱不俱等。如空花等性相都无。一切皆名遍计所执。依他起上彼所妄执我法俱空。此空所显识等真性名圆成实。是故此三不离心等。虚空择灭非择灭等何性所摄。三性容摄。心等变似虚空等相随心生故依他起摄。愚夫于此妄执实有。此即遍计所执性摄。若于真如假施设有虚空等义圆成实摄。有漏心等定属依他。无漏心等容二性摄。众缘生故摄属依他。无颠倒故圆成实摄。三性五事相摄云何。诸圣教说相摄不定。依不杂乱义相说者说。依他起摄彼相名分别正智。圆成实性摄彼真如。遍计所执不摄五事。彼说有漏心心所法变似所诠说名为相。似能诠现施设为名。能变心等立为分别。无漏心等离戏论故。但总名正智。不说能所诠。四从缘生皆依他起。三解脱门所行境界与此三性相摄云何。理实皆通随相各一。空无相愿如次应知。缘此复生三无生忍。一本性无生忍。二自然无生忍。三惑苦无生忍。如次此三是此境故。此三云何摄彼二谛。应知世俗具此三种。胜义唯是圆成实性。世俗有三。一假世俗。二行世俗。三显了世俗。如次应知即此三性。胜义有三。一义胜义。谓即真如胜之义故。二得胜义。谓即涅槃胜即义故。三行胜义。谓即圣道胜为义故。无变无倒随其所应故。皆摄在圆成实性。如是三性何智所行。遍计所执都非智所行。以无自体非所缘缘故。愚夫执有。圣者达无。亦得说为凡圣智境。依他起性二智所行。圆成实性唯圣智境。此三性中几假几实。遍计所执妄安立故可说为假。无体相故非假非实。依他起性有实有假。众集相续分位性故说为假有。心心所色从缘生故说为实有。若无实法。假法亦无。假依实因而施设故。圆成实性唯是实有。不依他缘而施设故。此三为异为不异耶。应说俱非。无别体故。妄执缘起真义别故。如是三性义类无边。恐文增广略示纲要。自下通释三无性难。论生起云。若有三性。如何世尊说一切法皆无自性。颂曰。
　　即依此三性　　立彼三无性
　　故佛密意说　　一切法无性
　　初即相无性　　次无自然性
　　后由远离前　　所执我法性
　　此诸法胜义　　亦即是真如
　　常如其性故　　即唯识实性

　　释曰。此即释通三无性难。文中三节。初颂总明即依三性立三无性。次颂正显依三性立三无性义。后颂重明圆成实性。即依此前所说三性立彼后说三种无性。谓即相生胜义无性。故佛密意说一切法皆无自性。非性全无。说密意言显非了义。谓后二性虽体非无。而有愚夫于彼增益妄执实有我法自性。此即名为遍计所执。为除此执故。佛世尊于有及无总说无性。云何依此而立彼三。谓依此初遍计所执立相无性。由此体相毕竟非有如空花故。依次依他立生无性。此如幻事托众缘生。无如妄执自然性故假说无性。非性全无。依后圆成实立胜义无性。谓即胜义由远离前遍计所执我法二性故假说无性。非性全无。如太虚空虽遍诸色而是众色无性所显。虽依他起非胜义故亦得说为胜义无性。而滥第二故此不说。此性即是诸法胜义。是一切法胜义谛故。然胜义谛略有四种。一世间胜义。谓蕴处界等。二道理胜义。谓苦等四谛。三证得胜义。谓二空真如。四胜义胜义。谓一真法界。此中胜义依最后说。是最后说是最胜道所行义故。为简前三故作是说。此诸法胜义亦即是真如。真谓真实显非虚妄。如谓如常表无变易。谓此真实于一切位常如其性故曰真如。即是湛然不虚妄义。亦言显此复有多名。谓名法界及实际等。如余论中随义广释。此性即是唯识实性。谓唯识性略有二种。一者虚妄。谓遍计所执。二者真实。谓圆成实性。为简虚妄说实性言。复有二性。一者世俗。谓依他起。二者胜义。谓圆成实。为简世俗故说实性。三颂总显诸契经中说无性言非极了义。诸有智者不应依之总拨诸法都无自性。已广分别唯识性相。次下第三有五行颂释其唯识所修行位。论中发起五位文云。如是所成唯识性相。谁于几位如何悟入。谓具大乘二种姓者。略于五位渐次悟入。何谓大乘二种种姓。一本性住种姓。谓无始来依附本识法尔所得无漏法因。二习所成种姓。谓闻法界等流法已。闻所成等熏习所成。要具大乘此二种姓。方能渐次悟入唯识。何谓悟入唯识五位。一资粮位。谓修大乘顺解脱分。二加行位。谓修大乘顺决择分。三通达位。谓诸菩萨所住见道。四修习位。谓诸菩萨所住修道。五究竟位。谓住无上正等菩提。云何渐次悟入唯识。谓诸菩萨于识性相资粮位中能深信解。在加行位能渐伏除所取能取引发真见。在通达位如实通达。修习位中如所证理数数修习伏断余障。至究竟位出障圆明。能尽未来化有情类复令悟入唯识相性。初资粮位其相云何。颂曰。
　　乃至未起识　　求住唯识性
　　于二取随眠　　犹未能伏灭

　　释曰　此显第一资粮位也。从发深固大菩提心。乃至未起顺决择识求住唯识真胜义性。齐此皆是资粮位摄。于中即摄十住十行十回向位。为趣无上正等菩提。修集种种胜资粮故。为有情故勤求解脱。由此亦名顺解脱分。此位菩萨依因善友作意资粮四胜力故。于唯识义虽深信解而未能了能所取空。多住外门修菩萨行故。于二取所引随眠犹未有能伏灭功力令彼不起二取现行。此二取言显二取取。执取能取所取性故。二取习集名彼随眠。随逐有情眠伏藏识。或随增过故名随眠。即是所知烦恼障种。烦恼障者。谓执遍计所执实我萨迦耶见而为上首。百二十八根本烦恼。及彼等流诸随烦恼。此皆扰恼有情身心能障涅槃。名烦恼障。所知障者。谓执遍计所执实法萨迦耶见而为上首。见疑无明爱恚慢等。覆所知境无颠倒性能障菩提。名所知障。此所知障决定不与异熟识俱。彼微劣故。不与无明慧相应故。法空智果与俱起故。七转识内随其所应。或少或多如烦恼说。眼等五识无分别故。诸见疑等定不相应。余由意力皆容引起。此障但与不善无记二心相应。论说无相唯通不善无记性故。痴无痴等不相应故。烦恼障中此障必有。彼定用此为所依故。体虽无异而用有别故。二随眠随圣道用有胜劣故断惑前后。此于无覆无记性中是异熟生。非余三种。彼威仪等势用薄弱。非覆所知障菩提故。此名无覆。望二乘说。若望菩萨。亦是有覆。若所知障有见疑等。如何此种契经说为无明住地。无明增故总名无明。非无见等。如烦恼种立见一处欲色有爱四住地名。岂彼更无慢无明等。如是二障分别起者见所断摄。任运起者修所断摄。二乘但能断烦恼障。菩萨俱断。永断二种唯圣道。能伏二现行通有漏道。菩萨住此资粮位中。二粗现行虽有伏者。而于细者及二随眠止观力微未能伏灭。此位未证唯识真如。依胜解力修诸胜行。应知亦是解行地摄。所修胜行其相云何。略有二种。谓福及智。诸胜行中慧为性者皆名为智。余名为福。且依六种波罗蜜多通相皆二。别相前五说为福德。第六智慧或复前三唯福德摄。后一唯智。余通二种。复有二种。谓利自他。所修胜行随意乐力一切皆通自他利行。依别相说。六到彼岸菩提分等自利行摄。四种摄事四无量等一切皆是利他行摄。如是等行差别无边。皆是此中所修胜行。此位二障虽未伏除修胜行时有三退屈。而能三事练磨其心。于所证修勇猛不退。一闻无上正等菩提广大深远心便退屈。引他已证大菩提者练磨自心勇猛不退。二闻施等波罗蜜多甚难可修心便退屈。省己意乐能修旋等练磨自心勇猛不退。三闻诸佛圆满转依极难可证心便退屈。引他粗善况己妙因练磨自心勇猛不退。由斯三事练磨其心。坚固炽然修诸胜行。次加行位。论主起云。次加行位其相云何。颂曰。
　　现前立少物　　谓是唯识性
　　以有所得故　　非实住唯识

