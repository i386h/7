<!-- { "loadSidebar": true } -->
  历代三宝纪
　　隋 费长房撰




　　历代三宝纪卷第一(帝年上周秦)

　　　　开皇十七年翻经学士臣费长房上
　　帝年上者。述身毒国如来托生。当此真丹姬周时也。年代寖远人世参差。指而言之亟迷前后。今先上编甲子纮络古今。下缵帝年纲纪时代。庶禅让霸主若镜目前。迁革市朝如鉴掌内。然后考诸君王泽被抚运。适时佛法化流应机济物。释经孔教理契冥符。可谓灵降五天瑞通九州者也。姬昌母姒梦大人感因而生昌。龙颜虎眉身长一丈。胸有四乳。国滨西戎。政被东渐。赤雀降祉。改称周。谥曰文王。都酆收葬枯骸。天下归服。故夫子曰。文王之德美哉。不动而化。到其子发武王伐纣。徙都镐京。路逢暍人下车而扇。卑轻万乘子爱兆民。故孙卿子云。武王生则天下歌。死则四海哭。至第十九主庄王他十年即鲁春秋庄公七年夏四月辛卯夜恒星不见。夜中星陨如雨。案此即是如来诞生王宫时也(先贤诸德推佛生年互有遐迩。依法显传推佛生时则当殷世武乙二十六年甲午。至今开皇十七年丁巳便已一千六百八十一年。依沙门法上答高句丽国问。则当前周第五主昭王瑕二十四年甲寅。至今丁巳则一千四百八十六年。引穆天子别传为证。称瑕子满嗣位。穆王闻佛生迦维。遂西游而不返。依像正记当前周第十七主平王宜臼四十八年戊午。至今丁巳则一千三百二十三年。依后周沙门释道安用罗什年纪及石柱铭推。则当前周第十八主桓王林五年乙丑。至今丁巳则一千二百二十五年。依赵伯林梁大同元年于卢山遇弘度律师得佛灭度后众圣点记推。则当前周第二十九主贞定王亮二年甲戌。至今丁巳殆一千六十一年。唯此最近。准三藏教及善见律云。佛何以不度女人。为敬法故。正法千年。以度女人减五百年制修八敬还满千年。然后像法亦一千年。末法万年。五千年来学三达智并得四果。六千年去学不得道。万年已后经典文字自然灭尽。但现剃头有袈裟耳。正法之世大乘味淳。至乎像代味少淡泊。若入末法则无大乘。奴婢出家污染净行。恶王治世课税僧尼。今则未然。缘此正像交涉未深。三宝载兴大乘盛布。宁得已接于末法者哉)。
　　今依普曜本行等经校讎鲁史。轻举一隅敬贻来哲。庶宣圣迹应托善权。佛以庄王九年癸巳四月八日。现白象形从兜率降中天竺国迦毗罗城净饭大王第一夫人摩耶右胁。是时诸天影潜卫从胎藏。秘隐世眼罕知。十年仲春二月八日夜鬼宿合时。于岚毗园波罗树下右胁而诞。生相既显。故普曜云。普放大光照三千界。即左传说。恒星不现夜明也。瑞应经云。沸星下现侍太子生。故左传称星陨如雨。本行经说。虚空无云自然而雨。杜氏注解盖时无云。左传又称。与雨偕也。然姬周历十一月为正。言四月者即今二月辛卯五日。鲁史为谬。沙门道安著二教论。用姬历推还合八日。唯以生时为成道岁。遂令佛世远三十年耳。佛至僖王元年庚子年七。乘羊车诣学堂四年癸卯年十。与诸同齿释族试力。惠王三年丁未年十四。启父王游。出城东门见病人回。六年庚戌年十七。纳妃求夷。八年壬子年十九。四月八日夜半逾城出家(十二游经云。佛二十出家。增一阿含第二十四卷云。我年二十九。出家欲度人故。又云。年二十在外道中学。长阿含亦云。年二十九出家。推其大例如来在世七十九年。若二十九出家三十五成道。所可化物唯应四十五年。而禅要经云。释迦一身教化众生四十九年。诸经多云。十九出家。今以此为正。若以二十九出家三十五成道。经中盖少。且云。二十年在外道中学。便是五十年方成道。是知为谬也)。十九年癸亥年三十。二月八日明星出时。朗然觉悟成无上道(般泥洹经下卷。佛语阿难。我成道来年亦自至四十有九。佛难可睹。一亿四千万岁乃有弥勒耳。禅要云。如来成道四十九年。是为一味。长阿含第五卷云。佛语须跋。我成佛已来已五十年)四十九年处在天人龙神世间。说法教化各令解脱得证四果。逆有流者数若恒沙。免离三涂生天人者不可称计。众生感缘既尽。佛以匡王四年壬子二月十五日后夜。于中天竺拘尸那城入般涅槃。自尔已来至今开皇十七年丁巳。一千二百五年世间眼灭(涅槃经及善见律并言二月十五日。菩萨处胎经云。二月八日泥洹。又云。初生得道乃至涅槃皆四月八日。先德旧译悉言。应是二月。所以然者。王舍城去拘夷国城三千里。佛灭后七日方阇维弟子乃散。迦叶方向王舍城前夏安居集法藏。所将大众若惠若愚俱至于王舍城始复检简。不容即日便至所在。而余经皆云中夜涅槃。唯善见律独言平旦。经解灭度。时节有所表明。将示众生　于佛日。必在夜分若初夜时。时方未晓。即表后佛久乃出世。若在中夜。相去正等。后夜之时。不久佛出。弥勒方有亿年。又非异劫。中夜为允)。
　　育王传云。佛泥越后百十六年。阎浮提王名阿输伽。出东天竺治华氏城。收佛舍利散起八万四千宝塔。匝阎浮提。颇欲周遍天竺传载。可得略言。真丹国城江汉左右关陇西东处处皆有。彼时当此周敬王世二十六年丁未岁也。自武王至赧三十九王八百八十四年。都酆及镐洛邑。成周凡历四处。嬴昭襄王立五十二年灭周称秦。改镐京为咸阳。仍即都之。至第四主始皇帝正二十六年。荡除六国。二十七年废罢九州。分天下为三十六郡。三十四年所有典籍悉皆焚烧。唯医方药术不在爇限。降此悉灰。缘是周代圣教灵迹。及阿育王造舍利塔。传记湮绝靡知所承。又始皇时。有诸沙门释利防等十八贤者。赍经来化。始皇弗从。遂禁利防等。夜有金刚丈六人来破狱出之。始皇惊怖稽首谢焉。四主四十九年为汉所灭。起周武王元年己卯讫秦二世败岁甲午。其间九百三十三年。四十二主。周十六王四百五十三年。佛未出前名而不录。起自庄王如来诞世到乎汉始方纪历年。二十六主四百八十一载。总结以为周秦世录。明佛乘应教被东云。
　　周庄王(十五年今止取六年入纪佛生)　僖王(五年)　惠王(二十五年)　襄王(三十三年)　倾王(六年)　匡王(六年四年二月佛入涅槃)　定王(二十一年)　简王(一十四年)　灵王(二十七年)　景王(二十五年)　敬王(四十三年二十六年阿育王起八万四千宝塔)　元王(八年)　贞定王(二十八年)　孝王(一十五年)　威烈王(二十四年)　元安王(二十六年)　夷烈王(七年)　显圣王(四十八年)　顺静王(六年)　赧王(五十九年)
　　秦昭襄王(五年)　孝文王(一年)　庄襄王(三年)　始皇帝(三十七年)　二世皇帝(三年)　始皇帝子(四十六日)
　　周(甲午)庄王他(十年二月八日。释迦如来降神托生中天竺国迦毗罗城净饭王宫。是时放光普照。三千大千世界。皆悉大明。即鲁春秋左传云。恒星不现夜明时是也)　(乙未)十一　(丙申)十二　(丁酉)十三　(戊戌)十四　(己亥)十五
　　(庚子)僖王胡齐元(普曜经第三卷云。悉达太子年七岁乘羊车诣学堂就师。师名选友。即此年)　(辛丑)二　(壬寅)三　(癸卯)四(现在因果经云。悉达太子年十岁时。与诸释种同年齿者凡五百人共捔气力。即此年也)　(甲辰)五
　　(乙巳)惠王阆元佛年十二　(丙午)二　(丁未)三(瑞应本起经上卷云。太子年至十四。启父王出游。到城东门见病人回。即此岁也)　(戊申)四　(己酉)五　(庚戌)六(瑞应本起经上卷云。太子年十七。王为纳妃。名求夷。即此年也)　(辛亥)七　(壬子)八(逾城出家瑞应本起经上卷云。太子年至十九四月八日夜半。天于窗中叉手白言。时可去矣。即命马行。与过去现在因果经同。即此年)　(癸丑)九　(甲寅)十　(乙卯)十一　(丙辰)十二　(丁巳)十三　(戊午)十四　(己未)十五　(庚申)十六　(辛酉)十七　(壬戌)十八(佛本行集经云。菩萨六年苦行既满至春二月十六日。内心自惟。须得上食乃证菩提。天化二女令煮十六分乳糜施。至二月二十三日晨朝。乞食而食)　(癸亥)十九(佛初成道普曜经第六云。菩萨明星出时隺然大悟。又云。十九出家。三十成道。功成志就莫不大明。即此年。十二游经云。佛从四月八日至七月十五日坐树下以为一年)　(甲子)二十(第二年。于鹿野苑中为阿若拘邻等说法。弥沙塞律第二十一云佛念欲为郁[革*(罩-卓+力)]蓝弗说法。天子白言。昨已命终)　(乙丑)二十一(第三年。为优楼频螺迦叶兄弟三人说法。并度其弟子。合满千比丘也)　(丙寅)二十二(第四年。于伽耶山顶上为诸龙鬼说法即象头山是也)　(丁卯)二十三(第五年中舍利弗作婆罗门。见佛弟子马师比丘问云。何道。答吾佛弟子广为其说得初果。还报目连。同至佛所。舍利弗上智经七日便得阿罗汉。目连经十五日乃得)　(戊辰)二十四(第六年。须达长者与太子祇陀。共为佛作精舍十二浮图寺七十二讲堂三千六百间房五百楼阁。并须达作祇陀。唯起门楼屋也)　(己巳)二十五(第七年在拘耶尼园。为婆陀和菩萨等八人说般舟经也)
　　(庚午)襄王郑元(第八年。佛在柳山中为纯真陀罗王弟说法得道也。佛年三十七)　(辛未)二(第九年。在秽泽为阿掘魔说法也)　(壬申)三(第十年。还摩竭提国为弗沙王说法也)　(癸酉)四(第十一年。在恐怖树下为弥勒说本起经。即修行本起等经是)　(甲戌)五(第十二年。还本生国为释种说法八万四千人得须陀洹道。十二游经作如是说。普曜经第八云王遣梵志名优陀令迎佛。还辞称阔别已来十二年思想见也)　(乙亥)六　(丙子)七　(丁丑)八　(戊寅)九(大集经第一云。如来成道始十六年。知诸菩萨堪能任持大乘法藏。即于欲色二界中间大宝坊内说大集经。即此年也)　(己卯)十　(庚辰)十一　(辛巳)十二　(壬午)十三　(癸未)十四　(甲申)十五　(乙酉)十六　(丙戌)十七　(丁亥)十八　(戊子)十九　(己丑)二十　(庚寅)二十一　(辛卯)二十二　(壬辰)二十三　(癸巳)二十四　(甲午)二十五　(乙未)二十六　(丙申)二十七　(丁酉)二十八　(戊戌)二十九　(己亥)三十　(庚子)三十一　(辛丑)三十二　(壬寅)三十三
　　(癸卯)倾王臣元(佛年七十)　(甲辰)二　(乙巳)三　(丙午)四　(丁未)五　(戊申)六
