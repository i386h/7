<!-- { "loadSidebar": true } -->
　　西秦北凉魏齐陈五录者。此亦乘时拯世利民宣化君也。乞伏国仁陇西鲜卑。世居苑川为南单于。前秦败后遂称秦王。仍都子城。尊事沙门。时遇圣坚行化达彼。仁加崇敬恩礼甚隆。既播释风仍令翻译。相承五主四十四年。为夏所灭。魏还吞夏。沮渠蒙逊临松卢水胡。世为匈奴左大沮渠。即官为氏因藉前凉。遂便自立。迁治姑臧。遇昙无谶法师译大般涅槃大集经等。二主四十三年。为魏所灭。拓拔圭字涉瑰。云中五原虏为秦护军。符氏败后遂即尊号称魏都恒。至第三主太武帝伏。厘世信纳邪言。毁坏佛法诛僧破寺。涉历七年恶疾灾身。薨后还复。四主在北。至孝文帝宏世。迁京洛阳。改姓称元。始服冠冕。至孝明帝熙平元年。灵太后胡氏造永宁寺起九层木浮图。高九十丈。上有宝刹复高十丈。去地千尺。离京百里即遥见之。初欲筑基掘至黄泉下得金像三十二躯。太后信为法之祥征。是以营造穷极世工。刹上金宝瓶容二十五石。宝瓶下有承露金盘。一十一重周匝轮郭。皆垂金铎。复有铁锁四道引刹向浮图角。四角锁上亦有金铎。大小皆如一石瓮。浮图九级角角皆悬金铜铃铎。合上下有百三十铎。浮图四面面别各有三门六窗。并皆朱漆扇。扇上各有五行金铃。其十二门二十四扇。合有五千四百枚铃。铃下复镂金镮铺首。穷造制之巧极土木之工。庶民子来匪日而作。佛事精妙不可思议。绣柱金铺骇人心目。至于秋月永夜高风。宝铎和鸣声响谐韵。中霄晃朗昱[火*蘥]耀空。铿锵之音闻十余里。浮图北有佛殿一所。形如太极。中有八丈金像一躯。等身金像十躯。编真珠像三躯。金织成像五躯。玉像二躯。作工奇巧冠于当世。僧房楼观一千余间。雕梁粉壁青琐绮疏难得而言。栝柏椿松扶疏檐溜。丛竹香草布护阶庭。是以常景制寺碑云。须弥宝殿兜率净宫莫尚于斯是也。外国所献神异经像。皆在此寺。寺之墙院。皆施[打-丁+豆]椽以瓦覆之。状若宫墙。寺之四面各开一门。其正南门有三重楼通三阁道。去地二十丈。形制似今端门。图以云气画彩仙灵。列钱青锁赫奕华丽。挟门两傍有四力士四师子。饰以金银加之珠玉。庄严焕炳世所未闻。东西两门悉亦如之。所可异者唯楼两重。北门一道上不施屋。似乌头门。其四门外皆树青槐亘以渌水。京邑行人多庇其下。路断车盖。非由淹云之润。清风送凉。岂藉合欢之发。而供养具与祇园等。四事给施七百梵僧。菩提流支为译经首。敕遣李廓撰经录云。至永熙主迁入关中。因成西东南北四魏。合一十六帝。世历一百六十一年。派入周齐高洋武川镇虏。受东魏禅称齐。仍即都邺。王四渎之三九州之五。洋实明敏迹见似狂。遣道士剃头。未从者遂戮。沙门二百余万。寺塔出三十千。相承六主二十八年。为周吞灭。三宝灵迹一时俱泯。陈霸先者。吴兴长成人。因藉侯景倾覆金陵。梁湘东王平景都楚。楚为魏并。先即建康以姓为国。四主三十三年绝嗣。开皇九年己酉六合两仪还一统矣。乞伏之王起晋孝武太元十二年星次娶訾。至今开皇岁在作咢二百三载。其诸译人华戎道俗凡二十七。所出经律论戒毗昙传记集录并及失译。合有二百三部八百五十五卷。总结以为二十七主五代七都世录云尔。
　　(乞伏西秦)沙门释圣坚　十四部(二十一卷经)
　　诸失译经　八部(十一卷经)
　　(沮渠北凉)沙门释道龚　二部(十二卷经)
　　沙门释法众　一部(四卷经)
　　沙门昙摩谶　二十四部(一百一十一卷经)
　　沙门僧伽陀　一部(二卷经)
　　安阳侯沮渠京声　一部(二卷禅经)
　　沙门浮陀跋摩　一部(六十卷毗婆沙)
　　沙门释智猛　一部(二十卷经)
　　沙门释昙觉　一部(一十五卷经)
　　诸失译经　五部(一十七卷经佛名)
　　(元魏北台)沙门释昙曜　二部(五卷经传)
　　沙门释昙靖　一部(二卷经)
　　沙门吉迦夜　五部(二十五卷经论)
　　沙门释昙辩　一部(一卷经)
　　(元魏南京)沙门昙摩流支　三部(八卷经)
　　沙门释法场　一部(一卷经)
　　沙门菩提流支　三十九部(一百二十七卷经论录)
　　沙门勒那婆提　六部(二十四卷经论方)
　　沙门佛陀扇多　十部(一十一卷经论)
　　(元魏邺都)婆罗门瞿昙般若流支　(十四部八十五卷经论)
　　越国王子月婆首那　三部(七卷经)
　　期城郡守杨炫之　一部(五卷寺记)
　　清信士李廓　一部(一卷经录)
　　(高齐)沙门那连提耶舍　七部(五十二卷经论)
　　优婆塞万天懿　一部(一卷经)
　　(陈氏)沙门俱那罗陀　四十八部(二百三十二卷经论疏传记)
　　王子月婆首那　一部(七卷经)
　　沙门须菩提　一部(八卷经)
　　(乞伏西秦)
　　·方等王虚空藏经八卷(亦云虚空藏所问经。或五卷。六卷第二出。与法贤所译罗摩伽经本同文异。见晋世杂录。出大集经)
　　
　　·演道俗业经一卷(第二出与支谦译者小异)　
　　·孛经一卷
　　
　　·妇人遇辜经一卷(见始兴录)
　　
　　·大子须大拏经一卷(于江陵辛寺庾爽笔受。见始兴录及宝唱录。应入晋世随人附秦)
　　
　　·睒子经一卷(一名孝子睒经。一名菩萨睒经。一名佛说睒经。一名睒本经一名孝子隐经。凡六名。第二出。与罗什译者小异。见始兴录)
　　
　　·无涯际持法门经一卷(一名无际经一名上金光首女所问经见始兴录)
　　
　　·除恐灾患经一卷(第二出。与魏世白延出者小异见始兴及宝唱二录)
　　
　　·阿难问事佛吉凶经一卷(一名阿难分别经。一名分别经。与弟子慢多为耆域述经同本异出。见始兴录。已上九经并法上录载。亦云出别录未详)
　　
　　·菩萨所生地经一卷(一名摩竭所问经。见赵录未知前后赵。逐人附西秦见始兴录)
　　
　　·贤首经一卷(一名贤首夫人经。见始兴录)
　　
　　·僮迦叶解难经一卷(第二出。与罗什译迦叶经同本异出。庾爽笔受。见始兴王宗宝唱支敏度等四家同载)
　　
　　·灌佛经一卷(与别译摩诃刹头经大同小异。见始兴录)
　　
　　·七女本经一卷(第二出。与支谦出者大同小异。亦名七女本心明经。亦名七女经。见支敏度都录)
　　右一十四部合二十一卷。晋孝武世。沙门圣坚于河南国为乞伏干归译。或云坚公。或云法坚。未详孰是。故备列之。依验群录。一经江陵出。一经见赵录。十经见始兴录。始兴即南录。或竺道祖晋世杂录。或支敏度都录。或王宗或宝唱。勘诸录名人似游涉随处出经。既适无停所。弗知附见何代。世录为正。今且依法上录总入乞伏西秦世录云。
　　
　　·萨和萨王经一卷　
　　·胡本经四卷(似是长安中出)
　　
　　·阿多三昧经一卷(或作阿陀)　
　　·陀贤王经一卷
　　
　　·颰陀悔过经一卷　
　　·沙弥罗经一卷
　　
　　·方等决经一卷　
　　·比丘二事经一卷
　　右八部合一十一卷。并是沙门僧祐出三藏集录释道安所记关中异经。今还附入三秦世录。总为失译时代处云。
　　(沮渠北凉)
　　·悲华经十卷(见古录似是先译龚更删改)
　　
　　·宝梁经二卷(见竺道祖河西录)
　　右二部合一十二卷。晋安帝世。沙门释道龚。于张掖为河西王沮渠氏出。
　　
　　·方等檀持陀罗尼经四卷(亦直云方等陀罗尼经)
　　右一部四卷。晋安帝世。高昌郡沙门释法众。于张掖为河西王沮渠氏译。见竺道祖晋世杂录。
　　
　　·慧上菩萨问大善权经二卷(第二出。与法护译善权方便经同。见始兴录。一名大善权经。一名大乘方便经。一名慧上菩萨经。凡五名本并同)
　　右一经二卷。晋安帝世。西域沙门僧伽陀。凉言饶善。于张掖为河西王沮渠氏出。见法上录。
　　
　　·大般涅槃经四十卷(玄始三年于姑臧出。至十年方讫。此经凡有三万五千偈。于凉减百万言。今所译者正万余偈。三分始一耳。见竺道祖凉录)
　　
　　·大方等大集经三十一卷(第三出与汉世支谶所出二十七卷。秦世罗什所出三十卷。广略小殊。或二十九卷。或三十三。不定者由初出未勘定。即抄写致本不同。今翻验矣见竺道祖录)
　　
　　·悲华经十卷(第二出见竺道祖河西录。又古录亦载。此前道龚已出。虽处年不同等是凉世出。疑前译不善精故有两文异似再翻)
　　
　　·菩萨地持经十卷(或称论亦八卷。见竺道祖河西录)
　　
　　·优婆塞戒经十卷(承玄元年四月二十三日。于凉州城内出。道俗等五百余人同听。沙门道养笔受或六卷七卷大小不定)
　　
　　·方等大云经六卷(一名方等无相大云经。一名大云无相经。一名大云密藏经。于凉州内苑寺出。见僧睿二秦及李廓录。吴录亦载)
　　
　　·虚空藏经五卷(第二出。与西秦世圣坚译方等王虚空藏经同本异出出大集经)
　　
　　·海龙王经四卷(玄始七年出。是第二译。与竺法护出者同本别译。见竺道祖河西录)
　　
　　·菩萨戒经八卷　
　　·佛本行经五卷(第二出)
　　
　　·楞伽经四卷
　　
　　·金光明经四卷(第一出。十八品。见竺道祖河西录)
　　
　　·无为道经二卷(世注为疑)
　　
　　·信善经二卷(或云善信女经。祐云疑)
　　
　　·胜鬘经一卷(亦云胜鬘师子吼大乘大方便经)
　　
　　·罗摩伽经一卷(第二出。与魏世安法贤者有三卷广略异)
　　
　　·须真天子经一卷(见吴录。又云罗什出似再译)
　　
　　·居士请僧福田经一卷(见别录祐云疑)
　　
　　·文陀竭王经一卷　
　　·功德宝光菩萨经一卷
　　
　　·腹中女听经一卷(一名不庄校女经)
　　
　　·决定罪福经一卷(世注为疑)
　　
　　·菩萨戒本一卷(第二出)
　　
　　·菩萨戒坛文一卷(亦云优婆塞戒坛文见宝唱录)
