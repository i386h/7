<!-- { "loadSidebar": true } -->
　　·无量乐佛土经一卷
　　
　　·王后为蜣螂经一卷
　　
　　·佛心总持经一卷(与生经所出心总持经小异)
　　
　　·猕猴与婢共戏致变经一卷
　　
　　·水牛王经一卷(出生经)　
　　·雀王经一卷(出六度集)
　　
　　·兔王经一卷(出生经)
　　
　　·菩萨身为鸽王经一卷(出六度集)
　　
　　·佛昔为鹿王经一卷　
　　·牧牛经一卷
　　
　　·虚空藏菩萨问持经得几所功德经一卷
　　
　　·观世音经一卷(出新妙法莲华经)
　　
　　·弥勒菩萨本愿待时成佛经一卷(已上三十二经。并见别录云什重译)
　　
　　·灯指因缘经一卷　
　　·观普贤菩萨经一卷
　　
　　·睒本起经一卷(亦云睒经)
　　
　　·观佛三昧经一卷　
　　·宝网经一卷
　　
　　·乐璎珞庄严经一卷
　　
　　·请观世音经一卷(已上七经见李廓录云什译)
　　
　　·思惟要略法经一卷(或无经字)　
　　·持地经一卷
　　
　　·菩萨戒本一卷
　　
　　·十诵比丘戒本一卷(第二出。与昙摩持出者小异)
　　
　　·大智度论一百卷(龙树菩萨造。弘始六年五月于逍遥园出。僧睿笔受并制序。见二秦录。什云。若具足翻应有千卷。秦人识弱故略之。十分存一)
　　
　　·般若经论集二十卷(见吴录)
　　
　　·十住毗婆沙一十二卷(龙树菩萨造)
　　
　　·成实论二十卷(或十六卷。弘始八年出。昙略笔受。见二秦录。此论佛灭后八百余年诃梨跋摩造)
　　
　　·大庄严论一十卷(马鸣菩萨造)
　　
　　·十住论一十卷(龙树菩萨造弘始年译未讫第一卷末。似六度集经。见二秦录)
　　
　　·中论八卷(或四卷。龙树菩萨造。弘始年出。见二秦录僧睿制序)
　　
　　·百论二卷(提婆菩萨造。弘始六年出。见二秦录)
　　
　　·十二门论一卷(龙树菩萨造。见宝唱录。僧睿制序)
　　
　　·马鸣菩萨传一卷　
　　·龙树菩萨传一卷
　　
　　·提婆菩萨传一卷　
　　·实相论一卷(什自著)
　　右九十七部合有四百二十五卷。晋安帝世。天竺国三藏法师鸠摩罗什婆。秦言童寿。弘始三年冬到常安。秦王姚兴厚加礼遇。乃延请入西明阁及逍遥园别馆安置。敕令僧[契-大+石]集诸沙门八百余人。咨受什旨。更出大品。使什持梵本。兴自执旧经以相仇校。新文异旧义悉圆通。众心惬伏。故二秦录称。什所定者为新大品。即知有旧明矣。诸如此例有二十余部。并标新字在于题首。后人年远多省新字。今盖悉无。然兴之世大盛宣译。卑万乘之心尊三宝之教。兴既虚襟崇仰佛法。恒于大寺草堂之中供三千僧。与什参定新旧诸经。莫不精究洞其深旨。时有僧睿法师。甚为兴知。什所译经睿并参正。昔竺法护出正法华。受决品云。天见人人见天。什译经至此乃言曰。此语与西域义乃同。但在言过质。睿应声曰。将非人天交接两得相见乎。什大喜曰。实然而睿与什共相开发。皆此类也。什又为兴著实相论及注维摩。什雅好大乘志存敷演。尝叹曰。吾操笔著摩诃衍阿毗昙。非迦旃延子比也。今此秦地深识者寡。折翮于此将何所论。尝听秦僧道融讲新法。华乃叹曰佛法之兴融其人也。俄而师子国有一婆罗门。聪辩多学。西土俗书罕不披诵。而为彼国外道之宗。闻什在关大行佛法。乃即慨然谓其徒曰。宁可偏使释氏之风独传震旦。而今吾等正化之典。不洽东国。因遂乘驼负书远涉来入常安。姚兴见其口眼便僻颇亦惑之。而婆罗门乃启兴曰。至道无方各尊其事。今故远来。请与秦僧捔其辩力。随其优者即传其化。兴即许焉。于时关中四方僧众。相视缺然莫敢当者。什谓融曰。此之外道聪明殊人。捔言必胜。岂可得使无上大道在于吾徒为彼而屈。良可悲哉。若使外道肆情得志。则是我等法轮摧轴。岂可然乎。如吾所睹在君一人。道融自顾才力不减。而彼西域外道经书未尽披读。乃密令人写婆罗门所读经目。一披即诵。其后克日将就论义。姚兴自出公卿皆会。关中僧众近远必集。尔时道融与婆罗门拟相酬抗。锋辩飞玄彼所不逮。时婆罗门虽自觉知辞理已屈。然意犹以广读为本。道融乃列其所读书。并更通论秦地经史。名目卷部。三倍多之。什仍乘势因嘲之曰。君可不闻。大秦广学。那忽轻尔辛苦远来。婆罗门心惭愧悔伏顶礼融足。旬日之中无何而去。像运再兴鸠摩罗什道融力焉。融后还彭城常讲说相续。闻道至者千有余人。依随门徒数盈三百。性不狎諠。常登楼披玩。殷勤善诱。毕命弘法。后卒于彭城。春秋七十四矣。
　　
　　·长阿含经二十二卷(弘始十五年出。竺佛念笔受。见二秦录)
　　
　　·虚空藏经一卷(后反还外国至罽宾得此经。寄与凉州诸僧见道慧宋齐录)
　　
　　·昙无德律四十五卷(秦言法藏。此是人名。即四分律主也。或六十卷)
　　
　　·昙无德戒本一卷(上二律戒。见晋世杂录)
　　右四部合六十九卷。晋安帝世。罽宾三藏法师佛驮耶舍。秦言觉名。耶舍本虽婆罗门种。而其祖宗世事外道。事外道家则不信佛。有一沙门从其家乞。其父嗔怒使人打之。其父手脚因遂挛躄不能行动。内情遑遽问于筮师。师乃筮之。坐犯贤人使之然也。意方觉悟。乃即请此所打沙门竭诚忏悔。数日便瘳。因令耶舍剃落出家为其弟子。时年十三。曾于一时随师远行。忽于旷野遇逢一虎。师欲走避。耶舍谏曰。此虎已饱必不侵人。俄而虎去。前行未几果见余残。师密异之。至年十五诵经日得二三万言。而所住寺。恒常于外分卫乞食。废于习诵。有一罗汉重其聪敏。恒为乞食用以供之。至年十九受持讽诵大小乘经数百万言。然其性度颇以简傲知见自处。谓言天下少堪己师。为是不为诸僧所重。但美仪止善能谈笑。遇对瞩者忘其深恨。年及进戒莫为临坛。所以向立犹为沙弥。乃从其舅学五明论。世间法术多所练习。至二十七方受具戒。恒以读诵披寻为务。昏晓勤劬手不释牒。每至端坐即思惟义。尚云不觉虚过良时。然其精专例皆如是。至沙勒国。国王疾不愈。请三千僧入宫设会。而耶舍身预其一焉。时王太子达摩弗多。秦言法子。观见耶舍容服端雅问所从来。耶舍酬对言辞清巧。太子悦之。仍即请留宫内供养。待遇隆厚。罗什后至。复从耶舍受学经律。甚相尊敬。什既随母还反龟兹。耶舍留止。顷之王薨太子即位。于时符坚正遣吕光西伐龟兹。龟兹王急求救沙勒。沙勒王身自率兵救龟兹国。难留于耶舍。使辅太子委以后事。救军未至龟兹已败。王回具说鸠摩罗什为光所执。舍乃叹曰。我与罗什相遇虽久未尽怀抱。其忽羁虏相见何期。停十余年。耶舍乃复东适龟兹法化甚盛。于时罗什止在姑臧。遣信要之。裹粮欲去。国人留之。复停岁许。后语弟子云吾今欲寻于罗什。可密装束。夜中进发勿使人知。弟子谏曰。脱当明日前去不达。复被追还其事云何。耶舍乃取清水一钵以药投中。咒数十言以与弟子。使令洗足。即便夜发。比及将旦行数百里。问弟子曰。何所觉耶。答曰。耳中唯闻疾风之响眼中泪出。耶舍又与咒水洗足。因停住息。及旦追人已差数百。弘始八年行达姑臧。而什久已入于常安。又闻姚兴逼什别室使为非法。乃伤叹曰鸠摩罗什如好绵纩。何可使入棘林中乎。什先经曾伏膺耶舍。闻至姑臧大生欢喜。即劝姚兴令使迎逆。兴未然许之。顷兴命罗什出经。而什又曰。夫欲宣通无上法教宜令文义理趣圆通。贫道虽复读诵其文未善其理。唯有耶舍深达经致。今在姑臧愿诏征之。一言三详然后著笔。使微言不坠取信千载也。兴从之。即遣使厚加赠遗不受。笑曰。明旨既降便应载驰。檀越待士既厚。脱如罗什见处则未敢闻命。兴叹其几慎。重使敦喻方至常安。兴自出候别立新省于逍遥园。四事供养并无所受。时至分卫一食而已。耶舍为人赤髭。善毗婆沙。人号之为赤髭毗婆沙。什既师之。亦称之为大毗婆沙。四事供养衣钵卧具。满三间屋不以关心。兴为货之造立寺舍。而耶舍先尝诵四分律。时请出之。疑其遗谬乃试令诵。羌籍药方可五万言。经二日覆不误一字。众咸揖伏以弘始十二年译四分律等。至十五年解座。兴施耶舍布绢万匹。悉皆不受。沙门道含竺佛念等二人笔受。各施千匹。已外名德五百沙门皆重嚫施。舍后还西不知所终。
　　
　　·般若无知论一卷　
　　·不真空论一卷
　　
　　·物不迁论一卷　
　　·涅槃无名论一卷
