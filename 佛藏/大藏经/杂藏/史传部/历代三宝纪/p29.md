<!-- { "loadSidebar": true } -->
　　右一部一卷。先是长安释道标译。是第三出。小异护什本。齐世江州沙门道政。更复删改标所定者。首尾亦名成佛。又云下生。而其经首有大智舍利弗者是。既不显年未详何帝。
　　
　　·九伤经一卷(见旧录)　
　　·安墓咒经一卷(见别录疑)
　　
　　·菩提福藏法化三昧经一卷(武帝世出见三藏记及宝唱录)
　　
　　·七佛各说偈一卷(见吴录)
　　
　　·深自知身偈一卷(见吴录)
　　右五部合五卷。齐世沙门释道备出。备后改名欢。虽见众录。然并注入疑经。
　　
　　·遗教子注经一卷
　　
　　·抄妙法莲华经五十九卷
　　
　　·抄阿毗昙毗婆沙五十九卷
　　
　　·抄百喻经三十八卷
　　
　　·抄维摩诘经二十六卷
　　
　　·抄华严经一十三卷
　　
　　·抄地持经一十二卷
　　
　　·抄菩萨决定要行经十卷(亦云净行优婆塞经)
　　
　　·抄成实论八卷　
　　·抄胜鬘经七卷
　　
　　·抄阿差末经四卷　
　　·抄摩诃摩耶经三卷
　　
　　·抄胎经三卷　
　　·抄方便报恩经二卷
　　
　　·抄鸯掘魔罗经二卷
　　
　　·抄律头陀事经二卷　
　　·三宝记十卷(亦云佛史法传僧录)
　　右子注及抄经合一十七部凡二百五十九卷。并齐司徒竟陵文宣王萧子良。爱好博寻躬自缉撰。备忘拟历不谓传行。后代学人相踵抄读。世人参杂惑乱正文。故举本纲庶知由委。其外犹有二十余经。并是单卷文繁不复备录。但上题抄字者悉是其流。类例细寻始末自别。见三藏记及宝唱录。
　　
　　·戒果庄严经一卷(或无经字有八章颂)
　　右一部一卷。武帝世永明五年。常侍庾颉采经意撰。
　　
　　·律例七卷
　　右一部七卷。武帝世。永明七年。沙门释超度依律撰出。
　　
　　·腹中女听经一卷(第二出与先不庄校女经本同)
　　右一部一卷。永明元年中。沙门释法化诵出。古见录。众录相承并云诵出。未详诵意。依而列之。以有先译故免疑失。
　　
　　·胜鬘子注经三卷
　　右一部三卷。扬州灵根寺沙门释法瑗述注解。
　　
　　·遗教子注经一卷
　　右一部一卷。山阴法华山沙门释惠基述注解。
　　
　　·齐僧史十卷
　　右一部合十卷。司徒竟陵文宣王府记室王巾撰。
　　梁
　　·净土经七卷(永元元年出。年八岁)
　　
　　·妙庄严经四卷
　　
　　·妙音师子吼经三卷(天监四年出。年十六)
　　
　　·益意经三卷(天监元年出。年十三)
　　
　　·阿那含经二卷(天监四年出。年十六)
　　
　　·宝顶经一卷(永元元年出。年八岁)
　　
　　·正顶经一卷(永元二年出。年九岁)
　　
　　·法华经一卷(永元二年出。年九岁)
　　
　　·胜鬘经一卷(永元二年出。年九岁)
　　
　　·药草经一卷(永元三年出。年十岁)
　　
　　·太子经一卷(三年出。年十岁)
　　
　　·伽耶婆经一卷(三年出。年十岁)
　　
　　·波罗奈经一卷(中兴元年出。年十一)
　　
　　·优娄频经一卷(中兴元年出。年十二)
　　
　　·般若得经一卷(天监元年出。年十三)
　　
　　·华严璎珞经一卷(天监元年出。年十三)
　　
　　·出乘师子吼经一卷(天监二年出。年十五)
　　
　　·逾陀卫经一卷(天监四年台内华光殿出年十六)
　　
　　·优昙经一卷　
　　·维摩经一卷
　　
　　·序七世经一卷
　　右二十一经合三十五卷。太学博士江泌女。小而出家名僧法。年八九岁有时静坐闭目诵出前经。扬州道俗咸称神授。房验经论斯理皎然。是宿习来非关神授。且据外典夫子有云。生而知者圣。学而知者次。此局谈今生昧于过去尔。若不尔者何以得辩外内贤圣浅深过现乎。故高僧传云。释昙谛者。俗姓康氏。其先康居人。汉灵帝时移附中国。献帝末乱移止吴兴。谛父肜尝为冀州别驾。母黄氏昼眠。梦见一僧呼黄为母。寄一麈尾并铁镂书镇。黄既眠觉见二物具存。私密异之。因而怀孕生谛。谛年五岁母以麈尾等示之。谛曰。秦王所饷。母曰。汝置何处。答曰。不忆。至年十岁出家。学不从师悟自天发。此即其事。后随父之樊邓。遇见关中僧[契-大+石]道人。忽然唤[契-大+石]曰。童子何以呼宿士名。谛曰。阿上本是谛沙弥。曾为众僧采菜被野猪伤。不觉失声。今可忘耶。然僧[契-大+石]经为弘觉法师弟子。为僧采菜被野猪所伤。[契-大+石]初不忆此。乃诣谛父。具说谛生本末。并示[契-大+石]书镇麈尾等。[契-大+石]乃悟而泣曰。即[契-大+石]先师弘觉法师也。师经为姚苌讲法华。贫道为都讲。姚苌饷二物。今遂在此。追计弘觉舍命。正是寄物之日。复忆采菜之事。弥增悲悼。谛后览内外遇物斯记。晚入吴虎丘山寺讲礼易春秋各七遍。法华大品维摩各十五遍。又善属文。有集六卷盛行世。年六十余终。宋元嘉末年也。房曰。弘觉法师弟子僧[契-大+石]。师徒匠道名重二秦。什物三衣亦复何限唯书镇麈尾保惜在怀。及移识托生。此之二物遂得同往神外质碍之像尚得相随。况心内虑知之法而不忆念。所以镜莹转明刃砥弥利。渧聚为海。尘积成山。世世习而逾增。生生学而益广。近近初始之月。终至十五团圆。舍人还受人。即是次生事。忆而不忘其神功乎。闭目静思。自是女人情弱暗诵相续。岂非前身时讽。而论神授。何及愚瞽昧智慧之道乎。
　　
　　·萨婆若陀眷属庄严经一卷
　　右一经一卷。天监九年。郢州头陀道人妙光。诣扬州治下弘普寺。方逢此经。聚徒诳惑。梁朝摈治。故指斥明以诫于后。教戒比丘。
　　
　　·尼法一卷
　　右一卷。武帝天监三年。扬州沙门释僧盛。于钟山灵根寺依律撰出。见宝昌录。
　　
　　·出三藏集记十六卷
　　
　　·法苑集一十卷　
　　·弘明集一十四卷
　　
　　·世界记一十卷　
　　·萨婆多师资传五卷
　　
　　·释迦谱四卷　
　　·大集等三经记一卷
　　
　　·贤愚经记一卷　
　　·集三藏因缘记一卷
　　
　　·律分五部记一卷　
　　·经来汉地四部记一卷
　　
　　·律分十八部记一卷
　　
　　·十诵律五百罗汉出三藏记一卷
　　
　　·善见律毗婆沙记一卷
　　右一十四部合六十七卷。扬州建初寺律师僧祐撰。祐自著序云。夫真谛玄凝法性虚寂。而开物导俗非言莫津。是以不二默酬会于义空之门。一音振辩。应乎群有之境。自我师能仁之出世也。鹿苑唱其初言。金河究其后说。契经以诱小学。方典以劝大心。妙轮区别十二惟部。法聚总要八万其门。至善逝晦迹而应真结集。始则四含集经。中则五部分戒。大宝斯在含识资焉。然道由人弘。法待缘显有道无人。虽文存而莫悟。有法无缘。虽并世而弗闻。闻法资乎时来。悟道藉于机至。机至然后理感。时来然后化通矣。昔周代觉兴而灵津致隔。汉世像教而妙典方流。法待缘显。信有征矣。汉末安高宣译转明。魏初康会著述渐畅。道由人弘。于兹验矣。自晋氏中兴三藏弥广。外域胜宾稠叠以总至。中原慧士炜晔而秀生。提什举其宏纲。安远振其奥领。渭滨务逍遥之集。庐岳结般若之会。像法得人于斯为盛。原夫经出西域运流东方。提挈万里翻转梵汉。国音各殊故文有同异。前后重来故题有新旧。而后之学者鲜克研核。遂乃书写继踵。而不知经出之岁。诵说比肩而莫测传法之人。授之受道亦已阙矣。夫一时圣集犹五事证经。况千载交译宁可昧其人世哉。昔安法师以鸿才渊鉴。爰撰经录。订正闻见炳然区分。自兹以来妙典间出。皆是大乘宝海时竞讲习。而年代人名莫有诠贯。岁月逾迈本源将没。后生疑惑奚所取明。祐以庸浅预凭法门。翘仰玄风誓弘末化。每至昏晓讽持秋夏讲说。未尝不心驰庵园影跃灵鹫。于是牵课羸恙沿波讨源。缀其所闻。名曰出三藏记集。一撰缘记。二诠名录。三总经序。四述列传。缘记撰则原始之本克明。名录铨则年代之目不坠。经序总则胜集之时足征。列传述则伊人之风可见。并钻析内经研镜外籍。参以前识验以旧闻。若人代有据则表为司南。声传未详则文归盖阙。秉牍凝翰志存信史。三复九思事取实录。有证者既标则无源者自显。庶行潦无杂于醇乳。燕石不乱于楚玉矣。其法苑等并皆有序。著述指订不复具抄焉。
　　
　　·众经要览法偈二十一首一卷
　　右一卷。武帝天监三年。沙门释道欢撰。僧祐三藏集记。注以为疑。故依旧编。
　　
　　·宝云经七卷(见东录)
　　
　　·法界体性无分别经二卷(见李廓及宝唱录)
　　
　　·文殊师利般若波罗蜜经二卷(一云文殊师利说般若波罗蜜经见李廓录初出)
　　右三经合一十一卷。天监年初。扶南国沙门曼陀罗。梁言弱声。大赍梵本经来贡献。虽事翻译未善梁言。其所出经文多隐质。共僧加婆罗于扬都译。
　　
　　·阿育王经十卷(天监十一年六月二十六日。于扬都寿光殿译初翻日帝躬自笔受。后委僧正慧超令继并译正讫。见宝唱录)
　　
　　·孔雀王陀罗尼经二卷(第二出。与晋世帛尸利蜜译本同文小异。见宝唱录)
　　
　　·文殊师利问经二卷(天监十七年。敕僧伽婆罗。于占云馆译袁昙允笔受。光宅寺沙门法云详定)
　　
　　·度一切诸佛境界智严经一卷
　　
　　·菩萨藏经一卷
　　
　　·文殊师利所说般若波罗蜜经一卷(第二译。小胜前曼陀罗所出二卷者)
　　
　　·舍利弗陀罗尼经一卷(此咒大有神力。若能持者。雪山八夜叉王常来拥护。所欲随心)
　　
　　·八吉祥经一卷(若人闻此八佛名号。不为一切诸鬼神众难所侵)。
　　
　　·十法经一卷(普通元年译)
　　
　　·解脱道论十三卷(天监十四年于馆译)
　　
　　·阿育王传五卷(天监年第二译与魏世出者小异)
