<!-- { "loadSidebar": true } -->
　　右一十一部合三十八卷。正观寺扶南沙门僧伽婆罗。梁言僧养。亦云僧铠。幼而颖悟十五出家。偏学阿毗昙心。具足以后广寻律藏。闻齐国弘法。随舶至都。住正观寺。为求那跋陀弟子。复从跋陀研精方等博涉多通。乃解数国书语。值齐氏季末道教陵夷。婆罗洁静身心外绝交故。大梁御宇搜访术能。以天监五年被敕征召。于扬都寿光殿及正观寺占云馆三处译上件经。其本并是曼陀罗从扶南国赍来献上。陀终没后。罗专事翻译。敕令沙门宝唱慧超僧智法云及袁昙允等笔受。天子礼遇甚厚道俗改观婆罗不畜私财。以其嚫施成立住寺。太尉临川王问曰。法师菜食为当鲑食。答云。菜食病时则索。又问今日何如。答曰。四大之身何时不病。王大悦。即为设食。并宝唱录及名僧传载。
　　
　　·优娄频经一卷
　　右一卷。唱录直云。天监十五年木道贤献上。更不辩由委。
　　
　　·大乘顶王经一卷(亦云维摩儿经。第二译。与晋世竺法护大方等顶王经同本异出文少不等)
　　右一经一卷。武帝世大同年。优禅尼国王子月婆首那。梁言高空。辞齐入梁仍被留住。因译此经。
　　
　　·金光明经七卷(承圣元年。于扬州正观寺及扬雄宅出。即第二译与梁世昙无谶所出者四品全别。又广寿量品后慧宝传萧梁笔受)
　　
　　·弥勒下生经一卷(承圣三年。于豫章宝田寺。第二译为沙门慧显等名德十余僧出)
　　
　　·仁王般若经一卷(第二出。与晋世法护出者少异同三年在宝田寺翻见真谛传)
　　
　　·十七地论五卷(太清四年于富春陆元哲宅为沙门宝琼等二十余名德译)
　　
　　·大乘起信论一卷(同四年在陆元哲宅出)
　　
　　·中论一卷　
　　·如实论一卷
　　
　　·十八部论一卷　
　　·本有今无论一卷
　　
　　·三世分别论一卷(已上并四年同出)
　　
　　·金光明疏十三卷(太清五年出)
　　
　　·仁王般若疏六卷(太清三年出)
　　
　　·起信论疏二卷(太清四年出)　
　　·中论疏二卷
　　
　　·九识义记二卷(太清三年于新吴美业寺出)
　　
　　·转法轮义记一卷(同三年出)
　　右一十六部合四十六卷。武帝末世。至承圣年。西天竺优禅尼国三藏法师波罗末陀。梁言真谛。远闻萧主菩萨行化搜选名匠轨范圣贤。怀宝本邦来适斯土。所赍经论树叶梵文凡二百四十夹。若具足翻应得二万余卷。多是震旦先所未传。属梁季崩离不果宣吐。遇缘所出略记如前。后之所翻。复显陈录载序。其事多在曹毗三藏传文(房曰。僧祐云。道由人弘法待缘显。信哉。昔有人有法无缘不值时。今遇良时好缘而阙人无法。苍生可愍。良足悲夫)。
　　
　　·众经要抄一部并目录八十八卷
　　右一部八十八卷。天监七年十一月。帝以法海浩博浅识窥寻卒难该究。因敕庄严寺沙门释僧旻等。于定林上寺缉撰此部到八年夏四月方了。见宝唱录。
　　
　　·华林佛殿众经目录四卷
　　右一录四卷。天监十四年。敕安乐寺沙门释僧绍撰。绍略取祐三藏集记目录。分为四色。余增减之。见宝唱录。
　　
　　·经律异相一部。并目录五十五卷(天监十五年敕撰)
　　
　　·名僧传并序录目三十一卷
　　
　　·众经饭供圣僧法五卷(二十五年)
　　
　　·众经目录四卷(十七年)
　　
　　·众经护国鬼神名录三卷(十五年)
　　
　　·众经诸佛名三卷(十六年)
　　
　　·众经拥护国土诸龙王名录三卷(十六年)
　　
　　·众经忏悔灭罪方法三卷(或四卷。十六年并见宝唱录)
　　右八部合一百七卷。帝以国土调适住持无诸灾障。上资三宝。中赖四天。下藉龙王众神祐助。如是种种世间苍生始获安乐。虽具有文散在经论。急要究寻难得备睹。故天监中频年降敕。令庄严寺沙门释宝唱等总撰集录以备要须。或建福攘灾。或礼忏除障。或飨神鬼。或祭龙王。诸所祈求帝必亲览。指事祠祷讫多感灵。所以五十年间兆民荷赖缘斯力也。
　　
　　·大般涅槃子注经七十二卷
　　右一部七十二卷。天监年敕建元寺沙门释法郎注。见宝唱录。
　　
　　·摩诃般若波罗蜜子注经五十卷
　　右五十卷。武帝萧衍年三十七即帝位。在位四十九年。年八十六。帝以庭荫早倾常怀哀感。每叹曰。虽有四海之尊。无以得申罔极。故留心释典。以八部般若是十方三世诸佛之母。能消除灾障荡涤烦劳。故采众经穷述注解。又亲讲读。冀藉兹胜福望得展。斯思慕频奉代舍身。每舍身时地为之震。相继斋讲不断法轮。于钟山起爱敬寺。青溪起智度寺。台内立至敬殿。景阳台立七庙室。月中再过设净馔。每至展拜及宗庙蒸尝。未曾不涕泗滂沱哀感。左右预从者莫不掩泪。普通八年造同泰寺成。楼阁殿台房廊绮饰陵云九级壮丽。魏永宁开大通门对同泰寺。因号大通。元年三月六日。驾每亲临幸寺礼忏。虽亿兆务殷。而卷不辍手。披览内外经论典坟。恒以夜达曙。自礼记古文周书左传老庄诸子论语孝经。往哲未详前儒所滞。悉皆训释。国学生数有限。兼又隔以贵贱。帝每欲招来后进。备斯善诱。故别置立五馆博士以引寒俊。致孔释二门郁然麻茂。前后有集百二十卷。著通史书苑等数千卷。年事虽尊自强不息。未明求衣坐以待旦。五更便出外殿。秉烛而省万机。流恩狱市多所弘恕。其有应罪重宪不可矜原。改容久之。焚香念佛。然后下敕。悲愍黎元慈恻若是。察奸擿伐有若通神。自非享宴不听音乐。后宫妃嫔并无罗绮。内殿小寝衣衾率素。布被莞席草屦葛巾。无余服玩。天监中便血味备断。日唯一食。食止菜蔬。蜀献芋蒻啖觉美。曰与肉何异。敕复禁之。帝王能然。信不思议菩萨君也。
　　
　　·般若经抄十二卷
　　右天监十六年。敕灵根寺沙门释慧令撰。见宝唱录。
　　
　　·高僧传十四卷(并目录)
　　右一部一十四卷。武帝世会稽嘉祥寺沙门释慧皎撰皎学通内外善讲经律。著涅槃义十卷梵网戒等疏。并盛行世。为时所轨云。
　　
　　·成实论类抄二十卷
　　右天监年。优婆塞袁昙允撰。与齐文宣抄经相似。亦见唱录。
　　
　　·法宝集二百卷(亦云法宝连壁)
　　右一部二百卷。简文帝萧纲在储宫日。躬览内经指撝科域。令诸学士编写结连。成此部卷。以类相从。有同华林遍略惰学者省有过半之功。
　　
　　·义林八十卷
　　右一部八十卷。普通年敕开善寺沙门释智藏等二十大德撰。但诸经论有义例处悉录相从。以类聚之。譬同世林无事不植。每大法会。帝必亲览。以观讲论。宾主往还。理致途趣。如指掌也。
　　
　　·内典博要三十卷
　　右一部三十卷。湘东王记室虞孝敬撰该罗经论所有要事。备皆收录。颇同皇览类苑之流。敬法出家召命入关。亦更有著述云。然此博要亦是内学群部之要迳也。
　　周
　　·众经要二十二卷　
　　·一百二十法门一卷
　　右二部二十三卷。魏丞相王宇文黑泰兴隆释典崇重大乘。虽摄万机恒阐三宝。第内每(常共百法师。寻讨经论讲摩诃衍。遂命沙门释昙显等。依)大乘经撰菩萨藏众经要及一百二十法门。始从佛性终至融门。而开讲时即恒宣述。永为常则。以代先旧五时教迹。迄今流行山东江南。虽称学海轨仪揩则更无是过。乃至香火梵音礼拜叹佛悉是。
　　
　　·五明论合一卷(一声论。二医方论。三工巧论。四咒术论。五符印论。周二年出)
　　右一卷。明帝世。波头摩国三藏律师攘那跋陀罗。周言智贤。共阇那耶舍于长安旧城婆伽寺译。耶舍崛多阇那崛多等传语。沙门智仙笔受。
　　
　　·婆罗门天文二十卷(天和年出)
　　右二十卷。武帝世。摩勒国沙门达摩流支。周言法希。为大蒙宰晋荡公宇文护译。
　　
　　·定意天子所问经五卷(出大集。天和六年译。沙门圆明笔受)
　　
　　·大乘同性经四卷(亦云佛十地经。亦云一切佛行入智毗卢遮那藏经。天和五年译。上仪同城阳公萧吉笔受)
　　
　　·入如来智不思议经三卷(天和三年译。沙门圆明笔受)
　　
　　·宝积经三卷(天和六年译。沙门道辩笔受)
　　
　　·佛顶咒经并功能一卷(保定四年译。学士鲍永笔受)
　　
　　·大云轮经请雨品第一百一卷(天和五年译。沙门圆明笔受。初出)
　　右六经一十七卷。武帝世。摩伽陀国三藏禅师阇那耶舍。周言藏称。共二弟子耶舍崛多阇那崛多等。为大蒙宰晋荡公宇文护。于长安旧城四天王寺译。柱国平高公侯伏侯寿为总监检校。
　　
　　·金光明经更广寿量大辩陀罗尼品五卷(第二出在北胡坊归圣寺译。沙门智仙笔受)
　　
　　·须跋陀罗因缘优波提舍经二卷(于四天王寺译。沙门圆明笔受)
　　
　　·十一面观世音咒经并功能一卷(于四天王寺译。上仪同城阳公萧吉笔受)
　　右三经合八卷。武帝世。优婆国三藏法师耶舍崛多。周言称藏。共小同学阇那崛多。为大蒙宰宇文护译。
　　
　　·金色仙人问经二卷(于长安四天王寺译。上仪同萧吉笔受)
　　
　　·妙法莲华经普门品重说偈一卷
　　
　　·种种杂咒一卷　
　　·佛语经一卷(上三经并在益州龙渊寺译)
　　右四经合五卷。武帝世。北天竺揵达国三藏法师阇那崛多。周言志德。于益州为总管上柱国谯王宇文俭译。沙门圆明笔受。
　　
　　·释老子化胡传一卷　
　　·十八条难道章一卷
　　右二卷。新州愿果寺沙门释僧[益*力]撰。[益*力]以像代邪正相参。季俗浇情易为趍竞。未辩真伪更递誉毁。今以十八条难捡三科遣释。则圣贤皎然凡俗见矣。其序略云。[益*力]以老子与尹喜西渡化胡。出家老子为说经戒。尹喜作佛教化。又称是鬼谷先生。撰南山四皓注。未善寻者莫不信从以为口实。异哉。此传君子尚不可罔。况贬大圣乎。今诚寻此说非直。人世差错假托名字。亦乃言不及义翻。辱老子意者。胜人君子不出此言。将是无识异道夸竞佛法。假托鬼谷四皓之名。附尹喜传。后作此异论用迷凡俗。传而不习。夫子不许妄。作者凶老子所诫。此之巨患增长三涂。宜应纠正救其此失。然教有内外用生疑似。人有圣贤多迷本迹。今考校年月究寻人世。依内经外典。采群达诚言。区别真假。使一览便。
　　
　　·见散华论八卷
