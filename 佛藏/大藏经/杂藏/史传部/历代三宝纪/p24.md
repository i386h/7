<!-- { "loadSidebar": true } -->
　　右二十四部合一百五十一卷。晋安帝世。中天竺国三藏法师昙摩谶。或云无谶。凉言法丰。赍大涅槃前分十卷并菩萨戒等。到姑臧止于传舍。虑失经本枕之而寝。夜有人牵谶堕地上。惊觉谓盗。如此三夕。乃闻空中有声语曰。此是如来解脱之藏。何为枕之。谶乃惭悟。别安高处。果有盗者夜数提举竟不能胜。明旦谶持不以为重。盗谓圣人悉来拜谢。时沮渠蒙逊潜据凉土称河西王。闻谶德名呼与相见。一面交言礼遇甚厚。仍请宣译。凉土英俊沙门慧嵩亲承笔受。西州道俗将数百人。欣睹明能纵横问难。谶释疑滞清辩若流。仍出宝坊诸经戒等六十余万言。涅槃三分之一。前后首尾。来往追寻。涉历八年凡经三度。译乃周讫。虽四十卷所阙尚多。冀弘法王咸令满足。一睹圆教再隆化哉。凉译经竟。当宋武帝永初二年。
　　
　　·禅法要解二卷
　　右二卷。晋安帝世。蒙逊从弟安阳侯京声。为人博识涉猎书史。因谶弘经乃阅意内典。奉持五禁守摄六情。读谶译经即能讽诵。西至于填从天竺三藏禅师佛驮斯那。凉言佛将。咨问道义。斯那天才聪朗诵半亿偈经明了禅法。故西方诸国号为人中师子。安阳从那受学禅经诸秘要术治病法用。口诵梵本通利东归。于凉土翻传以教示。因尔流行。
　　
　　·阿毗昙毗婆沙论六十卷
　　右一部六十卷。佛灭度后六百余年。迦旃延罗汉弟子五百人造。见宝唱录。宋文帝世。西域沙门浮陀跋摩。或云佛陀。凉言觉铠。于凉州城内闲预宫寺。永和五年为逊子虔译。沙门道泰笔受。慧嵩道朗与名德僧三百余人。考正文义再周方讫。凡一百轴。沙门道挺制序。属魏灭凉经法被焚失四十卷。至今应有六十卷是。而王宗录云一百。此据本耳。今日见行有一百九卷。当是近代后人分之。
　　
　　·般泥洹经二十卷
　　右一部合二十卷。宋文帝世。雍州沙门释智猛。游历西域寻访异经。从天竺国赍梵本来。道经玉门于凉州译。元嘉十四年流至杨都与法显同见宋齐录。
　　
　　·贤愚经十五卷
　　右一部合十五卷。宋文帝世。凉州沙门释昙觉。一云慧觉。共威德于于填得此经梵本来。当元嘉二十二年。于高昌国天安寺译。见宋齐录。
　　
　　·大忍辱经十卷　
　　·不退转经四卷(一名不退转法轮经)
　　
　　·金刚三昧经一卷　
　　·金轮王经一卷
　　
　　·贤劫五百佛名一卷
　　右五部合一十七卷。是沙门僧祐新集释道安凉土异经。今还附入凉世目录为失译源。庶知时代显译有无卷部少多出之处所。
　　
　　·入大乘论二卷(坚意菩萨造)
　　(元魏北台)
　　·净度三昧经一卷(第二出。与宝云译二卷者同。广略异耳。见道祖录)
　　
　　·付法藏传四卷(见菩提流支录)
　　右三部合七卷。宋文帝元嘉二十三年丙戌。是北魏太平真君七年。太武皇帝信纳崔皓邪佞谄谀。崇重寇谦号为天师。残害释种毁破浮图。至庚寅年。太武遭病。方始感悟。兼有白足禅师来相启发。生愧悔心。即诛崔皓。到壬辰岁。太武帝崩。子文成立。即起浮图毁经。七年还兴三宝。至和平三年。诏玄统沙门释昙曜。慨前凌废欣今载兴。故于北台石窟寺内集诸僧众。译斯传经流通后贤。庶使法藏住持无绝。
　　
　　·提谓波利经二卷(见三藏记)
　　右一部合二卷。宋孝武世。元魏沙门释昙静。于北台撰。见其文云。东方太山汉言代岳。阴阳交代故云代岳。于魏世出。只应云魏言。乃曰汉言。不辩时代。一妄。太山即此方言。乃以代岳译之。两语相翻不识梵魏。二妄。其例甚多不可具述。备在两卷。经文旧录别载有提谓经一卷。与诸经语同。但靖加足五万行。用石糅金致成疑耳。今以一卷成者为定。
　　
　　·杂宝藏经十三卷
　　
　　·付法藏因缘传六卷(或四卷。因缘广异曜自出者)
　　
　　·称扬诸佛功德经三卷(第三出。一名集华经。一名现在佛名经。一名诸佛华经。凡四名。与秦秦罗什宋跋陀罗译者本同出异)
　　
　　·大方广菩萨十地经一卷(第二出与晋世法护所出菩萨十地大同小异见始兴录)
　　
　　·方便心论二卷(或一卷凡四品)
　　右五部合二十五卷。宋明帝世。西域沙门吉迦夜。魏言何事。延兴二年。为沙门统释昙曜于北台重译。刘孝标笔受。见道慧宋齐录。
　　
　　·宝车菩萨经一卷(一名妙好宝车经)
　　右一部一卷。齐武帝世。元魏淮川沙门释昙辩出。后青州沙门道侍改治访无梵本。世多注为疑。见三藏集记及诸别录。
　　(元魏南京)
　　·信力入印法门经五卷(正始元年出)
　　
　　·如来入一切佛境界经二卷(景明二年于白马寺出。一名如来庄严智慧光明入一切诸佛境界经)
　　
　　·金色王经一卷(正始四年出。出法上录云。菩提流支后更重勘)
　　右三部合八卷。齐梁间。南天竺国三藏法师昙摩流支。魏云法希。于洛阳为宣武帝译。沙门道宝笔受。
　　
　　·辩意长者子所问经一卷(一名长者辩意经)
　　右一部一卷。梁武帝世。天监年中元魏沙门释法场。于雒阳出。见沙门法上录。
　　
　　·佛名经一十二卷(正光年出)
　　
　　·入楞伽经一十卷(延昌二年译。是第二出。与宋世跋陀罗四卷楞伽广说为异。沙门僧朗道湛笔受)
　　
　　·大萨遮尼乾子受记经十卷(正光元年。于洛阳为司州牧汝南王于第二出。或七卷)
　　
　　·法集经八卷(延昌四年于雒阳出。僧朗笔受。或六卷见法上录)
　　
　　·胜思惟梵天所问经六卷(神龟元年。于洛阳译是第三出。与晋世法护六卷持心经。秦世罗什四卷思益经同本异出。见法上录)
　　
　　·深密解脱经五卷(延昌三年。于洛阳出僧辩笔受。见法上录)
　　
　　·奋迅王问经二卷(第二译。与秦世罗什自在王经同本异出)
　　
　　·不增不减经二卷(正光年于洛阳译。或一卷)
　　
　　·金刚般若波罗蜜经一卷(永平二年于胡相国第译。是第二出。僧朗笔受。与秦世罗什出者小异见法上录)
　　
　　·差摩波帝受记经一卷(正光年于洛阳出)
　　
　　·佛语经一卷(僧朗笔受)　
　　·无字宝箧经一卷(僧朗笔受)
　　
　　·不必定入印经一卷(觉意笔受)
　　
　　·大方等修多罗经一卷(第二出。与转有经同本异译)
　　
　　·弥勒菩萨所问经一卷(与大乘要慧经同本别出。于赵欣宅译。觉意笔受)
　　
　　·第一义法胜经一卷
　　
　　·伽耶顶经一卷(第二译。与秦世罗什菩提经同本别出异名。僧朗笔受)
　　
　　·文殊师利巡行经一卷(觉意笔受)
　　
　　·一切法高王经一卷(与诸法勇王经同本异出别名)
　　
　　·护诸童子陀罗尼咒经一卷
　　
　　·宝积经论四卷
　　
　　·谤佛经一卷(第二出。与晋世法护决定总持经同本异出别名。亦直云决定总持经)
　　
　　·十地经论十二卷(李廓录云。初译宣武皇帝御亲于大殿上一日自笔受。后方付沙门僧辩讫了)
　　
　　·胜思惟经论十卷(普太元年。于洛阳元桃阳宅出。僧朗僧辩笔受)
　　
　　·弥勒菩萨所问经论十卷(于洛阳赵欣宅出僧朗笔受)
　　
　　·实性经论四卷
　　
　　·金刚般若经论三卷(永平二年。于胡相国宅出僧朗笔受)
　　
　　·伽耶顶经论二卷(天平二年。在邺城般舟寺出一云文殊师利问菩提心经论僧辩道湛笔受)
　　
　　·顺中论二卷(侍中崔光笔受)
　　
　　·妙法莲华经论二卷(昙林笔受并制序)
　　
　　·三具足经论一卷(正始五年译侍中崔光笔受)
　　
　　·无量寿优波提舍经论一卷(普太元年出。僧辩笔受)
　　
　　·宝髻菩萨四法论一卷
　　
　　·转法轮经论一卷(昙琳笔受)
　　
　　·十二因缘论一卷　
　　·百字论一卷
　　
　　·破外道四宗论一卷
　　
　　·破外道涅槃论一卷
　　
　　·译众经论目录一卷
　　右三十八部合一百二十七卷。梁武帝世。北天竺国三藏法师菩提流支。魏云道希。从魏永平二年至天平年。其间凡历二十余载。在洛及邺译。李廓录称三藏法师房内婆罗门经论。本可有万甲。所翻经论笔受草本满一间屋。然其慧解与勒那相亚而神聪敏。洞善方言兼工杂术。尝坐井口澡瓶内空。弟子未来。无人汲水。三藏乃操柳枝聊撝井口。密心诵咒才始数遍。泉遂涌上平至井唇。三藏即以钵盂酌用。傍僧见之并叹称圣。法师乃曰。斯是术法外国共行。此方不习乃言是圣。惧惑世人。因尔杂法。悉秘不为。
　　
　　·毗耶娑问经二卷
　　
　　·龙树菩萨和香方一卷(凡五十法)
　　
　　·十地经论十二卷(初译论时未善魏言。名器世间为盏子世间。后因入殿斋见诸宿德。从弟子索器乃总授钵幞。因悟器是总名。遂改为器世间)
　　
　　·宝积经论四卷(已上二论菩提流支并译。且二德争名不相询访其间隐没互有不同。致缀文言亦有异处。后人始合。见宝唱录载)
　　
　　·究竟一乘宝性论四卷(亦云宝性分别七乘增上论。或三卷。于赵欣宅出。见宝唱录)
　　
　　·法华经论一卷(侍中崔光笔受)
　　右六部合二十四卷。梁武帝世。中天竺国三藏法师勒那摩提。或云婆提。魏言宝意。正始五年来在洛阳殿内译。初菩提流支助传。后以相争因各别译。沙门僧朗觉意侍中崔光等笔受。
　　
　　·金刚三味陀罗尼经一卷
　　
　　·如来师子吼经一卷(上二经正光六年出)　
　　·转有经一卷
　　
　　·十法经一卷　
　　·银色女经一卷
　　
　　·正法恭敬经一卷(或无法字。亦云威德陀罗尼中说经)
　　
　　·无畏德女经一卷(与阿术达菩萨经同本异出。昙琳笔受)
　　
　　·无字宝箧经一卷(右六经。元象二年出)
　　
　　·阿难多目佉尼诃离陀罗尼经一卷(与支谦无量微跋密跋持陀罗尼无量门持功德直无量门破魔陀罗尼舍利弗陀罗尼等五经同本别出异名)
　　
　　·摄大乘论二卷(普太元年出)
　　右一十部合十一卷。梁武帝世北天竺国三藏法师。佛陀扇多。魏言觉定。从正光六年。至元象二年。于洛阳白马寺及邺都金华寺译(元魏邺都)
　　·正法念处经七十卷(兴和元年。于邺城大丞相高澄第译。昙林僧昉等笔受)。
　　
　　·圣善住意天子所问经三卷(兴和三年。于邺城金华寺出。与竺法护如幻三昧经同本异出别名昙林笔受)
　　
