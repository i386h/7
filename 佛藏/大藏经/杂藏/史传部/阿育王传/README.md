<!-- { "loadSidebar": true } -->
  阿育王传
　　西晋 安法钦译




　　阿育王传卷第一

　　　　西晋安息三藏安法钦译

　　本施土缘

　　归命一切智婆伽婆。住王舍城迦兰陀竹林。尔时世尊日时已到。著衣持钵将诸比丘前后围绕。向王舍城次行乞食。说者曰。
　　不动如金山　　容豫如象王
　　圆足如满月　　比丘众围绕
　　诣王舍大城　　威仪甚庠序

　　乃至到城足蹑门阃。大地即时六返震动。说者曰。
　　海以庄严地　　山城亦复然
　　牟尼足蹑阃　　一切皆踊没
　　如是入城时　　男女生净信
　　城中悉变动　　如风吹海浪
　　皆出和雅声　　世间未曾有
　　当佛入城时　　丘墟悉平整
　　无诸砂砾　　荆棘粪秽　　皆没于地
　　盲视聋听　　哑言躄申　　狂者得心
　　贫穷得财　　疾病得愈　　一切众乐
　　不鼓自鸣　　宝器相扣　　出种种音
　　佛光普照　　如百千日　　明彻内外
　　皆如金色　　所放光明　　映蔽日月
　　照于众生　　郁蒸凉乐　　譬如栴檀
　　涂彼热病　　无不消灭

　　尔时世尊与阿难在巷中。行见二小儿。一名德胜是上族姓子。二名无胜是次族姓子。弄土而戏以土为城。城中复作舍宅仓储。以土为麨著于仓中。此二小儿见佛三十二大人之相庄严其身。放金色光照城内外。皆作金色无不明彻。见已欢喜。德胜于是掬仓中土名为麨者奉上世尊。无胜在傍合掌随喜。德胜于是说偈赞曰。
　　大悲无师觉　　圆光显照身
　　强颜生敬信　　以土施如来
　　稽首于世尊　　已断生死者

　　尔时德胜童子。施土已讫而发愿言。使我将来盖于天地。复说偈供养。说者曰。
　　佛知彼小儿　　心念发正愿
　　以胜福田故　　必获于大果
　　大悲救世者　　即时受彼土
　　使其心欢喜　　以种王业缘

　　尔时世尊即便微笑。阿难长跪合掌白佛言。世尊。佛不以无缘而笑。何因缘故现于微笑。尔时阿难便作偈言。
　　断忧憍慢者　　世界中最上
　　终不无因缘　　现珂藕根齿
　　如云出雷音　　牛王眼相者
　　愿说施土报　　及与微笑事

　　佛告阿难。如是如是阿难佛不无缘而微笑也。汝今见是二小儿不也。已见世尊。佛言我若涅槃百年之后。此小儿者当作转轮圣王四分之一。于花氏城作政法王号阿恕伽。分我舍利而作八万四千宝塔饶益众生。
　　尔时世尊即说偈言。
　　今吾灭度后　　有王阿恕伽
　　名称广流布　　庄严吾舍利
　　遍满阎浮提　　人天所供养
　　以少土施缘　　受是大果报

