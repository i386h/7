<!-- { "loadSidebar": true } -->
　　法师智环。学于法智。杨文公劝法智止其焚躯。作书与慈云。令师往劝住世。法智建放生会。请枢密刘筠撰碑记述。师叠书催之。遂得成文(此下本纪遗失四人)。
　　法师自仁。听法智讲。录所引诸部名言以为五类。类集之兴自师始。祥符七年夏。法智出教门杂问七章。及四教四谛义。师所答最胜。学者盛传之。后举以首众讲演不倦。谦冲不务名世以此敬之(此下本纪遗失一人)。
　　法师慧舟。丹丘人。二亲既没。即弃家入道。投四明为学数载。而业成乃曰。法智有训。佛道甚夷。行之惟艰。谓四三昧也。天圣初。结同学十人行大悲行法者三年。结十四人行普贤行法者又三年。初入期。誓于像曰。倘此三昧有成当焚躯以效供养。行法既周。回故里求证神照。照欲全其重愿。喻道俗输香木成大[卄/積]仲夏晦日。神照嘱之曰。法华尊施尔克修之。梵网明晦尔克遵之。惟系心法界。身如火如。则一聚之烬。乃三昧之蕴。喜见精进。以奉净明真供。惟子行焉。师奉教。致谢四众。端坐薪塔。火光属天。了无倾侧。舍利晶耀。求者咸如其愿。乃瘗余骨于山西。衢之祥符怀袭。与师为同学。又同修三昧云(此下本纪遗失二人)。
　　法师源信。日本国十大禅师也。咸平六年。遣其徒寂照。持教义二十七问。诣南湖求决。法智为其一一答释。照欣领归国。信大服其说。西向礼谢(此下本纪遗失源清一人)。

　　佛祖统纪卷第十二(终)



　　佛祖统纪卷第十三

　　　　宋景定四明东湖沙门志磐撰

　　诸师列传第六之三

广智法师法嗣(第二世)
　　·神智鉴文法师
　　·扶宗继忠法师
　　·超果惟湛法师
　　·四明如吉法师
　　·净社全教法师
　　·括苍义询法师
　　·四明蕴恭法师
　　·金文冲霄法师
　　·法昌本诚法师
　　·日本绍良法师

神照法师法嗣(第二世)
　　·法真处咸法师
　　·神悟处谦法师
　　·樝庵有严法师
　　·能仁法宝法师
　　·天台宝纤法师
　　·承天怀雅法师
　　·承天元操法师
　　·钱塘义全法师
　　·天台左伸居士

南屏法师法嗣(第二世)
　　·慈辩从谏法师
　　·群峰泰初法师
　　·法照用文法师
　　·超果会贤法师
　　·法慧宗正法师
　　·东安景初法师
　　·南屏灵玩法师
　　·东吴文诩法师
　　·钱唐如询法师

三学法师法嗣
　　·三学若水法师

浮石法师法嗣
　　·景云温其法师
　　·天柱守孜法师
　　·浮石怀月法师
　　·婺女日东法师

广慈法师法嗣
　　·妙悟希最法师
　　·忏主法宗法师
　　·妙果子良法师
　　·余庆思辩法师
　　·浮石惟清法师
　　·龙泉覃异法师
　　·雷峰戒珠法师


　　广智法师法嗣(第二世)

　　法师鉴文。四明人。赐号神智。为广智得法上首。继席南湖。大扬祖父之化。尝曰。我由释迦佛。得出家闻道。由智者大师。得依师学教。乃日课佛祖号千声。夜礼千拜。用为报恩。未尝以事废。
　　法师继忠字法臣。永嘉丘氏。父母求嗣佛祠。同梦一僧授以好子云。螺溪尊者寄汝养之。母娠即厌荤血。幼见佛像必致敬。八岁入开元。蒙恩得度。即诣南湖依广智学。劳苦得疾。乃行请观音三昧。蒙大士放光以水灌顶其疾即愈。既而洞悟教观无所凝滞。广智深器之。时令代讲。雪窦显禅师。见而叹曰。四明之道为有传矣。永嘉士庶。请居开元东阁。迁妙果慧安。退隐江心研精禅观。出主西湖法明。学者骤集。有欲革大其居者。师曰。施者方受其福。吾忍毁之乎。每岁正月上八。于郡中授菩萨戒行放生事。士庶尝至数万人。每誓于众曰。入吾道场而归命三宝者。纵未得道。愿生生世世不失人身。正见出家求无上道。行法华光明弥陀观音三昧。日不虚过。诵咒救疾神应莫测。每入市。坐者避席。行者避路。举首加敬。称为戒师。元丰五年十月八日。沐浴更衣。集众说法。结印坐亡。人见赤光彻照空表。净社全教。梦金甲士告曰。今夜得道人入灭。庆恩希妙梦。神人告曰。忠法师已生兜率。师久行施食。后虽有继。鸟雀悲鸣。三日不下。葬于瑞鹿山。传法者及百人。著扶宗集五十卷。集十谏。指迷。抉膜。十门析难。及十义书等。用昭四明独得祖道之正。至于所录二师口义。后人颇怪其冗杂。
　　法师惟湛。义乌宋氏。父母遇异僧谓之曰。汝当生子六人。第五者宜令出家。后入道双林覃恩得度。首谒神照。未久复往依广智。尝白智曰。大师所授我所不疑。若圆顿绝待之旨。当须自得。后忽于广智言下。豁然有悟。与上流交论莫不推服。初敷讲于云间超果。大扬化道。天台一宗盛于三吴自师始。熙宁六年三月八日。建光明会。遽谓众曰。吾今报缘止此。即举涅槃遗教。殷勤嘱累。趺坐而逝。火浴之顷舍利粲然塔于西余山。海慧若圆。为门弟上首。
　　法师如吉。四明人(二师口义序六)学广智得其旨。见前辈编类集。初无诠次。于是参以三部之文。节略成类以行于世。尝注金錍。言简而义正。学者宗之。住钱唐因果。
　　○法师冲霄。久学广智。号称具体。初开宝中(太祖)。
　　法师全晓。舍于大梅之山。吴越忠懿王仰其德。锡帑金改建为院。及赐经卷一藏。院成乃名金文。晓亡。高弟正和嗣之。霄又和之嗣也。师以其居稍隘。始与其徒。迁筑于柏岩峰下。大开广智之道。始平四年上于朝。赐额慧照(郭暨作记广智立石)。
　　法师本诚。四明奉化人。依南湖学广智。志尚静退。乃闲居于法昌。禅诵并进人钦隐德。院主更建众宇久不克就。师慨然自誓曰。昔智者。造三十六寺。像八十万躯。今吾徒岂于一刹而不能成耶。即率同志。化邑人得钱二百万。并力以营。殿与像俱毕事。著作郎俞充。为之记谓。师有得于毕竟空中。炽然建立之义云。

　　神照法师法嗣(神照下第二世)

　　法师处咸。天台王氏。母梦白云自天西来入室内化为白马。因而有娠。七岁入国清依师。十四受具戒。即自叹曰。佛法广大。若不力学何能见道。乃入天封阅藏经三年而毕。及往谒神照。深悟教旨。恭默自逊人莫能测。神照尝托疾命师代讲。众才一闻心容俱服。初住赤城崇善。姑苏李庭芝将守台。梦神人曰。公典天台。五祖台下有龙头九九。和上宜就见之。到郡咨询莫知其说。闽士陈白悟曰。天台五祖昔居赤城。今咸师住此。生于丙辰九月九日。其龙头九九之谓乎。庭芝大愕即往谒见。师为谈出世道深有契会。以寺宇隘陋谋迁之。庭芝首捐金帛。乃卜就东南地。开基之日。获铜磬于土中。少师李公尤尊敬。请主白莲。奏赐法真之号。居山五十年。登门受道者万数。元祐元年正月。法鼓击之不鸣者七日。至七月告众曰。二十三日吾将行矣。逊唱衣盂饭众为别。戒侍者。晨钟鸣当告我。至时徐起。趺坐寂然而化。著三慧论。光明十愿王。续神照行法经疏。行于世。
　　法师处谦。永嘉潘氏。母感梦见瑞云入怀娠。三年而生。九岁依常宁契能出家。章圣在御覃恩得度(真宗祥符元年。封泰山。诏天下寺观。各度一人)即往学于天竺。慈云异之曰。是能栋梁吾道者。复谒神照。大明圆顿之旨。然三指供佛祖祈妙悟。未几擢居第一座。神照以止观一帙授之曰。汝当建大法幢。恨吾不之见耳。既而言归乡邑。继能师之席。迁慈云妙果赤城。讲道益振。少师李端悫。请主白莲。北海郡王为请神悟之号。丞相王安石。与一时朝贤竞为歌诗。以赞其德。郡大旱。要师祈雨。师至龙湫语曰。汝受智者大师付嘱。遇旱当施甘泽。何不忆耶。忽大风黑云从湫起。骤雨如注。阅十七年。将归永嘉。郡侯士庶固留演教。乃于巾子山慧林精舍讲小般若。后时杭师祖无择。以宝阁请。赵献以净住请。内翰杨绘以南屏请。紫微陈舍人以天竺请。十坐道场。阅四十年。讲唱不倦。登门三千人。禀法者三十人。熙宁乙卯四月丙寅。晨兴沐浴更衣。集众讽普贤行法阿弥陀经。乃曰。吾得无生日用久矣。今以无生而生净土。即入定寂然。塔全身于南屏之右。弟子良弼请无为扬杰铭其塔云。师尝解十不二门。题曰显妙。于色心不二云。分色心者。不二而二。妄之境也。其体一者。二即不二。妙之门也。故以总别断尽十门二不二相。使粗妙昭然门旨不壅。是知境妙不二之门。在乎一念色心。得此之门。宝乘即乘。道场可到。
　　法师有严。台之临海胡氏。母将孕。号痛顿仆。其兄沙门宗本曰。是必有异。若生男当出家。母闻之合掌以许。既而痛止。果生男。六岁依灵鹫从师。十四受具戒。阅寿禅师心赋若有所悟。即往东山学于神照一心三观之道。法华三昧之行。莫不神解。而躬行之。时法真同居会中。谓之曰。子虽晚出当大成器。尝读止观至不思议境曰。万法唯一心。心外无一法。心法不可得。故名妙三千。法真益嘉叹之。初主无相慧因法真。自赤城迁东掖。举师以代。常谓去佛久远人迷自性。凡宣演之际。必近指一心使之易领。闻者皆能有入。绍圣中。郡请主东掖。师曰。智者年未五十。已散徒众。吾老矣可堪此耶。卒不赴。隐居故山东峰。庐于樝木之旁。因自号曰樝庵(文集中。有樝庵记。辞理极奇胜)畜一钵无长物。躬拾薪汲水。食唯三白。毗尼条章轻重等护二十年。专事净业以安养为故乡。作怀净土诗八章。辞情凄切人多乐诵。常时所修三昧多获瑞应。施鬼神食除病却崇。驱蛇去蚁水旱禳禬。一为课诵如谷答响。母病目。师对观音想日精摩尼手。母即梦师擎日当前。觉而目明。建中靖国元年孟夏。定中见天神告白。师净业成矣。又梦池中生大莲华。天乐四列。乃作饯归净土之诗。越七日趺坐而化。以陶器塔于庵北。有光在塔如月。三夕乃没。师淹贯藏经该通书史。注安乐行空品。及法印经疏。玄签备检。文句笺难。止观助览。阿弥陀礼文。又撰或对一编。辩论古今。于兹为要。
　　左伸。临海人。从东掖神照授菩萨戒。及为说大乘法要。豁然开悟有如夙习。神照对众摩顶与记。自是严奉戒律。遇事不易其节。刻西方三圣像。旦夜虔事。诵法华三千四百部。金刚般若二万过。绍圣二年秋卧疾。命僧净圆唱法华首题增受菩萨戒。寻梦三伟人立于江皋召伸登舟。瞥然西迈。伸知往生有期。乃请僧讽阿弥陀经。未彻即云。我已见佛光矣。遂沐浴更衣。戒左右勿哭。勿逼吾前。称佛结印而化。

　　南屏法师法嗣(南屏下第二世)

