<!-- { "loadSidebar": true } -->
　　述曰。楼炭称懿摩百轮王。阿含四分。皆云最后王名大善生。言最后者。第一百也。南山指大善生为七世祖。此依长阿含。乌婆罗等六王至太子。为一百七世可也。而又云。去菩萨一百世者。当是脱去七字。自民主至善思。三十三世。正嫡相承。自波延迦十族已降。或嫡庶互立。或兄弟迭兴。分为十类。必有亲疏始终之义存焉。然受天明命。统王四洲。其所以得君道者。莫不同也。十族总之。凡八万四千二百十一王。并前民主三十三王。及六世祖王。至太子身。共八万四千二百五十王也。


　　佛祖统纪卷第二

　　　　宋景定四明东湖沙门志磐撰

　　教主释迦牟尼佛本纪第一之二


　　下兜率

　　序曰。四明法师之言云。如来昔于大通之时。覆讲法华。与无边众生作一乘之因矣。以由中间退大乐五尘。如来大悲恐其堕苦。于是更以小乘。而为救拔。或用衍三而为导引。如此大小种种成熟。堪于今世悟入佛乘。是故如来为此一事出现于世。然其机发复少差殊。故于一代而分五时。有机堪能直入于实者(有机但能迂入于实者。虽此二类。熟在一时)严于华顿谈别圆被二种机者。此机从始即见胜相。若其中间习小深者。虽于今世入一佛乘。而于小先熟。故为此机示现劣身。初说三藏诸味调熟。来至法华方开佛慧。此机于始唯见劣身。故天台师曰。小机则示三藏佛身说法。大机应以舍那佛身说法。是故降神母胎。即示两相故。然华严顿后。方施小化。譬如穷子急追不至徐语方来。前顿后渐其义已成。今那忽云降神母胎即示两相。须知诸文所论。初顿后渐。盖是化缘施设之语。今此所说大小双应。终归一乘。方尽鉴机始末之事。如方便品。思无大机。念欲息化。诸佛劝谕。方施小乘。次文却云无量劫来。赞涅槃法。生死永尽。我常是说。是故思机。然后施小。此等之说。皆是仪式。不可据此以难今文预鉴群机。原始要终。度物之意也(并别行记)今观二圣师所论。则知如来出兴。秖一八相。自大机而观之。则始终无改。无非华严。自小机而观之。则游化鹿苑。诸教次第。谓之舍那谓之释迦。一体而两名。由机有不同耳。然则大小二始。顿渐两说。五时施化。一乘会归。是皆如来。随顺机宜。善巧方便。令入佛慧之道。今故得以述之。
　　菩萨从兜率天。将降神时。有十佛刹微尘数菩萨。皆与菩萨。同愿同行。乃至普贤神通行愿。悉皆同等。又以神通。普现兜率天宫。一一宫中。悉现十方一切世界阎浮提内受生影像(华严经○大机所见下兜率相)。

　　托母胎

　　序曰。如来降神母胎。双垂两应。大机则见乘旃檀楼阁。小机则见乘六牙白象。大小在机。而于如来应本。未始有动。此托胎之相也。
　　菩萨。已从此没。生于人间净饭王家。乘旃檀楼阁。处摩耶夫人胎(华严经)从兜率下。法身眷属。如阴云笼月。共降母胎。胎若虚空。常宣妙法(妙玄○大机所见托胎相)。

　　住胎宫

　　序曰。华严云。如来住胎现大宫殿。示现住兜率。乃至般涅槃。或见在兜率。乃至或见入涅槃。此则于住胎一相之中备见八相。此荆溪所谓一一相中皆八相故也。
　　菩萨于母胎中现大宫殿种种严饰。而令母身安隐无患。住母胎已。心恒正念。示现在兜率天。初生为童子处王宫。出家苦行成道转法轮般涅槃。或有见佛种种说法。或见在兜率天或见来处母胎。或见初生。或见出家。或见成道。或见转法轮。或见入涅槃(华严经○荆溪云皆言或者一一相中皆八相故○大机所见住胎相)。

　　示降生

　　序曰。托胎降生。皆所以示同于人法耳。至于出入右胁周行七步。俾大小两机所见各殊者。斯示现降生之相也。
　　夫人攀金园树枝而生菩萨。诸天王众。各持香水。共以洗沐(华严经)初生之时。于十方面各行七步(涅槃经○大机所见降生相)。

　　出父家

　　序曰。华严云。最后身菩萨。欲令著家众生舍离家法。为现自在不属他故。宣扬出家功德胜故。此示现出家之意有在于是也。
　　又见出家诣道场。成等正觉。坐师子座(华严经大机所见出家相)。

　　成佛道

　　序曰。华严云道场始成者。且约大始而言。既非本门实成则今此正是迹中之迹耳。
　　菩萨于菩提道场始成正觉(华严经)菩萨言。吾三十成道。号为释迦牟尼。于寂灭道场。坐金刚华王座说法(梵网经○宝藏经无相三昧经并云三十成道)既成道已。梵天劝请惟愿如来。当为众生广开甘露说无上法(涅槃经○大机所见成道相)。
　　或见菩萨住兜率天入胎出胎成道降魔转法轮入涅槃(华严。新译此大乘有降魔今合在成道中)。
　　述曰。自昔依起信论。列大乘八相。存住胎而没降魔。依四教义。列小乘八相。存降魔而没住胎。今之所述。正禀二文。以为纲骨。自下兜率至成道降魔。皆先大后小。以列其相。而于转法轮中。则有五时顿渐之义。则大小二机。又蕴乎中矣。妙宗之言曰。佛应三土且说同居。化有始终须彰八相。大机所见八相难思。若应小机八种皆劣。此之谓也。

　　下兜率

　　菩萨功行满足。位登一生补处。生兜率天。名曰圣善。为诸天主说补处行。期运将至。当下作佛。即观五事。观诸众生。皆是我发心已来所成熟者。堪受妙法。观此大千界。阎浮提迦毗罗国。最为处中(此云黄色。言立德尚黄居中也)观释迦第一甘蔗圣王之后观白净王夫妻真正堪为父母(白净。或云净饭。梵云首图驮那。本行经云。谓财德纯备。然诸经未见白净净饭其义何谓)观摩耶夫人怀抱太子。满足十月。生七日已。其母命终。作此观已告诸天子。我应下生白净王家。弃轮王位出家学道成一切种智。转大法轮广利天人。汝等是时亦当同会。诸天子闻各心念言。菩萨不久当成正觉(因果经○小机所见下兜率相)。

　　托母胎

　　时菩萨乘六牙白象发兜率宫(按普耀经云。沸宿应下。化为白象。瑞应经云。化乘六牙白象。贯日之精○沸宿即鬼宿也)放大光明普照十方。以四月八日明星出时降神母胎(向晓盛明。故曰明星。即鬼宿也)时摩耶夫人眠寤之际。见六牙白象腾空而来。从右胁入(按普耀经云所以处右者所行不左也)觉已白王为说瑞相。王召婆罗门占之。曰今此夫人胎中之子。必是正觉之瑞。若不出家当为轮王。夫人日更修行六波罗蜜。天献饮食。不乐人间之味。时兜率天众念言。菩萨已生净饭王宫。我等亦当下生人间。得先听法。于是诸天下生。数至九十九亿。又他化自在天。下至四天王。上至色界天。与其眷属。亦皆下生。不可称计(因果经)有一天子。名曰速往至诸地狱。大声唱言。菩萨从兜率天。下住母胎。汝辈速发誓愿。求生人间。地狱众生闻此声已。各各相睹。复见光明舍地狱身。即生人中。所有大千世界。往昔已来种善根者。皆来于此迦毗罗城。四面托生(佛本行经○小机所见托胎相)。
　　菩萨在母胎。行住坐卧无所妨碍。晨朝为色界诸天说法。日中为欲界天。晡时为诸鬼神。于夜三时。亦复如是。成熟众生(因果经○此经既云行住坐卧一日六时为诸天鬼神说法即小乘住胎之文)护明菩萨。谓天人金团曰。往昔补处菩萨托生之家。须具六十种功德。三代清净。汝下阎浮为我观察(云云护明即圣善)。
　　周　昭王元年(己丑)
　　(周之先。后稷名弃。好耕农。帝尧举为农师。舜时封于邰。号后稷。别姓姬氏。后四世亶父。迁居周原。子季历。在殷为雍州伯。以在西故。称西伯。季历子昌。继父为西伯。殷纣失道。西伯受命称王。号曰周。昌子发。举兵灭纣。即天子位。号武王追尊西伯为文王。武王子诵为成王。成王子钊为康王。康王子瑕。为昭王。昭王子满为穆王)。

　　示降生

