<!-- { "loadSidebar": true } -->
　　端拱元年。翰林通慧大师赞宁上表进高僧传三十卷。玺书褒美(玺音徙天子玉印)令遍入大藏。敕住京师天寿寺。僧传之作始于梁嘉祥惠皎为高僧传十四卷。起汉明终梁武天监十八年。唐西明道宣作续高僧传三十卷起梁天监讫唐正观十九年。今宋传起唐正观至宋端拱元年。依梁唐二传分十科。一译经。二解义。三禅定。四戒律。五护法。六感通。七遗身。八读诵。九兴福。十杂学(王禹称有诗。赠宁僧统云。支公兼有董狐才。史传修成乙夜开)。
　　述曰。洪觉范谓宣律师作僧史。文辞非所长。作禅者传。如户昏案检。宁僧统虽博学。然其识暗聚众碣为传。非一体。觉范之论何其至耶。昔鲁直见僧传文鄙义浅欲删修之。而不果。惜哉。如有用我者。吾其能成鲁直志乎。
　　两街僧录可朝等。请笺释御制佛乘文集。诏许之○日本国法济大师奝然。遣弟子嘉因祈干来朝○十月二十一日。宝云通法师示寂。
　　二年。开宝寺建宝塔成。八隅十一层。三十六丈。上安千佛万菩萨。塔下作天宫奉安阿育王佛舍利塔。皆杭州塔工喻浩所造。凡八年而毕。赐名福胜塔院。安舍利日。上肩舆微行。自手奉藏。有白光起小塔一角。大塔放光洞照天地。士庶焚香献供者盈路。内侍数十人求出家扫塔。上谓近臣曰。我宿世曾亲佛座。但未通宿命耳。诏直学士院朱昂撰塔铭。谓曰。儒人多薄佛。向中竺僧法遇乞为本国佛金刚座立碑(即菩提树下金刚土台也)学士苏易简为之指佛为夷人。朕恶其不逊。遂别命制之。卿宜体此意。
　　述曰。人无通识不足以知佛。故韩愈夷其佛。欧阳修亦夷其佛。太宗以苏易简指佛为夷而恶之。自古人君莫如太宗之有通识也。佛圣人也。五天中土也。此方即五天之东境也。今称中国者。此方自称尊也。称四夷者。且约此方四境之外论之也。儒家乏通识。即目睫以言之。故多失言。若苏黄诸公则知之。复能言之也。
　　敕内侍谢保意领将作匠。赐黄金三百两。往峨眉饰普贤像。再修寺宇。并赐御制文集令直院徐铉撰记。淳化元年。诏参政苏易简撰三教圣贤录。乞通慧赞宁太一宫道士韩德纯分领其事。宁撰鹫岭圣贤录五十卷以进。敕充左街讲经首座○通利军(后废隶真定府)建城掘地。于古寺基得巨石佛十躯。诏建淳化寺以奉其像○诏涟水军沙门道坚赴阙。召见赐偈。坚姓娄。神异不测。知人休咎。时润州有沙门号四世界。佯狂市廛说祸福立应。润商人欲往涟水。四世界曰。彼有娄道者。是蹈宝华佛化身。汝如见之必获厚利。商至涟水见而拜之。师曰。四世界教汝来耶。汝不识日光菩萨。见我何为。商退果得利异常时。归访四世界不复见矣○诏赤脚道者入见。上曰。南方禅律如何化物。对曰。究之一理。上起绕龙床一匝云。是禅是律。对曰。究之一理。上说○高丽国王治遣使。乞赐大藏经并御制佛乘文集。诏给之。
　　二年。太原沙门重达自西天还。往反十年。进佛舍利贝叶梵经。赐紫服住西京广爱寺○敕翰林赞宁充史馆编修○中天竺那烂陀寺沙门补陀吃多来朝。进佛舍利梵经。赐紫服○杭州西湖昭庆寺沙门省常。刺血书华严净行品。结社修西方净业。宰相王旦为之首参政苏易简百三十二人。一时士夫皆称净行社弟子。比丘预者千众人。谓庐山莲社莫如此日之盛○申公吕蒙正微时窭甚(窭郡羽反贫也)常干谒人。有僧怜之给其食。弥月又罄。乃令就居房廊随众粥饭。遂得安心读书。是年获荐。僧复备装遣之。竟魁多士。后十年执政郊祀。奉给皆不请。上间其故对以私恩未报。上叹曰。僧中有若人耶。乃牒西京令寺僧取奉资修寺以为报。公常晨兴礼佛。祝之曰。不信三宝者愿勿生我家。愿子孙世世食禄护持佛法。公之子公著。犹子夷简。并封申公。皆知敬佛。每于元旦出所事诸禅老书诲。拜而读之。蒙正居政府日。焚疏请言法华斋。翌旦言至坐堂上。公将出。念当拜不当拜。言大呼曰。吕老子快出来。拜亦得不拜亦得。公大惊遽出拜之。斋毕问未来休咎。言索笔书亳州二字。及后罢相知亳。始悟前谶(大慧武库)○南海占城国沙门净戒。诣阙献如意金铜铃杵龙脑香。诏国忌日宰相已下诣寺观行香。禁不得事腥酒。
　　四年。诏西边诸郡梵僧西来。中国僧西游而还者。所持梵经并先具奏。封题进上○高丽国王治遣使谢赐藏经御制文集○上幸开宝塔院问僧。卿是何人。僧云。塔主。上曰朕塔云何卿作主。僧无对(雪窦代云盍闻咸如)因僧朝见。上曰。甚处来。对云。庐山卧云庵。上曰。卧云深处不朝天。僧无对(雪窦代云难避至能)上尝梦天人云。请陛下发菩提心翌旦宣问西街。菩提心如何发。俱无对(雪窦代云实谓今古平闻)。
　　五年。中闻国沙门吉祥进大乘祝藏经。诏五藏法贤等详定。贤奏此经是于阗书体非是梵文。其中无请问人及听法众。前后六十五处文义不正。帝召贤谕之曰。使邪伪得行。非所以崇佛教也。宜焚弃此本以绝后惑○蜀民李顺反陷成都。上遣昭宣使王继恩攻破之。复命参知政事赵昌言。充川陕路兵马都使。既行。时峨眉高僧茂贞赴召。谓上曰。昌言额绞有反相。不宜委以蜀事。上方悔之。及昌言至凤翔时。寇准为守。密上书言。昌言有重名无子息。不可授以兵柄。上得疏忆茂贞言。大惊乃以昌言知凤翔。而召寇准参政事。
　　至道元年。中天竺沙门迦罗扇帝来朝。进佛顶舍利贝叶梵经○诏两浙福建路每寺三百人。岁度一人。尼百人。度一人。诵经百纸读经五百纸为合格○诏两街僧录省才进盂兰盆仪。
　　二年。诏以御制秘藏诠二十卷缘识五卷赵遥咏十卷命两街笺注。入大藏颁行。
　　藏六秀师曰。秀尝恭览秘藏诠等三文知旨。义与契经相为表里。所谓现在佛以梵王帝释身称性而说法也。
　　敕史馆编修赞宁知西京教门事。
　　三年九月○西天竺沙门罗护罗来朝。进贝叶梵经。赐紫服。

　　佛祖统纪卷第四十三(终)

　　○国初有天神。降于盩屋(音周质扶风属县)张守真家。自言。玉帝之辅。奉上帝命护卫宋朝。所言祸福皆验守真遂为道士。至是上召守真入见。陈立坛设醮之法。敕于琼林苑设周天大醮。遣记居舍人王龟从。就终南山建上清太平宫。以奉天神。上亲征太原天神降言。宜设醮谢胜捷。逾旬王师秦捷。上遣使诣宫醮谢其夕降言曰。上帝诸天皆喜国祚延永过于有唐。乃诏封天神为翊圣保德真君。赐守真崇元大师。自是公卿士庶诣宫祈叩。必降语告诫(国朝会要)。
　　○诏华州处士陈抟入见。不就。再遣中谒者(汉世称内使为中谒者)。赐以诗曰。曾向前朝出白云。后来消息杳无闻。如今若解随征召。尽把三峰乞与君。抟不得已诣阙。冠华阳巾羽服草屩以宾礼见(草曰屩。音□。木曰屐。皮曰履。麻曰鞋。有藉曰屧。悉叶反)。赐号希夷先生。令见寿王(真宗初封)及门而反曰。王门厮后皆将相之具。何必见王。由是上属意真宗。宰相宋琪从容问曰。先生得玄默之道。可以化人乎。抟曰。山林之人无道可传。圣上天日之表正君臣合德图治之时也。
　　○舒州奏贡瑞石言。怀宁县人柯萼逢异僧。令往万岁山取宝僧以杖指古松萼掘之得黝石(于紏反青黑色)上刻梁志公记云。吾观四五朝后次丙子年赵号太平二十一帝。社稷永安。僧忽不见。上览石敬叹不已。忽一日志公降禁中。上亲闻训语乃遣使诣钟山奉斋。其文略曰。至真临格。宝训躬闻。审基绪之由来。积庆灵之永久。乃诏赐号道林真觉菩萨。公私不得指斥其名。因号宝公。
　　赞曰。当　太宗朝两获瑞石。皆称赵二十一帝。嘉州之贡犹可以言人为之。至于舒州之献志公所记异僧亲指。非可言人为也。及志公降禁中闻宝训。遣使钟山奉斋致谢。非圣天子有所诚感曷至于是。


　　佛祖统纪卷第四十四

　　　　宋咸淳四明东湖沙门志磐撰

　　法运通塞志十七之十一


　　真宗(太宗第三子。母元德皇后李氏。十二月二日为承天节永定陵)

　　咸平元年。御制三藏圣教序。赐明教大师法贤等。令置先帝圣教序后。沙门可升注序进上○诏知制诰朱昂兼译经润文官○御制崇释论。其略云。奉乃十力(佛有十力)。辅兹五常。上法之以爱民。下遵之而迁善。诚可以庇黎庶而登仁寿也。又曰。释氏戒律之书兴周孔荀孟。迹异而道同。大指劝人之善禁人之恶。不杀则仁矣。不盗则廉矣。不惑则信矣。不妄则正矣。不醉则庄矣○中天竺沙门你尾抳等来朝。进佛舍利梵经菩提树叶菩提子数珠。赐紫衣○西天竺沙门佛护来朝进梵经。赐紫衣○敕史馆编修赞宁充右街僧录。
　　二年礼部侍郎阵恕言。译经院久费供亿。乞罢之。上以先朝盛典不许○敕史馆编修赞宁迁左街僧录。三年八月。试光禄卿天息灾亡。谥慧辩法师。敕有司具礼送终○慈照聪禅师(见首山)住襄州石门。郡守以事笞之。暨归首座问讯曰。守无故屈辱和上。师以手指地曰。教他平地起骨堆。即见随指起一堆土。守全家以病死(大慧武库)。
　　四年五月。试鸿胪卿法贤亡。谥玄觉法师。敕送终如慧辩礼○史馆修撰左右街僧录赞宁亡。学士王禹偁序其文曰。师年八十二。视听不衰。历京师十四朝吴越四世。终能受洪范向用之福。处浮图具瞻之地。所谓必得其寿必得其位者乎。师所述内典录百五十卷。外学集四十九卷。览其文知其道矣。师尝著通论有驳董仲舒难王充斥颜师古。证蔡邕非史通等。禹偁见之大服其说。作书与师曰。辰借通论。日殆三复。使圣人之道无伤于明夷儒家者流不致于迷。复自周秦以降作者众矣。至于斥杨墨而尊姬孔。不无其人。如此历诋诸家丕显圣道者。吾未之见也。师胡为而来哉。得非天祚素王而假手于我师者与。不然天下冠章甫而衣逢掖者。岂遂无其人也(礼记孔子曰。予少居鲁。衣逢掖之衣。长居宋。冠章甫之冠。逢犹大也。大袂禅衣。章甫殷冠。宋殷后。孔子祖于宋也。逢如宋。掖音亦。袂弥蔽反。袖也。禅单同)。仆虽不佞亦尝从事于斯矣。每欲厉墨兵而讨百氏俘于儒宫。且取其小道乱常之甚者。孥戮之。俾乎祖述宪章之道与天比崇。然后知夫子之尊也。区区此怀为日斯久。今兹睹师通论之作。所谓时雨降矣。日月出矣。溉灌爝火复何为哉(庄子日月出矣。爝火不息。爝音爵。火炬也。见王氏小畜集)师述僧史略三卷。凡法门事始因革莫不毕录。台阁之士。欲通练内外典故者。皆于此观之。
