<!-- { "loadSidebar": true } -->
　　太和二年。支遁表求还山。诏建沃洲寺以居之。遁每讲多会宗遗文。为守文者所陋。谢安闻而叹曰。此九方歅之相马略玄黄而取神骏也。尝讲维摩于山阴。处士许询为都讲。询发一问。众谓遁不能通。遁通一议。众谓询无以难。
　　三年。洛阳东寺尼道馨。为众说法华维摩。听者如市。

　　简文帝(讳昱成帝幼子)

　　咸安元年。有乌来巢太极殿。帝召曲安远筮之曰。西南有女人师能除此怪。时尼道容住历阳乌江寺。召至都。以华置席下验凡圣。容所坐华不萎。谓帝曰。升下当奉行八关斋戒。自然消弭灾怪。帝如言行之。群乌运巢而去。敕建新林寺以居之○沙门竺法旷。入京师行斋忏禳祅星。既而星没。
　　二年。敕长干寺造三级塔。毕功之日光照栏宇○帝尝幸瓦官寺。听竺法汰讲放光般若。每读佛经。以为陶炼神明则圣人可至。

　　孝武帝(讳曜简文帝第三子)

　　宁康元年。大司马桓温卒。初温在姑孰。有异尼来见因求浴。温窃窥之。见尼裸身以刀破腹断两足。出谓温曰。卿若作天子亦当如是。温每有异志。故尼见戒。及简文崩讽朝廷加九锡。谢安王坦之。闻温病笃密缓其事。文未成而死。其后子玄迁安帝而自立。为义兵见杀。
　　述曰。桓彝守宣城死于苏畯之难。忠矣。子温握兵以窥朝廷。乱矣。温子玄藉父之资终为僭逆。身死家亡。贼矣。后世修史置彝列传温玄四夷传。辱先世为多矣。玄南面八十日。其迹似王莽。而不能久世为权臣。而卒自陷于乱贼。其可为后世戒。
　　王坦之为中书令。与沙门竺法汰甚厚。每共论幽冥报应。要先死者报其事。后师来云。贫道已死罪福不虚。唯当勤修道德以升济神明耳。言讫不见。道安法师于襄阳檀溪寺建浮图铜像(梵语浮图。又窣堵波。又塔婆。此云高显处)能自起行至方山。光明烛天倾都瞻拜。高士习凿齿诣安自称四海习凿齿。安答曰。弥天释道安。时以为名对。上闻安名。诏曰。法师以道德照临天人。宜日食王公禄。所司以时奉给。
　　二年。竺潜法师亡。诏曰。潜法师捐宰相之荣。袭缁衣之行。方赖宣道以济苍生。奄从迁谢用痛于怀。可赐钱五十万助建茔塔。
　　太元元年。西天沙门涉公至长安。秦主符坚尊奉之。常咒龙致雨以济时旱。国人赖之○慧永法师。至庐山居西林香谷。浔阳刺史陶范。舍所居以为寺。
　　四年。秦人攻拔襄阳。获道安习凿齿。送往长安。秦主符坚喜曰。晋正吴会利在二陆。今破襄阳获士裁一人半。坚出东苑命安同载。仆射权翼谏曰。道安毁形不可参乘。坚怒曰。安公道德所尊。乃令翼扶安登辇。安入关沙门皆随师姓。安曰。师莫如佛。应沙门宜以释为姓。及增一阿含经至有云四河入海无复异名。四姓出家同称释氏。蓝田得古鼎腹有篆文。朝无识之者。以问安。安曰。鲁襄公所铸也。秦主敕二馆学士有所疑。皆以问安。国人为之语曰。学不师安义不禁难。安貌锐而姿黑喜谈论。故谚曰。漆道人惊四邻。左臂有肉。方寸隆起如印。世号印手菩萨。
　　六年。帝于内殿立精舍。奉佛召沙门名德者居中行道○慧远法师(安公门人)自襄阳至庐山立龙泉精舍。初师至山。梦神告曰。此山足可栖神。愿毋他往。夕大雨雷电。见林壑广开素沙布地。楩楠文梓纵横充斥。九江刺史桓伊。乃为建寺曰东林。殿曰神运。师于江上祷请。陶侃文殊像忽浮出水。乃迎置殿。造重阁以奉安之○沙门法正译千佛名经等百十一部。
　　十六年。罽宾沙门众至江左(凡水自西而东。即以东为面。西为背。北为左手。南为右手。则江南当称江右可也。自古误称江左者。不知背面左右之义也。今称浙西为浙右者。同坐此误。此说得之儒宗先生云)译三法度经等三部。
　　十九年。江陵城北有五色光。沙门昙翼得金像于土中。光相有梵书云。阿育王造。乃迎置长沙寺(智者发愿于长沙佛像前。即此像。此寺按天人感通传。长沙寺在荆州北岸。别传注指为潭州者误)。
　　二十年。荆州牧桓冲。命昙翼法师。渡江造东西二寺。自晋宋齐梁陈氏常及万僧。隋初名僧三千五百。当途讲说者五十三人。别院大小十所。般舟方等二院夏别千人。寺屋各及万间○处士戴逵欲造丈六无量寿佛像。以古制朴拙。乃密采众说。积思三年。刻雕方就。迎置山阴灵宝寺。郄超见而作礼。方撮香在手。忽勃然烟上极目云表。众皆叹其神感○罽宾国沙门僧伽跋澄来长安。译杂毗昙婆沙论○龟兹国(音丘慈)沙门鸠摩罗什。至长安。秦主姚兴。馆于逍遥园译大品般若经。

　　安帝(讳德宗武帝子)

　　隆安二年。长安沙门法显往天竺求经○桓玄辅政劝上沙汰僧尼。诏曰。有能伸述经牒演说义理律行修正者。并听依所习。余悉令罢道。唯庐山道德所居不在搜简。远法师以书力辨。事遂寝。
　　五年。秦罗什法师于逍遥园译妙法莲华经。秦主于草堂寺与三千僧。手执旧经重加参定。敕僧[契-大+石](音略)等咨受什旨。以僧尼多滥。令僧[契-大+石]为国僧正。秩同侍中给车舆吏力。法钦为僧录。僧迁为悦众班秩有差(楚宜反。不齐等也。世人多作初加反者误)各给亲信白从三十人(谓白身从人非籍刺军兵)○戴颙逵之子。才巧如其父。江夷尝托颙造观音像。积年未成。夜梦人曰。江夷于观音无缘。可改为弥勒。颙即驰报。而夷书已至。俱于此夕感梦。及改造弥勒。触手成妙(其像在会稽龙华寺)。
　　元兴元年。秦罗什法师。自弘始四年以来。译遗教经维摩诘经大智度论成实论等九十八部。秦国译经沙门佛驮耶舍。功德华。无垢眼。法称。法海。童觉。竺佛念。众现。法喜。众天。十师译经二十三部。
　　二年。桓玄欲重申庾冰之议。令沙门尽敬王者。远法师致书云。袈裟非朝宗之服。钵盂非廊庙之器。尘外之容。不应致敬王者。玄得书即下令不行。师复著沙门不敬王者论。以警当世(论见庐山集。敬者拜也。不敬者不拜也重音虫。再也)○西竺昙摩流支至秦与什法师同译十诵律○初东土未有涅槃常住之说。但云寿命长远。远法师曰。佛是至极。至极则无变。无变之理。岂有穷哉。乃著法性论。其要有曰。至极以不变为性。得性以体极为宗。后罗什见论叹曰。晋人未见经闇与理会。师闻罗什入关。通书申好。什答书并偈。秦安城侯姚嵩。寄罗什新译智论。祈师为序。师以文广钞二十卷。而别序之○罗什弟子有生肇融睿。时号关中四圣。道生者初入庐山莲社。后至长安从罗什。见法显译泥洹经云(六卷者)除一阐提皆有佛性。师曰。阿阐提人(此云信不具也)含生之类。何得独无佛性。此经来未尽耳。乃唱阐提之人皆当成佛。众以为邪说背经。于律当摈。生对众誓曰。若所说契合佛心愿舍报日踞师子座。于是束身还入虎丘山。聚石为徒讲涅槃经。至阐提处则说有佛性。且曰。如我所说契佛心否。群石皆为点头。后还庐山。闻昙无谶重译涅槃至圣行品果云。一阐提人虽复断善犹有佛性。尉喜不胜。尝谓圣教东流译人重阻。多滞权文鲜通圆义。于是检阅真俗精练空有。乃著善不受报论。顿悟成佛论。佛性常有论。法身无色论。佛无净土论。并笼罩旧说妙有渊旨。守文之徒嫌嫉竞起。一日升座说法。俄见麈尾堕地。隐儿而化○僧肇初见什。什曰。法中龙象也。著般若无知论。物不迁论。不真空论。涅槃无名论(总名肇轮)什曰。吾解不谢子文。当相揖也(天台宗谓什肇多附通义)○道融从罗什。久之师子国婆罗门驮其书。至关中乞辨论。什令融当之。融先阅外道经书。使人录其目。秦主大集以能博观为夸。融数其书。并秦地经史十倍之。乘胜嘲曰。卿乃未闻大秦有博学者乎。婆罗门愧服。再拜而去○僧睿初游外历诸国。后入庐山远师社来京师止乌衣寺讲说。久之入关中从罗什。风神明澈见者畏敬。秦主因朝会指师。谓姚嵩曰。四海僧望也。
　　义熙二年。师子国献白玉佛像。高四尺二寸○远法师所居东林。流泉匝寺下入于溪。师每送客过此。有虎号鸣因号虎溪。后送客未尝过。独陶潜道土陆修静至。语道契合不觉过虎溪。因相与大笑。世传为三笑图○罽宾。沙门佛陀耶舍(此云觉明)至凉州。诵出四分律。与竺佛念同译。
　　四年。远法师以江东经卷未备禅法无闻律藏残阙。乃令弟子支法领等往天竺。寻访获梵本于于阗遇佛陀跋陀罗。乃要与东还。
　　六年。初刘程之入庐山。依远法师念佛。师曰。官禄巍巍何以不为。程之曰。君臣相疑。吾何以为。居山十五年。专志念佛。是年八月见阿弥陀佛放光摩顶。即对像焚香。祝曰。我以释迦遗教知有西方净土。愿持此香先当上奉释迦世尊。次用供养阿弥陀佛。愿赐摄取。第三奉供妙法莲华经。所以得生由持此经。言已卧床西向而逝。程之有隐德。谢安刘裕相推荐甚。力辞不屈。乃旌之曰遗民○周续之。幼通五经五纬。时号十经童子。公卿交辟无所就。入庐山预远公社。布衣蔬食终身不娶。世称通隐○雷次宗。入庐山莲社。立馆东林之侧。及远公亡。与子侄书曰。吾托业庐山。事释和上二十年。渊匠既倾良朋亦丧。及今未耄。尚可厉志成四归之津梁。自今以往勿以家务相闻。
　　七年。初沙门法显西游经三十余国。至中天竺登阇崛山。见老僧揖之不顾。有年少来问之。对曰。大迦叶尊者也。追之不复见。显以经像附商人至师子国。泛南海达青州而还至扬都。译大般泥洹经五部(大藏有显法师传)。
　　述曰。此土沙门西游者始于朱士行。而唯及于西域于阗。实葱河之东境耳。至显师则西逾葱岭远届五天。复能取道南海东还晋地。求法之勤以此师为始也。
　　八年。罽宾国佛驮耶舍。至庐山预莲社。先于秦国译四分律长阿含。又与罗什对译十住婆沙论。以髭赤号为赤髭论主○龟兹国昙无谶至姑臧。凉王沮渠蒙逊。留之译大般涅槃经四十卷。后固辞西归。逊怒其去。已密遣人刺于路。初谶出关谓送者曰。业期至矣。既西逊悔。白日见神人。以剑刺之遂卒。谶在凉与道龚诸师。译悲华经等。
　　述曰。罽宾害师子。而臂堕命终。沮渠刺无谶。而神人加刃。或谓圣师通达宿业方图偿债。岂当使之受报若是。意者护法之神怒其干犯尊境。而前人炽恶之心。自足以召之。非同常人互相责报之比也。
　　九年。迦维卫国沙门佛驮跋陀罗(此云觉贤)至庐山入社。远法师请译禅数诸经。自是江东始耽禅悦。
