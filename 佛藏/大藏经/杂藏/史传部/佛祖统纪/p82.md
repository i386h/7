<!-- { "loadSidebar": true } -->
　　僧斋　佛言。持食施僧有五种福德。色力命安辩。上座施食应诵偈曰。施者受者俱获五常。色力命安得无碍辩(五福德经)佛言。施食有五福。施命施色施力施安施辩。何谓施命。人不得食七日寿终。智者施食则为施命。其施命者。世世长寿财富无量。何谓施色。人不得食颜色憔悴。智者施食则为施色。其施色者。世世端正颜色暐晔。何谓施力。人不得食所作不能。智者施食则为施力。其施力者。生天人间力无等双。何谓施安。人不得食心愁身危不能自安。智者施食则为施安。其施安者。世世安隐不遇众殃。何谓施辩。人不得食身羸意弱口不能言。智者施食则为施辩。其施辩者。慧辩通达闻者欢喜。是为五福(施食五福经)施有三法。一送食至寺名上。就舍供养名中。造舍乞施发心供养名下(增一阿含经)若檀越设食召请众僧。遣人防门。遮障比丘老病贫乞不听入会。徒丧饮食了无善分(像法决疑经)四辈弟子若行斋戒。心当存想。请十方僧不择善恶持戒毁戒高下之行。到诸塔寺请僧之时。僧次供养其福最多(普广经)檀越来请众僧。客僧有利养分。僧坊主应次第差(又)世人别请五百罗汉菩萨僧。不如僧次一凡夫僧(梵网经)佛入舍婆提城乞食。有婆罗门以佛数数到其家。心作是念。是沙门何以来数数如负其债。佛时说偈曰。时雨数数堕。五谷数数成。数数修福业。数数受果报。婆罗门闻已。惭愧取钵盛食奉佛。忏悔出家得阿罗汉(大智度论)若人能日日立要先施僧食。然后自食。如是施中最上(优波塞戒经○今城市施饭盏者。事起于此)。
　　设粥　舍卫国。难陀母作釜饭。逼上汁自饮。觉身中风除食消。便作念。阇黎是一食人。应当食粥。乃取多水少米。煎去二分。入胡椒荜[卄/(乏-之+友)]。持诣佛所白言。愿世尊听诸比丘食粥。佛许之。为说偈曰。持戒清净人所奉恭敬随时以粥施。十利饶益于行者。色力寿乐辞清辩宿食风除饥渴消。是名为药佛所说欲得人天长寿乐。应当以粥施众僧(僧祇律○辞辩是二义)粥出釜画不成字名不正食(僧祇律)明相出始得食粥。余皆非时(四分律)日照剡部树天作白色。舒手见掌文分明。是为明相(婆沙论)粥名小食(增辉记)。
　　乞食　梵语分卫。此云乞食(善见论)凡乞食为四分。一奉同梵行。一与穷乞。一与鬼神。一分自食(宝云经)行乞食者破一切憍慢(法集经)食有三种。一受请食。二众僧食。三常乞食。前二食起诸陋因缘。若得请便言我有德。若不请则嫌恨彼。或自鄙薄是贪法。则能遮道。若僧食者。当随众法。断事摈人。料理僧事心则散乱妨废行道。有如是恼乱。应受乞食法(十二头陀经)。
　　持斋　佛言。日中三世佛食(毗罗三昧经○今言中食是也)时食若午时。日影过一发一瞬。即是非时(僧祇律)若比丘非时食者。波逸提(四分戒本○十诵律。波逸提义翻为堕。堕在烧煮地狱)斋者以过中不食为体(毗婆沙论)佛言。一日持斋有六十万岁粮。复有五福。少病身安少睡少淫得生天识宿命(杂譬喻经)斋者齐也。齐身口业也。齐者秪是中道。后不得食者。表中道法界外更无别法也(请观音疏)。
　　出生饭　此有二缘。一者涅槃经。令施旷野鬼。毗奈耶律。令施鬼子母等。此曹本食肉啖人。佛化之受戒不杀。乃嘱弟子随处施食。今斋堂各各出众生食是也。此唯出家人行之。二者焰口经。托阿难为缘。令施饿鬼食。今斋堂别具小斛。于食毕众作法施之。或各具小生斛。夜间咒施。此通道族行之。
　　三长斋　佛谓提谓长者曰。四时交代岁终。三覆以校。一月六奏。诸天帝释太子使者阎罗鬼神。俱用正月五月九月旦日。案行王民龙鬼鸟兽为善恶者。与四王一月六奏。使无枉错。覆校众生罪福多少。福多者敕司命下阎罗五官除罪增禄。故使持是三长斋(提谓经)若佛子于六斋日年三长斋月作杀生劫盗破斋犯戒者。犯轻垢罪(梵网戒经○世人以此三月忌上任者。避行刑故尔)。
　　六斋　帝释敕四王各治一方。白月八日遣使者案察众生善恶。十四日遣太子。十五日王亲临。黑月三日亦如是。若王亲下。星宿鬼神俱时随从。如遇修行斋戒。诸天相庆即为注禄增算(四天王经)若国王大臣。于六斋日敕诸境内令行不杀(普贤观经)。
　　十斋　每月十斋日。持佛菩萨号乞福灭罪(一斋经。于六斋日加月旦十八二十四二十八四日也。今国律令。诸州十直日不得行刑。正据此义)。
　　七七斋　人死中有身若未得生缘。极七日住。死而复生。如是展转生死至七七日。决定得生。若有生缘即不定。今寻经旨。极善恶无中有(瑜伽论○中有亦名中阴。极善即生净土。其次生人天。极恶即入地狱或生三恶道。即日死亡不经中阴)今人亡每七日必营斋追福。谓之斋七者。令中有种子不转生恶趣也(释氏要览)。
　　述曰。孔子曰。子生三年然后免于父母之怀。故报以三年之丧。佛经云。人死七七。然后免于中阴之趣。故备乎斋七之法。至于今人百日小祥大祥。有举行佛事者。虽因儒家丧制之文。而能修释门奉严之福。可不信哉。
　　预修斋　普广菩萨白佛言。若善男女未终之时。逆修生七然灯悬幡请僧(即僧次请供也)转经(略举此四为例)得福多否。佛言。其福无量。又言。父母亲族命终受苦。为其修福得福多否。佛言。七分获一。缘前生不信道德故。若以亡者严身之具屋宅园林。以施三宝。可拔地狱之苦(随愿往生经)。
　　述曰。案夷坚志载。鄂渚王媪。常买纸钱作寄库。令仆李大代书押。媪亡李忽得疾仆地。三日苏云。为阴府逮捕。至库所令认押字。李曰。此我代主母所书也。引见金紫官。问答如初。官曰。但追证此事可令回。将出。媪至大喜曰。荷汝来我寄库钱。方有归也。今人好营预修寄库者。当以往生经为据。以夷坚志为验。
　　毗婆尸佛。遗法之中有诸比丘。四衢道上施座置钵。作是言曰。谁有人能举财著此坚牢藏中。若入此藏王贼水火所不能夺(杂宝藏经)。
　　供天　焕法师以天位失序。尝述天传。谓梵释四王皆有君主号令之权。功德则寄于北天。大辩则寄于山泽。此为有主客义也。功德大辩为女。梵释之天为男。此为男女义也。密迹眷属皆大菩萨。是为本。现居神像。是为迹。此有本迹义也。功德大辩处客天示女质。而能对扬佛化。则谓之显。余虽影响而言行不扬。则谓之晦。此有显晦义也。知此四端可与言天矣。
　　述曰。磐尝案焕师义述供天礼文(板在东湖尊教寺塔局)定十六位。先梵释次北天。法智谓。经家先标北方者。西土以北方为上。次东南西天。次功德大辩。若摩利支韦驮二天。是明智住南湖日加入之(事见本传)次密迹散脂树神地神鬼母。二十八部。共十六位。以此为定。诃利帝此翻恶贼。盖是鬼子母。未受戒时食王城男女。居人怨之故作此目。今既护法须当削去。焕师天传。晓石芝光明助解。并云。经中双举秖目一人(净无住。居月波日。每当岁旦修忏。必于天位删去诃利帝南一匀不令称唱。谓祖师但顺经文失于删削。然哉)旧立十二位者。依忏仪也。十四位者。后人加树神地神也。十六位者。加摩利支韦驮也。或加日月娑竭罗龙等。或为十八。或为二十。虽据经文。实为泛滥。世有霆师天传者。正堕此弊也(详见诸天礼文)。
　　盂兰盆供　经言。是佛弟子修孝顺者。应念念中常忆父母乃至七世父母。年年七月十五日以百味饮食安盂兰盆中。施佛及僧。以报父母长养慈爱之恩(盂兰盆经○此翻解倒悬。言奉盆供于三宝福田。用以解饥虚倒悬之急)。
　　述曰。目连托救母以兴缘。如来示奉盆以垂法。所以教人道以报重恩也。自大教东流。古今帝王所以奉盆供者为多矣(事见会要志)然今之寺舍。多于此日施斛供亡。如常法者。虽无奉盆之仪。而不失盂兰之意。
　　水陆斋　梁武帝。梦神僧告之曰。六道四生受苦无量。何不作水陆大斋以拔济之。帝以问诸沙门无知之者。唯志公劝帝。广寻经论必有因缘。帝即遣迎大藏。积日披览。创立仪文。三年而后成。乃建道场。于夜分时亲捧仪文悉停灯烛。而白佛曰。若此仪文理协圣凡。愿拜起灯烛自明。或体式未详。烛暗如故。言讫一礼灯烛皆明。再礼宫殿震动。三礼天上雨华。天监四年二月十五日。就金山寺依仪修设。帝亲临地席。诏祐律师宣文。当时灵响不能备录。周隋之际此仪不行。至唐咸亨中。西京法海寺英禅师。梦泰山府君召往说法。后独坐方丈。见一异人前告之曰。向于泰山府君处窃睹尊容。闻世有水陆大斋可以利益幽品。其文是梁武所集。今大觉寺吴僧义济得之。愿师往求如法修设。师寻诣大觉。果得其文。遂于月望修斋已毕。复见向异人与徒属十数前至谢曰。弟子即秦庄襄王也(庄襄是秦始皇父。至唐咸享九百四十年)又指其徒曰。此范睢穰侯白起王翦张仪陈轸。皆秦臣也。咸坐本罪幽囚阴府。昔梁武金山设会前代纣王之臣皆得脱免。弟子是时亦暂息苦。但以狱情未决故未获脱。今蒙斋忏弟子与此辈并列国君臣。皆承法力得生人间。言讫而隐。自是英公常设此斋流行天下(东川杨谔水陆仪○蜀中有杨推官仪文。盛行于世)。
　　述曰。昔真隐史越王。尝过金山慕水陆斋法之盛。乃施田百亩。于月波山专建四时水陆。以为报天地君亲之举。且亲制疏辞刻石殿壁。撰集仪文刊板于寺。既而孝庙闻而嘉之。赐以水陆无碍道场宸翰扁于殿。逮今百年修供惟谨。去月波里所有梵苑曰尊教。师徒济济率沙门族姓三千人。施财置田。一遵月波四时普度之法。先是尊教同人有谓。越王疏旨之辞。专为平昔仕官报。效君亲之举。美则美矣。而于贵贱贫富未见平等修供之意。乃力挽志磐续成新仪六卷。推广斋法之盛。而刻其板。复依准名位。绘像[巾*(穴/登)]者二十六轴。及今创立斋会。于是仪文像轴皆得其用。时主其事者。寺沙门处谦清节文学师竑。以法施者。月波住山宗净也。以文字施者。则志磐也。当愿十方伽蓝。视此为法。大兴普度之道。
　　六道斛　净名经云。以一食施一切(言一切则全收六道)供养诸佛及众贤圣。然后可食。南岳随自意三昧云。凡得食应云。此食色香味。上供十方佛。中奉诸贤圣。下及六道品。等施无差(楚宜反不齐也)别。天台观心食法。鸣钟后敛手供养一体三宝。次出生饭称施六道。此皆等供十界。即是今人施六道修水陆供之明证也。
