<!-- { "loadSidebar": true } -->
　　九祖荆溪尊者湛然。姓戚氏。世居晋陵荆溪。时人尊其道因以为号。家本习儒。故幼学夙成。在儿童中超然有迈俗志。年十七(睿宗景云二年生。至玄宗开元十五年。当十七岁)访道浙右。遇金华方岩。授以止观之法。开元十八年。始从学左溪(时年二十)溪与之语知为道器。尝谓师曰。汝曾何梦。答曰。畴昔之夜。梦披僧服掖二轮游大河中。溪曰。嘻。岂当以止观二法度群生于生死之渊乎。遂以处士服受教观之道。天宝七载。始解缝掖著僧伽梨(时年三十八。受业于宜兴君山乡净乐寺。缝掖儒士布衣。僧伽梨。翻为大衣。二十五条也)寻诣会稽一律师博究律部。久之演止观于吴门。开元左溪既没。师挈密藏独运东南。谓门弟子曰。道之难行也。我知之矣。古之至人。静以观其复。动以应其物。二俱不住。乃蹈乎大方。今之人或荡于空或胶于有。自病病他道用不振。将欲取正舍予谁归。于是大启妙法旁罗万行。尽摄诸相入于无间。即文字以达观。导语默以还源。乃祖述所传著为记文。凡数十万言。使一家圆顿之教悉归于正。每以智者破斥南北之后。百余年间。学佛之士。莫不自谓双弘定慧。圆照一乘。初无单轮只翼之弊。而自唐以来。传衣钵者起于庾岭。谈法界阐名相者盛于长安。是三者皆以道行卓荦(力角反卓荦超绝也)名播九重。为帝王师范。故得侈大其学。自名一家。然而宗经弘论判释无归。讲华严者唯尊我佛。读唯识者不许他经。至于教外别传但任胸臆而已。师追援其说辩而论之。曰金錍。曰义例。皆孟子尊孔道辟杨墨之辞。识者谓。荆溪不生则圆义将永沈矣。天宝大历间(玄肃代三宗)朝延三诏。并辞疾不起。师始居兰陵。尝与江淮名僧四十人。同礼五台。有不空三藏门人含光白师曰。顷从不空游历天竺。见梵僧云。闻大唐有天台教迹。可以识偏圆简邪正明止观。可能译之至此土耶。师闻之叹曰。可谓中国失法求之四维(左传。孔子曰。天子失官。学在四夷。后汉东夷传序。中国失礼求之四夷)晚归台岭。大布而衣。一床而居。以身诲人耆年不倦。大兵大饥之际。学徒愈蕃。瞻望堂室以为依怙。建中三年(德宗)二月五日。示疾于佛陇。语门人曰。道无方性无体。生欤死欤。其旨一贯。吾归骨此山。报尽今夕。要与汝等谈道而决。夫一念无相谓之空。无法不备谓之假。不一不异谓之中。在凡为三因。在圣为三德。爇炷则初后同相。涉海则浅深异流。自利利人在此而已。汝其志之。言讫隐几而化。寿七十二。夏四十三。门人奉全身塔于智者茔域之西南隅。所著法华释签。文句记。止观辅行。止观搜玄记。各十卷。止观文句一卷。为司封李华说。止观大意一卷。释签别行十不二门。金刚錍。止观义例。三观义涅槃后分疏。观心诵经记。授菩萨戒文。始终心要。各一卷。略净名疏十卷。记三卷。净名广疏记六卷。治定涅槃疏十五卷。文句科。止观科。各六卷。华严骨目二卷。法华三昧补助仪。观心补助仪。各一卷。方等忏补助仪二卷。门人梁肃撰师碑铭。而论之曰。圣人不兴。其间必有名世者出。自智者以法付章安。安再世至于左溪。明道若昧待公而发。乘此宝乘焕然中兴。盖受业身通者三十九人。搢绅先生高位崇名。屈体承教者又数十人(史记。孔子世家云。弟子盖三千人。身通六艺者七十二人。今言。受业身通。谓通教观之道。有言见身发通者无义)吴越三请谥圆通尊者。本朝元祐初。永嘉忠法师遣门人扫塔。草棘荒芜不能辨。即案梁氏碑。去大师茔兆百步寻识之。其龛已空。唯乳香一块耳。夜梦玄弼山君谓曰。昨者天神遣多人。取全身去也。不须犹豫。于是即旧基建石塔以识之。
　　赞曰。疏以申经记以解疏。夫然故旨义始归于至当。而后人得以守其正说。大哉释签妙乐辅行之文。其能发挥天台之道。畴不曰厥功茂焉。不有荆溪。则慈恩南山之徒。横议于其后者。得以并行而惑众矣。师之言曰。将欲取正舍予谁归。诚然哉。宝训也。本记言搢绅受业者数十人。知当时儒宗君子学此道者。若是之盛。今所闻梁李三四人耳。惜哉。

　　佛祖统纪卷第七(终)



　　佛祖统纪卷第八

　　　　宋景定四明东湖沙门志磐撰

　　兴道下八祖纪第四

　　十祖天台兴道尊者大法师
　　十一祖天台至行尊者大法师
　　十二祖国清正定尊者大法师
　　十三祖国清妙说尊者大法师
　　十四祖国清高论尊者大法师
　　十五祖螺溪净光尊者大法师
　　十六祖四明宝云尊者大法师
　　十七祖四明法智尊者大法师
　　昔吴越王。请谥诸祖。而龙树北齐南岳三师未及谥。今并取邃法师下无师号者。即本纪之文。摭其行实以为尊称。是盖尊祖之大义也。他日有能考论懿德上之清朝赐以徽谥者。幸当用此定名。庶乎不失其实也。或疑今私谥者。汉朱穆门人与蔡邕谥文忠先生。晋陶潜门人谥靖节先生(见汉书宋史)唐萧颖士门人谥文元先生(赵璘因话录)元延祖谥太先生(元结之父)此皆门人私谥无咎。
　　传圣人之道者。其要在乎明教观而已。上尊龙树下逮荆溪。九世而祖之宜矣。至于邃修二师。相继讲演不坠素业。会昌之厄教卷散亡。外琇竦三师唯传止观之道。螺溪之世。赖吴越王求遗书于海东。而谛观自高丽。持教卷用还于我。于是祖道复大振。四明中兴实有以资之也。是诸师者。或显或晦。述而不作称之曰祖盖传授有所继。正统有所系也。撰兴道下八祖纪。
　　十祖兴道尊者道邃。不知何许人。唐大历中(代宗)来依荆溪于佛陇。洞悟幽玄无所凝滞。荆溪嘉之曰。吾子其能嗣兴吾道矣。遂授以止观辅行。师为众开说发明深旨。听者无不领寤。同门元皓一见师大敬服。贞元二十一年。日本国最澄远来求法。听讲受诲昼夜不息。尽写一宗论疏以归。将行诣郡庭白太守。求一言为据。太守陆淳嘉其诚。即署之曰。最澄阇梨。身虽异域。性实同源。明敏之姿。道俗所敬。观光于上国。复传教于名贤。邃公法师。总万法于一心。了殊涂于三观。而最澄亲承秘密。不外筌蹄。犹虑他方学者。未能信受其说。所请印记安可不从。澄既泛舸东还。指一山为天台。创一刹为传教。化风盛播。学者日蕃。遂遥尊邃师为始祖。日本传教实起于此(晁说之。撰明智塔铭云。荆溪传行满。满传广修。案大宋僧传。邃法师传广修。修传物外。今依宋传。以邃师次荆溪为正。晁氏亲见明智者。不知当时何缘得此异说)。
　　述曰。指要斥日本干淑所录邃知上止观中异义。以三界为无漏总中三者。窃详邃师亲受止观于荆溪。无缘辄创此说。特干淑辈为此私义。托邃师以行之耳。则知日本别行十不二门题云国清止观和上者。皆其国人之依放也。指要又云。他既曾附示珠指。往于彼国。必是依之勘写。据此又知国人依奉先所寄之本。故并托止观和上之名以行其文也。四明之言。斥干淑奉先耳。世人不寤。便谓斥邃师。请以此议为解。
　　十一祖至行尊者广修。姓留氏。东阳夏昆人。早入邃师之室。研精教观。而向心至行。日诵法华净名光明梵网四分戒本为常课。六时行忏晚年弥笃。每岁行随自意三昧。七七日未尝以事废。天台刺史韦珩(音衡佩玉)素重教门。请入郡堂讲止观。珩于即席深有省发。时会听者莫不欣庆。会昌三年(唐武宗)二月十六日。终于禅林。葬全身于金地道场。登门弟子甚众。居上首名物外。后二十三年。门人良湑敬文。发塔火育之得舍利千余粒。大如菽。即旧地建塔藏之。
　　十二祖正定尊者物外。姓杨氏。闽之候官人。久从修师传止观。且说且行。大中末(宣宗)岁歉。加趺一室妙入正定。谓弟子曰。汝若不死至五谷登时。可击磬引我出。越岁余。弟子如所教遂从定起。中和五年(僖宗)三月十五日。终于国清葬于智者塔院之侧。上首弟子。元琇。敬休。慧凝。皆传道于世以绍家学。
　　十三祖妙说尊者元琇(音秀玉石)天台人。依国清外法师学止观。尽其旨。妙于讲说。不以学徒众寡二其心。一日升座众集或少。有异僧十人自外而入。威仪可观。致敬已坐行末。讲散复问讯即出。师遣侍者邀之。皆凌空举手笑谢而去。师当僖昭之际。天下方乱。学教之徒忽聚忽散。以故得定慧之业者艰其人。唯清竦常操。承事日久洞达无遗。操师传义从。从传德俦。俦传慧赟。修雅。皆继世有闻云。
　　十四祖高论尊者清竦。天台人。依琇法师精思止观。旦夜不懈。及继主国清。说行兼至。时钱氏建国。吴越天台一境有同内地。师领众安处厉其志曰。王臣外护得免兵革之忧。终日居安。可不进道以答国恩。每长日临座高论不已。众莫敢有倦色。门人世业者。羲寂。志因。觉弥。
