<!-- { "loadSidebar": true } -->
　　阎浮洲南。二铁围山外有阎摩罗王宫殿。纵广正等六千由旬。七重栏楯七重行树。园苑花池种种美果。香风远薰众鸟和鸣。王以恶业。昼夜六时自然有赤融铜汁。在前出生。宫殿即变为铁。狱卒取王扑热铁地。以铜汁写置口中。时王怖畏作念愿我舍身于人间。受生如来法中正信出家。发是善念。宫殿还成七宝。五欲具足(起世经)。
　　阎罗王昔为毗沙国王。与维陀始生王战兵力不敌。因立誓愿为地狱主。臣佐十八人领百万众。同立誓曰。后当奉助治此罪人。毗沙王者今阎罗王是。十八臣者今诸小王是。百万众者诸阿旁是(问地狱经阿旁此云无间)琰摩罗此言双王。兄主男狱。妹主女狱(正法念经)兄妹皆作狱主。故云双王。又苦乐并受故(经音义)。
　　阿鼻地狱。纵广八千由旬。七重铁城。七重铁网。有十八鬲子(郎的切鼎属)周匝七重。皆是刀林。四大铜狗。十八狱卒。八头六十四角。六十四眼。有七铁幢火涌如沸。若有罪逆。命终之时铜狗化十八车状如宝盖。一切火焰化为玉女。罪人遥见心喜欲往。风刀解体寒急作声。宁得好火。安在车上。即便火然。罪人命终来生火车。屈申臂顷直入阿鼻。从上鬲下如旋火轮至于下鬲。化阎罗王大声告敕。痴人狱种。汝在世时不孝父母邪见无道。汝今生处名阿鼻狱。如是大苦一日一夜。如人间六十小劫。如是寿命尽一大劫。具五逆者受罪五劫。复有众生。犯四重禁虚食信施。诽谤邪见不识因果。断学般若毁十方佛。偷僧祇物淫逸无道。此人罪报经八万四千大劫。复入东方十八鬲子。如前受苦。南西北方亦复如是。阿鼻即无救也(观佛三昧正海经○鼻音毗。智炬经。阿毗地狱应时破坏。当知毗音无疑。楞严经。既言阿鼻。又出无间。今阿鼻自云无救。当知阿鼻大狱在无间之外)。

　　佛祖统纪卷第三十二(终)

　　孝武时始通西域。三十六国。皆在匈奴之西乌孙之南。西北有大山。中央有河。东西六千余里。南北千余里。东则接汉扼。以玉门阳关(二关皆在敦煌西界)西则限以葱岭(其山葱翠又云多葱葱同)。其南山东出金城。与汉南山属焉(音烛连也)。其河两源一出葱岭。一出于阗(音田)于阗在南山下。其河北流与葱岭河合。东注蒲昌海(一名盐泽)。去玉门阳关三百里。广袤三百里。其水冬夏不增减。皆以为潜行地下。南出积石。为中国河源云。自玉门阳关出西域有两道。一从鄯善旁南山北循河西行至莎车为南道。南道西逾葱岭则出大月氏．安息。自车师前王廷随北山循河西行至疏勒为北道。北道西逾葱岭则出大宛．康居．奄蔡。西域诸国有城郭田畜。与匈奴乌孙异俗。皆役属于匈奴。匈奴西边日逐王置都尉领西域。后骠骑将军击破匈奴古地降昆邪休屠王(骠频妙反。昆音浑。屠音储。匈奴二王)始筑令居以西(令音铃)初置酒泉郡(有水味甘)。后稍分置武威．张掖．敦煌(敦音屯)。列四郡据两关。自贰师将军(李广利)伐大宛得天马。西域震惧。多遣使来贡。宣帝朝日逐玉来降。乃令使者郑吉并护北道号都护治乌垒城。去阳关二千七百里。于西域为中(西汉书西域书)。
　　明帝永平中。班超使西域到鄯善斩匈奴使者。鄯善王怖纳子为质。后发诸国兵击莎车斩疏勒王。击破月氏副王。降龟兹．姑墨．温宿。斩焉耆尉犁二王。威震西域。五十余国皆纳质内属(东汉班超传)。


　　佛祖统纪卷第三十三

　　　　宋景定四明东湖沙门志磐撰

　　法门光显志第十六

　　佛法不思议。且将两冥于真俗不二之际。至若示之以建化之门。则必凭借佛事。以助明住持三宝之相。即事而真。撰法门光显志。
　　雕像　帝释请佛升忉利天。为母说法。优填王(拘琰弥国王)思睹如来。即以旃檀作如来像。高五尺(增一阿含○案西域记。优填王请目连。以神力接工人上天。亲观妙相。用旃檀雕像。高至五尺)。
　　铸像　波斯匿王闻优填王雕像。乃以紫磨黄金铸作佛像。亦高五尺。时阎浮提内始有二像(增一阿含○观佛三昧经云。优填王铸金像)。
　　画像　汉明帝使秦景往月氏国。得优填王雕像师第四画样(此西土画像始)敕图于洛阳西阳城门及显节陵上供养(东土画始)。
　　舍利塔　佛入灭。帝释于善见大城起四塔。城东照明园发塔。城南初涩园衣塔。城西欢喜园钵塔。城北驾御园牙塔名忉利四塔。又迦维卫国生处塔。摩竭提成道塔。波罗柰鹿野转法轮塔。拘尸那城双树间涅槃塔。谓之人中四塔(增一阿含)。佛灭度后百年。阿育王取佛舍利。夜役鬼神碎七宝末造八万四千塔。尊者耶舍舒指放光。八万四千道。令羽飞鬼各随一光尽处安立一塔。于一日中遍赡部界。在震旦国者一十九所(阿育王传○十九塔可知者有五处。洛阳白马寺东圣蒙。建康长干寺塔。四明阿育王塔。临淄成都。并有阿育王塔。刘萨诃于梦中闻观音说)。
　　浴佛　四月八日是佛生日。人民念佛浴佛形像(摩诃刹头经)浴像时诵偈云。我今灌沐诸如来。净智庄严功德聚。五浊众生令离垢。愿证如来净法身(浴佛经)。
　　浴僧　首陀会天请佛及僧洗浴供养。佛告阿难。此天由此福行未来得佛。号曰净身(贤愚经○首陀会天子名也。凡称天而非六欲十八梵之名者皆天子也。如耆婆毗首羯磨等。皆忉利天子也)许数数浴生世善故(四分律)。
　　轮藏　梁傅大士愍世人多故不暇诵经及不识字。乃于双林道场创转轮藏。以奉经卷。其誓有曰。有三登吾藏门者。生生不失人身。有能信心推之一匝。则与诵经其功正等。有能旋转不计数者。所获功德即与读诵一大藏经正等无异。藏前相承列大士像。备儒道释冠服之相者。以大士常作此状也(佛印为王荆公赞其像曰。道冠儒履释袈裟。和会三家作一家。忘却率陀天上路。双林痴坐待龙华)列八大神将者。八部天神也。保境将军者。在日乌伤宰。发誓护藏者也(义乌县。旧名乌伤。详见傅大士传)。
　　大士签　天竺百签。越圆通百三十签。以决吉凶。其应如响。相传是大士化身所述(释门正统)。
　　供灯　佛告舍利弗。有人于塔庙形像奉施灯明。乃至以少灯炬。如此福德唯佛能知(施灯经)。
　　身灯　佛言。我昔于阎浮提作国王。剜身出肉深如大钱。以苏油灌中作千灯炷。语婆罗门。请说经法。求无上道(菩萨本行经)菩萨为法因缘剜身为灯(涅槃经)。
　　无尽灯　贤首法藏师。为则天以十镜置八隅中安佛像。然灯照之则镜镜现像。以表刹海重重无尽之意(诸宗立教志)。
　　放灯　佛教初来与道士角试。烧经放光而卷帙无损。时当正月十五日。明帝乃令每于此日烧灯以表佛法大明。自是历朝每当上元必放灯。本朝太平兴国六年。敕下元亦放灯三夜。为军民祈福(僧史略)。
　　无尽财　供养佛华多听转卖买香油。犹多者转卖无尽财中(僧祇律○释氏要览云。世言长生钱者是也。子母滋生故称无尽)。
　　讲忏仪　僧传称。汉魏以来请僧设供同于祠祀。起坐威仪略无规矩。至晋朝安法师。始依经律作赴请礼赞等仪。立为三例。一行香定座上讲。二六时礼忏。三布萨等法。其后远法师复立法社节度(有文在卢山集)唐宣律师。立分五众物仪章服仪归敬仪鸣钟犍度。照律师作落发仪。皆附时傍教以为法也(释门正统)。
　　诸经行法　智者制法华三昧仪(国清百录载)荆溪述补助仪以资观想。法智撰大悲心咒行法。金光明忏法。慈云撰金光明护国仪。依百录述补助。及撰净土忏仪。弥陀忏仪。请观音忏仪。炽盛光忏仪。神照撰仁王忏仪。净觉撰楞严忏仪。如意轮课。法智涌撰功德天忏仪。皆诸祖依四三昧自行化他之法也。
　　供佛　诸如来者。皆是法身。若在世若灭后。所有供养福无有异(宝积经)供养佛者。得大福德速成菩提(不思议境界经)若施畜生得百倍报。施破戒者得千倍报。施持戒者。得万倍报。乃至施佛得无量报。我今分别诸福田故作是说(优婆塞戒经此言敬田胜)若人供养十方佛诸菩萨声闻。不如有人施畜生一口饮食。乃至施饿狗蚁子。悲田最胜(像法决疑经此言悲田胜)一分施难胜如来。一分与最下乞人。福田无二(维摩经此言悲敬不二)世言供三千佛者。过去庄严劫。始华光佛终毗舍浮佛。一千佛。现在贤劫。始拘留孙佛终楼至佛。一千佛。未来星宿劫。始日光佛终须弥相佛。一千佛(三劫各有经一卷)言供千佛者。现在贤劫千尊也。
　　供知识　文殊南游至福城东际。为善财童子说法令求菩提近善知识。从此经历一百十城。参五十三善知识。入普贤道场。得微尘数三昧门(华严经入法界品)。
　　供罗汉　佛灭时。付嘱十六阿罗汉。与诸施主作真福田。时阿罗汉咸承佛敕。以神通力延自寿量。若请四方僧设无遮施。或所住处。或诣寺中。此诸尊者及诸眷属。分散往赴。蔽隐圣仪密受供具。令诸施主得胜果报(法住记。始宾度罗终半托迦。凡十六位)除四大罗汉十六罗汉。余皆入灭。四大罗汉者。弥勒下生经云。迦叶。宾头卢。罗云。军徒钵叹。十六罗汉出宝云经。然宾头卢罗云已在十六之数。今有言十八者。即加迦叶军徒(妙乐○宾头卢此云不动。有于十六加宾头卢者。即是宾度罗。加庆友者。自是佛灭百年造法住记者。述十六罗汉受嘱住世。则知庆友不在住世之列。今欲论十八住者。当以妙乐为证。净觉撰礼赞文。亦撮妙乐)。
　　佛祖忌斋　如来于周穆王五十三年(壬申)二月十五日入灭。凡在伽蓝必修供设礼。谓之佛忌(北涧简禅师撰斋忌疏。净觉法师撰礼赞文)○南岳禅师。陈大建九年六月二十二日忌(志磐为南湖述斋忌疏)○智者禅师。隋开皇十七年十一月二十四日忌(孤山撰斋忌疏。北涧慈云撰礼赞文)○章安禅师。唐正观二年八月七日忌○法华禅师。唐永隆元年十一月二十八日忌○天宫禅师。唐高宗朝(志磐撰斋忌疏不知岁月)○左溪禅师。唐天宝十三载九月十九日忌(志磐撰斋忌疏)○荆溪禅师。唐建中三年二月五日忌(志磐撰斋忌疏)○螺溪法师。宋雍熙四年十一月四日忌(志磐撰斋忌疏)○宝云法师。宋端栱元年十月二十一日忌(志磐撰斋忌疏)○法智法师。宋天圣元年正月五日忌○慈云法师。宋明道元年十月十日忌○神照法师。宋皇祐三年五月十八日忌○庐山法师。晋义熙十二年八月六日忌(志磐撰斋忌疏。葛天民述礼赞文)○达磨禅师。北魏大统元年十月五日忌○南山律师。唐干封二年十月三日忌(净觉撰礼赞文。照律师撰斋忌疏)○大智律师。宋政和六年九月一日忌(则律师撰礼赞文。颜圣徒撰斋忌疏)。
