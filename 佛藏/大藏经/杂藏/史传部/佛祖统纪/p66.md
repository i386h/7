<!-- { "loadSidebar": true } -->
　　利先。居新城法慧。日诵法华课咒念佛。至中夜其声哀切。仰诉娑婆极苦。愿佛早垂接引得遂往生。如是十年。晚岁屡感祥梦。忽示疾。命众念佛。西向凝望端坐而逝。
　　师安。受业乌镇普静。通华严宗旨。修弥陀忏观想净土二十年。昕夕不废。一生多病。临终忽精爽。谓弟子曰。佛菩萨已降。吾将行矣。即端坐而化。
　　如宝。受业霅川觉华。因闻自昔珍禅师梦设浴往生事。遂发心。开长堂浴二十年。及建立佛像愿求往生。年八十一。请众啜茶言别。遽闻钟鸣一声。众皆惊异。即向西加趺合掌凝望而化。
　　显超博州人。亲授金总持三藏秽迹持咒之法济病解冤。计所得施利五万缗。入永寿常住。后病中见佛菩萨前迎莲花遍满技乐杂奏。弟子皆告留法师住世救苦。净土变相渐渐隐没。乃复住十五年行咒救人。一日天乐异香佛及众圣如前迎接。即面西加趺而化。
　　有开。居霅川千步寺。专修净业旦暮不忘。于岁旦请众念佛讽经。至西方世界。即瞑目长逝。
　　道生。居常熟兴福。造丈六弥陀像。得县令梅汝能。施财籹采。即集众讽经念佛。陈白恸哭。辞佛归卧房。书偈坐亡。
　　若观。居乌镇嘉会。结十万人念佛。人各十万声期。先得生者次第汲引。师诵法华光明二经日满百部。二十年中诵满六十万部。誓与群生庄严净业。一日空相来访相陪斋食。忽索笔书偈。趺坐而化。
　　覃异。居余姚龙泉。诵法华五千部。普贤行法弥陀经各万卷。静室礼佛不舍昼夜。忽微疾。集众告曰。吾安养有期。即面西累足而逝。
　　智印居霅川祇园。常想念净土旦夜无间。病中集众讽弥陀经。甫毕加趺合掌而化。
　　元肇。四明陆氏。文章陆佃之族。蚤岁习律阅大藏。诵莲经万部。又刺血书莲经一部律宗诸疏三部。建炎四年金虏破四明。师时住湖心。虏逼之北行至南徐谓左右曰。吾将西归矣。即闻笙歌之声一时军民咸见师西望念佛而化。
　　戒度。习律受业栖心。晚住余姚极乐。病中作遗书别士夫道旧。命众诵观经。至法身观。厉声念佛加趺而化。
　　道琛号圆辩。为南湖八世祖。于弥陀忏宴坐中见法智尊者。于法华忏中见普贤放光。每月二十三日建净业会以为常课。道俗俱至。一日示疾。愿平日一豪之善回向净土。集众讽观经不绝七日。谓首座曰。吾已见佛身闻异香。乃沐浴更衣书偈曰。唯心净土本无迷悟。一念不生即入初住。复令讽安乐行。至深入禅定见十方佛。嗒然而化。
　　有朋号牧庵。住南湖。一日坐青玉轩。请行人讽观经。至真法身观。复令大众唱佛。留偈坐亡。
　　妙云。四明杨氏。号慈室。自南湖退处溪口吴氏庵。一旦沐浴趺坐。谓侍人曰。吾有瓣香藏之三十年矣。拟临终焚之用报佛恩。今正其时。及香光正炽起。白佛陈意。就座而化。
　　晞颜字圣徒。四明人。一生不肯住山。晚年居桃源厉氏庵。专心念佛十余年。尝扁小轩曰忆佛。作偈有云。随波逐浪去翩翩。弹指声中七十年。岂不向来知忆佛。欲从老去更加鞭。自怜忆佛暮年深。除佛无能写我心。谁道万金。为客好。终非一饭在家林。临终沐浴更衣。端坐念佛而化。
　　了宣。四明宝林肄业。入南湖光严堂阅大藏。预法华期忏二十七年。与荣行人最相善。一日诣荣室默坐。荣问之。师曰。西归有期难忘道义。冀公净土重会耳。荣喜曰。正所幸愿。忽示疾。请众讽弥陀经。念佛之际端坐书偈曰。性相忘情一三无寄。息风不行摩诃息利。合掌而化。炎暑停龛七日。颜色红润口角有微涎。观者以帊裛之。异香喷人。士庶闻之倾城来裛。香涎愈滋阇维之处。舍利无算。
　　善荣。四明小溪周氏。入南湖观室十六年。阅藏经修期忏。金书法华楞严净名圆觉光明诸经。造弥陀像。遇法会则拈施。自画水墨观音。求者便与。宣公亡后。三年忽取经像分施亲故。请众讽普贤行法经弥陀经。念佛声中加趺而化。时以为赴宣公净土之约。弟子海印高行似之。
　　祖辉。居四明郡城佛阁。逢人但云。阿弥陀佛说也。说不得。人竟以说不得和上目之。鄞尉王用亨夫妇。事之甚至。一日到其家告别云。我明日行矣。及诸檀俱会。即入龛端坐。求甘瓜啖尽一枚。念佛而化。
　　如鉴。四明塔山两阅大藏。长诵莲经。专志念佛。昼夜不懈。晚年庵居。忽示疾。请邻庵诸僧。系念面西。加趺含笑而化。
　　祖新。受业四明福源布衣粝食为行清苦。去寺不远有大姓方氏。以庵延之。乃于福源创净土院造像栽莲。月三八集道俗系念。一日往别方丈曰。二月十五日将西归。特来拜辞。枯肠欲得索面一碗。主人如其欲。食讫竟往净土院像前礼云。祖新将行。奉别尊像。即归庵集众念佛。遽出众问讯曰。祖新已拜辞如来尊像。已拜别福源方丈。今别众道友。十五日毕定归去。愿诸仁者。勤心念佛蚤得相会。即趺坐念佛。遽云佛已至此合掌而化。

　　佛祖统纪卷第二十七(终)



　　佛祖统纪卷第二十八

　　　　宋景定四明东湖沙门志磐撰

　　净土立教志第十二之三


　　往生高尼传

　　法盛。居金陵道场寺习十六观想。一夕礼像。遇病假寐。见大士乘杂华云出宝色光前来相迎。时诸尼款门问疾。咸见光明迸溢。盛曰。佛及菩萨放光度我。言竟而绝。
　　道爰。丹阳人。先于诸寺造大像七躯。务极精丽。又冶金铜造无量寿佛像。忽于眉间放大光明。地皆金色。像与爰记曰。汝舍此身必生我国。即于像前端坐而化。
　　法藏。居金陵勤志念佛。夜间见佛菩萨求慰问光明照寺奄然迁化。
　　净真。居长安积善寺纳衣乞食。诵金刚经十万遍。专志念佛。语弟子曰。五月内十度见佛。两度见净土宝莲花上童子游戏。吾已得上品生言讫加趺而化祥光满寺。
　　悟性。居庐山念佛愿求往生忽闻空中音乐。谓左右曰。我已得中品生。见同志念佛精进者。皆有莲华生宝池中以待其生。言毕而逝。
　　能奉。钱唐人。专修净业。常梦佛光照身。或闻诸尼善言开发。一日无疾告其徒曰吾往生时至。少顷闻奉诵佛声厉。奔往视之。则合掌面西坐逝矣。异香满室乐音西迈。
　　慧安。居四明。下水大魁姚颖之属也。住小溪杨氏庵专业西方。诵金刚般若寒暑不易节。常于室中佛光下烛。一日示疾。端坐以手摇曳。戒众人勿諠。移时曰佛至矣。令众念佛倏然脱去。寿九十六。

　　往生杂众传

　　隋汶水二沙弥。同志念佛。经五年大者先亡。得生净土。见佛欣庆即白佛言。有小沙弥与我同修。不识可得生不。佛言。汝本无心念佛。由彼劝汝。汝今宜还益勤净业。三年后可同来此。至期佛与众圣自西来迎。大地震动天华飘舞。是二沙弥一时俱化。
　　魏师赞。雍州人。为僧童年十四。念佛不绝。遇疾而亡。忽再苏白父母曰。阿弥陀佛来此儿当随行。邻人见空中宝台五色异光向西而没。
　　何昙远。钱唐人。持菩萨戒修净土业。夜中念佛忽谓师曰。见佛身金色幡华满空异香盈室。俄忽化去。
　　越大善寺童行。常随师善辉念佛礼拜。一夕梦妇人持数珠卖。童曰。欲得一串恨无钱买。妇曰。我当与汝。汝可开口。即以数珠投口中。童以告师。辉曰。此是大势至菩萨授汝念佛三昧也。过数日童见二大士持华座与之。曰七日当乘此来生净土。童逢人即说。我七日当往生也。至期忽自唱曰。菩萨来矣。即座而化。
　　倪道者。仁和人。弃家作道者。建小庵专意念佛。欲焚身代一切受苦众生供养诸佛。久之有朱藤三窠生卧榻前。谓众曰。此藤若焦我当西去。临终半月。集众念佛。至于万人。焚身前一夕。其地忽有光明金色。高半尺许。以手掬之随浮掌上。又谓众曰。我焚身时。必有紫云青云从东北过西南。是我往生之相。乃四面发炬。端坐其中。果有二色云瑞。

　　往生公卿传(居士附)

　　白居易号香山居士。官太子太傅。初劝一百四十八人结上生会。行念慈氏名。坐想慈氏容。愿当来世必生兜率。晚岁风痹。遂专志西方祈生安养。画西方变相一轴。为之愿曰。极乐世界清净土。无诸恶道及众苦。愿如我身病苦者。同生无量寿佛所。一夕念佛坐榻上。倏然而逝(唐)。
　　韦文晋。位观察使。建西方道场念佛发愿。一日正念佛中。忽面西加趺而化。异香满室(唐)。
　　张抗。仕石晋为翰林学士。课大悲咒十万遍。愿生西方。一日寝疾唯念佛号忽谓家人曰。西方净土秖在堂屋西边。阿弥陀佛坐莲华上。见翁儿在莲华池金沙地上礼拜嬉戏。良久念佛而化翁儿抗之孙也。
　　钟离瑾。会稽人。位至少师。幼事母任夫人。夫人精修净业。年九十八起居如常。忽戒瑾曰。人人有个弥陀。奈何抛去。念念无非极乐。不解归来。翌日予将行矣。及晨起焚香诵佛过于常课。合掌而化。瑾日课利益二十事。后宰吉水置一妾。从其女嫁审之。则旧令之女。报所亲缓纳采。拟先遣前令女。所亲复书曰。公安得独为高谊。予有犹子。请平分奁具俾同亲迎。公从之。忽梦旧令来谢曰。贱息荷收录。已告之上帝。当十世有土。然公更一纪应生净土。寻为浙西宪。与慈云忏主论往生指要。清修弥笃。自夫人有栴檀佛像。常顶戴行道。公继其志。像眉间忽迸出舍利数粒。未几知开封府。忽夜半起谓家人曰。夫人报我往生之期至矣。即加趺而逝。前一日举家梦公乘青莲华座。仙乐异香。海众迎之西去。计其年正一纪(宋)。
　　钟离景融。少师第七子。官朝请大夫。常诵观经念佛不辍。挂冠弃仕结茅仪真东园侧。尝曰。识得弥陀。弥陀弥陀。不识弥陀。奈何奈何。不识弥陀。弥陀更在西方外。识得弥陀弥陀秖在自己家。一夕命僧妙应诵普贤行愿品。炷香敬听毕。两手作印而化。自任氏少师大夫。三世得生净土。曾孙松居于婺。乾道中奉祠吴郡。与宝积实师东平吕洎等。结社念佛。无所疾忽端坐西向合掌而化。
　　杨杰字次公。无为人。官尚书主客。遍历禅林参寻知识。晚年画西方佛像随行观念。舍寿之日感佛来迎。端坐而化。
　　马亮。官侍郎守杭。诣灵山学净土业。慈云为撰净土行愿法门净土往生略传。临终念佛而逝。
　　子玕朝奉。又依十疑论用心。在官阅教藏。诵经念佛皆有常课。忽一日易衣念佛端坐而化。有气如青盖。出户腾空西去。几筵时现瑞光。
　　玗之子永逸。官宣义。每习十六观历三十年。忽见三圣来迎。结印而化。顶热有异香。
　　玗之妻王氏。修十念法持破地狱真言。尝梦地狱主者。谢以持偈咒之赐。后因寝疾念佛而亡。亲戚侍妾咸梦。王氏言得生净土。
