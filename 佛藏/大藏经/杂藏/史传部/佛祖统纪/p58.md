<!-- { "loadSidebar": true } -->
　　莲社七祖

　　始祖庐山辩觉正觉圆悟法师(慧远。师道安法师)　二祖长安光明法师(善导云是弥陀化身)　三祖南岳般舟法师(承远)　四祖长安五会法师(法照善导后身。师承远师)　五祖新定台岩法师(少康)　六祖永明智觉法师(永寿)　七祖昭庆圆净法师(省常)
　　(四明石芝晓法师。取异代同修净业功德高盛者立为七祖。今故遵之。以为净土教门之师法焉)。
　　在凡具惑。而能用三观智显本性佛。如四明师之言。曰心境叵得故染可观净。不碍缘生故想成相起。唯色唯心故当处显现。斯观佛三昧之正诀。唯明宗得意者能行之。至若称唱嘉号瞻礼尊容读诵大乘持奉净戒。皆净业之正因正观之助行。而但修十善行也仁慈者亦可以成回向庄严之绩。然则若定若散若智若愚。无一机之或遗。虽登台之有金银。入品之有上下。至于趣无生而阶不退。则一概云耳。悠悠末代。凭愿行而升安养。自庐山而来。传往生者才三百人。意遐方外域不及知者。奚若河沙之多。是知此方学佛道者。机疏障重未闻有成。而独于念佛之法。无问僧俗。皆足以取一生之证。信矣哉。撰净土立教志。
　　法师慧远。姓贾氏雁门楼烦人。幼而好学。年十三随舅令狐氏游学许洛。博综六经尤善庄老。宿儒先进莫不服其深致。二十一欲渡江从学范宁。适石虎暴死南路梗塞。有志不遂。时沙门释道安。建刹于太行常山。一面尽敬以为真吾师也。初闻安师讲般若经。豁然开悟。叹曰九流异议皆糠秕耳(秕音比谷不成)遂与母弟慧持投簪受业。精思讽诵以夜继昼。因求直道场。沙门昙翼(此自是北人。非庐山入社者)每给灯烛之费。安师闻之曰。道士诚知人。师神明英越志与理冥。至二十四大善讲贯。有客闻说实相义。往复问难弥增疑昧。师为引庄子之说以相比类。惑者释然。安师因许令不废外典。常临众叹曰。使道流东国者其在远乎。后随安师南游襄阳。值秦将苻丕为寇。乃分张徒属各随所往。耆德临岐皆蒙诲益。唯师不闻一言。即跪请曰。独无训敕惧非人类。安师曰。如汝者复何所虑。师乃与弟子数十人。南适荆州居上明寺。念旧与同门慧永约结屋于罗浮。太元六年(晋孝武帝)至寻阳。见庐山闲旷可以息心。乃立精舍。以去水犹远举杖扣地曰。若此可居当作朽壤抽泉。言毕清流涌出。寻阳亢旱。师诣池侧读海龙王经。忽有神蛇从池而出。须臾大雨。岁竟有秋。因名龙泉精舍。永师先居庐山西林。欲邀同止。而师学侣浸众。永乃谓刺史桓伊曰。远公方当弘道。而贫道所栖隘不可处。时师梦山神告曰。此山足可栖神。愿毋他往。其夕大雨雷震。诘旦林麓广辟素沙布地。楩楠文梓充布地上。不知所自至。伊大敬感乃为建刹。名其殿曰神运。以在永师舍东故号东林。时太元十一年也。此山仪形九叠峻耸天绝。而所居尽林壑之美。背负炉峰旁带瀑布。清流环阶白云生栋(庐山记。匡裕先生。殷周之际受道于仙人。即岩成馆。人称神仙之庐。因名庐山。寻阳记。山高三千三百六十丈。周二百五十里。其山九叠川亦九派。郡国志。叠障九层包藏仙迹)别营禅室最居静深。凡在瞻履神清气肃。师闻天竺佛影是佛昔化毒龙瑞迹。欣感于怀。后因耶舍律士叙述光相。乃背山临流营筑龛室。淡采图写望如烟雾。复制五铭刻于石。江州太守孟怀玉。别驾王乔之。常侍张野。晋安太守殷隐。黄门毛修之。主簿殷蔚。参军王穆夜。孝廉范悦之。隐士宗炳等。咸赋铭赞(见庐山集)先是寻阳陶侃刺广州。渔人见海中有神光。网之得金像文殊。志云阿育王所造。后商人于海东获一圆光。持以就像若弥缝然。侃以送武昌寒溪主僧僧珍。常往夏口夜梦。寺火而此像室独有神护。驰还寺果焚像室果存。及侃移督江州。迎像将还至舟而溺。荆楚为之谣曰。陶惟剑雄像以神标。云翔泥宿邈何遥遥。可以诚至难以力招。及寺成师至江上虔祷之。像忽浮出。遂迎至神运殿。造重阁以奉之。因制文殊瑞像赞。尝谓诸教三昧其名甚众。功高易进念佛为先。既而谨律息心之士。绝尘清信之宾。不期而至者。慧永(同师安公先居西林)慧持(远师同母弟)道生昙顺(并罗什门弟)僧睿昙恒道昺昙诜道敬(并远师门人)佛驮耶舍(此云觉明罽宾国人)佛驮跋陀罗(此云觉贤迦维卫国人)名儒刘程之(号遗民)张野周续之张诠宗炳雷次宗等。结社念佛。世号十八贤。复率众至百二十三人。同修净土之业。造西方三圣像建斋立誓。令刘遗民著发愿文。而王乔之等。复为念佛三昧诗以见志。师神貌严肃。瞻仰者则心战。沙门有持如意致献者。不敢陈白。窃留座隅而去。法师慧义。强正少可。谓师弟子慧宝曰。诸君肤浅。故于远公望风推服。尝至山值师讲法华。欲致难辄内悸流汗出。谓慧宝曰。此公言貌诚可敬服。殷仲堪任荆州。入山展敬。与师俱临北涧松下。共谈易道终日忘倦。仲堪叹白。师智识深明实难庶几。师亦曰。君之才辩如此流泉(后人名其处曰聪明泉)司徒王谧。护军王默。并钦慕风德遥致敬礼(王谧有书往反)卢循据江州。入山诣师。师少与循父遐同为书生。及见循欢然道旧。其徒谏曰。循为国寇。得不为人疑。师曰。我佛法中情无取舍。识者自能察之。此何足惧。及宋武进讨。循设帐桑尾。左右曰。远公素王庐山。与循交厚。宋武曰。远公世表之人何可疑也。乃遣使驰书遗以钱帛。有行者来侍师善驱蛇。蛇为尽去。因号辟蛇行者。有一虎往来。时见行迹未尝伤人。人号游山虎。师与社众每游憩上方峰顶。患去水远。他日有虎跪其石。水为之出。因号虎跑泉。又于一峰制涅槃疏。因名掷笔峰。初是大教流行江东。经卷未备。禅法无闻。律藏多阙。师乃令弟子法净法领等远越葱岭。旷岁来还皆获梵本。昔安公在关中请昙摩难提出阿毗昙心。其人未善晋言颇多疑滞。后僧伽提婆至。即请重译及三法度论。于是二论乃兴。师即制序以贻学者。闻鸠摩罗什入关。遣书通好。什答书曰。传绎来贶粗闻风德。经言。末代东方有护法菩萨。钦哉。仁者善弘其道。昙摩流支入秦。师遣弟子昙邕请于关中出十诵律流传晋国。西土诸僧咸称汉地有大乘开士。每东向致礼献心庐岳。及佛驮跋陀罗至。师即请出禅数诸经。于是禅戒经典出自庐山几至百卷。先是此土未有泥洹常住之说。但言寿命长远。师曰。佛是至极。至极则无变。无变之理岂有穷耶。乃著法性论十四篇。罗什见而叹曰。边方未见经。便闇与理合。秦主钦风以大智度论新译。致书求序。师以其文繁广。乃抄其要为二十卷。而为之序(罗什译智论凡百卷)桓玄征殷仲堪。要师出虎溪。称疾不往。玄将入山。左右曰。昔殷仲堪礼敬于远。请公勿屈。玄曰。仲堪死人耳。及玄见师不觉屈膝。所怀问难不复敢发。及语至征讨师即不答。玄后以震主之威劝令登仕。师正辞以答。玄不能强。既而欲沙汰众僧。下教僚属曰。沙门之徒有能申述经诰禁行修整者。始可以宣寄大化。其有违于此者。悉当罢黜。唯庐山道德所居。不在搜简之列。师因致书广立条制。玄悉从之。初庾冰辅政以沙门应敬王者。何充奏不应礼。及玄在姑熟。复申冰议。师答书曰。袈裟非朝宗之服。钵盂非廊庙之器。尘外之容不应致敬王者。乃著沙门不敬王者论五篇。一明在家者有天属之爱奉主之礼。二明出家以求志变俗以达道。岂得与世典同其礼敬。三明求宗不顺化。宗谓泥洹不变。以化尽为宅(泥洹即涅槃翻不生不灭)不顺化者。其生可灭。其神可冥。冥神绝境谓之泥洹。而不随顺于生生化化流动无穷之境。斯所以不事王侯高尚其事。岂复有所礼敬者哉。四明体极不兼应。谓历代君王体极之主。但务方内而不可并御于方外。故曰不兼应。天地之道功尽于运化。帝王之德理极于顺通。与夫独绝之教不变之宗。优劣明矣。若夫如来之道则无所不应矣。五明形尽神不灭。谓火之传于薪。犹神之传于形。火之传异薪。犹神之传异形。方生方死往来无穷。但悟彻者反本。惑理者逐物耳。有顷玄纂位。即下书曰。佛法宏诞所未能了。初推奉主之情。故令兴敬。今事既在己宜尽谦光。诸道人勿复致礼也。桓玄西奔。安帝自江陵还京师。辅国何无忌劝师候迎。师称疾不行。帝遣使劳问。师上书谢病。帝复下诏慰答。师尝讲丧服经(当是礼记小记大记四制等篇)雷次宗宗炳等。并执卷承旨。次宗后著义疏。首称雷氏。宗炳寄书责之曰。昔与足下面受于释和上。今便称雷氏耶(陆德明毛诗音义云。周续之与雷次宗。同受诗义于远法师。亦此类也)释惠要患山中无刻漏。乃于水上立十二叶芙蓉。因波随转分定昼夜。以为行道之节。谓之莲华漏。僧澈善篇牍。尝至山南攀松而啸。和风远集众鸟悲鸣。超然有自得之趣。退咨于师曰。律禁管弦歌舞。若一吟一笑可得为乎。师曰。苟以乱意皆为非法。澈唯而止。师居山三十年。迹不入俗。唯以净土克勤于念。初十一年澄心系想。三睹圣相沉厚不言。后十九年七月晦夕。于般若台之东龛方从定起。见阿弥陀佛身满虚空。圆光之中有诸化佛观音势至左右侍立。又见水流光明。分十四支流注上下演说苦空无常无我之音。佛告之曰。我以本愿力。故来安慰汝。汝后七日当生我国。又见佛驮耶舍慧持(义熙八年先逝)慧永(义熙十年先逝)刘遗氏(义熙六年先逝)在佛之侧前揖师曰。师志在先何来之晚。师语法净惠宝曰。吾始居此十一年中三见佛相。今复见之吾生净土必矣。又曰。七日之期斯为渐矣。即寝疾制遗诫曰。吾昔以知命之年托业此山。自审有必尽之期。便欲绝迹外缘以求其志。良由性弱于断。遂令同趣相引时贤过眷。情以类感。不觉形与运颓。今年已八十三矣。仰寻违离之诲。俯慨自负之心。徒令此生虚谢。以悼往疾之深。今于至时。露骸松林之下。即岭为坟。与土木同状。此乃古人之礼。汝等勿违。苟神理不昧庶达其诚。大哀世尊亦当祐之以道。门徒号恸若丧父母。师以世情难割乃制七日展哀。至期始顺寂。即义熙十二年八月六日也。弟子不忍露尸。与寻阳太守阮侃。奉全躯举葬于西岭。累石为塔。谢灵运立碑以铭遗德。张野作序自称门人。宗炳复立碑于寺门以表德业。师将终耆德请以豉酒治病。师曰。律无通文请饮米汁。师曰。日过中矣。又请饮蜜和水。乃令披律寻文。卷未半而终。所著经论诸序铭赞诗记凡十卷。号庐山集(刻梓在越府)自佛图澄道安师远法师昙顺僧睿。五世为国师云。唐宣宗大中二年。追谥辩觉大师。升元三年追谥正觉(南唐李先主年号。即晋高祖天福四年也)大宋太宗太平兴国三年追谥圆悟大师凝寂之塔。
