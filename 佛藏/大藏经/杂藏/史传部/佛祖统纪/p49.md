<!-- { "loadSidebar": true } -->
　　法师若讷。字希言。嘉兴孙氏。初依竹庵于德藏。克志苦学。久而婴病。心叩大士口诵秘咒。梦大士灌以灵液。寤而失其疾。乃往赤城谒证悟。迁上竺命师首众。既没。诏师嗣居之乾道三年春二月。驾幸上竺。展敬大士。问光明忏法之旨。师答曰。梵释天帝四大天王。下临土宇护国护人。故佛为说金光明三昧之道。后世祖师立为忏法。以资诸天之威德。故帝王士庶皆可修持。上说授右街僧录。既而诏于山中建十六观堂。仍放其制作堂于大内。四年夏召师内宿观堂论道。四月八日。召师领徒五十人。入内观堂修金光护国法。上问曰。佛法固妙安得如许经卷。师曰。有本者如是。上然之。进左街僧录慧光法师。九年。召对选德殿。问大士历代灵迹及法华经旨。上曰。最初得师发明此事。遂以圆觉悟得法门。譬如著棋胜负既分不但并去棋子棋槃亦须一时并去。师曰。并去者亦不可得。上曰。宗说俱通其师之谓。有诏令讲圆觉。至此虚妄心若无。六尘则不能有。师曰。心本无形因尘有相。尘灭心灭真心湛然。上手书其语以赐。又尝问金刚之旨。师曰。此乃六百卷般若中一分。兴问断疑特喻金刚。故无著论云。此金刚波罗蜜以如是名显示势力。絓是般若皆有是力。此既诸般若之释疑。是故金刚二字。文虽出此。义实通诸般若作譬。故持说者。福重功深(文句。絓法华座席。记絓预也。宋斐骃史记序云。采先儒之说。豫是有益。悉皆抄纳。当知荆溪训预。与斐骃合)上曰。朕日读此经。今更命众。合诵三万卷。乃降札云。平昔以来。所食禽鱼之类伤害为多。今仗般若为除此过。庶使群生俱承解脱。时沂王尚幼。上召师入禁中。为王说法摩顶。尝以疾丐间。上曰。且赐地筑室。更数年彼此作闲人。水边石上共说无生。十一年。退处兴福。特授两街都僧录。时光宗在东宫。书归隐之扁以赐之。仍制赞以褒称其德。孝宗退养重华宫。召注金刚经。肩舆登殿止宿殿庐。注成以进。上披览益有省发。绍熙二年十月旦。谓侍人曰。吾宗通法华宜以此终。乃集众修法华忏。取道具进两宫。端坐而化。寿八十二。塔于正寝。绍熙二年。谥宗教广慈法师普照之塔。
　　法师俊芿。日本国人。先传瑜伽密教(唐元和间。国人空海入中国。受密教于不空弟子慧果)。久之杭海来中国。登灵山谒北峰。学天台一宗。执经受教尽通其旨。开禧初。北虏犯边。芿启北峰欲结坛诵咒。如不空解安西围。时论委靡竟不克行。北峰乃令遣徒归国取中华先所传五部之法。而其徒沦于海(此是北峰印法师法嗣。有十六人。前失十一人。后失三人。唯存此法师与赵彦肃二人而已)。
　　赵彦肃字。子敬。严陵人。登庆元龙飞第。洛学之翘楚也。来谒北峰论佛法大意。尝问师曰。如来出世先说何法。师曰。示生同居先苦谛也。又问诸大乘经多奇诡骇人。来至法华何其平易。师曰。群机未熟必先动荡。机熟会入炫骇何为。自是深识时教大旨。每称师为南山肉身大士。从受删定止观。叹曰。回天下外见。复于实际者此书也。初彦肃。好诋佛道。尝与僧抗议。理左语屈。及僧没为行衰服。门人怪问之。答曰。法恩逾于父母。非小子所知也。
　　吴克己。字复之。自号铠庵。建安节使之后。曾大父游学四方。因居婺之浦江。幼颖悟。为学无所不通。尝读周官。慨然以封建井田为可复。淳熙中。四魁待补。叹曰。射目中眉事与时违。乃去隐于左溪。忽苦目疾。或勉祷圆通。辄云。临危不变真大丈夫。有告以朱太医答杜祈公。未读佛书。何以知其不及孔孟。试持大士号。目疾良已。于是遂深信。读楞严至空生心内犹云点大清。豁如发蒙。观山谷诗。赞美宗镜。有从此永明书百卷。自公退食一炉香。因阅及两函。宝积实云。此书无规矩不若看止观令悟境观二字以为几杖。服味。既而果有悟入。因曰。至哉规矩之说。所谓至方以方天下之不方。至圆以圆天下之不圆。识者取二书以究之。则规矩有无自有可见。曾为妙经作注。自言耻与枣柏埒。谓彼弘兼粗之典。我释独妙之经。嘉定七年冬。终于宝山。遗言以僧礼荼毗。寿七十五。所著法华枢键。楞严集解科。四教仪止观大科。晚编释门正统。未就而亡。良渚宗鉴为续成之。始家人梦湛假名求寄宿。洎学教议论多暗合。又喜其故人。以谓后身云(此中遗失如宝法通二法师之纪)。

　　慈室云法师法嗣

　　法师正皎字元昼。鄞嵩江朱氏。受业多宝。初从辩利止庵学。因同人商略光明定题。便能臧否诸师得失。慈室居清修造焉。久之尽得慈室之道。慈室迁南湖。令居座端。讲才宏阔众所景慕。出主慈溪观音。六迁法席。终于檡阳悟真。攻愧楼公钥。每从师问佛法大意。师号月窗。居广寿之日。于窗间作半月。攻愧为作记。赋以诗云。不要作圆月。才圆便有亏。不如作一半。却有向圆时。此诗盛播人口。而师之名德于是益重。行人了宣四明奉化潘氏。初受经宝林。慈室居清修往依焉。每谓解必有行。乃入南湖光严室阅藏经。修法华三昧。前后二十七期。过午不食。未尝违日晷。与同修善荣为心友。每阅经有疑必造荣室决之。一日默坐甚久。荣曰。今日何为。师曰。归期已近。道义难忘不觉如此。请君专心进道。当于净土重会。荣笑曰。正欲见君作略。师自此示疾。将终请众讽弥陀经。称唱佛号。遽起端坐。索笔书偈云。性相情忘。一三无寄。息风不行。摩诃悉利。即合掌瞑目。暑中留龛七日。颜色红润。口角微涎。有以帛挹之者。异香袭人。阇维舍利盈掬。心与数珠不坏。嘉泰元年五月十日也。后三年荣示疾。临终前一日与众诀别。沐浴更衣。请众念佛。趺坐而化人谓赴宣师之约云(此中失觉庵言法师法嗣三人)。

　　能仁山法师法嗣

　　法师法希号毕庵。法雄号南岩。皆天台人。同入山法师室。服勤受道齐名当世。及相继居白莲。道望若一。具正眼以定宗发辩才以驾说。豁襟量以容众。擒文藻以应机。白莲宗风之盛。实二师振起之也(此中失法雄法师一人)。

　　扬尖渊法师法嗣

　　法师了生越之诸暨人。年十二出家。慧解如成人。初谒东灵钦师。时效禅林。群居僧堂。当元夕众往观灯。钦师行香。见其危坐床上。问曰。汝何不随众去。答曰。蒙师见诫。专心为学勿事嬉游。钦师大喜抚其背曰。三十年后。振吾宗者非汝而谁。既壮深研教观。时辈厌服。出主顶山。讲唱无废日。卧榻庋上。安莲经韦天像。身披五条。吉祥而睡。谨身敬法。不以闇室易其节(此中失法钦法师一人○此卷共四十四人原本遗失三十一人。止录十三人)。

　　佛祖统纪卷第十七(终)



　　佛祖统纪卷第十八

　　　　宋景定四明东湖沙门志磐撰

　　诸师列传第六之八(广智神照南屏下共六十二人)

　　休庵舟法师法嗣(广智下第七世)
　　·豁庵净悟法师

　　法明节法师法嗣
　　·闲林子真法师

　　月堂询法师法嗣
　　·逸堂法登法师
　　·柏庭善月法师
　　·悦庵净惠法师
　　·隐堂正荣法师
　　·石芝宗晓法师
　　·南湖善荣行人

　　一庵躬法师法嗣
　　·正庵端信法师
　　·叔宝良琰法师
　　·痴庵垂拱法师

　　止庵莲法师法嗣
　　·镜庵景迁法师
　　·契庵如晦法师
　　·环庵戒枢法师

　　慧光讷法师法嗣(神照下第七世)
　　·等庵士衡法师
　　·虚庵有宏法师
　　·复庵妙圭法师
　　·中庵师安法师
　　·上竺师觉法师
　　·石涧从戒法师
　　·晦庵慧明法师
　　·桂堂如坦法师

　　佛光照法师法嗣(南屏下第七世)
　　·子庭师训法师
　　·东陵智迥法师
　　·碧溪德闻法师
　　·菊庭信硁法师
　　·海翁时学法师
　　·梅涧太度法师
　　·少愚育才法师
　　·行古忘新法师
　　·鼎山时举法师
　　·若州景荃法师
　　·古岩正因法师
　　·毒鼓妙声法师
　　·应庵法言法师
　　·梓山思恭法师
　　·西山文拱法师
　　·雪岑行海法师
　　·无极可度法师
　　·东屏正吾法师
　　·石林文人法师
　　·东山慧日法师
　　·自闻如愿法师
　　·北山志在书记
　　·方溪文珍知客

　　桐洲坦法师法嗣
　　·古源永清法师
　　·潜山文珦法师

　　剡元先法师法嗣(南屏下第七世)
　　·云梦允泽法师

　　蒙泉源法师法嗣
　　·灵源允宪法师
　　·桐溪若济法师
　　·螺溪元悟法师

　　梅峰奎法师法嗣
　　·具城妙铦法师
　　·孤岩如月法师

　　鉴堂义法师法嗣
　　·百川如海法师
　　·石庭道生法师
　　·石帆宗晔法师
　　·性庵净岳法师
　　·柏岩文杲法师
　　·圣水从觉法师

　　总庵心法师法嗣
　　·古镜文杲法师

　　毕庵希法师法嗣
　　·海空法英法师

　　南岩雄法师法嗣
　　·虚静祖意法师


　　休庵舟法师法嗣(广智下第七世)

　　法师净悟字机先。温之乐清李氏。幼知厌俗。往依雁山飞泉圆觉。十九具戒。初谒定庵统学教观。时休庵居寿昌。笃于讲说。往求受业。庵问定庵何以示人。师曰。演索车义。庵曰。寂光土索车否。师不领。畜疑在膺几废寝食。庵感其用心抚其背曰。疑端发露宝所非遥。居无何忽有契会。自是宗门疑难迎刃而解。吴越讲席。无不纵观。志气高卓。少有许与。每自诲曰。折铛煮饭。偃息中林。借虚空口。对万象说。余亦何愧。至若所学不充。因人成事。执数行纸上语。聚百十雏道人。大厦广居食前方丈吾弗为也。师始于飞泉作兴栋宇。既而勉徇众请。出主天台净土。日勤讲说百废具举。晚归飞泉故居。课佛为业。及属疾大书以示众曰。求医问药挠吾化也。吾将默观其变。明旦危坐而蜕。时开禧丁卯九月二十六日也。阇维之日。耳与齿俨然。门人文虎。塔于寺之西麓。北涧居简为之铭曰。是为豁庵。听说总持。两种不坏之藏。道德所重。虽隐而彰。吾知夫异代而同心者。堕泪于雁山之阳。

　　法明节法师法嗣

　　法师子真。永嘉人。号闲林。幼从节公学。用心勤至悉通其道。遇教义未安处。与诸友终日议论。既得意已。乃坐帐中。纵辞演说。或自问自答。以自研核。后继主法明。大弘乃父之业。辩才异等老学畏服。

　　月堂询法师法嗣

