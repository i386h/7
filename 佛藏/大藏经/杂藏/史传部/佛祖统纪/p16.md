<!-- { "loadSidebar": true } -->
　　言开权显实者开前顿渐会入非顿非渐(集解云。开华严之顿。三时之渐。四时三教咸为所开。不同华严聋哑。故非顿不同三时次第故非渐。今经开显无不成佛。故云会入非顿非渐)言权实者。名通今昔义意不同(前三教权实不即大小相隔。法华权实不二。权即是实。实外无权。此义不同昔经权实随顺机宜悉檀逗会而已。今经为实施权意在于实开权显实。意在于权。此意不同)谓法华已前。权实不同。大小相隔(华严大隔于小鹿苑小隔于大。方等同座大小各闻。般若融通约人成隔。义见玄文)如华严时一权一实(权别实圆各不相即。且以华严为论。三渐可知)所以者何。初顿部一粗一妙。一妙则与法华无二无别。若是一粗。须待法华开会废了。方始称妙(一妙无别者。约教显实是同。一粗方妙者。点前隔异见融即)次鹿苑但粗无妙(但一藏教)方等三粗一妙(藏通别粗圆教为妙)般若二粗一妙(通别二粗。圆妙此已上普昔时义意)来至法华会上总开会废前四味粗(开前四味粗。会前四味粗。废前四味粗。故冠以一总字。曰开会废)令成一乘妙(前四时两教二乘三教菩萨人理教行差别之粗。至今法华咸皆微妙。别行记云。为实施权开权显实。会权归实废权立实。此之权实余部永无。此今时义意也)。
　　诸味圆教更不须开。本自圆融不待开也(在昔圆顿不开自妙华严之中普贤普眼三无差别大集染净一切融通。净名不思议毛孔含纳。思益网明无非法界。般若诸法混同无二。此等圆妙。与今法华佛之知见。无二无别。岂可更开令成妙邪)但是部内兼但对带。故不及法华淳一无杂。独得妙名良有以也(华严兼于行布差别。鹿苑但一生灭之粗方等大乘对三藏半。般若所带通别方便。此等四味。不及法华纯一佛乘。唯今称妙。其义如此)故文云。十方佛土中。唯有一乘法。无二亦无三(唯有圆妙一乘。无通教半满相对之二。无三藏中之三乘。无般若所带之二。无方等所对之三。此义出文句。偈见总诸佛章。此证教一文)正直舍方便但说无上道(三教方便独谈佛慧。于诸世间为无有上。大直道也。此释迦章中教一文。今取道义故以证行一)但为菩萨不为小乘(昔日方便。谓化小乘。今时开显。实是菩萨。如彼穷子自谓客作。长者观之实为己子。开显小乘作佛。故云不为小乘。菩萨上求下化。因必至果。故云但谓菩萨。此约义引文。以证人一。若据诸佛章偈。则云但教化菩萨)是法住法位。世间相常住(众生正觉。一如无二。悉不出如。皆以如为位也。出世正觉以如为位。亦以如为相。世间众生亦复如是。世间相既常住。岂非理一此见文句云云。韶云。相可表帜。位可久居。众生正觉相位无二。显迷即理理即常住。佛已契常众生理是○未来佛章。以证理一)。
　　时人未得法华妙旨。但见部内有三车穷子化城等譬。乃谓不及余经。盖不知重举前四时权独显大车。但付家业唯至宝所。故致诽谤之咎(已上并四教仪○妙旨者。迹门三周开显之妙。初法说周重举四时之权。会三归一。身子上根得记是也。次譬说周明三车一车。譬前法说。四大弟子设穷子喻获得家业。中根信解作佛是也。三因缘周明十六王子下种中间调停今得授记。有化城宝所之喻。下根千二百声闻等获益是也。人不见之。故致诽谤。如清凉师李长者等。不知此旨。便为不及也)。
　　若约时则日轮当午。罄无侧影(法华开显。三乘九界咸皆悟入。譬如日轮正午无处不明。是则先照高山寅时也。次照幽谷卯时也。次照平亩辰时也。禺中已时也。宋严观二法师。与太史何承天。论中边之国。依周礼。用一尺五寸上圭。立八尺之表。夏至午时以测日景。犹有余阴。知此方非中国也。天竺此时无余阴。知为中国也。地上寸影天上万里。今言侧影者余阴也。影古作景。晋葛洪字苑。始改作影)。
　　若约味则从熟酥出醍醐。此从摩诃般若出法华(玄一○涅槃经。但云般若出涅槃。今玄文言出法华者。以二经同味故。义立此说)信解品云。复经少时(去法华不远)父知子意渐以通泰(机无隔异)成就大志(大心即发)自鄙先心(欲求大道)临欲终时(化缘将讫)而命其子(二万亿佛所受化之徒)并会亲族(十方法身菩萨影响者。多是释迦昔日同业)即自宣言此是我子(从我受学是我所生)舍吾逃走(背此大乘遁入生死)五十余年(备经六趣)昔在本城怀忧推觅(自昔法身地中。常以二智观。觅可化之机)忽于此间遇会得之(始于今日感应道交)此实我子我实其父(我实曾于二万亿佛所。常教大法。此结会父子。以定天性)今我所有一切财物(大乘万行万德。行为因。德为果)皆是子有(先所出纳是子所知指昔日大品领教。所委广略般若共不共法。此正付家业)时穷子闻父此言。即大欢喜而作是言。我本无心有所希求(三藏本心不求。方等耻小望绝。故不求。般若虽领非己分。故不求)今此宝藏自然而至(如此不求而今自得)此领何义。即是般若之后。次说法华。先已领知库藏诸物。后不须说但付家业而已。譬前转教皆知法门。不须重演观法。直破草庵。赐一大车。授记作佛(玄十○授者授与。记者记事。开与授记皆有通别。通开一切众生。皆当作佛。别开当座悟入。通记阿耨菩提。别记劫国名号)。
　　四十六年(乙丑)佛成道后。四十二年说法华经(句记引法性论○说法华。凡二处二会。始在灵山次升虚空。后复还灵山。法华以无量义为序。普贤行法为结)。
　　法华教主。准四明立义。法华所明三十二相名尊特者。以即法身故。是则生身即法身者。便为尊特。此就开权即劣显胜而明尊特龙女欲彰开权妙相。故云法身具三十二相。此一一相全理显现。法身遍故三十二相相相周遍。法具万德相亦须具。此之妙身不名尊特。更指何身为尊特邪。此则永异净觉定是生身之义。至若即一论三者。秖三十二相如来妙力。为三藏示有分齐。名曰生身。秖三十二相如来妙力。为从通入别机示无分齐。名为尊特。秖三十二相如来妙力。为圆教机示一一相。即是本性所具法门。名为法身。由三种机感者如来。即于一身示三种相。
　　·四十七年(丙寅)
　　·四十八年(丁卯)
　　·四十九年(戊辰)

　　净饭王病重。念见诸子。佛在王舍城。去此五十由旬(父王所治迦维罗国。王舍城在摩竭提国。并中印土。今言五十由旬。即相去二千里)告难陀阿难罗云。即以神足至王宫所。涌身虚空放大光明。光照王身患得安息。复以手著父王额上曰。王是净戒之人心垢已离。今应欢喜谛思经法。时王于卧合掌心礼。忽就后世。诸释棺敛置师子座。佛及难陀丧前肃立。阿难罗云。住在丧足。佛为当来世人不孝。躬欲担棺。大千世界一切震动。欲界诸天诸龙鬼神。俱来赴丧。时四天王跪请担棺。各自变身如人形像。世尊手执香炉前行。出诣墓所。千阿罗汉往大海渚。取旃檀香举棺焚之。诸王收骨置于金函。起塔供养。佛告众会。父王净行生净居天(净饭王泥洹经○生五净居者。第三果阿那含人)初波斯匿王(舍卫国主)娉于释氏摩诃男。以家中婢生女。妻之生子。名流离。年八岁。令诣外家学射术。时新作讲堂欲请佛僧。流离即升师子座。诸释嗔骂之云。此婢生子敢入中坐。扑之着地。后绍王位往征释种。目连三反白佛。佛言。宿缘已熟今当受报。流离王既入城。取诸释埋脚地中。以象踏杀之。凡九千九百九万人。流血成河。选五百端正释女。欲与相接。一女骂云。我今何故与婢生种通。乃至五百女皆如此骂。王取五百女。刖手足掷坑中。还至舍卫。兄祇陀太子出见。流离王曰。吾与诸释战何不佐我。祇陀曰。我不堪杀害众生。王即拔剑杀祇陀。命终即生忉利。五百释女称怨向佛。佛至其边说法得法眼净。命终生天。佛还给孤独园告诸比丘。今流离王及此兵众却后七日尽当磨灭。至七日初。王将兵众诣河娱乐。天大雷震暴风疾雨。王及兵众为水所漂。身坏命终入阿鼻狱(此云无救鼻音毗)佛因为诸比丘。说释种宿世捕鱼杀害因缘。今还受报之事(长阿含经○案兴起行经云。过去罗阅城。有池多鱼。村人捕之。著岸而跳。一鱼名[麩-夫+孚]。一名多舌。相语曰。我等不犯。人横见杀。我后世当报。时村人男女。今诸释种是。[麩-夫+孚]鱼者。毗娄勒王是。多舌者。今王相师名恶舌者是。我是时为小儿。见鱼跳而喜。以杖打鱼头。王伐释种。时我得头痛)。流离杀诸释氏。阿难愁恼。来佛所言。我与如来同一释种。云何如来光颜如常。佛言。我修空定。过三年已还来问我(涅槃经)目连。取知识四五千人盛著钵中。举置虚空。流离军退。佛令取钵视之。人皆死尽。佛为说无常法。无央数人得须佗洹果(法句喻经)。
　　·五十年(己巳)
　　·五十一年(庚午)
　　·五十二年(辛未)

　　冬十一月既望。佛在毗舍离国大林精舍重阁讲堂。告诸比丘。却后三月我当般涅槃。即为说普贤菩萨行法经。
　　述曰。案神照经疏云。建子之月既望。告众行法。既是结经。则知说法华止七年耳。今约已经开显又二经同味。故通称八年也。

　　佛祖统纪卷第三(下终)



　　佛祖统纪卷第四

　　　　宋景定四明东湖沙门志磐撰

　　教主释迦牟尼佛本纪第一之四


　　入涅槃

　　序曰。如来所说一代法门。其意在乎开显大事因缘而已。及乎人机既得大益。则又为之说云。所应度者皆已度毕。于是唱入灭度。以示化仪之有始卒。将以起懈怠者之慕心以垂训未来之人尔。至曰我不灭度常在灵山。斯则如来不生不灭大般涅槃之旨。
　　言涅槃者。此有二义。一者为法华未熟人追说四教。具谈佛性令知真常入大涅槃。名捃拾残机教(四教仪)谓如来调熟渐机众生。以法华涅槃。皆为后教后味。譬如田家先种先熟先收。后种后熟后收。是以八千声闻。无量损生菩萨。大德身子等。于法华中得受记莂。见如来性成大果实。如秋收冬藏更无所作。即是前番。从摩诃般若出法华。若钝根人法华不入。更用般若淘汰。如五千自起人天被移。此等未熟者。更论般若入于涅槃而见佛性。即是后番。从般若出大涅槃。故知法华前番。如秋成大获。涅槃后番。如捃拾余残(玄十)。
