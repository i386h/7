<!-- { "loadSidebar": true } -->
　　法师妙云。四明杨氏。自号慈室。遍询教席浚发妙解从久无畏。诣玉几参大慧。益有省悟。无畏主清修。师与逸堂诸贤旦暮请益。及同受通相三观之旨。绍兴十九年。无畏没众请师为继。淳熙初。迁慈溪永明。以所得悟意。述圆觉直解。其序有云。巨儒老衲读此必曰。既云直解何用是曲科为。闻者为一笑。尝闲居东湖二灵。以诗遣丐村市云。山环湖水水环山。短艇白鸥窗几间。野外更将供给至。饱参著得十僧闲。时人诵为实录。郡请居南湖。日事讲贯学者如市。居二年以疾辞。居溪口吴氏庵。一日往别吴君。归越三日。澡身易衣。趺坐室中。谓侍人曰。吾有瓣香藏之三十年。将临终供佛仰报大恩。今其时。吾将有行。及香烟正炽起白佛陈请求归安养。就座合掌而化。师为学得旨尤善驾说。诗颂翰墨妙绝一时。南湖祖堂以师居位日浅不立像。耆老评之曰。昔竹庵牧庵居此皆二年。议者以道大名重不得不立。今慈室何慊于二老哉于是亦立位。嗣其法者。广寿正皎(九月八日忌)首座睎颜。字圣徒。自号雪溪。四明奉化人。幼试经得度。教黉禅府无不咨询。三教百家无不综练。尝从久无畏亲受观法。自谓造师藩篱。及无畏亡撰铭文以寄得法之意。师志气刚正广众畏服。文藻高妙后进爱慕。于是圣徒之名播天下。不惑之前所寓必居记室。知命之后所至必踞座端。诸方屡举出世。皆固辞不就。尝步菜畦。见粪蛆毬聚。以杀物之多不复茹蔬。唯买海苔三百六十斤。日取其一以供粥饭。晚岁自省。谓文字余习无补于道。乃住桃源厉氏庵。专志念佛。一坐十年。精进不懈。谓反人张汉卿曰。净土之道岂有一法可得。珍台宝网迦陵频伽。此吾佛方便诱掖之法耳。但于修中不见一法。则寂光上品无证而证。汉卿曰。予固已信解。愧未能勇进耳。扁所居小轩曰忆佛。作诗以见志。有云。随波逐浪去翩翩。弹指声中七十年。岂不向来知忆佛。欲从老去更加鞭。临终预别亲友。沐浴更衣西向观想。忽称佛来合掌而化。师隐居之日。有司以免丁追慈室诮之曰。天下岂有读万卷书为高士行。犹欲以丁钱责之耶。主司嘉其言得不问。

　　澄觉焕法师法嗣

　　法师简言。自号觉庵。依澄觉学通其旨。博览强记独擅一时。尝讲妙玄升座高拱。暗索本文不失科节。圆诠妙法旁敷教相。事理权实莫不粲然。尝谓新学曰。人苦于寡学。若深历岁月熟览典诰。自然左右逢源了达祖意。不为一文一义之所滞惑。始可从事于讲说之际。闻者心化。

　　法照皎法师法嗣

　　法师明哲。四明之鄞邑周氏。自号则庵。得梦吞宝珠而生。十八具戒。即游学诸方。依能仁法照受教观。一时会中同名者有十哲之称。而师最显著。复遍参禅林。见天童宏智育王大慧国清愚谷。无不期以大器。尝曰。丛林所谓直指人心见性成佛。即吾宗介尔有心三千具足也。宏智闻之曰。观子妙解宜归弘教。初主昌国超果。迁觉海隐学永明。笃志讲训无虚日。学者不敢以假告。郡帅范成大。请主南湖。一时听徒。皆四方英秀。来者唯恐其后。咸相谓曰。登龙门者正在今日。师日诵小般若经。稍涉人语便即重诵。谓不当以凡言杂圣典也(六月十六忌)。

　　圆照光法师法嗣

　　法师宗肇。四明人。初之南湖见明智。晚入圆照室。俾之贰讲。出主兴教。迁寿圣。自罹建炎之厄。仅存大殿。茅茨数百椽。残僧十余辈。处之裕如。常曰。诸佛大士。遍法界建佛事。而云溪咫尺之地。不能有为。亦缘力不足耳。纵我能为之何足为道。祇陀络孤所施无虑亿数。而云溪咫尺之地不能有成。亦缘力不足耳。纵我能成之何足为多。但知服勤讲导笃志修进。以报佛恩可尔。既而来学日臻檀施日至。栋宇为之鼎新。

　　东灵钦法师法嗣

　　法师利渊。博通三藏。旁贯五经。学富道高。世称为渊教藏。蚤传东灵之道。弘法杨尖。聚众三百日事讲演。出入经论莫测涯涘。由是后学多尚泛辨(此卷三十五人本纪遗失十七人)。

　　佛祖统纪卷第十六(终)



　　佛祖统纪卷第十七

　　　　宋景定四明东湖沙门志磐撰

　　诸师列传第六之七(广智神照下四十四人)

净社廉法师法嗣(广智下第六世)
　　·休庵法舟法师
　　·法明文节法师
　　·宝积法云法师
　　·妙果师楷法师
　　·水陆文炳法师
　　·常明道深法师
　　·福昌文佾法师

　　圆辩琛法师法嗣
　　·月堂慧询法师
　　·一庵处躬法师
　　·雪堂戒应法师
　　·止庵法莲法师
　　·指南仲韶法师
　　·慈云文统法师
　　·余姚清湛法师

　　觉云连法师法嗣(神照下第六世)
　　·月波则约法师
　　·林庵清哲首座

　　证悟智法师法嗣
　　·慧光若讷法师

　　北峰印法师法嗣
　　·古云元粹法师
　　·佛光法照法师
　　·梅峰梵奎法师
　　·石溪思寿法师
　　·石镜清杲法师
　　·慈感文圭法师
　　·蒙泉了源法师
　　·毒海道源法师
　　·剡源觉先法师
　　·桐洲怀坦法师
　　·南峰思诚法师
　　·日本俊芿法师
　　·云巢如宝法师
　　·南涧行果法师
　　·严陵赵彦肃
　　·铠庵吴克己

　　能仁宝法师法嗣
　　·草堂如宝法师

　　车溪荣法师法嗣
　　·紫金法通法师

　　慈室云法师法嗣
　　·悟真正皎法师
　　·南湖了宣行人

　　觉安言法师法嗣
　　·鉴堂思义法师
　　·总庵妙心法师
　　·常斋法幵法师

　　能仁山法师法嗣
　　·毕庵法希法师
　　·南岩法雄法师

　　杨尖渊法师法嗣
　　·崇先了生法师
　　·杨尖法钦法师


　　圆辩琛法师法嗣(前廉法师法嗣七人原本无纪)

　　法师慧询。字谋道。号月堂。其先永嘉陈氏。寓居四明昌国之朐山。母梦异僧至门求化既而妊娠。八岁出家祖印院。初授法华数遍。即能成诵。尝归省祖母谕之曰。汝已去家。当学吾州忠佛子。初谒南湖澄照。以卓立称。至东掖见皎法照奇之。有忌之者群噪之。师曰。佛法大义有疑即问何必见嫉。乃西游浙左。遍参名匠。东回南湖。依圆辩正所学。闻性恶即具之旨。名体不转之妙。一家圆顿深有悟入。绍兴末年。出主法昌。迁净名普和。常持钵。海岸遇盗。师正色曰。汝辈所欲者财耳。尽与之。因谕以善恶业报。盗为感动。归物悔过而去。净名无徒。每对海山。为鬼神讲维摩经。屡感神应。乾道五年。迁主南湖。负笈之士自远而至。几莫能容。丞相魏杞与师为道契。尝问世间相常住之旨。师曰。得非以四时代谢为疑乎。曰然。师曰。穷过去极未来。虽有代谢而此理常住。魏公曰。屡以问人。未若今日之可晓。淳熙六年冬十月二十七日。忽告众示疾。慰问者群至。见门学则勉其进德。士官则嘱其护法。闻其言者。悚然有感。既而别众。书偈念佛。结印趺坐而化。停龛弥月。唇脸鲜红。其容若笑。遗言分骨为二。一祔亲垄。一塔祖原。众以历代窆全身。唯剃发以酬师志。逾月视其发。舍利可掬。师坐必端直。行不旁示。密室静处必披袈裟。高座宣扬不事著述。学者多于听次笔以记之。诵经坐禅日有常课。未尝以事废。制学者。未二十夏不许出世。躁进之风为之一戢。
　　法师处躬。永嘉人。号一庵。久从圆辩得其旨。晚主南湖。有辩才善说之誉。脱略窠臼不滞节目。有求指示者。执笔便书。申明祖意独出众说。远近学者推为宗师。正旦结光明期。湖心律居亦行此忏。主者正竹溪素重师德。每初夜必领徒过南湖。听说法要。竹溪临筵。叹服曰。吾徒何幸得闻大乘。四分所明检身为要。若明心见性其在兹乎。一众为之欢跃。
　　法师戒应。四明人。自号雪堂。才识英敏襟度豁然。久学南湖为时伟望。郡以南湖请圆辩。师奉命之东掖。以礼奉迎。及圆辩至大开法施。妙旨雄谈唯师可企。一日叩函丈。问指要中未了义。圆辩曰。汝能背诵。吾将为说。数日诵通。暨上请。辩曰。此中为汝说得彻也。师忽有省。自是机辩奋发莫有敌者。出主白莲。学徒云会。宁海岁有大会。请师一月讲经。道俗万众仰听肃肃。鸿音一震莫不警寤。一日无疾。别众归寝。右胁而亡。塔全身于寺山之灵源。
　　法师法莲字实中。自号止庵。四明象山人。幼年勤学。一时讲席。知名者无不遍历。晚造南湖侍圆辩。朝问夕咨。越六载如一日。畴昔疑昧为之豁然。初主辩利。迁广严永明悟真。接物以慈抚事以宽。或问日用则酬酢忘倦。叩以佛法则默而不答。人有测识其意者。为炷香拱立。谦辞发问方随问委释曲尽其理。其为重法。不失师体若此。
　　镜庵曰。先贤有云。四明中兴天台之道。圆辩中兴四明之宗。盖谓四明之后。有派为知解之学。近似山外者。而圆辩者出。独能发挥祖意以起四明。盛矣哉。或谓月堂得观行。止庵得宗旨。一庵雪堂得辩说。皆有师家之一体云。
　　法师仲韵。四明人。久参圆辩学解卓异。绍兴中主布金。以霅川神智假名诸师盛破四明。乃作三千正说以追攻之。名指南集。凡三卷(此中失文统清湛二人纪)。

　　觉云连法师法嗣(神照下第六世)

　　法师则约。号元庵。鄞之姚氏。亲受度于觉云。旦夜为学深明教旨。觉云来南湖。师为侍右。抚事和谨内外以说。云逝。去依上竺慧光。分座讲经众服其辩乾道九年春。太师越王亲制疏辞请为月波第一师。寺占东湖之胜。而师以讲才见称于世。故一时名德。咸乐来依。越王屡亲讲说。手书赞曰。师教门义龙也。既为吾家师。又作此山主。愿奉此地。长讲天台宗教。长修水陆普度。上报君亲勿事改革。既而奏于朝。赐智海之号。自师作祖此山。继之者梓庵隐堂。而柏庭径升南湖。自是地望为之益重(此中失清哲首座记)。

　　证悟智法师法嗣

