<!-- { "loadSidebar": true } -->
　　十五祖净光尊者羲寂。字常照。永嘉胡氏。母初怀妊不喜荤血。及产有物蒙其首。若紫帽然(梁末帝贞明五年己卯生)幼白二亲求出家。乃入开元。依师诵法华。期月而彻。年十九(晋高祖天福二年)祝发具戒。诣会稽学律深达持犯。乃造天台。学止观于竦法师。其所领解。犹河南一遍照也(僧传云。蒲州不听泰。河南一遍照)尝寓四明育王寺。梦登国清。上方有宝幢座。题曰文殊台。栏楯外隔欲入不可。俄见观音从堂而出。手却行马(即叉栏也亦名拒马)低回相接。忽觉自身与观音体合为一。自是之后乐说无尽。初天台教迹。远自安史挺乱(天宝末年。安禄山。史思明。相继反逆)近从会昌焚毁(武宗会昌五年。罢僧尼毁寺院)残编断简传者无凭。师每痛念力网罗之。先于金华古藏仅得净名一疏。吴越忠懿王。因览永嘉集。有同除四住此处为齐。若伏无明三藏即劣之语。以问韶国师(传灯天台德韶国师。姓陈。嗣清凉益禅师。至天台睹智者遗踪。有若旧居。又与智者同姓。时疑其后身云)韶云。此是教义。可问天台寂师。王即召。师出金门。建讲以问前义。师曰。此出智者妙玄。自唐末丧乱教籍散毁。故此诸文多在海外。于是吴越王遣使十人。往日本国求取教典。既回。王为建寺螺溪。扁曰定慧。赐号净光法师。及清谥天台诸祖(止谥天台以十六祖)一家教学郁而复兴师之力也(案二师口义云。吴越王遣使。以五十种宝。往高丽求教文。其国令谛观来奉诸部。而智论疏。仁王疏。华严骨目。五百门等。不复至。据此则知。海外两国。皆曾遣使。若论教文复还中国之宝。则必以高丽谛观来奉教卷为正)有兴教明师。年方弱冠。听经于会下常自疑云。饮光持释迦丈六之衣。披弥勒百尺之身。正应其量。为衣解长耶。身解短耶。时韶国师居云居(属天台)聚众五百。明往问之。国师曰。座主却是汝会。明愠色拂袖而退。国师曰。我若答。汝不是。当有因果。明回螺溪。口即吐血。师闻惊曰。此新戒。触忤菩萨人来。明举前话。师云。汝不会国师意速去忏悔。明具威仪诣前悲泣作礼首过。国师为颂出前话云。佛佛道齐宛尔高低。释迦弥勒如印印泥。明自此疾瘳。归谢师曰。非师指教几丧此生(二师口义云。玄弼山君言。国师是智者。起法堂都料螺溪。是放生会首。堂中僧众。是所放之鱼)太平兴国五年(本朝太宗)自山中出居州治寺东楼。梦刹柱陷入于地。即徙居西偏。其夜春雨骤作。山颓楼倾。咸谓师有天眼。雍熙元年。永安县请于光明寺为众授戒。忽佛殿大像堕坏。腹中出发愿文。乃唐咸通六年沙门希皎为七乡人施戒劝造此像。愿舍报为男子。童真出家传法利生。时会观者谓是师前身也。四年十一月四日寝疾。嘱门人不许哭泣祭奠。言已即瞑目。门人累小塔。窆于方丈。寿六十九。夏五十。传法弟子百余人。外国十人。义通实为高第。而澄彧。宝翔。为之亚焉。天台官民先曾传戒者。共迎师真相于开元寺。缟素致祭哀动一城。天为惨色。后徒属谋迁塔见貌。若生人发长余寸。遂迁葬于国清东南隅。澄彧述铭以为识。师讲三大部各二十遍。维摩光明梵网金刚錍法界观永嘉集各数遍。述义例不二门等科节数卷(杂见高僧传等文)。
　　十六祖宝云尊者义通。字惟远。高丽国。族姓尹氏(后唐明宗天成二年丁亥岁生)梵相异常顶有肉髻。眉毫宛转伸长五六寸。幼从龟山院释宗为师。受具之后学华严起信。为国宗仰。晋天福时来游中国(师于天福末。方十六七。正受具学华严之时来中国。应在二十后。以历推之。当在汉周之际。今言天福恐误)至天台云居(韶国师所居)忽有契悟。及谒螺溪闻一心三观之旨。乃叹曰。圆顿之学毕兹辙矣。遂留受业。久之具体之声浃闻四远。一日别同学曰。吾欲以此道导诸未闻。必从父母之邦。始乃括囊东下。假道四明将登海舶。郡守太师钱惟治(忠懿王俶之子)闻师之来。加礼延屈咨问心要。复请为菩萨戒师。亲行授受之礼。道俗趋敬同仰师模。钱公固留之曰。或尼之。或使之(孟子。行或使之。止或尼之。尼语乙反)非弟子之力也。如曰利生何必鸡林乎(高丽别名)师曰。缘既汝合。辞不我却。因止其行。开宝元年(本朝太祖)漕使顾承徽屡亲师诲。始舍宅为传教院。请师居之。太平兴国四年。法智初从师学(师年五十三法智年二十)六年十二月。弟子延德。诣京师奏乞寺额。七年四月。赐额为宝云。雍熙元年。慈云始从师学(师年五十八慈云二十二)师敷扬教观几二十年。升堂受业者不可胜纪。常呼人为乡人。有问其故。曰吾以净土为故乡。诸人皆当往生。皆吾乡中之人也。端拱元年十月二十一日。右胁而化。阇维之日舍利盈满骨中。门人奉葬于阿育王寺之西北隅(育王未为禅时。其徒尝请宝云诸师。屡建讲席。宝云既终。因葬骨于此地)寿六十二。治平元年(英宗)主南湖法孙宗正。累为方坟石塔作记以识之(后七十七年)宣和七年(徽宗)主育王昌月堂。以地芜塔坏。与宝云威师。徙骨于乌石山。其骨晶荧有光。考之琅琅其声。舍利五色滋生骨上。有盈匊得之者。其后主者智谦。重刊石塔记于乌石庵中(见振祖集石塔记)。
　　晓石芝曰。石塔记。谓师著述。逸而不传。然考诸四明章记。则尝秉笔为观经疏记。光明玄赞释矣。盖四明禀承其义。用之于记钞诸文。非为无传。赞释一部尚存。但不广行耳。
　　螺溪网罗教典。去珠复还。宝云二纪敷扬家业有付。而世方尊法智为中兴者。以其有著书立言开明祖道抵排山外绍隆道统之功也(抵音抵触也)故慈云赞之曰。章安既往。荆溪亦亡。诞此人师。绍彼耿光。一家大教。钟此三良。又为之辞曰。一家教部。毗陵师所未记者悉记之。四种三昧人所难行者悉行之。敬绎名言。诚为实录(绎音亦抽丝也)。
