<!-- { "loadSidebar": true } -->
　　二年。敕万回禅师赐号法云公圆通大士○北宗神秀国师示寂于东都天宫寺。谥大通禅师。师得法于五祖。自武后朝召居内道场。至帝礼以国师。宰相张说问法。执弟子礼○二月敕造圣善寺。沙门慧范。补正议大夫。封上庸郡公。法藏慧珍九人。并朝大夫。封县公。官给奉禄。一同正员(奉音凤俸俗)敕菩提流志。于佛光殿译经。上御法筵亲临笔受。百僚侍坐。妃后同瞻○五月赐嵩岳慧安国师紫摩纳衣。度弟子十四人。后三年亡。寿百二十八岁○诏七朝忌辰于内殿设斋行香○圣善寺成。敕上庸公慧范。如银青光禄大夫充寺主。沙门万岁加朝散大夫封县公。充都维那。沙门广清。检校殿中监充功德使。
　　三年。敕高安令崔思亮往泗州迎僧伽大师。师西域何国人。高宗时来洛阳。行化至泗州。城民贺跋舍宅为寺。师令掘地得碑云。齐李龙舍宅建香积寺。又获金佛。师曰。普照王佛也。因名普照王。上以天后讳改普光王。师既至。尊为国师。出居荐福寺。帝及百僚皆称弟子。度弟子慧俨慧岸木叉。御书寺额○敕文纲律师入大内安居行道○敕菩提流志于西崇福寺译宝积经。修文馆学士武平一充翻经使。卢藏用等润文○诏律师道岸入宫为妃主授归戒。帝至诸师皆避席。岸独长揖。帝高其操。命图形于林光宫。为之御赞。
　　四年三月三日。僧伽大师坐亡。敕于荐福寺漆身起塔。忽臭气满城。诏令送归泗州。俄芬芳帝里。上问万回。僧伽何人。曰观音化身也。○五月大旱。敕菩提流志于崇福寺结坛祈雨。三日大澍(音注时雨)○诏于化度寺设无遮大会○菩提流志进新译经。帝于林光殿赐斋。观沙门议论。敕画工张训。图翻经大德及众学士于殿壁。亲制赞辞。

　　睿宗(旦高宗第八子)

　　景云元年。高祖旧第兴圣宫有柿树。枯瘁岁久。至是重荣。乃大赦天下。赐百官封爵。普度僧道三万人。帝初受内禅。请法藏法师从受菩萨戒。
　　二年。敕菩提流志同法藏尘外等。于北苑甘露亭译大宝积经。宰相张说。右丞卢藏用。博士贺知章。中书侍郎陆象先。尚书郭元振。侍中魏知古。润文监护○敕贵妃公主家。始建功德院○法云公万回坐亡。赠司徒虢国公。敕葬西京香积寺。回当则天朝延入禁中赐锦衣。令宫人给侍。庄惠太子生。则天抱示之。回曰。此西域树精养之宜兄弟。安乐公主怙韦后将谋逆。回遇之途。望尘唾之曰。腥气不可近。后安乐果被诛。玄宗在藩谒之。回抚其背曰。五十年太平天子。睿宗为相王每出。回告市人曰。天子来矣。
　　先天元年。西天沙门婆罗请然灯供佛。帝御延熹门临观。灯轮高二十丈。点金银灯五百盏。望之若华树○菩提流志等进新译宝积经百二十卷。御制圣教序以冠经首○十一月。贤首法师法藏亡。赠鸿胪卿葬神和原。
　　二年。敕采访使王志愔。应诸郡无敕寺院并令毁拆。初沙门慧云望隋河北有异气。乃入汴州。至司马园池见水中有上天宫阙。欲谋建寺。乃化缘铸丈六弥勒像。贸郑景宅为院。掘地获碑云。北齐天保六年。立建国寺。因名曰建国。志愔至云礼像泣告。像忽放光。志愔以事闻。帝亦预有瑞梦与所奏冥符。以自相王龙飞。因赐名大相国寺○八月能禅师于新州国恩寺坐亡。反葬于韶州曹溪。而建塔焉。世称六祖。

　　玄宗(隆基睿宗三子)

　　开元元年。敕以寝殿材建安国寺弥勒佛殿。
　　二年正月。自中宗以来贵戚奏度人为僧。富户强丁多削发以避徭役。紫微令姚崇上书请禁度僧。言佛不在外悟之由心。行事利益使苍生安稳。是谓佛理。上从之。命有司沙汰僧尼伪滥者。万二千人。并令还俗。敕百官毋得创寺。民间毋得铸佛写经。须者就寺赎取○二月敕僧道致敬父母。四月罢致敬。
　　述曰。自晋成帝至隋炀。凡四诏沙门致敬王者。远法师谓。袈裟非朝宗之服。瞻法师谓。僧无敬俗之典。遂寝其事。自唐太宗明皇。凡二诏僧道致敬父母。既时停罢。然不闻当时以何为议。岂不曰若。稽之佛典。出家之士尊居三宝为世福田尚使父母反拜。岂当违佛制而狥一时之立法。停罢之议不出此义。自明皇至我朝。无复为此非议者矣。
　　三年。诏一行禅师入见。帝咨以安国抚民之道。及出世法要。称为天师(天子之师)帝问。国祚何如。对曰。銮舆有万里行社稷终吉。以金合进曰至万里即开视乃当归少许耳。禄山之乱帝幸成都。至万里桥悟当归之谶。洗然忘忧。终吉者至昭宗而绝。以曾封吉王也。
　　四年。西天无畏三藏来。先是睿宗闻师名。遣将军史献出玉门迎候。至是帝梦异僧来谒。命图其容于壁。及师入见与壁像不异。帝说饰内道场居之。尊为教主。师译出毗卢遮那等经。密教一宗于兹为盛○日本国遣沙门元昉入中国求法。
　　七年西天三藏金刚智。循南海至广州。来京师召见。敕居慈恩寺。智传龙树瑜伽密教。所至必结坛灌顶度人。祷雨禳灾尤彰感验○长安罔极寺沙门慧日游西天还。进佛真容梵夹。召见内殿说法开悟帝心。赐号慈愍三藏。法师所经七十国。往返二十年○三月长者李通玄。以华严大经诸家疏义繁衍。乃持新译经往太原高山奴宅造论。经三年。日食十枣柏叶饼一枚。世号枣柏大士。将赍经往韩庄。忽见一虎当道。长者以经置其背。引登方山土龛处其中室无灯烛口出白光炳照制作。有两女子日供食一盘及纸墨。坐亡之日。白光自顶上彻太微。所造论四十卷(藏中有长者事迹一卷)。
　　八年。北天竺不空三藏。循南海至京师。于慈恩寺传瑜伽大法于金刚智○五月京师人多疫病。医王韦老师施药以救。无不瘥。师每存心发愿。人睹之者病为。上闻之召愈见礼。为药王菩萨。老师者。疏勒国人。西域常衣毳袍腰悬数百胡卢。顶纱巾持黎杖。一黑犬同行。自云已五百年。尧舜殷汤周秦汉唐。凡七度化身来救贫病。其犬一日化为黑龙。背负老师冲天而去。
　　九年。诏一行禅师造大衍历。刑和璞谓尹愔曰。汉洛下闳云。后八百年当差一日(音叉错也)必有圣人出而正之。今一行造历正其差谬。洛下之言信矣。后六年亡。谥大慧禅师○于阗沙门智严来译经四部○姚崇薨。遗令云。佛以清净慈悲为本。而愚者写经造像冀以求福。汝曹勿效无知子追荐冥福。
　　述曰。佛道何在。必于伽蓝经像沙门奉法之徒。以寓见之。而后可以行清净慈悲之化。崇不知此道。而且独任虚理以饰陋见。故其当轴也。则禁度僧创寺铸佛写经。其属纩也。则遗令戒儿曹勿举佛事。使得君如魏太武以逞其坚僻之志。则亦当时一崔浩。不令之终也。
　　十四年。日本国沙门荣睿普照至扬州。奉国主命以僧伽梨十领施中国高行律师。鉴真受其衣。感外国有佛种。遂与睿等附[舟*自]而东。既至。王迎劳之。馆于毗卢遮那殿。请其授归戒。夫人群臣以次禀授。日本律教始行于此。
　　十五年。敕天下村坊佛堂小者。并拆除之。功德移入近寺堂大者。皆令封闭。公私望风。凡大屋大像亦被残毁。敕下豫州。新息令李虚方醉而州符至。大怒约胥正敢毁拆者斩。虚行事多违戾。非有意全佛屋也。后病死。既敛闻棺中指戛声。母促开之乃生。时暑月身颇疮烂月余方愈。自言。初为两吏拘至王庭。见前新息吏。亡经年矣。谓虚曰。长官杀害为心。今当受报。虚闻大惧请救。吏曰。去岁拆佛堂。长官界内独全。此功德弥天。不合此间追摄。王若问但以此对。顷之见王。有人持一通案。吏读曰。李虚专学割羊脚。合杖一百仍割身肉。虚曰。去岁敕毁佛堂。虚界内独存之。愿此功德以折前罪。王惊曰。审有此不。吏白有福簿在天堂。王令检之。吏读曰。去年毁拆佛堂。新息一县独存。合折一生无数罪恶延年三十。言毕罪簿火出焚之略尽。乃敕两吏送还。后三十无疾而终(太平广记)○菩提流志亡。年百五十六岁。谥一切遍知三藏。赠鸿胪卿○房管为卢氏宰。道士邢和璞与之出游。过夏口入废寺坐古松下。使人掘地得瓮中所藏娄师德与永禅师书画。谓管曰。颇忆此耶。管恍然悟前身为永师也○遂州任善病亡。同数俗人一僧俱至阎王所。僧曰。常诵金刚经。王即合掌。忽有五色云迎僧升天。冥官谓善曰。汝亦曾诵二十一遍。即令放还。又涟水赵璧入京举选。路逢亡妻。言今在冥司受罪不可言。我衣装在阿家处。可取卖造金刚经一部。璧如其言。始及半卷因过墓所。见老人称是地主。曰汝妻昨日已得生天(金刚感验录)。
　　十七年。敕天下僧尼三岁一造籍(供帐始此)。
　　述曰。出家学道要在从师受戒。为之制初未尝挂名于官籍。自汉明至唐初莫不皆然。至则天延载始令二众隶祠部。而明皇正观始令三岁造籍。肃宗至德复令鬻牒。谓之香水钱。逮我本朝南渡则又创免丁之赋。谓之清间钱。嘻律言非我所制。余方为清净者不得不行。岂如来以佛眼观末世为吾徒者。当勉顺国法乎。嘻。
　　十八年。左溪朗禅师为荆溪湛然禅师说止观法门○诏天下寺观。建天长节祝寿道场○西京崇福寺沙门智升。进所撰开元释教录二十卷。以五千四十八卷为定数。敕附入大藏○武功县丞苏圭。常诵金刚经。合家五十口皆蔬食。妻崔氏以瘦悴窃食肉。变为骨鲠。气绝敛十日。复苏言。见阎王责曰。汝夫是肉身菩萨。何为盗食肉。赖有诵经之功。延寿二十年。可归以语诸人。时帝闻之。亦发心持经。从化者甚众○沙门海通于嘉州大江之滨凿石为弥勒佛像。高三百六十尺。覆以九层之阁。扁其寺曰陵云。
　　二十年。金刚智三藏亡。谥灌顶国师。弟子不空三藏奉遗教。复回天竺至师子国。遇龙树受十八会灌顶之法及经论五百余部○初是西晋时有僧义兴。于鄮县东南三十里山谷间立佛祠于岩上。至是高僧法睿案故迹造精舍于山之东麓。秘书万齐融建多宝塔于西南隅。师居其处日诵法华。感太白化天童送供。夜绕塔行道。人见师身与塔齐。因号太白禅师。名其山曰天童(世传启禅师开山者误)○敕末尼本是邪见。妄托佛教。既是西湖师法。其徒自行。不须科罚。
　　述曰。佛言。九十六种外道。佛道为正。是知余皆邪法无足议者。末尼既是邪见。朝廷便须禁止。今乃纵其自行不加科罚。曾不思此立有染其习者。邪以传邪适足为佛法之混滥。嘻不知当时君臣。何其不能区别耶。
　　二十一年。南山道宣律师出删定四分戒本。出家之士得以诵习。
　　二十三年。无畏三藏示寂。塔于龙门之西山。
