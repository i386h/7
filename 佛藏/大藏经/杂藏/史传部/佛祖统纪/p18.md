<!-- { "loadSidebar": true } -->
　　佛告阿难。是娑罗林外有一梵志。名须跋陀罗。年百二十。虽得五通未舍憍慢。汝可往彼语云。如来出世如优昙华。于今中夜当般涅槃。若用所作可及时作。阿难受敕往作是语。须跋陀罗言。善哉。即与阿难还至佛所。闻佛说法得阿罗汉(涅槃经)既证果已白言。世尊。惟愿少住教诫莫般涅槃。世尊默然不许。须跋陀罗不忍见如来涅槃。即先入灭。佛告大众。自我得道度憍陈如。最后须跋陀罗。吾事究竟无复施为(涅槃后分)时阿难以阿泥楼豆语咨启四问。佛告阿难。如汝所问。六群比丘。恶性车匿。行污他家。云何共住。我涅槃后车匿比丘。渐当调伏舍本恶性。佛去世后以何为师者。尸波罗戒是汝大师。佛涅槃后依何住者。依四念处严心而住。观身性相同于虚空。名身念处。观受不在内外中间。名受念处。观心但有名字名字性离。名心念处。观法不得善法不得不善法。名法念处。一切行者。应当依此四念处住。如来灭后结集法藏。一切经初安何等语者。当安如是我闻一时佛住某方某处与诸四众而说是经(涅槃后分)时阿难请问。如来般涅槃后云何殡葬。佛言。当如转轮圣王葬法。用白[疊*毛]缠身。涂以末香。金棺铁椁。持盛王身。灌以酥油。香薪烧之。火尽收取骨末。起塔表刹。见者悲喜。思王正治。我今圣王亦复如是。我此国土未来众生。水葬火葬塔冢之葬。其事为多。阎浮界内有震旦国。我遣三圣在中化导。人民慈哀礼义具足(冢墓因缘经○止观我遣三圣化彼振旦。辅行仁义先驱真道后启。清净法行经。光净菩萨彼称孔子。迦叶菩萨彼称老子。月光菩萨彼称颜回)。
　　佛说涅槃时。有万五千亿人。于是经中不生信心。是人于未来亦当得信。
　　述曰。此见妙句。未知据何文。此等极钝根人。即是末代出家。具正信学佛法者。我辈何幸得预此流。
　　如来临入涅槃。诸天大众皆来供养。唯螺髻梵王不来觐省。时诸大众恶其我慢。使百千咒仙往彼令取。乃见种种不净而为城堑。犯咒而死。复策无量金刚持咒而去。乃至七日无人取得。大众悲哀说偈。如来即以大遍知神力。随左心化出不坏金刚。于大众中显大神通。三千世界六反震动。即腾身至梵王所。指彼秽物变为大地。报梵王言。汝大愚痴如来欲入涅槃。汝何不去。即以金刚不坏之力。微以指之。梵王发心至如来所(秽迹金刚灵要门○题称秽迹者。如经云。金刚指梵王秽物变为大地。所谓以神通变其秽境。故得名之为秽迹金刚)。
　　世尊将入涅槃。是时中夜寂然无声。为诸弟子略说法要。汝等比丘于我灭后当尊重珍敬波罗提木叉。当知此则是汝大师。若我住世无异此也(遗教经)。
　　佛告众曰。我虽在此阎浮提中。数数示现入于涅槃。实不毕竟涅槃。是故当知。是常住法不变易法(涅槃经)时世尊于七宝床右胁而卧。头枕北方足指南方。面向西方后背东方。如来中夜寂然无声。于是时顷便般涅槃。娑罗树林四双八只。入涅槃已东西二双合为一树。南北二双合为一树。垂覆宝床盖于如来。惨然变白犹如白鹤大众哀声普震一切世界(涅槃后分)时一切人民即入城中。作七宝金棺。栴檀沉水香花幡盖。至如来前而申供养。大众悲哽。共扶如来入金棺中。遣四力士请棺入城力不能胜。乃至遣十六力士亦不能胜。时阿泥楼豆语力士言。纵使尽城内人共举佛棺。亦不可得。当须大众诸天助汝举棺。乃得入城。所言未既。帝释即持宝盖。垂在空中。乃至色界诸天。皆如帝释供养圣棺世尊大悲。即自举棺升空。高一多罗树。从西门入从东门出。从南门入从北门出。如是左右绕城经于七匝。徐徐空行至荼毗所。下七宝床。时四天王各持天上栴檀沉水各五百根。乃至第六诸天世间大众。各持栴檀沉水至荼毗所(涅槃后分)二月二十二日。如来涅槃已经七日。将欲出棺。大众哀泣。共扶如来至七宝床香水灌洗。妙兜罗绵。缠头至足。白[疊*毛]千张。次第缠身。共扶如来入宝棺中。以妙香木成大香楼。举棺楼上。大众各持香炬至香楼所。皆悉灭没(后分)阿那律升忉利天以告摩耶夫人。摩耶自天而下。棺自为开。世尊起合掌曰。远屈下来。复语阿难曰。汝当知为后世不孝众生故。从金棺出问讯于母(摩耶夫人经)。
　　时大迦叶与五百弟子在耆阇崛山。去拘尸城五十由旬(案赴佛涅槃经云。迦叶在伊茶梨山。去舍卫二万六千里。教授一千弟子。此盖部别不同。当以涅槃后分所出为正)迦叶于正受中心惊身颤。从定中出见地大动。即知如来已入涅槃。即将弟子往拘尸城至佛棺所。如来大悲。为迦叶故棺自然开。显出真金紫磨坚固色身。迦叶哀哽。即以香水灌洗。千[疊*毛]缠身。棺开即闭。迦叶说偈。如来复现双足千辐轮相出于棺外。迦叶礼赞金刚双足。还自入棺。从心胸中火涌棺外。渐渐荼毗。经于七日。香楼乃尽(后分○案处胎经迦叶执火以然香薪。此部别不同。当以后分所出为正)佛灭度已。始经七日。大迦叶告五百阿罗汉。令诣十方世界尽集六通阿罗汉。得八亿八千众。于双树间听受法言(处胎经)。

　　分舍利

　　序曰。智者有言。此舍利者。是戒定慧之所熏修。究其为义。则有生法全碎之辨。我不灭度常在灵山。此岂非法身全身乎。今论涅槃之后八万四千。则唯示生碎二身尔。如来久远劫来数数出现。盖将开生身之迹。以显法身之本。即碎身之狭以见全身之遍。大权益物可胜思议者哉。
　　二月二十九日。如来荼毗已经七日。帝释开棺取佛右牙。天上起塔。有二捷疾罗刹。盗取佛牙一双。时城内大众收取舍利满八金坛。入拘尸城七日供养(后分○舍利此云骨身)。
　　三月六日。如来本生眷属迦毗罗国王(父王净饭二子。一孙。既俱出家。父王问佛云。国嗣永绝。则知既崩之后无复继者。今此迦毗罗王。盖是国人。立兄弟之子为其后。故今云本生眷属也)诸释种等。经三七日。知佛涅槃入拘尸城。请求舍利不果所请。阿阇世王诣佛忏悔。洗荡身疮极重罪灭。即还本宫。于涅槃夜梦见月落。召问诸臣。答言。是佛涅槃之相。王即将臣从至拘尸城。请求舍利不果所请。时毗离外道名王。阿勒迦罗王。毗耨不畏王。遮罗迦罗王。波肩罗王。各将臣从入拘尸城。请求一分舍利还国供养不果所请(后分○已上七国。并拘尸那为八国)时八国王共争舍利。有大臣优波吉谏八国王。时帝释化作人语。我等诸天亦应有分。阿耨达龙王言。我等亦应有分。若不见与力足相敌。时优波吉告言。诸君且止。此舍利宜共分之。何须见诤。即分舍利而为三分。一分诸天。一分龙王。一分八王(处胎经)八国共分舍利。阇王得八万四千数。又别得口髭还国。道逢难头禾龙王。从求舍利。阇王不与。龙言。我力能坏汝国土。阇王怖畏。即以佛髭与之。龙王于须弥山下起水精塔。阇王还国。以紫金函盛舍利。作千岁灯。于五洹河水中作塔藏之(阿育王经)。
　　八国举兵争求舍利。姓烟婆罗门高声唱言。当作八分。时拘尸城得第一分。乃至阇王得第八分。各还本国起塔。姓烟婆罗门得盛舍利瓶。还那罗聚落起塔。罗延婆罗门得炭。还国起塔。是时阎浮提始有十塔(十诵律)。

　　集三藏

　　序曰。荆溪论结集三藏。则有三处一千结集。正当最初(佛灭后四月十五日)七百结集为灭后百年。跋阇擅行十争(周厉王三十四年。见通塞志)五百结集为四百年后。因伽昵吒王请僧论道不同(未检所出)。然法苑珠林。李长者合论。并依处胎经以灭后七日为五百结集。今案本文。迦叶告五百。正是遣使集众。未为正结集则当以荆溪之论为正。
　　四月十五日。大迦叶如是思惟。应当结集三藏令法久住。即住须弥山顶挝铜犍稚(音虔地。声论翻为钟。五分律随有瓦木铜铁鸣者。皆名犍地。诸律多作犍槌)说偈曰。佛诸弟子。若念于佛。当报佛恩。莫入涅槃。诸弟子得神力者。皆来集会。迦叶选得千人。皆阿罗汉。唯除阿难。阇王日给千人饭食。中夏安居。三月初十五日说戒时。迦叶入定以天眼观。阿难一人烦恼未尽。手牵令出。阿难惭泣白言。佛法阿罗汉者不得供给左右使令。以是留残结不断耳。大迦叶复言。汝更有罪。汝劝佛度女人出家。使正法减五百年。阿难言。三世诸佛皆有四部。迦叶复言。佛欲涅槃背痛卧言须水。汝不供给。阿难言。是时五百乘车。截流而度水浊不取。迦叶复言。佛问汝。若有人四神足好修。可住寿一劫若减一劫汝应答云佛应住寿一劫若减一劫。佛三问不答。故令世尊早入涅槃。阿难言。魔蔽我心是故不答。迦叶复言。汝与佛[埶/衣]僧伽梨衣(褺徒颊及重衣。即是重叠之义)以足踏上。阿难言。我捉衣时。大风吹堕脚下。非不恭敬。迦叶复言。佛阴藏相。般涅槃后。以示女人。是何可耻。阿难言。我思女人见佛阴藏相。心羞耻女形欲得男身。修行种种佛之德根。非为破戒。迦叶令作六种突吉罗罪僧中悔过(突吉罗。此云恶作。又云应当学)迦叶复言。断汝漏尽然后来入。阿难思惟诸法求尽残漏。定力少故不即得道。后夜欲过疲极偃息。仰卧就枕霍然得悟。入金刚定破一切烦恼得六通。后夜到僧堂敲门。迦叶语云。汝从门钥孔中入来。阿难即以神力从孔中入。礼拜忏悔。迦叶乃云。汝莫嫌恨。还汝本座。阿难礼僧已升师子床(智度论)迦叶告言。佛所说法一言一字勿使有阙。时阿难最初出经。第一胎化藏。第二中阴藏。第三摩诃衍方等藏。第四戒律藏。第五十住菩萨藏。第六杂藏。第七金刚藏。第八佛藏。是为经法具足时。阿难发声。唱言。我闻如是一时佛住所居处。迦叶大众。皆悉堕泪。咄嗟老死如幻如化。昨日见佛今日已称我闻(处胎经)。
　　阿难身与佛相似。短佛三指。初登高座众起三疑。或疑世尊重出。或疑他方佛来。或疑阿难成佛。及唱我闻三疑俱遣(妙句)阿难集法藏自云。佛初转法轮。我是时不见。如是展转闻(句引智论)旧云。阿难得佛觉三昧。力自能闻(记云。佛加觉力。故名佛觉○舍利弗问经。阿难修不忘禅。得佛觉三昧。力自能闻)又未闻经愿佛重说。故佛口密为说。阿难亲承佛旨。如仰完器。传以化人。以泻异瓶。佛已涅槃。从金棺出金臂。重为现入胎之相。诸经皆闻(妙句)胎相尚闻。况后诸经(句记○此即追现入胎。乃至转法轮等相。使阿难给侍。二十年已前诸经。皆得以闻之也)阿难面于佛前自闻授记。即时忆念过去诸佛法藏。通达无碍如今所闻。亦识本愿(法华学无学记品)。
