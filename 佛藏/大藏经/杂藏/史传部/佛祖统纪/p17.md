<!-- { "loadSidebar": true } -->
　　述曰。法华开显已废方便。其未熟者尚劳调停。故于临灭度时。重施三教之权。用显一乘之实。此追说之意也(义在圣行品)然五千先已结缘略闻开显。今此会中复为追说。既于当座知常。故须即施即废。此追泯之意也(义在德王品)追说者重施也。追泯者重会也。法华已施已废。即是前番涅槃重施重废。即是后番。签之言曰涅槃重施方便。又云泯者会合。皆此义也。
　　二者。为末世比丘畜不净物(失戒)乐诵外典不教佛经(失乘)于佛法中起断灭见。夭伤慧命亡失法身。使乘戒俱失。故更扶三藏广开常宗设三种权扶一圆实。故名扶律谈常教(杂见大经玄签及四教仪)若言不许诸恶比丘畜八不净。是戒门事门(此即扶律义。案律云。八不净者。一田园。二种植。三谷帛。四畜人仆。五养禽兽。六钱宝。七褥釜。八象金饰床及诸重物。此之八物显过不应)若说如来实不毕竟入于涅槃。及遮外典。此是乘门理门(此即谈常义。据经合云。如来实不毕竟涅槃。方是谈常。今签文云。如来毕竟入于涅槃。此脱实不两字今用经补足)若末代诸恶比丘破戒。说如来无常。及读外典。则并无乘戒。失常住命。赖由此经扶律谈常。则乘戒具足。故知此经为赎常住命之重宝(签引大经云。若人藏积七宝。为未来谷贵贱。侵值遇恶王。为用赎命。乃当出用。诸佛秘藏亦复如是。为未来世诸恶比丘。畜不净物。为四众说。如来毕竟入于涅槃。读诵外典不教佛经如是等恶出现世时。为灭诸恶为说是经。是经若灭佛法则灭)。
　　述曰。法华开显之后。涅槃广开常宗。知一切众生皆有佛性。于是末代无知。安于平等大慧之说。忽略戒律不复经怀。此戒缓之失也。至于不读佛经唯好外典。此乘缓之失也(是知读经要在解义。行行始可名乘。若秖循行数墨。但是人天福业。菩提远因。未足以为出世之近果也)乘戒俱缓。非三涂之归而何归。如来久鉴未来。唱商行寄金之典。重扶三藏圆会真常。顾命之言有在于是。然则扶律谈常之教。正被今日。凡在为学可不自勉。是以止观方便具五缘中。首明持戒以为助道。要令行人以圆三观。观察所持十种戒本相相清净事理俱持。乘戒俱急。非同十二年中不知圆常。唯明事相之戒。故义例有云。虽依法华三昧妙行。末代钝根。若无扶助。则正行倾覆。故须扶律谈常以显实相。若夫大经所云。于戒缓者不名为缓。于乘缓者乃名为缓。此即偏赞大乘。格量优劣之文。岂当恃此便忽事戒。止观谓乘急戒缓者。以三涂身见佛闻经。如华严涅槃。鬼神龙畜皆预列众。如是因果。差降升沈非一。云何难言理戒得道。何用事戒。幸于人天受道。何意苦入三涂(文句)不明此宗。未足与议涅槃最后之训。若但弘四分不读大乘。徒知专守鹿苑持犯之章。曾未获闻鹫峰开显之旨。此为弘道。良用悲心。如智者之灭。弟子问谁可宗仰。则答之曰。波罗提木叉(戒)四三昧在焉(乘)左溪之逝。则顾谓门人曰。吾六即道圆万行无得(乘)戒为心本(戒)汝等师之。是又知列祖弘道。未尝不取本于乘戒俱急扶律谈常之意。
　　若论时味与法华同。谈其部内纯杂小异(四教仪○句记以十六意辨异二经云。判味同时。而部有异云云。又玄云。涅槃犹带三乘。此经纯一无杂)○然二经教意起尽是同。如法华三周说法。断奠声闻咸归一实(开迹也○断丁乱反。奠如字。训决定。依经文。则是决了声闻法之义)后开近显远明菩萨事(显本也)涅槃亦是先胜三修(签斥夺三修。十仙小证○涅槃玄。邪三修者。世人随邪师教。相续为常。适意为乐。动转为是我。劣三修者。声闻依半教。谓三界无常。诸有非乐。一切空无我无我所。胜三修者。依佛胜教破于劣修。以常乐我。斥诸比丘无常苦空无我虚伪不真。法身常恒无有变易。欢娱受乐具入自在。如是修者入秘密藏○涅槃经云。阇提首那等十外道)断奠声闻入秘密藏(开迹也)后三十六问明菩萨事(显本也。签文。广辨菩萨五行十功。已上释同)又涅槃临灭更扶三藏。诫约将来。使末代钝根不于佛法起断灭见。广开常宗破此颠倒。令佛法久住。如此等事。其意则别(玄文已上释异。签云。起谓正说初分。尽谓正说末分。法华以本迹二门为初后二分。初则开权显实断奠声闻。后明本门增道损生。重更辨前开权作主久远成佛。故涅槃正说。开为四段。初纯陀品云。明涅槃施断奠二修。二长寿品去四品。明涅槃义。三现病品去五品。明涅槃行。四师子吼品去三品。明涅槃用。故知初三断奠声闻。后但明于涅槃义用。是故二经起尽是同)。
　　经云。从摩诃般若出大涅槃。故合法华为第五时(四教仪)。
　　五十三年(壬申)佛先往忉利天。三月安居。遣文殊诣母所。暂屈礼敬三宝。摩耶夫人闻之。乳自流出。直至佛口。即与文殊俱至佛所。佛为说法得须陀洹果。三月将尽欲出涅槃。帝释作三道宝阶。佛与母别。大众导从。下还祇洹(佛升忉利经)。
　　述曰。案行法经。却后三月我当涅槃。则知说行法。在辛未十一月望。案升忉利经。三月安居。则知说行法毕。即日往忉利。案此经。三月将尽欲入涅槃。则知此年二月十四日下阎浮提。十五日入涅槃。
　　时优填王(拘睒弥国)恋慕世尊。铸金为像。闻佛当下宝阶。象载金像来迎世尊。金像上下犹如生佛。雨华放光为佛作礼。世尊合掌语像。我灭度后。我诸弟子以付嘱汝(观佛三昧经○案增一阿含经。帝释请佛。升忉利天为母说法。优填王思睹如来。即以旃檀作如来像。高至五尺。波斯匿王。闻之以紫磨金作像。亦高五尺。时阎浮提始有二像。又西域记。优填王。请目连。以神力。接工人上天。亲[目*(日/目)]妙相。用旃檀雕像)佛姨母摩诃波阇波提(此云大爱道)不忍见如来灭度。与五百除馑女礼佛。退还精舍。各在空中。作十八变。同时泥洹。佛令阿难入城遍告理家(优婆塞受戒在家者)作五百梓材。阇维毕取舍利。造庙供养(佛母泥洹经)佛躬举床一脚。阿难举一脚。飞在虚空往至蒙间。四部大众各举五百比丘尼(增一阿含经○案智度论。四天王举床。佛在前擎炉烧香供养。为报恩故)。
　　梁祐律师曰。姨母之德均为所生。是故持举之。重爰酬鞠育。将以厉后世无恩之人也(释迦谱)。
　　舍利弗目犍连。不忍见佛涅槃。遂先入灭。七万阿罗汉亦同时入灭。时四辈弟子莫不荒乱。如来以神通力化作二弟子在佛左右。众生欢喜忧恼即除(萨婆多论)。
　　述曰。身子不忍见佛涅槃。故先入灭。而涅槃疏引大经则云。身子见佛涅槃不忧。常住不喜。是知开显之义。不同附小之文。
　　今日座中无央数众。或见如来入般涅槃(像法决疑经)。
　　二月十五日。佛在拘尸那城(此云三角)力士生地娑罗双树间。临涅槃时。出大音声普告大众。今日世尊将欲涅槃。一切众生若有所疑。今悉可问为最后问。时世尊晨朝从面门放种种光。遍照十方。六趣众生共相谓言。当疾往诣劝进如来。莫般涅槃(涅槃经)。
　　述曰。如来以声光普告大众。而六趣之中。有能相谓劝请者。盖是大权示现主首之伦。故能次第转告三涂实报之众。故此经列众。有称诸天八部师象鸟兽。皆名为王者。此意可知。
　　时弟子四众。诸大菩萨。阎浮诸王。大臣长者。四天王诸天子。八部诸王。山海诸王。师子象王。诸鸟兽王。唯除迦叶阿难二众及阿阇世王(佛以声光召五十二众。时迦叶在耆山。阿难在娑罗林外。为诸魔所恼。阇王害父身生恶疮。诸佛忏悔即还本宫。都不觉知如来涅槃○见涅槃后分经)各持供具诣佛供养。皆默不受。是时会中优婆塞纯陀白言。我等欲从如来求将来食。惟愿哀闵受我微供。佛云。我今受汝最后供养。令汝具足檀波罗密。纯陀白言。虽知如来方便示现涅槃。而我不能不怀苦恼。佛赞善哉。能知如来示同众生方便涅槃。时天龙八部劝请如来。唯愿久住不入涅槃。世尊。为说伊字三点。如来之身解脱般若三法。如世伊字(梵书字三点不纵不横)时诸比丘请说无常苦空无我。佛说出世常乐我净世间四颠倒法。诸比丘言。如来永无四倒。了知常乐我净。何故不住一劫半劫。教导我等舍离四倒。佛言。我今所有无上正法。悉已付嘱摩诃迦叶。当为汝等作大依止。犹如如来(云云)。佛告大众。今以正法付嘱国王大臣及四部众。应当劝厉诸学人令得增上戒定慧。若有不学是三品法。懈怠破戒毁正法者。大臣四部众应当苦治(涅槃经)。
　　述曰。佛告诸比丘。所有正法悉已付嘱迦叶。此为正付法。以迦叶能继世传持也。又云今以正法付嘱王臣四众。此是旁付法。以在官能治人护法也。
　　佛告大众。从今日始不听声闻弟子食肉(涅槃经)。
　　述曰。梵网制菩萨不应食肉。鹿苑之际小乘病开鱼肉。楞伽则不应菩萨食肉。释签谓在四含后为渐制之始。既云菩萨不应食肉。故知小教仍开。今涅槃始。不听声闻弟子食肉。从今日始。则知大小俱制。正是扶律之意。末代出家可不知奉。
　　阿阇世王。既害父已身生恶疮。邪见六臣惑言六师能治王病。耆婆白言。唯佛能治。王闻佛欲涅槃。闷绝躄地。世尊大悲。入月爱三昧放清凉光。往照王身身疮即愈。王与夫人国民五十八万。往拘尸城。佛为说法。所有重罪即时微薄。王及夫人婇女皆同发菩提心。绕佛三匝辞退还宫。
　　佛告憍陈如。阿难何在。陈如答言。在娑罗林外。去此大会十二由旬。为六万四千亿魔之所娆乱。是诸魔众悉自变身为如来像宣说一切诸法示现神通。阿难念言。如是神变将非佛所作邪。阿难入魔罥故。极受大苦。以是因缘不来至此。佛告文殊。阿难吾弟。给事我来二十余年。所可闻法具足受持。喻如泻水置之一器。是故我今顾问何在。欲令受持是涅槃经。今为诸魔所恼。汝持是大陀罗尼可往救护。文殊受已至阿难所。魔王闻咒。悉发菩提心舍于魔业。即放阿难归至佛所(涅槃经)。
　　述曰。阿难初为摩登伽女所摄。佛敕文殊。将咒往救。所以为宣说首楞严大定之发起。后于娑罗林外为魔所娆。佛敕文殊。将咒往救。所以为魔王发菩提心舍于魔业之缘起。未可以声闻小果为之筹量。至言侍佛左右。唯证三果。灭后结集方证四果。此皆阿难用方便道特留残结耳。内秘菩萨外现声闻。佛为授记山海慧自在通王佛。当约此意以为之论。
