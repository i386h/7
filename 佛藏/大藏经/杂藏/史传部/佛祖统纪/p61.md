<!-- { "loadSidebar": true } -->
　　刘程之。字仲思。彭城人汉楚元王之后。妙善老庄旁通百氏。少孤事母以孝闻。自负其才不预时俗。初解褐为府参军。谢安刘裕嘉其贤相推荐。皆力辞。性好佛理。乃之庐山倾心自托。远公曰。官禄巍巍欲何不为。答曰。君臣相疑吾何为之。刘裕以其不屈。乃旌其号曰遗民。及雷次宗周续之宗炳张诠毕颖之等。同来庐山。远公谓曰。诸君之来岂宜忌净土之游乎。程之乃镵石为誓文以志其事(文见庐山集)遂于西林涧北别立禅坊。养志安贫。精研玄理。兼持禁戒。宗张等咸难仰之。尝贻书关中与什肇。扬搉经义。著念佛三昧诗。以见专念坐禅之意。始涉半载。即于定中见佛光照地皆作金色。居十五年于正念佛中。见阿弥陀佛玉豪光照垂手慰接。程之曰。安得如来为我摩顶覆我以衣。俄而佛为摩顶引袈裟以披之。他日念佛。又见入七宝池莲青白其水湛湛。有人项有圆光胸出卍子(卍音万是佛具万德之相)指池水曰。八功德水汝可饮之。程之饮水甘美。及寤犹觉异香发于毛孔。乃自慰曰。吾净土之缘至矣。复请僧转法华经近数百遍。后时庐阜诸僧毕集。程之对像焚香再拜。而祝曰。我以释迦遗教。故知有阿弥陀佛。此香先当供养释迦牟尼如来。次供阿弥陀佛。复次供妙法华经。所以得生净土由此经功德。愿令一切有情俱生净土。即与众别。卧床上面西合手气绝。敕子雍积土为坟勿用棺椁。时义熙六年也。春秋五十九(庐山集载感应事迹甚详)。
　　张野。字莱民。居寻阳柴桑。与渊明有婚姻契。野学兼华梵。尤善属文。性孝友田宅悉推与弟。一味之甘与九族共。州举秀才。南中郎府功曹州治中征拜散骑常侍。俱不就。入庐山依远公。与刘雷同尚净业。及远公卒。谢灵运为铭。野为序首称门人。世服其义。义熙十四年与家人别。入室端坐而逝。春秋六十九。
　　周续之。字道祖。雁门人。父后过江因居豫章。八岁丧母哀戚过于成人。十二诣范宁受业。通五经五纬。时号十经童子。养志闲居穷研老易。公卿交辟无所就。入庐山事远公预莲社。以为身不可遗。余累宜绝。遂终身不娶。布衣蔬食。刘毅镇姑熟命为抚军。复辟太学博士。俱不就。以嵇康高士传得出处之正。为之注释。宋武帝北伐。太子居守。迎馆安乐寺入讲礼。月余复还山。江州太守刘柳荐于武帝辟太尉掾不就。武帝践祚召至都间馆东郭外。乘舆行幸问礼经。傲不可长。与我九龄。射于矍圃三义。辨析精异。上甚说。或问身为处士。时践王廷何也。答曰。心驰魏阙者。以江湖为桎梏。情致两忘者。市朝亦岩穴耳。时号通隐先生。续之素患风痹不复堪讲。乃移病钟山。景平元年卒。春秋六十七。
　　张诠。字秀硕。野之族子也。尚情高逸酷耆坟典。虽耕锄犹带经不释。朝廷征为散骑常侍不起。庾悦以其贫起为寻阳令。笑曰。古人以容膝为安。若屈志就禄何足为荣。乃入庐山依远公。研穷释典深有悟入。宋景平元年无疾西向念佛。安卧而卒。春(音春)秋六十五。
　　宗炳。字少文。南阳人。其母聪辩富于学识。教授诸子皆有成。炳妙善琴书尤精玄理。殷仲堪桓玄并以主簿辟。皆不就。刘裕领荆州。复辟为主簿。答曰。栖丘饮谷三十年矣。乃入庐山筑室依远公莲社。久之兄臧为南平守。逼与俱还江陵。闲居绝俗。刘裕辟太尉掾不就。二兄卒累甚众。颇营稼穑。武帝敕南郡长。时致饩赉。衡阳王义季。在荆州亲至其室。炳角巾布衣引见不拜。王曰。处先生以重禄可乎。对曰。禄如秋草时过即腐。宋受禅征为太子舍人。元嘉初征为通直郎。太子建征为中庶子。并不应。妻罗氏亦有高志。罗氏殁。炳哀之过甚。既而悲情顿释。谓沙门慧坚曰。死生之分未易可达。三复至教方能遣哀。雅好山水往必忘归。西陟荆巫南登衡岳。因结宇山中。怀尚平之志。以疾还江陵。叹曰。老病俱至。名山不可再登。唯澄怀观道卧以游之。凡所游履悉图之于室。谓人曰。抚琴动操。欲令众山皆响。宋元嘉二十四年卒。春秋六十九。
　　雷次宗。字仲伦。豫章南昌人。博学明诗礼。入庐山预莲社。立馆东林之东。元嘉十五年召至京师。立学馆鸡笼山置生徒百员。除给事中不拜。久之还南昌。公卿祖道以送。与子侄书曰。吾童稚之年已怀远略。弱冠托庐山事释和上。游道餐风二十余载。渊匠既倾。复与汝曹归耕先垄。山居谷饮忽复十年。及今未老。尚可厉志成西归之津梁。自今以往。家务大小。一勿见关。二十五年召拜散骑常侍不就。复征诣京师。筑室钟山。谓之招隐馆。每自华林园入延贤堂。为太子诸王讲礼经。是年无疾而卒。春秋六十三。子肃之颇传素业。官至豫章郡丞。
　　十八贤传。始不著作者名。疑自昔出于庐山耳。熙宁间。嘉禾贤良陈令举(舜俞)粗加刊正。大观初。沙门怀悟以事迹疏略复为详补。今历考庐山集高僧传及晋宋史。依悟本再为补治。一事不遗。自兹可为定本矣。

　　百二十三人传

　　昙翼。余杭人。初入庐山依远公。后往关中见罗什。东还会稽入秦望山。诵法华经。十二年。感普贤大士化女子身披采服。携筠笼一白豕大蒜两根。至师前曰。妾入山采薇(上采服。五采也。彩俗。下采薇采取也。作采俗)日已斜豺狼纵横。归无生理敢托一宿。师却之力。女复哀鸣不已。遂令居草床上。夜半号呼腹疼。告师按摩。师辞以持戒不应手触。女号呼愈甚。师乃以布裹锡杖。遥为按之。翌日女以采服化祥云。豕变白象。蒜化双莲。凌空而上。谓师曰。我普贤菩萨。特来相试。郡太守孟顗闻于朝。敕建法华寺(今天衣寺)初余杭山沙门法志。常诵法华有雉巢于庵侧。翔集座隅。若听受状。如是七年。一日忽憔悴。志曰。汝能听经必生人道。明旦雉殒即为瘗之。夜梦童子拜曰。因听经得脱羽类。今生山前王氏。后其家设斋。志方踵门。儿曰。我和上来也。志抚之曰。汝我雉儿也。解衣视掖下有雉毳三茎。七岁令入山出家。十六落发。以掖有毳。因名以翼。
　　昙邕杨氏。关中人。形长八尺雄武过人。南来庐山依师远公。内外典籍无不综习。立茅屋于山西以自居止。有弟子昙果。澄思禅门。一夕梦山神求受戒法。果曰。家师在此可往求之。邕忽见一人著夹衣(音夹衣无絮)。
　　风神端雅。从者三十人。乞授戒。师以果先梦。知是山神。乃为说法授五戒毕。神以外国二锄为嚫。礼谢而去。师后往荆州行化。卒于竹林寺。
　　僧济。入庐山问道精悟深要。远公叹曰。绍隆大法其在汝乎。及在疾远公以烛遗之曰。汝可凭此建心安养。师执烛停想。延僧讽净土经。至五更以烛授弟子元弼。随僧行道。顷之觉自秉一烛浮空而行。见阿弥陀佛接至于掌遍事诸佛。须臾而觉。喜曰。吾以一夕观念便蒙接引。明日复于空中见佛菩萨。谓弼曰。佛来也。即举首西顾一息而终。时方炎歊。体三日不变。异香郁然。
　　慧恭。豫章丰城人。与僧光慧堪慧兰同志为学。光等学力不逮恭。而于净土系想则过之。兰谓恭曰。君虽力学博闻。岂不知。经云。如聋奏音乐悦彼不自闻。恭曰。学不可已。孰能未死。昧昧如痴哉。后七年兰等先逝去。时并有奇应。又五年恭病且笃。曰。大道沿洄何时可止。死生去来吾何归哉。于是叩头雨泣。誓心安养念不少间。忽见无量寿佛以金台前迎。恭乘其上。见兰等于台上光明中。而告之曰。长老受生已居上品。吾等不胜尉喜。但恨五浊淹延相依之晚耳。恭于是日告众欣然旧迅而灭。时义熙十一年也(庐山集有恭道人临终感应事)。
　　法安。初依远公为弟子。妙善讲说兼习禅业律身持戒为行尤精。义熙中新阳邑社有暴虎。居神庙树下。前后害民以百数。安游其村。居民皆早闭门。乃之树下禅坐。须臾虎负人至。见安惊喜跳伏。安乃为说法授戒。有顷而去。明旦居民见安。谓是神人。相率礼敬。因改神庙立寺宇。请安居之。左右田园并舍为寺业。尝欲画像须铜青虑不可致。忽梦一人跪床前云。此下有铜钟。寤即堀之果得二钟。取青成像。而以铜助远公铸佛。后不知所终。
　　阙公则。入庐山白莲社。既逝。有同社人至洛阳白马寺。夜中为公则修忌祭。忽一时林木殿宇皆作金色。空中有声曰。我是阙公则。祈生极乐国。今已得生矣。言讫无所见。
　　陆修静。吴兴人。蚤为道士置馆庐山。时远法师居东林。其处流泉匝寺下入于溪。每送客过此。辄有虎号鸣。因名虎溪。后送客未尝过。独陶渊明与修静至。语道契合不觉过溪。因相与大笑。世传为三笑图。宋泰始三年羽化于京师。赐谥蕳寂。以故居为观(云笈七签本传云。元徽五年化)。

　　不入社诸贤传

　　陶潜。字渊明(亦字元亮)晋大司马侃之曾孙。少怀高尚。著五柳先生传以自况。时人以为实录。初为建威参军。谓亲朋曰。聊欲弦歌为三径之资。执事者闻之。以为彭泽令。郡遣督邮至。县吏白。应束带见之。潜叹曰。吾不能为五斗米折腰拳拳事乡里小人邪。解印去县。乃赋归去来。及宋受禅。自以晋世宰辅之后。耻复屈身异代。居寻阳柴桑。与周续之刘遗民并不应辟命。世号寻阳三隐。尝言。夏月虚间高卧北窗之下清风飒至。自谓羲皇上人。性不解音。畜素琴一张。弦徽不具。每朋酒之会。则抚而和之曰。但识琴中趣。何劳弦上声。尝往来庐山。使一门生二儿舁篮舆以行。时远法师与诸贤结莲社以书招渊明。渊明曰。若许饮则往。许之遂造焉。忽攒眉而去。宋元嘉四年卒。世号靖节先生。
　　谢灵运。祖玄有功晋室。灵运为康乐公主孙。龚封康乐公。文章为江左第一(应为江右指金陵也)尝著木屐上山则去前齿。下山则去后齿。寻山陟岭必造幽峻。至庐山一见远公。肃然心伏。乃即寺筑台翻涅槃经。凿池植白莲。时远公诸贤同修净土之业。因号白莲社(或云为东西二池)灵运尝求入社。远公以其心杂而止之。
　　范宁。字武子。笃学多所通览。时浮虚相扇。儒雅日替。宁以其源始于王弼何晏二人之罪深于桀纣。乃著论非之。累迁中书侍郎。朝廷疑议辄咨访之。出补豫章太守。大设庠序起学台。功用弥广。刺史王凝之上言抵罪。免官归家。远公招之入社。而宁竟不能往。

　　庐山法师碑

