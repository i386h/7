<!-- { "loadSidebar": true } -->
　　本朝太祖初郊先享宗庙并祀天地。
　　真宗以来三岁一郊。必先有事景灵遍享太庙乃祀天地。今议者欲冬至祀天夏至祀地。盖以为用周礼也。古者一岁祀天者三。明堂享帝者一。四时迎气者五。祭地者二。享宗庙者者四。凡此十五者皆天子亲祭也。今三年一郊。先郊而祭大庙。郊而肆赦。优赏诸军文武官皆得荫补。亲属宰相百官皆有赐赉。凡此皆非周礼。此皆不改而独于地祇则曰。非周礼不当合祭者何也。本朝祖宗钦崇祭祀。儒臣礼官讲求损益。非不知圆丘方泽皆亲祭之为是。特以时不可行故参酌古今。上合典礼。下合时宜。若一岁再郊。则军国重有劳费之患也(东坡集)。
　　○东封毕。诏加司命真君为九天司命保生天尊。敕两街道士修斋醮科仪。命知枢密院王钦若。定罗天醮仪十卷。选道士十人校道藏经。旧录三千三百三十七卷。钦若详定增六百二十卷。赐名宝文统录。御制序以冠之。初奉诏取释道藏经互相毁訾者。并删除之(今老君实录载王钦若言。老子化胡经乃古圣遗迹不可削。王公有识鉴未必自此语也)。
　　○九月。诏取舒州瑞石志公记以示近臣。宰相王旦曰。国家启运在梁陈隋唐四朝及五代之后。太宗即位岁在丙子。今天尊临降事。皆符合于五百年之前(志公石文云。吾观四五朝后次丙子年。赵号太平二十一年)。财知天命。我宋其来久矣。上说遣陈尧咨往升州蒋山致告。
　　述曰。世书谓之预谶(验也)佛典谓之预记。谓能先事以告也在佛则言。声闻作佛。国劫名号(见法华经)凡夫祸福。休咎在俗前如图书蓍龟星占梦象。皆所以告先事也。桓谭非谶。非不知谶也。特恐光武当中兴多故之日一切以谶决之而于人事有不能尽。故不如不言谶之为愈也。然则圣人之兴未尝无谶。上世帝王之谶诚多矣。固不俟于枚数。近古如唐大宗鸿池瑞石预记之祥。肃宗上天赐宝镇国之瑞。皆载之唐史。验于后时无爽也。惟我太宗之朝两获瑞石。则有二十一帝之文。　真宗时翊圣临降。则有国祚过于有唐之言。　圣祖天书则有七百九九之谶。得非先事以告乎。人不知学而欲谓谶为非者诚未可也。佛圣人先事以告。固非世俗所能知。至于蓍龟星梦之兆与夫经史圣贤之能先知者可不言乎。倘蓍龟星梦之兆。经史圣贤之言。既有可信。而于佛圣人之先记反不欲信乎。然则我　朝石记天书。当时非无其实。特儒人不信谶记。竞指为非。而好事者得以和之也。借使石文可伪。则志公亲降禁中。大宗遣使致谢。谓之不实可乎。借使天书可疑。则　吴会中兴得数延永。谓之不实可乎。易曰。神以知来。此仲尼言谶之大旨也。可不信乎哉。
　　十月八日天神降于禁中延恩殿。冠服如元始天尊。即前祥符初天神也。命上坐谓曰。吾人皇九人之一。是赵姓之始祖。再降乃轩辕黄帝。吾以后唐时下降总治下方。生赵氏之族今已百年。皇帝善抚育群生。乃乘黄云而去。是月大赦。上尊号曰圣祖上灵高道九天司命保生天尊。圣祖母曰元天大圣母圣祖讳(上玄下朗)诏中外不得斥犯。改玄圣文宣王曰至圣文宣王。玄武曰真武。敕诸郡天庆观。增建圣祖殿○。


　　佛祖统纪卷第四十五

　　　　宋咸淳四明东湖沙门志磐撰

　　法运通塞志十七之十二


　　仁宗(真宗第六子。母宸妃李氏。梦二日在天其一忽坠以裾承之遂娠。四月十四日为乾元节。葬永昭陵)

　　天圣元年。上常顶玉冠。上琢观音像。左右以玉重请易之。上曰。三公百官揖于下者。皆天下英贤。岂朕所敢当。特君臣之分不得不尔。朕冠此冠将令回礼于大士也(郑氏家集)○敕内侍杨怀古降香入天竺灵山为国祈福。慈云式法师。复以天台教文入藏为请。怀古为奏上知○南海驻辇国遣使进金叶天竺梵经。诏三藏法护译之○四明延庆法智法师。出教义策试生徒名开帏四十二章至今以为法。
　　二年。诏赐天台教文入藏。及赐白金百两。饭灵山千众。慈云撰教藏随函目录。述诸部著作大义○四明名儒卫开游学至洛阳。遇道人李士宁于逆旅。谓开曰君乡城戒香有哑女者。过去维卫佛也。若归可往礼拜。问其状。则曰。缩臂扫地者是也。开既妇亟往寺访之。一老尼曰。圣姑坐化年余矣。因示以画像。炷香作礼。自以不睹尊容为之愧恨。明年过钱唐客书吏陈式家。忽见小儿十数拥一尼童入门。哗传云。哑女哑女。开方惊顾。遽索纸书偈曰。大地山河是阿谁。了无一法可思惟。夜来处处鸣钟鼓。敲破髑髅人不知。复于偈后书无去来。开前礼足。略述戒香得瞻遗像之意。复书偈云。须弥山上摆铎。大洋海底摇铃。若问哑女姓字。秖此便是真名。出门竟去。追问小儿。哑女何人。儿曰。维卫佛也。问儿何人。曰问取哑女。忽俱不见。
　　志磐顷过甬东。栖心元妙得旧文于书箧。念哑女古佛。世无知者。因为述戒香维卫古佛记。既而元妙以遗寺。王师亮俾刻石寺中。以题名胜。案藏经维卫或称毗婆尸。此翻胜观。所谓以胜妙三观观一切诸法无非三谛之理也。
　　蜀人李士宁有道之士。得轩辕古镜洞见远近。学士蔡君谟。闻而恶之。一夕梦为虎逼。有人救之。谓君谟曰。公贵人也。但头骨未正。乃以手按之。梦觉头尚痛。明日士宁往谒焉。即梦中所见者。后出守闽中。士宁复往见君谟告曰。久患目疾。夜梦龙树菩萨何也。士宁即袖中出画像宛如梦中。两目明视如故(见李壁注荆公诗。士宁神异甚多。荆公欧阳公皆有歌诗。以记述其事)○西天沙门爱贤护贤来进贝叶梵经。赐紫服。
　　三年。先是天禧初诏天下复放生池。四明南湖法智法师。每于佛生日集众行法。放鱼鸟以祝圣。是年郡以事闻。敕枢密刘均撰文以纪。郡守曾会立碑寺门(文见光教志)师一夕梦伽蓝神告曰。明日相公至。已而曾会领子公亮入寺。师告以梦。母夫人谢曰。后贵无敢忘。及公亮入相。乃买田辟屋。岁度其徒(有曾相公舍田帖载教行录)○翰林学士夏竦同三藏惟净等。进新译经音义七十卷○判都省马亮言。佛道贵重人天所师。请无得收度曾犯真刑及文身者。诏从之。
　　五年。三藏惟净进大藏经目录二帙。赐名天圣释教录。凡六千一百九十七卷○杭州天竺寺。七月八月望日之夕天雨桂子。慈云法师播种于土。作诗以记。
　　六年。御制三宝赞以赐宰辅及译经院○四明南湖法智法师。于元旦建光明忏。期至五日。趺坐说法。骤称阿弥陀佛数百声。奄然而化。露龛七日。颜貌如生爪发俱长。阇维之日异香芬郁。舍利无数舌根不坏若莲华然。
　　七年。敕于京师大建慈化寺。谓宰臣曰。此盖为先帝荐福之举。今后毋得无故擅兴力役。
　　九年。敕韶州守臣诣宝林山南华寺迎六祖衣钵。入京阙供养。及至奉安大内清净堂。敕兵部侍郎晏殊撰六祖衣钵记○传法院言。沙门怀问尝往天竺。为真宗皇帝建塔于佛金刚座之侧。今欲再往为皇太后今上更建二塔。乞赐先朝圣教序皇太后发愿文圣上三宝赞。刊石塔下。及制袈裟奉释迦像。诏可。仍令词臣撰沙门怀问三往西天记○初太祖疑宣律师佛牙非真。遣使取自洛烈火煆之色不变。心敬神异。遂制发愿文。太宗朝复取验以火。制偈赞以申敬(见三朝御制碑)因奉安大相国寺法华院。真宗尝迎供开宝寺灵感塔下。瞻拜之夕神光洞发。遂制偈赞(见三朝御制碑)上以三朝敬事。遂迎置禁中。以蔷薇水灌之(出南海三佛齐国。香气芬郁异常)忽于穴中得舍利一。五色映人。因为制赞。以金[豕/皿]二重藏之。奉以还寺。其赞云。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗冢。何处将身示后人。唯有吾师金骨在。曾经百炼色长新([豕/皿]徒回切。音隤。器似盂。本纪错为[盝-(彖-豕)+?]。今改正)。
　　述曰。佛道大道也。佛身真身也。言大道则法界无遗。不同孔老之有方域。言真身则常住不灭。不同孔老之有生死。其所谓佛牙舍利者。此盖真身应物示化之一法也。岂世间水火所能沮坏之耶。仁宗以三朝归敬特制赞文。而且历诋帝皇儒道之宗祖者。诚以仁义之道清净之化。所以教域中之人致人天之福耳。非如佛道有化人出世之能。然则在儒在道不离此身。皆可以从事。释学以为未来出世之本。恭览宸制。知言近而指远。
　　明道元年十月一日。天竺慈云法师说法坐逝。人见大星殒于鹫峰红光赫然。师于前朝进金光明护国仪。上因阅视至发愿文有诸天威神护持我国圣帝仁王慈临无际。抚几叹曰。朕得此人可以致治。亟宣召之则师入灭矣。
　　二年七月。四明南湖奉法智法师舍利。葬于南城崇法院之祖关。
　　景祐元年。参知政事王随。删景德传灯录为十五卷。传法院编录入藏○诏试天下童行诵法华经。中选者得度。命参政宋绶夏竦同监。试有童行诵经不过问习业几年。对曰。十年矣。二公笑且闵之。约归各取经诵。绶十日竦七日。不遗一字(归田录)○是岁天下僧三十八万五千五百二十人。尼四万八千七百四十人。
　　二年。上御制天竺字源序赐译经院。是书即法护惟净。以华梵对翻为七卷。声明之学实肇于兹。其所序云。翻宣表率则有天息灾等三藏五人(西土四人天息灾。施护。法贤。法护。东土一人。则惟净耳)笔受缀文证义。则自法进至慧灯七十九人。五竺贡梵经僧。自法军至法称八十人。此土取经僧得还者。自辞浣至栖秘百三十八人。梵本一千四百二十八。译成五百六十四卷○十一月诏孔宗愿袭封文宣公。
　　三年。驸马都尉李遵勖。广传灯为三十卷进上。赐名天圣广灯录。御制序○右仆射译经润文使吕夷简。参知政事润文官宋绶言。奉诏续修法宝录。自祥符四年至今景祐三年。编成一百六十一卷。乞依旧式赐序四年。御制景祐新修法宝录序。赐入大藏。
　　宝元二年五月。三往西天怀问同沙门得济永定得安。自中天竺摩竭陀国还。进佛骨舍利贝叶梵经贝多子菩提树叶无忧树叶菩提子念珠西天碑十九本。召见尉劳。赐号显教大师紫衣金币。
