<!-- { "loadSidebar": true } -->
　　中立号明智。居南湖常以净业诱人。其徒介然创十六观堂。为东州之冠。实师勉之也。一夕谓侍者曰。今闻异香。吾意甚适。即召观堂行人俱集。含笑言曰。吾往生期至。即面西坐逝。
　　择瑛。桐江人。依经论辨专杂二修。以示往生之易。又述净土修证义二卷行于世。今人称阿弥陀佛真金色一偈。即师所撰也。一夕有疾。面西凭几念佛而化。
　　思照。受业钱唐净住。刺血书法华经一字一礼。如是十过。诵十六观经五藏。弥陀经十藏。法华一千部。礼华严梵网净土七经等。凡二百七十卷。每夜四更即起念佛。懈怠之人闻声悚愧。又于月二十三日。率道俗系念三圣。常及千众。终师之世凡三十年。一夕语其徒曰。夜梦佛金身丈六。岂非往生有兆乎。乃日请七僧以助念佛。至七日晚涌身合掌厉声念佛趺坐结印而化。
　　宗利受业会稽天华。修法华忏三载。梦亡母谢曰。荷汝忏功已生善道。期满见普贤从空而过。复谒大智律师增受戒法。忽梦律师吐白珠令吞之。尝神游净土。见宝池莲华行树之相。寻诣新城碧沼。修念佛三昧者十年。后入道味山筑庵名一相。越十五年。谓弟子曰。吾见白莲华遍满空中。三日复曰。佛来矣。即书偈曰。吾年九十头雪白。世上应无百年客。一相道人归去来。金台坐断乾坤窄。奄然而化。
　　齐玉号慧觉。初于霅川宝藏建净土会。念佛者如蚁之众。后住上竺夜半顶弥陀像。行道念佛。一日谓首座曰。床前多宝塔现。非吾愿也。所欲见则阿弥陀佛也。可为我集僧念佛。座鸣钟系念。将百余人。顷之曰。今已见佛。即瞑目端坐而逝。
　　仲闵。所著教义宪章集。三衢人。受业于祥符。升师子座见银台西方而至。师曰。吾一生解第一义。誓取金台。今乃若此。即座而化。
　　莹珂。受业霅川瑶山。遍参教席禅门。以疾归受业。酒炙无所择。窃念戒业有阙。恐从流转令同住取戒珠师所编净土往生传。对床读之。凡读一传为一首肯。既而择一室面西设禅椅。不食念佛三日。梦佛大士谓之曰。汝尚有寿十年。且当自勉。珂白佛曰。设有百年阎浮浊恶易失正念。所愿早升安养承事众圣。佛曰。汝志若此。后三日当来迎。至期令众诵弥陀经。师曰。佛大众皆至矣。遂寂然而化。
　　灵照。住华亭超果。每岁开净土会七日。道俗常二万人。梦中见三圣。跪问之曰。灵照一生期生安养可果愿不。观音指之曰。净土不远有愿即生。一日卧疾。谓侍者曰。吾往生有期矣。即面西趺坐而化。
　　可久。居四明开化。常诵法华。因坐化。三日复苏。语净土事与十六观境不异。见莲华台皆标合生者姓名。一紫金台标云。大宋成都广教院熏法华当生此中。次一金台云。明州久法华生此。又一金台云。明州孙十二居士合生此中。又银台标云。明州徐道姑当生此中。语讫复逝。五年徐道姑亡。异香满室。二十年孙居士化。天乐盈空。感一郡人皆来送葬。
　　宗本。初参天衣怀禅师有契悟。后住净慈。奉诏入住东京慧林。召对延和殿。密修净土之业。临终安坐而逝。雷峰才法师。神游净土见一殿殊丽。人曰。以待净慈本禅师。又资福羲师。至慧林礼足施金而去。人诘之。答曰。吾定中见金莲华。人言以俟慧林本禅师。又小莲华无数。称是以待受度人。或有萎者。云是退堕之人也。
　　善本。试华严经得度。自净慈诏住法云。赐号大通。后归杭州象坞专修净业。有僧定中见方丈弥陀佛示金色身。一日告门人曰。止有三日在。至期趺坐面西而化。
　　元照。住灵芝弘律学。尤属意净业。一日会弟子讽观经及普贤行愿品。加趺而化。西湖渔人皆闻空中乐声。
　　道言。会稽人。灵芝之高弟。专修净业。临终数日前见二神人长丈余。报言。何不系念。于是大集道俗念佛三昼夜。将毕自升座说法为众忏悔。至晓即座而化。
　　宗赜。住长芦作莲华胜会录。劝人预名念佛。忽梦白衣士谓曰。欲入公弥陀会。师秉笔问其名。曰普慧。书已复云。家兄亦告上名。问何名。曰普贤。言讫遂隐。师以圣贤幽赞。乃更以二大士居其首。师述劝修净土颂。有云。三界炎炎如火聚。道人未是安身处。莲池胜友待多时收拾身心好归去。目想心存望圣仪。直须念念勿生疑。它年净土花开处。记取娑婆念佛时。此颂最在人口(莲花胜会录文。及净土颂。十六观颂。并见所著苇江集)住普会时。迎母居方丈东室劝念佛。临终前一日。师梦母谓曰。我见尼师十余人来召。师曰。此往生之祥也。
　　惟月。居诸塈化城。明律学修净业。一日有异僧来迎。后二日微疾。急呼同住道宁曰。今见阿弥陀佛。可高八尺驻立空中。言讫而化。
　　思敏。依灵芝增受戒法。专心净业。二十年。一日偶疾。请众讽观经者半月三日见化佛满室。临终念佛声出众外。酷暑留龛七日不变。异香郁然。
　　行诜。诵四分戒本三日通彻。学律于大智。住明庆二十年。偶寝疾。即设像命徒系念数日。忽起索三衣。自唱弥陀经。厉声念佛。加趺而化。
　　法持。居化度寺修弥陀忏三年。烬二指增受戒法。造西方三圣像。诵观经弥陀经如意轮咒。愿促阎浮之寿蚤生安乐之邦。一日小疾。哭恸恳告愿垂接引。念佛之声闻于百步。忽见佛身丈六立于池上。即自言曰。我已得中品生。端坐面西而化。
　　慧亨。居武林延寿号清照。依灵芝习律。专修净业殆六十年。每接对宾朋必以念佛为劝。建宝阁立三圣像最称殊特。贵官江自任每敬师。忽梦宝座从空而下云。是清照律师当升此座。社友孙居士报。师乍违即在家作印而化。师往炷香。回谓其徒曰。孙君已往吾亦当行。即请众念佛。复云。弥陀口口称。白豪念念想。持此不退心。决定生安养。即端坐脱去。
　　用钦。居钱唐七宝院。依大智学律。闻其示众曰。生弘毗尼死归安养。出家为道能事斯毕。即标心净土一志不退。日课佛至三万。尝神游净土。见佛大士种种异相。谓侍者曰。吾明日西行矣。即集众念佛。黎明合掌西望。加趺而化。
　　妙生。会稽人。习律学日践净土之业。与大通本禅师居潮山象坞。共明此道。一夕会门人讽弥陀经。就榻端坐。取临终香焚之合掌迎顾嗒然而化。
　　惟渥。钱唐人。杜门谢事阅大藏三过。华严法华诸经计之总二万卷。晚年诵弥陀经二十藏。一夕偶疾。西向端坐。作印而化。
　　仲明。居山阴报恩。素无戒检。偶因感疾。谓同学道宁曰。我今心识散乱何药可治。宁云。但随息念佛为上药。明即依法念之。至七日力已困。宁又令想目前佛像。久之忽见二菩萨。次又见佛迎接。瞑目而化。
　　冲益。居钱唐净光。刺血书净土七经。复金书法华。刻西方三圣像。依止观坐禅法念阿弥陀佛。一日感疾不服药。拈香对佛忏悔。请大众助念佛。讽弥陀经。至西方世界。奄然而化。
　　法宗。依雷峰广慈学教。用止观行法修大悲忏至九载。然五指供佛。每月率四十八僧。同修净土忏。久之梦佛菩萨来迎。后三日合掌西望而逝。
　　晞湛。山阴人。少为儒生。忍厌世出家。与莹行人于阮社同建无量寿佛殿。专修净业。坐不背西。久之常见三圣相。一夕面西诵经。正坐作印而化。
　　昙懿。居钱唐净住。以医为业。晚年礼法华经修念佛三昧。以平时所积供佛斋僧造像设浴。如是二十年。后微疾不服药。请利行人七僧念佛以助往生。次日见莲华其大如屋。又一日梵僧到床问讯。夜半众闻念佛声低。泊然长往。
　　太微。儿时投钱唐法安法师。初授弥陀经便能背诵。及受具愿局门念佛。为不退僧。常纵步后山。忽闻划舡笛。豁然开悟。因蓄一笛以自嬉。有凌监簿者。亦修净业。称微为净土乡长。一日叩门曰。净土乡长弟相见微曰。明旦可相见于净土。今日诵佛正冗耳。翌朝人怪其不赴粥往视之。见笛钵禅椅先已焚却。加趺地上而化。
　　思聪。居钱唐法安日。诵莲经二部。余刻念佛未尝谈及世事。忽谓弟子曰。夜来见佛菩萨同来接引。弟子曰。恐是魔境不可便随。聪曰。终时胸间有莲华可验。越二夕命声磬念佛喜曰。佛来矣。即奄然而化视胸前一掌许有文。红润若开敷莲华之状。
　　了义号木讷。钟离少师之曾孙。十五举进士。过金陵见保宁玑公闻法开悟。即从剃落随所至处扁曰昨梦。念念西方未尝间断。祥公赴黄檗挽其偕行。一夕祥梦。师来别云。西归矣复见佛菩萨授以金台。越三日炷香宴坐含笑而化。尝诣五台忽觉。随众菩萨后行道。有紫绶金章二人从其后。师诘其名。一僧引至殿旁观玉牌金书王古葛繁二名字。
　　慧诚居钱唐资圣。诵金刚经礼西方佛。尝神游净土亲睹佛容。潜于山岫积薪为龛入中念佛。纵火自焚。祖南居南岳刺血书阿弥陀经五百卷。金刚经一百卷。法华经十部。终二十七年。皆用血书。常时念佛期生安养。末年血干骨立。念佛之声不绝。一日至方丈相对无别语。即坐而化眉间迸出舍利。随取随生。
　　法因。住四明广寿。三十年冥心净业。偶在疾。集众讽观经称佛号者三夕。谓门人曰。吾将行矣。或请留偈。为之书曰。我与弥陀本无二。二与不二并皆离。我今如此见弥陀。感应道交难思议。挺身端坐结印而逝。
　　了然号智涌。住白莲二十四年。梦两龙戏空中一化为神人。袖出书曰。师七日当行。既寤集众说法。大书曰。因念佛力得生乐国。凡汝诸人可不自勉。即沐浴更衣。集众诵阿弥陀经。至西方世界。倏然而化。能仁行人。皆闻天乐之音。祥光上属天表。
　　智仙号真教。住白莲讲道十三年。西向十念历十二时未尝废。一夕微疾。请观堂行人诵弥陀经。卷未终而坐脱。能仁行人。皆闻众乐和鸣。黎明始知师亡。
　　思净。居钱唐北关。姓喻。常诵观经念佛不辍。善画佛必先静室观想。一日画丈六弥陀佛。先见佛光。遂悟笔法之妙。人因号喻弥陀。建蓝院名妙行。饭云水终其身三百万人。忽静默端坐。心想西方。越七日临终索香供佛。加趺而化。异香经旬。
　　如湛。试法华得度。遍历教席。住乌镇塔院。日诵莲经二部。佛号二万声。一夕念佛端坐而化。所著教义号假名集。
　　思梵。居西山。星者谓之曰。六月望师其终乎。师曰。造物焉能制修道之人。汝言六月亡。我且八月往。至期沐浴。坐龛中。集众端坐而化。
　　净观居嘉禾寂光庵。修净土忏法十余年。谓弟子曰。我后月二十七日当去。至两日前见红华。次日黄华满室。皆有化生孩儿。仙带结束。及期入龛坐。命众诵经念佛。顷之即脱去。
