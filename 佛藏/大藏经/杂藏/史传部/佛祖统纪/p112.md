<!-- { "loadSidebar": true } -->
　　述曰。儒家有排佛者。以不曾读佛经耳。使稍知观览必能服其为道之妙。李蔼造论指佛为邪。盖傅奕韩退之诋佛为夷之余波也。不有明主孰能鉴其妄作。流之海岛非不幸也。
　　五年。诏曰。禁锢以来天下多辇佛像赴京。顾惟像教世许尊瞻。忽从镕毁甚乖归敬。应诸郡有铜像处。依旧存留。但不许铸造新像○右街应制沙门文胜。奉敕编修大藏经随函索隐。凡六百六十卷○敕莱州道士刘若拙充右街道录。集京师道士试学事业。未至者皆罢斥之。
　　开宝二年。长春节诏天下沙门。殿试经律论义十条。全中者赐紫衣。
　　四年三月。上亲征太原刘继元。道由潞州麻衣和上院。躬祝于佛曰。此行以吊伐为事。誓不滥杀一人。继元闻之。极力抵拒。车驾至城下诸军进攻。时太原城守尚坚博士李光赞。劝上回銮(音峦。铃也。天子大辂衡上。金雀口衔铃曰銮)宰相赵普以为然。遂班师○处士陈抟受易于麻衣道者。得所述正易心法四十二章。理极天人历诋先儒之失。抟始为之注。及受河图洛书之诀。发易道之秘。汉晋诸儒如郑康成京房王弼韩康伯。皆所未知也。其诀曰。戴九履一。左三右七。二四为肩。六八为膝。纵横皆十五。而五居其室。此图纵横倒正回合交错。随意数之。皆得十五。刘牧谓非人智所能伪为。始抟以传种放。放传李溉。溉传许坚。坚传范谔昌。谔昌传刘牧。始为钩隐图以述之。
　　述曰。系辞云。河出图示其名也。参伍以变错综其数。示其体也。此夫子显示河图之文也。汉世有书。其论河图云。太一取之以行九宫。四正四维皆十有五。此易纬详陈河图之数也。五季之际。有方服而衣麻者。妙达易道。始发河图之秘。以授希夷。希夷始著诀传世。然世人徒能述希夷之言。而不知其义本出于系辞易纬。今以著诀。上合易纬九宫十五之文。又以易纬。仰参系辞参伍以变之说。无不吻合。系纬之文。略而隐。故常人不能明。独麻衣悟此妙于二千年之后。殆天授也(河洛文今见易经之前)。
　　陈抟居华山。钱若水未第去谒之。抟邀入山斋。见老僧拥纳附火。若水揖之。僧开目而已。坐久抟问。何如。僧曰。无仙骨法。若水退抟戒之曰。三日后可复来。如期而往。抟曰。始吾见子神观清粹。谓可以学仙。故请决于老僧。僧言。他无仙骨。但可作贵公卿。于急流中勇退耳。问僧何人。抟曰。吾师麻衣道者也(湘山野录○洞微志中云。僧是白合道者宗裔)○沙门建盛自西竺还。诣阙进贝叶梵经。同梵僧曼殊室利偕来。室利者中天竺王子也。诏馆于相国寺。持律甚精。都人施财盈屋。并无所用○敕高品张从信。往益州雕大藏经板。
　　五年。诏僧道。每当朝集。僧先道后。并立殿廷。僧东道西。间杂副职。若遇郊天。道左僧右(僧史略)。
　　　　　　　　　　　　僧东　　道左
　　北　君位　僧先道后　殿廷　郊天　　南
　　　　　　　　　　　　道西　　僧右
　　述曰。左右即东西也。郊天之日道居左者。以道士继朝班之后。便于设拜故权令居左。非常用之法也　此说闻之顽空云。得之礼部职事人。
　　诏京城名德玄超等入大内。诵金字大藏经。车驾临幸。并赐紫方袍○诏曰。僧尼无间实紊教法。自令于尼寺置坛受戒。尼大德主之。
　　述曰。廷议但欲分别僧尼。而不知尼女受戒须依大僧无置坛自受之律。此一时救弊不可为法。今则无复用此也。
　　诏曰。释门之本贵在清虚。梵刹之中岂宜污杂。适当崇阐尤在精严。如闻道场斋会。夜集士女深为亵渎。无益修持。宜令功德司祠部告谕诸路并加禁止○敕僧道。并隶功德使。出家求度策试经业。关祠部给牒○西天竺沙门可智法见真理三人来朝。赐紫方袍○西天竺沙门苏葛陀来。贡舍利文殊华。赐紫服金币○六月天台德韶国师示寂。有大星殒于峰顶。天降大雪师得法于清凉法眼(清源下十世)○西天竺沙门弥罗等十四人来朝并赐紫服。
　　六年八月。汝州风穴禅师延昭示寂。师得法于南院(南岳八世下)知鄜州(音孚鄜延路)王龟从表称。中天竺三藏法天至。译圣无量寿经七佛赞。河中府梵学沙门法进执笔缀文。龟从润色。诏法天赴阙召见慰问。赐紫方袍。
　　七年二月。永明寿禅师示寂。赐谥智觉。师得法于韶国师。高丽国王遣三十六僧来受道法。于是法眼一宗盛行海外而中国遂绝。
　　八年三月。上幸洛阳至龙门山广化寺。开无畏三藏塔瞻敬真体。四月上将郊天而雨不止。遣使祷无畏塔。及期而霁(无畏三藏。唐开元四年自西天来。长安为教主二十三年。灭塔于洛阳之龙门)○上自洛阳回京师。手书金刚经常自读诵。宰相赵普因奏事见之。上曰。不欲甲胄之士知之。但言常读兵书可也。
　　赞曰。汉高帝与韩彭取天下论功行。封王数十城。相继反畔。卒取诛戮。光武封功臣邓禹辈。大者不过数县。以其易制故上下无异意。智矣哉。我太祖之善驾驭英雄也。俾石守信等义社十弟释兵权于杯酒笑谈之顷。享禄私第全其余生。上不失国恩下不失臣节。过二汉君臣远矣。至于深居禁中常诵佛典而欲使甲士知读兵书。是又重威保国之仁术也。智矣哉。

　　太宗(宣祖第三子。太祖同母弟也。母梦神人捧日置于怀遂娠。十月十七日为乾明节葬永熙陵)

　　太平兴国元年。诏普度天下童子。凡十七万人(国朝会要)○真君传结坛之法有九。上三坛为国家。上曰顺天兴国坛。星位三千六百。为普天大醮。中曰延祚保生坛。星位二千四百。为周天大醮。下曰祈谷福时坛。星位一千二百。为罗天大醮。中三坛为臣寮。上曰黄箓延寿坛。星位六百四十。中曰黄箓臻庆坛。星位四百九十。下曰黄箓去邪坛。星位三百六十。下三坛为士庶。上曰续命坛。星位二百四十。中曰集福坛。星位百二十。下曰却灾坛。星位八十一。旌旗鉴剑。弓矢法物。具列仪范各有差隆云云。真君曰。诸天万灵仙众梵佛。悉朝上帝于通明殿。又曰。佛在三清之中。别有梵天居之。于上帝如九卿奉天子也。
　　述曰。凡释道二家之言天。名可不同而体不可不同也。如来圣人如实知见三界。不可谓不尽也。而道家诸书浅缪无识。故名与体皆不同。如度人经诸道书。或云三十六天。谓欲界六天色界十八天无色界四天。此二十八为三界内有生死。其上更有四梵天为三界外。断生死一灾。又其上有三清天。最上为大罗天。此等虽欲比同佛经三界之语。殊不知四梵三清竟无实位。盖凡言界外断生死者。即三乘与佛耳。岂当复指三清诸天轮转之徒哉。张无尽述息诤论。引黄帝内书云。太一者。元一之气。始生于太虚之上。有玉京山。四方各有八天。三十二帝。玉京之上有玉清上清太清。三清之上有虚皇十天。元老元君元尊天真九皇居之。天皇真人。降天真九气分六元。而为混沌之象云云。无尽断之曰。夫言玉京山三十二帝者。即佛之所谓须弥山顶忉利天也。虚皇天者。即佛所谓大梵天也。三清天者。即佛所谓空居天也。大梵天为世界主。不知上有光音诸天。而言我能有所生。有所生则气有所降。此天真九皇所以降气而造世界也。气有阴阳则人有男女。如道家三清。侍以金童玉女。此欲界空居为三清天也(空居即夜摩为大清。兜率为上清。乐变化为玉清。他化自在为大罗天。然道书言天。矛盾自多难以定一)又王钦若奉诏撰翊圣真君传。其间论佛最为失义。如翊圣云。诸天万灵仙众梵佛。悉来朝上帝。夫佛为三界师为天中尊。佛所住处梵天帝释皆来卫从。明知天帝所以奉佛也。今传言佛来朝帝。甚为无状。翊圣既自言。帝辅其位高矣。未应有此失理之言。钦若稍称知佛。作传之辞亦未必有此语。特恐道流不知天位。妄撰此言入于传中。虽欲尊天而卑佛。适所以诬天而慢佛也。戒之哉。
　　初周世宗废龙兴寺以为官仓。国初寺僧击鼓求复。至是不已。上遣使持剑诘之曰。前朝为仓日久。何为烦渎天廷。且密戒惧即斩之。僧辞自若曰。前朝不道毁像废寺。正赖今日圣明兴复之耳。贫道何畏一死。中使以闻。上大感叹。敕复以为寺(类苑)。
　　二年。使改龙兴寺为太平兴国寺。立开先殿以奉太祖御容○西天沙门吉祥来。进贝叶梵经。
　　三年三月。赐天下无名寺额。曰太平兴国。曰乾明○开宝寺沙门继从等。自西天还献梵经佛舍利塔菩提树叶孔雀尾拂。并赐紫方袍○四月诏谥庐山远法师曰圆悟。塔曰凝寂。永法师曰觉寂。塔曰实智○中天竺沙门钵纳摩来。献佛舍利塔牦牛尾拂○西天王子曼殊室利求归本国。诏从之(开宝四年至此)○翰林学士李昉徐铉等进太平广记。其间录佛法者三十卷。上自汉明终于五代。古今悟心得道之众。神僧经论定慧之学。君臣信毁休咎之征。靡所不载○敕供奉官赵镕。往吴越迎明州阿育王佛舍利塔○吴越王俶奉版图归朝。令僧统赞宁奉释迦舍利塔入见于滋福殿。上素闻其名。一日七宣。赐号通慧大师(宁在国为两浙僧统。号明义宗文大师)除翰林与学士陶谷同列。或诮之曰。青琐朱楹安容此物。及与之语。师援据经史衮衮不已。诮者为之畏服。学士王禹称徐铉。每有疑则就质之。皆为下拜。事以师礼滋福殿者安佛像经藏。立刹声钟即内道场也(国朝会要)。
