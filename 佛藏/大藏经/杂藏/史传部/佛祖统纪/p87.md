<!-- { "loadSidebar": true } -->
　　二十一年十月庚子(鲁襄公二十二年)孔子生于鲁陬邑。父叔梁纥(下没反)母颜氏。祷尼丘而生。首上圩顶故名丘(尼丘鲁山名。圩音乌。中氐四旁高)。字仲尼。长九尺六寸(史记)。
　　史记(孔子世家)商帝乙子。微子始封于宋。十三世孔防叔徙居于鲁。防叔子伯夏。伯夏子叔梁纥。是生孔子。阙里记云。诞生之夕。二龙绕室。五老降庭。颜氏之房闻钧天之乐。月角日准河目海口。眉有十二采。目有六十四理。

　　景王(贵灵王子)

　　十年孔子朝周(时十七岁)。问礼于老子。访乐于苌弘。自周反鲁(周音长。周大夫)。
　　考异曰。老子圣迹出有入无。固难以内传实录诸文定于一。然孔子问礼老聃。老子之子宗为魏将。此司马史记所录。尤可为同时之证。不必远取前古数数降生也。

　　敬王(丐悼王子)

　　元年老子西入函谷关。关令尹喜见紫云西迈。知有道人当度。迎设礼。老子为著道德经五千言与尹子。西之流沙。莫知所终。尹喜著书九篇号关令子。
　　考异曰。史记老子传注引神仙传云。老子与尹喜俱之流沙。今刊行列仙传乃云。俱之流沙化胡。盖是道士家私增化胡两字。欲以成化胡成佛之证耳。谬哉。
　　十九年孔子为中都宰。为养生送死之节。长幼异食。强弱异任。一年而四方诸候则焉。定公曰。以此法治鲁何如。子曰虽天下可也。
　　二十一年孔子为司空。立五土之性而物各得其所生之宜。
　　二十二年定公与齐景公会于夹谷。孔子摄相事。齐归所侵郓汶阳龟阴之田以谢过○孔子为大司寇。七日而诛少正卯(大夫之乱政者)。隳三都之城(郈费成)。强公室弱私家。尊君卑臣。政化盛行。三月大治粥羔豚者弗饰贾(粥鬻同贾价同)。男女别于涂。道不拾遗。四方之客至乎邑者不求有司。定公受齐女乐。三日不听政。郊不致膰俎(音烦祭肉)。孔子遂行适卫。
　　二十三年孔子自卫适陈过匡。匡人以孔子状貌类阳虎询焉。适宋与弟子习礼大树下。司马桓魋欲害之拔其树。
　　三十二年孔子至陈。
　　三十五年楚攻陈。孔子在陈绝粮。从者病莫能兴。复去陈反卫。
　　三十六年孔子自卫反鲁。然后乐正雅颂各得其所。乃删诗。定书。系周易。作春秋。七十子之畴。会集夫子所言。以为论语。
　　三十九年(哀公十四年)鲁哀公西狩获麟(仁兽一角)。孔子伤麟之出非其时。遂绝笔于春秋。
　　四十一年四月己丑(哀公十六年)孔子卒。孔子蚤作负手曳杖消摇于门歌曰。泰山其颓乎。梁木其坏乎。哲人其萎乎。子贡闻之曰。夫子殆将病也趋而入。夫子曰。予畴昔之夜梦奠于两楹之间。明王不兴而天下其孰能宗予。予殆将死也。盖寝疾七日而没。年七十二葬鲁城北泗水上。弟子皆服三年。三年心丧毕相诀而去。唯子贡庐于蒙六年。弟子及鲁人往从蒙而家者百余室。因命曰孔里。孔子以诗书礼乐教弟子盖三千人。身通六艺者七十有二人。孔子曰。德行颜渊．闵子骞．冉伯牛．仲弓。言语宰我．子贡。政事冉有．季路。文学子游．子夏(孔门四科十哲)孔子娶上官氏生鲤(伯鱼)。鲤生仍(子思)。学于曾子。尝困于宋作中庸。
　　述曰。智者荆溪之论曰。若众生根性薄弱不堪深化。但授世药。如周孔制礼作乐。五德行世。边表根性不感佛兴。我遣三圣化彼真丹。礼乐前驱真道后启。清净法行经云。月光菩萨彼称颜回(别引法行经本称光净菩萨)。光净菩萨彼称孔子(别本称儒童菩萨)。迦叶菩萨彼称老子(别本云。迦叶应生震旦示号老子。设无外之教以治国。假神仙之术以治身)。此止观辅行二处之证也。又据藏本蒙墓因缘经云。阎浮界内有振旦国。我遣三圣在中。化导人民慈哀礼义具足(本文)。是知此土圣贤前后施化。皆我佛之所使。然而昧者不足以知。览此二经可不增信善哉。李商隐(唐时)之赞佛曰。吾儒之师曰鲁仲尼。仲尼师聃龙吾不知(史记孔子谓弟子曰。至于龙吾不知其乘风云而上天。吾今目见老子其犹龙耶)。聃师竺干善入无为(尹子西升经老子云。盖闻竺干有古皇先生。不生不灭善入无为。又云。古先生者即吾之师。尝化乎竺干。又符子云。老氏之师名释迦文)。稽首大觉吾师师师(三师者。言我师仲尼仲尼师老师释也)。
　　○宋大夫墨翟著书十篇号墨子。外治经典。内修道术。与儒家分涂。务尚俭约。颇毁孔子。世多学之。年八十二入山精思至道。有神人授以素书。合朱英丹。服之为地仙。乃述五行记著其事。隐居以避战国(见列仙传)。
　　案。葛洪神仙传。汉武帝遣使聘墨子。不至。后有刘政。治五行记。服朱英丹。色如童子。变化隐形。日行数千里。汉书艺文志。墨子七十一篇。颜师古注。有节用兼爱上贤明鬼神非命上同诸篇。
　　三十三年。孟子邹人。名轲。师孔子之孙子思治儒术之道。通五经。尤长于诗书(是诗未有礼记)。孟子见梁惠王。王曰。叟不远千里。而来。亦将有以利吾国乎。孟子曰。王何必曰利。亦有仁义而已矣。孟子与高第弟子公孙丑万章之徒难疑答问。著书七篇。述尧舜之道。孟子曰。圣王不作。诸侯放恣。处士横议。杨朱墨翟之言盈天下。天下之言不归杨则归墨。杨氏为我是无君也。墨子兼爱是无父也。无父无君是禽兽也。孟子曰。能言距杨墨者圣人之徒。孟子曰。杨子取为我拔一毛而利天下不为也。墨子兼爱摩顶放踵。利天下为之(放方往反至也)。孟子曰。逃墨必归于杨。逃杨必归于儒。归斯受之而已矣(墨子兼爱无亲疏之别。最为违礼。杨朱为己爱身。虽违礼尚得不敢毁伤之义。逃者去也。去邪归正故曰归。去墨归杨。去杨归儒。则当受而安之)。
　　○庄子。名周。梁国蒙人。为漆园吏。当梁惠王时其学无所不窥。然其要本归于老子之言。著书十余万言。大抵率宇言也。楚威王闻周贤。使使厚弊迎之。许以为相。周笑谓使者曰。千金重利也。卿相尊位也。子独不见郊祭之牺牛乎。养食之数岁。衣以文绣入于太庙。当是之时虽欲为孤豚可得乎。子亟去无污我。庄子师长桑公子。隐抱犊山。服北育火丹。白日升天。
　　四十年荀卿名况。善诗礼易春秋。齐襄王时三为祭酒。适楚为兰陵令。因家焉。著书三十二篇。名荀子。尊王黜霸。贵仁义而贱功利。李斯韩非浮丘伯皆受业。为名儒。
　　韩退之读荀子云。得荀氏书考其辞。时若不醇要其归与孔子异者鲜矣。抑犹在轲雄之间乎。孟氏醇乎醇者也。荀与杨大醇而小疵。
　　苏子瞻论曰。李斯事荀卿。既而焚灭其书。大变古先圣王之法。于其师之道不啻若寇仇。今观荀卿之书。然后知李斯之所以事秦者皆出于荀卿。而不足怪也。荀卿者喜为异说而不让。敢为高论而不顾。其言愚人之所惊。小人之所喜也。子思孟子世之所谓贤人君子也。荀卿独曰。乱天下者子思孟轲也。天下之人如此其众也。仁人义士如此其多也。荀卿独曰。人性恶。桀纣性也。尧舜伪也。由是言之意。其为人必刚愎不逊。而自许太过也。彼李斯者又特甚者耳。今夫小人之为不善。犹必有所顾忌。是以夏商之亡桀纣之残暴。而先王之法度礼乐刑政。犹未至于绝灭而不可考。是桀纣犹有所存而不敢废也。彼李斯者独能奋而不顾。焚烧夫子之五经烹灭三代之诸侯。破坏周公之井田。此亦必有所恃者矣。彼见其师历诋天下之贤人。以自是其愚以为古代圣王皆无足法者。由荀卿高谈异论有以激之也。
　　三十一年。改腊为嘉平。初茅蒙学道丹成乘龙升天。有童谣曰。神仙得者茅初成(蒙之字)。驾龙上天升太清。时下玄洲戏赤城。继世而能在我盈。帝若学之腊嘉平。始皇方求神仙。闻谣言。遂诏改腊为嘉平。望祀蓬莱。使徐福将童男童女入海求仙药。有茅盈者视蒙为高祖父。入常山学道。二弟固衷仕汉为二千石。茅君治江南句曲山。山下人为立庙。君或来时音乐导从自天而下。人因呼其处曰茅山。后二弟弃官寻兄亦得成真。老君遣使持节。以白玉板黄金刻书加九锡之命。拜君为司命真君。主吴越生死之籍。拜固为定录君。衷为保命君故号三茅君。每十二月二日三月十八日。三君各乘白鹤。集于峰顶○大宛多枉死横道。有鸟衔草覆死人面。皆登时活。始皇使使以问鬼谷先生云。是东海祖洲不死草生琼田一株可活千人。始皇因遣徐福及童男童女各三千人。乘楼船入海。寻祖洲不返。

　　高祖(刘邦)

　　十二年上过鲁祠孔子封九代孙腾为奉嗣君。
　　述曰。周秦以来为儒者。尊孔子为宗师。而在上之君曾未知所以褒称而尊事之。高皇帝当干戈甫定之日。过鲁祠之。且封其后以奉嗣焉。所以教人以武定文守之义。后代人主尊称先圣。通祀天下。为万世师儒之法者。自汉家始。岂不盛哉。
　　初吕后子为太子。戚夫人子如意上爱之。尝欲易之。留侯张良谏不听。吕后要良画计。良曰。上所不能致者四人耳。乃令太子为书厚礼以请之。上燕置酒。太子侍四人从太子。须眉皓白衣冠甚伟。上大惊谓四人曰。幸卒调护太子。召戚夫人谓曰。彼四人辅之羽翼已成矣。竟不易太子。留候本招此四人之力也(陈留志东园公者唐宣明居园中。夏黄公者崔少通隐居夏里。角里先生者周元道绮里季不知姓。避秦乱隐居商山称四皓。角音禄)○韩人张良尝游下邳圯上(邳音丕。圯音怡。楚人谓桥为圯)。有老父堕履圯下。顾良下取之。父以足受去。里所复还曰。孺子可教矣。出一编书曰。读此则为王者师。十三年见我济北谷城山下黄石即我矣。旦日视其书。乃太公兵法也。后从帝过济北。果见谷城山下黄石。取而葆祠之(葆即宝字)。留侯曰。家世相韩。及韩灭不爱万金之资。为韩报仇。强秦天下振动。今以三寸舌为帝者师。封万户位列侯。此布衣之极于良足矣。愿弃人间事。欲从赤松子游耳。乃学辟谷道引轻身(辟音壁道导同)。

　　惠帝(盈高祖子)

　　四年除挟书律。秦律有挟书者族故今除之(挟藏也。族诛及九族)。

　　文帝(恒高祖中子)

　　元年上读老子。有疑义。闻河上公结草为庵于河滨常读老子。遣使问之。公曰。道尊德贵非可遥问。帝即驾车幸之。公授素书章句二卷曰。余注此经以来千七百年。凡传三人。今子四矣。帝拜跪受经。失公所在。
