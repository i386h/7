<!-- { "loadSidebar": true } -->
　　如云笼月者。妙玄云。法身眷属。如阴云笼月。共降母胎。此喻降胎之相。今四教仪。取喻转法轮眷属之相。其义两可。云以喻机。月喻教主。仁王经云。十五夜月。闇尽光圆。以喻如来智德渐圆惑闇究尽乃成断结。卢舍那者。此云净满。诸恶尽故净。万德圆故满。即自报身也。亦云光明遍照。如大论云。光明无边。色像无边。尊特之身。即他报身也。今明教主。依四明立义。正是树下释迦现起尊特。如解谤引经云。尔时世尊不离一切菩提树下。而上升须弥向帝释殿说法。岂非华严是千百亿应身所说。修多罗者。此云契经。能说所说契理契机。亦十二部之总名也。文虽兼别。部意是圆。
　　若约机约教未免兼权。谓初发心时便成正觉等文。为圆机说圆教。处处说行布次第。则为权机说别教。故约部为顿。约教名兼(见妙玄十及四教仪)。
　　发心有三。一解行发心。五品也。二相似发心。十信也。三真证发心。初住也。今是真证发心。即是发理性三因之心分证三德之理。四教义云。华严初发心时便成正觉。即是发真无漏断无明入初品。起信论云。菩萨发是心。随其愿力能见八相。妙乐云。华严起信彰灼明文。初住八相等文者普贤普眼三无差别等。皆圆文也。
　　行布次第者。七处八会。故云处处。行列布措阶位浅深。故云行布。此经所说有圆融行布二门。释签云。华严会处。所明行位不出别圆。但经意多含义难定判。始从住前至登地来。全是圆义。从第二住至第七住。文相次第又似别义。于七住中又辨一多相即自在。次行向地。又是差别次第之义。又一一位皆有普贤行布二门。故知兼用圆文接引。
　　华严云。如日初出先照高山(妙玄)。
　　日喻教主。高山喻别圆之机。大机当熟故。先蒙如来慧光所照。
　　涅槃云。从牛出乳。譬从佛出十二部经(妙玄)。
　　玄文言大机禀教即破无明行如醍醐者(文)此指华严高山王机也。涅槃言从牛出乳者。此约一化指声闻聋哑也。故玄文云三教分别。即名顿教。亦即醍醐五味分别即名乳教。今言从牛出乳者即初味也。
　　信解品云。即遣旁人(如来为正。菩萨为旁。即是佛加被四菩萨说四十地。法慧菩萨说十住。功德林说十行。金刚幢说十向。金刚藏说十地)急追将还(直约大教拟宜小机。故曰急追。昔有大乘。故曰将还。又复性德本自有之。故曰将还)穷子惊愕(卒闻大教。乖心故惊。不识故愕)称怨大唤(生死为苦。烦恼为怨。若闻生死即涅槃。烦恼即菩提。即苦痛称怨大唤)使者执之逾急(为说怖畏。令其远恶。即是急切)强牵将还(内既无机外逼大化)穷子自念。无罪而被囚执。此必定死(众生罪故。入生死狱。菩萨亦同罪入狱。二乘无大悲心。令入生死。即是而被囚执。永失三乘慧命)转更惶怖(思此等事)闷绝躄地(小智不解溺无明地)父遥见之(小知大远故遥。是结缘子故见)而语使言(菩萨为使)不须此人(不须现尊妙身令二乘见)勿强将来(既无大机恐伤善根)使者语之。我今放汝(正明息化)穷子欢喜(不为大教所逼)往至贫里。以求衣食(于四谛中欲求道法。○以上注文并出文句)。此领何义。此为如来说圆顿教门。以大拟小。机生闷绝(妙玄十卷)。
　　华严三名。述曰。旧以寂场时长尽未来际法界列为四种华严。又分前三属事。后一属理。此皆积代之谬。今笃论其义。秖有三名。一者寂场。妙玄引方便品始坐道场三七思惟。明释迦最初顿说是也(从初卷至三十六卷。为前分)二者时长。妙玄引法性论钝根三处入法界是也(从三十七卷以去为后分)三者尽未来际。文句云。华严末席始开于渐。妙乐云。此且寄娑婆一期设化。用通今意。应知华严尽未来际。即是此经常在灵山何殊。十方更互主伴(前二名见妙玄后一名见妙乐)虽有三名。而于所说之经。无非华严。所诠之理。无非法界。或言母胎者。妙玄云。佛从兜率下。与法身眷属共降母胎。常宣妙法(文)是时未转法轮。当属尽未来际实报土相。专被大机者所摄(此逸堂说)有言海空者。妙玄引无量义经。次说般若华严海空。文。此秖是因般若入法界。时长所收。然则母胎海空。不当别出二名也审矣。
　　时长通后。述曰。评时长通至三处者。谓般若海空法华佛慧涅槃心地法门是也。妙玄引无量义经云。次说般若历劫修行华严海空。法华会入佛慧。即是通至二经(签云。以般若亦得名华严。法华佛慧不殊初故。又妙乐云。当知法界论之无非华严。佛慧言之无非法华)。
　　此即通般若。通法华之证也。又引像法决疑经云。今日座中各见不同。或见如来入涅槃。或见报身生莲华藏海为千百亿释迦说心地法门。又妙玄云。日若垂没亦应余辉峻岭。故莲华藏海通至涅槃之后。此通涅槃之证也。又引法性论云。钝根三处入法界。此即通后之文也。今更论之。妙玄云。因般若入法界。即是华严海空(由历劫修学般若。今发空智得入法界。观华严藏海。皆毕竟空)又云。华严时节长。昔小机未入如聋如哑。今闻般若即能得入(此且举般若得入为端。法华涅槃亦当例此得入。后人欲据此文齐至般若者。不知通至二经及三处入法界之文。如何消释时长得名。正出此文)签云。一以法界为华严(此即寂场三七及尽未来际。独为利根大机常说华严圆顿之教。举所诠法界之理以为名也)二以时长。通至于后(即钝根三处入法界。其极钝者。至法华开显。方始得入也)二义并通。是故并存大机则华严不休(释上法界之义)小机则诸教次第。是故钝根犹存小见(释上时长由根钝存小见。故历诸教始得入大)又妙乐引入佛境界品(三十八卷)文殊语舍利弗等六千比丘。汝等善能成就十种大心则得佛地。自古共云。华严时长乃是结集后教至般若来。方可得云令诸比丘成十大心。此乃义当转教时也。结此等意入华严中。故云时长(文)有人据转教时之言。便谓华严齐般若者。殊不知荆溪引此经后分有声闻为时长至般若之证耳。初未尝的判但齐般若。不然。荆溪释玄文三处入法界。何云时长通至于后小机诸教次第耶。又有人云(车溪云师)纵通涅槃。不当通法华。谓有妨如来调机无功。为之难者。若能细思会入法华佛慧之言。则此意自销。何妨之有。
　　华严教主。述曰。论华严教主者。准四明解谤之说。于尊特身有须现不须现二者之分故。须现则如梵网华严及观经等相多身大。不须现即以力加。令于劣身不取分齐见三十一相即无有边。以知丈六是法界故。今详此说。考之经文。则有二义。一约补处。谓菩提树下初成正觉。若非补处。岂曰初成。又偈云。迦叶曾来住此殿。是故此处最吉祥。如是十偈。赞过去十佛。既佛佛俱有补处。则知藏尘相好之佛。须是分段生灭之身。与同居应更无少异。二约上升。谓是时世尊不离菩提树下上升须弥(华严骨目云。不动而升。赴机得处)向帝释殿说法(即前迦叶十佛曾住之殿。上升即是现起之义)岂非华严是千百亿应身所说。此身既被别圆之机。见是尊特。何须独指华台受职身耶。此即破净觉指实报土藏尘尊特横应同居之说。盖大师说三品相海皆称机而现。别教则用别修缘了。成就此相。即修成之尊特。故名报身。圆教能了二修即性。修德无功。乃性具之尊特。故名法身。据此则知。即性而论本名法身。取土同居则名应身。被机现起则名尊特。永异净觉修成尊特横应同居之说。然则今师约机约教以定身者。正是树下生身现起尊特。以应别圆之机。正合妙玄释迦最初顿说(释迦是生身说顿是舍那)亦合四教仪如来现卢舍那身说法之言(如来是释迦生身现起尊特故转名舍那)世有取月堂之说云。境本定身则是释迦。机感见相则是舍那。盖有得于此云。
　　然初顿未必纯教法身菩萨。亦有凡夫大根性人。此有两义。若当体圆顿得悟者。即破无明入圆初住。此是醍醐。若初心之人。虽闻大教始入十信。最是初味。名之为乳。呼为乳者。意不在淡。以初故本故(圆教内凡六根清净。即是十信。初信断见。二信至七信断思。八信至十信断界内外尘沙惑。以未破无明。故但名乳)若小根性人。大教拟小如聋如哑。小机未转全生如乳(妙玄十)。
　　华严二味四机。述曰。自昔教初学者。为时味图。上言高上下对乳味。未尝有论之者。今案玄文。华严之时自有二味四机之别。一者纯教法身。即是分证中道四十一位。此名醍醐。二者凡夫大根。入圆初住证一分中道以去。亦名醍醐。三者始入十信。虽但四住未破无明。但名为乳。四者小根聋哑全生如乳。然则名醍醐者有二机。名为乳者亦有二机。玄云。于小如乳于大如醍醐。少分譬喻不可全求。如签云。华严分喻初味。而未得于华严之顿及别圆两教。但有五味次第之相(文)当知。谓华严为乳者。正约从顿开渐施设化事之意。
　　三七拟机。述曰。诸文谓三七是拟机者。人无异论。然玄文云。于彼初分永无声闻。后分则有。虽复在座如聋如哑。故义神智据此非之曰。初分永无。何所拟哉。今作二义释之方为尽理。一者三七初分永无。此如来拟宜之化意。二者后分则有。状如聋哑。此如来拟宜之化事。初言化意者。如方便品云始坐道场三七思惟。签云。初七思惟欲说圆。次七思惟欲说别。三七思惟欲说通。皆无机故但说三藏。签又云。约大机则寂场之时。约小机则成已思惟未说之时。妙乐云。小见三七停留。大睹始终无改。此皆如来拟宜之化意也。言化事者。如文句云。华严末席始开于渐。妙乐释之云。旧经云。佛在逝多林入师子频申三昧。舍利弗从祇园出。不见如来自在庄严。不见诸大菩萨眷属。无智眼能见。亦不能赞叹。此即如聋如哑之文。于彼末会即当渐初(文)今考二祖之言。皆指聋哑在后分渐初。明知是鹿苑十二年中。例如妙玄谓方等弹诃应在十二年前。以此推之。则知逝多林末会正是如来拟宜之事。以由声闻先习小乘未堪闻大。状如聋哑。故假净名以激进之。是则拟宜弹诃。俱在十二年中。无可疑者。四教仪以聋哑在华严。弹诃在方等。此但约部中而论。其实未为正义。又经云。愿光明菩萨等。各说十偈以劝声闻。最初一偈。弹斥之曰。一切诸缘觉及彼大声闻。皆悉不能知菩萨行境界(此即后分摄入前例之文)此皆拟宜之化事也。昔人不能区别诸文。不知如来化意化事。混而观之。故多异说。
　　七处八会者。是旧经六十卷。晋跋陀罗译。天台所引用者。若新译八十卷。是唐实叉难陀译。更加普光明一会。是为七处九会。三十九品。唯阿僧祇随好光明是佛说。余皆加被诸菩萨说。
