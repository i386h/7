<!-- { "loadSidebar": true } -->
　　建宁元年。宦者曹节使郑飒捕太尉陈蕃于北寺狱杀之。黄门令王甫将羽林千余人围大将军窦武。武自杀。收捕宗亲宾客悉诛之。宦官疾恶李膺等。每下诏辄申党人之禁。曹节请下州群考治钩党。李膺诣诏狱考。死门生故吏并被禁锢。党人死者百余人。天下豪杰儒学有行义者。宦官一切指为党人。其死徙废禁者又六七百人。
　　二年。老君降天台山。以大洞灵宝经授仙人葛玄。及上清斋法并三箓金箓保镇国祚。玉箓保佑贵族。黄箓拔度七祖。复授感应篇。示世人罪福为善去恶之事。
　　述曰。本朝李昌龄有注感应篇。旁引释道经论及世间传记。以为善恶报应之验。最有发明。近世卿贵有为赞以并行者。尤见慕善之意。
　　○左慈见汉祚将终。乃入天柱山。学道得金液九丹经于石室。能变化万端。曹操闻而召之欲从学。慈曰。学道当清净。非尊贵秽淫所宜也。操欲杀之。人见慈断其头以献。及视之乃一束茅耳。后与弟子葛仙翁别入霍山。合丹仙去。


　　佛祖统纪卷第三十六

　　　　宋咸淳四明东湖沙门志磐撰

　　法运通塞志卷第十七之三


　　晋(都洛阳)


　　武帝(司马炎受魏禅)

　　泰始二年。侍中荀勖于洛阳造金像佛菩萨十二身放大光明。都人竞集瞻礼。
　　四年。沙门竺法崇。至湘州麓山。庙神请授净戒。舍庙为寺。
　　○荆州都督羊祜。日供给武当山寺。有问其故。祜曰。前身多有诸过。赖造此寺故获中济。所以供养之情偏重于此。
　　述曰。晋书言。羊祜识前身是李氏儿。能取所弄金环。今此言前身造此寺者。盖前身之前身也。世间罪福果报不差。可不知鉴。祜能知前身者。佛教谓之宿命通。祜盖学佛有得现身世间者。
　　太康二年。并州刘萨诃业弋猎。暴卒。两人报向西北行。至地狱见金色圣人。左右言。是观音大士。谓诃曰。汝罪应入地狱。可往洛阳临淄建邺鄮阴成都五处有阿育王塔处顶礼忏悔。又吴中二石像。阿育王使鬼神所造。能往礼拜不堕地狱。又云。凡为亡人设福。七月望日沙门受夏。此时设供弥胜。若制供养物具须器。单标题言。为某人奉上三宝。福施弥多。沙门白衣见罪宿过能自发露。不失事条勤诚忏悔罪即消灭。如耻于众前陈列。可对像处默自记说。不失事者罪亦除灭。若有遗漏非故隐蔽受报犹轻。若善人诵经。其地皆为金刚。但肉眼人所不能见(僧传所载极多此不备录)既苏。乃出家名慧达。至会稽山泽处处寻求。及鄮县乌石山夜闻地下钟声。越三日有梵僧七人行道空中地涌方坛。因斫土求之得舍利宝塔。六僧腾空而没。一僧化为乌石。因以名山。塔色如青石。高一尺四寸。广七寸。四角挺然五层露盘。中悬宝磬安佛舍利。既而其塔飞至一山。凡三止其处。达乃即其地建精舍以奉塔(今四明育王寺上下塔。及舍利殿三处是)。
　　二年。西竺沙门娄至。来广州译十二游经。
　　七年。月氏沙门竺法护。来长安青门译正法华经及涅槃宝藏经等二百十部(月氏音支)。
　　九年。洛阳大疫。西竺沙门呵罗竭。持咒法加水以治之。所遇者皆差(楚[仁-二+解]反愈也)。

　　惠帝(衷武帝次子)

　　元康元年。巴陵显安寺生异木。西天僧见曰。此佛娑罗树也。于阗沙门无罗叉译放光般若经。即朱士行寄归本也。
　　永康元年。会稽诸葛氏钱自井出。乃舍宅为灵宝寺(今大度寺)○永康中。沙门义兴庐于山上。有童子来给薪水。久而辞去曰。吾太白一辰。上帝遣侍左右。言讫不见(今四明天童山是)。
　　永宁元年。扶南国王遣使。同西竺沙门那伽仙。进缕金龙座佛象牙塔○西天沙门竺叔兰。白法祖。支法度。法立。法炬。共译经百六十五部。炬译有金贡太山赎罪经。
　　永兴元年。西竺沙门只域至洛阳。指沙门竺法渊曰。此菩萨羊中来。见竺法兴曰。此菩萨天中来。又云。比丘衣服华丽大违戒律。望帝所宫阙曰。大略似忉利天。疲民之力不亦侈乎。未几洛阳乱。

　　怀帝(炽武帝二十五子)

　　永嘉四年。西竺沙门佛图澄至洛阳。时石勒屯兵葛陂。沙门多遇害。召澄试术。咒钵水生青莲华。由是神敬。及与刘曜战以访澄。澄曰。塔铃音云。秀支替戾刚仆谷秃劬当。秀支军也。替戾刚出也。仆谷刘曜胡位也。秃劬当捉也。此皆羯语。言军出捉得刘曜也(刘曜号前赵。僭称帝于长安。秀支替戾刚等。北俗胡语也。羯居谒反。北狄皆犬羊之种故谓羯。羯羖羊也。佛图澄梵语四果圣人也)又取麻油燕脂涂掌。以示童子。见一人乘马朱丝缚肋。澄曰。此刘曜也。遂出战。果生禽曜。勒遂即王位。国号赵。勒爱子斌暴卒。叹曰。吾闻扁鹊起号太子。乃令告。澄取杨枝咒水洒之遂苏。勒殂弟季龙立。倾心事澄。每乘舆升殿。唱大和上。至晋兵入淮。季龙怒曰。吾奉佛反致寇。佛无神矣。澄曰。王前身为商。经罽宾僧寺设会。有六应真。吾其一也。时圣者记曰。此檀越报尽当王晋地。今为天子。岂非奉佛而致。边疆侵扰。有国之常。何为兴怨谤乎。季龙乃悔谢。澄将去入辞曰。国家存心佛理。而布政苛猛。致国祚不延也。即安坐而逝。后有沙门自雍州还。见澄入关。季龙发蒙视唯块石焉。季龙恶之曰。石吾姓也。葬吾而去。其能久乎。未几果亡(斌纡伦反。扁补典反。名医卢人。罽宾西土国名。应真者阿罗汉。应得真道也。音膺。雍于用反)。
　　六年。武邑太守卢歆。请道安法师于郡讲经。倾城人士来听。赞叹諠席○西域优婆塞聂道真。译十住经等五十四部。

　　愍帝(讳邺武帝之孙)

　　建兴元年。吴县居士朱膺。于松江渎口见二石像浮江而至。背有铭曰。维卫佛迦叶佛。遂迎至通玄寺。后八年渔者得青石钵二于江上。归以盛荤。俄见佛像在钵际。识者谓前二像钵。遂送寺中。

　　元帝(讳睿宣帝曾孙迁都建康)

　　太兴元年。诏沙门竺潜入内殿讲经。以方外重德令著屐登殿。
　　永昌元年。西竺沙门吉友至建康。丞相王导见之曰。我辈人也。一时名公皆造门结友。每见王导解带自若。尚书令卞壶至(壶音阃)则正容肃然。有问其故。对曰。王公风道期人。卞令轨度格物。吾正当以此处之耳。廷尉桓彝欲为友作目。友曰。吉友可谓卓朗。彝绝叹服。以谓尽品目之极。友善持咒所向多验。时号高座法师。译灌顶经等三部。

　　明帝(讳绍元帝之子)

　　太宁元年。帝手御丹青。图释迦佛于大内乐贤堂。又往兴皇寺。集义学沙门百员讲论佛道○三年。渔人见海上有光。网之得金像文殊。志云。阿育王造。后商人于海东获一圆光。持以就像若弥缝焉。陶侃刺广州。得其像以送寒溪寺。主者僧珍尝往夏口。梦寺火。而此像屋独有神护。珍驰还寺果焚。唯像屋存焉。侃移督江州。遣舟迎之。至江上溺(乃历反没也)水中不可获。

　　成帝(讳衍明帝之子)

　　咸和元年。西天沙门竺慧理。至钱塘武林山。惊曰。中天竺灵鹫小岭。何年飞来此地耶。因名天竺山飞来峰。建寺曰灵隐。仙翁葛洪书额(寰宇记。此山名稽宿。以许由隐居于此故。易名灵隐)。
　　三年。苏峻为乱焚烧宫室。独乐贤堂明帝所画释迦像不坏。帝敕著作制颂。以彰圣德。
　　四年。丹杨尹高悝(音恢)旦行张侯桥。望浦中五色光。遣握之得金像。而无光趺。迎置长干寺(在建康城外。长干者长垄也。书云。包括干越。言越地多长垄也)后一年临海郡人。网得铜华趺。上有梵书云。阿育王第四女造。敕置长干像。又四十年。合浦人采珠海中得金光。敕安像上。宛然如故。
　　五年。许询以会稽永兴新居为崇化寺。建塔四层。物产既罄。犹乏相轮。一朝风雨轮盘自备。当时访知剡县飞来○诏会稽宝山法义法师。入禁中传授五戒。
　　咸康元年沙门支道林译方等法华经。
　　二年。尚书令李邈。舍句容宅为灵曜寺。
　　六年。右将军王羲之。为西天达摩多罗于庐山建归宗寺○庾冰辅政。议沙门尽敬王者。尚书令何充等。议曰。武皇以盛明革命。明帝以聪圣玄览。岂此时沙门不易屈膝。顾以不变其修善之法。所以通天下之志耳。疏三上。冰议遂寝○沙门白法祖与道士王符议论。符屡屈。乃伪作老子化胡经。后法祖亡。有李通者。暴死。见祖法师在冥府为阎王讲楞严三昧经云。讲竟应往忉利天讲经。又见道士王符身被杻械。求祖法师忏悔。阎王诃之曰。汝造言谤佛。待世间伪经尽毁。汝罪方脱(补注云。其文本一卷。其徒增为十一卷。第一卷说化罽宾胡王。第二卷俱萨罗国降伏外道。第三卷化维卫胡王。第四卷化罽宾王兄弟七人。第五卷化胡王。经十二年。皆偷窃佛语。妄自安置)。

　　康帝(讳岳成帝之弟)

　　建元元年。中书令何充。舍宅为建福寺。以居比丘尼。有尼净检。于本法得戒。一旦有天女乘光下庭中。忻然携手揖别。弟子蹑光上升。充性好释典崇修佛寺。供给沙门以百数。糜费巨亿而不吝。坑裕戏之曰。卿志大宇宙勇迈终古。充问其故。裕曰。我图数千户郡。尚未得卿图作佛。不亦大乎。时郄愔及弟昙奉天师道。而充与弟准崇信释氏。谢万讥之曰。二郄谄于道。二何佞于佛。

　　穆帝(讳[日*冉]康帝之子)

　　升平元年。敦煌沙门单道开至建康。不畏寒暑昼夜不卧。日行七百里。后入罗浮山石室坐亡。
　　五年。上有疾召高僧法开视脉。知不起不肯进药。后怒囚之。俄有崩获免。或问曰。高明刚简。何以医术经怀。师曰。明六度以除四魔之疾。调九候以疗风寒之病。自利利人不亦可乎。孙绰曰。才辨纵横。以数术通大教。其开公乎。

　　哀帝(讳丕成帝之子)

　　兴宁元年。诏以瓦官窑地赐沙门慧力建瓦官寺。时朝贤注疏者不过十万(一百贯也)顾长康素贫注钱百万。人皆笑之。一日于殿壁画维摩像。将点眸子曰。第一日开见者责施十万。第二日开见者五万。第三日开见者。任例责施。及开户光明照寺。施者填塞。果得钱百万。
　　二年。诏法师竺潜讲般若于禁中。后辞还剡山。诏支遁相继讲法。一时名士与结方外之友。刘系谈庄子。以适性为逍遥。遁曰。桀跖以残虐为性。岂亦逍遥乎。王蒙极思作数百语。遁曰。与君别久。而所见不长何耶。郄超问谢安曰。遁谈何如稽中散。安曰。稽尽力道才得半耳。遁尝寓书於潜。求买沃洲山小岭。潜曰。欲来便给。未闻巢由买山而隐。

　　废帝(讳奕哀帝之弟)

