<!-- { "loadSidebar": true } -->
　　述曰。妙乐云。世人设六道者。是梁武见江东多淫祀(杀生命祭邪鬼)乃以相似佛法。权宜替之。此盖荆溪一往以祭祀恶法对佛法论之。将以止天下之杀。故未论十界等供之义。焰口经。令供养三宝即是四圣。供婆罗门仙即是人道。供焰口众即是鬼道。余四道虽不备。盖是当时赴机未普。故经文隐略耳。若大乘行人。圆观法界。则当依净名经中义。若慈云谓鬼道得食余五道不得者。此等意亦是用婆沙论云若因祭祀唯鬼神得之余趣不可尽得。此是约人世祭祀言之耳。若依出世法。用平等心修无碍供。则当仰观净名南岳天台三处之文。则理无不在。今有营小斛曰散洒者。或一巨斛者。或至四十九斛者。皆所以等供六道群品也。可不信哉。
　　十王供　世传。唐道明和上。神游地府见十王分治亡人。因传名世间。人终多设此供。十王名字。藏典传记可考者六。阎罗五官(二名见三长斋引提谓经)平等(华严感应传。郭神亮为使者。追至平等王所。因诵若人欲了知四句偈得放回)泰山(译经图纪。沙门法炬译金贡泰山赎罪经孝经援神契泰山天帝孙主召人魂)初江(夷坚志。池州郭生梦入冥府。王揖坐谓曰。我是西门王郎。冥司录我忠孝正直不害物。得作初江王。一纪)秦广(夷坚志。南剑陈生既死。其弟之女见二鬼导至宫殿曰秦广王也。王谓女曰。欲救伯若。可转八师经。女寤家人来得经。请僧诵千遍。兄梦弟来谢曰。已获生天)欧阳修梦十王(见通塞志嘉祐六年)无常钟　智者临终语维那言。人命终时得闻钟磬增其正念。惟长惟久气尽为期(见本纪此言临终之功)南山事钞云。病者将终打无常磬。增一阿含经云若打钟时一切恶道诸苦并得停止(本经有鸣钟法度)付法藏经云。罽宾王以好杀死作千头鱼。剑轮绕身随斫随生。有罗汉充维那。依时打钟。闻声之时剑轮住空遣信白令长打。过七日已受苦即止(此言终后之验)南唐先主。因杀降人囚阴狱。唯闻钟声则暂息苦。入冥者见之。以报后主。乃为造一钟于清凉寺。镌其上云荐孝高皇帝脱幽出厄(通塞志晋少帝时)斯为近证。
　　挂幡　若四辈弟子男女命终。造作黄幡悬著刹上。离八难苦得生十方净土。随风一转转轮王位。乃至吹尘小王之位。其报无量至成菩提(大灌顶十一卷○世有书药师如来十二誓愿者。此是别缘。非经本事)。
　　寓钱　事祖云。唐明皇使王玙为祠祭使。自汉世葬者有瘗钱。后世稍以纸寓钱为鬼事。至玙乃用之以禳祓。冥报记云。鬼所用钱即纸钱也。若彩绢者。亦纸为之。银即锡。涂金即黄涂也。
　　述曰唐以前无纸钱为用者。自王玙盛行此法。于是冥中藏积缗镪金银缯彩。与世间所用无少异。由心法之能变造故。天府冥关亦随人心而转。世有用纸镪寄库者。有鬼神用纸镪入人间买物者。有见泰山堆积蜡钱无用云人间化财用油注度火为污者。此等显验不一。心生则种种法生。不特纸钱一法而已也。
　　放生　光明经述流水长者救鱼十千天子报德。此缘起也。智者买断簄梁悉罢江上采捕。此立法也。赴计诩狱中之难。报修禅堂上之恩。此显验也(此三事并见智者纪)唐肃宗乾元二年。诏天下置放生池凡八十一所(颜真卿为碑)本朝真宗天禧元年诏复天下放生池。沿江淮州郡上下水五里。并禁采捕(二事详见通塞志)慈云奏西湖为放生池。以四月八日会郡人纵鱼鸟。法智于南湖以佛生日放鱼鸟。祝圣人寿。枢密刘均奉敕撰碑。此皆放生之梗概也。
　　改祭　佛为旷野鬼神鬼子母等。改弃血食而受僧众出生之食。此缘起也(二事并见晓石芝施食通览。具引藏经)梁武皇魏献文。敕郊庙不用牲牷。唯荐蔬面。此人主立法也(二事见通塞志)智者为关王授戒。慈云为白鹤授戒。皆令禁断荤血。专事蔬食。此沙门立法也(慈云有改祭文。并决疑十颂。备引证验)。
　　戒五辛　佛戒五辛。以其臭秽能障圣道。食之者必招无间之业耳。今人不能戒。是不欲见圣道。而甘为无间之罪辈。可不哀哉。兹用备录经律。为世告劝。粲然五章。幸思遵奉。
　　一名体会异。夫言荤辛。是为二义(荤臭辛辣)荤而非辛。如臭菜阿魏是也。辛而非荤。芥姜是也。是荤是辛。五辛是也。梵网云大蒜(天台疏云。葫菱广韵作胡荽)茖葱(薤也音格广韵山葱)慈葱(葱之正名)兰葱(小蒜)兴渠(葱蒺也。生熟皆臭。叶如蔓菁。其臭如蒜。经音义云。生于阗国。应法师云。乌荼国人常食。即阿魏)杂阿含云革葱(茖同)慈葱(葱)木葱(非小蒜即韭)蒜(大蒜)兴渠(此五出梵网也)涅槃经葱韭薤(但列三名)楞伽经葱韭薤蒜(但列四名。不出兴渠而加以韭若蒜分大小则仍有五名)此方言五辛。当云葱韭薤大蒜小蒜如楞伽所列云。
　　二大乘永制。楞伽经云。臭秽不净能障圣道。亦障人间人天净处。何况诸佛净土。梵网云。若佛子不得食五辛。故食者犯轻垢罪(石壁注。体非重过故轻。点污净行名垢)楞严云。熟食发淫生啖增恚。十方天仙嫌臭远离。诸饿鬼等舐其唇吻。常与鬼住。福德日销长无利益。大力魔王现作佛身来为说法。非毁禁戒赞淫怒痴。命终为魔眷属。永堕无间。涅槃云。食者当生苦处污秽不净。金棺敬福经云。饮酒食肉五辛之人。虽造经像劳而少功。主匠无益诸天不祐。
　　三小乘病开。报应经云。七众不得食肉荤辛。有病开。在伽蓝外白衣家。服满四十九日。香汤澡浴。然后读诵不犯罪。杂阿含云。食五辛人触秽三宝。死堕屎粪地狱。出作野狐猪狗。若得人身其体腥臭。僧祇律开病比丘服蒜。听七日在一边小房。不得卧僧床褥。讲堂处大小便处皆不得到。不得僧中食。不得就佛礼拜。得下风遥礼。七日满澡浴熏衣。方得入众。
　　四方便救过。楞严云。持此咒时众破戒罪。无问轻重一时销灭。纵经饮酒食啖五辛。佛菩萨天仙不将为过。观世音陀罗尼经。灌顶印咒二大母指屈掌中。捻无名指以无名指相背。二小指头相拄。二中指直竖头相拄。二头指屈各捻中指背上。咒曰。唵步三末啰苏摩监莎诃。诵二十一遍。自灌其顶。每旦于盆上结印诵之。持咒之人。犯欲及五辛。诵此咒解之云云。此二咒法以备误犯之用。若恃此术数犯数解。则是重增渎法之罪。咒部神王反生嗔谴。适足以速无间之业也。可不谨哉。
　　五三教事证。竺昙猷礼天台。石梁遇圣僧谓曰。汝母怀妊时行经葱园。胎气犯秽不可住寺(僧镜录)天竺沙门觉称云。吾国食肉五辛者驱出城外。故国中无货此。道藏云。诵黄庭经忌食五辛。又云。道士受法忌淹秽五辛。仙传云。乐子苌举家饮仙酒升天。独从子坠地。天神言。此人茹蒜故不得往。司马公祭仪云。凡祭虽得饮酒而不至乱(谓改常度)食肉不茹荤(谓葱韭蒜有臭气之物)。
　　述曰。为不急之物。而自招无间之报者。世人啖五辛是也。今诸师家多忽此事。岂不痛哉。昔樝庵食三白。正避此过耳。非故为是矫世之行也。因撰述斯文。忿今时知法者。遂发其愿曰。愿十方诸佛菩萨天仙。闻我祈请咸起加护。愿使禅林教黉律苑三宗法门。若主若伴。咸知思护净戒。不于清净伽蓝种葱薤之臭草。不于清净斋供而和葱薤之臭味。不以清净身器而啖葱薤之秽食。当知其人与境。若不清净则凡斋戒禅诵法事之所。岂复可得感佛天而降神祇乎。岂复可得却灾殃而来嘉祥乎。岂复可得动幽冥而拔沉滞乎当愿普天之下。凡僧蓝道观斋厨之内。不用葱薤调和众食及私自煮啖。凡官府第宅斋醮之际。于十日前严行禁断不蹈非法。僧道赴请受斋俗舍。常须自检不得故食误食自取秽染。庶乎人心交劝共隆圣道。将俾事佛事天清净谨严自行化他二俱有益。毋忘今日立愿之本。伏惟佛眼照之天心监之。决意禁断用逃苦报。
　　丧服　释氏之论丧服。涅槃诸律并无其制。智者临终诫曰。世间哭泣丧服皆不应为。今案远师丧仪云。受业和上同于父母。皆三年服。若依止师随师丧暂为服。应师五杉集云。师服但用布。稍粗纯染黄褐(据此未尝许用白布)。
　　述曰。今人无识多用白布为直掇坐具。违失僧仪最为非法。今请于黑布偏衫之下。著白布衫裤以表制服。二师父母皆同此制。若义家父母亦可例此。随俗稍用纻布。上不违涅槃诸律之无文。下不弃远应二师之义开。随方护法当用中道。
　　戒焚亡僧不塔袈裟　律明三衣唯许传受。未闻佛祖被亡躯而从火焚也。末代无知多行非法。有识之士尚须辨明。若坐逝不坏。结塔以葬者。犹可以被于真体。若从荼毗火化之法者。则不当披搭自取烧衣违律之过。或谓亡僧无衣者。则当如冥祥记僧妙施衣之法。云南宋江陵龙华寺僧妙既亡之后。一夕归房灵语。弟子可宗问。和上今生何处。妙曰。粗可耳。但应受小谪。二年得免。欲诉所司为无袈裟。可急为制请僧设供以衣施之我可得也。宗如教饭僧嚫衣。既毕。比丘道猛即见妙身披衣入堂依僧次坐听经。至散乃不复见。
　　述曰。磐自闻。此适子侄真视真诰真亢。不幸早世。焚龛之日皆不披袈裟。唯用布偏衫裙而已。设斋之前以平时所服七条。作[鬮-龜+?]拈法于僧中施。且复嘱后人。当力行于自身必坏之际也。敢告知识共崇此法。

　　佛祖统纪第三十三卷(终)



　　佛祖统纪卷第三十四

　　　　宋咸淳四明东湖沙门志磐撰

　　法运通塞志第十七之一

　　序曰。佛之道本常而未始离乎世相推迁之际。自释迦鹤林诸祖继出。所以传持此道东流震旦。逮于今而不息。大较圣主贤臣宿禀佛嘱常为尊事。而儒宗道流之信不具者。时有排毁。然终莫能为之泯没。以此道本常也。夫世称三教。谓皆足以教世。而皆有通塞。亦时使之然耳。列三教之迹。究一理之归。系以编年。用观通塞之相。
　　欲知如来出兴大意。必先明乎本迹。而终至结集三藏。以垂范于天下后世。中间八相次第以论。所谓下兜率。托母胎。住胎宫。示降生。出父家。成佛道。转法轮。入涅槃。于是一代化事为之大备。始昭王甲寅终穆王壬申。以为大纲云。

　　明本迹

