<!-- { "loadSidebar": true } -->
　　冯珉。上虞人。少事游猎。有巨蛇为乡民害。珉持槊往从之。见蛇在岩下与黄特相持。珉推巨石压之。蛇竟死。后每思之虑蛇为怨对。乃求佛解释。投志西方修忏念佛。如是十载。一夕请同修社人。相助讽弥陀经念佛号。次诵普贤忏罪偈愿往生偈。即端坐合掌而终。
　　潭州黄打铁每用工时。常念佛不绝。一日无病。托邻人书偈云。日夜丁丁当当久炼成钢。太平将近。我往西方。即座而化。
　　计公。四明桃源铁工也。年将七十两目丧明。里中昝学谕。以擘窠图印施劝人念佛。计公初受一图念满三十六万声。念至四图两目了然。如是三载。念满十七图。一日念佛忽气绝。半日复苏曰。我见佛菩萨令分六图与昝学谕。是劝导之首分。一图与李二公。此是俵图之人。嘱其子往谢学谕。言讫沐浴西向坐逝。
　　徐六公。嘉兴农夫也。翁婆蔬食设像系念。如是四十年。屡梦游净土。预作一龛。临行之日易布衣草屩。入龛端坐。顷之即曰。佛来迎我。泊然而化。
　　沈三郎。家临安。商贾为业。晚年回心念佛。一日病请僧讲弥陀经设尊像。日夕西顾。忽易衣而终。须臾缩膝欲起坐。二子以易龛为难。曳胫令直。经半日欲敛。忽举手出帛被矍然而坐。举家惊避。二子急前扶卫。恐其子曳胫以肘节捶之。子曰。助父坐脱耳。荼毗有白鹤二十九只飞翔云表。久之西去。

　　往生女伦传

　　隋文帝皇后。心敬大乘常持佛号。临终之夕异香满宫。时尼大明与后最爱。每念佛时。先著净衣口含沉香。忽众闻沉香气满室异常。顷之有光明如云来迎。向西而去。
　　荆王夫人王氏。元祐中事西方甚精。恪独一妾懈慢。夫人将逐之。其妾悲悔极加精进。一夕异香遍室。无疾而终。夫人忽梦。妾起居叙谢。因夫人训责今获往生。夫人曰。西方可往不。妾曰。但随妾行。夫人随之。见二池皆白莲华。或荣或悴。妾曰。此皆世间发心修西方人也。人间才发一念池中即生一花随其勤堕荣悴各异。中有一花朝服而坐。其衣飘扬随风消散。即见宝冠璎珞庄严其身。妾曰。此杨杰也。又有一花朝服坐上。其花稍悴。曰此马玗也。复前导数里。遥望金坛光明交彻。妾曰。此夫人化生处上品上生也。徐访杨杰则已亡。马玗则无恙。后夫人于生日秉炉焚香。观音阁伫立而化(荆王楫徽宗之子)。
　　吴氏县君。都官吕宏妻。宏因异僧劝发妙悟佛理。吴氏阅金刚经颂亦契空寂。夫妇斋戒四十年。吴氏忽见巨迹三双。皆金莲花。数日又见其膝。又数日见其身。数日见其面目。即佛菩萨三圣人也。及见殿阁境界清净。男子人问彼。佛如何说法。曰我得眼通未得天耳。如是三年。一夕微恙。自言。吾将西归。言讫而逝。尝事观音列瓶缶数十以水满中。手持杨枝诵咒必见观音放光。灌诸器中。病者饮之必愈。世因号观音县君。
　　蔡氏县君。居武林。早年孀居。持经念佛。每旦礼像。逾二十年。忽见金莲花现空中。遽索平时修行课目。卷而怀之。安坐而逝。
　　冯氏。少师珣之女。承宣使陈思恭之妻。少多病。从慈受深禅师受教持斋。诵佛逾十年益精进。谓族党曰。清净界中失念至此。支那缘尽行即西归。一夕语侍者曰。吾神游净土获礼三圣。夫闻其语即相陪念佛。右胁安卧而逝。三日之间妙香芬馥。
　　陆氏宜人家钱唐。朝请王玙妻。常诵法华晚年尤笃。净土礼忏一会念佛万声。凡三十载因微疾忽闻天鼓自鸣。人方惊异。即面西端坐而化。两手结印。续净土传陆师寿者即其侄也。
　　朱氏如一。钦成朱后之侄。归于四明薛君。绣法华经一部十年而成。至化城喻针锋缀舍利如粟连获数十粒。一字一拜。礼法华者三。于经首题别致八万四千拜。诵法华经三月而通。刻擘窠图劝人念佛。满十万声。所化二十万人。独朱氏。旦夜诵之不可以数。绍熙四年为宝幢藏绣经。迎归南湖。饭千僧为庆赞。是年微疾。请僧念佛。忽起加趺。薛君曰。吾家无是法。于是右胁吉祥而化家人梦乘彩云向西而去。
　　楼氏慧靖。四明扬帅楼璹之孙。适寺簿周元卿。尝披味传灯发明见地。尤以净业为真修。晚年被疾忽见莲台紫色化佛无数。异香满室。以语家人亟令念佛顷刻而化。
　　周氏妙聪。周元卿之女。每感母氏华台往生之瑞。尝诵经念佛愿生安养。病中请僧行忏。自见其身著新净衣在楼阁上作礼念佛。谓家人曰。汝辈当勤修净业。吾当于净土待汝。即右胁吉祥向西而亡。
　　秦氏净坚。家松江。厌恶女身与夫各处精持斋戒。阅华严经法华光明般若无虚日。晨昏修弥陀忏。日礼佛千拜。久之有光明入室中。面西念佛安坐而化。
　　郑氏净安。家钱唐。念佛诵经日无虚度。后得疾祷之于佛。闻空中声云。汝行有期无得自怠。又见佛身金色。即奋身起面西端坐。令男僧义修讽阿弥陀经。倏然而化。其女梦母报曰吾已得生净土。可说修师令知。
　　于佛子秦氏净乐。家钱唐。其夫姓于。卖鱼为业。有男贩私商。常遭官事。秦氏愁苦。几欲沉身于江。遇净住寺照师。劝之曰。有此烦恼宿世怨家。枉自沉江不如念佛。秦氏醒然回心。即烬一指誓长斋三白。念佛十年不怠。见一切人皆称佛子。一日请戒行人讽观经。每一观诵佛千声。至像观忽焉而化。
　　四明黄氏。早丧夫归父舍修净业。临终称佛结印履地徐行。俨然立化。家人筛灰于地以验生处。见莲花一朵生于灰中。
　　钱唐袁氏。因往灵芝受菩萨戒。即断晕酒进修净业。一家皆服其化。二十年不渝初志。一日病中请圆净律师说法。忽见佛菩萨众现前。端坐而化。
　　钱唐陈氏媪。从灵芝受菩萨戒。专心念佛日课千拜。常有舍利散经案上。临终见化佛来迎。顾旁人语未及半。已凝然不动矣。
　　武林王氏。常诵法华念佛求度。一旦见菩萨大身住立空中。遂连声称菩萨高大菩萨高大。又云。恐女人足秽难升花台。语毕而化。
　　四明孙氏。寡居斋戒。礼诵念佛三十年不懈。手制衣衾鞋袜施僧不记其数。一日微恙。见异人立床前曰。宜勤精进。又梦八僧绕行忏室。身挂缦衣随僧行道。遂沐浴净衣。请僧行忏。于大众前端坐诵经。至一心不乱。左手结印奄然而化。远近皆闻空中奏乐。
　　上虞胡长婆李氏。夫丧后。日夜高声诵弥陀经。凡十余年。一旦有僧覆以绯盖。告之曰。汝今月十五日夜子时去。问师何人。答曰。我是汝念者。婆遂会别诸亲。至时果有异香光明。即端坐而逝。七日火化。齿如雪玉。舌如红莲。睛如蒲萄。皆精坚不坏。舍利不可以数。次日焚处生一花。如白罂粟然。
　　安吉王氏女。日诵弥陀观音金刚诸经念佛求度。母病亡。既敛恶血流滴。女发誓曰。若我孝心真实。愿臭气不生。言讫流血即止。以舌舐漏处。绝无秽气。父娶后室与同修净业。女得疾请僧说净土观法。忽索衣吉祥而卧。手揽观音手中幡。寂然不动。继母筛灰于室以验受生。见灰中印出莲花数朵。
　　钱唐盛氏。日课观经诵佛不辍。一日病中浴毕面西。问家人云。闻磬声乎。净土众圣且至。已而合掌喜跃曰。佛菩萨已至。观音手执金台。如来接我登座。即奄然而化。
　　钱唐沈氏。念佛十余年。日加精进。命工画八尺弥陀像。病中安设床前。欣然曰。我何多幸。即请僧念佛相助。忽曰。见一僧长大授我金座。遂座前方执锦褥角。其座即行。恐有障缘。望众更为念佛。众皆勇猛厉声。良久复云。念佛功德已登金台。此去不回矣。即瞑目而逝。
　　长安姚婆。因范行婆劝念佛。临终见佛菩萨来迎。婆言。未与范婆相别。请暂驻少时。须臾范至。佛尚住空中。具言所见胜异。执手而化。
　　汾阳约山翁婆。每日嗟叹。世间无常无一可乐。月晦必请僧二员永夜念佛。翌旦设斋婆手自营办。临终之夕。咸见佛光入室。宝盖覆于庭上。婆忽迁化。
　　汾阳裴氏女。专心念佛。以小豆为数。积满十三石。报尽之日。索火烧香。口云。佛以花台与我。今当往生。
　　汾阳温静文妻。病在床上。夫劝令念佛。二年不绝声。谓夫曰。我已见净土佛菩萨。后月当去。至期见金莲花如日轮。
　　醴泉孟氏女。久缠重病。沙门劝令念佛三年。谓夫曰。可急报诸亲令来相送。暨毕集女焚香与众念佛。见空中执锡沙门曰。汝当往生。已而佛菩萨至幡华排空。忽然迁化。
　　汾阳梁氏女。两目俱盲。遇沙门劝令念佛。越三年双目开明。后忽见佛菩萨幡盖来迎。即日命终。
　　念佛道者陈氏。赜禅师之母。师住广平普会。迎侍方丈东室。翦发为出家相。朝夕念佛。四众称为道者。后病中集缁素鸣磬念佛。两日忽合掌瞻像。泊然而化。明日顶温面色鲜白。师前一日梦母谓曰。我见尼师十余来相召。师应之曰。此往生之祥。言已坐灭。面色变白。至是果然。
　　吴兴陈氏。受持斋戒。诵法华五千部。金刚弥陀诸经各一藏。念佛满三十年。一日不食。家人问欲何所须。答云。欲求见佛。言讫右胁而化。
　　会稽胡氏净安。礼阿弥陀佛八万四千相好者四会。偶微疾。见佛来迎。安庠坐逝。路人闻空中乐声隐隐西去。
　　钱唐孙氏女。常念佛持咒。因病请清照律师至。谓曰。久病厌世愿求往生。师为谈净土因缘大喜。至夜梦师持药一盏。服之流汗。身心轻安。三日后语侍人曰。迦叶尊者来此。好金莲华座。即瞑目结印而化。
　　仁和郭氏妙圆。长斋念佛。诵法华弥陀经及二忏。常谛观落日对想西方。忽空中告云。郭妙圆决生净土。清照亨律师。即其兄。尝往寺中建系念会。作百僧斋庄严净土。临终之际请亨师说法。求佛接引。即时端坐凝然不动。
　　周行婆。家太平州。蚤年念佛专注。一夕互跪念佛。泊然而化。邻人见数僧自婆家出引婆腾空而去。
　　钱唐龚氏。昼夜念佛诵弥陀经。偶得疾。请亨律师指示西归。讲说未终端坐而化。老妾干氏亦念佛不辍。一夕梦龚氏告曰。我已得生矣。汝后七日亦当往生。至期果逝。
　　嘉禾钟婆。日诵弥陀经十卷。余时念佛。二十年为常课。一日语其子曰。见大白莲华无数。一妇人端正好衣立我前。又众僧在此何以供养。子云不见。遂无语端坐耸身而化。
　　潮山黄婆。持金刚法华专心念佛。暑中忽得痢疾。但饮水不食。邻庵沙门善修常建念佛会。婆病中欲请修。修梦婆来。谓曰。将往西方。修未以为异。越二日婆西向念佛十声。端坐而化。远近皆见红霞覆婆之屋。
　　霅川朱氏。念佛三十年。每读金刚经以为圣贤在此不敢踞坐。后忽不食四十日。唯饮水念佛。先梦三僧入室各执莲华谓曰。我先为汝种此莲华。汝却归来。既觉喜悦。乃请僧众念佛为助即就座而化。
