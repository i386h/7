<!-- { "loadSidebar": true } -->
　　五年正月。敕内侍张廷训。往代州五台山造金铜文殊万菩萨像。奉安于真容院。诏重修五台十寺。以沙门芳润为十寺僧正。十寺者。真容。华严寿宁。兴国。竹林。金阁。法华。秘密。灵境。大贤。五台山记云。山形五峙周五百里。崇岩叠嶂飞泉吐雾。中台高四十里。顶上平地周六里。西北有太华池石精舍文殊弥勒石像。东南有大孚寺。魏文帝造。东西二堂圣所居处。又东北有王子寺阿育王塔。东北三台间有金刚窟三世佛法藏。中台东南有清凉寺。其最深处文殊所居。人不敢近。西岩有秘魔岩。岩西有佛光寺○敕内侍张仁赞。往成都铸金铜普贤像。高二丈。奉安嘉州峨眉山普贤寺之白水。建大阁以覆之。诏重修峨眉五寺。即白水普贤。黑水华严。中峰。乾明。光相也。三峨高出五岳秀甲九州。西竺千岁和上曰。此震旦国第一山也○河中府沙门法进。请三藏法天译经于蒲津(蒲州河中府)守臣表进。上览之大说。召入京师始兴译事○二月北天竺迦湿弥罗国三藏天息灾。乌填曩国三藏施护来。召见赐紫衣。敕二师同阅梵夹。时上盛意翻译。乃诏中使郑守均。于太平兴国寺西建译经院。为三堂。中为译经。东序为润文。西序为证义○五月中天竺沙门护罗来。献贝叶梵经敕赐紫服○沙门知则进所著圣无量寿经疏。赐号演教大师○诏建开圣禅寺于诞生之地。奉优填王旃檀瑞像(梁武帝遣郝骞往天竺迎至者)释迦佛牙太祖亲缄银塔中(唐宣律师天人所献)梁志公真身锡杖刀尺○敕内侍卫钦。往泗州修僧伽大师塔。凡十三层。改普照王寺为太平兴国。
　　七年正月。威虏军奏言。筑城穿土得石函铁函铜函银函金函。凡五重中有流离瓶盛佛舍利。有刻石记云。贞观二十一年藏佛舍利。谨遣牙吏以闻○嘉州通判王衮奏。近往峨眉提点白水寺修造。见瓦屋山皆变金色。中有丈六金身普贤。次日午中见罗汉二身乘紫云行空中。
　　深州奏。陆泽县人王绪牧牛田中。见一白兔。逐之入土穴中。探穴得石佛五十躯。制度奇古长皆尺余。敕就邑寺奉安。像常放白光○六月译经院成。诏天息灾等居之。赐天息灾明教大师。法天传教大师。施护显教大师令以所将梵本各译一经。诏梵学僧法进常谨清沼等笔受缀文。光禄卿杨说兵部员外郎张洎润文。殿直刘素监护。天息灾述译经仪式。于东堂面西粉布圣坛(作坛以粉饰之事在藏经)开四门。各一梵僧主之。持秘密咒七日夜。又设木坛布圣贤名字轮(坛形正圆。层列佛大士天神名佐。环绕其上如车轮之状)目曰大法曼拏罗(此云大会)请圣贤阿伽沐浴(阿伽此云器。凡供养之器。皆称曰阿伽。今言阿伽。乃是沐浴器)设香华灯水肴果之供。礼拜绕旋。祈请冥祐。以殄魔障第一译主。正坐面外宣传梵文。第二证义坐其左。与译主评量梵文。第三证文坐其右。听译主高读梵文。以验差误。第四书字梵学僧。审听梵文书成华字。犹是梵音(。初翻为纥哩第野。为素怛览)五笔受。翻梵音成华言(纥哩那野。再翻为心。素怛览。翻为经)第六缀文。回缀文字使成句义(如笔受云照见五蕴彼自性空见此。今云照见五蕴皆空。大率梵音多先能后所。如念佛为佛念打钟为钟打。故须回缀字句以顺此土之文)第七参译。参考两土文字使无误。第八刊定。刊削冗长定取句义(如无无明无明。剩两字。如上正遍知。上阙一无字)第九润文。官于僧众南向设位。参详润色(如心经度一切苦厄一句。元无梵本。又是故空中一句。是故两字元无梵本)僧众日日沐浴。三衣坐具。威仪整肃。所须受用悉从官给。天息灾言。译文有与御名庙讳同者。前代不避。若变文回避虑妨经旨。今欲依国学九经但阙点画。诏答。佛经用字宜从正文。庙讳御名不须回避○七月天息灾上新译圣佛母经。法天上吉祥持世经。施护上如来庄严经。各一卷。诏两街僧选义学沙门百人祥定经义。时左街僧录神曜等言。译场久废传译至艰。天息灾等即持梵文。先翻梵义。以华文证之。曜众乃服○诏新经入藏开板流行。车驾亲幸译经院。召僧众赐坐尉谕。赐卧具缯帛什物。度其院童子十人。悉取禁中所藏梵本令其翻译○十二月诏选梵学沙门为笔受。义学沙门十人为证义。自是每岁诞节必献新经。皆召坐赐斋以经付藏○诏曰。朕方隆教法用福邦家。其内外诸郡童行并与剃度○成都沙门光远游西天还。诣阙进西天竺王子没徒曩表佛顶印贝多叶菩提树叶。诏三藏施护译其表曰。伏闻支那国(西竺指大唐为支那。今因旧以为称也)有大天子。至圣至神富贵自在。自惭福薄无由朝谒。远蒙皇恩赐金刚座释迦如来袈裟一领。即已披挂供养。伏愿支那皇帝。福慧圆满寿命延长。一切有情度诸沉溺。谨以释迦舍利附沙门光远以进(奉金刚佛袈裟。两朝未见遣送之实。今详乾德四年行勤等应诏。西天求法。诸国并赐诏书。应以此年附献也)八年六月。诏翰林赞宁修大宋高僧传。宁乞归钱唐撰述。诏许之○诏译经院。赐名传法。于西偏建印经院(今临安传法院。即东都译经院。今但供奉入内道场法事)○成都先奉太祖敕造大藏经板成进上○敕太原成都铸铜钟。赐五台峨眉名山遣挂之日。两山皆有梵僧十余。空中奉迎其钟。声闻百里○天息灾等言。历朝翻译并藉梵僧。若遐阻不来则译经废绝。欲令两街选童子五十人习学梵字。诏令高品王文寿选惟净等十人引见便殿诏送译经院受学。惟净者江南李煜之侄。口受梵章即晓其义。岁余度为僧。升梵学笔受。赐紫衣光梵大师○沙门法遇自西天来。献佛顶舍利贝叶梵经。法遇化众造龙宝盖金襕袈裟。将再往中天竺金刚座所供养。乞给所经诸国书。诏赐三佛齐葛古罗柯兰诸国敕书以遣之○泗州奏。僧伽塔白昼放光。士民然顶臂香供养者日千余人。敕内侍奉释迦舍利藏之塔下○上以新译经。示宰臣曰。佛氏之教有裨政理普利群生。达者自悟渊源。愚者妄生诬谤。朕于此道微识其宗。凡为君而正心无私。即自利行也。凡行一善以安天下。即利他行也。如梁武舍身为奴。此小乘偏见。非后代所宜法也。赵普对曰。陛下以尧舜之道治世。以如来之行修心。圣智高远非臣下所能知也○诏以御制莲华心回文偈。秘藏诠。逍遥咏。宣示近臣○敕内侍张承贵往天台山重建寿昌寺从沙门自珣请也。
　　雍熙元年三月。日本国沙门奝(丁ㄠ切)然来朝。然言。其国传袭六十四世八十五主。至应神天皇。始传中国文字。至钦明天皇壬申岁。始传佛教于百济。当梁承圣初年。至用明立有太子名圣德。年七岁便悟佛法。于菩提寺讲胜鬘经。感天雨华。始遣使入中国求法华经。当隋开皇中也。至孝德立。白雉四年遣僧道照入中国从奘法师传法。当唐永徽四年也。次足姬立。令僧智通入中国求大乘法。当显庆三年也。次文武立。宝龟二年令僧玄昉入中国求法。当开元四年也。次孝明立。天平胜宝四年遣使入中国求内外教典。当天宝中也。次元武立。遣僧空海入中国传智者教。当元和年中也(贞元元和间。有日本最澄。受荆溪一宗疏记以归。当以此为传教之始可也。而奝然乃言空海传教。而不及最澄何耶。唐书亦言空海肆业中国二十年。然吾宗未见空海传教之迹。今据释门正统云。空海入中国学密教于不空弟子慧果。始知奝然言学智者教者误也)次文德立。令僧常晓入中国求释迦密教。当大中年也。上闻其王一姓传继臣下皆世官。谓宰臣曰。岛夷君臣乃能世祚永久若是。奝然求谒五台及回京师。乞赐印本大藏经诏有司给与之案唐书。日本汉倭人也。去京师万四千里。直新罗东南在海中岛。左右小岛五十余。皆自名国而臣附之。其俗多女少男。有文字尚浮图。其王姓阿每氏。初主号天御中主彦敛。五十二世皆以尊为号。居竺紫城。彦子神武立。更以天皇为号。徙治大和州。又十六世至应神。又十四世至钦明。又二世至用明。当隋开皇末。始与中国通。又四世至皇极。当正观五年。遣使入朝。极子孝德立。始改元白雉献武魄大如斗马脑若五升器。又二世至天智。遣使与虾蛦人偕朝。又二世号总持。遣使贺平高丽。当咸亨元年也。至是始改号日本。言其国在东近日所出也。长安元年持子文武立。改元大宝。遣使粟田贡方物。武后授司膳卿还国。又二世圣武立。改元白龟。开元初粟田复来朝。请从诸儒授经。诏四门助教赵玄默即鸿胪寺为师。悉赏物贸书归。圣武女孝明立。改元天平胜宝。四世元武立。当贞元末年。遣使者朝期学者橘免势浮图空海。留肆业二十年。乃还。又五世文德立。又三世光孝立。当光启元年也(唐祖景帝讳虎。如龙虎虎丘虎魄。并出以武家)。
　　敕造罗汉像五百十六身。奉安天台寿昌寺。二年上览新译经。谓宰臣曰。天息灾等妙得翻译之体。乃诏天息灾除朝散大夫试光禄卿。法天施护并除朝奉大夫试鸿胪卿。法天改名法贤。并月给酥酪钱有差。新译经论并刊板印行。天息灾等言。闻陕西诸路颇有道俗收藏梵经。乞下寻访以资翻译。诏从之(汉书注。郊庙行礼。九宾鸿声而胪传之也)。
　　述曰。自古人君重沙门之德者。必尊其位异其称。曰僧录僧统法师国师。入对不称臣。登殿赐高座。如是为得其宜。至若封官加爵称卿称公。混滥朝端轻招物论。上失尊僧之礼。下贻失节之讥。释氏清风几于不竞彼征君处士不事王侯者。吾辈宁无愧乎。若不空开府于唐朝息灾光禄于吾宋。皆由翻译功高特承天泽。盖将答主上重法之心。非所以为荣也。
　　诏两街供奉僧于内殿建道场。为民祈福。岁以为常○诏西天僧有精通梵语可助翻译者。悉馆于传法院○诏岭南粤俗杀人祭鬼。僧置妻孥。所在长吏诫厉以顺正教(东都事略)。
　　述曰。磐少时客南海。见乡落僧居畜妻养子。皆能执钹鼓从事于赴请。问其度牒否。则曰。但于本郡给帖耳。此等皆因守郡者规微利。而不知慁渎三宝之为过也。今此诏旨专戒长吏。可谓得护法之心焉。尝闻蜀僧在乡多畜妻子。平时习熟公私不以为非。今之西蜀游学东南者。真成出家之士也。
　　三年。诏天下系帐童行并与剃度。自今后读经及三百纸。所业精熟者。方许系帐○诏以御制三藏圣教序赐天息灾等。令冠新译经首。
　　四年。敕内侍送宝冠璎珞袈裟往峨眉普贤寺。是日众见普贤大士乘紫云行空中。久之方没○十一月四日。螺溪羲寂法师示寂。
