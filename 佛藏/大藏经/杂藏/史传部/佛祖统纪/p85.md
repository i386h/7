<!-- { "loadSidebar": true } -->
　　三年。二祖阿难陀(庆喜佛从弟)持法至二十年。于摩突罗国。以法藏付商那和修(此云草衣)复于恒河中流化成金地。为末田地(此云河中)五百仙人说法授记。
　　三十二年三祖商那和修。于摩突罗国。以法藏付优波鞠多(此云大护)。

　　厉王(胡夷王子)

　　三十三年。佛灭后百年。中天竺华氏城(王宫多华)阿育王(此云无忧)遣使白鞠多欲来问讯。鞠多往至王所。摩顶说偈。指示如来往昔行住之处悉令起塔。复于洹河龙宫。取阇王所藏释迦舍利。作八万四千宝塔。敕诸鬼神。于阎浮提城邑满一亿家为立一塔云云。初佛在王舍城乞食。有童子遥见世尊。心念我当施以麦麨。即手捧细沙著世尊钵。愿以功德令得一天下伞盖王(取盖覆义)。即于此生得供养佛。世尊微笑告阿难曰。我灭百年。此童子统领一方为转轮王。姓孔雀。名阿育。正法治化。广布我舍利。造八万四千法王之塔。
　　述曰。摩腾谓汉明帝曰。阿育王塔震旦有十九处。大士告刘萨诃。洛阳(圣蒙)建邺(长干)鄮阴(玉几)临淄成都五处有阿育王塔。今十九处不可备知。而考之五处。独鄮阴之塔。显示世间可获瞻礼。信乎海濒群生末代值佛之幸也。
　　三十四年。佛灭后百年。毗舍离城中跋阇子(此云避)比丘。擅行十事。佛听两指抄食。乃至得受金银。一一检校非法非毗尼(此云律)七百阿罗汉集论法毗尼(第二七百结集)。
　　五十一年。四祖鞠多。于摩突罗国。以法藏付提迦多。

　　平王(宜臼幽王子东迁洛阳)

　　三十二年。五祖提迦多。于中天竺以法藏付弥遮迦。

　　庄王(他桓王子)

　　七年。佛灭后二百五十年。文殊师利菩萨至雪山。化五百仙人。还归本土。放大光明遍照世界。入于涅槃。
　　○鲁庄公七年夏四月辛卯。恒星不见。僧曰。夜明也(传注。桓常也。辛卯四月五日)。
　　述曰。天台净名疏言。佛生时星殒如雨。此因瑞应经有沸星下侍之言。故借佐传之文。以形容耳。孤山净觉不能别。乃称天台正取二庄为佛生之年。然传言辛卯。自是四月五日。可见不合。若欲实大传夜明之事。正当以文殊放光涅槃为之验也。

　　襄王(郑惠王子)

　　三年。六祖弥遮迦于北天竺。以法藏付佛驮难提。
　　○秦缪公时。扶风获一石像。公不识弃马坊中。护像神怒令公病。又梦天帝责诫。以问侍臣。由余往视像曰。佛神也。公即取像澡浴置净室。像忽放光。公大异之。召匠造一铜像。
　　灵王四年。七祖难提。于提伽国以法藏付佛驮密多。

　　元王(仁敬王子)

　　元年。八祖密多。于中天竺以法藏付胁比丘。

　　贞定王(介元王子)

　　元年。郑列御寇隐居郑圃著书称。孔子答商太宰曰。西方之人有圣者焉。不治而不乱。不言而自信。不化而自行。荡荡乎民无能名焉。其书八篇名列子。
　　张无尽论曰。列子学孔子者。孔子圣人也。尚知尊西方之教而学者未读其书。便以排佛为务者何也。

　　考王(隗贞定子)

　　四年。佛灭后五百年。天竺国无著出世阐教。其弟天亲初造小乘论五百部。后因无著开悟。复造大乘论五百部。世称千部论师。

　　威烈王(午考王子)

　　九年。九祖胁比丘。于华氏城以法藏付富那夜奢。

　　显圣王(扁威烈弟)

　　三十五年。十祖夜奢。于华氏城。以法藏付马鸣。初马鸣以刃贯杖。铭曰。天下智士能胜我者截首以谢。时夜奢坐闲林中。说诸法空无我无人。谓马鸣曰。若就世谛假名为我。第一义谛我何可得。马鸣知义不胜。欲斩首以谢。夜奢曰。我法仁慈不斩汝首。如来记汝。后六百年当传法藏。于是度令出家。

　　赧王(延靓王子)

　　三十一年。十一祖马鸣。于南天竺。以法藏付迦毗摩罗。摩罗造无我论足一百偈。此论至处。魔外无不摧折。

　　秦(都雍)


　　始皇(嬴政庄襄王子)

　　四年西域沙门室利房等十八人。赍佛经来化。帝以其异俗囚之。夜有丈六金神破户出之。帝惊稽首称谢。以厚礼遣出境(朱上行经录)。
　　十三年。十二祖摩罗。于南天竺以法藏付龙树。树于佛灭后七百年出。九十日中诵通三藏。造大无畏论十万偈明第一义(一名大智度论。龙树事迹见一十四祖纪)。
　　三十四年。丞相李斯。请史官非秦记皆烧之。非博士所职。天下敢有藏诗书百家语者。悉诣守尉杂烧之。有敢偶语诗书者弃市。制曰可○卫宏古文序(后汉)。秦改古文以篆为隶国人诽谤。时诸生为郎者。七百人。始皇密令冬月种瓜于骊山硎谷温处。瓜实乃使人上书。瓜冬有实。诏博士诸生说之。人人各异。则皆使往视之。而为伏机。诸生方相论难。因发机填之以土(汉书传注)。
　　述曰。李斯劝秦。焚书坑儒。其为逆天道绝人理为甚矣。崔浩劝太武。废佛焚其经坑其徒。此用秦旧法也。韩愈之言曰。人其人火其书。此用崔浩遗法。特不遇其君耳。虽空言无祸。使后世有人师用其语。岂不为盛德之累戒之哉。

　　佛祖统纪卷第三十四(终)



　　佛祖统纪卷第三十五

　　　　宋咸淳四明东湖沙门志磐撰

　　法运通塞志第十七之二


　　西汉(都长安)


　　武帝(自高祖受命至此为四世)

　　元光二年。十三祖龙树。于南天竺以法藏付迦那提婆。入月轮三昧蝉蜕而去。寿三百岁。
　　元狩元年。初博望侯张骞自月氏还(西域国名)言臣在大夏时(音下国名)见卬竹杖蜀布。问安得此。国人曰。吾贾人市之身毒(即天竺音虔笃)身毒在大夏东南可数千里。此其去蜀不远。乃令骞因蜀犍为(犍音虔今嘉州)发间使王然于等指之身毒(间谍之义。又间岁遣使。言不一)四岁余皆闭昆明莫能通(为昆夷所闭)。
　　四年。骠骑将军霍去病。讨匈奴过焉耆山(音烟支)千余里。得休屠王祭天金人(骠频妙反。屠音储。匈奴部中贵王也)○霍去病获金人长丈余。帝以为大神。列于甘泉宫。焚香礼敬(魏书佛老志)。

　　成帝(惊元帝子)

　　建始元年。十四祖提婆。至迦毗罗国。以法藏付罗睺罗多。
　　河平三年。使谒者陈农求遗书于天下。
　　鸿嘉二年。光禄大夫刘向。校书天禄阁。往往见有佛经。向著列仙传云。吾搜检藏书。缅寻太史撰列仙图。自黄帝已下迄至于今得仙道者七百余人。检定虚实得一百四十六人。其七十四人已见佛经矣。
　　述曰。洪兴祖有云。梁孝标注新语。引列仙传序言。七十四人已见佛经。今书肆板行者。乃云七十四人已在仙经。盖是道流擅改之耳。然天禄有佛经此语可证。

　　哀帝(欣宣帝孙)

　　元寿元年。遣景宪使大月氏。得其王口授浮图经还。当时稍有行赍戒者(魏书佛老志。浮图亦佛陀。此云觉者)。
　　述曰。苏由对昭王。扈多对穆。孔子答商太宰。皆言西方圣人。而不明言为佛。霍去病获金人亦不知为佛。化人劝穆王造迦叶佛像。由余对秦缪公。则曰佛神。室利房赍佛经化始皇。刘向校书天禄见有佛经。景宪使月氏得浮图经。此则已言佛而未行其教。皆在汉明帝感梦求佛之前。天下答南山。苏由扈多傅毅。皆佛所使也。至言刘向见有佛经者。意张骞使大夏。去病获金人必有佛经与之俱至。特时人弗行。国史弗录耳。不然则不应天禄有其书也。

　　东汉(都洛阳)


　　明帝(庄光武子)

　　永平元年。十五祖罗多。至室罗伐城。以法藏付僧佉难提。当佛灭一千年出。
　　七年。帝梦金人丈六项佩日光飞行殿庭。旦问群臣莫能对。太史傅毅进曰。臣闻周昭之时。西方有圣人者出。其名曰佛。帝乃遣中郎将蔡愔秦景博士王遵十八人。使西域访求佛道。
　　十年。蔡愔等于中天竺大月氏。遇迦叶摩腾竺法兰。得佛倚像梵本经六十万言(倚即立也)载以白马。达雒阳(火德王故改洛为雒)腾兰以沙门服谒见。馆于鸿胪寺(胡广释曰。鸿声也。胪传也。所以传声赞导九宾。唐改为司宾寺)。
　　十一年。敕雒阳城西雍门外立白马寺。摩腾始译四十二章经(译经图纪。其经元出大部。以大法初传故。撮引要义以导时俗)藏梵本于兰台石室。图佛像于西阳城门及显节陵上(明帝寿藏)帝问摩腾曰。佛出世后何以化不及此。腾曰。天竺迦毗罗卫国者。三千大千世界百亿日月之中。三世诸佛皆于此出。天人龙鬼有愿力者。皆来生彼受化悟道。余处佛虽不往。然光相及处。千年五百。皆有圣人传佛声教。而往化之。帝大说。
　　十四年正月十一日。五岳八山道士褚善信六百九十人上表。请与西域佛道角试优劣。敕尚书令宋庠。以十五日大集白马寺。帝设行殿于寺南门立三坛。道士于东坛置经子符箓。摩腾于道西置坛安经像舍利。中坛奉馔食奠祀百神。道士绕坛泣曰。主上信邪玄风失绪。敢延经义于坛以火取验。即纵火焚经。悉成灰烬。道士相顾愧赧。所试咒术入火履水皆不得行。及焚佛经。光明五色上彻天表。烈火既息经像俨然。摩腾踊身飞空现诸神变。法兰出大梵音宣明佛法。天雨宝华。大众欣说。太傅张衍谓道士曰。卿等无验宜从佛教。道士费叔才自感而死。司空刘峻等二百六十人京师士庶张子尚等三百九十人。后宫阴夫人王倢伃宫人等一百九十人。五岳道士吕惠通等六百二十人。并求出家。帝可之。敕于雒阳创十寺。七寺城外安僧。三寺城内安尼。并给供物。帝尝幸白马寺。摩腾进曰。寺东何馆也。帝曰。昔有阜。夷之复起。有光怪。民呼圣蒙。腾曰。昔阿育王藏佛舍利八万四千塔。震旦之境有十九处。此其一也(震旦。又真丹。又支那。此云汉地。东方文物之国也)。帝大惊。即与俱往礼拜。见圆光涌蒙上光中有三佛。侍卫欢呼皆称万岁。帝大说曰。不有二大士。焉知大圣遗祐哉。乃诏造塔其上。高九层二百尺。明年有光见于塔。有金色手出塔顶。天香郁然。帝驾幸瞻礼。光随步武(法本内传。塔婆。此云高显处。又云方坟)。
　　案翻译名义云。唐道士尹文操。谓法本内传是罗什门人造。意欲所述汉明梦金人道家焚经事悉是虚伪。殊不思明帝感梦出自汉书。阚泽对吴主。亦言释道焚经角试费叔才自感而死。见之吴志。以此推之。则内传真是汉时非晋人造。文操之妄论败矣。此与夫列仙传加化胡字。同一谬诈。是亦文操之所加乎。
　　摩腾既卒。竺法兰译佛本行经等五部(已上并旧传)。
　　述曰。或言内传无作者名为疑者。今观此传。备录腾兰角法之事。岂后人所能知。必法兰译经时。诸弟子之所记耳。
