<!-- { "loadSidebar": true } -->
　　五十年(戊寅)太子年二十五岁(妙乐云。若十九出家。则二十四成道。若三十成道。则二十五出家○据宝藏经。二十五出家。三十成道。荆溪之言。有合于此)往父王所作礼白言。恩爱集会必有别离。唯愿听我出家学道。王执其手流泪言曰。国未有嗣宜息此意。时相师白王。太子若不出家。过七日后当得转轮王位。王闻益喜。于城四门各置千人以为防护。王语太子。我昔曾闻阿私陀仙说汝毕定不乐处世。若生一子不复相违。太子即以右手。指其妃腹。便觉有娠(按瑞应经云。指妃腹曰。却后六年汝当生男)二月七日思求出家。身放光明照诸天宫。诸天皆知太子出家时至。即来礼足白言。无量劫来所修行愿今正成熟。太子答言。如汝等语。然父王敕内外官属。严见防卫欲去无从。诸天即以神力令诸官属悉皆淳卧使无知者。耶输卧中即得三梦。一月堕。二牙齿落。三失右臂。觉已具述。太子语云。月犹在天。齿又不落。臂复尚存。当知此梦虚假非实。至于后夜诸天白言。内外眷属皆悉睡卧。今正是时。太子即令车匿被犍陟来。车匿流泪而言曰。今非游观之时。云何中夜而忽索马。即举声号泣欲令王宫眷属觉知。以天神力昏卧如故。车匿牵马既至。诸天捧马四足。并接车匿。帝释执盖从北门出。其门无声自然而开。行至天晓已三逾阇那(三由旬也)诸天事毕忽然不见。行至跋伽仙人苦行林中。即便下马语车匿言。我既舍国至间静处。汝与犍陟俱可还宫车匿悲泣不能自胜。犍陟舐太子足。泪落如雨。太子即就车匿。取七宝剑自剃须发。而发愿言。愿共一切断除烦恼及以习障。帝释接发而去。赞言善哉。时净居天化作猎师身被袈裟。太子见已而语之曰。汝所著衣是寂静服。云何著此而为罪行。我今持此七宝之衣。与汝贸易。答言善哉。即脱宝衣而与猎者。自被袈裟(大论云。所贸得衣。粗布僧伽梨也)时净居天还复梵身。上升虚空。于是车匿即牵犍陟。呜噎悲哽缘路而还。跋伽仙人遥见太子。谓是天神。与众请坐即问。问仙人。汝等苦行欲何所求。答言。为欲生天。太子又问。汝等修诸苦因以求苦报。终不离苦。言论往复。明旦辞去。车匿牵犍陟还入宫城。具白父王。王爱念情深。即遣王师大臣。寻至仙所仙云。已过中路。遥见树下端坐思惟。大臣具告王意。太子答曰。岂不知恩。但以生老病死四患为苦耳。我今终无返步。大臣即留憍陈如等五人。密令伺察。时太子北度(按西域记应云南度)恒河。路经王舍城中。频婆娑罗王(按瑞应经作瓶沙王)闻太子至。愿舍国相奉。太子答王。今可于身命财修三坚法。不应以不坚之法劝奖余人。遂即别去。时王告曰。若道成日愿先见度。太子前行至阿罗逻仙人处。闻说从得初禅。乃至入非想非非想处名为解脱。太子知非究竟。即与仙别。次至迦兰住处。论议问答。亦复如是。太子调伏二仙人已至伽阇山苦行林中憍陈如等五人住处。于泥连禅河侧。静坐思惟。宜应六年苦行以度众生(因果经)天神进食一不肯受。天令左右自生麻米。日食一麻一米以续精气。端坐六年。形体羸瘦。寂默一心。内思安般(将思安住般涅槃故。修此六妙门禅。故法界次第云。前三是定。后三是惠。爱惠察。能发真明。出离生死。妙门者。涅槃为妙。门谓能通。六法相通能至真妙泥洹。故云妙门)一数(摄心在息。从一至十。名之为数)二随(细心依息。知入知出。故名为随)三止(息心静虑名之为止)四观(分别所证名之为观)五还(转心反照名之为还)六净(心无所依。妄波不起。名之为净)游止三四(止观二门)出入二门。微妙神通。无分散意(瑞应经)太子日食一麻一米。或七日一食。陈如五人供奉太子。遣人白王。具说苦相。王与姨母及耶输。各严五百车资生之物。令车匿领送皆悉不受(因果经○已上并小机所见出家相)。
　　述曰．按瑞应．因果．中本起．大论。并云十九出家。十二游。增一中杂长四阿含。出曜经和须密论。并云二十九出家。当何所从。今以如来八十寿除五十说法。则定取梵网．无相三昧．宝藏经等。三十成道之言。若以三十成道除六年苦行。则定取荆溪二十五出家。上合宝藏之说。若约前后义定。则有二事可证。一者出家之后。六年苦行取成道之岁。其数正合。二者将出家时。指妃腹曰。却后六年。汝当生子。后于成道之年。果生罗睺。按贤愚经云。出家修道。六年苦行。得一切智。未曾有经云。太子逃至山泽。勤苦六年。得佛还国。普耀经云。父王闻太子得佛以来。六年令优陀耶往请云。阔别以来十有二年。又云。佛还国入宫坐。罗云来问讯。群臣皆疑。太子捐国十有二年。何从有子。此等经文。并约出家六年成佛。又经六年还国。逆而推之。当以二十五为出家之年审矣。孤山颂。谓五岁游历。此语无凭。神智补注。备论异同。请以荆溪之言为正。
　　·五十一年(己卯)
　　·穆王(满昭王之子)
　　·元年(庚辰)
　　·二年(辛巳)
　　·降天魔
　　·三年(壬午)

　　四年(癸未)太子心自念言。我今修于苦行垂满六年。若以羸身而取道者。彼诸外道当言自饿是涅槃因。我当受食然后成道。即至泥连禅河。洗浴身体。时彼林外有一牧牛女。名难陀婆罗。有净居天。来下劝言。汝可供养。女人闻已大喜。即见地中生千叶莲。上有乳糜即取奉上。太子咒愿受食。气力充足(按佛本行经。善生村主二女。一名难陀。一名婆罗。聚一千牸牛。取乳饮牛。展转至十五牛。取乳煮糜。以上菩萨。有龙女。奉天妙筌。提即坐上。如意饱食。身体相好。圆满如旧○普耀经云。龙女献妙床)即趣毕钵罗树。自发愿言。我坐树下若道不成要终不起(诸经多言菩提树。此翻为道。言坐此树下成道也。其树正名毕钵罗)又思惟。过去诸佛。以草为座成无上道。释提桓因化为凡人。执净软草至菩萨前。问汝何名。答名吉祥。菩萨喜曰。我破不吉以成吉祥。乃敷以为座结加趺坐。而自誓言。不成正觉不起此座(因果经)佛为太子时。出家求道。净饭王父。遣释种五人随逐给侍。憍陈如(此云火器)十力迦叶(亦名婆敷)是母亲。二人执五欲乐。见太子初食麻麦。心不忍可即便舍去。頞鞞(此云马胜)跋提(此云小贤甘露王次子)摩诃男俱利(斛饭王子五人诸文不同。今用文句五卷所出。与此论无殊)此是父亲。三人执苦行净。太子后知非道。舍而受食羹饭酥乳。三人谓其狂乱失志。亦复舍去(新婆沙论。○因果经。四教仪。先降魔后成道。华严经。先成道后降魔。妙乐云。既降魔已。应转法轮。此大小机见之异也。今文云降魔。已入定。明星出时。霍然大悟。则当以降魔为先也)时魔王宫殿自然动摇。魔王念言。瞿昙当成正觉。及道未成往坏乱之。于是手执弓箭。与诸眷属俱往树下。语菩萨言。汝应修转轮王业舍出家法。今若不起我试射汝。菩萨怡然不惊不动。魔王挽弓放箭。停于空中。其镞向下变成莲华。魔王复遣三女。白菩萨言。仁者至德。愿侍左右。菩萨答言。汝植小善。得为天身。不念无常。而作妖媚。今便可去。吾不相须。时三天女变成老姥。头白面皱。魔王即以软语诱言。汝若不乐人间。我舍天位及五欲具。悉持与汝。菩萨答言。汝先修少施今得为自在天王。此福有期要还沉溺。非我所须。魔曰。我之果报是汝所知。汝之果报谁复知者。菩萨答言。唯此地知。于时大地六种震动。地神涌出而语魔言。菩萨昔以头面髓脑国城妻子象马珍宝。而用布施。不可称计。为求无上正真之道。是故汝今不应恼乱。魔闻怖惧。即自思惟。我今当更设方便广集军众以力迫胁。时诸军众忽然来至充满虚空。执戟操剑。多头多目。诸恶类形围绕菩萨。四方烟起四海涌沸。是诸魔众各尽威力。角目切齿横飞乱掷。菩萨观之如童子戏。空中有神隐身而言。菩萨历劫修习善果欲导众生。汝今云何恼乱导师。今日决定树下成无上道。此地乃是过去诸佛金刚之座。堪受妙定。非汝所摧。汝今宜应息憍慢意而奉事之。是时魔王闻空中声即还本宫(因果经)。恶魔波旬将八十亿众。欲来坏佛。语云。汝不急去。我掷汝海水。佛语波旬。汝今先能动此澡瓶。然后可能掷我海水。时波旬不能令动。军众坏散(杂宝藏经)波旬长子商主即顶礼菩萨求乞忏悔白言。我父无智触忤大圣。愿得恕亮(佛本行经○已上小机所见降魔相)。
　　述曰。诸经云。魔波旬在六欲顶。别有宫殿。今因果经。乃指为自在天王。如此则当第六天。有此两异。盖是译者。用义之不同也。

　　成佛道

　　二月七日恶魔退散之时。菩萨心净湛然不动。落日停光澄月映彻众星粲烂。天雨妙花作众技乐。以用供养。菩萨既降魔已放大光明。即便入定思惟真谛。悉知过去所造善恶寿命短长。一切众生轮回五道。无有真实。横生苦乐。明星出时霍然大悟(即八日天晓也)得无上道为最正觉(因果经○此小机所见成道相)○佛成道日斛饭王(第一弟)遣使白净饭王言。贵弟生男(第一弟白饭王)王心欢喜语来使云。今日大吉。是男当字为阿难(此云欢喜)举国欣庆。又名庆喜(大论)○是岁耶输夫人生子名罗睺罗(此云覆障以在闭为障也)时罗睺罗阿修罗食月。因以为名。初太子出家之日。指妃腹曰。却后六年汝当生男。至是在胎六年而生(瑞应经)。
　　述曰。大乘开住胎。合降魔于成道。小乘开降魔。合住胎于托胎。住胎见起信。降魔见四教义。此先达之论也。今观大小。皆有住胎降魔之文。如华严云。菩萨住母胎已。示现出家成道等相。此大乘住胎也。因果经。菩萨在母胎。行住坐卧。一日六时。为诸天鬼神说法。此小乘住胎也。花严离世间品。菩萨出家成道降魔转法轮等。妙乐云。四佛各有四降魔相。此大乘降魔也。因果经。既降魔已即便入定。明星出时得最正觉。此小乘降魔也。今欲顺八相之言。且用起信四教义二文开合为证。


　　佛祖统纪卷第三上

　　　　宋景定四明东湖沙门志磐撰

　　教主释迦牟尼佛本纪第一之三上


　　转法轮

　　序曰。说法度人。如来出世之大要。人有利钝。则法有顿渐。故闻法之人无不悟入。犹夫医王应病与药。药能合宜。则病无不愈。疏不云乎。今佛始终具转五味法轮。转此法度人他心令得悟。斯转法轮之义也。
　　如来转法轮。一代五时。则有八教。
