<!-- { "loadSidebar": true } -->
　　楚王英。奉黄白纨诣相国曰。托在蕃辅过恶累积。奉送缣帛以赎罪愆。相国以闻。诏报曰。楚王诵黄老之微言。尚浮图之仁祠。何嫌何疑。当有悔吝其还赎。以助伊蒲塞桑门之盛馔(梵语伊蒲塞即优婆塞。此云清信男。今受五戒称僧童者。桑门即沙门。此云息心。今受具足戒称僧者。世人未学相传。指伊蒲便为供食。其谬误不知义若此)。
　　初帝闻西域有神其名曰佛。因遣使之天竺。求其道得其书及沙门以来。其书大氐以虚无为宗。贵慈悲不杀。以为人死精神不灭。随复受形。生时所行善恶皆有报应。故所贵修练精神以至为佛。善为宏阔胜大之言。以劝诱愚俗。精于其道者。号曰沙门。于是中国始传其术图其形像。而王公贵人。独楚王英最先好之(通鉴引西域传及楚王英传注)范晔西域传。论曰。佛道神化兴自身毒。而西汉方志莫有称焉(礼记文武之政。布在方册。注方版出策简也。汉张苍为御史。主柱下方书。又云。谨连其事于左方。皆木今言方志。志于木方也)张骞但著地多暑湿乘象而战。班超唯列其奉浮图不杀伐。而精文善法导幸之功靡所传述。子闻之后说。其国殷乎中土。玉烛和气灵圣之所降集。贤懿之所挺生。神迹诡异。则理绝人区。感验明显。则事出天外。而骞超无闻。岂非道闭往运而数开叔叶乎(云云)。
　　袁宏汉纪云。西域天竺有佛道焉。佛者汉言觉也。将觉悟群生也。其教以修善慈心为主。专务清净。其精者号沙门。汉言息心。盖息意去欲而归于无为也。又以为人死精神不灭随复受形。生时所行善恶皆有报应。故所贵行善修道以练精神以至为佛也。佛身长一丈六尺。身黄金色。项佩日光。变化无所不入。故能化通万物。而大济群生。明帝感梦。乃遣使天竺问道。图其像而还。有经数千卷以虚无为宗。包罗精粗无所不统。善为宏阔远大之言。所求在一体之内。所明在视听之外。世俗之人或以为虚诞。然归于玄微深远难得而测。故王公大人视生死报应之际。莫不矍然而自失焉(矍厥缚反惊遽)。
　　述曰。袁氏汉纪言。天竺有佛道。佛身丈六金色日光。化通万物大济群生。明帝感梦。遣使问道得其经像。此佛法来东之时。与法本内传相为表里。苏子瞻为之跋云。此殆中国始知有佛时。语虽浅近大略具足矣。

　　安帝(祐章帝孙)

　　永初元年。十六祖难提。至摩提国以法藏付僧佉耶舍。

　　顺帝(保安帝子)

　　永和元年。十七祖耶舍。至月氏国以法藏付鸠摩罗驮。佛记灭后一千年出。

　　桓帝(志章帝曾孙)

　　建和元年。月氏国沙门支谶至雒阳。译般舟三昧阿閦佛经等二十一部。
　　二年。安息国沙门安世高至雒阳。译五十校计等百七十六部。
　　三年。十八祖罗驮。至北天竺以法藏付阇夜多。
　　九年。自永平以来臣民虽有习浮图者。天子未之好。至帝始笃好之。于禁中铸黄金浮图老子像(佛像与老子像)亲于濯龙宫设华盖之座。用郊天之乐。

　　灵帝(宏章帝玄孙)

　　三年。安息沙门安世高。有同学死为共亭湖神(共音恭即彭蠡湖属南康)能使过船分风上下。世高至庙神谓之曰。我家此湖千里以昔布施。今大有珍宝以多嗔今受蟒身。幸取我缯宝。为造一塔祈生善处。世高遂于豫章建寺造塔。后蟒死山中。首尾数里(今大安寺)。
　　熹平元年。十九祖阇夜多。至罗阅国以法藏付婆修槃驮。
　　光和三年。西天沙门竺佛朔至雒阳。译道行般若经。中平五年清信士严佛调译古维摩经等。
　　六年。宦者张让。诈以大后诏大将军何进斩之。中军校尉袁绍引兵捕诸宦者。杀二千人。张让投河死。
　　述曰。儒学之厄时常有之。其始自秦李斯。斯坑诸生为郎者七百人。汉宦官禁锢寔范滂等二百人。杀天下儒贤。廷中宰辅陈蕃窦武李膺及钩党死者百余人。废徙禁锢者七百人。及矫诏斩大臣何进。而袁绍乘怨杀宦者二千人。虽为一快。然君子小人俱于死。玉石俱焚。亦何足为儒门幸。大氐天有定命运有通塞。厄会之来所不容免。唐朱温杀朝贤三十人投尸于河。亦一厄也。悲夫。如释氏之厄三武皆此类也。

　　献帝(协灵帝中子)

　　初平元年。二十祖槃驮。至那提国以法藏付摩拏罗。
　　二年。苍梧儒生牟子因世乱。无仕官意锐志佛道。而世多非之。乃制理惑论以为劝。其辞有云。佛者觉也。犹三皇神五帝圣也(文见大藏弘明集)。
　　述曰。牟子不得其名。当佛道未大行之日。而能为论。援三家之事义比决优劣。以祛世惑。以御外侮。是殆大士示迹。如来之使也。
　　兴平二年。下邳相笮融(侧格切)起佛祠。课人诵经浴佛设斋。时会者五千余人。
　　述曰。汉世人间建佛祠行佛事者。始见之笮氏。尝与一儒老共观此文。笑之曰。为士夫而使后世书为学佛。岂不耻哉。磐应之曰。学佛者岂不是为善之人乎。为士夫而使作史者指为奸佞贪酷甚至于不忠不孝者。斯可为耻。学佛为善尚何耻哉。儒老笑颔之。
　　建安元年。二十一祖摩拏罗。至月氏国以法藏付鹤勒那。
　　十四年。二十二祖鹤勒那。于月氏国以法藏付师子尊者。先是鹤勒那弟子竺大力等来雒阳。与康猛同译兴起本行经。忽于馆所有白光见。大力敛容。有间曰。此我师入灭之相。大力康猛支曜康巨等。皆善方言。终汉之世译经三百余部。

　　魏(都洛阳时天下分魏吴蜀三国)


　　文帝(丕太祖子受汉禅)

　　黄初元年吴主孙权于武昌建昌乐寺。
　　五年。月氏国优婆塞支谦来雒阳。谦受业于支亮。亮受业于支谶。世称天下博知无出三支。谦细长黑瘦眼白睛黄。时人语曰。支郎眼中黄。形躯虽细是智囊。后避地归吴。拜为博士○西天沙门维只难。同竺律炎来吴。译经五部。
　　六年。陈思王曹植(文帝弟字子建)每读佛经。辄留连嗟玩以为至道之宗极。尝游渔山闻空中梵天之响。乃摹其声节写为梵呗(音败此云赞叹)撰文制音凡六契(经音义云犹一节也)传为后式。

　　明帝(睿文帝子)

　　太和三年。吴潘夫人于武昌建慧宝寺。

　　齐王(芳明帝养子)

　　正始二年。吴赤乌四年。康居国沙门康僧会来吴国。人初见咸惊异之。吴主曰。是汉明所梦佛神之遗风乎。乃召问之。会曰。如来迁化已逾千载。灵骨舍利神应无方。吴主曰。舍利可得当为立塔。若其无验国有常刑。会谓其徒曰。大法废兴在此一举。当洁斋以恳求。七日无验展至三七日。众且惧。忽铿然有声。视瓶中舍利五色。吴主自执瓶泻铜盘中。盘即破裂。火烧锤击一无所损。因起浮图置建初寺。名其地曰佛陀里。
　　三年。吴尚书令阚泽。舍宅为德润寺(在四明慈溪县。今名普济。泽字德润。故名)吴主问曰。孔子教化世俗。老庄放荡山林。何事佛为。泽对曰。孔老法天制用不敢违天。诸天奉行佛教不敢违佛。以此言之实非比对。吴主曰。佛教入中国何缘不及东方。泽曰。永明十四年。五岳道士褚善信费叔才等与西僧角法。费叔才自感而死。至今百七十年。离乱岁深方至于此。
　　述曰。三国之时各务战守。而于此道未之能弘。然吴之君臣稍有知者。故建寺译经奉舍利。论佛教班班可见。魏之境独陈思王能知之。蜀则蔑闻。意战国遐阻未便能至耳。
　　嘉平二年。中天竺三藏昙摩迦罗。至洛阳译僧祇戒。立大僧羯磨受戒。先是比丘出家。特剪发而已。未有律仪。凡斋忏法事如祠祀状。及迦罗至始出戒本。遂为日用。
　　四年。中天竺沙门康僧铠。至洛阳译无量寿经。

　　高贵乡公(髦文帝孙)

　　正元元年。汉魏以来二众唯受三归。大僧沙弥曾无区别。昙摩迦罗乃上书乞行受戒法。与安息国沙门昙谛同在洛。出昙无德部四分戒本。十人受戒羯磨法。沙门朱士行为受戒之始(迦罗此云法时。昙无德此云法正。今资持律宗用法正。为四分部主。尊为始祖。法时至此土传四分行十人受戒法为二祖。至南山广述疏钞行于世为九祖)。
　　甘露元年。天竺沙门白延。至洛阳译无量清净平等觉经等六部。无畏三藏。至交州译法华三昧经○吴主孙皓不敬佛法毁废寺宇。诘康僧会曰。佛言善恶报应可得闻乎。会曰。明主以孝道治天下。则赤乌翔老人见(汉书。南极老人星见则治安)以仁德育万物。则醴泉涌嘉禾生。善既有征恶亦如之。他日宿卫治圃得金像。皓使置秽处灌以不洁。俄得肿疾。占者云。坐犯大神。皓悟迎像供事。请会说法礼拜悔罪。受五戒疾获愈。奉会为师。复营立塔寺。
　　四年。二十三祖师子尊者。游化至罽宾国。有外道诈为僧形。以幻术入王宫奸犯妃后。王怒曰。吾信事三宝。而沙门何多辱我。即毁寺害僧。自秉剑至尊者所斩师。白乳涌高数尺。王臂寻堕。七日暴死(自迦叶始祖至师子事迹之详。备在西上二十四祖纪)。
　　五年。颖川朱士行(时存俗姓)讲道行般若经(讲经之始)每叹译理未周。乃发迹长安。至于阗国(沙门西游之始)得梵本般若。国禁不传东土。士行请验以火无损。王信异乃许其传。士行即寄经东归。因名放光般若。

　　佛祖统纪第三十五卷(终)


　　定王(瑜匡王子)

　　三年九月十四日。老子生于楚陈郡苦县厉乡曲仁里(苦音厉音赖)。姓李氏。名耳。字伯阳。谥曰聃(他甘反。耳漫无轮故号曰聃)在母胎八十一年。剖左胁而生。生即皓然故号老子。生于李树下故姓李。黄色美眉。长耳大目。鼻有双柱。耳有三门(史记及神仙传)。老子内传。老子先天而生。在伏羲时号郁华子。在轩辕时号广成子。至周文武凡为十二帝师。汉刘向列仙传。晋皇甫谧高士传。皆生于商末。唐尹文操圣纪。老子于太清境托孕于玄妙玉女。在母胎八十一年。商高宗九年降生。四十三年乘白鹿登庭桧飞升(桧今在毫州太清宫)。商纣二十一年降于岐山。世本曰。在商为守藏史。在周为柱下史(周文王为西伯尚服事商。故守藏时未称为周)。昭王二十三年。老子驾青牛薄板车。西度函谷关。授关令尹子道德经。二十五年复降于蜀李太官家。二十七年与尹子会于成都青羊之肆。往西域化胡毕于于阗升天(内传所引。降生不一。附见于此)。

　　简王(夷定王子)

　　四年。老子为周守藏史(三皇五帝之书藏之于室故曰藏)。
　　十三年。老子为周柱下史(柱下史官所立之处。记言记事常在君前)。
　　○王子乔者。灵王太子晋也。好吹笙作凤皇呜。道士浮丘公接上嵩山三十年。谓桓良曰。告我家。七月七日待我缑氏山。果乘白鹤举手谢时人而去。
