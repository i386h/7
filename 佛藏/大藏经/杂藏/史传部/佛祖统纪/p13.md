<!-- { "loadSidebar": true } -->
　　十五年(甲午)佛再还迦毗罗国。为父王说法。度释种八万四千人得须陀洹果(十二游经)佛还本土。足升空行。与人头齐。使父王接足而已。不欲屈身(分别功德经○此即使父母反敬。为生福之证。然在佛则可。若末代比丘。为行稍薄。恐未可以受父母之致敬)佛为父王大众说观佛三昧。佛身金色光明无量。时五百释子以罪障故。见佛色身犹如灰色羸婆罗门。佛为说往昔邪见之罪。今称佛名作礼忏悔。即见佛身金色如须弥山。求佛出家得阿罗汉(观佛三昧经)初佛还国。大爱道求出家(佛姨母摩诃波阇波提也)再三不许。佛再还国复求出家。如前不许。阿难白佛。大爱道至心欲受法律。愿佛听之。佛令尽形寿行八敬法。时大爱道得出家。为比丘尼始(中本起经)比丘尼受八敬法。一者百岁比丘尼。礼初夏比丘足。二者不得骂谤比丘。三者不得举比丘过。比丘得说尼过。四式叉摩那。应从众僧求受大戒。五者尼犯僧残。应半月在二部僧中。求教授人。七者不应在无比丘处坐夏安居(四分律)佛告阿难。我灭度后。正法一千年。由女人出家减五百年。后为说八敬法。还得一千年(善见论法住记)。
　　述曰。如来在十六大国于十二年中行化度人。说四阿含等经及七佛略教诫。至是年始说广戒。即比丘二百五十戒。尼五百戒。由夫二众随犯随制。而佛于后时结集条章。以为出家者持奉之本耳。
　　第三方等时者。示一佛土令净秽不同。示现一身巨细各异。一音说法随类各解。神力不共故见有净秽。闻有褒贬。嗅有赡匐不赡匐。华有著身不著身。慧有若千不若千。此如净名方等(玄十○补注若千当作若干若万数也音乾者无义)次说方等者。即是次小说大。佛本授大众生不堪。故抽大出小。令断结成圣。虽有此益非佛本怀。次说方等维摩思益殃掘摩罗(殃掘摩罗。此云一切世间现。婆罗门子。年十二色力人相具足第一。对佛说偈。佛言善哉。即成沙门。稽首佛足。成阿罗汉。释梵四王十弟子文殊等皆被诃斥。佛云。南方有国。名一切宝庄严。有佛名大精进。即殃掘摩罗是也。妙玄十云。殃掘之经。六年所说○此经说在成道后六年。今大师引证。第三时教。以故及此耳)弹诃小乘保果之癖(偏在声闻)讥刺三藏断灭之非(兼于钝根菩萨)故身子善吉。齐教专小。初不闻大乘威德。善吉茫然失钵(净名经云。须菩提言。我昔乞食。维摩诘。取我钵盛满饭。谓我言。若能于食等者诸法亦等。诸法等者于食亦等。如是行乞乃可取食。谤诸佛毁于法。不入众数。终不得灭度。汝若如是乃可取食。时我世尊闻此茫然。不识是何言。不知以何答。便置钵欲出其舍)身子怖畏却华(维摩诘室。有一天女谓舍利弗曰。结习未尽。华著身耳。结习尽者。华不著也)不知是何言。不知以何答(签云。以空智为入道之主。故寄此二人)然方等弹诃教。在三藏之后。被诃之时应在十二年前(以鹿苑十二年在方等前也。旧云中者应是误)何以得知。皆追述昔诃。验是前事。何者前已禀教得道。证于无学。荷佛恩深。心相体信。不复恚怒。自昔至今。恣殃掘之讥。任净名之折。得为耻小慕大之益(玄十)弹偏折小叹大褒圆(玄十○弹偏。如净名菩萨品。诃弥勒云。世尊授仁者记。为用何生授记乎。过去耶未来耶。现在耶。又云。一切众生习菩提相。若弥勒灭度者。一切众生亦当灭又云。菩提者。不可以身得。不可以心得。又摩罗经云。殃掘阿罗汉。偏斥文殊十弟子释梵四王。是为以圆弹三教之偏○折小。如弟子品。目连为居士说法。净名诃云。夫说法者。当如法说。无有名字。言语断故。法无有说。离觉观故。是用衍门三教。破目连三不当。一者外如法相说。内如法相解。是用通教即空斥不即空。说法不当理。二者外解根缘。内善知见。得无挂碍。是用别破。三者外慈念众生。内念报佛恩。是用圆破。又殃掘斥十弟子。是为以圣门三教之大折藏之小○叹大。如众生品。譬如幻师见所患人。菩萨观众生为若此也。如智者见水中月。镜中象。热时焰。菩萨观众生为若此也。今通譬众生者。即通圆二教意○褒圆。文殊白佛云。彼上人者。难为酬对。深达实相。善说法要。此褒净名也。文殊入净名室。净名曰。善来文殊。不来相而来。不见相而见。此褒文殊也)四教俱说。藏为半字。通别圆为满字。对半说满。故言对教(涅槃经云。譬如长者唯有一子。心常爱念昼夜殷勤。但教半字不教满字。良由其子力未堪故。半是小乘九部。满是大乘十二部。约人约理。比说可知)。
　　若约时则食时(辰时从平地一照开出)。
　　若约味则从酪出生酥。此从修多罗出方等经(玄十)信解品云。过是以后。心相体信。入出无难(文句云。相者。互相信也。谓于三藏得涅槃价。此既不虚。今为菩萨说此大乘。亦复非虚。此即子信父也。佛知此等见思已断闻必不谤。无漏根利闻微生信。此即父信子也。由此见尊特身。闻大乘教名之为入。复被诃折犹见丈六。说小乘法名之为出。大小出入而无疑难也)然其所止。犹在本处(虽入出无难得入大乘。而谓是菩萨之事。非己智分。不肯回小向大。犹居罗汉。不言未来当得作佛)此领何义。明三藏之后次说方等。已得道果心相体信。闻大名入住小名出。苦言弹诃名无难。又进至宅内。见群臣豪族大功德力。故名为入。出者。止宿草庵二乘境界。故名为出。心相体信者。得罗汉已。闻骂不嗔内心惭愧。不敢以声闻支佛法化人也(玄十○净名经云。阿难曰。时我实怀惭愧。法华经云。呜呼深自责。云何而自欺此耻小也。不知当云何得佛无上慧。此慕大也)。
　　方等部教立名。旧说方等立名。但分事理未足以尽其义。今依经疏记文。以为之委释。光明经云。有一比丘读诵大乘方等经典。光明玄云。方等之教通于三乘。新本经云。欲生人天。欲得四果支佛。欲得佛。皆应忏悔灭除罪障安处方等。续遗记云。方等之名有二义。若大经从酪出生酥。譬修多罗出方等典。此约第三时名方等。即被三乘四教机。若普贤观称方等者。乃直明圆理。今所引方等。恐谓同普贤观从理立称。故引三乘忏悔之文。以定此名。的从部教方等不专事理。诸文论方等有三说。一者从事。大经从修多罗出方等。无量义经。次说方等。释签生酥调斥方等。光明经读诵大乘方等。光明玄。方等之教通于三乘。此皆指第三时教。二者从理。普贤观经。此方等经是诸佛眼。三事理并通。止观云。般若有四种方法。谓四门入清凉池。即方也。所契之理平等大慧。即等也。今第三时准四明立义。的从部教以定此名故。不专于事理也。
　　十六年(乙未)佛在毗耶离城庵罗树园说维摩诘经(毗耶离。此云广博严净。庵罗。旧译为柰。其形似梨。华多子少。维摩诘此云净名。三惑垢尽。有大名称。此即方等部主)。
　　十七年(丙申)佛说思益梵天所问经(经云。东方有佛。号日月光。有菩萨梵天。名曰思益。来此问佛○)。
　　十八年(丁酉)佛在南海滨楞伽山顶说楞伽阿跋多罗宝经。大慧菩萨问世尊言。外道尚遮不许食肉。何况如来大悲含育。而许自他令食肉耶。佛答菩萨。有无量因缘不应食肉。谓一切众生从本以来。展转因缘常为六亲。以亲故不应食肉。不净气分所生长故不应食肉。众生闻气悉生怖畏如旃陀罗不应食肉。令诸咒术不成故不应食肉(按华严钞云。楞伽山。夜叉罗婆所居。此云不可往。唯神通者能到。阿跋多罗。此云游入。谓佛大众渡海彼岸。受夜叉王请。升空而往○签云。若大乘中。梵网已制之始。作此说。当知楞伽在四含之后。为渐制之始。佛答菩萨不应食肉。故知仍存小教中开)。又说金光明经楞严三昧经(楞严。此云健相。分别知诸三昧种多少浅深。如大将知诸兵力多少。见旌累。次第)胜鬘夫人经(具称胜鬘师子吼一乘方便大方广经。签云。胜鬘是末利夫人女。末利及王。既信佛已以书与女。女对使者而说偈言。仰惟佛世尊。普为众生出。亦应愍我等。速来至此处。即发此念时。佛于空中现。又说偈云。如来妙色身。世间无与等。无比不思议。是故今信礼云云○末利是柰树生女。波斯匿王妃)。
　　十九年(戊戌)佛成道始。十六年知诸菩萨任持法藏。于欲色天二界中间出大宝阶。广集十方诸佛菩萨大众。俱登宝阶上升虚空。为说大方等大集经。诸菩萨欲来入会。各随其德先现其相。空藏现空海藏现水。并不见有。大众唯见空水(余菩萨现相者皆类此)时诸天龙作如是言。我等从今以往护持正法。若诸国王鞭打出家持戒毁戒者。我等不复护持其国。声闻弟子悉向他国。使其国土空无福田。令其国土疾疫饥馑刀兵俱起风雨亢旱伤害苗稼。尔时世尊。付嘱毗首羯磨天子。迦毗罗夜叉大将。双瞳目十七天女。各及五千眷属。汝等护持震旦国土。于彼所有斗争言讼。两阵交战。饥馑疫病。风雨寒热悉令休息。令我法眼得久住世。佛告弥勒诸菩萨。我今怜愍诸众生故。以此报果分作三分。一分自受。一分与我灭后禅解脱三昧坚固相应声闻令无所乏。一分与彼破戒诵经声闻正法像法剃头著袈裟者。令无所乏。勿令恶王共相恼害。复以彼诸施主寄付汝手(大集经○案佛藏经。当一心行道。勿念衣食。如来白毫相中。一分供诸末代一切出家弟子。俱不能尽)佛言。若有出家设不持戒。彼人已为涅槃印之所印。若有打骂若夺衣钵资生具者。是人则坏诸佛报身。挑一切人天眼目。国王群臣诸断事者。如见出家作大罪业大杀大盗大污梵行大妄语及余不善。但摈出国。不听在寺同僧事业。不得鞭打骂辱加其身罪。若故违法谪罚者。是人远离人天必归地狱。何况鞭打出家具足持戒者(大集经)。
　　舍利弗等白佛言。我等虽获称为佛子。皆是如来之咎。非我等过。何者若使如来誓无三乘。我等岂不成于正觉。何为如来。而不见听在于圣例。时身子等。脱衣悲泣。大千震动(璎珞经)。
　　述曰。璎珞言。舍利弗被诃之后。心渐向大。然犹有怨佛之言。以为若无三乘则我等已成正觉。皆如来咎非我等过。逮至法华法说周。则云我等同入法性。云何如来以小乘法而见济度。是我等咎非世尊也。是知璎珞不解方便则咎佛。法华已入法性则咎己。
