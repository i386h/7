<!-- { "loadSidebar": true } -->
　　述曰。道法师序僧史略称。内翰王公抵排释氏。过于韩子。而独于宁通慧推服之不暇。盖其学行才识有可取也。今观小畜集。其修僧史则赠以七言。撰圣贤录则贺以五言。归葬钱唐则志其墓。所著内外集则冠以序。而于通论之作。赞之以书。且盛称其驳董难王斥颜非史历诋诸家自周秦已来未之见。是知王公之于通慧不敢排以佛。而独有取于学识之高。可谓能诚服矣。至于通慧道德之盛。则王公未学。不足以知。非如梁敬之之知荆溪柳子厚之知重巽也。
　　六年。知开封府陈恕言。僧徒往西天取经者。臣尝召问。皆罕习经业。而质状庸陋。或往诸藩必招轻慢。自今宜试经业察人材。择其可者令往。诏可○二月诏隋智者禅师科教类次刊牍。凡百五十四部。赐召天台总录。译馆请系开元东土集传。制曰可。
　　景德元年。日本国沙门寂照来。进无量寿佛像金字法华经水晶数珠。赐紫方袍○西天三藏法护来。进佛舍利贝叶梵经。赐紫衣束帛。馆于译经院○北天沙门戒贤来进梵经。赐紫服○七月亢旱。召西天梵僧于金明池水心立坛咒龙。有云雾自池中出。须臾雨至。自后岁旱必作咒法多验○东吴沙门道原进禅宗传灯录三十卷。诏翰林学士杨亿裁定颁行。
　　二年三月。迦湿弥罗国沙门目罗失稽来。进梵经菩提树叶○七月西天沙门达磨波来进梵经。赐紫服○九月上幸译经院。令三藏诸僧坐。赐香茶缯彩有差○上以诸寺住持先是僧职迁补或非其才。至是召见便殿阅试行业。三年诸王府侍读孙奭奏。请减损修寺度僧。上曰。释道二门有助世教。人或偏见往往毁訾。假使僧道时有不检。安可即废○诏释道岁度十人者。特放一人不试经业○婺州沙门志蒙徐氏。衣锦衣喜食猪头。言人灾祥无不验。呼人为小舅自号曰徐姊夫。一日坐化于三衢吉祥寺。遗言。吾是定光佛。至是奉真身。祈祷神应不歇。世目之猪头和上。
　　四年。诏京城鬻酒肉者。并去寺观百步之外。有以酒肉五辛酤市于僧道者。许人紏告。重论其罪。
　　述曰。真宗可谓仁圣之君矣。初践祚制圣教序(谓新译藏经为圣教也。为圣教制序。始于唐朝)造崇释论。陈恕论罢译经则不许。孙奭请减度僧则不听。而又能下诏。鬻酒肉于僧道者。论其罪意。此秽业不当渎圣境也。厥后沙门觉称自天竺来。谓学士杨亿曰。入此国见屠杀猪羊市肆悬肉。痛不忍观。天竺食肉五辛者驱出城。故无货者。是知东华郡邑习于食肉。故见之者无嫌心。独无愧于称乎。尝因同人揭搉此事。欲乞清明推广祖宗之法。不令在城中杀畜不许悬肉街市(凡屠家只在城外僻绝不通人处居止。贩者用竹器。庶覆入城。投税然后巡街而卖)庶几人居涓洁。目不习见。所以去杀气以养仁心。移恶习以趋善道。岂不有益于国家之政化者哉。
　　初诸暨县令潘华。依普贤忏法不令人捕江湖内鱼。是年十月。奉诏还阙。夜梦江湖中鱼为人形者数万。号哭沸天。皆云长者去矣。吾众不免烹矣。华异之作梦鱼记以嘱后来宰邑者(四明法智法师为跋。载教行录)○臣寮言。愚民无知佞佛过度。谓舍财可以邀福。修供可以灭罪。蠹害国政宜加禁止。上谓宰臣曰。佛教使人迁善。诚有其益。安可禁之。且佛法所至甚广。虽荒服诸国皆知信奉。唯道教中原有之。然不甚盛。王旦对曰。顷岁虏使登开宝塔。瞻礼甚虔。誓当戒杀。及至上清宫不复屈膝。是知四夷唯重佛而不敬道也。上曰然。
　　述曰。道事天。天事佛。故为国者必两存之。而于尊卑小大之分。较然久已自明。恭惟真宗皇帝圣心虚融并包法界。敬天命宗佛乘。发于性真不俟为学。既免梁武永弃道教之偏。且无唐宗上跻老聃之失(梁天监二年罢道教。唐正观十一年。升老子居佛上)深距臣僚佞佛邀福之说。肯顾陈恕译经费财之言。上法祖宗下垂成宪。非天下之至圣。其孰能之。
　　诏遣使送金襕袈裟。往惠州罗浮山中阁寺奉释迦瑞像。仍为国建祈福道场。感五色祥禽集于斋所。此像高八尺。来自西天。隋开皇中释慧喜安龙华寺。会昌废毁像灵不可坏。道士藏于都虚观。咸通中海南节度使韦宙。迎至中阁寺。
　　七月诏诸寺观殿阶上不许人民袒露坐卧。违者以不敬论○宰相王旦。率文武百官。五上表请封禅。十月在京民庶相继上表。诏许之。十一月车驾幸曲阜(兖州旧鲁国地)谒先圣庙。有司定仪肃揖。上特再拜。遂为定制。加谥玄圣文宣王。祝文进名。封其父叔梁纥为齐国公。母颜氏鲁国夫人。妻官氏郓国夫人。给十户奉莹域。赐田百顷及御制赞。封齐太公昭烈武成王。
　　述曰。自古尊先圣者。汉高始过鲁行祀封。其后平帝始封褒成公。梁武始令天下建庙。北魏孝文改谥文宣公。唐太宗用房元龄议。太学释奠。始尊为先圣。而以颜子陪享。明皇始进号文宣王南面坐。用王者宫县之乐。皇朝真宗加谥至圣文宣。而祝文进名定仪特拜。自古尊先圣莫若此日也。韩昌黎谓天下通得祀孔子。自天子而下北面拜跪。祀事之盛未有如孔子者。盖孔子以德。虽不得位而得常祀(见处州孔子庙碑)是知自明皇尊以王礼。故世世天子拜而祭之。今真宗特拜有合于古。不知当时礼官何为不知而定肃揖之仪。耻哉。
　　诏修饰泰山众像凡三十二身。御制重修佛像记○雁荡山自古图谍未尝言。山顶有大池。相传为雁荡。下二潭为龙湫。山南有芙蓉峰。下有芙蓉驿。前临大海。案西竺书诺矩罗尊者居震旦东南大海际。山以鸟名。村以华名。唐贯休有赞云。雁荡经行云漠漠。龙湫宴坐雨蒙蒙。祥符中伐木者始见之。自是著名(山在温州乐清。诺矩罗十六住世罗汉之一。梵语震旦此云东方君子之国)○雁山瑞鹿本先禅师结印坐亡。弥月肉体不变常闻异香。诏取所著竹林集。藏之秘阁(嗣韶国师)。
　　二年正月。以封禅行庆诏天下寺观。各度一人朝觐泰山。陪位僧道各度弟子一人○诏升州崇胜寺。赐名承天甘露戒坛○敕光梵大师惟净试光禄卿同预译经○九月吴国大长公主出家。法名清裕。赐号报慈正觉大师。即太宗第七女。幼不茹荤血。上幸延圣寺抱对佛。愿舍为尼。至是乞落发。诏建资圣院以居之。敕释门威仪(钟鼓铙钹幢幡之类)教坊乐部。以为迎导。时密王女。曹王女及后宫三十余人。皆随出家诏于是日普度天下童子十人度一人○诏于洛阳甲马营太祖诞圣之地。建应天寺以奉神御。
　　三年。诏京师太平兴国寺。立奉先甘露戒坛。天下诸路皆立戒坛。凡七十二所。京师慈孝寺别立大乘戒坛。
　　述曰。案宁通慧僧史略云。甘露以喻涅槃。戒为入涅槃之初门。故从果以彰名也。今言别立大乘戒坛者。谓先于诸方受声闻具足戒。后至此地增受菩萨戒。以顺开显之后末代出家乘戒俱急之义也。
　　诏天下州郡。应僧道有犯公罪者。听用赎法。敕品官无故毁辱僧尼。口称秃字者。勒停见任。庶民流千里○诏知制语李维出经论题目。考试沙门以为迁补左右街之序。左街相国寺。右街开宝寺○诏吉州西峰云豁禅师馆于北御园。入定月余。求归故山。诏许之。师每入定或经岁方出。
　　○西天沙门众德来朝。进舍利梵经菩提印○中天竺沙门觉(称法)戒来朝。进舍利梵夹金刚座真容菩提树叶。召见便殿尉劳甚厚。馆于译经院。称进赞圣颂。诏惟净译之。称谓学士杨亿曰。入此国见屠杀猪羊市肆悬肉。痛不忍观。西竺食肉五辛者驱出城。故无货者。心不欲久居此。愿至五台礼文殊即还本土。晋公丁谓问之曰。数万里远来更何所为。称曰。并欲礼宣律师塔耳。及还诏赐金襕袈裟奉安金刚座。及赐装钱茶果○四明知礼法师。初与沙门异闻。于南湖保恩聚徒讲道。是年赐额延庆。乃作诫誓辞二篇。俾长为讲贯天台宗教之所。其言吾宗有五德者。吾将授以居之。后后之谋莫不咸然。五德者。一曰旧学天台勿事兼讲。二曰研精覃思远于浮伪。三曰戒德有闻正己待物。四曰克远荣誉不屈吾道。五曰辞辩兼美敏于将导。
　　四年三月。上幸洛阳龙门山广化寺瞻无畏三藏塔。制赞刻石置之塔所。复幸白马寺瞻摩腾三藏真身。上谓近臣曰。摩腾至今千年。而全身不坏。良可尊敬。宜严谕寺僧用心守护。因御制以褒之○诏赐黄金三千两。增修峨眉山普贤寺。设三万僧斋。岁度僧四人○诏涟水军守坚道者入见。令宫女皆出焚香。每一女至前。上绐之曰后也。师皆言非。如是数十人。师忽起曰。陛下好养此人他日必作家主。即章献太后也(真宗后刘氏。仁宗即位。以年幼尊刘氏为皇太后。临朝称制十一年)。
　　师乞归山。诏许之。在山常纸衣。闭户不见人。有置食庭前者。人退自取之。
　　五月。般尼国沙门寂贤来。进梵经菩提印。赐紫服○十一月。益州守臣李士衡。进大慈寺沙门仁赞编修释氏会要四十卷。
　　五年二月。诏嘉州峨眉山沙门茂贞入见。上赐以诗。馆于景德寺。舒王元偁梦青衣童持书以授中使。足蹈黄云隐隐而没。王以问师。答曰。将有储嗣降孕之庆。未几仁宗生○初乐史留守西京。梦天帝召谓曰。世主求嗣吾为择之。少选一人至。帝曰。中原求嗣汝往勿辞。遂唯而去。旁侍者曰。此南岳赤脚李仙也。明年仁宗生(张师正括异记)。
　　日本国遣使称贡言。国东有祥光。见旧传中原天子圣明则应此瑞。上喜。诏日本建寺。赐额神光。敕词臣为撰寺记。
　　六年二月。诏天下官吏试童行经业。方许剃度○五月开宝寺福胜塔有金色光见相轮上。又有圣僧绕塔。翌日得五色舍利。上亲幸敬观。见舍利于塔表。大如月。色同水晶。往来飞动于铃索之上。士庶同瞻于地砖上。获舍利五千余粒。诏赐号灵感之塔。时京师天清寺兴慈塔。亦有舍利见相轮上。上曰。像教嘉祥生民之福也○八月兵部侍郎译经润文官赵安仁。奉诏编修大藏经录成。凡二十一卷。赐名大中祥符法宝录。仍赐御制序云。自太平兴国以来凡译成经律论四百十三卷。秘书监杨亿光梵大师惟净等编次。又请以两朝御制佛乘文集编入大藏。下诏褒许○诏谥泗州僧伽大士普照明觉大师。公私不得指斥其名○九月西天竺沙门知贤等来进舍利梵经。赐紫服○十一月舍利见于玉清昭庆宫圣祖明庆殿。或以为道门无舍利事。上谓宰臣王旦。曰三教之设其旨一也。大抵皆劝人为善。唯识达之士能一贯之。滞情偏执于道益远。
　　述曰。法身舍利无乎不在。当大感通之际。虽顽空朽壤尚可得之。何有间于道家之宫馆哉。惟我真宗敬天奉佛德动幽显。间者塔寺屡获舍利。而今复见之圣祖之殿。诚所以彰圣君虔事二教之心。由精诚感格有以致之也。
