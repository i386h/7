<!-- { "loadSidebar": true } -->
　　延昌四年。太后高氏出俗为尼。居瑶光寺○洛阳段晖所居。闻地下钟声。掘之得金佛一菩萨像二。趺上铭曰。晋泰始二年中书监荀勖造。晖遂舍宅为寺。后有盗欲窃此像。像高声唱贼贼。人至被获○裴植母夏侯氏。年逾七十。以身自施三宝为婢。供寺扫洒。三子瑜粲衍并奴服。泣涕以从。各以布帛赎免之。其后竟出家为尼。入嵩高山积岁乃还。植官度支尚书。瑜等皆至刺史。母临终遗令以沙门礼葬。粲深好释学。每升座讲说。听者服其理辩。

　　孝明(诩。宣武第二子)

　　熙平元年。太后胡氏于洛阳建永宁寺佛殿。如太极殿。门南如端门。作真金像。高丈六。浮图九层。高九十丈。上刹高十丈。每夜静铃铎之声闻于十里。
　　神龟元年。诏诸郡立五级浮图。
　　正光二年。敕宋云沙门法力等。往西天求经。
　　四年。宋云等使西竺诸国还。得佛经一百七十部○帝加元服。命沙门道士讲道禁中。帝曰。佛与老子同时否。道士姜斌曰。开天经云。老子定王三年生。年八十五西入化胡。以佛为侍者。沙门昙谟最曰。吾佛以昭王二十六年生。穆王五十二年灭。自灭后至定王三年。凡三百四十五年老子方生。而言化胡。无乃谬甚。帝令群臣详定真伪太尉萧综等劾奏。开天伪经。罪当惑众。诏流斌于马邑。
　　武泰元年(梁大通元年也)十月达磨自梁入魏。止嵩高山少林寺。面壁而坐。帝闻师异迹。三诏不至。就赐磨纳袈裟金钵银水瓶缯帛。

　　孝庄(子攸彭城王勰子)

　　永安元年。太后胡氏。出俗为尼。居瑶光寺。
　　冀州沙门法庆为行无赖。为其徒所摈。乃去为祅术说。渤海李归伯率乡人为乱。众推庆为主。自号大乘佛。以归伯为十住菩萨平魔汉王。屠灭寺舍斩害僧尼焚烧经卷。云新佛出世除去众魔。诏元遥使持节讨破之。禽法庆归伯。传首京师。余党悉平。
　　三年。宗玄先生孟仲晖造夹纻佛。其像每夜绕座行道。足迹成文。士庶瞻敬咸仰神异。后五年像忽隐去。

　　节闵(恭广陵王羽子)

　　普泰元年。国子博士卢景祐通达佛法。人称居士。帝亦待以不臣。从兄仲礼作乱累及景系晋阳狱。景祐至心诵经。枷锁自脱。帝闻其异贷出之。

　　孝武(修广平王之子)

　　永熙元年。洛京平等寺建浮图成。帝设万僧斋。石像俯首终日。大众感其神应。
　　二年。永宁寺大浮图灾火。三月不息。后东莱人咸见浮图在海中。俄为云雾所蔽。

　　文帝(宝炬孝文之孙。迁都长安号西魏)

　　大统元年。敕沙门道臻为沙门大统○初祖达磨坐少林九年。先传法及袈裟于慧可。乃往禹门千圣寺。十月五日端坐示灭。门人奉全身葬熊耳山定林寺。明年使者宋云西域还。遇师手携只履翩翩独迈。云归为言。门人启圹视之。唯空棺只履(宋云使西域。至孝明正光四年还国。据今十三年矣。今称云还遇达磨者。恐曾再使。不然则别一使人。误书为宋云耳)孝静(善见清河王亶之子。迁都于邺号东魏)。
　　天平元年。洛州刺史韩贤素不信佛。白马寺有汉明帝时经函。时放光明。世藏为宝。贤往寺斫破之。未几州人韩木兰作乱。一贼自尸中起。以刀斫贤胫断而死。人谓毁函之报若是其速。
　　述曰。经函放光。佛道之彰化也。世之昧者。则斥为怪诞。故恶之斫破之。由其本心素无信耳。一贼忽起斫其胫。如斫其函。感报之速。自心之召也。世人见佛经说地狱果报。必曰。佛设此等语以怖人。佛圣智通三世。见人造善恶者。能预告以祸福。使人知所劝惩耳。非故设此语以怖人也。作不善降之百殃。岂亦怖人之语邪。
　　兴和四年。时魏境有寺三万所僧尼二百万人。○魏书佛老志云。生生之类。三世神识常不灭。凡为善恶必有报应。渐积胜业陶冶粗鄙(粗仓胡反不精)经无数形澡炼神明。乃至无生而得佛道。其始修心则依佛法僧。谓之三归。若君子之三畏也(语君子有三畏。畏天命畏大人畏圣人之言)又有五戒。去杀盗淫妄言饮酒。大意与仁义礼智信同。又说六道受生六度进行。及佛身真应不生不灭。舍利塔庙。教法流广之义。最为深密(北齐魏收撰北魏书)。
　　述曰。有一代君臣。必有一代之史。所以记诸言动法不法也。尧舜之德必书。跖跷之行必书。天时人事善恶臧否莫不毕录。有可法有可诫谓之信史。若是其可也。自佛法来东举世知所宗上真文秘要盈满天下。明心见性之道可坐以进益物救世正在仁义。久久弊诈日起之后。通人胜士钦挹风规。历代修史之家。未尝不列叙其事。故范晔之论西域曰。佛道神化兴自身毒(音乾笃即天竺也)西汉方志莫有称焉。岂道闭往运而数开叔叶乎。袁宏之著汉纪曰。天竺有佛道焉。能化通万物。而大济群生。唐正观称制晋书。摩什图澄皆列于传。而赞之曰。垂文阐教通幽洞冥。魏收撰魏书。其志佛老曰。佛言三世神识常不灭。凡为善恶必有报应。渐积胜业乃至无生。此皆诸史叙佛之明义。知佛道果可以益物救世云耳。异哉。欧阳氏之修唐书也。凡释氏之事有裨国政开人心者。悉删去之。适足以存旧史之该赡。其乏通学守隘见有若是。谓之信史。未信也。

　　北齐(都邺)


　　文宣(高洋受东魏禅)

　　天保元年。诏高僧法常入内讲涅槃经。拜为国师(国师始此)○法师昙延。长九尺六寸。帝每召入问道。会周使周弘正来聘。大臣举师接伴。弘正恃才任气。及见延悠然意消。求师画象所著经疏以归。帝益加重。进位昭玄上统○嵩山宝公向白鹿山行。忽闻钟声见一门。题曰灵隐之寺。有梵僧自外来。宝随入寺坐法堂床上。仰视屋间开孔如井。有僧从孔飞下。至六十余人。坐已各问。今日何处斋。或言豫章成都岭南蓟北五天竺。动千万里。最后一僧至。众问何迟。答曰。相州彼岸寺鉴禅师讲会。各各竖义。有一小僧。难问蜂起。殊为可观。不觉日暮。宝起曰。鉴禅师是我和上。诸僧直视宝。顷之遽失其寺。乃独坐柞木上(柞音昨栎也)出山问大统法上。上曰。此寺佛图澄所造。贤圣居之。或隐或见。至今山行犹闻钟声。二年。诏稠禅师至邺都建云门寺以居之。师宴坐一室未尝送迎。帝至。弟子劝之。师曰。宾头卢迎王七步。致王失国。吾德虽不逮仪相似之。所以不敢自欺。冀致福于帝耳。帝惑左右。以师慢己欲躬加害。师旦出寺二十里拱立道旁。帝怪问之。师曰。恐血污伽蓝耳。帝即悔谢。谓仆射扬遵彦曰。如此真人何可谤耶。遂同辇还宫。问曰。弟子前身何人。师曰。曾作罗刹王。今犹好杀祝盆水使视之。见群罗刹在后。帝大敬信。请受菩萨戒。永不食肉。尽停五坊鹰犬伤生之具及境内屠杀○诏置昭玄上统。以沙门法上为大统。令史员置五十余人。所部僧尼四百余万。四万余寺。咸禀风教。帝筑坛具礼。尊为国师。布发于地令上统践之升座。后妃重臣皆受菩萨戒○帝在晋阳。使人乘一驼。敕曰。可向寺取经函。使问所在。帝曰。任驼出城。及出奄然如梦。至山腹有寺。群沙弥见之曰。高洋驼来。便引见老僧。僧问。高洋作天子何如。使曰。圣明。僧曰。汝来何为。使曰。令取经函。僧曰。洋在寺懒读经。令于北行取之。使者反命。
　　六年。初道士陆修静。以梁武弃老子教。遂奔入魏。暨文宣事佛。静等忌之。诣阙自陈。请与释子角法。帝许之。静以咒术令僧衣钵皆飞宫殿梁柱皆震。帝顾谓大统法上曰。佛门岂无人哉。上统举昙显。显时被酒。出曰。汝曹问者敢以小术自肆。即以稠禅师衣置地。道流并力不能动。显自取置梁间使咒。梁柱亦不动。静曰。释自标为内教。内即小也。显曰。天子居九重之内。亦应小于百官乎。静气咽无对。群臣皆忭跃。帝乃下诏。令道士自谓得神仙者。可上三爵台飞腾远举。其不能者。宜诣昭玄上统剃度。有不从者杀四人。遂下诏曰。祭酒道者。世中假妄曲檗是味。清虚焉在。瞿脯斯甘慈悲永隔。上异仁祠下乖祭典。宜皆禁绝不复遵事。于是齐境皆无道士。
　　述曰。修静生于晋末与远公游。尸解于宋之泰始。则说简寂。自泰始至梁天监。已四十年。不应今日复有修静。若曰因梁弃道自梁奔魏。当云陆修静之门徒。斯为可信也矣。
　　梁荆州居士陆法和。以元帝为魏所破。遂归于齐。帝以为太尉赐甲第。和乞为佛寺。其徒七百人悉修禅法。一朝礼佛坐床上而终。将敛缩身止三尺。敛毕。帝更令开视。唯一空棺。尝题壁云。十年天子犹尚可(文宣在位十年)百日天子急如火(废帝在位百日)周年天子递代坐(孝昭在位不及一年)人惧涂削之。终不能灭。
　　七年。帝以内藏梵经千夹。命三藏那连耶舍于天平寺翻译敕大统法上沙门都法顺监译。帝躬礼梵文。谓群臣曰。此三宝之鸿基。礼宜偏敬(偏犹专也)○沙门尊称居士万天懿。优婆塞智希。并于邺城译经。
　　十年。帝幸辽阳甘露寺禅居深观。敕非军国大事不得闻。
　　述曰。世谓文宣残忍。果于刑戮。至欲比之桀纣。然观其译经修禅受戒禁杀尊礼国师罢黜道教。其敬佛为甚至。盖由前身为圣寺沙弥。以智愿力出现世间。居人王位行佛法事。而初年好杀。特其残习之所为耳。非如桀纣不遇佛法行杀无悔者之比也。

　　武成(湛高祖第九子)

　　河清二年。诏慧藏法师于太极殿讲华严经(晋译六十卷者)孙敬德先造观音像。后有罪当死。梦沙门教诵经可免。既觉诵满千遍。临刑刀三折。主者以闻。诏赦之。还家见像项上。有三刀痕。此经遂行。目为高王观世音经。
　　述曰。此经止十句。即宋朝王玄谟。梦中所授之文。今市肆刊行。孙敬德所诵者是。后人妄相增益。其文猥杂。遂使识者疑其非真。又本朝嘉祐中。龙学梅挚妻失目使祷于上竺。一夕梦白衣人教诵十句观音经。遂诵之不辍。双目复明。清献赵公刊行其事。大士以兹至简经法。救人于危厄之中。古今可纪者三验矣。可不信乎。

　　后主(纬武成长子)

　　武平六年。沙门宝暹十人。往西天求经还。得梵本二百六十部。
　　隆化元年。诏修邺都白马寺佛图澄所造塔得舍利三。盛以宝瓶。广武王邕置水晶钵行道祈请。舍利忽浮水面。右转七匝。

　　北周(都长安)


　　闵帝(宇文觉太祖第三子受西魏禅)

　　元年(即西魏大统二十四年。受禅今改元)诏僧实禅师为周国三藏○诏以舍利藏蒲州常念寺。大放光明自瓶而出。乃建浮图以表祥异○帝猎于檀山。遥指山上问群臣。有所见乎。掌书记卢光独曰。见一沙门。帝曰。是矣。即解围而还乃令光于见处造浮图。掘基一丈得锡杖瓦钵。

　　武帝(邕太祖第四子)

