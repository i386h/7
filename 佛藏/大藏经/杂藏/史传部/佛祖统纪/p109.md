<!-- { "loadSidebar": true } -->
　　五年。敕天下州郡国忌行香。不得携酒肉入寺○召京兆荐福寺弘辨入见。上问曰。何为顿见何名渐修。对曰顿明自性与佛同俦。然有无始染习故假渐修对治。令顺性起用。如人吃饭不因一口便饱。帝说。赐号圆智禅师○六月京城进士孙樵上书言。百姓男耕女织不自温饱。而群僧安坐华屋美食有余。率以十户不能养一僧。武宗愤其然。发二十七万僧。则天下二百七十万人。始得苏息。陛下纵不能如武宗除积弊。柰何兴之于已废之后乎。愿诏僧未复者勿复。寺未修者勿修。帝怒不纳○九月婺州女子。曾志愿开双林大士塔。见顶足连环齿牙不坏。迎出塔供养四十九日。复藏于塔。
　　六年。诏重建庐山东林寺。追谥远法师曰辩觉。会昌毁寺二僧负文殊像。藏之锦绣谷之峰顶。至是寺复访之不获。二僧相疑以为匿去。忽见圆光瑞相涌于空表。自是峰顶佛手岩天池常见光相。云天池者崇峻尤甚。去东林三十里。夜间见空中圣镫自远而至。初明一炬。顷之至百千万镫。或云中见文殊大士。出没无常。至心礼叩必见圣相○宰臣言。度僧不精则戒法堕坏。造寺无节则费财过多。乞今后胜地名山许令修建。复旧宫度僧尼。仰本州律师精择有道性者。制可。
　　七年。潭州沩山灵祐禅师示寂。谥大圆禅师(见百丈)。
　　八年敕三教首座辩章充左街僧录。沙门僧彻充右街僧录○潭州岳麓寺沙门疏言(疏同)往太原求大藏经。河东节度使司空卢钧。副使韦宙。以经施之。节度巡官李节为之记曰。儒学之人喜排释氏。其论必曰。禹汤文武周孔之代皆无有释。释氏之兴源于汉。流于晋。弥漫于宋魏齐梁陈隋唐。此衰世之所奉也。宜一扫绝之使不得滋。论者之言粗矣。吾请精而言之。昔有一夫肤腯而色和。神清而气烈。怡然保顺。医与祷无用也(粗仓胡切腯音突肥也)复一夫而有风湿之痾。背癃而足躄。耳聩而目瞑。于是用攻熨焉事禳禬焉。是二夫者胡相反耶病不病异耳(躄音壁。不能行。聩五怪切。耳聋。瞑莫定切。目闭也)呜呼三代之前世康矣。三代之季世病矣。三代之前禹汤文武。德义播之。周公孔子。典教持之。道风虽微犹有渐渍。以故诈不胜信。而恶知避善也。暨三代之季。风俗大败。诈力相乘。废井田则唯务兼并。贪土宅则日事战争。奸邪于是肆其志。贤士不能容其身。以故上下相仇。而激为怨俗也。释氏之教以清净自居。柔和自抑。则怨争可得而息也。以因果为言。穷达为分。则贵贱可得而安也。怨争息则干戈盗贼之不兴贵贱安则君臣民庶之有别。此佛圣人所以救衰世之道也。不有释氏尚安救之哉。今论者不责衰世之俗为难移。而尤释氏之徒为无用。是不怜抱病之夫。而诟医祷之为何人也不思释氏救世行化之为大益。而且疾其宫墙之丽徒众之蕃。摘其猥庸无检者为口实。而欲一概以废弃之。是见其末而遗其本也。会昌季年武宗大剪释氏巾其徒彻其居。容貌于土木者沈诸水。言论于纸素者投诸火。分命御史乘驿走天下。察敢隐匿者罪之。于是天下名蓝真宇毁去若扫。今天子建号之初。雪释氏不当废也。亟下诏复之。而自湖以南远人畏法。体朝廷之严旨。焚彻经像殆无遗余。故今明命虽颁。莫能得其经籍。道林寺者湘西之胜游也。有释疏言独曰。太原府国家旧都佛祠为最多。大帅司空卢公天下仁人。我第往求遗书或可得也。既上谒军门。公果诺之。四驰以求逸文。月未几得经律论五千四十八卷。辇而归。嘻释氏救世之道。既言之矣。向非我明君洞鉴理源。何能复行其道。非司空公克崇大法。何能复全其书。非沙门疏言深识法运。何能不惮远求以遂兹盛典。奉圣上之令兴释氏之宗。惠及后人。其功用有不可胜言者。可无记焉。
　　述曰。此文立言建理。足以晓世之不知佛者。使退之见之当愧服不暇。子厚浩初序。徒云与易论语合而不能如此明言救世之功。然则此记殆过之矣。李节名微唐史无闻。
　　九年。洪州黄檗希运禅师示寂。谥断际禅师。师得法于百丈。相国裴休守新安。请师入郡。咨问禅法执弟子礼。以所闻述传心法要行于世(南岳下第四世)。
　　十年。敕每岁度僧依本教于戒定慧三学中。择有道性通法门者度之。此外杂艺一切禁止。
　　十二年。敕天下诸寺修治诸祖师塔○日本国沙门慧锷。礼五台山得观音像。道四明将归国。舟过补陀山附著石上不得进。众疑惧祷之曰。若尊像于海东机缘未熟。请留此山。舟即浮动。锷哀慕不能去。乃结庐海上以奉之(今山侧有新罗将)鄞人闻之。请其像归安开元寺(今人或称五台寺。又称不肯去观音)其后有异僧。持嘉木至寺。仿其制刻之。扃户施功弥月成像。忽失僧所在。乃迎至补陀山。山在大海中。去鄞城东南水道六百里。即华严所谓南海岸孤绝处。有山名补怛落迦。观音菩萨住其中也。即大悲经所谓补陀落迦山观世音宫殿。是为对释迦佛说大悲心印之所。其山有潮音洞。海潮吞吐昼夜砰訇。洞前石桥。瞻礼者至此恳祷。或见大士宴坐。或见善财俯仰将迎。或但见碧玉净瓶。或唯见频伽飞舞。去洞六七里有大兰若。是为海东诸国朝觐商贾往来。致敬投诚莫不获济(草庵录)。
　　十三年。上饵道士丹疽发于背。八月帝崩。
　　述曰。武宗毁佛信道饵丹发背而殂。世方以之为戒。宣宗避仇为僧。卒登宝位。愤会昌之沙汰诛窜李赵。立方等戒坛令僧尼重受戒法。其意甚至。至末年复用道士服。饵金丹疽发于背。其过在于好求长年而不达世相无常之义。故终蹈其祸为后人笑云。

　　懿宗(漼宣宗长子)

　　咸通三年。敕两街四寺各建戒坛度僧。帝于禁中设讲座自唱经题。手录梵文。数幸诸寺行施。
　　六年。朗州德山宣鉴禅师示寂。谥见性禅师(见龙潭清源第五世)。
　　七年。临济义玄禅师示寂。谥慧照禅师。学者称临济宗(见黄檗南岳第四世)。
　　八年正月。永州湘山全真禅师端坐示寂。师郴人。游方至湘山创梵宇曰净土。四方禅众云集受教。会昌初忽谓其徒曰。僧当厄难宜易衣冠。一夕髭发俱长。披紫霞衣曰无量寿衣。顶青空冠曰真空法冠。既而武宗果去浮图。宣宗复佛法。师不复去衣冠。世称无量寿佛化现至此。
　　十年。瑞州洞山良玠禅师示寂。谥悟本禅师(见云岩清源第五世)○敕追谥南山道宣律师曰澄照。
　　十一年。相国裴休薨。休学于黄檗得其旨。平居不御酒肉。作劝发菩提心文以激发世人。著释氏文。若圆觉经法界观禅源诠诸序。世服其精要○十一月延庆节。敕两街入麟德殿讲论佛法。赐左街僧录清兰慧照大师。右街僧录彦楚明彻大师○上素闻雪峰义存禅师名。敕赐真觉大师。师居山四十年。法席冠天下。众至一千五百。闽王王氏事以师礼(见德山清源第六世)十二年。上幸安国寺赐知玄国师沉香宝座○上于禁中设万僧斋。自升座为赞呗。有长眉梵僧来应供。受嚫毕陵空而去(即宾头卢)。
　　十四年三月。造浮图宝帐彩幡华盖。敕两街往凤翔迎佛骨。三百里间车马不绝。群臣谏者至言。宪宗迎佛骨寻时宴驾。上曰。朕生得见之死无所恨。四月八日佛骨至。导以禁兵公私音乐仪卫之盛。过于南郊。帝御安福门。降楼迎拜。赐沙门及耆老曾见元和奉迎者金帛有差。佛骨留禁中三日供养。迎置安国崇化二寺。令士庶得瞻礼。十二月如前礼迎佛骨还凤翔。

　　僖宗(儇懿宗第五子)

　　乾符三年。外法师于国清为元琇法师说止观法门○泉州龟洋无了禅师塔全身二十载。为山泉淹没。门人发视不坏。闽王闻之。遣使舁入府庭供养。忽臭气远闻。王焚香祝之。可还龟洋旧址建塔。即异香普熏。倾城瞻礼本道奏。上赐谥真寂大师。塔曰灵觉。弟子慧忠遇澄汰终于白衣。葬师塔东。今龟洋一真身士民依怙。若僧伽之遗化。
　　中和元年。黄巢犯长安。自号大齐。上幸成都。诏知玄国师赴行在所引对大说。上自制号悟达国师。留行宫久之辞归九陇。定中见菩萨摩顶说法。言讫即隐。俄见一珠入玄左服。隆起痛甚。上有晁错二字。玄知夙业。即右胁安卧而逝。世言玄之前身乃汉川三学山知铉法师。临终感病与今正类(汉书。文帝时吴太子人见。得侍皇太子。饮傅争道不恭。皇太子引博局提杀之。吴王由此称疾不朝。始有反谋。太子家令晁错数上书言。吴过可削。文帝宽不忍罚。及景帝即位。错说上曰。吴王前有太子之却。诱天下亡人谋作乱。令削之亦反。不削亦反。及楚赵胶西三王皆以罪削郡县。廷臣方议削吴。吴王因遣使。约七国俱反。以诛错为名。吴相袁盎入见。上方与错调兵食。上问盎。盎愿屏左右。错趋避东厢甚恨盎。对曰。吴楚相遗书言。贼臣晁错擅适诸侯削夺其地。以故反。欲共诛错复故地。方今计独有斩错发使赦七国复其故地。则兵可毋血刃而俱罢。上良久曰。吾不爱一人以谢天下。上令丞相劾奏错要斩东市)隆兴琇师曰。世称知玄是袁盎后身。自汉文至僖宗七百余年。盎偿错亦应毕矣。今尚蒙恶报而毙何哉。盖盎与错始有私憾。及错议削七国而七国畔。盎因此时请遂斩错。景帝畏而从之。终非本意。及错诛而七国之兵不退。则是盎假畔人以报私憾耳。是宜历十生而宿对相寻不已。可不畏哉。
　　述曰。周武废佛。法师知玄抗辨精壮。帝不能屈。唐武沙汰法师。知玄登论座。道流不能屈。两世俱名知玄。俱遇废教。俱在朝为法师。俱当辨论之席。意师有宿誓使之然乎。至为三学山知铉亦不异此名也。观其三世为有道沙门。而酬偿宿报未已者。当是晁错趋东厢以避盎。时此心已深恨。而载赴东市以就诛。时此心必大恨意。临刑之际必起恶愿为世世之报。故每当法师舍寿之日。必见此相者。亦玄师道力转为轻受之报也。天珠者诛也。昔盎请诛错。今错亦诛盎。玄袁也。寓名以见本年之姓。异哉。
　　三年。泰山沙门大行诵弥陀经。至三七日。忽于夜中见流离宝地宝台之上佛及二大士无数化佛咸现其前。上闻殊异。诏入内。问所见赐号常精进菩萨。爵开国。
　　四年。泗州刺史刘让言。修僧伽弟子木叉塔。得舍利八百粒进上。诏以其骨塑为像。谥曰真相。

　　昭宗(护懿宗第七子)

　　龙纪元年。圣诞敕两街僧道入内殿谈论○琇法师于国清为清竦法师说止观法门。
　　大顺二年。袁州仰山慧寂禅师入寂。师禀法为沩山。世称沩仰宗。初领徒住王莽山一日禅床陷于地。山神者以不堪居止。东南有大仰山。为世福地。遂迁居焉。久之众盛居隘。山神一夕移庙于堵田三十里。以避之(南岳下第五世)。
　　景福元年。吴越王钱镠于剡县石城山建瑞相寺。以奉弥勒三生石像。
