<!-- { "loadSidebar": true } -->
　　法师元净。字无象。徐氏。杭州於潜人。客有过其舍者曰。嘉气上腾当生奇男。既生左肩肉起如袈裟绦。八十一日乃没。伯祖异之曰。宿世沙门必使事佛。八十一者。殆其算欤。及师之终果符其数。十岁出家。每见讲座辄曰。吾愿登此说法度人。十八就学于慈云。不数年而齿高第。后闻明智讲止观方便五缘曰。净名所谓。以一食施一切。供养诸佛及诸贤圣。然后可食。此一方便也。师悟曰。今乃知色香味触本具第一义谛。因泣下如雨。自是遇物无非法界。代讲十五年。杭守吕臻请住大悲阁。严设戒律。其徒畏爱。臻为请锡紫衣辩才之号。七年。翰林沈遘抚杭(仁宗嘉祐)谓上竺本观音道场。以音声为佛事者。非禅那居。乃请师居之。凿山增室广聚学徒。教苑之盛冠于二浙。神宗熙宁三年。杭守祖无择。坐狱于槜李(槜音醉地名今秀州)师以铸钟。例被追辨。幸而得释。寓止真如兰若。拟金錍设问答述圆事理说。发明祖意之妙。元丰元年。有利山门施资之厚者。倚权以夺之。众亦随散。逾年其人以败闻朝廷复卑师。众复大集清献赵公与师为世外友。为之赞曰。师去天竺山空鬼哭。天竺师归道场重辉(东坡寄诗云。道人出山去。山色如死灰。白云不解笑。青松有余哀。忽闻道人归。鸟语山容开。云云)三年复谢去。居南山之龙井。士庶争为筑室。遂成蓝宇。六年。太守邓伯温请居南屏。越明年。复归龙井。时灵山虚席。师以慈云师祖道场俯就众请。及月余于禅定中见金甲神。跪前曰。法师于此旧无缘不宜久住。既奉冥告遂还龙井。元祐四年。苏轼治杭。尝问师曰。北山如师道行者几人。师曰。沙门多密行。非可尽识。坡子迨生四岁不能行。请师落发摩顶。数日即善步(坡诗云。师来为摩顶。起走趁奔鹿)将示寂。乃入方圆庵(秦观记米芾书)宴坐谢宾客。止言语饮食。招参寥告之曰(参寥道潜)吾净业将成。若七日无障。吾愿遂矣。至七日出偈告众。即右胁吉祥卧。奄然顺寂。时元祐六年九月晦日也。塔成。弟子怀楚。诣汝阴请志于东坡。坡命子由为之铭。师讲说不间昼夜。尝曰。鬼神威德不具者。昼不得至。夜中人静庶几能听。焚指供佛左三右二。有欲效之者。师止之曰。如我乃可修西方净业。未尝须臾废。或祷大士求放光。光即随现。沙门熙仲对食。视师眉间有光。遽起揽之得舍利数粒。后人常于卧处得之。嘉兴令陶彖有子得魅疾。祝之即愈。诸暨陈氏。久患心疾漫不知人。警以微言醒然而悟。布衣李生。久习禅观辩而无行。欲从师出家。东坡为之请。未言其名。力拒不许。若先知然。秀州狂僧号回头。以左道惑众。宣言欲建大塔为吴人植福。施者云委。以师不可欺惮于入杭。先遣使愿以钱十万供僧。师答曰。承以建塔净财欲饭僧。教有明文不许互用。狂人大惭而止(坡公遣祭文略云。我初适杭。尚见五公。讲有辩臻。禅有琏嵩。后二十年。独余此翁。今又去矣。后生谁宗)。
　　镜庵曰。道大德尊。智高辩富。作大法主。为世所宗。而于出处饮啄之缘。犹未得其自在。住上竺几二十年。居灵山仅及一月。然则结缘之论。虽大贤有所未免。
　　法师载升。会稽人。号神智。久参明智。时辈推其善说。先是钱武肃王帅杭日。尝患目眚。夜梦素衣仙人言。自永嘉来。明旦永嘉僧。投牒愿以观音像献。言得之海潮。诸山迎之不能举。即而示梦欲归越城。武肃即具威仪迎至。一见像已目即还明。乃创庵名兴福。以奉之像。坐高六尺。梵相奇伟。灯夜迎望犹若生人。元祐问师来居兴福时清献公为帅。亢旱大疫久祷不应。遂罢遣群祀。请师迎像入府。恳祷一夕甘雨如注。疫亦以息。公为奏于朝。赐师神智。庵名圆通(此下本纪遗失一人)。

　　海月辩法师法嗣

　　法师从雅。钱唐人。赐号法宝。始从海月学通止观。乃自谓曰。言清行浊贤圣所诃。遂入南山天王院诵法华至五藏(言藏者。且以五千四十八为数)。
　　金刚般若四藏。弥陀经十藏。礼舍利塔十遍(言遍者。以八万四千拜为数)礼释迦三十万。拜弥陀百万。拜佛号五千万声。礼法华一字三拜者三过。心期净土。一生坐不背西。宪使无为杨杰为制安乐国赞三十章以美之。其一云。净土周沙界。何劳独指西。但能从一入。处处是菩提。师欲广化世俗。遂于受业净住寺。图九品三辈。刻其赞于石。观者皆知感化。一日无病趺坐而亡。有天乐鸣空异香入室之瑞。
　　法师智深。赐号慈行。嘉禾沈氏。初依海月学教观。既成归受业崇福西寺开长堂云水供。建光明期忏会。二十年如一日。专念净土劝人称佛号。从化者不知数。政和乙未六月坐亡。留龛七日色不变。荼毗之日异香袭人。人收舍利与骨俱尽。

　　净慧义法师法嗣

　　法师德贤。临安人。赐号圆应。为儿时相者曰。他日当有官厄。唯出家可免。父信之。令往依叔父海月。月斥之曰。我翁孙相继家业始成。汝欲来此作主人耶。师遂去。暨落发复往天竺参净慧。大明教观之道。久之遂居第一座。有俗士谒净慧言。室女为崇所娆。乍啼乍哭。愿师慈救。慧曰。我首座可以治此。士往扣之。师乃令女所居阁上设一榻。既至即就榻睡。少时竟去。女白父曰。适蒙法师开悟于我。今永去矣。自是神识安定。净慧闲居草堂。师继其席。果符海月主人之记。居五年无疾而终。语门人曰。吾生前以道力免难。死后恐不能逃。门人造像入祖堂。乃用铁护其项。建炎中。金虏真珠王子。领兵犯浙。入天竺升祖殿。众像皆避席而揖。独师像不为动。王怒令斩之。以颈有铁不可伤。乃令积薪盈门纵火焚之。薪尽而屋如故。虏大惊赞礼而退。
　　法师仲元。号神智。妙年纳戒。即学教于天竺净慧。及继主祖父道场。道风大振。六年将退间草堂。请首座永堪以自继。且谓之曰。首座寮中什物并留后人。方丈所用亦自足。师止携三衣一钵香合拂子尼师坛纸被浴具。世称为七事随身。过草堂及观首座寮。止一纸衾了无余物。人莫不高二师之风。
　　法师永堪。赐号慈觉。高介特立。平时不履尼寺。从净慧学克肖其道。后继神智。居天竺二十一年。四海学者推为宗主。尝训于众曰。明道而不克行。是犹见饭而不肯食。终为饥人也。别日又谓众曰。汝辈一向忍饥何为。众愧其言。一时学士皆相率进行。为世英伟云。
　　法师慧日。赐号寂照。学净慧得其旨。淹贯三藏乐习禅定。虚怀待人不别愚智。有辱之者未尝有色。人皆称之。为得大忍佛。继慈觉居天竺十余年。讲道精进有光父兄之业。
　　法师思尚。早从净慧妙尽其道。政和元年诏居上竺。赐号圆悟。讲说简明学者所仰。尝曰。吾宗义学也。不旁通儒典。而事讲业者。吾恐未尽其义。苟义有未尽。其意何所在。得意亡言。自是学成之人。若初心向学。须先寻文义可也。

　　辩才净法师法嗣

　　法师若愚。海盐人。马氏。赐号法鉴。学教于辩才。号称夙成。郡以南屏兴教延之不就。奉辩才杖屦。间居龙井者六年。后于湖之仙潭。营长堂接待。建大阁造西方像。结道族念佛。尝数百人。三十年中预会者多蒙佛接之瑞。靖康丙午九月。谓其徒曰。吾梦神人告曰。汝同学则章。得普贤行愿三昧。已生净土。彼方待汝曷可淹留。即命众讽观经甫毕。乃云。圣相现前吾其往矣。即留偈曰。空里千华罗网。梦中七宝莲池。踏得西归路稳。更无一点狐疑。阇维得舍利数百粒。塔于东庑。初入道梦白衣女授七十二策。后寿果及其数(此下本纪。遗失一人。如杲在子琳后)。

　　慈觉堪法师法嗣

　　法师子琳。赐号慈受。幼学于慈觉深悟圆旨。复谒佛智裕禅师重研心要。时天竺以慈福太后请为功德。师被旨住山。二十八年。讲演之际唯提大义。禅侣闻风而来者。咸服其辩。大慧杲禅师。过之相与剧谈。不觉达旦。谓师曰。时人秖知老师有教。径山却许老师有禅。为题其真云。悟得旋陀罗尼三昧。于一切法得大自在。舌端之上海波翻。第一义谛无违背。孝宗乾道元年春。召师问道。上曰。朕欲读经。以何为要。师曰。金刚圆觉最为要道。曰参禅如何。师曰。禅须自悟。上曰。何以为功。师曰。澄寂身心久当自契。上说。后因召问当世有道之士。师以上竺慧光对。上欣纳之。一日谓门人曰。吾为首座十八年。日课莲经一部。每于禅定。梦寐得见普贤。住持以来无复梦见。信知领徒损己。其言有实。遂屏迹草堂经半载。忽书偈趺坐而化。停龛逾旬时当连雪。而身常温暖(此下遗失令祥一人)。

　　法宝雅法师法嗣

　　法师如杲。钱唐人。学于法宝。唐复礼法师问学者偈云。真法性本净。妄念何由起。从真有妄生。此妄何所止。无初则无末。有终应有始。无始而无终。长怀懵兹理。愿为开玄妙。析之出生死。师谓。此问有二意。初四句问。真法本净妄何由生。既生妄已云何止妄。而能即真。此该从真起妄反妄归真之义。次四句问。始终有无。既云无始。云何有终。若无于终何有于始。后二句为请答。自古涉法师。清凉圭峰各有偈答。而洪觉范所录(林间录)谓皆未副问意。彼问真法本净妄何由起。而今但云迷真不觉。此答人谁不能。师乃别为之答云。真不守自性。照分能所起。随缘染净熏。复性方可止。真妄一体即。故说无终始。迷悟自情分。始终宛然理。达此真妄源。谁复受生死。识者谓。此答始可以尽问意。师所述教义。名指源集(自序云绍兴十二年述)。

　　兴国基法师法嗣

　　法师悟持。慈溪人。受业于兴国。诵法华试中得度。传受基法师之道悉达深旨。每俾代讲绰有父风。邑西永安林泉尤胜。众请为起废。历十八年。殿宇像设无不毕备。宝元初。仁宗闻于朝赐名福源。安众讲道。郁为法席。为人宽和。接宾客有加礼。雅尚清谈。终日不倦。所居多植嘉果。筑塘治田。凶岁无歉。法食俱运。人皆乐依(四明教行录有三书。与持侄永安山主者。是也○事见福源开山记○此中本纪遗失二人○此卷共三十三人。本纪止录二十三人。遗失十人)。

　　佛祖统纪卷第十一(终)



　　佛祖统纪卷第十二

　　　　宋景定四明东湖沙门志磐撰

　　诸师列传第六之二

四明法智法师法嗣(第一世)
　　·广智尚贤法师
　　·神照本如法师
　　·南屏梵臻法师
　　·三学则全法师
　　·浮石崇矩法师
　　·广慈慧才法师
　　·广严含莹法师
　　·慧因择交法师
　　·圆智觉琮法师
　　·崇法嗣端法师
　　·四明文粲法师
　　·丹丘嗣谦法师
　　·四明愿彬法师
　　·广印智环法师
　　·祥符文智法师
