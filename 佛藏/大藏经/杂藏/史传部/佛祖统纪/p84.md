<!-- { "loadSidebar": true } -->
　　佛告大众。一切世间天人。谓我出释氏宫去伽耶不远坐于道场得阿耨多罗三藐三菩提。然我实成佛以来甚大久远若斯(法华经。明大机所见本迹文)我于无量寿佛所种诸善根为转轮圣王。最初值遇三十亿佛。同名释迦。云云。最后值迦叶佛。彼佛记我。汝于来世当得作佛。号释迦牟尼。我如是奉事诸佛修学佛意。尔乃生兜率天宫。住一生补处(菩萨本行经。明小机所见本迹文○梵语佛陀。此云觉者。佛止世释迦氏。佛生净饭王宫故名释氏宫。伽耶此云山城。净饭王都城也○阿耨至菩提。此云无上正等正觉。佛之德称也。迦叶此云饮光。言身光饮蔽余光。释迦此云能仁。牟尼此云寂默。佛之别名。兜率此云知足。天后身菩萨。将成佛时。先上生兜率。然后下生南洲中天竺国。曰兜率来补佛处。故曰一生)。

　　下兜率

　　菩萨从兜率天将降神时。有十佛刹微尘数菩萨。皆与菩萨同愿同行。乃至普贤神通行愿。悉皆同等(华严经)。
　　菩萨生兜率天。名曰圣善。为诸天主说补处行。期运将至当下作佛。观此大千界阎浮提迦毗罗国最为处中。观净饭王夫妻真正堪为父母。告诸天子。我应下生净饭王家。弃轮王位出家学道。成一切种智转大法轮。广利天人。汝等是时亦当同会(因果经○大千即三赡界。义见三界志。阎浮提又赡部。南洲。迦毗罗此云黄色。土德尚黄居中也。净饭迦毗罗国王。一切种智佛所得三昧。一切智真谛也。道种智俗谛。一切种智中谛也。转去声)。

　　托母胎(起信论有住胎。华严经住母胎已示现出家。因果经在胎行住坐卧。为诸天说法。知大小皆有住胎)

　　菩萨已从此没生于人间净饭王家。乘栴檀楼阁处摩耶夫人胎(华严经○栴檀香木此云与乐。摩耶此云大幼。佛所生母也)。
　　菩萨乘六牙白象发兜率宫。放大光明普照十方。以四月八日明星出时。降神母胎。从右胁入(因果经)。

　　示降生


　　周(都镐)


　　昭王(瑕。自武王受命至昭王为四世)

　　二十六年(甲寅)○(刘道原外纪。二十六年甲寅。群书多云二十四年者误)。
　　夫人攀金园树枝而生菩萨。诸天王众。各持香水共以洗沐(华严经)初生之时。于十方面各行七步(涅槃经)。
　　夫人往蓝毗尼园中。四月八日日初出时。举右手牵无忧树华。菩萨从右胁出堕七宝华上。自行七步。举右手而言曰。天上天下唯我独尊。王召诸婆罗门当作何名。答言。太子生时多有吉祥。当名萨婆悉达(此云一切义成。出因果瑞应二经)。
　　昭王甲寅四月八日。江河池井泛溢。宫殿大地震动。五色光气入贯太微遍于西方。王问大史苏由曰。若何祥乎。对曰。有大圣人生于西方。一千年外声教及此。王命镌石。置之南郊大祠前(周书异记○刘恕外纪。昭王时有五色光贯紫微井水溢)。
　　四十年二月八日。净饭王大会群臣小王婆罗门。以七宝器盛四大海水。灌悉达顶。立为太子(因果经。婆罗门此云净行。外道之总名)。
　　四十二年王为太子。迎婆罗门女耶输陀罗为妃。太子常修禅观。未尝有夫妇道(因果经。耶输陀罗此云华色女)。

　　出父家

　　菩萨欲令著家众生舍离家法。故宣扬出家功德示现出家(华严经)。
　　五十年太子白父王言。唯愿听我出家学道。王曰。国未有嗣。太子即以右手指妃腹曰。却后六年汝当生男。二月七日太子身放光明照诸天宫。诸天皆知太子出家时至。皆来礼足。太子乘马夜出城门。至苦行林中。自剃须发。净居天化作猎师身披袈裟。太子以七宝衣与之贸易。天明至尼连禅河静坐思惟。宜应六年苦行。净心守戒。日食一麻一麦(因果经。净居天五净居。五那含圣人所生。袈裟坏色衣。三衣总名。尼连禅河名此云不乐著)。

　　穆王(满昭王子)


　　成佛道

　　四年
　　菩萨于菩提道场始成正觉(华严)三十成道号释迦牟尼(梵网)既成道已梵天劝请。惟愿如来当为众生。广开甘露说无上法(涅槃经)太子念言。我今修于苦行垂满六年。我当受食然后成道。时牧牛女难陀。取乳煮糜以上菩萨。如意饱食。即趣菩提树下。释提桓因化为凡人施吉祥草。敷以为座结跏趺坐。而自誓言。不成正觉不起此座(因果经。佛本行经。难陀此云欢喜。女名。释提桓因此云能天主。即忉利天帝释。菩提树此云道树。佛坐此树下成道)降天魔(华严离世间品。或见菩萨住兜率天入胎出胎出家成道降魔转法轮入涅槃。此即大乘降魔之文)时魔王宫殿自然动摇。魔王波旬怖惧。广集军众。执戟操剑角目切齿横飞乱掷。菩萨观之如童子戏。波旬语菩萨云。汝不急去我掷汝海水。菩萨语云。汝今先能动此澡瓶。然后可能掷我海水。波旬不能令动。军众坏散。波旬长子商主顶礼忏悔。我父无智触忤大圣。愿得恕亮(因果杂宝藏佛本行三经。魔罗此云能夺命。波旬魔王名。此云极恶)既降魔已放大光明。即便入定思惟真谛。悉知过去所造善恶寿命短长一切众生轮回五道无有真实(因果经)。
　　二月八日明星出时(天向时也)霍然大悟。得无上道成最正觉(因果经。○因果经。先降魔后成道。四教义所列亦同。华严经。先成道后降魔。今约华严义)。
　　是岁耶输夫人生子名罗睺罗(此云覆障。以在胎六年为障也)。

　　转法轮

　　如来既成道已转正法轮。初顿后渐则有五时。华严名顿教。鹿苑方等般若名三渐。法华涅槃为非顿非渐。
　　第一华严时。于菩提道场初说华严。于三七日中思惟如是事。此谓如来最初说顿。约部为顿。约教为兼别说圆。如日初出先照高山。又为从牛出乳(三七日说名寂场华严)。
　　五年第二鹿苑时。为如来说顿独被大机。声闻在座状若聋哑。于是寝大施小。不动寂场而游鹿苑。为憍陈如五人。但说三藏教四阿含等经(憍陈如此云火器。阿含此云无比法。有长中杂增一四者之名)。
　　约时则次照幽谷。约味则从乳出酪(鹿苑说十二年)。
　　十六年第三方等时。弹偏折小叹大褒圆。四教俱说。藏为半字通别圆为满字。对半说满故言对教。说净名金光明等经。约时则食时。约味则从酪出生酥(方等八年)。
　　二十四年第四般若时。转教付财融通淘汰。此不说藏教。带通别二正说圆教。说摩诃般若诸般若经。约时则禺中。约味则从生酥出熟酥(般若二十二年)。
　　四十六年第五法华涅槃时。开前一顿三渐会入非顿非渐。以不同聋哑故非顿。不约三时故非渐。诸部圆教并不须开。但是部内兼但对带。故不及法华淳一无杂。约时则日轮当午罄无侧影。约味则从熟酥出醍醐(法华八年)。

　　入涅槃

　　言涅槃有二义。一为法华未熟人。追说四教。具谈佛性。令知真常入大涅槃。名捃拾残机教。二为末代乘戒俱失故。更扶三藏广开常宗。设三种权扶一圆实。名扶律谈常教。若论时味与法华同(涅槃是临灭时说。从前文如来既成道已转正法轮以下详见佛本纪中)。
　　五十三年(壬申)二月十五日。佛在拘尸那城(此云三角)力士生地娑罗双树间(此云坚固)临涅槃时(此云灭度)出大音声普告大众。今日世尊将欲涅槃。复从面门放种种光。遍照十方。大众集已。而为说法。我今所有无上正法悉已付嘱摩诃迦叶。当为汝等作大依止犹如如来。复告大众。今以正法付嘱国王大臣及四部众。应当劝厉诸学人令得增上戒定慧。尔时世尊于七宝床右胁而卧。中夜寂然无声。是时娑罗双树垂覆宝床。惨然变白。犹如白鹤。大众哀声普振世界。时大众共扶如来入金棺中。世尊大悲。即自举棺绕城七匝至荼毗所。大众以妙香木成大香楼举棺楼上。佛为迦叶复现双足千辐轮相。出于棺外。迦叶礼赞。金刚双足还自入棺。从心胸中火涌棺外。渐渐荼毗。经于七日香楼乃尽(已上并涅槃经。荼毗又阇维耶旬。此云焚烧)。

　　分舍利

　　帝释开棺取佛右牙天上起塔。大众收取舍利(此云骨身)满八金坛。入俱尸城七日供养(涅槃)八国共分舍利。阇王得八万四千数。以紫金函盛于洹河中。作塔藏之(阿育王经)。

　　结集三藏

　　四月十五日。大迦叶升须弥山(此云妙高)檛铜犍稚(檛陟瓜反击也。犍稚音虔地。声论云。钟又随有金木可击者。皆通称)集千阿罗汉(此云无生)结集法藏(结诸法义集以成文。经律论三通称法藏)阿难礼僧。升座唱言。我闻如是一时佛在所居处(一切经首皆安此言)迦叶大众皆悉堕泪。昨日见佛今日已称我闻(智论)。
　　述曰。佛道幽远非可约说。兹但为导吾宗之初学与夫搢绅先生之欲知此道者耳。年少气盛疾读此书。文虽无壅义则未解。有能用此约说推寻佛纪四卷之文。以未解义质之沙门之知教者。字字研详倏乌见理。欲不之悟未之有也。
　　穆王壬申岁二月十五日。暴风忽起发屋折木。山川震动。西方有白虹十二道南北通贯。王问太史扈多。对曰。西方大圣人终亡之相(周书异记)。
　　穆王时。西极之国有化人来入水火。反山川千变万化不可穷极。穆王敬之若神事之若君。临终南之上筑中天之台。其高千仞(列子)。
　　穆王时文殊目连(文殊菩萨此云妙德。目连尊者此云采菽)西来化王。示高四台是迦叶佛说法处(姓高兄弟四人所造)因造三会道场。于终南山筑中天之台。高千尺(列子化人即文殊等)王之第二子于沁水北山石窟(沁七鸩反水出上党)造迦叶佛像。王又于鼓山迦叶佛旧寺。重建竹林寺。山神从佛。请五百阿罗汉居之(天人感通传)。
　　述曰。佛法东流盖已肇於穆王之世。造像建寺悉遵先佛之旧制。信过去佛皆化及此地。及室利房等持经来秦。而始皇谢遣出境。盖时未至机未熟耳。至汉明应梦。三宝并兴。君臣民庶翕然归命。此苏由所谓一千年外声教及此之嘉应也。

　　懿王(艰宫王子)

　　八年。初祖摩诃迦叶(此云大饮光)先于法华会上闻佛说火宅喻。迦叶四大声闻。于此领解。佛为授记名光明佛(此通付法)至涅槃时。佛告大众我今所有无上正法悉已付嘱摩诃迦叶。当为汝等作大依止(见别付法末代住持当用别义)姨母所献金缕袈裟慈氏成佛留与传付。迦叶弘持至二十年。以法藏付阿难陀。即持佛衣往鸡足山。入灭尽定。以待弥勒下生(此云慈氏姨母摩诃波阇波提。此云大爱道。鸡足灵鹫山三峰如仰鸡足)。

　　孝王(辟方懿王弟)

