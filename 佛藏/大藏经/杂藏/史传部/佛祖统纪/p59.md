<!-- { "loadSidebar": true } -->
　　法师善导。不知何处人。唐太宗正观中。见西河绰禅师九品道场讲诵观经。大喜曰。此真入佛之津要。修余行业迂僻难成。唯此观门速超生死。于是勤笃精苦尽夜礼诵。续至京师击发四部。每入室互跪念佛。非力竭不休。虽时寒冰亦须流汗出。则为人演说净土法门。三十余年不暂睡卧。般舟行道方等礼佛。护持戒品纤毫不犯。好食送厨粗恶自奉。乳酪醍醐皆不经口。凡有嚫施用写弥陀经十万卷。画净土变相三百壁。坏寺废塔所至修营。然灯续明常年不绝。三衣瓶钵不使人持。行不共众恐谈世事。长安道族传授净土法门者不可胜数。从其化者至有诵弥陀经十万至五十万卷者。念佛日课万声至十万声者。或得入念佛三昧。往生净土者莫能纪述。或问念佛生净土耶。师曰。如汝所念遂汝所愿。乃自念一声有一光明从其口出。十至于百光亦如之。其劝偈曰。渐渐鸡皮鹤发。看看行步龙钟。假饶金玉满堂。岂免衰残老病。任是千般快乐。无常终是到来。唯有径路修行。但念阿弥陀佛。后忽谓人曰。此身可厌吾将西归。乃登柳树向西愿曰。愿佛接我菩萨助我。令我不失正念得生安养。言已投身自绝。高宗知其念佛口出光明舍身精至。赐号其寺曰光明。
　　慈云净土略传。阿弥陀佛化身。至长安闻浐水声曰。可教念佛三年满。长安城皆念佛。后有法照法师。即善导和上也。
　　法师承远。始学于成都唐公。至荆州进学于玉泉真公。真公授师以衡山。俾为教魁。人从而化者万计。有弟子法照。初居庐山。由正定聚趣安乐国。见蒙恶衣侍佛者。佛曰。衡山承远也。出而求之肖焉。乃从而学传教天下。法照在代宗时为国师乃言其师有异德。天子南向而礼焉。度其道不可征。乃名其居曰般舟道场。用尊其位。师始居山西南岩石下。人遗之食则食。不遗则食土泥茹草木。其取衣类是。南极海裔北自幽都。来求厥道。或值之崖谷。羸形垢面躬负薪[樵-隹+酋]以为仆从。而媟之乃师也。凡化人立中道而教之。权俾得以疾至。故示专念。书涂巷刻溪谷。丕勒诱掖以援于下。不求而道备。不言而物成。人皆负布帛斩木石。委之岩户不拒不营。祠宇既具。至德宗朝申诏褒立。是为弥陀寺。正元十八年七月十九日终于寺。寿九十一。柳宗元为述碑刻于寺门。
　　国师法照。唐大历二年止衡州云峰寺。慈忍戒定为时所宗。尝于僧堂食钵中睹五色云。中有梵刹。当东北有山涧石门。复有一寺金书其题曰大圣竹林寺他日复于钵中见云中数寺池台楼观万菩萨众杂处其中。师以所见访问知识。有嘉延昙晖二僧曰。圣神变化不可情测。若论山川面势乃五台耳。四年师于郡之湖东寺。开五会念佛(当是五日为一会耳)感祥云弥覆云中楼阁。睹阿弥陀佛及二菩萨身满虚空。有数梵僧执锡行道。复见老人谓曰。汝先发愿。于金色界礼觐大僧。今何辄止。师遂与同志远诣五台。见寺南有光及随至佛光寺。一如钵中所见。东北五里果有大山。山有涧。涧北石门旁二青衣。一称善财。一称难陀。引师入门。北行见金门楼观。金榜题曰大圣竹林寺。寺方二十里一百院。皆有金地宝塔华台玉树。入讲堂见文殊在西普贤在东踞师子座为众说法。菩萨万数共相围绕。师于二菩萨前作礼问曰。末代凡夫未审修何法门。文殊告曰。诸修行门无如念佛。阿弥陀佛愿力难思。汝当系念决取往生。时二大士同舒金臂以摩其顶。与之记曰。汝以念佛力故毕竟证无上觉。文殊复曰。汝可往诣诸菩萨院巡礼承教。师历请教授至七宝园。复回至大圣前作礼辞退。向二青衣送至门外。师复作礼举头俱失。后与五十僧往金刚窟。即无著见大圣处。忽睹众宝宫殿文殊普贤及万菩萨佛陀波利。师方作礼举首即失。夜于华严院见寺东岩壑有五枝灯。师曰。欲分百灯。既而如愿。复曰。愿分千灯数亦如之。光遍山谷。又前诣金刚窟。夜半见佛陀波利引之入寺。后复于华严院念二大士记我往生。乃一心念佛。忽见波利谓之曰。汝华台已生。后三年华开矣。汝见竹林诸寺。何不使群生共知之。师因命匠刻石为图。于见处建竹林寺。既毕谓众曰。吾事毕矣。数日别众坐逝。推波利之言。果三年也(当大历七年也)师于并州行五会教化人念佛。代宗于长安宫中常闻东北方有念佛声。遣使寻之至于太原。果见师劝化之盛。遂迎入禁中。教宫人念佛。亦及五会(柳子厚集南岳碑云。代宗时法照为国师)。
　　法师少康。缙云周氏。母罗氏。梦游鼎湖峰有玉女以青莲华授之曰。此华吉祥当生贵子。及生青光满室作芙蕖香。七岁未语。相者奇之。母携至灵山寺。指殿佛谓之曰。汝敬佛不遽。答曰。我佛释迦谁不为敬。父母愈敬异。遂舍令出家。年十五诵通法华楞严等五部。寻往会稽嘉祥学究律部。后诣上元龙兴。听华严瑜伽诸论。唐贞元年初。洛下白马寺。见殿中文籍放光。探之乃善导和上西方化导文。师曰。若于净土有缘当更放光。言已光复闪烁。师曰。劫石可磨我愿无易。遂至长安光明寺善导和上影堂。大陈荐献。倏见遗像升空。而谓之曰。汝依吾教广化有情。他日功成必生安养。师闻佛音如有所证。乃南适江陵。路逢僧曰。汝欲化人当往新定(今严州是)言讫而隐。师既入郡。人无识者。乃乞钱诱小儿曰。阿弥陀佛是汝导师。念佛一声与汝一钱。儿务钱者随声念之。月余孩孺念佛觅钱者众。师乃曰。能念佛十声者与一钱。如此一年。无少长贵贱。见师者皆称阿弥陀佛。念佛之声盈满道路。十年乃于乌龙山建净土道场。筑台三级集众行道。师每升座高声唱佛。众见一佛从口而出。连唱十声则见十佛。师曰。汝见佛者决得往生。时众数千有不见者。呜呼自责愈加精进。二十一年十月三日嘱累道族。当于净土起忻乐心。于阎浮提起厌离心。汝曹此时能见光明。真我弟子。遂放异光数道而逝。郡人为建塔于台岩。汉乾祐三年。天台韶国师劝人重修其塔。后人多指师为后善导云。
　　法师延寿。字冲玄。总角诵法华经。五行俱下六旬而毕。吴越钱氏时为税务专知。用官钱买鱼鰕放生。事发当弃市。吴越王使人视之曰。色变则斩不变则舍之。已而色不变。遂贷命。因投四明翠岩禅师出家。衣不缯纩食无重味。复往参韶国师发明心要。尝谓曰汝与元师有缘。他日当大作佛事。惜吾不及见耳。初往天台智者岩。九旬习定有鸟巢于衣裓(古得切衣角也)后于国清行法华忏。夜见神人持戟而入。师诃之曰。何得擅入。对曰。久积净业方到此中。夜半绕像见普贤前莲花在手。遂上智者岩作二[鬮-龜+?](音鸠斗手取也)一曰一生禅定。二曰诵经万善庄严净土。乃冥心精祷得诵经万善[鬮-龜+?]。乃至七度。于是一意专修净业。振锡金华天柱峰。诵经三载。禅观中见观音以甘露灌其口遂获辩才。初演法于雪窦。建隆元年(本朝大祖受禅之年)忠懿王请住灵隐。二年迁永明(今净慈)日课一百八事。未尝暂废。学者参问。指心为宗。以悟为则。日暮往别峰行道念佛。旁人闻螺贝天乐之声。忠懿王叹曰。自古求西方者未有如此之专切也。乃为立西方香严殿以成其志。居永明十五年。弟子一千七百人。常与众授菩萨戒。教施鬼神食昼放生命。皆悉回向庄严净土。时人号为慈氏下生。开宝八年二月二十六日。晨起焚香。告众加趺而化。赐号智觉禅师。师道播海外。高丽国王。致书献物叙弟子礼。师以天台贤首慈恩三宗互有同异。乃馆其徒之知法者。博阅义海更相质难。师以心宗之衡以准平之。又集大乘经论六十部两土圣贤三百家之言。证成唯心之旨。为书百卷名曰宗镜。又述万善同归集指归净土最得其要。师既亡起塔山中。有僧来自临川曰。我病中入冥。得放还见殿室有僧像。阎罗王自来顶拜。我问此像何人。主吏曰。杭州寿禅师也。闻已于西方上品受生。王敬其人故于此礼耳。崇宁中追谥宗照禅师(见本传龙舒文临安志)。
　　法师省常字造微。姓颜氏。钱塘人。七岁厌俗。十七具戒。宋淳化中住南昭。庆慕庐山之风。谋结莲社。以西湖天下之胜游。乃乐嘉遁。无量寿佛往生之仰止。乃刻其像。华严净行品成圣之宗要。乃刺血而书之。于是易莲社为净行之名。士夫预会者皆称净行社弟子。而王文正公且为之社首。一时公卿伯牧。三十余年预此社者。至一百二十三人。其化成也若此。比丘同志。复千大众。有以见西湖之拟于庐山者无惭德矣(孤山作白莲社主碑以纪盛绩。翰林承旨宋白撰莲社铭。漕使孙何为之记)天禧四年正月十二日端坐念佛。有顷厉声唱云佛来也。泊然而化。众见地色皆金。移时方没。寿六十二。弟子奉全身塔于鸟窠禅师之坟侧。

　　莲社十八贤

　　东林慧远法师(安法师门人)　西林慧永法师(安法师门人)　慧持法师(远师弟安法师门人)　道生法师(罗什门人)　昙顺法师(罗什门人)　僧睿法师(以下五人并远师门人)　昙恒法师　道昺法师　昙诜法师　道敬法师　觉明法师(梵僧佛驮耶舍)　觉贤法师(梵僧佛驮跋陀)　刘程之(以下六人并远师门人)　张野　周续之　张诠　宗炳　雷次宗

　　莲社百二十三人(录其可见者三十七人)

　　昙翼法师(以下五人有传)　昙邕法师　僧济法师　惠恭法师　法安法师　法净法师(以下五人见东林传)　法领法师　慧宝法师　慧要法师　僧澈法师　慧然法师(以上二人见庐山集)　昙威法师　道泓法师(以下二人见持师传)　昙兰法师　法业法师(以下四人见跋陀罗传)　慧义法师　惠严法师　慧观法师　昙果法师(见邕师传)　元弼法师(见济师传)　僧光法师(以下三人见恭师传)　慧堪法师　慧兰法师　阙公则(有传)　毕颖之(见刘传)　孟怀玉(江州刺史此下十一人见庐山集)　王乔之(临贺太守)　殷隐(晋安太守)　毛修之(黄门侍郎)　殷蔚(主簿)　王穆夜(参军)　何孝之(参军)　范悦之(孝廉)　张文逸(处士)　孟常侍(二人失名)　孟司马　陆修静(简寂先生有传)

　　不入社诸贤

　　陶潜(彭泽令)　谢灵运(康乐公)　范宁(豫章太守)

　　十八贤传

　　东林法师(见前莲社七祖传)
