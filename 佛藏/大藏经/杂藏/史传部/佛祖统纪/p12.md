<!-- { "loadSidebar": true } -->
　　佛自二月八日成道。自九日至二十九日。为寂场三七满。至三月六日。为水边定。四七日满。三月七日。受提谓长者食。然后至鹿野园。正五七日内。三月八日也。涅槃云。初生出家成道转法轮。皆以八日。
　　初为憍陈如说四圣谛法。汝今应当知苦断集证灭修道。当佛三转四谛十二行法轮(因果经○法华经。大通受请。三转十二行法轮)。
　　藏教声闻人依生灭四谛。一苦谛者。二十五有依正二报(四洲。四恶趣。六欲。并梵天。四禅。四空趣。无想。五那含)别则二十五有。总则六道生死。二集谛者。即见思惑(见惑有八十八使。思惑有八十一品)三灭谛者。灭前苦集显偏真理。四道谛者。略则戒定慧。广则三十七道品(合为七科。一四念处。至七八正道等)前二谛为世间因果(苦果集因)后二谛为出世间因果(灭果道因○此依四教仪)三转者。示转。劝转。证转。示谓示其相状。如云此是苦乃至此是道。劝谓劝令其修。如云此是苦汝应知。乃至此是道汝应修。证谓引己证彼。如云此是苦我已知不复更知。轮以摧碾为义。唯教无行岂能摧惑。教行相循共能摧惑(妙乐八)十二行法轮者有二释。一约四谛教。谓三转四谛为教。十二即能转也。二约十六行。谓三转皆生眼智明觉四种之行为行。十二即所转也(文句○言十六行者。谓苦法忍为眼苦法智为智。比忍为明。比智为觉。余三谛亦然。共成十六行)。
　　时憍陈如得法眼净(即初果也。妙经药王品得法眼净。妙乐云。岂王夫人与八万皆持此经。而闻品得小果耶。名同义殊。善须斟酌○据此则知。法眼净之名。通大小乘)地神欢喜唱言。如来今日于此转妙法轮。虚空诸天。展转唱声至阿迦腻吒天(此云色究竟天)世尊知四人心念。重为广说四谛亦得法眼净。时五人白佛。欲求出家。世尊呼彼五人。善来比丘。须发自落。袈裟著身。即成沙门。佛复为说五阴无常苦空无我。漏尽意解成阿罗汉。于是世间始有六阿罗汉。一阿罗汉为佛宝。四谛法轮为法宝。五阿罗汉为僧宝。三宝具足。是为人天福田(因果经)。
　　五年(甲申)有长者子。名曰耶舍。聪明利根。于中夜见空中光。开门寻光趣鹿野苑。佛说四谛成阿罗汉。愿求出家。佛言善来比丘。即成沙门。时耶舍父寻子佛所。佛为说法得法眼净。受三自归。为最初优婆塞。又耶舍朋类五十长者。闻耶舍出家。共诣佛所愿求出家。佛言善来比丘。即成沙门。是时始有五十六罗汉。佛告诸比丘。汝等宜各游方教化众生。时诸比丘礼足辞去。世尊即发波罗柰趣摩竭提国。日暮寄宿优楼频螺迦叶住处。降伏火龙授三归依。置于钵中以示迦叶。叹未曾有。佛知迦叶根缘渐熟。即趣尼连河侧。时魔王求请入般涅槃。至于三请。世尊答曰。所应度者。皆未究竟。魔王闻已即还本宫。时频螺迦叶与五百弟子愿求出家。佛言善来比丘。即成沙门。佛说四谛。渐渐乃得阿罗汉果。以事火之具捐弃河中。时频螺二弟。一名那提。一名伽耶。在河下流。见兄火具逐流而下。心大惊愕。即往寻兄。见兄身披袈裟。乃各与二百五十弟子愿求出家。佛呼善来比丘。即成沙门得阿罗汉。世尊即与频螺迦叶及千比丘往王舍城。诣频婆娑罗王所(阿阇世王之父)。王与百官出城迎佛。佛为说法。王及八万那由他婆罗门大臣人民得法眼净(因果经)。国有长者。名曰迦陵。往诣佛所奉上竹园(按西域记灵山竹园。皆在王舍城旁五里)。可作精舍。王敕诸臣起诸堂舍。迎佛入城俱往竹园。诸王见佛。频婆娑罗。最为其首。诸僧伽蓝竹园为始(普耀经○案中本起经。迦兰陀长者。先施尼犍。悔不奉佛。鬼师知其心念。召阅又。推逐尼犍。惊怖驰走。长者欢喜。请佛居之)。
　　六年(乙酉)佛在象头山。为龙王鬼神说法(十二游经)。
　　七年(丙戌)婆罗门舍利弗。路逢婆耆比丘说偈。得法眼净。归与亲友目犍连。宣说偈言。亦得法眼净。即各将一百弟子往诣竹园。求愿出家。佛呼善来比丘。须发自落袈裟被身。即成沙门。又复为彼二百弟子广说四谛。亦成阿罗汉。时世尊即与一千二百五十大阿罗汉。于摩竭提国广利众生(因果经)时有婆罗门名曰迦叶。极为巨富舍家入山自剃须发。空中诸天语令见佛。迦叶即趣竹园。佛为说法得阿罗汉。以有大威德智慧。名之为大迦叶(因果经)迦叶于多子塔值佛。乃求出家。即以弊衣奉佛为座。价直十万两金。佛即授商那纳衣(阿含经○商那此云草衣。纳衣者头陀五纳衣也。今言商那者。即是以草为衣耳)。
　　八年(丁亥)冬。佛在毗舍利国。因须提那子持信出家。后还本村与其故二(故者旧妻二者偶也)其行不净。诸比丘举过白佛。即集众诃责云。汝所为非威仪非净行所不应为。始制淫戒。开初犯未结罪(僧祇律)。
　　九年(戊子)舍卫国波斯匿王(此云和悦)大臣须达家居大富。喜济贫乏孤老之人。因名为给孤独。尝往罗阅城(即王舍城)见世尊。即为说四谛法。成须陀洹。乞如来降屈舍卫。世尊谓彼无精舍。须达曰还国当立。佛敕舍利弗共往案行诸地。唯太子祇陀园地(祇陀此云战胜。太子生时父王战胜。故立此名)正得其所。须达白太子欲买之。太子言。能以黄金布地间无空者便当相与。须达使人象负金出。八十顷中须臾欲满。祇陀念言。佛必大德能使斯人轻宝如是。乃令止勿出金。园地属卿。树木属我。乃自起门屋。共立精舍。为佛作窟。别房千二百处。白王遣使诣王舍城。请佛及僧。世尊放光动地至舍卫国。一切大集各得道迹。以二人同立精舍。号为太子祇树给孤独园(贤愚经)是年冬。佛在罗阅城。因檀尼迦在闲静处。草屋坐禅。为人持去。乃作全成瓦屋。佛令打破。便诈言。王教取彼要材。为王臣人民。诃责无使入村。勿复安止。比丘以过白佛。始制盗戒。佛在毗舍离城。为诸比丘说不净观。习定已厌患身命。叹死劝死。难提比丘受顾杀人(顾作雇俗。汉书顾山钱义同)遂制杀戒。时因谷贵乞食难得。婆求河边有安居者。便共称叹得上人法。信心居士减分施之。后往佛所因问。诃责制妄语戒。自此以后随犯随制(僧祇律)时父王遥闻子得佛道已六年来。令梵志优陀耶。往迎佛曰。别阔以来十有二年(自出家至成道六年。自成道至今六年。共十二年)思欲一见优陀耶受教诣佛。愿求出家即得阿罗汉。佛念。今将还国当度父母。乃先遣优陀耶。往至本国。现十八变。王益悲喜。敕群臣万民。出四十里亲往迎佛。佛身丈六相好光明。体紫金色如星中月。见诸梵志久在山中。身体黑臭。在佛边侍。如黑乌在紫金山。王乃敕国中豪族。选五百人出为沙门。侍佛左右。犹如凤凰在须弥山(普耀经)时佛入宫坐于殿上。王及臣民日日供养百种甘馔。佛说经法所度无量。耶输夫人携子罗睺罗来诣问讯(时年六岁)时王僚属咸疑。太子去国十有二年。何从生子。佛告群僚曰。耶输守节无瑕。今当见证。于是世尊悉化众僧皆使如佛。耶输即以指印信环与罗睺言。是汝父者以此与之。罗睺应时直以印环而授世尊。王及群臣。皆言善哉真佛子也(普耀经)时阿那律调达难陀跋提难提等八人释子。出家之日。脱宝衣付优波离曰。汝依我等以自存活。今以此衣与汝资生。优波离亦愿出家。即以宝衣悬之树上。共至佛所。那律乞先度波离。以除憍慢(昙无德律)难陀次第作礼。至波离前。念不当礼。佛言。但以受戒前后。不在贵贱(大庄严论○难提是王子为贵。波离是臣仆为贱)佛语提婆达多(即调达)汝宜在家分檀惠施。不宜出家。如是再三。提婆便生恶念。此沙门妒心。我宜自剃头善修梵行。后犯五逆。有大光风绕提婆身。便发悔心称南无佛。适称南无便入地狱。佛语阿难。提婆在地狱经一大劫。命终生四天王。展转生他化自在。最后受身。成辟支佛。名曰南无(增一阿含经○此言提婆出家始。自后犯五逆。乃是后事。相带而言。皆是小乘经意。若法华中佛言。我因提婆达多善知识故。令我疾成菩提。又授记作天王佛者。此即大乘开迹显本之意)。
　　是年说殃掘摩罗经(妙玄云成道六年后说)。
　　十年(己丑)佛于拘耶尼国。为婆陀和菩萨等八人。说般舟经明苦行事(十二游经)。
　　十一年(庚寅)阿难年八岁出家之日。得白四羯磨具足戒(三羯磨通前单白故云白四。羯磨翻业。谓所作善业也)度一百十阿罗汉。受三语戒。始以宝刀剪剃须发。又嘱憍陈如等。遍三天下为诸沙弥授戒(僧祇律)是年佛于柳山为纯真陀罗王弟说法(十二游经)。

　　佛祖统纪卷第三上


　　佛祖统纪卷第三下

　　　　宋景定四明东湖沙门志磐撰

　　教主释迦牟尼佛本纪第一之三下

　　十二年(辛卯)佛遣目连。白父王及耶输曰。太子罗睺。年已九岁。应令出家。耶输答曰。如来为太子时。娶我为妻。未满三年逃至山泽。勤苦六年得佛还国。今复欲求我子何酷如之(还迦毗罗国也)。时目连方便喻晓。绝无听意。世尊即遣化人空中告曰。汝颇忆以五百银钱买五茎莲华上定光佛。时汝求我世世为妻。我言菩萨屡劫行愿。一切布施不逆人意。汝能尔者听我为妻。汝立誓言。随君施与誓无悔心。而今何故爱惜罗睺不令出家。耶输闻已还识宿命。如昨所见。爱子之情自然消歇。捉罗睺手付嘱目连。时净饭王。即集国中豪族。各遣一子随从我孙。有五十人往到佛所。使阿难与其剃头。及五十诸王公子。命舍利弗。为其和上。目连为阿阇梨。罗睺不乐听法。佛为说未曾有因缘。得受十戒即证四果(未曾有因缘经)净饭王诣佛白曰。佛昔出家尚有难陀。今难陀已复出家。余情所寄唯在此子。今当出家国计永绝。佛即为王说法开慰。复集诸比丘立制。父母不听不许出家(弥沙塞律)佛往秽泽为陀掘摩说法(十二游经)佛为诸比丘说八关斋戒(八关斋戒经)佛在罗阅城。有十七群童子。大者年十七。小者十二。以信出家。比丘即度。受大戒不堪一食夜啼。佛觉问知制。年满二十应受大戒(四分律)佛半月说戒。众集疲劳。许僧伽蓝各结大界(四分律)。
　　十三年(壬辰)佛还摩竭提国。为弗迦沙王说法(十二游经)楼至菩萨请立戒坛。为比丘受戒。佛令于祇园外院东南建立(四分律)戒坛从地而立。三重为相。以表三空。帝释又加覆釜以覆舍利。大梵王以无价宝珠置覆釜上。是为五重。表五分法身梵王宝珠。大如五斗瓶大福德者见之。光照八百由旬。薄福者见之如聚墨(南山戒坛图经)。
　　十四年(癸巳)佛往恐惧树下。为弥勒菩萨说本起经(十二游经)。
