<!-- { "loadSidebar": true } -->
　　秘密立体。签释玄文云。身口意密。随何四门无碍。又签云。以秘密不出此七。逸堂以三密四门为当体体。真中二理为所依体。石坡以七教为所用体。虽皆有凭。要必以七教为义足。
　　秘密文证此有二义。一者义蕴经论。妙玄引涅槃经。迦叶菩萨设三十六问。如来赞云。我初成佛亦有菩萨来问斯义。所问句义功德亦皆如是(此佛亲宣)又般若经。诸天子唱言。我见阎浮提第二法轮转。今转似初转(此诸天叙出)二者名出龙树。大论释般若经云。诸佛法轮有二种。一者显。二者密。初转声闻见八万亿人(此显露不定教)诸菩萨见无量阿僧祇人得无生忍(此秘密不定教)。
　　秘密不传。文句云。秘密者。隐而不传。记云。降佛七还非所述。故尚非阿难能受。岂弘教者所量。阿难非不传秘。赴机之密非所传耳。故秘密不用。全是显露。是故传秘密。名传显。诸师皆云。上圣赴机之密。互不相知故不可传。若涅槃中。如来亲宣般若。故天子唱出。皆结集为文。还成显露。故可传耳。
　　秘密横被。签云。秘密横被无时不遍(云云)。岂于法华有秘密耶。须知显露竖论。虽在四时。而有华严鹿苑大小之隔。若秘密横论。则隐显在机无时不遍。遍前四时。非遍法华时也。又签云。五味则一道竖进。皆有半满秘密不定。此释玄文破南师但用五味(但得方便)北师偏用半满(但得其实)今家以五味成半满半满成五味。故云味味皆有半满秘密不定。此相成释义。一往如此。非谓法华中有前四味秘密不定也。故玄文云。权实俱游如鸟二翼。虽复俱游(五味半满俱用)行藏得所(五味半满相成。谓之行。谓相成法华醍醐满字也。唯遍四味半满。谓之藏。谓不至法华醍醐满字也)。
　　法华非秘密是秘密。玄文。法华是显露非秘密。又云。法华是秘密。般若非秘密。签云。前是显非密者。谓非覆隐之密。如前教有二乘发心。不令未发心者知。是故覆密。今望般若为密者。此是秘妙之密。般若中无。法华为胜。又玄云。般若不明二乘作佛。故非秘密。又玄引大论。余经非秘密。法华为秘密。签云。非八教中之秘密。但是前所未说为秘。开已无复为秘(即四十余年不说也)。
　　秘密三义。签云。须知密秘语同意别(云云)。今列诸文具出三义。一者真秘。玄云。法华是秘密。签云。是秘妙之密。二者隐秘。自有佛弟子二义。玄引经云。四十余年秘而不说。此昔所未谈。约如来为秘也。妙乐云。三周之中。自论秘者。法说周时。密闻大车。此谓上周根利。预了譬喻因缘之事。对中下未悟。名之为密。此密有所闻。约弟子为秘也。三者秘密。即妙玄所立秘密教。如来隐密赴机互不相知者。签云。是隐密之密。
　　第四不定教者。由前四味机发不定。闻大证小闻小证大。于渐说中得顿益。于顿说中得渐益。此有部教二义分别。初约部竖论者。虽高山顿说。不动寂场。而游化鹿苑(此处不定。签云。此不动不离。而升而游者。此指顿教渐初。不动于顿。而施渐化)虽说四谛生灭。而不妨不生不灭(此法不定。鹿苑虽施渐化而不起于顿。二味既然。诸味准此)虽为菩萨说佛境界。而有二乘智断。虽五人证果。不妨八万诸天获无生忍(此人不定)当知即顿而渐(于顿得渐益)即渐而顿(于渐得顿益。签云。虽为菩萨指方等般若。彼二时中俱有小果。新得旧得如常所明。虽五人证果。不妨八万诸天获无生忍。此重指渐初。对般若为说。前文约法。此中约人。得果不同。证法不定)次约教横论者。乳中得别圆相对以辨不定。酪中教门虽无二别。乃与八万一人对辨。生酥熟酥三四对辨(般若带通别圆为三。方等四教。并谈为四)故知不定。约部约教遍前四时(并妙玄释签)。
　　不定得名。玄文。南北地通用三种教相。一顿。二渐。三不定。又古师立偏方不定。谓非次第。别为一缘。如金光明胜鬘等是也(云云)。知不定之名出于古师。天台更加秘密为四教。于义方足。
　　不定示体。止观。妙玄。四教仪引净名经。佛以一音演说法。众生随类各得解。此证不定。今诸师以一音为当体体。真中二理为所依体(一音之义。通大小乘。备在集解)不定文证。玄引大经。或时说深。或时说浅。应问即遮。应遮即问(签。应问。谓开其问。端应。遮谓置其所问。开置同席。故成不定)。玄引大经。置毒乳中乃至醍醐。皆能杀人(云云)。止观引净名经。佛以一音众生各解。或有恐怖(世界)或欢喜(为人)或生厌离(对治)或断疑(第一义)斯如来神力不共法(云云)。签引大论。初转八万得无生忍。陈如得初果。此皆证不定教也。
　　置毒不定。玄引涅槃五味譬四教位(前三教。教教皆成五味。备在玄文)故知前三教五味皆粗。圆教一味皆妙(有人云应云五味皆妙)经云。譬如有人置毒乳中则能杀人。乃至醍醐亦能杀人。此譬两用。一通约渐顿。明不定教。处处皆得见佛性。二约行不定。行人心行譬之如乳。实相譬之以毒。此毒有殒命之能。此智有破无明之力。久远劫来说实相毒。置于凡夫心乳。毒慧开发不可为定。或于初味发。或于后味发。不得次第往判。故言置毒乳中乃至醍醐。遍五味中悉有杀义(云云)。若圆教中发者。始闻经即破无明见佛性。是乳中杀人六根清净去。是酪生酥熟酥等杀人。若初住去。是醍醐杀人(玄文。先列前三教。随何位中。密见中道。即是乳中杀人。乃至醍醐杀人○昔师云。毒喻佛性。置喻体具。五味喻五道。以一毒置众生心乳中。随于五道受身之殊。毒性不失。毒发性显之时。无局何身。若大道得发。即醍醐中发。义既不定。故于不定教明)一音不定。辅行引起信论云。圆音一演异类等解。又如如来八十好中一音能报众声。殊方异类莫不获益。如来本非一切音辞。而能遍赴一切音辞。并与此不定义同。签引华严云。佛以一妙音。周遍十方国。众声悉具足。法雨等充遍。又大论云。欲得一音遍十方。当学般若(此等皆大乘一音也)。毗昙论云。佛为四王作圣语说四谛。二解二不解(梵天音也)。又作毗陀罗语说四谛。一解一不解。又作梨车语说四谛。四王俱解。以此四王各念不同故。佛三说以赴彼念。总释秘密不定。签引大论。诸佛有二法轮。一者显。二者密。初转声闻见八万诸天得无生忍。陈如得初果(今家不定所据)。诸菩萨见无量阿僧祇人得无生忍。乃至十地一生补处。是名为密(今家秘密所据)。签云。玄引大经。或时说深或时说浅等。名不定者。以由彼此互相知故。若秘密者。即互不相知。不定与秘密。并皆不出同听异闻(同禀如来一音之教故曰同听。互相知互不相知。故曰异闻)。又签云。不定与秘密。但有互知(不定)互不相知(秘密)以辨两异。
　　总释显密有定不定四句。
　　一显露定教。人相见法共闻。互相知得益定。玄云。如前分别。但约显露明渐顿五味之相。签云。通论显露。俱摄渐顿。二显露不定教。人相见法共闻。互相知得益不定。玄云。一时一说一念之中。备有不定。此乃显露不定。三秘密定教。自分二。自有人不相见。法不共闻。互不相知得益定(此座十方对论)自有人相见。法共闻。互不相知得益定(一人多人对论)四秘密不定教。自分二。自有人不相见。法不共闻。互不相知得益不定(此座十方对论)自有人相见。法共闻。互不相知得益不定(一人多人对论)今之秘密及不定二教。但是秘密不定(秘密教)显露不定(不定教)玄云。今法华是显露非秘密是渐顿非渐渐是合非不合是醍醐非四味是定非不定。
　　第五法华涅槃时。
　　述曰。玄云。今佛灵山八年说法。涅槃临灭。则已同在八年。此时同也。玄云。法华大王馔。涅槃醍醐。此味同也。又玄云。二经教意。起尽是同。此开显同也。四教仪引涅槃云。从摩诃般若出大涅槃。故合法华为第五时也。
　　言法华者。日光普照高下均平。若低头。若小音。若散乱。若微善。皆成佛道(签云。总结散乱小善之类。无不开之以成佛因)不令有人独得灭度。皆以如来灭度而灭度之。具如今经(玄一)良以。妙法难解假喻易彰。为莲故华。喻为实施权(签云虽复施权本为于实)文云虽示种种道。其实为佛乘(两教因人。别教教道。五时八教。故云种种)华开莲现。喻开权显实。文云。开方便门示真实相(指实为权。权指于实。名方便门开今指权为实。于权见实。名方便门开。示谓指示。示其见道之处也)华落莲成。喻废权立实。文云。正直舍方便但说无上道(舍是废之别名。开已俱实。无权可论。义当于废。权转为实。所废体亡。若留逗后缘。复属于施。非此中意○已上迹门三譬之文)又莲譬于本。华譬于迹。从本垂迹。迹依于本(迹不孤立本拟显本)文云。我实成佛久远若斯(初先明本)但教化众生作如是说。我少出家得三菩提(正明垂迹)又华敷譬开迹。莲现譬显本。文云一切世间。皆谓今始得道(初述迷迹)我实成佛那由他劫(正明开迹)又华落譬废迹莲成譬立本。文云。诸佛如来法皆如是(引同)为度众生皆实不虚(正明废迹。废已无迹。故云皆实。实秖是本。权秖是迹。非莲华无以譬于权实。本迹妙法。非此妙法。无以取喻于莲华。一部之旨不出本迹○已上本门三譬之文)入为莲故华。华实具足。可喻即实而权(为莲故华。华掩于实。为实施权。实在权内。体复不异)华开莲现。可喻即权而实(机熟须开。开彼能覆。情希近果。名之为覆。祛彼近果。名之为开。开何所开。即彼能覆)华落莲成莲成亦落。可喻非权非实(华落譬非权。莲成譬非实。开已即废时无异途。开教行人理。同一理故。故实立已。同冥三德故知三德不当权实)。如是等种种义便。故以莲华喻于妙法(玄一)。
