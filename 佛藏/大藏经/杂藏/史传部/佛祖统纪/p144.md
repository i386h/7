<!-- { "loadSidebar": true } -->
　　唐宪宗。迎凤翔佛骨入禁中。刑部侍郎韩愈上表。谏曰。佛本夷狄之人。身死已久。枯朽之骨凶秽之余。岂宜以入宫禁。乞以此骨付之水火。永绝根本。帝大怒贬潮州刺史。愈至潮闻大颠禅师名。请入郡问道。留旬日。尚书孟简闻愈与大颠游。以书嘉之。愈答书称。大颠颇聪明识道理。远地无可与语。故自山召至州郭。留数十日。实能外形骸不为事物侵乱。非崇信其法求福田利益也。简复报之曰。释氏之教。大明善恶之异路。核天下神道报应之征。为广其道。奈何韩君以愚人下俚翁妪之情。见待之耶(云云)。柳宗元送浮图浩初序。退之好儒未能过杨子之书。于庄墨申韩皆有取焉。浮图者反不及庄墨申韩之怪僻险贼耶。曰以其夷也。果不信道而斥焉。以夷则将友恶来盗跖。而贱季札由余乎。非所谓去名求实者矣(云云)○韩退之作原道云。举夷狄之法。而加之先王之教之上。几何其不胥而为夷也。然则如之何其可也。曰人其人火其书。庐其居。明先王之道以道之。亦庶乎其可也○女拏圹文云。愈为少秋官言。佛夷鬼。其法乱治可一扫去(云云)。
　　王荆公非韩云。人有乐孟子之距杨墨。而以斥佛老为己功。庄子所谓夏虫者。斯人之谓乎(云云)。
　　苏子瞻非韩云。退之于圣人之道知好其名而未乐其实。其论至于理而不精。往往自叛其说而不知(云云)。
　　西蜀龙先生。作非韩百篇(云云)。
　　明教嵩禅师。作非韩三十篇(云云)。
　　祖印讷禅师。与欧阳公。论退之排佛老(见通塞志十二卷)。
　　宋仁宗。谏议欧阳修著本论。谓佛法为中国患。又曰。今佛之法可谓奸邪。又曰。千年佛老贼中国(云云)修左迁滁州。将归庐陵。游庐山谒祖印讷禅师。与之论道。肃然心服。平时排佛为之内销。祖印谓曰。退之倡排佛老。足下今又和之。将使后世好名之士援韩氏欧阳氏以为法。岂不为盛德之累。足下所著本论。孜孜以毁佛为务。以搜狩丧祭乡饮之礼。为胜佛之本。是犹退之原道实未知道。修大惊赧。师复为说悟心之旨。自此颇有省发。及入参大政。每誉于公卿之前。岁时书问未尝绝。出知扬州。高丽遣使问魏武注孙三处要义阙注。诏问修。不知答。饰使者往问祖印。师曰。兵者机密之事。不可以示人。使反命。以其言应诏。
　　欧阳外传云。欧子撰新唐书。如高僧玄奘神秀诸传及正观为战士建寺之文。并与削去。司马君实云。永叔不喜佛。旧唐史有涉其事者必去之。因曰。驾性命道德之空言者。韩文也。泯治乱成败之实效者。新书也○孝宗御制原道论云。朕观韩愈原道论。徒文繁而理迂耳(云云)。

　　化胡伪经

　　晋成帝。道士王符伪撰老子化胡经。堕地狱受苦。
　　北魏孝昭。道士姜斌引开天经说。老子西入化胡。以佛为侍者。沙门昙谟最言。佛生昭王时。后三百四十五年。定王时老子始生。太尉萧综劾奏。开天伪经。罪当惑众诏流斌马邑。
　　唐高宗。诏议老子化胡经。沙门法明曰。既无翻译朝代。岂非伪造。乃敕令搜聚伪本一处禁弃○武后。沙门惠澄。乞依前朝毁化胡经。敕八学士议○中宗。敕毁化胡经及画壁变相。违者科罪。

　　事魔邪党

　　末尼火祆(火烟反)者。初波斯国有苏鲁支。行火祆教。弟子来化中国。唐正观五年。其徒穆护何禄诣阙进祆教。敕京师建大秦寺○武后延载元年。波斯国拂多诞持二宗经伪教来朝○玄宗开元二十年敕末尼本是邪见。妄称佛教。既为西胡师法。其徒自行。不须科罚○天宝四年敕两京诸郡有波斯寺者。并改名大秦○大历三年敕回纥及荆扬等州。奉末尼各建大云光明寺。六年回纥。请荆扬洪越等州置摩邪寺。其徒白衣白冠○会昌三年。敕天下末尼寺并废。京城女末尼七十二人皆死。在回纥者流之诸道。五年敕。大秦穆护火祆等二千人。并勒还俗○梁贞明六年。陈州末尼反立母乙为天子。朝廷发兵禽斩之。其徒以不茹荤饮酒。夜聚淫秽。画魔王踞坐佛为洗足。云佛止大乘。我乃上上乘。
　　白云莱者。徽宗大观间。西京宝应寺僧孔清觉居杭之白云庵。立四果十地造论数篇。教于流俗。亦曰十地莱。觉海愚禅师辨之。有司流恩州。嘉泰二年。白云庵沈智元自称道民。进状乞额。臣寮言。道民者吃菜事魔。所谓奸民者也。既非僧道童行。自植党与千百为群。挟持祆教聋瞽愚俗。或以修桥砌路敛率民财。创立私庵为逋逃渊薮。乞将智元长流远地。拆除庵宇以为传习魔法之戒。奏可。
　　白莲菜者。高宗绍兴初。吴郡延祥院僧弟子元。依仿天台出圆融四土图。晨朝礼忏文。偈歌四句。佛念五声劝男女修净业。戒护生为尤谨。称为白莲导师。有以事魔论于有司者。流之江州。其徒展转相教。至今为盛。
　　良渚曰。此三者皆假名佛教以诳愚俗。犹五行之有沴气也。今摩尼尚扇于三山。而白莲白云处处有习之者。大氐不事荤酒。故易于裕足。而不杀物命。故近于为善。愚民无知皆乐趋之。故其党不劝而自盛。甚至第宅姬妾。为魔女所诱入其众中。以修忏念佛为名。而实通奸秽。有识士夫宜加禁止。

　　毁法恶报

　　魏高贵乡公。罽宾国王害师子尊者。白乳涌高数尺。王臂寻堕。七日命终。
　　晋安帝。昙无谶在凉译经。后西归。凉王遣人刺于路。王见神人以剑刺之。遂卒。
　　宋沙门惠琳著黑白论。与佛理相违。后感疾肤肉糜烂竟死。时以为叛教之报○简静寺尼用书经绢为儿衣。身疮白虫。号叫而死。
　　梁武帝。沙门智棱值寇还俗。道士孟悉达劝为黄冠。引佛教润色诸道经。暮年为道士讲西升经。忽失音舌卷。于座委顿而死○望蔡令。杀牛饮啖。卧佛堂上。白癞病死。
　　宋真宗。慈照聪禅师。郡守笞之。师。曰教他平地起骨堆。守全家死○神宗。王安石子雱资性险恶。既亡荷铁枷告父。安石请以江宁园庐为僧寺(即半山寺)○徽宗宣和废佛法。杨戬议废太平兴国寺。瘗佛像于殿基。已而戬病胸腹溃裂而死。○诏天下建神霄宫。太平州将拆承天寺。主议者石仪曹一子。为金甲神纳于火曰。石某绝嗣。

　　佛祖统纪卷第五十四(终)


　　刊板后记

　　咸淳元年乙丑寓东湖月波山。始饬工刊统纪。至六年庚午冬。忽感喘嗽之疾。家林法眷桌船见邀。遂以十二月二十一日归于福泉之故庐。是时尚有会要志四卷未能刊。于是乘病写本。俾刊人毕其功。秋七月锓事既备。拟辨纸印造万部为最初流通。尝计之刊板所费将万券。而印造之本逾二十万券。非高明识鉴有大财力者。则不能济。当愿　佛祖圣贤冥密劝化当朝居位　王公大人。知有法门。共相激发。或一出己力。或转化群贤。特辍余赀建立纸本。使统纪一书布散寰海。是亦助　国行化之大端也。磐卧病日久。恐一旦怛化此志不申。故略述始终。尚祈后贤之克继胜业者。维　佛维　祖宜当祐之以道。
　　咸淳辛未端午日　　　　志磐　书

