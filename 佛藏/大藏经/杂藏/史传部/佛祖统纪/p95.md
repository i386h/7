<!-- { "loadSidebar": true } -->
　　六年。周武帝罢佛道二教。沙门靖嵩灵侃(侃同)三百人皆相率归南朝。帝令驸马蔡凝宣敕曰。法师等善明治乱。归寄有序。宜于都郭大寺安居。所司供给○沙门智周十一人。往西天求经。
　　七年。顗禅师入天台佛陇。
　　九年二月。诏曰。顗禅师佛法雄杰时匠所宗。训兼道俗国之望也。宜割始丰县调(徒吊反赋也)以充众费○淮淝之战转输不继。敕所在僧侣任其役。律师智文上书曰。君子为国必以礼义。主上诚知宇文废灭之过(周武姓宇文氏)岂宜以胜上福田为胥下之事。非止敌人轻訾(音紫毁也)。亦恐国家受殃。帝大感悔。亟下寝之一时建议主役者。皆置重罚○六月二十二日。南岳思大禅师唱佛坐逝。
　　十年。左仆射徐陵。以顗禅师创寺请于朝。赐号修禅(今大慈也)师为兄陈针述小止观。咨受修习。初仙人张果相之曰。死在期月。师及令行方等忏。针见天堂门牌曰。陈针之堂。果后见针惊问。君服何神药。答曰。但修忏耳。果曰。若非道力安能超死。竟延十五年而终。
　　十二年。周宣帝复佛道二教。
　　十三年。诏国内初受戒者参律五夏。敕昙瑗律师(瑗音院)总知监检。有司给其衣食。勿使经营致亏功绩。不逾数载道器大成。乃以瑗为国僧正。
　　十四年。皇太子即位。设无遮大会于太极殿。舍身大赦。

　　后主(叔宝宣帝太子)

　　至德元年。敕慧暅为京邑大僧正○永阳王伯智出镇东阳(文帝第八子)请顗禅师赴镇开讲。王与子湛及家人同禀菩萨戒法。
　　二年诏。虎丘智聚法师赴太极殿讲金光明经。
　　三年。诏顗禅师入京居灵曜寺。四月赴太极殿讲大智度论题般若经题。久之迁居光宅寺。帝幸寺听讲仁王经。躬礼三拜○朝议以僧尼类多无业。欲令策经不通者皆休道。顗禅师谏帝曰。调达日诵万言未免沦坠。槃特唯忆一偈乃证四果(二事并见天台本纪注)笃论为道岂关多诵。帝大说。即停搜简。
　　四年正月。诏顗禅师赴崇正殿。为皇太子授菩萨戒。设千僧斋。
　　祯明元年。顗禅师于光宅寺讲法华经。时章安预听○都官尚书徐孝克性好惠施不免饥寒。后主敕以石头津税给之。孝克悉用设斋写经。初居钱塘。与诸僧讨论释典。遂通三论。旦讲法华经。晚讲礼传。受业者常数百人。蔬食长斋持菩萨戒。陈亡入长安。时疾疫。隋文帝闻其名行。召讲金刚般若。上下敬赞。临终正坐念佛○姚察读藏经毕。日西向坐正念云。一切空寂。陈亡入隋终于东都。其身柔软颜色如生遗命松板薄棺为葬。

　　佛祖统纪卷第三十七(终)



　　佛祖统纪卷第三十八

　　　　宋景定四明东湖沙门志磐撰

　　法运通塞志第十七之五

　　自周秦至于六朝。世以为得正统。若北魏齐周。虽非相承。而世居中原盛行典礼。谓之北朝者。不鄙夷之如晋五胡也。隋氏虽受周禅。而实能统一区宇继陈正朔。此叙史者之微旨也。矧北史之于二教。盈虚消息所系良多。故兹并陈用为照映。

　　北魏(都云中)


　　太祖(拓拔圭)

　　皇始二年诏赵郡法果为沙门统。帝生知信佛。初平中山所经郡国。见沙门皆致敬。禁军旅毋得有犯。
　　天兴元年。诏于京城建五级浮图须弥殿耆阇山禅房讲堂。悉务壮丽。

　　明元(嗣太祖子)

　　永兴元年。诏封法果为辅国宜城子(僧受俗官之始)神瑞元年。加封法果为忠信侯。
　　二年。老君降于嵩山授道士寇谦之经戒。谓曰。自张道陵去世地上旷职今授汝天师之任。清整道教开化郡生。除削三张租米税钱之弊男女合气之术(三张者。张陵令病人输米悔过。其后张修张角效之。世号五斗米道)后二年。老君遣玄孙上师真人李普文。授太平素经图箓百六十卷。辅佐北方太平真君(谓太武也)。
　　泰常元年。加封法果为安城公。寿八十余卒。帝三临其丧谥灵公(赐谥之始)。

　　太武(焘明元子)

　　始光元年。敕天下寺改名招提(此翻十方常住)四月八日。舆诸寺像行于广衢。帝御门楼临观散华致礼(僧史略云。西天王臣恨不睹佛。于降生日舆像入城行道。通夜供养。谓之行像。国国皆然)○嵩岳道士寇谦之。奉老君所授书以献。朝廷未之。信独司徒崔浩上书赞其事。帝忻然纳之。遣使建玄都坛。起静轮天宫。敕谦之及门弟子。位在诸王公上不称臣。择大家子弟百二十人为道士。
　　二年。帝诞节诏于佛寺建祝寿道场(圣节道场之始)神麚元年(麚音加牡鹿)帝诞节诏天下佛寺并建道场。
　　延和元年初凉土沙门玄高妙善禅观。上遣使迎入平城。甚加敬重。命太子晃师事之。
　　太延五年。太子晃被谗。求哀于沙门玄高。为作金光明忏。帝梦先祖让之。不当以谗疑太子。帝以语崔浩。浩曰。太子结玄高以术致先帝恐陛下耳。帝怒收玄高慧崇缢杀之。高弟子玄畅在云中。闻师遇害。驰至泣曰。和上神力当为我起。高开眸曰。大法盛衰在于迹耳。但惜汝等行当如我。唯玄畅得南渡。汝等死后法当更兴。法进号呼曰。圣人去矣。我何为生。即见高于空中。进问。和上与崇公当生何所。高曰。我往恶处度生以顺本愿。崇公已归安养。
　　大平真君元年。寇谦之于嵩山立坛。为帝祈福。老君复降。授帝以太平真君之号。谦之以奏。遂改元大赦。
　　述曰。子不语怪神。言诚可以为教世之法也。夫老子圣人也。或在天为君主。或分形下教。随时阐化。则有之矣。而寇谦之乃言。于某处某处老君下降。授帝以太平真君之号。嘱以辅佐太平之说。托崔浩以其书献。诳惑当世之君。何其怪哉。厥后崔浩以释教虚诞之说。劝于上遽起灭僧之祸。此其法运之一厄也。既而崔浩族诛太武被弑。不令而终。君臣俱遭冥罚。宁不遗恨于谦之乎。
　　太平真君七年。帝与崔浩皆信重寇谦之。浩每言于帝曰。佛法虚诞宜悉除之。及帝讨盖吴(盖音合)至长安入佛寺。沙门饮从官酒。见其室有兵器。以白帝。乃命有司案诛沙门。阅其财产大得酿具及守牧富人所寄藏物。浩因说帝悉诛天下沙门。诏征镇诸军有浮图形像胡经皆悉焚毁。沙门无少长悉坑之。太子屡谏不听。乃密令缓宣诏书。使远近豫闻得自为计。沙门多亡匿。收藏经像。唯塔庙无复孑遗(孑吉列反。单也。孟子靡有孑遗)。
　　八年。天大雷电殿室震倾。帝所居被压几致于死。
　　十一年。白足沙门昙始(足白于面时号白足)于元会之日杖锡宫门。帝命趣斩之(趣音促)无所伤。大怒自以佩刀击之不死。又令捕投虎槛。虎皆怖伏。帝大惊召登殿拜谢。忽身感厉疾(厉疠同癞疾也)痛不可忍。群臣皆言。崔浩毁佛所致。帝惧甚。时崔浩刻所撰国史于石。以彰直笔。帝恶其暴扬国恶。乃令载浩露车。使十人椎。于车上溺其口(溺乃吊反小便)腰斩之。诛及五族僚属百二十人。即下诏复佛法。初浩除释氏。行路见弃像必停车溺之。及族诛尸无收者。人竞溺浩尸。至糜溃乃止。
　　正平二年。常侍宗爱弑帝于永安宫。

　　文成(浚太武孙)

　　兴安元年。诏曰。夫为帝王者。必祗奉明灵显彰仁道。其能惠著生民济益群品。虽在往古犹序风烈。况释迦如来功济大千惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪开演正觉。故前代已来莫不崇尚。亦我国家常所尊事。世祖太武德泽遐被。沙门道士往往成林。而寺舍之中致有凶党。先朝案治戮其有罪而已。所司失旨一切禁断(切音窃汉书如刀一切)朕承鸿绪志隆圣道。其令天下郡县各建浮图一区。欲为沙门者听。初罽宾沙门师贤五人来京。值罢佛法。假医术以守道。复教之曰。帝亲为五人下发。以师贤为沙门统。
　　和平元年。诏沙门统昙曜为昭玄沙门都统。待以师礼(隋百官志。昭玄寺掌佛教。署大统一人统一人都维那三人。置功曹主簿官。以管诸郡沙门)。
　　六年。疏勒国遣使进佛袈裟。长二丈。帝命焚试之。以示灵异终日不然。

　　献文(弘。文成长子)

　　兴皇元年敕于五级太寺。为太祖已下五帝铸释迦佛五躯。各长丈六。用赤金二十五万斤。
　　三年。昭玄都统昙曜言。平齐户及民间。能岁输粟入僧曹号僧祇粟。遇凶年则出赈饥民。又诸民犯重罪者为佛图户。供诸寺扫洒。帝许之。于是僧祇粟遍天下(平齐户。注家未尝言。或云平民齐民之义。僧祇此云大众。佛图亦佛陀。此云觉者。言户者佛寺之民户也)。五年。帝雅好佛学。每引朝士沙门共谈玄理。有遗世之心。是年昭传位太子。徙居崇光宫称上皇。建鹿野寺。与禅僧数百习学禅定。

　　孝文(宏献文子改姓元氏。迁都洛阳)

　　延兴二年。诏西天三藏吉迦夜译杂宝藏经等五部。刘孝标笔受○上皇敕。自今祭天地宗社勿复用牲。唯荐以酒脯。岁活七万五千牲命。
　　○五台北寺法聪律师。为众专讲四分律。门人道覆录为义疏(此解四分律始)。
　　○敕思远寺主僧显为沙门都统。
　　十七年。诏懿德法师听一月三入殿。俾朕餐禀道味饰光朝廷。帝数幸王园寺。与沙门谈论佛道。
　　十九年。帝幸徐州白塔寺。令道登法师讲成实论。谓左右曰。朕每览此论可以释人深情(僧史略云。此论最多法相。罗什删略以授嵩师。嵩授渊。渊授登。此解论之始)○京兆王太子兴久病。祈佛获愈。愿舍王爵求出家。表十上乃许。赐名僧懿。敕皇太子以四月八日为落发于嵩岳寺。
　　二十年。太后冯氏。出俗为尼居瑶光寺。
　　二十一年。诏为太后建报德寺。为罗什法师于所居旧堂建三级浮图○诏四月八日迎洛京诸寺佛像入阊阖宫。受皇帝散华礼敬。岁以为常○诏诸郡僧寺长夏安居。令清众数处讲说。以僧祇粟供备。

　　宣武(恪。孝文次子)

　　景明二年。诏僧犯杀人依俗格断。余犯悉付昭玄都统。以内律僧制判之。时崔暹好佛法。以僧尼猥滥。奏设科条一篇。事密而法平。敕付昭玄都统法上以为检约。
　　四年。南天竺国遣使贡辟支佛牙。
　　永平元年。诏中天竺国勒那摩提。于太极殿译经。北天竺国菩提流支。于紫极殿译经。帝亲预笔受。
　　二年。帝御式干殿讲维摩经。时西域沙门至者三千人。南方歌荣国世不与东土通。有僧菩提跋陀来。诏建永明寺。以居外国沙门。
