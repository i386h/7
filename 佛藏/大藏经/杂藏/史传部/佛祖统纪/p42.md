<!-- { "loadSidebar": true } -->
　　法师从谏。处之松阳毛氏。幼见佛经辄能自诵。父曰。再来人也。年十九。试法华经得度。即谒上竺辩才。夙夜听习。复往依南屏于金山。问辩如流。南屏叹曰。吾道由子而行也。熙宁中。讲于明庆徒众日蕃。乃迁净住。元丰初。处人建寿圣迎居之。越三年辨才主南屏。自以年老屈师首众。嗣岁举以自代。元祐五年。上竺虚席。辩才嘱郡守蒲宗孟曰。灵感胜迹。非从谏不足当。郡用其说。复为奏赐慈辩之号。义天僧统自高丽来求法。郡以师应命。义天慕法留滞中国。朝廷以其国母思忆促其归。师谕之曰。高僧道纪负经游学。以母不可舍。遂荷与俱。谓经母皆不可背。以肩横荷。今僧统贤于纪远甚。岂为经背母使忧忆乎。义天于是有归志。乃求炉拂传衣。及诣智者塔誓之曰。已传慈辩法师教观。还国流通乞赐冥护。既归乃建刹立像尊为始祖。大观二年。辞归寿圣之门学。车溪普明等十人诣师省候。师曰。诸子远至。后会无期。老僧不如乘兴便行。遂沐浴更衣。升座说法。书偈。安坐而亡。葬全身于受业。
　　法师会贤。早为南屏高弟。初弘教于华亭超果。学者如市。将行化外邑。必得老成贰讲者。乃击鼓集众。其人对众答曰。必欲代讲于老师。凡所说义许悉破之。师忻然曰。幸蒙破立祖道之光也。
　　述曰。南屏晚见法智。其所立义有时而违。今贤师所说。不为贰讲之见取。疑此师一禀南屏之言。故贰讲得以破之。然世无闻其名。可谓烈士。乃师忻然许其破不以为忌。真贤乎哉。

　　三学法师法嗣

　　法师若水。三衢人。久依三学。号为有成。欲事广询乃易名若水。外现未学处处游历。初住天柱崇福。讲演不倦。课密语有神功。祖忌将临。戒庖人备芽笋。庖以非时。日暮噀盂水于后圃。夜闻爆烈声。明旦视之。笋戢戢布地矣。民人以疾告。咒水饮之。愈者莫纪其数。

　　浮石法师法嗣

　　法师温其。金华人。依浮石学教为成才。治平初。于城北葺景云旧宇以开讲席。夏大旱。日演光明经虔扣诸天。已而甘泽遍洽。郡守。卢革为奏其地永为天台演教之所。赐师法云之号。尝造九祖像。极为精丽。东阳教学之行师之力也。弟子七十二人。普月大师善嵩。主慈觉。化成一境。居式主。景德有虎子之称。

　　广慈法师法嗣

　　法师希最。霅川施氏。赐号妙悟。四岁出家。以天禧覃恩得度。年十五。传教观于广慈。同门畏爱号为义虎。治平中。始敷讲于嘉禾。隆平继徙居于胜果。有空室崇所栖。师咒土掷之。得片纸书。今被法来遣。若法力没当复来此。数日击物飏火变怪百出。师诃之曰。不闻恼法师者。头破作七分。乃为广说轮转因缘。众僧声咒为其破障。忽空中轰然掷朱书云。汉朝烈士沈光。大略悔过。且云蒙师说法之力。当往生他化天。自此遂绝。师因净觉背宗。上十谏书。法智作解谤。净觉复作雪谤。时法智在疾不复答。净觉在灵芝。对众诧曰。只因难杀四明师。谁向灵芝敢开口。师不甘之。乃作评谤以极辨之。其略有云。近睹雪谤盛制。所谓救生法二身。雪增减二谤者也。然此书。一往可观。再言有失。解谤虽已焕然。雪谤犹自冰执。今据吾祖之格言。以评阇梨之谬解。净觉见之曰。四明之说其遂行乎。元祐庚午秋。集众书偈安坐而化。阇维之日得舍利数百。
　　述曰。净觉既屡起破师论。及雪谤之出。而法智已在疾不复辨。于是净觉自谓已胜。无忌惮矣。不有妙悟。谁能评之。起四明之宗以信后世者。于妙悟功最高。
　　法师法宗。钱唐颜氏。十岁依广慈为师。十二受具戒。专研教观。十九往从广慧。初师服勤十年。广慈闲居。师归侍左右。日亲法诲。依止观修大悲三昧。绵历九载。人目之为忏主。凡祷事祈疾悉获圣应。建净土道场。刻西方三像。烬五指供佛。每月集四十八人。同修净业。名卿贤士多预其会。政和丁酉春微疾。梦弥陀圣众授手接引。后三日浴身易衣盥口趺坐。倏然而逝。师素闻天竺光明忏期之胜因。预同修。至五日于禅观中见慈云法师侍僧数十。师作礼问曰。自昔同修者。皆得往生否。慈云曰。后之元照。已得往生。择瑛尚欲三涂弘经(后时瑛师果有此愿)汝宜勤修以成本愿。言讫而隐。
　　法师覃异。余姚杜氏。师龙泉清序。遇皇祐普度恩得剃发。习教观于天竺明智。后入雷峰广慈之室。孜孜扣击。二十年无倦志。学成归里敷讲故山专勤净业。诵法华至五千部。普贤弥陀。诵各万卷。崇宁元年秋示疾。集众告曰。吾生净土时至。当乘金台随佛西迈。即澡身端坐。结印而逝。火余舌根。舍利如缀(此卷四十人。本纪止录十人。余二十七人不录)。

　　佛祖统纪卷第十三(终)



　　佛祖统纪卷第十四

　　　　宋景定四明东湖沙门志磐撰

　　诸师列传第六之四

神智文法师法嗣(广智下第三世)
　　·明智中立法师
　　·文慧宗正法师
　　·空相思恭法师

扶宗忠法师法嗣
　　·草堂处元法师
　　·永嘉法诠法师

　　超果湛法师法嗣
　　·海慧若圆法师

法真咸法师法嗣(神照下第三世)
　　·白莲道卿法师
　　·安国元惠法师
　　·四明净杲法师

神悟谦法师法嗣
　　·北禅净梵法师
　　·白莲善圭法师
　　·德藏择瑛法师
　　·金华子方法师
　　·寿安良弼法师
　　·净住思照法师
　　·一相宗利行人

樝庵严法师法嗣
　　·天台法麟法师
　　·天台应通法师

慈辩谏法师法嗣(南屏下第三世)
　　·车溪择卿法师
　　·慧觉齐玉法师
　　·圆觉蕴慈法师
　　·普明如靖法师
　　·天竺应如法师
　　·法云宗敏法师
　　·佛智慈云法师
　　·佛照智坚法师
　　·慧觉清月法师
　　·圆明普贤法师
　　·上竺明义法师
　　·高丽义天僧统

群峰初法师法嗣
　　·梵慈智普法师

南屏文法师法嗣
　　·宪章仲闵法师

超果贤法师法嗣
　　·精微彦伦法师
　　·清辩蕴齐法师
　　·宝积彦端法师

景云其法师法嗣
　　·觉慈善嵩法师
　　·景德居式法师

　　神智文法师法嗣(广智下第三世)

　　法师中立。鄞之陈氏。赐号明智。母梦日轮入怀遂有娠。夜不三浴。则啼号不止。九岁出家于甬东之栖心。受经一诵永忆不忘。治平中试经开封府。中选得度。初依广智学教观。及神智断主南湖复依之。熙宁中神智开帏。设问答者二百人。无出师右。乃举居座元。久之去谒扶宗于永嘉。将归。宗曰。子行必绍法智之席。及神智谢事。乃俾师为继。元祐初。高丽僧统义天远来问道。甫济岸遇师升堂。叹曰。果有人焉。遂以师礼见。倾所学折其锋竟不可得。师令门徒介然。始作十六观室。以延净业之士。已而辞去曰。吾年六十。当再来。即退处东湖之隐学。数年郡太守王公。勉主宝云。一新栋宇。于伽蓝神腹得愿文云。后百年当有肉身菩萨重兴此地。闻者异之。后退隐白云庵。日宣止观至不思议境。叹曰。吾道至此极矣。有不思议境则有不思议心。乃作不思议辩正。又指五章裂大纲目。寄果明因以成解行。举佛摄生全生是佛。作止观裂网指归释疑。文慧正师亡。郡请再主延庆。果符六十再来之言。尝升座说法。慈霔无尽。下座问侍者曰。吾适道何语。侍者答以所闻。师曰。吾觉身心同太虚空。殊不知语之所出也。岁忏行江浙延庆为最盛。择其徒修法华忏者。七年。行法将圆。禅观中见一大舟。众欲乘不可。唯师坐其中以行。自是辩慧泉涌超胜于昔。政和五年四月辛亥。谓门人法维曰。吾闻异香心甚适悦。谓观堂行人曰。吾当与汝辈长别。即面西坐逝。塔于崇法祖塔之东。讲三大部净名光明数十过。诵法华逾万部。与人除病却鬼救灾旱。不能毕记其验。孔老之书无不遍读。其对儒士讲说。则反质之曰。此道在孔圣如何。在诗书如何。儒士不知对。则援引委辩之曰。无乃若是乎。闻者心服而退。师在永嘉。扶宗谓曰。吾常见摩利支。韦驮于梦中求护法。他日幸于南湖忏室置其位。及师主席乃立像自师始。陈莹中尝赞师曰。严奉木叉。坚持静虑。以身为舌。说百亿事(言戒定慧皆备具也)。
　　法师宗正。赐号文慧。依神智学教观。深造阃域。治平初。继主南湖。大弘宗教。先是宝云祖。藏骨于育王山西北隅。后七十七载。师自南湖往礼敬。顾甃甓有毁。将遂芜没。乃饰工累石。起方坟以显其处。且复为石塔记以识其事。时谓微师此文。宝云之藏几不可考。法师思恭。湖之乌程人。赐号体真。年十九剃发。诣神智学教观。及归里时。空相废于积潦。师克志兴复。为屋三百楹。从容无求。而施者自趋。功成修长忏三载以答志愿。及老归吴山解空。建炎元年九月。别众坐逝。荼毗烟所至皆凝舍利。塔于院东南隅。弟子戒澄等四十三人。皆传道有成。分化浙水。
　　扶宗忠法师法嗣
　　法师处元。永嘉人。久参扶宗。遂继法明之席。郡侯仰其道化。任以僧正。澄清品流莫不厌服。所著辅赞记三卷。其论经体则推本法智广智源流之说。论无住本三种观法。答扶宗通相三观。其说明正学者宗之。崇宁二年。闲居东溪草堂。述义例随释六卷。初荆溪以止观文广。例为七科。名为义例。俾学者知解行之大旨。虽法智制述之多不暇为记。师因义神智为纂要。以初乘观法性德之境为真如理观。修德之境为唯识事观。师谓狂妄徒疑后学。乃决志注释以斥纂要之非。

　　法真咸法师法嗣(神照下第三世)

　　法师净杲。四明人。学法真为高弟。撰金刚经疏。欲讲即讲。不俟众集。有臣律师者入冥府。司名者曰。误追也。臣潜窥其籍。有云明州净杲阇黎。讲金刚般若经一百遍。既反诣师以问。师曰。但十遍耳。恐以义胜褒为百遍。

　　神悟谦法师法嗣

