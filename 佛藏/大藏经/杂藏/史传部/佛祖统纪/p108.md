<!-- { "loadSidebar": true } -->
　　大和元年十月。诞节诏秘书监白居易。安国寺引驾大师义林。上清宫道士杨弘元。于麟德殿谈论三教(乐天文集具有问答)○沙门善信大师学于马祖悟佛法大意。后往五台修无碍供。久之见老父谓曰。师之大缘当在随洪。师依教至大洪山。适居人以牲物祷雨于山之龙池。师止之曰。勿杀而牲。吾当为汝祷。乃登山宴坐甘雨霈然。有张武陵父子。率众礼谢。为建道场。至是年忽示众曰。种种供养不若以身供养。乃以利刃断左右足置几上。白乳流涌。门人哀号夺去其刃。师不起于座遂入涅槃。张氏父子侍立左右。脱然解化。人服灵相。谓之大圣二圣云。山南节度使崔公。遣官修供。以金泥传其身。上闻之。赐所居号幽济院。自是诸郡有祷。灵响如答。
　　二年。江西观察使沈传师。请于洪州建方等戒坛。以圣诞度僧。制答曰。此因国事暂免度僧。敕命已下而传师违禁。申请宜罚。奉一月以示不允。
　　三年。沙门清晃等于姑苏法华院刊石壁法华经等八部。郡刺史白居易为之记。
　　四年。祠部请令天下僧尼非正度者。许具名申省给牒。时入申者七十万人○引驾大师义林奏修慈恩塔。开蒙之日异香袭人。真身侧卧砖台。具四十齿。容相如生砖上金色苔厚二寸。如瑞芝状○修法师于天台禅林寺。为物外法师说止观法门。
　　五年敕天下州郡造僧尼籍。
　　八年十二月。池州南泉普愿禅师亡(见马祖)师居南泉三十年。观察使陆亘。请入郡伸弟子礼亘曰。弟子亦薄会佛法。师曰。大夫十二时中作么生。亘曰。寸丝不挂。师曰。犹是阶下汉。陆亘见人双陆拈起骰子云。恁么不恁么。只恁么信彩去时如何。师拈起云。臭骨头花十八。亘曰。肇法师甚奇怪解道。天地同根万物一体。师指庭前牡丹花云。人见此一株花如梦相似○澧州药山惟俨禅师亡。谥弘道大师(见石头)。
　　九年。岐山法门寺佛骨塔庆云见○四月翰林学士李训。请罢长生殿内道场。沙汰僧尼伪滥者。是日大内灵像夜大风含元殿四鸱吻皆震坠。拔殿前树者三。坏金吾仗馆舍内外标观城门数十所。光化门西城俱坏。士民震恐。帝以训所请忤天意。亟下敕停前沙汰。复立大内仪像。风始息(旧史五行志)七月李训请令天下僧尼试经业不中格者罢之。十一月李训坐谋诛宦官。斩首于昆明池。敕免僧尼试经○八月诏沙门宗密(号圭峰六祖旁出第六世)入内殿问佛法。赐紫方服。
　　开成元年正月。左街僧录内供奉三教谈论。引驾大师。悟达法师端甫。右胁而灭荼毗得舍利三百粒。师表率清众。十有一年。弟子传业者千余人。史馆修撰裴休撰碑铭○敕沙门云端充左右街僧录○上尝谓近臣曰。天下有无补教化而蠹食于国者。卿等可悉言之。有对者曰。祖宗已来广行佛教。缁徒益多。兹为蠹物耳。上即敕中外罢缁徒讲说佛经。会尚食厨羞御膳烹鸡子。忽闻鼎中有声极微。听之乃群卵呼观世音菩萨。凄怆之甚。监宰以闻。帝遣验之果然。帝叹曰。吾不知佛道神力乃能若是。敕自今不得用鸡子。又一日食蛤蜊。有擘不开者。焚香祷之。俄变为大士形。帝召终南山惟政禅师问之。师曰。夫物无虚应。此盖广陛下信心耳。经云。应以此身得度者。即现此身而为说法。帝曰。大士以现未闻说法。师曰。陛下睹此。为常为非常。为信为非信。帝曰。希有之事焉得不信。师曰。已说法竟。帝大悦。即诏天下寺院立观音像。敕师住圣寿寺。至武宗即位。乃入终南山隐居。人问其故答曰。吾避仇耳(五祖旁出)。
　　三年三月。清凉国师澄观示寂。上辍朝三日。重臣缟素敕葬终南山石室。师历九朝为七帝门师。身长九尺四寸。手垂过膝。才供二笔日记万言。宿不离衣。尽形一食。宰相裴休奉敕撰碑。
　　四年。中书奏。诞节令宰臣百僚诣寺设千僧斋。诏许之。时名僧俱会。士民纵观莫不倾敬。
　　五年正月。圭峰禅师宗密亡。宰相裴休撰碑。

　　武宗(炎穆宗第五子)

　　会昌三年。上欲芟夷释氏。诏令两街述有佛以来兴废之际有何征应法宝大师玄畅。撰三宝五运图以上○敕天下末尼寺并令废罢。京城女末尼七十人皆死。在回纥者流之诸道。死者大半。
　　四年正月。上以斋月断屠出自释教嫌之。敕今后唯禁岁旦三元日国忌日。
　　五年正月。赵归真请与释氏辨论。诏僧道会麟德殿。上手付老子。论治大国若烹小鲜义。知玄法师登论座。大陈帝王理道教化根本。辩说精壮道流不能屈。因为上言。神仙羽化山林匹夫独善之事。非帝王所宜留神。帝色不平放还桑梓。帝作望仙台于南郊。归真乘宠排毁佛道。非中国所当奉。宜从除削。臣僚皆言。归真奸邪不宜亲信。归真自以已涉物论。乃荐引罗浮邓元超等。同力胶固谋毁佛法。四月诏检校天下寺院僧尼数。五月敕两都左右街。留寺四所僧各三十人。天下州郡各留一寺。上寺二十人。中寺十人。下寺五人。八月敕诸寺立期毁拆。括天下寺四千六百所兰若四万所。寺材以葺廨驿。金银像以付度支。铁像以铸农器。铜像钟磬以铸钱。收良田数千万顷奴婢十五万人。僧尼归俗者二十六万五百人。穆护火祓并勒还俗凡二千余人。宰相李德裕。率百官上表称贺○五台诸僧多亡奔。幽州李德裕谓进奏官曰。归白本使毋听游僧入境。节度使张仲武奉其命。主客郎中韦博谓德裕曰。沙汰之法不宜太过。德裕怒出博武陵判官。
　　六年。长安有人夜行。经周穆王陵。见人从空中下。朱衣执版。宣言蒙尉何在。二吏从墓出曰。在此。朱衣曰。录西海君使者何时当至。吏曰。计程可十八日。朱衣曰。何稽留若此。吏曰。李炎坐毁佛教夺寿去位。当与西海君同录其魂。有贾客铃声东来。朱衣二吏忽不见。后数日上果病崩(太平广记)○太子宾客卢贞有子。尝为僧。因沙汰授光王府参军。一夕梦前师至其家。卢告曰。卑官屑屑非所愿也。再思披缁未知何日。师曰。兴复在即汝宜坚志。俄见旌旆万骑传呼而至云。迎光王为天子(通纪)○五月敕杨钦义充两街功德使。令两街各增八寺。所度僧尼仍令祠部给牒○敕列圣忌辰并诣僧寺。行香一如旧典。以道士惑乱先朝毁除佛教。敕功德使杨钦义。捕赵归真刘元清邓元超等十二人。并集朝堂诛之。陈其尸首。

　　宣宗(忱宪宗十三子)

　　大中元年三月。敕会昌季年并省寺院。厘革过当。其灵山圣境。如有宿旧名僧能修创者。所司不得禁止○李德裕专权日久。帝恶之贬潮州司马。顷之再贬崖州司户。恶疾而卒。初是有僧通宿世事。谓德裕曰。公当万里南行平生食万羊。今九千五百矣。羊未尽犹有还日。德裕曰。吾尝梦行晋山。见山上尽目皆羊。牧人曰。此公平生所食也。后旬日振武节度使李暨馈羊四百。僧曰。万羊将满。公其不还。后果卒于朱崖。
　　述曰。自古人君之毁佛者。必有臣佐以济其事。故魏太武以崔浩。周武以张宾卫元嵩。唐武以李德裕赵归真。卒使大法被辱君臣俱蒙恶报。何彼此之不幸欤。至若举行沙汰。如桓玄之在晋世。傅奕之在唐朝。姚崇之在明皇。李训之在文宗。然皆牵于时事既行而复厄。以故一时小厄不若三武为祸之酷也。若周世宗天性毁佛。而不得其佐。韩愈欧阳修天性排佛。而不逢其君。使世宗得崔浩。则案诛沙门当有甚于太武之虐。使韩欧逢三武。则毁像灭僧。当不减于崔李之酷。崔浩腰斩。德裕窜死。不令之终亦足为报。鲁直谓。退之见大颠排佛为沮。祖秀谓。永叔见圆通排斥内销。维韩与欧获善于后。亦由知识道力有以回之耳。
　　统左禁军杨汉公。以策定功请复佛教。乞访求知玄法师。于是复僧。入居宝应寺。属寿昌节讲赞署三教首座。帝以旧邸造法干寺。命师居之○白居易卒。赠尚书左仆射。居易晚节尚佛经月不荤。施所居为香山寺。自称香山居士。尝述赞曰。十方世界。天上天下。我今尽知。无如佛者。巍巍堂堂。为人天师。故我礼足。赞叹归依。会昌初有客舟遭风漂至大山。一道士曰。此蓬莱山。一院扃钥甚固。曰此白乐天所居。在中国未来耳。乐天闻之为诗曰。吾学真空不学仙。恐君此语是虚传。海山不是吾归处。归即须归兜率天。乐天尝立愿曰。吾劝一百四十八人同为一志。结上生会行念慈氏名。坐想慈氏容。愿当来世必生兜率。晚岁风痹。命工画西方净土一部。昼夜供养。为之赞曰。极乐世界清净土。无诸恶道及众苦。愿如我身老病者。同生无量寿佛所。一夕念佛。倏然而化。
　　二年。敕上都东都荆扬汴益等州。建寺立方等戒坛。为僧尼再度者重受戒法。五台山建五寺。各度僧五十人。
　　述曰。案僧史略云。取大乘方等不拘根阙缘差但发大心并皆得受。会昌沙汰僧尼在俗。宁无诸过。先令忏罪后增戒品。自非方等岂容重受。
　　宣州刺史裴休言。天下寺观多为官僚寄客蹂践。今后不得在寺居止。违者重罚。制可○安国寺沙门修会。以能诗应制。尝从上乞紫衣。上曰。不于汝吝。但汝相有阙故耳。及赐一夕暴亡。
　　三年正月斋日。四明道俗八千人。于阿育王寺供养佛舍利塔。感天华纷坠有如雪色。至手即融。入夜放五色光明。大众喜跃。明年有新罗僧夜盗塔手擎。绕亭而行。不离本处。为众所觉。敕沙门灵晏为左右街僧录○寿昌诞节敕谏议李贻孙法师知玄。同道士于麟德殿谈论三教。玄奏宜大复天下废寺。帝素重师德。命图形置禁中。
　　四年。敕杭州盐官齐安禅师院。赐名齐丰寺。初帝为光王。武宗忌之。拘于后苑。将见杀。中官仇士良诈称光王坠马死。因脱身遁去。至香严闲禅师会下。剃发作沙弥。同游庐山。闲师题瀑布云。穿云透石不辞劳。远地方知出处高。闲方停思。沙弥续之云。溪涧岂能留得住。终归大海作波涛。闲始知非常人。后至盐官海昌见齐安禅师。自称有光。安奇之。即命为书记。时黄檗运禅师为首座。一日拜佛光。问之曰。不著佛求用礼何为。运便掌。又问。不著佛求常作如是事。运又掌。光曰。太粗生。运又掌。曰者里说恁么粗细。安师一朝谓之曰。时节至矣。毋滞蟠泥。乃以佛法为嘱。未几武宗崩。百官迎王即位。屡遣使以师礼召安。安力辞。及终敕谥悟空禅师。上赐黄檗为粗行禅师。裴休奏改为断际(雪窦颂黄檗云大中天子曾轻触。三度亲遭弄爪牙。是也)○日本国遣沙门常晓。入中国求释迦密教。
