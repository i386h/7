<!-- { "loadSidebar": true } -->
　　十三年。敕沙门端甫。入内殿与儒道论议。赐紫方袍。令侍皇太子于东朝。顺帝敬之若兄○左街功德使窦文场奏。先师楚金于天宝初为国建塔置法华道场。令儋众经声不绝者。六十余年。乞加旌表。敕谥大圆法师。
　　十四年二月。般若三藏澄观法师等进新译华严经四十卷(此经三译。晋译六十卷。唐武后朝八十卷。今德宗朝四十卷。并普贤行愿品一卷)。
　　十五年七月。帝幸安国寺设盂兰盆供。宰辅皆从。
　　二十年。日本国遣使者朝其学者橘逸势沙门空海入中国。学秘密教于不空弟子慧果。
　　二十一年十月三日。新定沙门少康放光而逝。初师至洛下白马寺。见殿内文书放光探之。乃善导和上西方礼文。遂至长安光明寺影堂大陈荐献。倏见导师遗像升空中。而言曰。汝奉吾教以利有生。则汝之功必生安养。及南适江陵路逢一僧曰。汝欲化人当往新定(今严州)言讫而隐。师乃往郡中乞钱。诱小儿念佛。月余孩孺念佛求钱者众。如此一年无少长贵贱见师者皆称阿弥陀佛。乃建道场集众升座高声唱佛一声。众见一佛从口出。唱十声则有十佛。若贯珠然。

　　顺宗(诵德宗长子)

　　永贞元年。诏尸利禅师入内殿咨问禅理。帝曰。大地众生如何得见性成佛。利曰。佛法如水中月。月可见不可取。帝说(师得法于石头迁师)○日本国沙门最澄来学教于天台邃法师。尽写一宗论疏以归。为日本传教之始也。

　　宪宗(纯顺宗长子)

　　元和元年。敕沙门端甫录左街僧事掌内殿法仪。沙门灵邃录右街僧事(僧录始于姚秦法钦师)○诏沙门知玄入殿问道。赐号悟达国师。玄五岁能吟诗。出家为沙弥。十四讲涅槃经。李商隐赠诗有云。十四沙弥解讲经。似师年纪秖携瓶。沙弥说法沙门听。不在年高在性灵○回纥遣使。同摩尼伪人来朝。
　　二年。以吐突承璀为左右街功德使。僧道隶焉(姓吐突名璀。官者。璀七罪反)○三月诏曰。男丁女工耕织之本。其百姓有苟避徭役冒为僧道。而实无出家之事业者。所在有司科奏之○诏鹅湖大义禅师入见麟德殿。与诸法师议论。法师问曰。如何是四谛。师曰。圣上一帝。三帝何有。问如何是禅道。师以指点空。法师罔措。帝曰。法师一点尚不奈何。帝问。何谓佛性。师曰。不离陛下所问。帝默契。尚书李翔问。大悲用千手眼作么。师云。今上用公作么(师得法于马祖)○河中府沙门慧琳撰一切经音义一百三卷。诣阙进上。敕入大藏赐紫衣缣币茶药。
　　三年。诏章敬怀恽禅师至京召见内殿。咨问禅法。
　　四年。诏惟宽禅师入见问禅要。敕住安国寺。白居易问师曰。既云禅师。何以说法。师曰。无上菩提者。被于身为律。说于口为法。行于心为禅。律即是法。法不离禅○马郎妇者出陕右。初是此地俗习骑射蔑闻三宝之名。忽一少妇至。谓人曰。有人一夕通普门品者则吾妇之。明旦诵彻者二十辈。复授以般若经。旦通犹十人。乃更授法华经。约三日通彻。独马氏子得通。乃具礼迎之。妇至以疾求止他房。客未散而妇死。须臾坏烂遂葬之。数日有紫衣老僧至葬所。以锡拨其尸。挑金锁骨谓众曰。此普贤圣者。闵汝辈障重故垂方便。即陵空而去○吴郡齐君佐。勤学贫困欲求食天竺寺。饥不能前。一梵僧顾而笑曰。法师不记讲法华于同德寺乎。佐曰。不记。僧即出囊中一枣与食。佐即悟前身是讲经僧。僧曰当时五人唯我得度。由汝师子座上广说异端使学者生疑。戒缺质陋。报应宜然。言已不见。佐即投灵隐出家。更名鉴空。立行高迈。
　　五年。帝问澄观国师。何谓华严法界。师曰。法界者众生之性体也。世尊称法界性说华严经。事理互融无不周遍。帝豁然有得。敕有司铸金印。封为大统清凉国师○翰林学士白居易。问心要于凝禅师得八言。广为八偈。谓觉观定慧明通济舍。观偈云。以心中眼。观心外相。从何而有。从何而丧。观之又观。则辨真妄(八偈见长庆集)居易每于钵塔寺依如大师受八关斋戒者九度○归宗智常禅师得法于马祖。江州刺史李渤问师曰。须弥纳芥子即不问。如何是芥子纳须弥。师曰。人传使君读万卷书是否。渤曰然。师曰。摩顶至踵如椰子大。万卷书何处著。师以目有重瞳。以药手按摩。目眦俱赤。世号赤眼归宗○居士庞蕴参马祖。问云。不与万法为侣是什么人。祖云。待汝一口吸尽西江水即向汝道。居士言下顿领玄要。元和中北游襄汉居郭西小舍。一女灵照常制竹漉离卖以供朝夕。将逝令灵照出视日早晚及午以报。女遽曰。日已中矣。而有蚀也。居士出户视之。女即登父座合掌坐亡。居士笑曰。我女锋捷。于是更留七日。州牧于頔问疾。居士谓曰。但愿空诸所有慎勿实诸所无。言讫枕公膝而化○敕谏议孟简补阙萧俯。于醴泉寺监护译经润文○无著禅师入五台求见文殊。至金刚窟见山翁牵牛临溪。著曰。愿见大士。翁牵牛归。著随入一寺。翁呼均提。有童子出迎。翁引著升堂坐。童子进玳瑁杯对饮酥酪。顿觉心神卓朗。翁问曰。近自何来。曰南方。翁曰。南方佛法如何住持。曰末代比丘少奉戒律。翁曰。多少众。曰或三百或五百。著问。此间佛法如何住持。翁曰。龙蛇混杂凡圣同居。曰众几何。翁曰。前三三后三三。及暮呼童子引著出。著问童子何寺。曰般若寺也。著怆然悟此翁即文殊。即稽首童子足下求一言。童子隐身而歌曰。面上无嗔供养真。口里无嗔吐妙香。心内无嗔是珍宝。无垢无染即真常。著因驻锡五台。后频与文殊会(别文载翁说偈曰。一念净心是菩提。胜造恒沙七宝塔。宝塔毕竟化为尘。一念净心成正觉)。
　　六年。般若三藏译本生心地经。谏议大夫孟简润文。帝御制序。
　　九年。百丈怀海禅师亡。师得法于马祖。自少林以来多居律寺说法。师始创禅居称。长老上堂升座。主宾问酬激扬宗要。学者依腊次入僧堂。设长连床施椸(音移)架挂搭道具置十务寮舍以营众事。后世从而广之名禅院清规○法师智辩(音辩)多所著述。而听徒绝少。因弃讲居衡岳寺。一日有耆宿至阅师所著曰。汝所述颇符佛意而阙人缘。可辨食施飞走(辨见周礼办俗)却后二十年众当自集。辩遂鬻衣易米。日炊饭散郊外。感群乌来集。辩祝之曰。食吾饭者愿为法侣。后二十年往邺城开讲。座下千众皆年少。
　　十年。南海经略使马总上疏。请谥曹溪六祖敕谥大鉴禅师灵照之塔。柳宗元为撰碑。
　　十一年。隐峰禅师至淮右属吴元济阻兵。官军与贼交锋未决胜负。师振锡飞空。两军仰观叹异。既而官军得捷。
　　十四年正月。敕迎凤翔法门寺佛骨入禁中。敬礼三日。历送京城十寺。世传三十年当一开。开则岁丰人安。王公士庶瞻礼舍施。百姓炼顶灼肤以为供养。刑部侍郎韩愈上表曰。上古无佛而治汉明佛法至其后乱亡。晋魏以下年代尤促。梁武奉之为侯景所逼饿死台城。事佛求福乃反得祸(上古俗厚故治。后世俗薄故乱。周孔以仁义为前驱。佛以真道为救世。皆所以易薄俗也。国祚修短系之定命。非佛法之可咎。梁武是住世。四果圣人。临终尚修斋戒。当时史人不足以知。故言索蜜荷荷而崩。退之创为饿死台城之言。甚为亵渎。后世君子勿用此论)佛本夷狄之人。口不道先王之法言。身不服先王之法服。不知君臣之义父子之情(佛大圣人。降中天竺国。如生方乃天竺之东境边方。岂当以中天为夷。一大藏此皆先佛之道。岂非法言。坏色袈裟出世标格。岂非法服。行法王法。故君不得而臣。为出家士。故父不得而子。然于忠孝之道。所以报君与亲者。非世俗区区而能所比)况其身死已久。枯朽之骨凶秽之余。岂宜以入宫禁。乞以此骨付之水火。永绝根本。佛如有灵能作祸福。凡有殃咎宜加臣身。表入帝大怒。将抵以死。赖裴度等劝贬潮州刺史(佛示现生死。实未尝灭。留取舍利为世造福。所在之处是为道场。何有慊乎宫禁。金刚坚固一切物不能坏。何能坏以水火。佛道慈恕。虽毁之不校。然护法天神自能降罚。今帝怒抵死。灼然必得其报。赖大臣救劝。是亦佛慈力救罚不致死也)○初舍利入大内夜放光明。早朝群臣皆贺曰。陛下圣德所感。韩愈独不言。上问愈愈曰。微臣曾见佛经。佛光非青黄赤白等相。此是龙神卫护之光。上曰。如何是佛光。愈无对(雪窦代云。陛下高垂天鉴。古德云。许愈识佛光)○二月敕翰林学士张仲素撰佛骨碑。其略云岐阳法门寺鸣鸾阜有阿育王造塔。藏佛身指节。太宗特建寺宇。加之重塔。高宗迁之洛邑。天后荐以宝函。中宗纪之国史。肃宗奉之内殿。德宗礼之法宫。据本传必三十年一开。则玉烛调金镜朗。氛祲灭稼穑丰。云云。二十四日奉佛骨还于岐阳旧塔○韩愈至潮州。闻大颠师之名。请入郡问道留旬日。后祀神至海上。登灵山造其居(颠得法于石头迁师)问师如何是道。师良久。愈罔措。时三平义忠为侍者。乃击禅床三下。师云。作么。三平云。先以定动后以慧拔。愈大喜曰。和尚门风高峻。愈于侍者边得个入处。一日问师春秋多少。师提起数珠云。会么。答云。不会。师云。昼夜一百八。愈罔措。明日再造门首。逢首座举前话。座云侍郎如何会。愈云。昼夜一百八意旨如何。座扣齿三下。愈至方丈进前语云。昼夜一百八意旨如何。师扣齿三下。愈云。信知佛法一般。师云。见甚道理。愈云适来首座亦如是。师唤首座问云。适来只对侍郎佛法是么。座云是。师便打趁出院(保庆云。首座知前不知后。大颠师令不单行)八月迁袁州刺史。复造其庐。施衣二袭以为别。尚书孟简知愈与大颠游。以书嘉之愈答书称。大颠颇聪明识道理。远地无可与语者。故自山召至州郭留数十日。实能外形骸不为事物侵乱。因与之往来。及祭神海上遂造其庐。及来袁州留衣服为别。乃人之情非崇信其法求福田利益也。夫积善积恶殃庆自各以其类至。何有去圣人之道舍先王之法。而从夷狄之教。以求福利者哉云云。孟简复服之曰。彼杨墨老氏之书。于理偏虚。非中道要切。释氏之教则不然。大明善恶之异路。核天下神道报应之微。为广其道非求糕糜嚫施作活计利妻子。奈何韩君以愚人下俚翁妪之情见待之耶。且其法行于世。使人人自畏恶修善。岂不大助教化之防与。云云。
　　东坡曰。观退之与孟简书往复。云云。则知退之喜大颠。如喜文畅澄观。而世人妄撰退之与颠书。其词凡鄙。有一士人题其末。云欧阳谓此文非退之莫能及此。又诬永叔也。近世所传退之别传。深诋退之。又作永叔跋云。使退之复生不能自解免。吾友吴源明云。徐君平见介甫不喜退之。故作此文耳。
