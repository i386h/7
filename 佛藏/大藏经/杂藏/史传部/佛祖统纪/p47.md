<!-- { "loadSidebar": true } -->
　　论曰。圣贤应世之迹。非世情所能测识也。夫觉云一代明教之师。其于亡日如知所归出生入死。固非常人所可拟伦。然则托形儒相之家。居相位二十七。考中外靖安。其勋业盛大矣。而又能大护佛法尊敬僧宝。是盖大权施化示现宰官者之所为也。释迦本时。或为儒林之宗。或居轮王之位。圣寺沙弥为齐文宣。回向寺僧为唐明皇。近则五祖戒师为苏文忠。琅邪山藏僧为张文定庸。讵知回机转位不为佛不为祖耶。良渚谓抚掌自笑。宜得所归而复来此土。位极人臣以兹为疑者。其未善论事若此。
　　法师与咸。字虚中。黄岩章氏。赐号明祖。母梦故白莲惠师遗黄柑令食之。及寤齿颊犹香。生七岁依香积出家。首谒智涌。涌奇之曰。祖位再来也。学成以妙年居第一座。涌没证悟为继。已而悟迁上竺。乃举师以代。聚徒既多岁复大歉。及分卫吴中。施者唯恐自后。倍委王孟公问十六观义。师曰。佛国在十万亿刹外。而提封不越方寸。若克循观道。则往彼非遥也。资政郑公问楞严八还。师曰。迷心为境。八法瞀乱。达大观者。一念自反。二公皆感悟。岁岁为遣供(瞀音茂目不明)郡太守入山。见池中红莲。问曰。既是白莲。因甚却开红华。师曰。山中并喜君侯至任是无情亦改容。又指看经罗汉曰。既是无学。如何看经。师抚罗汉背云。何不只对。师倦于酬应。归间受业。会赤城益师亡。郡以为请。万年一禅师来访。见床上小册记。回买常住物。一钱不遗。叹曰。我于道无愧行不及师。尝于法轮寺施戒。当请圣师。众睹宝光下烛有梵僧立空表。禅宴之余常讽空品。至本性空寂则入定数日。至生死无际则大恸不已。其体法真切若此。隆兴元年五月。别众端坐念佛而亡。瘗龛于寺之东冈。乾道三年夏复从荼毗。五色舍利无算。所著菩萨戒疏注三卷。金刚辨惑一卷。复宗二卷。法华撮要一卷。素精于易折衷诸解。以自名本取诸咸因号泽山叟。
　　法师中益。早亲智涌。深境观富辩说。人以是敬服焉。主上虞等慈迁赤城。讲贯之余即入禅忏。旦夜以继未尝少闲。录智涌教义。号虎溪集。
　　法师元性。自号山堂。从智涌得教观之旨。居白莲日。讲次至天主义有学者新至作论破之。有取其论白师曰。此新学逆路之见也。请摈之。师笑曰。汝但学得他作论。我尽容得著山堂集五卷。法华文句科十卷。
　　法师子侔。宁海卢氏。号圆净。久从智涌学有声当世。晚主白莲学徒如市。以供给屡乏。将堤海为田。归以告其母。母以白金一笥与之曰。为众办事佛必鉴之。母患其不成也。卒就役。得田千亩众赖以济。
　　法师本空。四明奉化人。自号虚堂。父姓徐为农。每高僧过门。必款接加礼。母夜见神光绕室因而有娠。为儿异伦等。蔬食诵经志在出家。年十四。依尊胜法存剃发。初从智涌受教观。自白莲首众。出主明之永明迁治平。淳熙初。皇子魏王牧四明。尊其道制疏请主资教。夏中首座将开妙玄。师止之曰。自有讲席以来。诸老立法。谓首座之职未出世者止讲小部。若已出世。已讲小部者。方可开发大部事存谦逊此旧章也。若维那则点读四教仪类集耳。以次而进无自逞也。后迁白莲大扬宗教。久之归间受业。日以往生为正念。绍兴三年三月三日别众就座书偈而化。东掖学徒来迎全身。奉化缁素投牒止之。乃剪须发分塔东山。而葬全身于尊胜。师行不回顾。坐不倚物。盛暑不持箑。祈寒不附火。高座讲唱辨析精微。使利钝皆有所入。人以是尊慕之。

　　真教仙法师法嗣

　　法师圆智。黄岩林氏。母梦老儒寄宿而生。幼聪敏不好弄。书史经目悉能开说。医方卜筮无不精究。尝往邻寺闻讲观经。叹曰。落日之处故乡在焉。今日得闻如获家信。暨出家受戒。即依真教于白莲。学通教观。尝问具变之义。真教指笼镫曰。如此镫者。离性绝非本自空寂。理则具矣。六凡四圣所见不同。变则在焉(铠庵曰。具如珠具宝。即理具三千。变如珠雨宝。即事造三千。此旨与真教稍异)师不契。后因扫地诵法华。至知法常无性佛种从缘起。豁然有悟。以白真教。教曰。法华止观此为喉襟汝今有悟大事斯毕。自是游心道妙。五日辄一睡。或邀纵步则曰。吾之游异于是。明窗净儿舒卷函帙。参五佛历三周。若阅止观。则十境十乘。见祖师于尘劫之表。居东山十有四年。两刹千众推为前列。每患学者困于名相。勉同人曰。是真精进。便是向上机关。每半月必行布萨。或曰。圆顿之宗何必如是。师曰。圆家事理一念具足。所谓圆顿者。岂拨事求理耶。吾于常时未尝不以波罗提木叉为之师。扶律谈常正在兹日。郡请主祥符。殿撰刘公问。教中一句如何举扬。师曰。即事而真。公领其旨。自撰疏请主鸿祐。士夫欲其近城。请居日山。历迁白莲赤城庆善。化道日起。绍兴二十三年。奉诏主上竺。灾烬之余仅存大士殿。有衰金为造门廊者。历家言。主星不利。师曰。佛与天星同一造化。苟宝坊轮奂吾亡何憾。未几果微恙。梦仙人饮以天液。所患顿愈。神采加异于前。二十七年夏旱。诏于明庆讲经。席散而雨洽。尝抵寺庄闻用牲祭曰何可违佛禁耶。即为神说戒易以素馔。二十八年督土木甚速。至冬众宇咸备。十二月十二日示疾。预为书别道俗。书偈坐亡。塔于寺东。初是普觉日。住山之末年。梦罗汉来自天台。踞坐主位。已而师至。住无相日。梦宾头卢来谒。授山茶一器。人知师为五百人中焉。桐江瑛。自恃知解。遇荆溪留意辨明处。斥为穿凿。至云妙乐可毁。设十难问。学者莫敢与抗。师作攻瑛集追破之。读者一快。恨二师不并世也。

　　超果道法师法嗣

　　法师从进。妙年聪辩为学早成。久依超果具得其道。出主德藏。讲训有法学者归之。多述教义发明所得。作楞严解尤称高妙。示寂之日。留龛月余。容色不变。及从火洛。舌根不坏。若红莲华。

　　竹庵观法师法嗣(南屏下第五世)

　　法师宗印。字元实。盐官陈氏。号北峰。师慧力德邻。年十五具戒。首谒当湖竹庵。得教观之旨。凡诸祖格言必诵满千遍。入南湖修长忏。周氏延以庵居。以租量非法劝革之。岁减五百斛。往谒象田圆悟演。反质西来意。师答曰。有屈无叫处。演肯之。智者忌辰。夜炷香殿炉悲泣失声。演感其意以厚礼送归南湖尝思寂光有相之义。闻空声云。寂光土体如水中月。资教空虚堂。延居座首。堂著宗极论。扶智涌事理各立一性之旨。师设九难。宗极为之义负。通守苏玭观不二门以文虽简而昧其说。师撮示机要。玭即领会。白师座请居正觉。飓风飘荡(飓音具。沿海诸郡多狂风。谓具四方之风也。东坡有飓风赋)仅存藏殿。师守死不去。风为之止。有请为庙神授戒去血食者。先感梦往赴他庙尸祝。神语求易祭者十数祠。迁主隐学。未久玭亦召还。要师偕行曰。盍西还相与弘赞。居东二十七年。至是复反浙右。贰上竺讲止观。深砭学者支离名相之病。围座挟策。主者以得士为忌。去隐雷峰毛氏庵。问道者沓至。杜氏建普光一区。具礼迎之。禅讲并行法道益盛。适德藏来。请师曰。肄业之地。思报久矣。历迁超果圆通北禅。道德之誉既行。土木之绩亦就。海空英辞灵山。举以自代。诏可之。学徒五百咸服其道。宿弊旧习为之一革。宁宗素闻师名。召对便殿问佛法大旨。语简理明。上大敬说锡赉甚渥。赐号慧行法师。嘉定六年。以营观室。行化吴中。至松江弟子行一庵。谓其徒曰。吾化缘毕此。即右胁安庠而化。时十二月八日也。藏龛于慈云塔旁。师三衣准律。五辛刚制。道力纯至幽明俱感。格邪拯滞除瘵息疠。一有祈叩无不得愈。常谓讲者须备三法。肃威仪以临大众。提大纲以尽文义。具宗眼以示境观。备此三者依俙驾说。所著金刚新解。释弥勒偈。简示天亲罗什同异之意。考正此经诸本。即则之文最为有据。述教义百余章。尤为学者传录。嗣法有闻者。古云元粹十余人。日本传教者。俊芿一人。仕官儒生受道者三数人。独佛光法照继世盛大。有光祖父之道。

　　牧庵朋法师法嗣

　　法师法辉。字明叟。号月溪。台之临海徐氏。依多福西茶院真悟谌师落发。从牧庵于能仁学通教观。暨迁南湖即俾为内知客。平心赞助内外以和。与印元宝登圣道月光远为同志友。日以此道相问辨。及归能仁遂座首。淳熙初出主浮江香积寻徙赤城。绍熙二年迁圣水。嘉定间。赤城有去思。师为勉徇。久之圣水复来迎。师亦不拒。嘉定己卯秋。无疾而亡。塔于西隩。师讲唱法华深符祖意。发明正义酷似牧庵。谢克家钱象祖二乡相。素所尊敬。而师执心谦靖。未尝许其进。人以是高之。

　　祥符忻法师法嗣

　　法师善荣。乌程潘氏。赐号悟空。母初妊娠。即屏荤血。临产之夕。有光二道自天下彻其庐。已而产二男。岁余皆病亡其一。相者谓其母曰。若不出家恐亦未保。乃舍入法忍寺。七岁受戒。学教于清辩忻师。绍兴末自祥符座元出主太湖之宝林。历慧通车溪。讲道大播。淳熙癸卯。越帅李参政。请主圆通。亲为疏云。佛菩萨本自无心。有缘即应。士大夫何嫌异教。惟道是从。人皆喜诵其语。一日微恙。屏人事坐榻上。问病进药皆不答。越七日。澡身易衣。趺坐方丈寂然而化。阇维之时求舍利者。如其愿必得之。著大部决疑集四卷。行于世。在车溪日入蔬圃。见菜叶小虫无数。叹曰。哀哉一餐何多杀命。于是一夏。唯白汤下饭。嗣法紫金法通。

　　清修久法师法嗣

