<!-- { "loadSidebar": true } -->
　　十七祖法智尊者知礼。字约言。四明金氏(世传所居在郡城白塔巷)父经以枝嗣未生。与妻李氏祷于佛。梦神僧携童子遗之曰。此佛子罗睺罗也。因而有娠。暨生遂以为名(太祖受周禅。建隆元年庚申也)神宇清粹不与众伦。七岁丧母号哭不绝。白父求出家。遂往依太平兴国寺洪选师。十五具戒专探律部。太平兴国四年(太宗)从宝云教观(时年二十)始三日。首座谓之曰。法界次第汝当奉持。师曰。何谓法界。座曰。大总相法门圆融无碍者是也。师曰。既圆融无碍何有次第。座无对。居一月。自讲心经听者服其速悟。五年其父梦师跪于宝云之前云以瓶水注于口。自是圆顿之旨一受即了。六年。常代宝云讲。雍熙元年。慈云来自天台。始学于宝云之门。师待以益友。义同手足。端拱元年。宝云归寂。师复梦贯宝云之首。擐于左臂而行(擐音患亦贯也)。即自解曰。将作初表受习流通。次表操持种智之首化行于世也(慈云。撰指要钞序。采用法智自解之说也)。淳化二年。始受请主乾符。绵历四载诸子说随。至道元年。以所居西偏小院。学徒戾止。盈十莫容。遂徙居城东南隅保恩院。二年。院主显通舍为长讲天台教法十方住持之地。三年。以院宇颓弊。与同学异闻始谋经理。既而丹丘觉圆来任役事。咸平三年(真宗)郡大旱。与慈云同修光明忏。祈雨约三日无应。当然一手供佛。忏未竟雨已大浃(慈云行业记云。约三日不雨。自焚。如期果大雨。太守苏。为刻石为记其事)。六年。日本国遣寂照。持源信法师问目二十七条请答释。景德元年。撰十不二门指要钞。成立别理真如有随缘义。永嘉继齐立指滥以难之(梵天昭师门人)谓不变随缘。是今家圆教之理。别理岂有随缘。师乃垂二十问以祛其蔽。天台元颖复立征决以代齐师之答。而嘉禾子玄亦立随缘扑以助齐颖。时仁岳居座下述法智义。立十门折难总破三师。人谓净觉御务之功居多(御音语。务侮同。易外御其务)四年。遣门人本如会稽什师。持十义书观心二百问诣钱唐昭师室。初是光明玄有广略二本。并行于世。景德前钱唐恩师制发挥记专解略本。谓十种三法纯谈法性。不须更立观心。广本有之者后人擅加耳。慈光门人奉先清灵光敏。共造难辞二十条辅成其义。时宝山善信致书法智请评之(慈云有寄石壁善信上人诗。有曾同结社之句。据此则知俱师宝云)师亟辞之曰。夫评是议非近于诤竞。矧二公吾宗先达。其可率尔。信复请曰。法鼓竞鸣何先何后。师于是始作扶宗记。大明广本附法观心之义。谓恩师之废观心。是为有教而无观。有梵天昭孤山圆。皆奉先门学。述辨讹以助略本。谓观有事理。今十法始终皆以一法性而贯之。岂非纯明理观。师作问疑征之云。若谓十法是理观者。应此玄文是上三三昧。略本既无拣境。且非约行理观。则知昭师反成有观而无教。昭师复述答疑书。从容改转。以为玄文直显心性义同理观。师复作诘难责之云。心性之名释签定判在因。上人既以十法是果人所证。则全非直显心性。又十法既不闻拣阴。将何义同理观。昭师又述五义云。止观约行观心。乃立阴等为境。附法托事皆不立阴。意谓令所立理观。是事法之例。不须立阴。又被诘之后知心性在因。却潜改云直显法性(昭师所立。谓之约行。则无拣境。谓之事决。则有执为理。进退两失无所凭据。是为无观复无教)师复作问疑责之曰。诘难本征直显心性。纯明理观。何得将事法之观答之。岂非义穷计尽耶。此书既往逾年不答。师复作覆问以促之。昭师徐为释问。以十乘妙理为所观境。师复责之云。本立三障四魔为境界。今若以十乘妙理为所观境。即以三障四魔为能观智耶。自发挥至令释问。四番转计。五回堕负。往复各五。绵历七载。乃总结前后。为书二卷斥昭师。一不解能观法二不识所观境。三不分内外二境。四不辨事理二造。凡十章。目为十义书。又设为二百问以质之。时孤山居昭师座端。观如什论辩不可。当遽白郡守。以来无公据发遣。令还不复致答。大中祥符二年。重建保恩院成。自兴役至今凡十载。通守石待问为之记。三年乞郡奏于朝。十月。赐额延庆。五年。与异闻作戒誓辞以授徒弟立诚。其略有曰。吾始以十方之心受兹住处。逮乎改创安施栋宇。元为聚学何敢自私。但吾宗有五德者。无择迩遐。吾将授以居之。后后之谋莫不咸然。五德者。一曰旧学天台勿事兼讲。二曰研精覃思远于浮伪。三曰戒德有闻正己待物。四曰克远荣誉不屈吾道。五曰辞辩兼美敏于将导。何哉。兼讲则畔吾所嘱。浮伪则误于有传。戒德则光乎化道。远誉则固其至业。然后辩以畅义。导以得人。五者宁使有加。设若不及去辩矣。六年二月十五日。始建念佛施戒会。亲为疏文以寓劝意。自此岁以为常。七年撰融心解。明一心三观。显四净土之旨。天禧元年。谓其徒曰。半偈亡躯一句投火。圣人之心为法如是。吾将捐身以警懈怠。乃与异闻结十同志。修法华忏三载期满。将焚身以供妙经(遗身苦行人之所难。十僧之名惜乎失录)秘书监杨亿(字大年官至翰林谥文公)遐仰道风。白丞相寇准奏赐紫服。复奉书为贺。及闻结忏遗身。乃致书劝请住世。谓方当台教复兴之时。正赖传持为世良导。往复数四尚执前言。杨公乃贻书郡守李夷庚及天竺慈云俾同劝止。太守亲率僚属。劝请住世说法利生。且密戒邻社常保护之。会慈云东下力为劝谏。而驸马李遵勖。亦亟书交劝(尚太宗女魏国公主。谥文和公)师以公私意勤竟沮前志。乃复结十僧修大悲忏法三载以酬素愿。是年述消伏三用章。对孤山阐义钞。不知性恶是理毒义。有咸润者述签疑。以三种消伏俱约圆论。净觉引疏义。历四教十法界以除三障。述止疑以扶师义。四年。驸马李遵勖。奏师高行遗身。上嘉叹不已。特赐法智大师之号。宣旨住世演教(郡守钱希白。题塔院云。内翰杨亿。为枢使马知节。撰其父神道碑。不受润笔。求奏荐四明师号。知节因奏之。上召问。亿因言遗身事。上曰。但传朕言。请师住世传教。于是赐号法智。据行业碑塔铭实录及法智往复书。皆言李遵勖。论荐赐号。今详希白之题。必当时问诸寺僧。缪言之复致缪题耳)是年。京师译经院证义简长行肇二十三人。各寄声诗赞美道德(待制晁说之作序刻于石)五年。上闻师为道勤至。遣内侍俞源清至寺。命修法华忏三日。为国祈福。源清欲知忏法旨趣。为述修忏要旨。是岁撰观音别行玄记观经疏妙宗钞皆成。时梵天门人咸润述指瑕以非妙宗。且固执独头之色不具三千等义。盖昭圆之余波也。净觉为述抉膜以示色心不二之旨。且评他师昧于究竟蝮[蠢-春+萬]六即之义。一日。净觉与广智辨观心观佛求决于师。师示以约心观佛之谈。谓据乎心性。观彼依正。净觉不说而去。既而尽背所宗。述三身寿量解。并别立难辞。请潜修前钞不使外闻。师虑其为后世异说之患。乃加料简十三科以斥之。净觉时在天竺上十谏书。谓父有诤子。则身不陷于不义。师复作解谤。谓十谏乃成增减二谤。净觉复述雪谤。谓错用权实以判胜劣。师时在疾令门人读之。为之太息。既逼归寂遂不复辨。后有希最。即广慈之子法智之孙。述评谤以辨之。净觉。时尚无恙。见之曰。四明之说其遂行乎(自师时在疾。以下一节。并预叙后事)天圣元年(仁宗初元)撰光明玄续遗记成。试开帏四十二章答泰禅师十问。时天童凝禅师贻书论指要钞拣示达磨门下三人得道浅深。往复不已。太守林请师融会其说。师不得已略易数语(往复书。备在教行录。忠法师为后序。略述其事)三年。先是天禧初诏天下立放生池。师欲广扬圣化。每于佛生日集众作法。纵鱼鸟为放生之业。是年郡以事闻。敕枢密刘筠撰文以示后人。太守曾会立碑于寺(见教行录)尝一夕梦伽蓝神曰。翌日相公至。已而曾公领其子公亮入寺。师以梦告母夫人谢曰。后贵无敢相忘(下二句。预叙后事。今教行录。有曾府舍庄田帖)及公亮入相。乃买田辟屋。岁度其徒(曾鲁公。初生梦老僧披帏入庆。历八年。以知制诘。[銜-金+缶]恤而归里。僧元达。附舟至钱唐。闻天竺之胜。特往瞻礼。始至见素衣女自寺门出。谓达曰。曾舍人。五十七。入中书。上座是年。亦受师号。已而不见。至是年。果拜相。历事三朝。赠太师中书令。谥宣靖。陪享英庙。蔡襄守钱唐。以大士灵异。上于朝因赐号灵感云)五年制光明文句记。以迫归寂不及终帙。其后门人广智续赞佛一品以成之。六年正月元日。建光明忏七日为顺寂之期。至五日结跏趺坐。召大众说法毕。骤称阿弥陀佛数百声。奄然而逝。寿六十九。夏五十四。露龛二七日。颜貌如生爪发俱长。舌根不坏若莲华然。明道二年七月。奉灵骨起塔于南城崇法院之左。禀法领徒者三十人。尚贤。本如。梵臻。则全。慧才。崇矩。觉琮等。入室四百八十人。升堂千人。手度立诚等七十人。师自咸平二年。后专务讲忏。常坐不卧。足无外涉。修谒尽遣。讲法华玄义七遍。文句八遍。止观八遍。涅槃疏一遍。净名疏二遍。光明玄义十遍。别行玄七遍。观经疏七遍。金刚錍。止观义例。大意。十不二门。始终心要等。不复计数。修法华忏三七期五遍。光明忏七日期二十遍。弥陀忏七日期五十遍。请观音忏七七期八遍。大悲三七期十遍。结十僧修法华长期三年。十僧修大悲忏三年。然三指供佛。造弥陀观音势至普贤大悲天台祖师像二十躯。印写教乘满一万卷。所著续遗记三卷。光明文句记六卷。妙宗钞三卷。别行玄记四卷。指要钞二卷。扶宗记二卷。十义书三卷。观心二百问一卷。解谤书三卷。金光明三昧仪。大悲忏仪。修忏要旨。各一卷。自余如融心解。义例境观。起信融会章。别理随缘二十问。消伏三用章光明玄当体章问。答释日本源信问。释杨文公三问。绛帏问答(并载教行录中)师于起信论大有悟入。故平时著述多所援据。后人扁其堂曰起信。示不忘也。初受命服。神照以书贺。师答之曰。三术寡修致名达朝彦(止观安忍中云。名誉利养眷属莫受莫著。推若不去当缩德露玼。若遁迹不脱。当一举万里。若名利眷属从外来破。忆此三术。啮齿忍耐。确乎难拔。若烦恼业定见慢等。从内来破者。亦忆三术。即空即假即中。设使屠析肌肉心不动散。为辨大事弥须安忍。辅行云。外障是软贼。谓名誉等。内障是强贼。谓烦恼等。内外用术不同)寻蒙帝泽令被紫服。有耻无荣何劳致贺。指要初成。雪窦显禅师出山来访。观其书大加钦赞。即为设斋致庆。亲揭茶榜。具美其事云。
