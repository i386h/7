<!-- { "loadSidebar": true } -->
　　第二十九大宗大王。名春秋。姓金氏。龙树(一作龙春)角干追封文兴大王之子也。妣真平大王之女天明夫人。妃文明皇后文姬。即庾信公之季妹也。初文姬之姊宝姬。梦登西岳舍溺。弥满京城。旦与妹说梦。文姬闻之谓曰。我买此梦。姊曰。与何物乎。曰。鬻锦裙可乎。姊曰诺。妹开襟受之。姊曰。畴昔之梦传付于汝。妹以锦裙酬之。后旬日庾信与春秋公。正月午忌日(见上射琴匣事乃崔致远之说)蹴鞠于庾信宅前(罗人谓蹴鞠为弄珠之戏)故踏春秋之裙。裂其襟纽曰。请入吾家缝之。公从之。庾信命阿海奉针。海曰。岂以细事轻近贵公子乎。辞(古本云。因病不进)乃命阿之。公知庾信之意遂幸之。自后数数来往。庾信知其有娠。乃啧之曰。尔不告父母而有娠。何也。乃宣言于国中。欲焚其妹。一日善德王游幸南山。积薪于庭中。焚火烟起。王望之问何烟。左右奏曰。殆庾信之焚妹也。王问其故。曰为其妹无夫有娠。王曰。是谁所为。时公昵侍在前。颜色大变。王曰。是汝所为也。速往救之。公受命驰马。传宣沮之。自后现行婚礼。真德王薨。以永徽五年甲寅即位。御国八年。龙朔元年辛酉崩。寿五十九岁。葬于哀公寺东。有碑。王与庾信神谋戮力。一统三韩。有大功于社稷。故庙号太宗。太子法敏。角干仁问。角干文王。角干老旦。角干智镜。角干恺元等。皆文姬之所出也。当时买梦之征现于此矣。庶子曰皆知文级干车得令公马得阿干。并女五人。王膳一日饭米三斗。雄雉九首。自庚申年灭百济后。除昼膳。但朝暮而已。然计一日米六斗。酒六斗。雉十首。城中市价。布一疋租三十硕。或五十硕。民谓之圣代。在东宫时。欲征高丽因请兵入唐。唐帝赏其风彩。谓为神圣之人。固留侍卫。力请乃还。时百济末王义慈乃虎王之元子也。雄猛有胆气。事亲以孝。友于兄弟。时号海东曾子。以贞观十五年辛丑即位。耽淫酒色政荒国危。佐平(百济爵名)成忠极谏不听。囚于狱中。瘦困滨死。书曰。忠臣死不忘君。愿一言而死。臣尝观时变。必有兵革之事。凡用兵。审择其地。处上流而迎敌。可以保全。若异国兵来。陆路不使过炭岘(一云沈岘。百济要害之地)水军不使入伎伐浦(即长嵓。又孙梁。一作只火浦。又白江)据其险隘以御之。然后可也。王不省。现庆四年己未。百济乌会寺(亦云乌合寺)有大赤马。昼夜六时绕寺行道。二月。众狐入义慈宫中。一白狐坐佐平书案上。四月。太子宫雌鸡与小雀交婚五月。泗泚(扶余江名)岸大鱼出死。长三丈。人食之者皆死。九月。宫中槐树鸣如人哭。夜鬼哭宫南路上。五年庚申春。二月。王都井水血色。西海边小鱼出死。百姓食之不尽。泗泚水血色。四月。虾蟆数万集于树上。王都市人无故惊走。如有捕捉。惊仆死者百余。亡失财物者无数。六月。王兴寺僧皆见如舡楫随大水入寺门。有大犬如野鹿。自西至泗泚岸。向王宫吠之。俄不知所之。城中群犬集于路上。或吠或哭。移时而散。有一鬼入宫中。大呼曰。百济亡百济亡。即入地。王怪之。使人掘地。深三尺许。有一龟。其背有文。百济圆月轮。新罗如新月。问之。巫者云。圆月轮者满也。满则亏。如新月者未满也。未满则渐盈。王怒杀之。或曰。圆月轮盛也。如新月者微也。意者国家盛而新罗浸微。乎王。喜太宗闻百济国中多怪变。五年庚申。遣使仁问请兵唐。高宗诏左虎卫大将军荆国公苏定方为神丘道行策总管。率左卫将军刘伯英字仁远。左虎卫将军凭士贵。左骁卫将军庞孝公等。统十三万兵来征(乡记云军十二万二千七百十一人。舡一千九百只。而唐史不详言之)。以新罗王春秋为嵎夷道行军总管。将其国兵。与之合势。定方引兵自城山济海。至国西德勿岛。罗王遣将军金庾信领精兵五万以赴之。义慈王闻之。会群臣问战守之计。佐平义直进曰。唐兵远涉溟海不习水。罗人恃大国之援。有轻敌之心。若见唐人失利。必疑惧而不敢锐进。故知先与唐人决战可也。达率常永等曰不然。唐兵远来。意欲速战。其锋不可当也。罗人屡见败于我军。今望我兵。势不得不恐。今日之计。宜塞唐人之路。以待师老。先使偏师击罗折其锐气。然后伺其便而合战。则可得全军而保国矣。王犹预不知所从。时佐平兴首得罪流窜于古马祚知之县。遣人问之曰。事急矣。如何。首曰大概如佐平成忠之说。大臣等不信。曰兴首在缧绁之中。怨君而不爱国矣。其言不可用也。莫若使唐兵入白江(即伎伐浦)沿流而不得方舟。罗军升炭岘。由径而不得并马。当此之时。纵兵击之。如在笼之鸡。罹网之鱼也。王曰然。又闻唐罗兵已过白江炭岘。遣将军偕伯帅死士五千出黄山。与罗兵战。四合皆胜之。然兵寡力尽竟败。而偕伯死之。进军合兵。薄津口。濒江屯兵。忽有鸟回翔于定方营上。使人卜之。曰必伤元帅。定方惧欲引兵而止。庾信谓定方曰。岂可以飞鸟之怪违天时也。应天顺人。伐至不仁。何不祥之有。乃拔神釰拟其鸟。割裂而坠于座前。于是定方出左涯垂山而阵。与之战。百济军大败。王师乘潮。轴轳含尾鼓噪而进。定方将步骑。直趋都城。一舍止。城中悉军拒之。又败死者万余。唐人乘胜薄城。王知不免。叹曰。悔不用成忠之言以至于此。遂与太子隆(或作孝误也)走北鄙。定方围其城。王[盜-皿]子泰自立为王。率众固守。太子之子文思谓王泰曰。王与太子出。而叔擅为王。若唐兵解去。我等安得全。率左右缒而出。民皆从之。泰不能止。定方令士起[堉-月+木]立唐旗帜。泰窘迫。乃开门请命。于是王及太子隆。王子泰。大臣贞福。与诸城皆降。定方以王义慈。及太子隆王子泰。王子演。及大臣将士八十八人。百姓一万二千八百七人送京师。其国本有五部。三十七郡。二百城。七十六万户。至是析置熊津。马韩。东明。金涟德安等五都督府。擢渠长为都督剌史以[歹*里]之。命郎将刘仁愿守都城。又左卫郎将王文度为熊津都督。抚其余众。定方以所俘见上。责而宥之。王病死。赠金紫光禄大夫卫尉卿。许旧臣赴临。诏葬孙皓陈叔宝墓侧。并为竖碑。七年壬戌。命定方为辽东道行军大总管俄改平壤道。破高丽之众于浿江。夺马邑山为营。遂围平壤城。会大雪解围还。拜凉州安集大使。以定吐蕃。干封二年卒。唐帝悼之。赠左骁骑大将军幽州都督。谥曰庄(已上唐史文)新罗别记云。文虎王即位五年乙丑秋八月庚子。王亲统大兵幸熊津城。会假王扶余隆作坛。刑白马而盟。先祀天神及山川之灵。然后歃血。为文而盟曰。往者百济先王迷于逆顺。不敦邻好。不睦亲姻。结托句丽。文通倭国。共为残暴。侵削新罗。破邑屠城。略无宁岁。天子悯一物之失所。怜百姓之被毒。频命行人。谕其和好。负险恃远。侮慢天经。皇赫斯怒。恭行吊伐。旌旗所指。一戎大定。固可潴宫污宅。作诫来裔。塞源拔本。垂训后昆。怀柔伐叛。先王之令典。兴亡继绝。往哲之通规。事心师古。传诸曩册。故立前百济王司农正卿扶余隆为熊津都督。守其祭祀。保其桑梓。依倚新罗。长为与国。名除宿憾。结好和亲。恭承诏命。永为藩服。仍遣使人右威卫将军鲁城县公刘仁愿。亲临劝谕具宣成旨。约之以婚姻。申之以盟誓。刑牲歃血。共敦终始。分灾恤患。恩若兄弟。祗奉纶言。不敢坠失。既盟之后。共保岁寒。若有乖背。二三其德。兴兵动众。侵犯边陲。神明鉴之。百殃是降。子孙不育。社稷无宗。禋祀磨灭。罔有遗余。故作金书铁契。藏之宗庙。子孙万代。无或敢犯。神之听之。是享是福。歃讫。埋弊。帛于坛之壬地。藏盟文于大庙。盟文乃带方都督刘仁轨作(按上唐。史之文。定方以义慈王及太子隆等送京师。今云会扶余王隆。则知唐帝宥隆而遣之。立为熊津都督也。故盟文明言。以此为验)又古记云。总章元年戊辰(若总章戊辰则李绩之事而下文苏定方误矣。若定方则年号当龙朔二年壬戌来围平壤之时也)国人之所请唐兵屯于平壤郊而通书曰。急输军资。王会群臣问曰。入于敌国至唐兵屯所。其势危矣。所请王师粮匮而不轮其料。亦不宜也。如何。庾信奏曰。臣等能输其军资。请大王无虑。于是庾信仁问等率数万人入句丽境。输料二万斛乃还。王大喜。又欲兴师会唐兵。庾信先遣然起兵川等一人问其会期。唐帅苏定方纸画鸾犊二物回之。国人未解其意。使问于元晓法师。解之曰。速还其兵。谓画犊画鸾二切也。于是庾信回军。欲渡浿江。今日后渡者斩之。军士争先半渡。句丽兵来掠。杀其未渡者。翌日信返追句丽兵。捕杀数万级百济古记云。扶余城北角有大岩。下临江水。相传云。义慈王与诸后宫知其免。相谓曰。宁自尽。不死于他人手。相率至此。投江而死。故俗云堕死岩。斯乃俚谚之讹也。但宫人之堕死。义慈卒于唐。唐史有明文又新罗古传云。定方既讨丽济二国。又谋伐新罗而留连。于是庾信知其谋。飨唐兵鸩之。皆死坑之。今尚州界有唐桥。是其坑地(按唐史不言其所以死。但书云卒。何耶。为复讳之耶。乡谚之无据耶。若壬戌年高丽之役。罗人杀定方之师。则后总章戊辰何有请兵灭高丽之事。以此知乡传无据。但戊辰灭丽之后。有不臣之事。擅有其地而已。非至杀苏李二公也)王师定百济。既还之后。罗王命诸将追捕百济残屯次于汉山城。高丽靺鞨二国兵来围之。相击未解。自五月十一日至六月二十二日。我兵危甚。王闻之。议群臣曰。计将何出犹豫未决。庾信驰奏曰。事急矣。人力不可及。唯神术可救。乃于星浮山。设坛修神术。忽有光耀如大瓮。从坛上而出。乃星飞南北去(因此名星浮山。山名或有别说云。山在都林之南。秀出一峰是也。京城有一人谋求官。命其子作高炬。夜登此山举之。其夜京师人皆谓。怪星现于其地。王闻之忧惧。募人禳之。其父将应之官奏曰此非大怪也。但一家子死父泣之兆耳。遂不。行禳法。是夜其子下山。虎伤而死)。汉山城中士卒怨救兵不至。相视哭泣而已。贼欲改急。忽有光耀。从南天际来。成霹雳。击碎炮石三十余所。贼军弓箭矛戟筹碎皆仆地。良久乃苏。奔溃而归。我军乃还。太宗初即位。有献猪一头二身八足者。议者曰。是必并吞六合瑞也。是王代始服中国衣冠牙笏。乃法师慈藏请唐帝而来传也。神文王时。唐高宗遣使新罗曰。朕之圣考得贤臣魏征李淳风等。协心同德。一统天下。故为太宗皇帝。汝新罗海外小国。有太宗之号。以僭天子之名。义在不忠。速改其号。新罗王上表曰。新罗虽小国。得圣臣金庾信。一统三国。故封为太宗。帝见表乃思。储贰时。有天唱空云。三十三天之一人降于新罗为庾信。纪在于书。出捡视之。惊惧不已。更遣使许无改太宗之号。
