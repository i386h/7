<!-- { "loadSidebar": true } -->
　　刘程之字仲思。彭城聚里人。汉楚元王之苗裔也。历晋世至卿相。程之少孤事母。州闾称孝。坟典百家靡不周览。尤好佛理陈郡殷仲堪桓玄等诸贤。莫不崇仰。解褐府参军。程之既慕远公名德。欲白首同社。乃录寻阳柴桑。以为入山之资。岁满弃去。结庐西林。蔽以榛莽。义熙间公侯。复辟之皆不应。后易名遗民。远公社贤推为上客。常贻书关中。与什肇二法师通好。扬搉经论。著念佛三昧诗。道德名实诸词文义之华。一时所挹。凡居山十有二年。自正月感疾。便依念佛三昧。诵阿弥陀佛。至六月初。果见白毫相。次见佛真影。仍摩其顶。更作斋福。愿速尽寿。又请僧读无量寿法华经至二十七日。僧众咸集。遗民曰。今逝矣。予气尽。勿哭以相恼乱。又行香。请众僧。供养释迦文佛。以谢令我知有阿弥陀佛。今日愿必迎接。少顷合掌。西向而逝。命子雍积土为墓。勿用棺椁。当时无不高仰。即义熙六年庚戌终。春秋五十七。

　　豫章雷次宗

　　雷次宗字仲伦。豫章南昌人。博学尤明诗礼。不就征辟。入庐山立馆东林僧房之东。与远公同社。宋文帝元嘉十五年征。至都立学鸡笼山。置生员百余人。久之复还庐山。公卿祖道后再征。筑室钟山西岩下。谓之招隐馆。犹秉操。不入公门。每自华林园东林。入延贤堂。为太子诸王。讲丧服经。元嘉二十五年戊子终。春秋六十三。

　　雁门周续之

　　周续之字道祖。雁门广武人。后徙豫章建昌。年十二。诣范宁受业。通五经五纬。号十经。同门推为颜子。刘毅命为参军。又辟博士大尉掾。俱不就。后入庐山。预远公净社。又与刘遗民陶渊明。号寻阳三隐。续之不尚峻节。江州刺史每相招请。亦往从之。武帝于东郭外开馆待之。乘舆降幸。问续之礼义。辩析精异。时号为通隐。或问续之。时践王庭何也。续之笑曰。心驰魏阙者。以江湖为桎梏。情致两忘者。市朝亦岩穴耳。以升平元年癸亥终于钟山。春秋六十七。

　　南阳宗炳

　　宗炳字少文。南阳涅阳人。祖承宜都太守父繇之湘乡令。炳博学善琴书图画。尤精玄言。宋武帝之在荆州也。召为主簿。不起。问其故。答曰。栖丘饮谷。三十余年矣。入庐山筑室。与远公同社。后兄臧为南平太守。逼与俱还。乃于江陵三湖立宅。后辟参军太尉掾。俱不就。乃敕南郡长。给吏役。数致饩赉。南阳王义季亲至其室。命之角巾布衣引见。不拜。王曰。屈先生以重禄。可乎。对曰。禄如腐草。衰盛几何。雅好山水。往辄忘归。尝西陟荆巫。南登衡岳。晚年尽图之于室曰。吾老矣。名山不可再睹。唯澄怀观道。卧以游之。抚琴动操。欲令众山皆响。元嘉二十四年癸未终。春秋六十九。

　　南阳张野

　　张野字莱民。南阳宛人也。后徙浔阳柴桑。与陶元亮通婚姻。学兼华竺善属文。州举秀才。南中郎府功曹州治中后征散骑常侍。俱不就。天资孝友。田宅旧业悉推与弟。一味之甘一庾之粟。共九族分之。衣食躬自菲薄。人不堪其忧。不改其乐。凡所著述传于世万余言。师敬远公。与刘雷同辙。远公卒葬西岭。谢灵运为铭。野序之。称门人焉。义熙十四年戊午终。春秋六十九。

　　南阳张诠

　　张诠字秀硕。莱民之族人也。情性高逸。酷嗜坟籍。虽耕锄犹带经自乐。朝廷以散骑常侍征。不赴。庾悦以其家贫。以寻阳令禄之。笑曰。古人正以容膝为安。屈吾志亦何荣乎。竟不就。入庐山。依远公净社。宋景平元年癸亥终。春秋六十五。

　　西林觉寂大师

　　大师讳慧永。姓繁。河内人也。年十二。事沙门竺昙现。慧悟宿习内外典籍。无不洞达。于佛事中。习禅为乐。先与远师同依道安于恒山。亦约结宇罗浮。永师先止寻阳。即晋太元之初也。刺史陶范挹其道风。宛如夙契。于是留憩庐山。舍宅栖止。师贞素自然。清心克己。言常含笑。语不伤物。又别立一苑室于岭上。每欲禅思。辄往居焉。所居尝有香馥之气。因号香谷。屋中尝有一虎。人或畏者驱之上山。人去还复驯伏。后远师龙泉学徒渐众。师要同憩香谷。又感神梦之异。桓伊立寺东林。乃号西林焉。镇国将军何无忌作镇寻阳。每至瞻礼尽其诚敬。师专意净土之行。以晋义熙十年甲寅。遇疾绵笃。一日忽起。敛衣合掌。求屣欲起。如有所见。众咸惊问答云。佛来。言终而逝。春秋八十三。山中闻其香不绝者七日。奉全身葬于本寺西二百步。南唐元宗重建塔亭。寻降焚黄。追谥觉寂大师实智之塔。

　　东林普济大师

　　竺道生本姓魏。钜鹿人也。寓居彭城。家世士族父广。道生生而颖悟。聪哲若神。其父知非凡器。爱而异之。后从沙门竺法汰出家。遂用竺为氏。既践法门。俊思奇拔。研味句义。触类开解。年十五。便登讲坐。吐纳问答。如贯珠玉年二十。器鉴日深。义熙七年辛亥。初入庐山。幽栖七年。以求其志。常以入道之要。慧解为本。故钻仰群经。斟酌杂义。万里随法。不惮疲苦。乃经长安。罗什受业。关中僧众咸谓神悟。后还都止青霞寺。校阅真俗。研思因果。乃云。善不受报顿悟成佛。性常有论。法身无色论。有无净土缘论等。笼罩旧说。妙有渊旨。而守文之徒嫌嫉纷起。又六卷泥洹经。先至京都。说阿阐提人皆得成佛。于时大本未传。孤明先发独见忤众。于是旧学以为邪说。摈而遣之。师乃正容誓曰。若我所说反于经义者。请于见身示以厉疾。若与实相不相违背。愿舍识之时。踞师子座。言竟拂衣而去。入吴郡虎丘山。旬日之中。学徒数百人。其年夏。雷震于青园佛殿。龙升于天。识者默叹曰。龙既去。生必行矣。师果辞众。复还庐山。销影岩岫。后涅槃大本至于南京。果称阐提悉有佛性。与前所说若合符契。师既获斯经。寻复讲说。以宋元嘉十一年甲戌冬十月。于庐山精舍法座讲说。大众悚听。法席将毕。忽见麈尾纷然而坠。端坐正容。隐几而逝。颜色不异。宛若入定。道俗嗟骇。京师诸师闻者悉皆忏悔信伏。葬于庐山之阜。王微以生比郭林宗。乃为立传。述其遗德。元宗诏建堂造塔。追谥普济大师法施之塔。

　　释慧持法师

　　慧持者。远师之弟也。冲然有远量。年十四学读书。一日所记。常敌人之十日。善文史。巧才制。年十八出家。与兄同事道安法师。遍学众经。游丑三藏。形长八尺。风神俊爽。常蹑革屣。衲衣半胫。始同居东林之净社。庐山徒属往来三千。持为上首。罗什在关中。遥相钦敬。至隆安三年。持欲观瞩峨嵋。振锡岷岫。乃辞远师。入蜀。远师苦留。不可。叹曰。人生爱聚。汝独乐离。持曰。若滞情爱聚者。本不应出家。今既割爱求道。正以西方为期耳。于是怅然而别。过荆州。殷仲堪桓玄皆加礼遇欲留。不可。至蜀成都郫县龙渊寺。升持堂者。皆号登龙门。谯纵之乱从子道福凶悖尤甚。入寺人马浴血。众僧怖走。持神色盥洗无忤。道福见之。愧悔汗流。谓左右曰。大人故与众异。以义熙八年壬子顺寂。春秋七十二。

　　罽宾佛驮耶舍尊者

　　佛驮耶舍此云觉明。罽宾国大婆罗门种也。年十三。随师游于旷野。与虎相遇。师欲避之。耶舍曰。此虎已饱。必不食人。俄而虎去。中道果见余食。师密异之。年十五。诵大乘经百万言。犹为沙弥。乃学五明论。世间法术多所练习。然性简傲。谓少堪己师。年二十七。方受具戒。读诵手常不释卷。每端坐思义。犹以虚度日景为叹。其专精如此。在沙勒与罗什甚相尊敬。后入龟兹。法化甚盛。时罗什已为吕光所执。什在姑臧。遣信要之。耶舍欲从之。恐为国人所留。乃取清水一钵。以药投中。咒数十言。与弟子洗足。即便夜发。比旦行数百里。国人追之不及。问弟子曰。何所觉耶。曰唯闻疾风之响。而眼有泪耳。耶舍又为咒水洗足乃止。达姑臧。什公已入长安。乃请姚兴迎之。别立新省于逍遥园。与什对译十住婆娑等论。耶舍髭赤。时人号为赤髭论主。前后赠遗四事供养并不受。时至分卫。一食而已。衣钵卧具满屋三间。不以关心。姚兴为货之。城南造寺。耶舍先诵昙无德律。兴疑其谬。乃试令诵羌籍药方。可五万言。经二日。执文覆之。不误一字。众伏其强记。弘始中译出四分律为秦言。晋义熙八年壬子。入庐山。为远公预社之客。后辞还本国。自罽宾以虚空藏经一卷附贾客。至于凉州。莫知所终。

　　罽宾佛驮跋陀罗尊者

　　佛驮跋陀罗。汉云觉贤。本姓释氏。迦维罗卫国人。甘露梵王之苗裔。觉贤三岁而丧母。五岁而丧父。为外氏所养。从祖鸠摩婆利闻其聪悟。乃迎还度为沙弥。年十七。与同学数人俱以习诵为业。人一月所诵。贤一日诵之。师叹曰。贤一日敌三十夫也。及具戒。博学群经。多所通达。少以禅律驰名。与同社学僧伽达多。共游罽宾国。达多虽伏其才明。而未测其人也。后于密室禅坐。忽见贤来。达多惊问其意。答曰。暂至兜率。致敬弥勒。言讫便隐。达多乃知其神。其后益见神变。乃敬心祈问。方知其得不还果也。贤喜游方弘化。乃度葱岭。历六国。自交趾附舶。循海至青州东莱郡。闻鸠摩罗什在长安。即往从之。什大喜。相与共发玄旨。多所推伏。后至庐山。远师久服风闻。倾盖如旧。于香谷后山。茇舍而居。自是江东始耽禅悦。安帝义熙十四年。先有沙门。于于阗国。得华严经前分三万六千偈。未有宣译。乃迎师。赴道场寺为译主。与吴郡内史孟顗右卫将军褚叔度沙门法业等。诠定文旨。会通华梵。妙得经意。及先后译出观佛三昧海等经论。九十五部一百十有七卷。并行于世。以元嘉六年归寂于建邺。春秋七十一。贤有释迦舍利三粒。自随因葬北岭。仍建塔焉。

　　释慧睿法师

　　慧睿冀州人也。少出家。执节清峻。博学游方。游历诸国。至南天竺界。音译诂训。殊方异义。无不洞晓。还憩庐山。入远师净社。常适京师。止乌衣寺。讲说皆思彻言表。宋彭城王义康请入第受戒。睿曰。礼闻来学。义康大惭。乃入寺虔礼以奉戒法。后以貂。裘奉睿。睿不服。常坐之。王密令左右买以三十万钱。睿曰。虽非所服。大王所施。聊为从用耳。谢灵运笃好佛理。殊俗之音多所达解。乃以经中诸字并众音证于睿。著十四音训。叙条例。梵汉昭然可了。使文字有据。以宋元嘉十六年己卯顺寂。春秋八十五。时称晋有四圣。生肇融睿其一也。

　　释昙顺法师

