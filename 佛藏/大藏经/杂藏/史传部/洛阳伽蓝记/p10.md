<!-- { "loadSidebar": true } -->
　　凝圆寺。阉官济州刺史贾璨所立也。在广莫门外一里御道东。所谓永平里也。注即汉太上王广处。迁京之初创居此里。值母亡舍以为寺。地形高显。下临城阙。房庑精丽。竹柏成林。实是净行息心之所也。王公卿士来游观。为五言者不可胜数。洛阳城东北有上高景。殷之顽民所居处也。高祖名闻义里。迁京之始朝士住其中。迭相几刺竟皆去之。唯有造瓦者止其内。京师瓦器出焉。世人歌曰。洛阳城东北上高里。殷之顽民昔所止。今日百姓造瓮子。人皆弃去住者耻。唯冠军将军郭文远游憩其中。堂宇园林匹于邦君。时陇西李元谦乐双声语。常经文远宅前过。见其门阀华美。乃曰。是谁第宅过佳。婢春风出曰。郭冠军家。元谦曰。凡婢双声。春风曰。儜奴慢骂。元谦服婢之能。于是京邑翕然传之闻义里。有炖煌人宋云宅。云与惠生俱使西域也。神龟元年十一月冬。太后遣崇立寺比丘惠生。向西域取经。凡得一百七十部。皆是大乘妙典。初发京师西行四十日至赤岭。即国之西强也。皇魏关防正在于此。赤岭者不生草木。因以为名。其山有鸟鼠同穴。异种共类。鸟雄鼠雌共为阴阳。即所谓鸟鼠同穴。发赤岭西行二十三日。渡流沙至土谷浑国。路中甚寒。多饶风雪。飞沙走砾。举目皆满。唯吐谷浑城左右暖于余处。其国有文字。况同魏。风俗政治多为夷法。从土谷浑西行三千五百里至鄯善城。其城自立王为土谷浑所吞。今城是土谷浑第二息宁西将军总部落三千。以御西胡。从鄯善西行一千六百四十里至左末城。城中居民可有百家。土地无雨。决水种麦。不知用牛耒耜而田。城中国佛与菩萨乃无胡貌。访古老云。是吕光伐胡所作。从左末城西行一千二百七十五里至末城。城傍花果似洛阳。唯土屋平头为异也。从末城西行二十二里至捍[(序-予+林)/女]城。南十五里有一大寺。三百余众僧。有金像一躯。举高丈六。仪容超绝。相好炳然。面恒东立不肯西顾。父老传云。此像本从南方腾空而来。于阗国王亲见礼拜载像归。中路夜宿。忽然不见。遣人寻之。还来本处。即起塔封四百户供洒扫。户人有患。以金箔贴像。所患处即得除愈。后人于像边造丈六像者。及诸宫塔乃至数千。悬彩幡盖亦有万计。魏国之幡过半矣。幅上隶书云。太和十九年。景明二年。延昌二年。唯有一幅。观其年号。是姚秦时幡。从捍[(序-予+林)/女]城西行八百七十八里至于阗国。王头著金冠似鸡。帻头后垂二尺生绢广五寸以为饰。威仪有鼓角金钲弓箭一具。戟二枝槊五张。左右带刀不过百人。其俗妇人裤衫束带乘马驰走。与丈夫无异。死者以火焚烧。收骨葬之。上起浮图。居丧者剪发劈面为哀戚。发长四寸。即就平常。唯王死不烧。置之棺中。远葬于野。立庙祭祀。以时思之。于阗王不信佛法。有商将一比丘石毗卢旃在城南杏树下。向王伏罪云。今辄将吴国沙门来在城南杏树下。王闻忽怒即往看毗卢旃。旃语王曰。如来遣我来令王造覆盆浮图一躯。使王祚永隆。王言令我见佛当即从命。毗卢旃鸣钟告佛。即遣罗睺罗变形为佛。从空而现真容。王五体投地。即于杏树下置立寺舍。画作罗睺罗像。忽然自灭。于阗王更作精舍笼之。令覆瓮之影恒出屋外。见之者无不回向。其中有辟支佛靴。于今不烂。非皮非莫能审之。案于阗境东西不过三千余里。神龟二年七月二十九日入朱驹波国。人民山居。五谷甚丰。食则面麦。不立屠杀。食肉者以自死肉。风俗言音与于阗相似。文字与波罗门同。其国疆界可五日行遍。八月初入汉盘陀国界。西行六日登葱岭山。复西行三日至钵盂城。三日至不可依山。其处甚寒冬夏积雪。山中有池。毒龙居之。昔有商人。止宿池侧。值龙忿怒。咒杀商人。盘陀王闻之。舍位与子。向乌场国。学婆罗门咒。四年之中尽得其术。还复王位复咒池龙。龙变为人悔过向王。即徙之葱岭山去此池二千余里。今日国王十三世祖。自此以西山路欹侧。长坂千里。悬崖万仞。极天之阻。实在于斯。太行孟门匹兹非险崤关垄坂方此则夷。自发葱岭步步渐高。如此四日。乃得至岭。依约中下实半天矣。汉盘陀国正在山顶。自葱岭已西水皆西流。世人云是天地之中。人民决水以种。闻中国田待雨而种。笑曰。天何由可共期也。城东有孟津河。东北流向沙勒。葱岭高峻不生草木。是时八月天气已冷。北风驱雁。飞雪千里。九月中旬入钵和国。高山深谷险道如常。国王所住因山为城。人民服饰惟有毡衣。地土甚寒。窟穴而居。风雪劲切。人畜相依。国之南界有大雪山。朝融夕结。望若玉峰。十月之初至喝哒国。土田庶衍。山泽弥望。居无城郭。游军而治。以毡为屋。随逐水草。夏则随凉。冬则就温。乡土不识文字。礼教俱阙。阴阳运转莫知其度。年无盈闰。月无大小。用十二月为一岁。受诸国贡献。南至牒罗。北尽敕勤。东被于阗。西及波斯。四十余国。皆来朝贺。王张大[疊*毛]帐。方四十步。周回以[毯-炎+瞿]毹为壁。王著锦衣坐金床。以四金凤凰为床脚。见大魏使人再拜跪。受诏书。至于设会。一人唱则客前后唱则罢会。唯有此法。不见音乐。喝哒国王妃亦著锦衣。垂地三尺。使人擎之。头带一角长八尺。奇长三尺。以玫瑰五色装饰其上。王妃出则与之。入坐金床。以六牙白象四狮子为床。自余大臣妻皆随。伞头亦似有角团圆垂下。状似宝盖。观其贵贱亦有服章。四夷之中最为强大。不信佛法。多事外神。杀生血食。器用七宝。诸国奉献甚饶珍异。按喝哒国去京师二万余里。十一月初入波斯国。境土甚狭。七日行过。人民山居。资业穷煎。风俗凶慢。见王无礼。国王出入从者数人。其国有水。昔日甚浅。后山崩截流。变为二池。毒龙居之。多有灾异。夏喜暴雨。冬则积雪。行人由之多致难艰。雪有白光照耀人眼。令人闭目茫然无见。祭祀龙王。然后平复。十一月中旬入赊弥国。此国渐出葱岭。土田峣崅。民多贫困。峻路危道。人马仅通。一直一道。从钵卢勒国向乌场国。铁锁为桥。县虚为渡。下不见底。旁无挽捉。倏忽之间投躯万仞。是以行者望风谢路耳。十二月初入乌场国。北接葱岭。南连天竺。土气和暖。地方数千。民物殷阜。匹临淄之神州。原田膴膴。等咸阳之上土。鞞罗施儿之所。萨埵投身之地。旧俗虽远土风犹存。国王精食菜食长斋。晨夜礼佛。击鼓吹贝。琵琶箜篌笙箫备有。日中已后。始治国事。假有死罪不立杀刑。唯从空山任其饮啄事涉疑似。以药服之。清浊则验。随事轻重。当时即决。土地肥美人物丰饶。百谷尽登五果繁熟。夜闻钟声。遍满世界。土饶异花。冬夏相接。道俗采之。上佛供养。国王见宋云。云大魏使来。膜拜受诏书。闻太后崇奉佛法。即面东合掌。遥心顶礼。遣解魏语人问宋云曰。卿是日出人也。宋云答曰。我国东界。有大海水日出其中。实如来旨。王又问曰。彼国出圣人否。宋云具说周孔庄老之德。次序蓬莱山上银阙金堂。神仙圣人并在其上。说管辂善卜华陀治病左慈方术。如此之事分别说之。王曰。若如卿言即是佛国。我当命终愿生彼国。宋云于是与惠生出城外。寻如来教迹。水东有佛晒衣处。初如来在乌场国行化。龙王嗔怒兴大风雨。佛僧迦梨表里通湿。雨止佛在石下东面而坐晒袈裟。年岁虽久彪炳若新。非直条缝明见至于细缕亦新。乍往观之。如似未彻。假令刮削其文转明。佛坐处及晒衣所并有塔记。水西有池。龙王居之。池边有一寺。五十余僧。龙王每作神变。国王祈请以金玉珍宝。投之池中。在后涌出令僧取之。此寺衣食待龙而济。世人名曰龙王寺。王城北八十里有如来履石之迹。起塔笼之。履石之处若水践泥量之不定。或长或短。今立寺。可七十余僧。塔南二十步有泉石。佛本清净嚼杨枝植地。即生今成大树。胡名曰婆楼。城北有陀罗寺。佛事最多。浮图高大。僧房逼侧周匝。金像六千躯。王年常大会。皆在此寺。国内沙门咸来云集。宋云惠生见彼比丘戒行精苦。观其风范特加恭敬。遂舍奴婢二人。以供洒扫。去王城东南山行八日。如来苦行投身饿虎之处。高山笼嵸危岫入云。嘉木灵芝丛生其上。林泉婉丽花彩曜目。宋云与惠生割舍行资。于山顶造浮图一所。刻石隶书铭魏功德。山有收骨寺。三百余僧。王城南一百余里有如来。昔作摩休国剥皮为纸析骨为笔处。阿育王起塔笼之。举高十丈。析骨之处。髓流著石。观其脂色。肥腻若新。王城西南五百里。有善持山。甘泉美果。见于经记。山谷和暖。草木冬青。当时太簇御辰温炽已扇。鸟鸣春树。蝶舞花丛。宋云远在绝域。因瞩此芳景。归怀之思独轸中肠。遂动旧疹。缠绵经月。得婆罗门咒。然后平善。山项东南有太子石室。一口两房。太子室前十步有大方石。云太子常坐其上。阿育王起塔记之。塔南一里太子草庵处。去塔一里。东北下山五十步。有太子男女绕树不去。婆罗门以杖鞭之。流血洒地处。其树犹存。洒血之地。今为泉水。室西三里。天帝释化为师子。当路蹲坐。遮嫚[女*去]之处。石上毛尾爪迹。今悉炳然。阿周陀窟。及门子供养盲父母处。皆有塔记。山中有昔五百罗汉床。南北两行相向坐处。其次第相对。有大寺僧徒二百人。太子所食。泉水北有寺。恒以驴数头运粮上山。无人驱逐自然往还。寅发午至。每及冲餐。此是护塔神渥婆仙使之然。此寺昔日有沙弥。常除灰目入神定。维那挽之。不觉皮连骨离。渥婆仙代沙弥除灰处。国王与渥婆仙立庙图。其形像以金傅之。隔山岭有婆奸寺。夜叉所造。僧徒八十人。云罗汉夜叉常来供养。洒扫取薪。凡俗比丘不得在寺。大魏沙门道荣至此礼拜而去。不敢留停。至正光元年四月中旬入乾陀罗国。土地亦与乌场国相似。本名业波罗国。为喝哒所灭。遂立敕勤为王。治国以来已经二世。立性凶暴。多行杀戮。不信佛法。好祀鬼神。国中人民悉是婆罗门种。崇奉佛教。好读经典。忽得此王深非情愿。自恃勇力与罽宾争境。连兵战斗已历三年。王有斗象七百头。一负十人。手持刀楂象鼻缚刀。与敌相击。王常停境上终日不归。师老民劳百姓嗟怨。宋云诣军通诏书。王凶慢无礼。坐受诏书。宋云见其远夷不可制。任其倨傲莫能责之。王遣传事谓宋云曰。卿涉诸国。经过险路。得无劳苦也。宋云答曰。我皇帝深味大乘远求经典。道路虽险。未敢言疲。大王亲总三军。远临边境。寒暑骤移。不无顿弊。王答曰。不能降服小国。愧卿此问。宋云初谓王。是夷人不可以礼责。任其坐受诏书。及亲往复乃有人情。遂责之曰。山有高下冰有大小。人处世间亦有尊卑。喝哒乌场王并拜受诏书。大王何独不拜。王答曰。我见魏主则拜。得书坐读有何可怪。世人得父母书。犹自坐读。大魏如我父母。我一坐读书。于理无失。云无以屈之。遂将云至一寺。供给甚薄。时跋跋提国送狮子儿两头。与乾陀罗王。云等见之。观其意气雄猛。中国所画莫参其仪。于是西行五日至如来舍头施人处。亦有塔寺。二十余僧。复西行三月至辛头大河。河西岸上。有如来作摩竭大鱼从河而出。十二年中以肉济人处。起塔为记。石上犹有鱼鳞纹。复西行十三日至佛沙伏城。川原沃坏。城郭端直。民户殷多。林泉茂盛。土饶珍宝。风俗淳善。其城内外凡有古寺。名僧德众道行高奇。城北一里有白象宫。寺内佛事皆是石像。装严极丽。头数甚多。通身金箔。眩耀人目。寺前系白象树。此寺之兴实由兹焉。花叶似枣季冬始熟。父老传云。此树灭佛法亦灭。寺内图太子夫妻以男女乞婆罗门像。胡人见之莫不悲泣。复西行一日。至如来桃眼施人处。亦有塔寺。寺石上有迦叶佛迹。复西行一日乘船渡一深水。三百余步。复西南行六十里至乾陀罗城。东南七里。有雀离浮图。道荣传云城东四里。推其本源。乃是如来在世之时与弟子游化此土。指城东曰。我入涅槃后三百年。有国王名迦尼色迦。此处起浮图。佛入涅槃后二百年来果有国王。字迦尼色迦。出游城东。见四童子累牛粪为塔。可高三尺。俄然即失。道荣传云。童子在虚空中。向王说偈。王怪此童子。即作塔笼之。粪塔渐高挺出于外。去地四百尺。然后止。王始更广塔基三百余步。道荣传云。三百九十步。从此构木始得齐等。道荣传云。其高三丈。悉用文木为陛阶砌栌拱上构众木。凡十三级。上有铁柱。高三尺。金槃十三重合。去地七百尺。道荣传云。铁柱八十八尺。八十围。金盘十五重。去地六十三丈二尺。施功既讫。粪塔如初在。大塔南三步。婆罗门不信是粪。以手探看。遂作一孔。年岁虽久粪犹不烂。以香泥填孔不可充满。今天宫笼盖之。雀离浮图。自作以来三经天火所烧。国王修之。还复如故。父老云。此浮图天火所烧。佛法当灭。道荣传云。王修浮图。木工既讫。犹有铁柱。无有能上者。王于四角起大高楼。多置金银及诸宝物。王与夫人及诸王子悉在上。烧香散花至心精神。然后辘轳绞索。一举便到故。胡人皆云。四天王助之。若其不尔。实非人力所能举。塔内物事悉是金玉。千变万化难得而称。旭日始开则金盘晃朗。微风渐发则宝铎和鸣。西域浮图最为第一。此塔初成用真珠为罗网。覆于其上。后数年王乃思量。此珠网价直万金。我崩之后恐人侵夺。复虑大塔破坏无人修补。即解珠网。以铜镬盛之。在塔西北一百步掘地埋之。上种树。树名菩提。枝条四布。密叶蔽天。树下四面坐像各高丈五。恒有四龙典掌此珠。若兴心欲取则有祸变。刻石为铭。嘱语将来。若此塔坏劳烦后贤出珠修治。雀离浮图南五十步有一石塔。其形正圆。高二丈。甚有神变。能与世人表吉凶。触之若吉者金铃鸣应。若凶者假令人摇撼亦不肯鸣。惠生既在远国。恐不吉反。遂礼神塔乞求一验。于是以指触之。铃即鸣应。得此验用慰私心。后果得吉反。惠生初发京师之日。皇太后敕付五色百尺幡千口锦香袋五百枚。王公卿士幡二千口。惠生从于阗至乾陀。所有佛事悉皆流布。至此顿尽。惟留太后百尺幡一口。拟奉尸毗王塔。宋云以奴婢二人奉雀离浮图。永充洒扫。惠生遂减割行资。妙简良匠。以铜摹写雀离浮屠仪一躯及释迦四塔变。于是西北行七日。渡一大水至如来为尸昆王救鸽之处。亦起塔寺。昔尸昆王仓库为火所烧。其中粳米燋然至今犹在。若服一粒永无疟患。彼国人民须禁日取之。道荣传云。至那迦罗阿国。有佛顶骨。方圆四寸黄白色。下有孔。受人手指。闪然似仰蜂窠。至耆贺滥寺。有佛袈装十三条。以尺量之。或短或长。复有佛锡杖。长丈七。以水筒盛之。金箔其上。此杖轻重不定。值有重百人不举。值有轻时二人胜之。那竭城中有佛牙佛发。并作宝函盛之。朝夕供养。至瞿罗罗鹿见佛影。入山窟十五步。四面向户。遥望则众相炳然。近看瞑然不见。以手摩之。唯有石壁。渐渐却行始见其相。容颜挺特。世所希有。窟前有方石。石上有佛迹。窟西南百步有佛浣衣处。窟北一里有目连窟。窟北有山。山下有六佛手作浮图。高十丈。云此浮图陷入地。佛法当灭。并为七塔。七塔南石铭云。如来手书胡字分明于今可识焉。惠生在乌场国二年。西胡风俗大同小异。不能具录。至正元二年二月始还天阙。炫之按惠生行记。事多不尽录。今依道荣传。宋云家记。故并载之。以备缺文。
