<!-- { "loadSidebar": true } -->
　　景明寺。宣武皇帝所立也。景明年中立。因以为名。在宣阳门外一里御道东。其寺东西南北方五百步。前望嵩山少室。却负帝城。青林垂影。绿水为文。形胜之地。爽垲独美。山悬堂光观盛一千余间。交疏对溜。青台紫阁。浮道相通。虽外有四时。而内无寒暑。房檐之外。皆是山池。竹松兰芷。垂列阶墀。含风团露。流香吐馥。至正光年中。太后始造七层浮图一所。去地百仞。是以邢子才碑文云。俯闻激电旁属奔星是也。妆饰华丽。侔于永宁。金盘宝铎焕烂霞表。寺有三池。[卄/佳]蒲菱藕水物生焉。或黄甲紫鳞出没于繁藻。青[梟-木+儿]白雁浮沉于绿水。[石*輦]硙舂簸皆用水功。伽蓝之妙最得称首。时世好崇福。四月七日京师诸像皆来此寺。尚书祠曹录像。凡有一千余躯。至八月节。以次入宣阳门。向阊阖宫前。受皇帝散花。于时金花映日。宝盖浮云。幡幢若林。香烟似雾。梵乐法音。聒动天地。百戏腾骧。所在骈比。名僧德众负锡为群。信徒法侣持花成薮。车骑填咽。繁衍相倾。时有西域胡沙门。见此唱言佛国。至永熙年中。始诏国子祭酒邢子才为寺碑文。子才河间人也。志性通敏风情雅润。下帷覃思。温故知新。文宗学府[跳-兆+(騰-月)]班马而孤上。英规胜范凌许郭而独高。是以衣冠之士辐辏其门。怀道之宾去来满室。升其堂者。若登孔氏之门。沾其赏者。犹听东吴之句。籍甚当时。声驰遐迩。正光中解褐为世宗挽郎奉朝请。寻进中书侍郎黄门。子才洽闻博见无所不通。军国制度罔不访。及自王室不靖。虎门业废。后迁国子祭酒谟训上庠。子才罚惰赏勤。专心劝诱。青领之生。竟怀雅术。洙泗之风。兹焉复盛。永熙年末。以母老辞。帝不许之。子才恪请恳至。辞泪俱下。帝乃许之。诏以光禄大夫。归养私庭。所生之处给事力五人。岁一朝以备顾问。王侯祖道若汉朝之送二疏。暨皇居徙邺。民讼殷繁。前格后诏。自相与夺。法吏疑狱簿领成山。乃敕子才与散骑常侍涅子升撰麟趾新制十五篇。省府以之决疑。州郡用为治本。武定中。除骠骑大将军西兖州刺史。为政清静。吏民安之。后征为中书令。时戎马在郊。朝廷多事。国礼朝仪咸自子才出。所制诗赋。诏策章表。碑颂赞记。五百篇。皆传于世。邻国钦其模楷。朝野以为美谈也。
　　大统寺。在景明寺西即所谓利民里寺。南有三公令史高显略宅。每夜见赤光。行于堂前。如此者非一向光明所掘地丈余。得黄金百斤。铭云。苏秦家金得者为吾造功德。显略遂造招福寺。人谓此地是苏秦旧宅。当时元义秉政。闻其得金就洛索之。以二十斤与之。炫之按。苏秦时未有佛法。功德者不必是寺。应是碑铭之类颂其声迹也。东有秦太师公二寺。在景明南一里。西寺太后所立。东寺皇姨所建。并为父追福。因以名之。时人号为双女寺。并门邻洛水。林木扶疏布叶垂阴。各有五层浮图一所。高五十丈。素彩布工。比于景明。至于六斋。常有中黄门一人。监护僧舍。衬施供具。诸寺莫及焉。寺东有灵台一所。基趾虽颓。犹高五丈余。即是汉武帝所立者。灵台东辟雍。是魏武所立者。至我正光中。造明堂于辟雍之西南。上圆下方。八窗四闼。汝南王复造砖浮图于灵台之上。孝昌初妖贼四侵。州郡失据。朝廷设募征。格于堂之北。从戎者。拜旷掖将军偏将军裨将军。当时甲胄之士号明堂队。时虎贲骆子渊者自云。洛阳人。昔孝昌年戍在彭城。其同营人樊元宝得假还京。子渊附书一封令达其家云。宅在灵台南。近洛河。卿但是至彼。家人自出相看。元宝如其言。至灵台南。了无人家可问。徙倚欲去。忽见一老翁来。问从何而来彷徨。于此元宝具向道之。老翁云。是吾儿也。取书引元宝入遂见。馆阁崇宽屋宇佳丽。坐命婢取酒。须臾见婢抱一死小儿而过。元宝初甚怪之。俄而酒至色甚红。香美异常。兼设珍羞。海陆具备。饮讫辞还。老翁送元宝出云。后会难期。以为凄恨。别甚殷勤。老翁还入。元宝不复见其门巷。但见高岸对水渌波东倾。唯见一童子可年十五。新溺死鼻中出血。方知所饮酒是其血也。及还彭城。子渊已失矣。元宝与子渊同戍三年。不知是洛水之神也。
　　报德寺。高祖孝文皇帝所立也。为凭太后追福。在开阳门外三里开阳门御道。东有汉国子学堂。堂前有三种字石经。二十五碑表里刻之。写春秋尚书二部。作篆科斗隶三种字。汉右中郎将蔡邕笔之遗迹也。犹有十八碑。余皆残毁。复有石碑四十八枚。亦表里隶书写周易尚书公羊礼记四部。又读书碑一所。并在堂前。魏文帝作典论云碑。至太和十七年犹有四。高祖题为劝学里。里有文觉三宝宁远三寺。武定四年。大将军迁石经于颖。周回有园。珍果出焉有大谷梨。承光之柰。承光寺亦多果木。柰味甚美。冠于京师。劝学里东有延贤里。里内有正觉寺。尚书令王肃所立也。肃字公懿。琅玡人也。伪齐雍州刺史奂之子也。赡学多通。才辞美茂。为齐秘书丞。太和十八年背逆归顺。时高祖新营洛邑。多所造制论。肃博识旧事。大有裨益。高祖甚重之。常呼王生延贤之名因肃立之。肃在江南之日。聘谢氏女为妻。及至京师。复尚公主谢作五言诗以赠之。其诗曰本为箔上蚕。今作机上丝。得路逐胜去。颇忆缠绵时。公主代肃答谢云。针是贯线物。目中恒任丝。得帛缝新去。何能衲故时。肃甚愧谢之色。遂造正觉寺以憩之。肃忆父非理受祸。常有子胥报楚之意。毕身素服不听乐。时人以此称之。肃初入国。不食羊肉及酪浆等物。常饭鲫鱼羹。渴饮茗汁。京师士子道。肃一饮一斗。号为漏卮。经数年已后。肃与高祖殿会食。羊肉酪粥甚多。高祖怪之。谓肃曰。卿中国之味也。羊肉何如鱼羹。茗饮何如酪浆。肃对曰。羊者是陆产之最。鱼者乃水族之长。所好不同。并各称珍。以味言之甚是优劣。羊比齐鲁大邦。鱼比邾莒小国。唯茗不中与酪作奴。高祖大笑因举酒曰。三三横两两纵。谁能辨之赐金钟。御史中丞李彪曰。沽酒老妪瓮注瓷。屠儿割肉与称同。尚书右丞甄琛曰。吴人浮水自云。工妓儿掷绝在虚空。彭城王勰曰。臣始解此字是习字。高祖即以金钟赐彪。朝廷服彪。聪明有智。甄琛和之亦速。彭城王谓肃曰。卿不重齐鲁大邦。而爱邾莒小国。肃对曰。乡曲所美不得不好。彭城王重谓曰。卿明日顾我。为卿设邾莒之食。亦有酪奴。因此复号茗饮为酪奴。时给事中刘缟慕肃之风。专习茗饮。彭城王谓缟曰。卿不慕王侯八珍。好苍头水厄。海上有逐臭之夫。里内有学颦之妇。以卿言之即是也。其彭城王家有吴奴。以此言戏之。自是朝贵宴会。虽设茗饮皆耻不复食。唯江表残民远来降者好之。后萧衍子西丰侯萧正德归降。时元义欲为之设茗。先问卿于水厄多少。正德不晓义意。答曰下官生于水乡。而立身以来。未遭阳侯之难。元义与举坐之客皆笑焉。
　　龙华寺。广陵王所立也。追圣寺。北海王所立也。并在报恩寺之东。法事僧房比秦太上公。京师寺。皆种杂果。而此三寺园林茂盛。莫之与争。
　　宣阳门外四里。至洛水上作浮桥。所谓永桥也。神龟中。常景为汭颂。其辞曰。浩浩大川。决决清洛。导源熊耳。控流巨壑。纳谷吐伊。贯周淹毫。近达河宗。远朝海若。兆唯洛食。实同土中。上应张柳。下据河嵩。寒暑攸叶。日月载融。帝世光宅。函下风。前临少室。却负太行。制岩东邑。峭峘西疆。四险之地。六达之庄。恃德则固。失道则亡。详观古列考见丘坟。乃禅乃革。或质或文。周余九列。汉季三分。魏风衰晚。晋景雕昏。天地发挥。图书受命。皇建有极。神功无竞。魏箓仰天。玄符握镜。玺运会昌。龙图受命。乃眷书轨。永怀宝定。敷兹景迹。流美洪谟。袭我冠冕。正我神枢。水陆兼会。周郑交衢。爰勒洛汭。敢告中区。南北两岸有华表。举高二十丈。华表上作凤凰。似欲冲天势。永桥以南圜丘以北。伊洛之间。夹御道有四夷馆。道东有四馆。一曰归正。二曰归德。三曰慕化。四曰慕义。吴人投国者处金陵馆。三年已后赐宅归正里。景明初。伪齐建安王萧宝寅来降。封会稽公。为筑宅于归正里。后进爵为齐王。尚南阳长公主。宝寅耻与夷人同列。令公主启世宗。求入城内。世宗从之。赐宅于永安里。正光四年中。萧衍子西丰侯萧正德来降。处金陵馆。为筑宅归正里。正德舍宅为归正寺。北夷来附者处燕然馆。三年已后赐宅归德里。正光元年蠕蠕至都。久闾阿那[肱-月+舟]来朝。执事者莫知所处。中书舍人常景议云。咸宁中单于来朝。晋世处之王公特进之下。可班那[肱-月+舟]蕃王仪同之间。朝廷从其议。又处之燕然馆。赐宅归德里。北夷酋长遣子入侍者。常秋来春去。避中国之热。时人谓之雁臣。东夷来附者处扶桑馆。赐宅慕化里。西夷来附者处崦嵫馆。赐宅慕义里。自葱岭已西。至于大秦。百国千城莫不欢附。商胡贩客日奔塞下。所谓尽天地之区已乐中国土风。因而宅者不可胜数。是以附化之民万有余家。门巷修整阊阖填列。青槐荫陌绿树垂庭。天下难得之货。咸悉在焉。别立市于乐水南。号曰四通市。民间谓永桥市。伊洛之鱼多于此卖。士庶须脍。皆诣取之。鱼味甚美。京师语曰。洛鲤伊鲂贵于牛羊。永桥南道东有白象狮子二坊。白象者永平二年干罗国胡王所献。皆施五彩屏风七宝坐。床容数人。真是异物。常养象于乘黄曹。象常坏屋败墙。走出于外。逢树即拔。遇墙亦倒。百姓惊怖。奔走交驰。太后遂徙象于此坊。狮子者波斯国胡王所献也。为逆贼万侯丑奴所获。留于寇中。永安末。丑奴破始达京师。庄帝谓侍中李或曰。朕闻虎见狮子必伏。可觅诚之。于是诏近山郡县。捕虎以送。巩县山阳并送二虎一豹。帝在华林园观之。于是虎豹见狮子。悉皆瞑目不敢仰视。园中素有一育熊。性甚驯。帝令取试之。虞人牵盲熊至。闻狮子气惊怖跳踉。曳锁而走。帝大笑。普泰元年广陵王即位。诏曰。禽兽囚之则违其性。宜放还山林。狮子亦令送归本国。送狮子胡以波斯道远不可送达。遂在路杀狮子而返。有司纠劾罪以违旨论。广陵王曰。岂以狮子而罪人也。遂赦之。
