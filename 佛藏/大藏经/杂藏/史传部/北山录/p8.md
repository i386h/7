<!-- { "loadSidebar": true } -->
　　昭机之士是有也(昭显也。依言论之教历修证之门也)冥机之士是其无也(冥默也。超言论之相离作为之境也)相反为道(说真者于俗犹迷。存俗者于真未了。各执为道)如只轮骋衢奇翰戾天偕何得也(奇单也。翰翼也。车本双轮方转。鸟以两翼而飞。今于真俗若不圆通。如只输之车。单翼之鸟也。偕齐也)但道之不弘为物所宗篾其攸济(篾无也。攸所也。若不弘真俗之道。欲为物之宗匠。必无所成也。济成也)故以真俗两门为道之枢总。吹万有于一指。静群动于绝眹。荡荡焉真可入不二法门之夷路也(摄万有而入于一指趣。寂众虑而泯其形兆。于所对则了然无滞。内外不取中间本无。此则入不二之门也)何则会极捐情之谓真。起微涉动之谓俗(未必以造至极之境。便为之真。涉有作之相。便谓之俗。岂期然乎)真也者性空也(谓真性之空圆成之理)俗也者假有也(谓依他幻有也)假有之有谓之似有(其法本无。仗缘而有缘离却无。似其幻化之有)性空之空谓之真空(真性之上百非四相了然无得故也)故悟士立真于俗相违(真即无为。俗即有为。二法不同故也)合真俗于不二(真者理也。俗者事也。事无理而不兴。理无事而不显。无俗不可言真。无理不可谈事。不即不离故为不二也)中道洞照赫然玄会。未尝有一事当情者也。夫如是简易之理于何不著。久大之业于何不备(系辞云。易则易知。简则易从。易知则有亲。易从则有功。顺万物之情。通天下之志。则能成可久可大之功)虽僧祇云远法身无外于焉悟哉(阿僧祇此云无量也。自十信初发心至世第一末名初僧祇。从见道至第七地末名第二僧祇从第八地至解脱道名第三僧祇。此三祇外方得成佛不亦远乎。然法身之理。本来混融。迷悟虽殊。而非外得者也)故万象语其真。以空为性(青青翠竹尽是真如。郁郁黄华无非般若)辩其假以有为相(依　假即真空之相)既空假一质。二际无得。非中道如何(空是性。假是相。相不离性。性不离相。故云一质。二际者二边也。二边无得故契中道也)是以观象之生也不有自体。待彼众缘生。既待缘则象本无矣(万象之法本无自体。缘合而生。缘离而灭。若心法四缘。色法二缘。自不能生。则为无体也)根于空矣(假有之象以空为本)空含于象。待象以显。显既在象则空为象矣。象外无空矣(无为之空含有为之象。将显无为必仗有为。有为则能显无为则所显也)譬诸水月缘会则见。孰得谓之空也。形虚无在。孰得谓之有也(月本在天。影流于水。谁言其空水本无月　假影所流谁得言有也)故圣人妙体有无之间。能成有无之用。是谓至矣(是以圣人方了其体用)清辩云。有为如幻化。无为如空花也(掌珍论云　有为之法犹如幻化。本非有故。无为之法犹若空花。定不起故也)夫幻法假有。盖以有而适无(兔角本无。幻师以手巾而假有。离手巾外都无兔角。犹有为之法仗众缘而假有。离众缘外假法元无。则是以有而适无也)空花本无。盖以无而似有。无而似有。湛乎真际(真性本无不起犹若空花。为焉有为作依　所以似有了此似有本无。即是湛然真际也)有而适无。复归无物(若以有为假有之法缘散归元即本无物也)叩两喻以表法则法无所在矣(两喻。幻法以喻真性有为也。以空花喻真性无为也)但善文字者。得其徼而不得其数。善心学者。知其极而不知其象(物生有象象。然后有数。徼者边也。极者终也。寻文之徒。虽得边徼之小迳。而不得其指归之总数。传心印者。虽得终极之妙门。复不知原始之兆象也)守两崖而不泯。患在此焉(一则缘文字而著有。一则斥众相而著空。各守一岸之边。岂达中道之迳也)故滞有者滥于常。沈空者涉于断(计有者执诸法是常。若外道计四遍常等。又小乘计一切有等。执空者如外道计七断灭论等。又吾宗亦有拨诸法全空等)与其涉断宁与滥常。常则有法可修。断则无善不弃。弃则当乎邪见。修则渐乎真道矣(如以菩提涅槃皆拨为空等故云宁可著有。如须弥不可拨空如芥子)今有封于丧有取空为至极之门者(如近代说禅滞于丧有之道者。便全执空为至极之道)试问。此空为可取乎为不可取乎(设尔何失)若有空可取则空便是有(空既可取岂不是有)盖是以封执之心取混茫之空(此但灭荡然之空也)何关修行见性之理欤。若空不可取则与有俱遣(有亦不可取与空何别)既与有俱遣则亦与有俱存(有既不可取存空。遣于有空亦不可取。何妨亦存有)何独存空道欤。夫能双遣双存。荡然无累(居相则空有不无。混真则有无俱泯)始曰大士之正观道场之玄照矣(离二取相故名实住唯识)龙树云。譬有适异国者。馆于逆旅(逆旅客舍也)逆旅主人享之。以肴饭方撤(撤去也谓收饭)宾作而辞曰。何有哉(见食美而起致问也)主人曰。吾国有酱故也。彼退而私曰。酱与味合而犹至。是矧若独为味乎。乃宣主人之惠也(宣明也。谓明忆主人之言也)由是。阴于鬻酱家(阴暗也鬻卖也)贪恣己求。处无人之室。属餍而食(属餍饱纵也)咸过渴而死。夫以偏空为道者。亦卒以空为害矣(滞而不通故为害也)中观云。若人见有空诸佛所不化畏其著断之诫也。经云。胜意比丘闻喜根说淫怒痴是道(喜根菩萨说淫怒痴为道者。如言先以欲钩牵后令入佛智等)不平其理。忿慢是生。喜根观乎他世有益。强授不忌(今虽未达。终为他世之善因也。忌怨也)但今邪见者误执其文以为名相。皆空为恶不怍(怍惭也。闻说空言不得。其意便拨名相皆空而不惭也)岂得经之意。然而书曰。皇建有极会其有极。归其有极皇大极中也(凡立事当用大中之道。此与尚书文小异尔)大中之道。非圣人莫能庶几行之(大中之道。谓九畴也。一曰五行。二曰敬用五事。三曰农用八政。四曰协用五纪。五曰建用皇极。六曰乂用三德。七曰明用稽疑。八曰念用庶征。九曰飨用五福威用六极。此九也圣人君子帝王也)礼曰。中庸其至矣乎(礼记第十六有中庸篇)庸常也。用中为常道也。故皇极者万化之中中也。中庸者亦万化之中中也(所谓万物者各有道在其中)为至德之性也。为万物之形容也(为万化之主张阴阳之真宰也)老圣云。三十辐共一毂。当其无有车之用(老子道经第十一章文也。三十辐者众也。一毂者少也。以少总众也。此举辕厢有体之法。而资无体之用也)埏埴以为器。当其无有器之用(埏和也。埴土也。和土为瓦器。是有以内空处有盛物之用也)故有之以为器(如有为事法也)无之以为用(如无为假有为事法而显也)无则中也(以中喻至道)中示一也。故曰。天得一以清。地得一以宁(老子第三十九章文。物得道用故天清而地宁。用失则实丧也)易曰。神无方而易无体(系辞文。神乃阴阳不测易则唯变所之不可以一方一体而明之也)又曰。一阴一阳之谓道(道者寂然无体之称。阴阳虽殊无一以待之。在阴以无阴阴以生之。在阳为无阳阳以成之。故曰一阴一阳也)但揭厉有深浅。而三门之说异矣(论语云。深则厉。浅则揭。尔雅云。以衣涉水为厉。若浅则和衣而入也。浅则揭揭衣也。浅揭喻行道观之有浅深也)夫秉大中于内。行德教于外。天地和平。鬼神不灵。故大庭赫胥(皆□□之前治之君也)得环中之术。总万化于无为也(不亲其亲。不子其子。无为而自化也)昔鲁桓之庙(桓公则鲁惠公之子隐公弟仲子所生者)有欹器焉(形如小瓦瓮。以之盛水。虚则欹。欹倾也。中则正。满则覆。喻守中正也)示人以中正之表。夫中则正。正则虚满合度。超然特植。始在于目。而毕应乎心。渊而谅矣(特树之者。令初视之于目。而终悟之于心。玄而可信也)书曰。刚而无虐。简而无傲(舜典文也。刚失入虐。简失入傲)子温而厉。威而不猛(论语文。温和也。又严厉也。虽严而又不猛烈也)皆圣人君子。权衡物理。心融事会。而不失其中也(已上虽外典所明。皆取其中庸之义也。北山和尚意。指学空学有者宜得其中)智论以大士观于色空。如屠牛师弟子(大智度论文。与庄子文意全同也)庄氏以为庖丁解牛。目无全牛(庖丁为文惠君解牛。手之所触。肩之所倚。足之所履。膝之所踦。[主/石]然向然。奏刀騞然莫不中音合于柔林之舞。乃中经首之会。以神遇而不以目视。以一刀十九年解数千牛。刀刃若新。发于硎者。彼节有间而刀刃无厚。以无厚入有间。恢恢乎其于游刃必有余也。此乃庄生寓言况道也。取其利用不滞之意)夫何故耶。牛之质戴角垂胡(胡项肉也)有也。骨节间无也。无厚之刃入有间之躯。安得不恢恢焉。何牛之有也。屠牛师昭其易也(未解牛时。所见无非牛者。三年之后。未尝见全牛。以神遇者也)屠牛师弟子昭其难也。其犹良庖族庖更刀有近久也(良庖岁更刀割也。族庖月更刀析也。与十九年刀异也)故体中者不以实物为碍(得其道者物不能碍也)而妙高纳于芥。实委瀚注于豪隙(委瀚海也)诚可得而易矣(净名经意)老圣云。兕无所投其角。虎无所措其爪。兵无所容其刃(此不求害物无害心也。故无投角措爪容刃之所矣)庄氏云。大浸稽天而不溺(大浸海也。稽同也。逍遥篇文)大旱金石流土山燋而不热(不为寒暑而迁其相。不为世物而夺其操也)仲尼见吕梁丈人悬流三十仞。恃忠信而游泳(七尺为仞。恃忠信之道。而不惧险阻也)岂不皆以含大中之理。和品物之性。而能至于此耶。故蹈水赴火。触刃履危。身能轻举。耳可洞听。目可彻视。正由心虚而已(老子云。虚其心。实其腹)夫心虚故不逆于万物(无彼我而接之也)万物亦与我玄顺。浩然之性无往不合(虚心求物。所遇玄会也)且夫水火物之害也(水能漂溺。火能焚爇。皆是物之害也)而鳞育于泉(鱼龙得水以生)兽生于火(如有火鼠火龟皆生于火中)彼岂假御水火之术乎。但性合于燥湿。气同于寒燠。故相容而不相违。相生而不相害。诚则全也(既不相伤则信水火能全于物)况有道者而德全于万类乎。故大士以此心学。目之曰禅。禅者静虑也(梵语三摩呬多。此云静虑。此定能止寂心虑也)外境不足以迁情目之曰定(梵云三昧。此云正定)定者专一也。其有以身即佛屏除像设居大圣之位者。诚愚悖虐己者也(如金刚禅之徒)苟诚之以水火。宁得多其幸而免哉(若投之于水火。又岂能逃于害乎)下识惑其游言不理其实行。附瞽而求直路难已矣(如盲引盲之类也)夫为道之人。知心行心使心三者。审诸已然后语其所至。知心谓了其真妄。行心谓灭其爱憎。使心谓变其垢净(心净则世界净等也)今始学之流。方欲似知。于余则阙。何求自誷焉(今之禅师。往往有自谓得。而诬誷于人者。如山果金刚禅等妖妄者多矣)故大悲无穷。香饭无穷也。大智不碍。方丈不碍也(如维摩诘大悲无穷。所取香饭不尽。所修智行不障碍。今方丈所感亦不障碍也)经云。若得作佛时。具三十二相等(法华经文)始可谓永尽矣。衡岳天台(即思大和尚居南岳也。智者大师居天台也)一心三观(谓摩诃般若。摩诃法身。摩诃涅槃也。一从假入空。观色即空故显法身二从空入假。观空即色故显般若。三空假平等。谓色空无异故是涅槃也)成乎圆伊三德(已上三法相须而成。谓之三德。亦曰圆伊。梵书伊字三点。若摩醯首罗面上三目也)盖得之龙树也。嘉祥权实双行成乎悲智两足(慧皎会稽嘉祥寺僧。学通内外。善经律论。著梵网涅槃等迹。以大悲故乐度生。大智故乐断证也。相依如人两足也)盖得之于华严也(此乃得实性之旨也)菩提达磨致思无为无思无虑。得之于性空(以梁天监中至此也)而近世不知空不离假。废有求空。异端于是作矣(以真空不离于假有)奈何然履俗者知假不离空(履事法须知事法以空为依)则达我之所为不谓俗也(虽俗而能达其身。岂得谓俗耶)居真者知真不离假。则照我之不为不谓之真也(居真能知真以俗显则不执真而自滞也)故大圣存三界为无生。二乘灭三界为无生(大乘乃即俗谈真。小乘乃灭俗而谈真)偏圆于此优劣矣(大乘以圆通解脱。小乘以偏执自滞)经曰。虽知诸佛国及与众生空。而常修净土教化诸群生(虽知有相是空。而不废度生)是谓行中道也。如是镕金缮素孰谓之有。累趺冥目孰谓之空(于有作而了。有作之相谁言其堕于有耶。于无作而达。无作谁言其堕于无作之空耶)其能体达行于非道通会佛道者。始可与言其极(能体达其非道。而能通会佛道。方可论其至极之理也)彼孤陋者谓之何哉(迷空著有之徒岂识此道也)有智保者谨于名节挺然孤介。而能以持律著誉。而不能虚心合道(但坚小节之心有昧圆通之道)寒则入水。热则就火。渴则食盐。其死凄然。哀为寺神。虽励操笃诚。而不知道之所由矣。夫寒暑天地之恒纪。彼尚愎而违之(愎戾也)况能冥情于物我乎(第二十祖名阇夜多。至罗阅城。见一头陀。六时礼念。少欲知足。长坐不卧。一食而已。尊者告大众曰。此头陀者汝见如何。众曰。不可思议常修梵行。此是道耶诚如尊者。说曰。今此头陀不久堕落。与道悬远。心有所得不名道故。众曰。何知。尊者曰。我不求道。亦不颠倒。不六时礼。亦不轻慢。我不长坐。亦不懈怠。我不一食。亦不杂食。我不知足。亦不贪欲。头陀闻说。即生敬重。天竺呼为遍行头陀。即婆修槃头也)故生劳其形死沦无状也。而小乘于大乘持律为破戒(如瑜伽说。菩萨若见有情受恶业。则断其命自受杀业。令其得脱苦身等也)精勤为懈怠(耽玩小法是懈怠也)信为智障(信小果而不起大智)义可见矣。有执忘言为道者。固亦颇类此焉。夫不知言而言妄言者也。不知言而不言慎言者也。承言而言学言者也(承人之言也)知言不言静言者也。其欲亡于言而不果于亡言之心。则虽响息于外。情躁于内。盖不亡者也(口虽泯言而心逐名利。则是不果亡言之心也)夫能体言生于物物物皆自化言者亦自化。终日言而常默。是谓真亡言者也(虽言而心不著者也)而经中净名不言。由前诸大士言已至尽言(不言为真入不二法门也)复何谓也。庄氏无为谓不告知北游。以其人不能体言而即道乃不告也(告请也。自印证不请告也)如经云。是法不可示言词相寂灭(法华经文。此谈真理之相也)岂则不说乎。是以。般若沤和为圆宗之两备。去方便则般若孤照矣(梵云般若。此云智。梵云沤和俱舍啰。此云方便。方便与智体用相依。若去方便之用。即般若之体为孤照矣)故至道焉。统天地。含万物。动变化。得之入一尘而旷乎法界(一尘不窄法界不宽也)失之行法界而隘乎一尘(不得其道者虽法界而窄于微尘)大山之与秋毫。迷悟何相远矣(太山秋毫小大不齐。迷悟之情通滞亦别也)。
