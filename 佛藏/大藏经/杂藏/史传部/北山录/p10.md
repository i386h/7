<!-- { "loadSidebar": true } -->
　　劫初蒸民胥于粒食(蒸众也。胥相也。地肥既尽则有自然粳米)香稻既尽。分土作蓻(蓺治也。人既侵夺。乃分土田而各治之)为防疆里立大三末多王(三末多。此乃聚落王虑有强者侵夺遂立一人为王供其输贡令作民主)庶类钦承。恩流率土。重离继体。世祚天竺(君父继绍作天竺之主也)至于净饭。凡八万四千二百六十余王(阿含经云。过去有王名懿摩。有四庶子。一昭目。二联目。三调伏象。四尼楼聪。并聪明神武有大威德。第一夫人有子名生。顽薄丑陋。众人所贱。夫人虑四子夺其位。遂谮王长黜之王即敕四子。各速出国。时诸力士一切人民愿随之去。至雪山间住直树林。数年之内归德若市。遂为强国。父思见之。召而弗往。父乃三叹我子有能。以此命族为释氏。阿含经云。释林为姓。故有释姓。释即树也)自懿师摩王之后有王名大善生。凡七世姓瞿昙氏也(昔有国王。父母早丧。让国焉弟。舍位求道。见一婆罗门。姓瞿昙氏。因从学道。婆罗门言。当解王衣如吾所服受瞿昙姓。谓之小瞿昙菩萨也)自郁摩王之后有王名尼楼聪。凡五世释迦氏也(尼楼王生乌头罗王。乌头罗王为迦维罗卫国主生瞿头罗王。瞿头罗王生尸休罗王。尸休罗王生四子。一净饭王。二白饭王。三斛饭王。四甘露饭王。净饭王即佛父也)大士既百劫修相好(菩萨三大企耶劫修行至金刚喻定。后百劫修相好。千劫学威仪。万劫学化行也)而后相厥生莫如刹帝利婆罗门。而刹帝利位重也(梵云刹帝利。此云土田主。则王种也)婆罗门德尊(梵语正云婆罗贺摩拏。此云净御。是梵天苗裔。唯五天有诸国所无。为王者师故云德尊也)但劫浊浇微德不胜位。故我不生婆罗门也。虽微国无刹帝利(微无也)而世胄绵远。莫过于释迦(自三末多王至净饭王八万四千二百六十余王故)余二姓卑寒生则不塞于人谤故大圣不生也(塞掩也。二姓谓一鞞舍。此云坐估俗多宝故以为名。二戍达罗。亦云首陀。谓田农宦学者也)五天分野周九万余里。三陲大海。北背雪山。有八大国十六大城七十余小国。时无轮王统御。从于霸国之令(若有轮王。小国咸服属。今既无轮王。只以强者为霸者也)其犹诸夏春秋之时。王道衰诸侯受制于桓文(周自幽王见杀之后。平王东迁洛邑。诸侯得以专征。如晋文公齐桓公等)礼乐征伐非一人之由也(古者制礼作乐征伐之事。皆须自于天子。尔来专滥非从一人而出也)是摩竭提为大国(此云不至为此国将勇兵谋。诸邻敌之兵皆不能至。周五千里。城少居人邑多编户。沃壤滋稼穑。有香稻粒粗味殊。彼俗谓之供大人米。土地垫湿。邑国居廛。风淳俗质。气序温和也)居海隅之中。瓶沙王为君长(即频婆娑罗。此云颜色端正。即阿阇世王父也)冠群后之列。王舍城为法集胜会。表万派而朝宗也(王舍城。梵云矩。奢揭罗补罗城。此云上茅城。出最上茅也。摩竭提国之中。昔因遭火出居。此遂城而舍之。后无忧王迁居波吒厘。此唯婆罗门千家而住也)灵鹫山为众圣之奥府。表群岳之相下也(俱苏摩城。既是山城。近于王舍。虽有五山此山独胜。高而且显。故表出过二乘。多栖鹫鸟故名鹫峰)阿阇世思皇登庸(皇大也。登升也。庸用也。大升用谓为君也)以弑父败名。虽有功德不足诵也(与提婆达多作谋弑父。囚杀频婆娑罗王。又伏剑逐母韦提希等)至阿育王。大业中昌。威被海隅。势侔铁轮。而不即其真也(侔齐也。即成也。势虽齐于铁轮而非铁轮也。频婆娑罗王曾孙也)初法象经中造地狱(法象依学也)峻垣重坎烁铁流烂搏人以投。虽古有刳斫烹焚不甚此酷(昔商纣刳剔孕妇。斫朝涉之胫置炮烙之刑。焚炙忠良剖贤人之心。若以比方未足为甚)慕勇济恶。克迈凶德(南山下有一人。凶恶堪为狱卒。召之父母未允。遂杀之而来也)遇得道者以神力化之。遽革乃过(初国中犯法罪人无轻重总入涂炭。后有行至狱次即擒以诛戮。时有沙门巡里乞食。狱吏擒入。沙门惶怖请乞礼忏七日。俄见一人缚入斩截手足磔裂形骸。见已深增悲悼。成无常观证无学果。虽入镬汤若在清池。有大莲花而为之座。王闻骋观深赞灵祐。后杀狱主遂废其狱也)大德鞠多又以因果启迪(启开也。迪道也。第五祖优波鞠多。以因果而开导之也)重省增惧追思补复。爰乃发八王之函甒。树八万之灵刹(鞠多自废狱之后。日加善诱。广说献土之因如来悬记兴建之功。乃集鬼神。戮力同心。以八国共分收舍利。命鬼神至期日日有隐蔽其状如手。宜下舍利日正中时。罗汉伸手蔽日营建遂成矣)其王以施土之福功高位尊至于阿纵。大天斥逐贤圣。致令僧分二部(自大天入宫之后。日受恩宠。于说戒夜与僧相争。无忧王党之。乃分大众上座二部也)佛法初破。虽元恶大憝本不在已。而为王者特无先鉴不得不均罪于厥躬也(自此法乖一味也。元首也。憝怨也。盖以王者不能定罪正非斯其咎也)申毒之北(毒汉书音笃。即印度也。或云贤亘。唐言月也。月有一千名。群生沦回不息长夜。圣贤化之导物如月照夜。以是立彼土名也)有健驮罗国(即北印度也。去摩伽陀五百里。无霜雪。人好习艺敬外道。无著天亲生处)其王名迦腻色迦(佛灭后四百年)霸而有礼。博而能信。师谟胁罗汉(付法藏云。波奢比丘曾生不卧胁不著席。时人号胁尊者)诠炼诸部品格同异。撰大毗婆沙(二百卷)虽有国有君无时无僧居信而行信。是谓不佞(口才曰佞。为国之君居忠信而行敬信。是谓不谄佞也。王初不信罪福。因猎见二牧童立窣堵波。问之云。佛记当有王于此收吾舍利。大王宿殖已符遂信心深敬佛法也)缁素用之大业昭服(西国之人僧俗皆学此论也)近世戒日王斯亚矣(戒曰王即唐初时磨竭陀国王也。亚次也)周秦世。真源遐拥。灵津绵阻。主与道违。朝不登贤。伯阳尼父薎遭遇也(周秦之代。孔老虽大贤皆不见用)商鞅李斯肆其酷也(皆暴酷之吏也俱不得其死)而释氏慎厥艰故不至也(佛教未至者。知其暴秦之艰难也。然感化有时不可强也)且汉承秦弊马上以取天下。藉英雄之力乃成帝业(汉高祖仗三尺剑而取天下也)故使论功之际皆拔剑偶语。高祖患之(汉五年会垓之后将封功。而诸将竞拔剑偶语。高祖以雍齿。曾射高祖有仇。乃先封之诸将知有望乃定矣)是以叔孙通征鲁诸生。修朝会之礼。瞻皇帝辇舆。百官莫不震恐。式遏当时之弊。以尊万乘威仪(此乃尊天子而抑诸侯也)故太皇反拜(高祖父也)家令受赐。自称霸业。贻厥孙谋。皇王之风。崇师降礼。未有闻也(此前汉叔孙通等征汉礼。而未见尊师重道降礼自臣之事也)夫黄帝问道于广成(轩辕问道于广成子也)唐尧顺风于具茨(尧王礼具茨先生并出南华真经)岂非至尊之事欤。洎汉室中兴。帝庄丕显(后汉第二主明帝名庄丕显明也)宾于大鸿胪。司于大宗伯(自西国摩腾等所来。或安鸿胪寺。或宗伯主之也)故支谦安清(支谦月氏国优婆塞。字恭明。汉未游洛。授业于支亮。亮授于支谶。世称天下博知不出三支。安清字世高。安息国王子。让位出家汉桓元嘉元年至此也)德重缁伦。而未为王侯所师友也。虽楚王修仁圣之祠。孝桓兴华盖之祭(皆汉诸王)亦但神佛而已矣。未求仁祠华盖之人也(但严其器也)魏因汉礼征用奇尚。但以勤王鼎峙之忧。何仁祠之于我克暇耶(魏曹操。字孟德。为汉相。以汉室微弱。挟天子令诸侯。而谋分霸。不暇崇显吾教也)然虽不能弘赞其风。而亦终不蔽其道也(亦有康僧顗昙谛等三藏至而翻译也)三国初。吴人未甚信。天竺沙门康僧会始造于吴缔构行道。孙权(字仲谋都金陵)以为诬矫异俗。摄会让曰(摄迫也。让责也。逼沙门而责之也)佛有何灵尔独改形。会曰。佛身虽灭。遗骨舍利应现无方。外国先王建八万四千塔。表遗化也。权谓绐已(绐音迨欺言也)俾期舍利严宪缓罚至三七日。会徒将死。舍利乃降。枪然盘中上烛虹霓。吴之君臣相顾乃悦曰。至哉奇瑞也。始立建初寺。呼其地为佛陀里也。是岁赤乌四年。去永平凡一百七十余年矣(永平十年甲子至吴赤乌四年辛酉。得一百七十八年矣)吴洛一千吴人知法将无晚欤。孙皓狂虐不道国将病矣。初废毁淫祠延及寺宇。群臣议曰。佛之威力不并余神。僧会感灵。太皇创寺。今若轻废。恐贻后悔。皓意未谓之然。使张昱至寺诘会。会才辩奇拔。昱不能加。乃复于皓。皓大集公卿洎庶寮征会以车马。既至。皓强词昧理取会不及已(皓问会曰。佛教所明善恶报应何者是乎。会曰。夫明主孝慈训世。则赤乌翔老人星现。仁德及物。则醴泉涌嘉苗出。善既有征。恶亦可验。为恶于隐鬼得而诛之。为恶于显人得而诛之。王曰。若然周孔已明。会云佛教广也)而会酬抗尽典谟之体。推引叶忠良之议。皓然知其不可屈。乃革容而敬焉。故治国者惟圣贤与君子。如皓之器识末哉。安得不为亡国之主乎。向非会以道义诱掖。盖肆恶不知纪极萧墙之衅朱殷紫闼。岂获厚辱于晋乎(皓字宗元和之子。权之孙也。初封乌程侯。张布等立之后威虐无度。为征南将军杜预等收之。皓面缚降晋入洛封归命侯。即大康元年)会以赤乌始而来至。天纪末皓降不腊而终(赤乌四年辛酉。到吴至天纪四年庚子皓降得三十九年也。至冬会卒于吴)始与国隆终与国歼(歼灭也)邦人之慕皓曷愈乎慕会也(曷何也愈胜也)土德既微。鼎迁于晋(魏以土德而应历数也)惠皇失驭。天下崩裂(惠皇武帝子。名衷。字正度。立而无智。朝政不治。至永康年后。所在分立为一十六国)前赵起于离石(刘元海。新兴匈奴冒顿之后。汉高祖以宗女妻之。冒顿约为兄弟。遂姓刘焉。元海猿臂善射。成都王颡表之为宁朔将军。尤国城二旬众已五万。遂僭即帝位。命子聪寇洛阳。刘曜后迁长安。为石勒所杀。共四主二十六年)后赵兴于葛陂(石勒上党羯人也。起襄国擒王浚降刘琨。遂即帝位。六主四十四年)石勒石虎兵强且众。抗暴为德。其斩刈如草木焉。沙门遇害者甚众。佛图澄吊之曰。彼人之何罪而性命不保算。因勒将郭黑略显其神异。资其戎计。必获申于勒也。他日略战捷遇勒。赐颜色果。以澄事启之。勒喜而召问。澄知勒不达玄理。对言。至道虽远亦可近验。乃以钵盛水烧香祝之。须臾生青莲华。勒重其神圣。稽首下风。虚心纳谏。仁恻涂炭。念虑不思(石勒初与王阳支雄为群盗。多行杀戮。又石虎字季龙。即勒之从子。武勇抗所士女少有遗类)。胡夏之人应被诛夷者十九而生矣。真可谓探人命于虎口者也。是知修短在圣而不在司命。司命能司之何能修短之(以圣人作法而延救之。非司命之所能也)澄听铃声。兼观油掌。寄聪明于耳目。而实虚照在心。所言无不符验矣(图澄每知虎之将败。假以油涂掌而现光。又郭景略因以视之。假以铃声。及念于般若波罗蜜也。而告之然。深察在心。假外事令生信。所告必符矣)石勒死虎袭伪号。将谨慢俗。圣敬日跻(谨严也。虎既继位。欲严谨于慢侮之俗。因自加勤敬于图澄也)下书曰。和尚国之大宝。荣爵不加。高禄不受。爵禄匪尚。何以旌德。从此已往。宜衣以绫锦。乘以雕辇。朝会之日。和尚升殿。常侍已下悉举舆。太子诸公扶翼。而上主者唱大和尚。众坐皆起。以彰其尊。又敕司空李农。旦夕亲问。太子诸王五日一朝。表朕敬焉。晋师出淮淝(淮水出桐柏山。淝水在庐江时晋都金陵。石虎都洛阳也)虎窃怒曰。吾心奉佛。更致外寇。佛无神矣。澄知之夜过诣虎曰。王过去为大商主。罽宾寺中常供养。大会中有六十罗汉。吾此微身亦预斯会。时有得道者。谓余曰。此主人命尽。当更鸡身。后王晋地。今主为王。岂非福耶。疆场军寇(疆场边地也)国之常事耳。何为怨谤三宝夜兴毒念乎。虎惊赧而谢。尝一日与虎坐。忽而作(作起也)曰。变幽州灾。遽命酒遥洒之。虎遣验其日。火从四门起。黑云从西南来。遇骤雨灭之雨。颇有酒气也。澄将终。谓虎曰。出入生死道之常也。修短分定非所能延。天道重行全德重无怠(道德不可以缺怠而获也)苟业操无亏。虽亡若存。违而获延。非其所愿。念意未尽者。以国家心存佛理。奉法无差。兴起寺庙崇显壮丽。称斯怀也。宜享休祉。而布政猛烈。淫刑酷滥。显违圣典。幽背法戒。不自惩革。终无福祐(惩戒也。革改也。虽建寺庙严奉佛法。若刑法酷滥终无益也)若降心易虑惠此下人。则国祚延长。道俗庆赖。毕命就尽。殁无遗恨。君子以澄言实社稷之忠也。普门之慈也。有国者何莫志之(君子者当时君子也。或实言以褒德)诗云。人之云亡邦国殄瘁(诗大雅瞻仰之章也。殄灭也。瘁病也。言君不善朝廷贤人奔亡。则天下邦国将尽病矣)而澄亡彼群胡尸于冉闵矣(世说云。图澄亡。石虎开棺无尸。唯袈裟在冉闵。石虎养孙谋勇绝伦。杀石鉴而自立。旌旗钟鼓绵亘百里。唯事杀戮。为慕容吝擒而杀之。左右七里草木悉枯)夫有奇质必有奇智。有奇智则必有奇行。有奇行必有奇言。言则乃经。古者鳞肤牛首虎鼻鸟喙(伏牺龙鳞。大准隆鼻。神农牛首。女蜗蛇身。黄帝龙颜。帝喾骈齿。尧眉八彩。舜目重瞳。皋陶鸟喙。武王目羊。周公背偻也)皆禀不测之灵气。蕴不穷之圣德。而澄左乳傍有穴围四五寸。彻于腹内。时有光从中出。以纩塞之(纩绵也)夜或抽纩。则洞照一室。齐日至水浒(浒水涯也)引肠而洗之。此实至奇之表也(并出古高僧传)永嘉之乱晋室东迁(晋自惠帝即位。朝网紊乱。骨肉相残。赵王伦永康初乱。至永嘉江都等作乱。前赵后赵后蜀竞起。晋元帝镇杨州。遂过金陵号东晋也)竺法潜(晋高僧。姓王。名潜。字法深。蕴当年之誉)王敦之弟也。先事忠州刘元真。崇德务学。誉满西朝(刘元真早有才能之誉。深为孙绰所重)元明二帝丞相王茂弘太尉庾元规(即王导庾亮也)皆友而敬焉。建武太宁中。潜恒著屐至殿内时。谓方外之士以德重故也。后隐剡山。请益者以方等老庄内外沾洽(以内外经书而教导)哀帝征就御筵开讲(晋哀帝。成帝子。名丕。字千龄。穆帝崩无子而立之)司空何次道宗以为师。后启还剡山。既卒。孝武诏曰。潜法师理悟虚远。风鉴清贵。弃宰相之荣。袭染衣之素。山居物外。笃勤匪懈。方赖宣道。以济苍生。奄然迁化。用痛于怀。可赙钱十万(赠死曰赙。孝武名曜。字昌明。则海西王第三子也。桓温辅政。帝幻而聪悟。十岁即位)穆帝世(晋穆皇帝。名[目*井]。字彭祖。康帝子。立年二岁。褚太后临朝)支道林缁林之奇茂者也。素风泠然。清波繁华。筑室林野。隐居求志。道德文章为世所仰。天子三事庶尹(三事三公也庶尹众乡也)贤士大夫。岩薮知名无不高其英迈。钦承道论。谢安王蒙刘惔殷浩孙绰桓彦表王文度。若斯之徒。国华物纪(并东晋公乡贵族之士也)咸以八关斋法。山行泽宿假日盘集。涤濯冠带供荐香花。邕邕穆穆周旋顾慕(邕邕穆穆和乐之貌)契赏清奇为一世之盛矣。王羲之谓人曰。一往之气亦何足信。既见方悔前言殆乎耳(殆堕也。或本作玷。并通)夫所以陈有生者昭其类也。诗曰。惟其友之。是以似之(诗小雅常常者华之卒章也。意以其君子有此高尚之风。所得之友皆相似之与。诗少别不以文害意也)是知枭凤不相群(枭不孝鸟也。食母而飞冬令捕而磔之于路。字从木上鸟。凤瑞鸟也。鸡头蛇颈[燕*頁]颔龟背鱼尾。五色高六尺。其雌曰皇)豹豕不相侣(豹兽如虎而小豕猪也)举善以求党。盖率古之风也(率循也)仲尼曰。不知其人观其所友。不知其君观其所使。贤贤乎哉。寔孔圣矣。夫七子从之晋侯霸也(七子谓颠頶魏武子司空季子狐偃赵衰狐毛贾佗。七人从晋重耳出奔终归霸晋)四翁来护。汉储定也(汉高祖以戚夫人将立太子未定。上下惶惶。张良令吕后请于商山辅之入朝。高皇一见其位乃定矣。四皓。一东园公。二夏黄公。三绮里季。四角里先生。角音禄)张禄去魏秦之兴也(范睢为须贾所谮受魏齐之耻。乃改姓名称张禄先生。秦用之为相封侯。而大兴秦国也)恶来相纣殷之亡也(史记云。飞廉生恶来事纣多力。又善谮毁诸侯。武王伐纣。诛杀恶来也)其言至验人罕存怀。故古党举党诛。诚不失天下之善恶也(古刑。其党善者尽赏之。其党有恶缘坐而诛之)今之小人多窃君子友生为誉(近日矫诈之徒。自无德行。依附高流。苟求声誉狐媚于世也)而闾里不讨其端倪。相与纳其诬谲。而高识者难独谓之不然故朋友焉。于古则直于今则滥矣(子云友直友谅友多闻益矣。友便辟友善柔友便佞损矣)林公被留京师三载。思归东山。帝不时允。固以表辞。其诚哀焉。伪秦涉公者(高僧涉公。本西域。预言之事多验。建元十五年至长安。十六年卒。十七年大旱也)不食五谷。日行五百里。能咒龙下钵中令降雨。涉公没岁大旱。符坚谓朱彤曰(朱彤秘书监也)。涉公若在。岂使朕燋心于云汉哉。初秦太史奏。有德星现于外国分野。当有圣人入辅中国。得之者王。坚乃分命符丕(丕坚之庶子也)伐襄阳取道安。吕光讨龟兹求罗什(具足云鸠摩罗什此云童真)朱序为秦陷(晋南中郎将朱序为丕所陷)致道安并习凿齿。坚喜曰。朕用师十万得一人之半也(一人谓道安半谓习凿齿)国有疑谋并古器服篆隶宝玉所不识者。俾咨询于安。坚尝欲游东苑命安同辇。权翼谏曰(权翼秦左仆射)臣闻天子法驾侍中陪乘。道安毁形贱士。宁可参逼乘舆。坚忿然作色曰。安公道冥至境。德为时尊。朕举天下之重不足以易之。非公之荣乃朕之荣也。使翼扶安登辇。然臣谏显忠也。主拒爱贤也。权则区区之尺度(权翼之谏。乃臣子之宜。然不能尊贤重德。亦器量之未广也)符则汪汪之陂湖(安公实为一代之贤。符主深所器重。虽有强谏之言亦终不纳。信为深识之见也)君臣向背若不相合(若然也似也)而于国则合矣。故君子和而不同。匪兹何取焉(君子之道不争。然所见各不同。所谓殊途而同归也)彼伪符犹愈于真桀(桀虽真主而无道。秦虽伪霸而有德)诚可谓得霸之道也(道安。常山扶柳人。姓卫。家世英儒。早失覆荫。为外兄所养。七岁读书。再览能诵。十二出家。貌陋下为师之所重。执劳作役。曾无怨色。数岁之后。方启求经。与辩意经一卷可五千言。赍经入田。暮还已诵。复与成具光明经一卷咸万言。如初亦诵。师执经覆之不差一宇矣)秦克燕与凉(前燕即慕容暐据邺都。为坚所破。前凉张天锡据凉州。为坚所灭也)降其君为臣。渤海流沙恢为国壤(渤海尽东。流沙尽西)足食足兵。威振海内。常患不得缵禹旧服。登会稽而望沧海。朝万国以号令天下(禹于涂山会。万国诸侯执玉帛而朝贡。涂山在越州会稽也)累问安伐晋之计。安亟曰。晋德虽微。天命未改难可图也。君子亦以为私护援本朝而实得礼也。故一言而兼致焉。符以独夫之见(书云。独夫纣也)爰举百万之众。符融治前军。晋之诈之末鼓未成列。秦师大崩溃(符坚学长安之兵骑八十七万。前后千里旗鼓相望。东西万里水陆并进。符融为将。晋谢玄等以水军七万拒之。王道子以鼓吹求助于钟山神。坚至寿春。登城而望见。八公山上草木皆人状引军阵于淝水。晋师不得渡。遣使谓融曰。君悬军深入逼水为阵。此乃持久之计。岂欲战乎。若小退师令将士周旋。仆与群公缓辔而观之。不亦善乎。融挥军却阵。军遂奔退。制之不可。融驰骑掠阵马倒为军所杀)自后燕复于燕(坚败后。慕容冲起兵攻长安。慕容垂归邺城而称后燕也)凉复于凉(李皓本张轨将。后称西凉于炖煌也。吕光称后凉于姑臧)秦据于秦矣(姚长遣将围坚于五将山。执而缢之于新平佛寺。自立为后秦)先是释公亡(释公即道安)坚临恸(哀过曰恸)曰。吾其未济也。安公舍我而去矣。于其言宁谬哉。安初谓王子年曰。世途若此盍行乎(盍何不也)年曰。公可前往。须吾偿后债耳。年后得害于姚苌(王嘉。字子年。洛阳人。形貌鄙陋似若不足。好滑稽不食五谷。有问善恶。应答状如戏调。事过多验。答道安云。小债未了。不得俱去。及姚苌得长安。与符登相持甚久。苌问之。朕当得否。答曰。略得。苌曰。当言得。何略之有。因斩之。苌死后。子兴方杀登。兴字子略。即嘉所谓略得之意也)法汰如于荆谒桓温。温恃威名重不速于宾接。汰患其踌躇。忽告谒者曰。吾有疾遽退。他曰汰至温。不俟履屦而前之也(法汰东苋人。少与道安同学。才辩虽不及安。而姿貌过之也)安既俘于秦。门人各驰散。慧远初将届罗浮(山近南海)至浔阳(江州也)卜庐山而栖息。既获朽壤抽泉故不求去。慧永(并道安门人)邀止西林(庐山之西林寺也)后刺史桓伊(东晋臣也)别立东林寺。先是陶侃镇广州(陶侃。字士衡。初好学延接宾侣。客至家贫。母截发卖之以供待。后为八洲都督)得育王像(即阿育王所造之像也)送武昌寒溪寺(武昌鄂州也)远寺成遥请像。乃凌虚而来。当时搢绅儒林傲世考盘其若宗炳雷次宗刘遗民周续之张季硕之辈(南阳宗炳张菜民张季硕。彭城刘遗民。预章雷次宗。雁门周续之。新蔡毕颖之。僧惠持惠永共为莲社也)凡百大名君子咸与胥附(胥相也)远少与惠持偕为诸生精六经学。礼乐名教特为朝野法度。王恂与范寗书(王恂为桓温主簿范寗注谷梁传)曰。远公持公孰愈(孰谁也愈胜也)范公复云。诚为贤兄弟也(持与远实亲俗兄弟也)王重曰。但令如兄弟诚未易有。况复贤耶。姚兴初译智论讫(智论。或称智度论。龙树菩萨造)笃所聘请远制序。其见重殊绝如此。桓玄征殷仲堪(桓玄。字敬道。大司马温之子。为江州刺史。元与二年篡晋安帝刘裕举兵。桓玄乃征仲堪也)要远出虎溪。远称疾。玄自入山。左右曰。昔殷仲堪礼远。愿公勿敬之。曰何有此理。仲堪本死人耳。既见素反前约(素先也。本言不礼及见即礼)出山谓左右曰。实乃生所未见。后玄欲沙汰教僚属曰。庐山道德所居。不在搜简之例(简阅也)初成帝冲幼。庾冰辅政(晋成帝。讳衍。明帝长子。皇太后庾氏摄朝称制。祖约苏峻及庾氏专政也)以为沙门应敬王者。何充王谧等驳议。同异不定。后桓玄在姑熟(姑熟当涂县也。旧日宋主改为太平州)欲令尽敬。且以问告。远答书并制沙门不敬王者论五篇。以塞横议(书并论并在弘明集)安帝迫桓玄篡逊于南郡(安帝。讳德宗。孝武子。以会稽王道子为太傅摄政。兖州刺史王恭与桓玄反。迁帝于浔阳。玄乃篡位二年。刘裕诛之)玄死。大驾克复旧京。何无忌前劝迎候(无忌为侍中)远称疾不行。恩旨劳问。远以书谢诏答叹恨不果见也。持至井络。井络之人望风趋慕(惠持入蜀。住依政县后岩院也)伪蜀谯纵之子道福。尤凶悖将。兵有所讨。还至郫中(邹县盖法定寺)寺僧徒遥见人马流血尽奔走(惧战士也)持在户前盥洗。气色晏如。福既至。特弹指漉水竟不辍。福洒汗而出。谓将校曰。大人固与众异耳。君子曰。晋失中原。介于江国。衣冠避五胡之乱(五胡。前赵刘元海。后赵石勒。后魏拓跋氏。前秦符氏。后秦姚氏也)莫不南迁。邦家以北伐为谋。且慕胆勇。致使英贤。缁素宅心事外。鸾吟鹤举。视俎豆绂冕而若遗也(宅居也。事物也。高尚之流睹世陵夷。居心物外。放鸾鹤之情。匿林泉之侧。于礼乐而不顾也)夫澄安林远制作对[改-己+易]。皆词气冲深有伦有义(伦理也)虽宣象外之风。率多经济之略。故始言首事必信重于天下矣吕光入龟兹获罗什。膝其头令倒乘驼付无愠色。光乃特器异之。不敢狎侮(符坚令吕光将兵伐龟兹求罗什。既克获之不甚重。遂以龟兹王女强逼之。又令乘恶马驰驼。什无怒容。及归劝令移营地果大雨水涨。由此光特加礼重矣)暨返旆于凉闻秦败。遂僭据其地改车书(吕光伐龟兹回。以骆驼二万余头骏马万匹珍宝千余回至姑臧。闻符坚已战败。自称凉州刺史。后僭位称后凉。凡十四年)姚兴命将讨凉求罗什。凉亡致之于关中。四方学侣大集会秦。谋胤其后。以室强之(姚兴慕其聪俊。逼之宫妓以求其种)净行者耻闻其事。夫宋龟灵而纳介。荆人辨而召刖(宋元君梦。人披发告之日。予谓清江使者伯渔者预且得我。元君召问之云。得龟乃刳之。以卜七十二钻之无遗也。又卞和于荆山得石。辨之有玉献楚王。王不识双刖其足。三献方别。斯皆以灵智而受刳刖。若罗什以聪明而污戒也。介壳也)岂非智有所可力有所困乎。故继益以损物。莫为之不惑也。魏孝文诏求什(孝文。讳宏献。文帝长子。五岁受父禅。迁都洛阳。改姓元氏。在位二十九年。仁孝雅好黄老。尤精释义)后既得而禄之。虽吾教以仆陷大谲(不正也)然春秋之义言功十世亦可宥也(春秋有功宥十世之罪)初童寿在外国遇圣者。告之曰。若慎无适东土。将有大不利焉。什乃不顾而来。岂非良臣死国计。良执死高义。仁者死成仁。何顾之有也(将弘大教不可以小节而坚守法门于今受其赐教之盛而什之力也)故什死。焚之心舌不烂焉。僧导十岁从师受观音经。问曰。此经有几卷。师欲试之。乃言止有一卷耳。导曰。初云尔时无尽意。故知尔前已应有事。师奇之居贫无资以樵苏夕学洎业成。姚兴钦其德。入寺造敬。同辇还宫。宋武悦其贤。为之于寿春立东山寺也(宋武刘裕收后秦与僧导归金陵也)晋昙始孝武末(东晋也帝临位深奉佛法符坚兵至谢玄破也)适辽东。高丽开导始也。后还三辅(三辅咸阳县。昔秦皇于此置殿观)三辅人宗仰之。宋武灭姚泓。留子义真镇长安。赫连屈句(赫连勃勃也)追败之。道俗少长咸被坈戮。始接刃不伤。屈句自击以佩剑无能害。乃恐惧谢罪。洎魏世祖虏赫连昌(赫连勃勃之子为后魏所灭)得始每加殊敬既灭法。玄风剿绝。赭衣其歼(赭赤衣也盖乾陀色)始乃闭形幽阻。非虐命所及(遁迹山谷也)盖鸿飞冥空高视天际非罻罗之所得也(罻网也)后知大法将亨。于月正元日天子履端(谓正月之旦也。履端于始。举正于中。归余于终。造历者以步履之首。谓月节举正得中气即为其月二百五十四日。所余一十一日二十五分。积三十二日为一闰也)廷实旅百(实满也。旅众也。谓元日进奉之物充廷也)荷锡于国门。将图其变也。魏主闻而怒。命有司速乃辟。肌不容刃。手剑之其伤如线。俾投虎槛。虎避伏(乃汝也。辟刑也。俾使也)其末如之何。召即殿详考兴废(因问国祚矩永之事)始乃扃鐍邪关芟夷梗途。焘凄然悟矣(后魏太武讳焘。初不信释教。坈沙门毁佛像等。因遇昙始化之后悔过。南征宋杀戮无辜立二十九年)太山僧朗凡圣不名人也。晋魏燕秦六天子降诏问所供聘。皆极世瑰奇宝货焉。虽珠玑无胫至人无心。而德之所召故无远不届(至人本无心求于珠玉。珠玉亦无胫足而行。但道德昭感而无远皆至也)由是德因名显。名以德固。名德相副实则永世。故今金舆谷灵趾不昧矣(齐州太山神通寺。南燕慕容德为僧朗禅师之所立也。以三县民给之。长廊延袤　有余间。三度废寺毁之不得犯者。朗辄见身以锡杖挥之垂死。求哀如初。有一井。女人临之即枯。烧香忏求还复如故。立四百年。至今佛像鲜明如新。众会不践于今俨然)西秦北凉俱微国也(西秦乞伏国仁据河西。北凉沮渠蒙逊据姑臧)观乎圣贤。昙无谶法进道朗所译制撰。其国非小焉。故楚书曰。楚国无以为宝。唯善以为宝。否者安得不由五运遐弃厥荒奄树社稷自构一方之鸿业矣。梁慧约始过志学已有老风。剡人谣曰。少达妙理娄居士。既入道。玄德嘉闻。升为国师。诏以旧宅为本生寺。所居里为智者里也。北齐法上(高欢受东魏禅。都邺称北齐。为后周所灭)肇落两髦。嶷然成器。刻意尚行。颇究玄微。时人以为圣沙弥。由形色非美。谚云里沙弥。若来高座逢灾。文宣请为戒师。掩面布发令蹈。乃受降君之敬罄矣。天保中国置十统。以上为大统也(降音古[卄/大/巳]反。谓降君父之尊行师资之敬也。文宣。讳洋。字子进。高欢第三子。时有尔朱荣之乱。共忧寒馁。帝始生数月。忽欣然曰得活耶。及登位神武冠绝。至末年毒虐诛戮不可言纪。崩年三十六)隋灵藏高祖龙潜之友也(隋高祖。姓杨。讳坚。以周大统七年生。冯翊般若寺紫气充庭。袭爵隋国公。周武为太子聘帝长女。宣帝崩。刘昉等以帝辅政帝为丞相。帝崩受周禅在位十二年。潜龙曰与藏为深友)既御极弥笃旧素。敕其宫阍入则未吾禁也。出亦如之。而坐则同榻。行则同辇。曰弟子为俗人天子。律师为道人天子。今谓帝王之言过矣。君言则书何可戏焉(君之左右所举必书左史记言右史记动)夫爱人不失其义则其爱远矣。岁苦旱雩而不雨。国人骚非有年。帝以听于神无若听于圣人也。乃请昙延于大兴殿。登御座南面传戒。帝命朝宰席北面跪受。不崇朝而雨焉。衣与食皆出自帝宫。传自帝手。寻升为平等沙门。于所犯者两造具备。然后泣而惩之。哀敬刑书弘大禹之悼罚(昙延。姓王氏。蒲州桑泉人。幼而聪慧。沙弥时有薜居士。因书四字示之。方圆动静令体之。延应声曰。方如方等城。圆如智惠曰。动则比识浪。静类涅槃室。薜惊骇。后著涅槃经疏十五卷。于舍利塔前祈请。放光夜烛也)帝尝欲试沙门器度。广搜啸于殿廷。敕禁甲虎贲。奋剑逐之。唯敬脱步武。若暇逶迤而退。帝美其弘远命升殿锡法物道服。旌其异也(高僧敬脱。常担母学业善大书。笔如臂管长三尺。方丈书一字更不修整。隋文命上殿赐大竹扇面阔三尺即令执用。并赐松枸高屐令著从宫中出。帝自送之曰。诚僧杰也)观乎仁寿开皇天下大定。亦以善之至也。而智不图远家爱不臧(臧善也。家爱谓炀帝承父之大业而不修令德。荒惑女色以至亡败矣)遂使卜世不永。故吾教以福慧。为两济阙则何言哉(隋三帝共三十八年矣。而禅于唐)古者有德而爵。有功而禄。而沙门有至卿大夫爵禄者也。古者生名冠字死谥。而沙门有至侯伯之谥者(子生二十冠而字。字以表德也。殁而立溢。周人以讳事神名终将讳之。故易之以谥。古者无赐紫衣师号者有赐谥号者。如定兰赐谥觉性)悲夫秦人窜跋陀于庐山(跋陀此云觉贤。一日诵习敌余人一月。自中印土至秦。与罗什论议甚有神异。为僧[契-大+石]等谤。逐之往庐山。译经一百余卷。七十一而卒)魏后辟玄高于平城(高生而神异。后魏拓跋焘僭据平城。高与太子晃善。晃被谗父疑高。又为崔皓寇谦等谮帝。帝怒絷而杀之。光明至寺。弟子方知。遂请尸欲葬之。高复起备言吉凶而卒。出梁传)苟非其时。虽圣贤尚致危身之酷。岂止泣麟伤凤而已哉。故汉文优贤。而贾谊犹谪(汉文仁圣。而贾谊贤才。犹谪长沙而卒)魏武礼士。而孔融就诛(孔融。字文举。为魏武诛之。融二子八九岁。方弈棋不起。左右曰。父见诛何不起耶。二子曰。岂有覆巢之下。复有完其卯乎。寻俱收而死也)岂非通塞之命悬于时运哉。余尝适莽苍之野(莽苍郊野也)遭鲜风腾馥。为之四顾。得紫芝数本于衰丛之末。而野烧所及茎盖毁缺。乃撷而玩之(撷胡结反)但顾拙于所庸。日暮置石上而归。他日登朱门。睹琼笼之中。巾以文绣。与余之先见者奚异也。但遇不遇也。惜乎人之于人何莫若是哉。
