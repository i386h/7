<!-- { "loadSidebar": true } -->
　　惟周王二十四年甲寅春二月八日。大圣诞于迦维(姬周第四主昭王。名瑕。康王之子。在位五十一年。二十四年岁在甲寅四月八日。佛生于迦毗罗卫国欢喜园中无忧树下。即净饭王城中印土是也)敷德教于五天。此周人之不知也(东南西北中五印土。皆称为天。本梵天之裔也。敷布也。化在西国。周人不知也)初河泉泛溢大地震动。瑞气浮空入贯太微。遍乎西方作青红色(周人虽不知。于四月八日晨朝忽见地动泉溢。望见西方有虹光等。瑞上贯紫微)王问太史苏由曰。若何祥乎(昭王见西方瑞相不测而问苏由也。大史占天文者)。史曰。有大圣人。生在西方。王曰。于天下何如。曰即时无他。一千年后声教被此(太史以古书占知西国有大圣人降生。王疑属于彼土故问天下如何。答以千年之后声教方及于此。即今无他自周昭二十四年至后汉明帝永平十年。计得一千九十六年矣)王因刻石于南郊(用纪。此事出周书异记)昔高丽问于齐人。而法上亦以此告(高丽未达佛生之事而问之齐人。高僧法上亦引此文而对之也)夫昭王承文武成康之烈(文王武王布德开基。成王康王赞承帝祚。以至于昭王也)刑措国治(措置也)向能正思无为。谨变乎道。而目观其瑞。心不精求。盖福应斯来有数故也(昭王虽睹奇瑞不能求访圣人。而南巡楚乡。胶舡溺于汉水。此盖圣人缘合有时故也)昔世界初成有千花见焉。远表贤劫有千佛兴矣(昔劫初时。海中有千莲花出。见表有千佛出世)今第九减劫。人寿六万降至于百。而四佛利见于天下(今第九劫中。人寿六万岁时俱留孙佛出世。四万岁时俱那含牟尼佛出世。二万岁时迦叶佛出世。人寿百岁时释迦牟尼佛出世也)余佛在于余减劫(余九百九十六佛出余减劫也)大圣以嗣圣之储(位继迦叶佛之后也)自知足宫降神于王家。光被百亿。其所将从。乃大威德天。格于上下神祇。至是鬼宿合时。于毗岚园波罗树下。右胁而生也(格至也。知足即兜率也。毗岚此云婢守。波罗树即无忧树也。以右者顺也。胁生者异凡也)古者枢虹应诞表厥命世。故大圣亦以白象为瑞也(颛顼高辛等。皆感虹光绕枢星而生。其称命世之君。佛亦以日轮白象而生表其瑞也)古者八采重瞳陟于元后(陟升也。元大也。后君也。尧眉八采重瞳)故大圣亦以三十二相示升阶也。国有老仙(老仙谓阿夷头耆。或云阿私陀也)言于王曰。呜呼王子有奇表。在家为转轮王。出家成无上道。观乎相好炳著不得在家矣(炳明也。著见以王子之相好。恐不得在家为轮王。多出家成道也)净饭王闻之。心忉怛焉(忉怛悲惨也)诚国嗣不在此。则吾氏泯矣(信如先生所言。若太子不在家为轮王。即恐吾氏族无继绍而灭绝也)黎民弗保子孙其宾于国乎。其国安在哉(保守也。失国子孙为二王后乃称国宾)其图惟安则剪其心。立保傅以作训。历射御以昭艺。王子乘羊车诣学堂。行在三之教(谓世子入学。与国人齿让也。一父在故让使知父子之道。二君在故让使知君臣之义。三长在故让使知长幼之节也。于是选师友教太子六十四书等也)由是驾象弦弧。驰骋捔逐。备物致绩。莫有不为天下先者(将思谋安。安之于家则宜剪其修行之心。立师保训以至文武之道。掷象射鼓角抵之戏。备物致功。无有及者)。爰复考少阳之宫。征倾邦之曼。玄黄頳练。绰约缤纷(考成也。曼长也。美女长弱。列子云。娥媌靡曼也。为太子立宫既成。征求美女。谓娶善觉王女耶输陀罗等。饰玄黄之服。绰约缤纷乃容仪举动之貌)击石拊石。鼓琴鼓篁(石乐磬也。此谓悦之以音乐也)姑务以欢娱。荣宴狂醒荡虑。闇钝耳目泊其道性(姑且也。泊淡也)而岁始芳(谓二月八日也)感应时来。鬼神合谋(谓净居天子至也)夜未艾(艾正也又中也)哀含胆肺厌极嫔嫱。策素马以凌虚。诣青山而断发(太子于是逾城矣。爰祈作佛也)体常乐而化成天下者也。呜呼人谋蔽于鬼谋。鬼谋蔽于天谋(蔽犹暗也。人谋况议于众也。人虽有谋。暗思神之谋而不得用也)人谋从欲。天谋从道。鬼犹非人之敌。而况资于天乎。是故抱关士虚谨其户(抱关谓阍者)挈壶氏虚谨于时(周礼有挈壶氏掌箭漏者)宫卫偃甲(禁兵之属也)轩悬失举(乐奏之士也)彼昏迷之不暇。岂能致勤于其职也。故应生之质。虽曰天性。功存被物。而不得行乎天性矣(父子之道天性也。佛虽以应现化生之身而本在济物。济物之行必假道成。道成不可在于爱欲。是以不得不行乎本意之事也)父王迟其不归宫室暧而无辉(暧暗也)顾彼山林悠然长往。涕泣涟洏。诏族父洎伯舅氏五人而往求之(即俱伦五人等皆太子族也。令入山求而伴之也)令候其暄凉遂其行藏无咈太子之欲(咈违戾也)过六载载省载悟。枯馁之行不为功德。乃以腴肠实腹为至道之器(大载日餐麻麦。为降外道。乃云吾有一法世莫能知。一切众生皆依食住。遂受乳糜六斗四升而餐之。乃成道也)以是月以是日以是夜夜何其银汉已转。群动已息。据金刚座。如龙蟠结。戡剪大难。万德来朝。巍巍乎浩劫鸿勋。爰[車*胥]于箭漏之间耳(以十二月八日食乳糜已。尼连沐浴。于金刚座入定。示将三界九地诸惑断之。以三十四心而成正觉也)夫天期昭昭之多。地一撮土之多。山一拳石之多。海一勺水之多(昭昭耿光也。天以积小明而成。地以积撮土而成。山以积石而成。海以积勺水而成也。并中庸篇文也)故积而为大能致大用。大士往修大行举善无遗。以普贤愿普入一切(普贤行愿如华严经)故于兹辰。其身遍坐一切道场。而小智观之以丈六。大士观之以远大。远大则该乎报体。丈六则专乎化躯。其犹自牖而窥于天道。随隙而见乎多少尔(虽以丈六之身于伽耶畔金刚座上成等正觉而。实量无齐等。非属三界)悲夫。苦海混沦。瀑流洄澓。畴先触涯俟济。吾必津之以道焉(畴谁也。涯岸也。俟待也。济度也。津济也。谁先触涯岸求渡苦海者。吾当济之)由是。四顾踌躇。经三七日。乃朝步造乎施鹿林。施鹿林者古佛前化(林在波罗奈国。昔王有千鹿将尽杀之。如来提婆达多俱为鹿王。各领五百。遂告王曰。许日供一鹿。供次者身有孕。鹿王乃代往。王感其仁慈。遂尽免其鹿。即以此园施鹿。遂号施鹿园也)今获五人于此地(即五俱伦也。一者憍陈如。二者十力迦叶。三頞鞞即马胜也四者跋提。五者摩诃男也)符其往事矣。殆微言三转(所谓见道。修道。无学道。三转法轮。唯大器前悟也)余则末吾知也(殆及也。末莫也。虽云初谈四谛。而其间悟入不同)是时地祇兴声。百神咸和。上畅于九天(云天初禅三天共九天有耳识也)下遍于黄舆(黄舆地也。淮南子云。地形如车舆)旁流于八方。人天交庆。日月贞照。莫不踊跃。莫不抃呼。群灵熙熙于胥乐乎(熙熙和也。胥相也)万圣乐推以大觉为法王者也。穆王时。西极之国有化人来。入水火。贯金石。返山川。移城邑。乘虚不坠。触实不碍。千变万化不可穷极(当周穆王时。已有化人来至。但群生感应未兴故也)既以变物之形。又且易人之虑(既能现神通。又能化人心虑也)穆王敬之若神。事之若君。化人无何。谒王同游。王执化人之袪。腾而上者中天乃止(谒请也。袪衣袖)乃暨化人之宫。构以金银。络以珠玉。出云雨之上。而不知下之所据。望之若屯云焉。王自以为居。数千年不思其国(王居化境。不思返国)化人复谒王同游。所返之处。仰不见日月。俯不见河海。光彩所照。目眩不能得视。音响所来。耳乱不能得听(此乃化人与穆王游入诸佛净土也)王请化人求还。化人移之。王若坠虚焉。既悟所坐犹向者之处。王问所从来。左右曰。王默存耳(左右见王默坐。而王与化人神游净土耳)王自三月不复。更问化人。化人曰。吾与王神游也。形奚动哉且曩之所居。奚异王之宫。曩之所游。何异王之囿。王大悦。窃思被所遇者佛矣(如来在世虽声教未被于此。而佛亦曾来矣)而未悟是佛也。惜哉胡获焉。君陈曰。凡人未见圣若不克见。既见圣亦不克由圣。诚在此矣(此乃周书之文。孔氏注云。凡人有初无终。未见道如不能得见。已见圣道亦不能用之。所以无成也。今穆王见圣而不能求趣圣。信为惜哉)其菩提树凝阴厚也。金刚座无倾动也(在摩竭陀国伽耶山西南十四五里。即毕钵罗树也。茎干黄白枝叶青翠。冬夏不凋。光鲜无变。高数百尺。金刚座居其下。菩萨证圣之所。亦曰道场。大地震动。独无倾摇也)树为座之表。居其座则荫其树。树宜勿剪勿伐之美也。座当不骞不崩之固也(皆邵伯之诗也)圣人之道成而德重天下。其不在兹余所弗堪也(宜存其旧物以表圣迹也)故外国先王[金*挈]石为像。南北标志以观遗化也([金*挈]刻也。于金刚座菩提树下刻二大石菩萨。后世佛法若减菩萨没地。奘公去日已至胸也)老氏生于定王(老子周定王三年九月十四日生于楚国陈郡赖乡曲仁里。姓李。名耳。字伯阳。谥聃也)仲尼生于鲁襄(仲尼以鲁襄公二十一年冬生于鲁国平乡也)老氏默识于能仁。仲尼问礼于伯阳。清净法行经。以大迦叶为老聃。以儒童菩萨为孔丘。西升经云(道经也)吾师化游天竺。善入泥洹(此乃老氏默识能仁也)斯守雌保弱之道也。不敢为天下先之训也。老氏之德全于是乎。诗云。无竞维烈老氏有焉(此毛诗清庙之什竞强也。无竞竞也此诗美武王有伐纣之功。烈业也。能强其功业。如老子有道德不为天下先也)符子云。老子之师名释迦文(符朗。字元达符坚从弟。为青州牧。为谢玄所降归。晋后为王国宝　谮而杀之。有识度善别味著书数篇号符子)此或追老氏之言也。昔商太宰嚭(则吴太宰伯嚭也)问于孔子曰。夫子圣者欤。曰丘博识强记非圣人也。三王圣者欤(夏禹文命。汤王履。周武王发。为三王也)曰三王善用智勇。圣非丘所知。五帝圣者欤(少昊．颛顼．高辛尧．舜．为五帝也)曰五帝善用仁信。圣非丘所知。三皇圣者欤(伏牺神农黄帝谓之三皇也)曰三皇善用时政。圣非丘所知。太宰大骇曰。然则孰为圣人乎(应言上古皆非圣者。太宰所以大惊也)夫子有闲动容而对曰。西方有圣者焉不治而不乱。不言而自信。不化而自行(不以干戈刑宪。而法界之内率服。得不治而不乱乎。不以号今誓约而龙天莫不围绕。得非不言而自信乎。蠢识信向物类知归。得非不化而自行乎)荡荡乎人无能名焉(此乃仲尼以知西方有佛。故此答太宰也)是知儒道昭融如日在天。而能谦虚若此。盖释师之党潜化著矣。三教玄同彝伦克谐。但法被乎多方。经籍出乎多门。释宗以因果。老氏以虚无。仲尼以礼乐。沿浅以洎深。籍微而为著。各适当时之器。相资为美。其犹天地四时不以麰荠故不春(麰大麦也。荠甘菜也)菱苕故不秋(菱苕草属也)故儒教渐至也。殷汤改祝。孔钓不纲(桀君无道。置网祝日。从天地四方来者皆入吾此网。殷汤除其三面。唯开一面改祝日。请负命者投吾此网。论语云。子钓而不网。但以一钓取之。虽杀不多。此皆儒教渐行不杀之文也)老教中至也。一曰慈。二曰俭。三曰不敢为天下先(此道教谓之三宝也)释教极至也。自鸟兽刍土违而必惩(律文之诫也)如有用释教者。使人居乎漏尽。如有用老教者。使民至于冲和。如有用孔教者。使民登乎仁寿。是以大圣生于盛王(谓周昭之代)五天之人。千乘之邑。百乘之君。阶于圣智者也(千乘之邑。百乘之君。谓净饭王之诸侯也。以佛生之世国皆证果齐圣者也)二教生乎衰世。而大道踬于陵夷(自周第十二主幽王宠褒姒。失御天下。平王迁都洛邑。诸侯专征礼乐崩坏。谓之衰周也)故老圣潜其龙德隐于柱下。紫气浮关迈于流沙(老子为周柱下史见周德凌迟。遂出关往流沙。因为关令尹喜说道德二篇也)仲尼祖述尧舜。宪章文武。自卫返鲁而修春秋。感其灵应。反袂拭面。称吾道穷。皆非其志也(仲尼以鲁哀公十一年自卫返鲁。十四年西狩获麟而修春秋也)而知道者关尹也。知儒道者颜回也。行二教者百王也。老氏为高仙。仲尼为素王。圣谋洋洋与天地而无穷者也。时有愠见者曰(此乃假宾主问)若不贬二教已甚矣而胡德之欤(胡何也。乃可教而何德之有)余谓彼不知矛楯者也(昔有卖矛楯者。双夸其功。言楯则矛刺不入。言矛则能穿十楯。或云卖汝矛而穿汝楯。如何彼无词矣)吾经以二士为至化今鄙之(为迦叶为老子。儒童为仲尼也)则何反其义哉。穆王五十二年壬申二月十五日大圣示灭焉。是日也黑云四起。大风动地。西方有白虹十二道。南北通贯。连夜不灭。王问太史扈多。扈多曰。西方有大圣人灭。是其衰相耳。初穆王闻西方有圣人。又亟睹光气(亟数也)虑非周道所宜(虑其圣人来侵土坟也)命吕侯会诸侯于涂山(涂山在会稽吴越分野吕侯吕级也)以备其变至。是靡不大启沃也(今闻西方圣人灭无不庆悦也)昔大圣顾托大龟氏法藏(大龟氏则大迦叶姓。受如来之顾命也)事毕诣于双林道场(即俱尸那城跋提河畔也)末命七宝床上。北首而卧。于静夜中寂然无声。正遍知月隐于大涅槃山(佛身喻月。圆寂喻山)万汇号恸。泉填岳坠。恶星骤堕。诸河返流。阿难心没忧海。罗睺罗但观无常。有学无学怆然悠逝。诸天称曰。苦哉其娑罗林(梵云娑罗。此云坚固。凌冬不凋也)四双八只合为二树。垂条下掩。离离皓素如白鹤色。以是谓之鹤树也。劲叶含霜凌冬不凋。故谓之坚固林也。初大圣将复乎无为(则未灭前)发毗舍离至于南河岸上。履大方石。顾阿难曰。此吾最后望金刚座及王舍城。所留之迹也(毗舍离国在恒河南中天竺界七百里。贤圣于中结集处。即毗耶离国也)故今石上有佛双趾。长尺有咫(一尺八寸也)广三之一(阔六寸也)下有千辐轮相。指端万字花文及瓶鱼等。光烂烂焉(至今石上有此文见)自古邪徒毁而还复原。兹圣人寄迹以表教。教存而迹不亡。观者泣其依然则长想之怀有在矣。周之二月今十二月也(周朝十一月建子之月为岁首。则今十二月乃是周之二月也)十五日西土之晦也(西国于一月三十日内。分前十五日为白月。后十五日为黑月。自月一日为白月朔十五日为白月晦。自十六日为黑月朔尽日为黑月晦也)彼十二月各以星名呼之(正月利咀啰。二月吠舍佉。三月逝瑟吒。四月頞沙茶。五月室啰伐拏。六月波啰钵陀。七月頞湿缚庾阇。八月迦剌底迦。九月伽始啰。十月报沙。十一月磨佉。十二月颇勒窭拏也)星始为朔。星尽为晦。故此十六日当彼之朔也。合三十日成(前十五日白月。后十五日为黑月也)半月前号黑魄死(谓月初黑景渐消也)后半月号白明生也(谓十六日时月光正盛)分十二月为三时。肇正月十六日至五月十五日为热际(谓夏正也)自是十六日至九月十五日为雨际。自是十六日至正月十五日为寒际。凉暑之风稍与此历象会耳。古者三代之正有所取舍。夏后氏尚黑建寅为正(夏禹姒姓。名文命。以天锡玄圭之瑞。以建寅之月为武首。号人正。祭祀旌旗衣服皆尚黑。以平旦为朔也)殷人尚白建丑为正(殷汤子姓。名履。字天乙有白狼衔钩之瑞。以建丑之月为岁首。号地正。祭祀旌旗衣服皆尚白。以五更时为朔也)周人尚赤建子为正(周姬姓。名发。有火流王屋之瑞。以建子之月为岁首号天正。祭祀旌旗衣服皆尚赤。以夜半为朔也)而大圣在乎周年。故得以十一月言正。异乎今之世也(佛既生周代。凡经中所有年月。皆取周朝正朔。与今建寅夏正别也)是月也天地否闭。龙蛇斯蛰。微阳潜布于下泉。丐萌未达于上土。以兹生者应气运而来。以兹灭者应代谢而去也(北山和尚以佛灭乃用周正涅槃。与今之二月十五日涅槃别也。句萌则物初生如钩也。萌生也)夫居终而不能死者非圣人也(圣人与物无滞。其生也示相同凡。其灭也示化归真。虽现生而无生。虽示灭而非灭也)既死而不能生者非圣人也(此方缘尽见化他方非同小圣灰身而已故云常在灵鹫山而实不灭度也)非死非生而能死生者。是谓大圣人也(本不属于生死而示同生死。真大圣也)而六合之间。万类职之。未捐于有为。未窳于无为。生而复生。未始有极。而圣人应生者。亦何有极焉(职主也。捐舍也。窳惰也。佛是万类之主。而未舍于有为故示相。未怠惰于无为故化终而归寂。此方缘尽他方化故未有极尽者也)是以大圣生可生之世。灭可灭之世。生灭在物。固不在己也(示相生灭。真本元无。故云而众见劫尽大火所烧时我此土安隐)八日而生。表始华而就满也(周四月佛生是今二月也。物正荣华。八日者月渐圆满也)十五日而灭者。显自盈而之亏也(以十五日月圆之极。虑众生起常见。故现无常十六之后。月渐亏也)满则滋华。亏则害盈(以八日渐满故滋于荣也。以十五日后渐亏故害盈也)揆其日。是以见生灭之有为耳。又方昼而诞。反昼而逝者。盖生显死晦。旦勤夕逸之征也(佛生以昼入灭以夜者。盖生则显明也。死则晦暗也。又生居旦必有勤劳之用。死居夕乃是闲逸之义也)嗟乎群生纷纷若乎在梦。或有见佛生者灭者近者久者体常存者本不生者(随心所悟不同。化相虽有多般。法身本无生灭也)譬同室而异梦。彼梦者不知彼所梦也。且有大觉而后知彼所梦者也(有圣教说。佛以四月八日生。七月十五日降生。二月八日逾城。十二月八日成道。二月十五日入灭。又有圣教。以二月八日生。二月八日逾城。二日八日入灭。又有以二月八日生。十二月八日逾城。十月八日成道。十二月十五日入灭。诸部所记不同。如一室而异梦也)果有其分而异者不能合其同而同者不能离其异也(以今四月八日生者。据夏正说以二月八日生。据周正说即今北山和尚是也。俱以二月八日。乃天竺小乘别部所计也)有以庄王十年为佛生时。按据鲁史。曲裁经意。但多穿凿之美(此乃费长房。以周庄王十年是鲁庄公四年。恒星不见。星殒如雨。便为佛生。此乃据春秋妄为穿凿也。佛生是周第四主昭王二十四年四月八日生。庄王是第十五主也。又恒星不见。是四月五日。乃是佛灭度后。文殊菩萨于雪山化五百仙人而归本国。光明掩于恒星不见也)有以三月十五日为佛灭时。盖西域他俾罗部之言。余则不然也。老圣为秦佚之吊。若复归周也(庄子云秦佚入吊。老子三号而出也)仲尼梦奠于两楹(仲尼云。夏后氏葬于东楹。周人葬于西楹。殷人于两楹之间。吾殷人之后。其亡乎遂卒也)俯万化而同尽也。天智出宇宙。死齐宇宙。其真耶其权耶。真则象圣。权则乃圣。匪真匪权。则以见起灭之心矣(宇宙者天地也。若人智出天地。而生死与天地万物同者。问其是真耶是权耶。若是真则象称于圣矣。若是权化亦乃得为圣焉。除斯之外若不属。真之与权则无由达生死之心矣)。
