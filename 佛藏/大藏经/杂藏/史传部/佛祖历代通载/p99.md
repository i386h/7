<!-- { "loadSidebar": true } -->
　　(十二)　是年径山杲禅师入寂。讳宗杲。宣州宁国奚氏子。幼警敏有英气。年十三始入乡校。一日与同窗戏谑。以砚投之。误中先生帽。偿金而去。乃曰。读世书曷若究出世法乎。即诣东山惠云院出家。先是元丰戊午院塑释迦像。有异人丁生者。语寺僧曰。立像一纪当生一导师。大兴宗教。若像有难。是人方来。像毁则是人亦有难。崇宁甲申有盗穴像腹取其所藏。师以是岁适至。事惠齐为师。明年落发受具。繇是智辩自将凌跨流辈。阅古云门录。恍若旧习。闻老宿绍珵久依天衣怀公。亟往上谒与闻雪窦奥旨。趋宝峰湛堂准禅师。见师风神爽迈。特加器重。使之执侍。指以入道捷径。师横机无所让。准诃之曰。汝未曾悟。病在意识。领解则为所知障。时李彭商老参道于准。师适有语曰。道须神悟。妙在心空。体之不假于聪明。得之顿超于闻见。李叹赏曰。何必读四库书然后为学哉。因此为方外交。准将入灭。师问孰可依从。准以圆悟勤公语之。已而重趼荆渚。谒无尽居士张公请铭准塔。公道望倾天下。师登其门承颜接辞。绰有余裕。公称誉之。为名庵曰妙喜。字以昙晦。归宝峰讫其事。复见无尽从容问曰。居士谓我禅何如。公曰。子禅逸格矣。师曰。宗杲实未自肯在。公曰。行见川勤可也。于是佩服其言放浪襄汉。会大阳微禅师。密授曹洞宗旨。寻游东都。宣和六年圆悟禅师被旨都下天宁。师自庆曰。天赐我。得见此老。不孤湛堂张公指南之意。遂造天宁。及聆其升堂法要。迥异平日所闻。即倾心依附。阅四旬圆悟举。僧问云门。如何是诸佛出身处。门云。东山水上行。若有人问天宁只向。道薰风自南。来殿阁生微。凉师于言下豁然顿。悟圆悟大。喜迁师择木堂。以古今差别因缘密加妍练。一日圆悟饭超然居士赵公。师预坐。忽忘举箸。圆悟顾师而语超然曰。是子参得黄杨木禅也。师既为所激乘间扣曰。闻和上尝问五祖话不。知记其答否。圜悟曰。向问有句无句如藤倚树作么生。五祖云。描也描不成。画也画不就。又问树倒藤枯时如何。五祖云。相随来也。师廓然脱去。知见玄妙。圜悟深可之。使掌记室著临济正宗记卑焉。分座令接纳。繇是以竹篦应机施设电闪星飞。不容拟议丛林浩然归重。右丞吕公舜徒奏。锡佛日之号。虏人犯顺。欲名僧十数北去。师为所挟。会天竺密三藏。日与论义。密尤敬服。寻得自便趋吴门虎丘。闻圆悟迁云居。欲往省觐。道金陵。待制韩公子苍与语喜之。以书闻枢密徐公师川曰。顷见妙喜辩惠出流辈。又能道诸公之事业。衮衮不倦。实僧中祀梓也。抵云居为众第一座。讥诃佛祖辩搏无碍。圜悟亦让其雄。会世扰攘。入云居之西结庵于古云门寺基。因以为名。阅二十年辟地湖湘转仰山。邂逅竹庵圭禅师。相与还云门。著颂古百余篇。久之游七闽。居海上洋屿。师闵诸方学者困于默照。作辩邪正说以救其弊。泉南给事江公创庵小溪延请师居。缁素笃于道者毕集。未半年发明大事者数十人。鼎需思岳弥光道谦遵璞悟本等。皆在焉。一日参政李公汉老。闻举庭柏话有省。师可之及公疾革。作偈寄弥光。有深将法力荷云门之句。师平居绝无应世意。圜悟在蜀闻之。嘱丞相张公德远曰。杲首座不出。无可支临济法道者。公寻还朝。适径山虚席。必欲致师。师幡然起赴。开法于临安府治。唱圜悟之道。说法竟。侍郎冯公济川问曰。师尝言不作这虫豸。今日为什么败阙。师曰。尽大地是个杲上座尔作么生见。公无语。及居径山。四方佳衲子靡然坌集。至一千七百。师无他约束。容其自律发明已见率常有之。上堂问答(具在本录)时惠云院忘丁生之谶。毁释迦故像而新之。实绍兴辛酉。夏五月也。师于是月。坐与张厚善。著逢掖编置衡州廖通直李绎。为结茅圃中。师既拘文不与众俱。率令散处花药开福伊山。时容其受道。门庭益峻。乃褒先德机缘间与拈提。离为三帙。目曰正法眼藏。前参政李公大发。时居镡津。翰林汪公彦章税驾零陵。数通书问道。当轴者滋不悦。移师梅州。其地荒僻瘴疠。药物不具。学徒百余。羸粮从之。阅六稔毙者过半。师以道处之怡然。由是居民向化至绘师像。饮食必祀焉者有之。
　　乙亥冬蒙恩北还。明年春复僧伽黎。寻领朝命住明州育王山。逾年有旨。改住径山。天下宿衲复集如初。时上潜藩。雅闻师名。遣内都监诣山问佛法大意。师升堂有偈云。豁开顶门眼。照彻大千界。既为法中王。于法得自在。仍作颂献曰。大根大器大力量。荷担大事不寻常。一毛头上通消息。遍界明明不覆藏。上嘉美久之。建邸立。复遣内知客入山供养五百应真。请师说法。亲书妙喜庵大字。并制赞宠寄曰。生灭不灭。常住不住。圆觉空明。随物现处。师升堂有偈曰。十方法界至人口。法界所有即其舌。只冯此口与舌头。祝吾君寿无间歇。亿万斯年注福源。如海滉漾永不竭。师子窟内产狻猊。鸑鷟定出丹山穴。为瑞为祥遍九垓。草木昆虫皆欢悦。稽首不可思议事。喻如众星拱明月。故今宣扬妙伽陀。第一义中真实说。师春秋高。求解寺任。辛巳春得旨退居院之明月堂。然宏法为人老而不倦。上即位特赐号大惠禅师。隆兴建元自恣前一夕。有星殒于院之西。流光赫然。有声如雷。师示微疾。八月九日学徒问候。师勉以宏道徐遣之曰。吾翌日始行。至五鼓亲书遗奏。侍僧固请留颂。为写四句掷笔就寝。湛然而逝寿七十有五。塔全身于堂之后。
　　淳祐间晋陵尤煜号贰卿。尝题大惠语。大惠说法从横踔励。如孙吴之用兵。而广阔弘深不可涯涘。如大海水。鱼龙饮者莫不取足。今举平昔闻见二则朱文公少年不乐读时文。因听一尊宿说禅直指本心。遂悟昭昭灵灵一著。十八岁请举。时从刘屏山。屏山意其必留心举业。暨搜其箧。只大惠语录一帙尔。次年登科。故公平生深知禅学骨髓透脱关键。此上根利器。于此取足者也。煜早得于潘子善丈云尔。因取语录读之。至老不敢释手。往在舂陵。永嘉徐棘卿瑄。亦贬是邦。未几忽迁象台。忧愁涕泣。煜授以所携本。徐卿亟取读之。达旦不寐。次日欣悦忘忧。与昨日夐然二人也。遂携以去。手抄一本乃见还。后三年徐没于贬所。临终殆同游戏。不疾沐浴而逝。此书之灵验如此。盖煜之亲睹也(云云)。
　　(十三)　诏蒋山大禅了明禅师。继席径山。师秀州陆氏。嗣大惠。化扬和王姑胥庄田供众。岁收二万斛。常住由是丰足。
　　(十四　甲申)　沙门祖琇号石室撰隆兴佛运通论成行于世。
　　(乙酉)　乾道元年。
　　(丙戌)　诏灵隐道昌禅师住净慈。
　　(戊子)　诏上竺若讷讲师。于四月八日。选五十僧入内观堂。行金光明三昧。祈福邦家。
　　金国十月一日。诏顗禅师于东京创清安禅寺。度僧五百。作般瑟于吒会。
　　(十五　己丑)　普庵禅师入寂。名印肃。袁州宜春余氏子。六岁梦一僧点其心曰。汝他日当自省。既觉以意白母。视之当心有一点红莹。大似世之樱珠。父母因此许从寿隆院贤公出家。年二十七落[髟/米]。越明年受戒。师容貌魁奇智性巧慧。贤器之。勉读法华。师曰。尝闻诸佛元旨必贵了悟于心。数墨巡行无益于事。遂辞师游湖湘。谒大沩牧庵忠公。因问。万法归一。一归何处。忠公竖起拂子。师遂有省。后归受业院。绍兴癸酉间有邻寺慈化者。众请住持无常住。师布衾纸衣晨粥暮食禅定外。唯阅华严经论。一日大悟遍体汗流。喜曰。我今亲契华严境界。遂述颂曰。捏不成团拨不开。何须南岳又天台。六根门首无人用。惹得胡僧特地来。自后发为言句动悟幽显。有不期然而然者。一日忽有僧名道存。冒雪至。师目之喜曰。此乃吾不请之友矣。遂相与寂坐。交相问答。或笑或喝。僧曰。师再来人也。非久当大兴吾教。乃指雪书颂而行。至斯慕向者众。师乃随宜为说。或书偈与之。有病患者。折草为药与之即愈。或有疫毒人迹不相往来者。与之颂。咸得十全。至于祈禳雨旸伐怪木毁淫祠。灵应非一。由是鼎新梵宇或问。师修何行而得此。师当空画云。还会么。云不会。师云。上心不须说。其峻机多类此。忽一日索笔书颂于方丈西壁云。乍雨乍晴宝象明东西南北乱云深。失珠无限人遭劫。幻应权机为汝清○枯木救度复示众曰。诸佛不出世。亦无有涅槃。入吾室者必能元契矣。善自护持无令退失。索浴更衣跏趺而寂。时乾道五年七月二十一日也。世寿五十五。僧腊二十八。奉全身于塔焉。
