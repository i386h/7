<!-- { "loadSidebar": true } -->
  大明高僧传
　　明 如惺撰



　　大明高僧传叙

　　　　皇明天台山慈云禅寺沙门释如惺识
　　释迦世尊自周昭王甲寅降生西竺成道涅槃。垂千余载而至汉明帝。摩腾竺法兰始入中国。帝为首创白马寺以居之。自是佛法兴而僧徒渐盛。于是则有吴之康僧会晋之释道安宝志僧倜支遁无谶。神僧名释灵轨芳踪遍于天下。微言道韵高论良谟盈于简牍。作史者岂容己哉。故六朝庐山远公唐宣律师宋赞宁辈乃修僧史及高僧传。各若干卷。又达磨大师遥知震旦机熟。不远数万里而来。特授教外别传之旨。六传而至曹溪其道大振。载传而至青原南岳马祖石头。其枝分[乾-乞+余]布派溢源深。可谓鲁一变而至于道矣。然后百丈出丛林备则。有开堂入室竖拂拈椎一千七百则葛藤蔓延寰宇。首以道原禅师学士杨大年附马李遵勖辈作传灯诸录。各若干卷。入我　　国朝　成祖文皇帝于万机之暇。乃于僧史传灯录间采诸灵异者。别曰神僧传。又若干卷。於戏可谓盛典矣。夫孔子作春秋而乱臣贼子惧。太史公作史传天下不肖者耻。今吾释氏而有是书。则使天下沙门非惟不作师子身中虫。而甚有见贤思齐。默契乎言表得免亡罤者。讵可量哉。然僧史始于汉明。传灯远溯七佛皆终于宋。惟神僧传迄于元顺而止　　明兴　太祖高皇帝开国以来。国家之治超于三代。佛法之兴盛于唐宋。独僧史传灯诸书尚寥寥无闻。良可叹也。然吾侪有力者不以为念。有志者无以为缘。而我　　国朝人物其果不若唐宋乎。予于庚子校刻前代金汤编。今岁又缉　　国朝护法者以补其缺。间于史志文集往往有诸名僧载焉。因随喜录之。自南宋迄今略得若干人。命曰大明高僧传。以备后之修史者采摭。云尔。
　　大明万历丁巳仲夏吉旦书于嘉兴楞严之般若堂

　　大明高僧传卷第一

　　　　皇明天台山慈云禅寺沙门释　如惺　撰

　　译经篇第一(正传一人附见二人)


　　元燕都庆寿寺沙门释沙啰巴传一(剌温卜迦啰思巴)

　　释沙啰巴西国积宁人。总丱即依癹思巴帝师剃染。习诸部灌顶法。又从著栗赤上师学大小乘。时有剌温卜。善通焰曼德迦。密教为世所称。投之尽得其道。所以善吐番音说诸妙法兼解诸国文字。后因迦啰思巴帝师荐于世祖。命译中国未备显密诸经。各若干部。其辞旨明辩。特赐大辩广智之号。其时僧司虽盛而风纪寝弊。官吏不能干城遗法抗御外侮。返为僧害。世祖每论至此切忧之。乃选能者整维其失。故特授师为江浙等处释教都总统。帝亲劳送之。既至江南尽削去烦苛务从宽大。故遐迩僧寺赖以安之。随改统福广。因师之气正德庄严峻不倚。是以多忤同列。尝自叹曰。天下何事耶。吾人自扰之耳。朝廷设官愈多。则天下之事愈烦。况释教乎。今僧之苦无他。盖官多事烦耳。所谓十羊九牧可胜言哉。遂建言以闻。得旨尽罢诸路总统。天下快焉。师即遁迹垄坻。筑室种树将欲终老。至大中复召至燕京。拜光禄大夫大司徒。皇太子诸王尝问法要。诏给廪馆于庆寿寺。所译之经朝廷皆为刊行。延祐元年十月五日示疾。赐钞万缗。敕太尉沈王视医药谢却之。竟面佛端坐而化。帝悼之哀赐给葬。遣使驰驿送归故里。建塔　　系曰。译经之盛莫过于六朝盛唐鸠摩什实叉难陀辈。及入五代北宋则渐渐寝矣。况自康王渡江胡马南饮。銮辇驰遁淳熙之后。虽有一隙之暇。乌能于是哉。至元世祖而华夷一统。始复有译经之命。入我　　国朝。洪武建元以来以三藏颇足摩滕不至故止是例。今于元史仅得此人。庶不虚此首科亦几希矣。

　　解义篇第二之一(正传三十九人附见九人)


　　松江兴圣寺沙门释净真传一

　　释净真未详姓氏。从松江兴圣寺若平法师剃染习贤首宗。嘉熙三年游浙江诸刹。因钱塘江坝毁江涛泛溢灾民。师以偈呈安抚使赵端明曰。海沸江河水接连。民居冲荡益忧煎。投身直入龙宫去。要止惊涛浪拍天遂投身于海三日而返。谓居民曰。我在龙宫说法龙神听受。此塘不复毁矣。语讫复投于海。赵端明感其德具闻于朝。敕赐护国净真法师。立祠于杭之会祠。

　　眉州中岩寺沙门释祖觉传二

　　释祖觉别号痴庵。嘉州杨氏子也。聪颖夙发独嗜佛乘。精究贤首宗旨尽得其奥。后奉旨出住眉州之中岩。四方学者云委川骛而至。日于开堂弗倦诲示。汲引后学曲尽慈悲。清凉一宗至师可为鼎盛矣。而于拈椎之外。古今书史诸子典谟无不该研。一览成诵。尝修北宋僧史并华严集解金刚经注水陆斋仪等。行世。

　　临安上天竺沙门释若讷传三

　　释若讷奉旨住上天竺。常领徒千人。大弘三观十乘五重六即之道。其词辩若泻悬河。实为当世四依也。南宋淳熙三年高宗幸上竺寺欲礼大士。讷迎。高宗问曰。朕于大士合拜不合拜。讷对曰。不拜则各自称尊。拜则递相恭敬高宗欣然致拜。又问岁修金光明忏其意为何。讷曰。昔佛为梵释四王说金光明三昧。嘱其护国护人。后世祖师立为忏法。令僧每于岁旦奉行其法为国祈福。此盛世之典也。上说授讷右街僧录。赐钱即修其道。次年四月八日召讷。领僧五十入内观堂修护国金光明三昧。赐斋罢讷登座说法。上问曰。佛法固妙。安得如许经卷。讷曰。有本者如是。高宗大悦进讷左街僧录。号曰慧光法师。自是岁岁此日入内修举佛事。赐绢帛五十疋。七年八月召讷入内赐斋说法称旨恩宠隆渥加异。

　　台州白莲寺沙门释了然传四

　　释了然号志涌。出家郡之白莲寺。讲演天台教观二十余年。精励后学白业潜修。日惟一餐常坐达旦。一夕梦。二龙云中交戏空际忽然化为神人。从空而降谒师。且于衣袖出一书示曰。师七日后当行西归。了然既寤知是往生之应。乃挝鼓集众。登座说法遗嘱后事。已而书偈曰。因念佛力得生乐国。凡汝诸人可不自逸。即索浴更衣。命众同声诵弥陀经。至西方世界倏然而化。一众皆闻天乐之音盈空。祥光烛于天表。

　　明州宝林寺沙门释了宣传五(善荣)

　　释了宣四明人。肄业于宝林。因慕南湖之盛投之。精究三观十乘之旨。阅大藏教无不知其大义。修法华忏法二十七年。与释善荣为同志相善。凡所修进必偕荣尝金书法华楞严净名圆觉等经。宣亦为助。或遇西资会则施人手画水墨观音像。二人结誓往生。每说法则谆谆劝人皆求生安养。从之念佛者众。一日宣诣荣之室默坐。荣故问之。对曰。我西归有期矣难忘若道义。与若净土重会也。荣曰。正所幸愿。宣即集众告别。命诵经念佛号。端坐书偈曰。性相忘情。一三无寄。息风不行。摩诃室利。合掌而逝时正炎暑。停龛七日。颜色红润口角有微涎。观者以帕裛之则异香喷人。倾城士庶来裛香涎愈滋。阇维舍利无算。宣入寂三年。荣忽取经像分施亲故。讽普贤行法经小弥陀经。令众同助念佛。跏趺乃曰。我为赴宣公之约。言毕蜕然而化。

　　元杭州上天竺沙门释性澄传六(云梦泽)

　　释性澄字湛堂号越溪。绍兴会稽孙氏子也。父满母姜氏。梦日轮从空而堕。既觉日光犹照其榻遂生师。四岁常戏拈笔为佛像。授以佛经即能成诵若宿习焉。元至元丙子投石门殊律师祝发受具。石门谓。三世诸佛戒为根本乃教探律藏。而通其遮性双单止持作犯之义。乙酉依佛鉴铦公习天台教观。谒云梦泽法师于南竺普福。泽一见深加器重。历居清班要职。因天台国清实台宗讲寺后易为禅。乃不远数千里走京师。具奏寺之建置颠末旧制之由。元世祖赐玺书复之。已而欲东渡鸭绿游高丽求天台遗书。闻其国有事遂寝。大德乙巳出住杭之东竺丁未吴越大旱师率众说法祷雨格应岁饥民死无以敛。乃为掩其遗骸作水陆大会普度之。至大戊申迁南竺之演福。至治辛酉驿召入京。问道于明仁殿。被旨居清塔寺校正大藏。驾幸文殊阁引见问劳。赐无量寿佛等经各若干卷。事竣辞归特赐金襕衣。将行俄有旨即白莲寺建水陆大无遮会。时丞相东平忠献王请升座说法。事闻宠赉尤渥。赐号佛海大师。泰定甲子住上天竺。九年至顺壬午六月朔忽挝鼓告众曰。我三住名山逾三十年。自行无益世缘有限。虽愧不敏古德风烈犹或可攀。竟拂衣归天竺之云外斋。岁余还越之佛果。笃志净土修一心三观者七昼夜。屡感瑞应。一日月旦众以常仪问讯。师遽揖曰。老僧向非急于退步。一十二年几在半途矣。今日则有明日恐无。光阴其可把玩乎。烦点视衣钵用表无常。众为念佛。止曰。佛须自念。明晨却送别。黎明众集遂端坐而逝。阅世七十有八。坐六十有四夏。龛留七日颜貌如生。全身窆于清泰塔院。所著有金刚集注心经消灾经注弥陀经句解及仁王经如意轮咒经科。并行世。

　　杭州下竺寺沙门释蒙润传七(古源竹堂传)

　　释蒙润字玉冈。嘉禾之海盐人。姓顾。父敏隐君子也。母孙氏实古源清法师之甥女。母娠及诞俱感异梦。润年十四依古源于郡之白莲。方礼伽蓝神土偶皆仆。一众惊异。古源授经辄成诵。遂命从祥公祝发进具。古源见其锐敏授以天台止观金刚錍十不二门诸书。即能了大意。会古源归寂乃事竹堂传法师以卒其业。因苦学婴奇疾。修请观音忏七七日。既获灵应疾愈。而心倍明利。遂得分座于南竺演福。湛堂澄公来莅其席。润居第一座。无何出世主海盐之当湖德藏。夏讲法华。众尝千指屠酤。为之易业。瑞应之迹不可胜纪。迁演福宗风益振。六年退院事。高卧于龙井风篁岭之白莲庵。专修念佛三昧。依者日众。宣政院以下竺法席强起之。寺方灾。惟普贤殿岿然荆棘瓦砾中。因慨然谓众曰。兹寺成于慈云。今殿尚存则祖师之愿力有在矣。乃为次第葺治而新之。昕夕演说无倦率众修法华三昧。感普贤放光现诸瑞相。居三[禾*冀]。一日呼门弟子实法明策等示止观安心之旨。已而告曰。吾生缘殆尽兹惟其时骤称佛号数百声。泊然而化。润生平力修昼夜无怠。尝修常行三昧。以九十日为期者七。修法华金光明大悲净土。以七七日者不可以期数。故其潜德密行密证者有未易浅窥之也。

　　杭州上天竺寺沙门释真净传八(无极度)

