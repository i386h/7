<!-- { "loadSidebar": true } -->
　　洪州泐潭真净克文禅师。出于陕府阌乡郑氏。郑世族多名公卿。师生而杰异。幼孤事后母至孝而失爱。母数困辱之。父悲之使游学四方。至复州北塔闻耆宿广公说法感泣。裂缝掖而师事之。故北塔以克文名之。年二十五试所习剃发受具足戒。学经论无不臻妙。游京洛讲席。因经行龙门殿庑间。见塑比丘像冥目如在定。翻然自失谓其伴曰。我所负者如吴道子画人物。虽尽其妙然非活者。于是弃去曰。吾将南游观道焉。治平二年坐夏于大沩。夜闻僧诵云门语。僧问。佛法如水中月是否。云门云。清波无透路。豁然有省。时南禅师在黄檗师往造焉。适真觉惟胜为首坐。南一日举古德钟楼上念赞床脚下种菜话令众下语。胜云。猛虎当路坐。南喜之遂退院令住。而居于积翠庵。师三到庵语不契。乃曰。此老只是个修行僧。不会我说话。遂去见翠岩顺禅师。顺知见甚高而语话好葛藤。诸方号顺婆婆是也。问师。近离甚处。师曰。黄檗。云庵头老子安乐否。师曰。安乐。云甚处人事。师曰。关西。云说话却不似关西人。师曰。幼曾游学。云甚处为僧。师曰。从北塔广和尚落发。广与秀同参双泉郁。顺笑云。顷与讷祖印参此二大老。不会渠语话。及我如今参得些子禅。要见他却已迁化了。又问。新黄檗住得如何。师曰。甚好。顺云。渠只下得一转语好。遂住黄檗。禅即未梦见在。师因此大悟临济宗旨。顿见南用处。遂作数颂寄之。南大称赏。因回参礼。南问。从什么处来。对曰。翠岳。南云。恰值老僧不在。进曰。未审向什么处去。南云。天台普请南岳云游。曰若然者学人亦得自在去也。南云。脚下鞋何处得来。曰庐山七伯钱唱得。南云。何曾自在。师指曰。何曾不自在耶。南骇异之。于时洪英首座与师齐名。英乃邵武人也。众中号英邵武文关西。久之辞去复寓止翠岩顺禅师会下。顺云。子种性迈往而契悟广大。临济将仆子力能支之厚自爱。南住黄龙师复往焉。南云。适令侍者卷帘问渠。卷起帘时如何。云照见天下。放下帘时如何。云水泄不通。不卷不放时如何。侍者无语汝又作么生。师曰。和尚替侍者下涅槃堂始得。南厉声云。关西人果无头脑乃顾旁僧。师指之曰。只这僧也未梦见。南大笑。自是门下号伟异。虽博学多闻者见之无不詟缩。南入灭游衡岳。还首众于仰山。熙宁五年至高安。太守钱公弋先侯见之。师复谒。有獒逸出屏间。师方趋迎之少避。钱公嘲云。禅者固能教诲蛇虎乃畏狗乎。师曰。易伏隈岩虎难降护宅龙。钱公叹云。名不虚得。遂挽令住洞山。继住寿圣。初于洞山开堂示众曰。问话且止。秖知问佛问法。殊不知佛法来处。且道从什么处来。乃垂下一足曰。昔日黄龙亲行此令。十方诸佛无敢违者。诸代祖师一切贤圣无敢越者。无量法门一切妙义。天下老和尚舌头始终一印无敢异者。无异即且止。印在什么处。还见么。若见非僧非俗无偏无党一一分付。若不见即我自收。遂收足乃喝一喝曰。兵随印转将逐符行。佛手驴脚生缘。老好痛与三十棒。而今会中莫有不甘者么。若有不妨奇特。若无新长老谩汝诸人去也。故我大觉世尊。昔日于摩谒陀国。十二月八日明星现时豁然悟道。大地有情悉皆成佛。今日有释子沙门克文。于东震旦国大宋筠阳城中。六月十三日赫日现时。又悟个什么。以拂子画一画曰。我不敢轻于汝等。汝等皆当作佛。下座。又示众曰。洞山门下有时和泥合水。有时壁立千仞。汝等诸人。拟向和泥合水处见洞山。洞山且不在和泥合水处。拟向壁立千仞处见洞山。洞山且不在壁立千仞处。拟向一切处见洞山。洞山且不在一切处。汝不要见洞山鼻索。在洞山手里拟瞌睡。也把鼻索一掣。只见眼孔定动又不相识。也不要尔识洞山。且识得自己也得。又曰。洞山门下要行便行要坐便坐。钵盂里痾屎。净瓶中吐唾执法修行如牛拽磨。复曰。头陀石被莓苔裹。掷笔峰遭薜荔缠。罗汉院一年度三个行者。归宗寺里参退吃茶。有僧问。如何是佛。师呵呵大笑。僧云。何哂之有。师曰。我笑汝随语生解。僧云。偶然失利。师遂高声曰。不得礼拜。僧便归众。师复笑曰。随语生解果然果然。乃曰。洞山门下八凹九凸。交交加加屈屈曲曲崎崎岖岖嵲嵲屼屼。水云掩映烟岚重叠。一道直路观者游者十八九人。举步早是迷却路头也。其中莫有不迷者么。喝一喝曰。且道路头在什么处。又曰。佛法二字不用道著。道著则头角生。古人只解杀人不解活人。何不道佛法二字一一现成。诸仁者。欲知佛么只诸人是。欲知法么只诸人日用者是。是不是是即也大奇。不是也大奇。杀也活也一处不通。两处失功触途成滞。一日上堂问答罢。乃曰。还有问话底么。良久曰。三十年弄马骑却被驴扑。遂抚膝曰。直得须弥岌嶪海水腾波。三十三天一时退位。十八大地狱尽乃停酸。见么。若这里见得。释迦拱手弥勒攒眉。文殊普贤与伊作侍者。若也不见。看我七纵八横。且向葛藤里荐取阿呵呵。诸高德且道。我笑个什么噫。我笑昔日云门临济德山岩头萤火之光蚊蚋之解。一人道我呵佛骂祖。一人道我得末后一句。一人道黄蘖佛法无多子。一人道大觉世尊初生下时。一手指天一手指地。天上天下唯吾独尊。我当时若见一棒打杀与狗子吃。似这一队掠虚汉。总只一期于无佛处称尊。若是如今唤来一时与伊生按过。自余之辈放过即不可。岂不闻。僧问干峰云。十方薄枷梵一路涅槃门。未审路头在什么处。干峰拈拄杖画一画云。在这里。只如干峰恁么曾梦见也未。若是老僧即不然。十方薄伽梵一路涅槃门。未审路头在什么处。劈脊便棒。却问伊。路头在什么处。待拟开口热喝出去。更有云门折脚老比丘。不分缁索不辨正邪。拈扇子云。[跳-兆+孛]跳上三十三天筑著帝释鼻孔。东海鲤鱼打一棒雨似盆倾。似这般和泥合水汉。粪扫堆里埋却十个五个。又有甚过。阿呵呵。乐不乐足不足。而今幸对山青水绿。年来是事一时休。信任身心懒拘束。大众休瞌睡好。又解夏示众曰。有问话者么。乃以拂子击禅床曰。天地造化有阴有阳有生有杀。日月照临有明有暗有隐有显。江河流注有高有下有壅有决。明主治化有君有臣有礼有乐有赏有罚。佛法住世有顿有渐有权有实有结有解。结也四月十五十方世界。是圣是凡若草若木。以拂子左边敲一下曰。从这里一时结。举拂子曰。总在拂子头上。还见么乃喝曰。解也七月十五日法界若草若木乃圣乃凡。以拂子右边敲一下曰。从这里一处解。举拂子曰。总在拂子头上。还见么。乃喝曰。秖如四月十五已前七月十五日已后。且道是解是结举拂子曰。总在拂子头上。还见么。又喝曰。诸高德。此三喝中。有一喝是金刚王宝剑。有一喝是踞地师子。有一喝是探竿影草。若人一一辨得。始见临济大师道出常情。黄檗被掌。大愚遭筑。虽相去三二百年许。汝亲为嫡子。然后大开不二妙门。权衡诸祖摧邪显正扶宗立教整顿颓纲。纵大知见耀大法眼。不动本际决胜魔军。乃喝曰。更须知有一喝不作一喝用。到者里须是烁迦罗眼向未屙已前蓦提得去。诸高德且道提得个什么。良久喝一喝下座。师住持凡十有二年。厌繁剧谢事东游三吴。至金陵时王荆公方退闲居定林。闻师来出迎。既是喜甚剧谈终日。公问。诸经皆首标时处。圆觉经独不然何也。师曰。顿乘所演直示众生。日用现前不属今古。只今老僧与相公俱入大光明藏。游戏三昧互为宾主非干时处。又问。经云一切众生皆证圆觉。而圭峰以证为具。谓译者之讹何如。师曰。圆觉如可改维摩亦可改也。维摩岂不云。亦不灭受蕴而取证。夫不灭受蕴而取证。与皆证圆觉之意同。盖众生现行无明。即是如来根本大智。圭峰之言非是。荆公大悦称赏者累日。施其第为宝坊。延师为开山第一祖。升座曰。大众今日一会要知么。是大众成佛时节净缘。乃今际会大丞相荆国公及判府左丞。施宅舍园林为佛刹请山僧阐扬祖意。诸人还会么。直指大众即心见性成佛。大众信得及么。若自信得及。即知自性本来成佛。纵有未信亦当成佛。但为迷来日久。乍尔闻说诚难取信。且如古今天下善知识。一切禅道一切语言。并是善知识自佛性中流出建立。而流出者是末佛性是本。近代佛法可伤。多弃本逐末背正投邪。但认古人言句为禅为道有甚干涉。直饶达磨西来亦无禅可说。秖要大众自证自悟自成佛自建立一切禅道。况神通变化众生本自具足不假外求。如今人多是外求。盖根本自无所悟。一向客作数他珍宝。都是虚妄不免生死流转。大众。今日二相公特建此大道场作大佛事。出大地众生生死流转之苦。显露本来广大寂灭妙心。开发本来神通大光明藏。但迷则长居凡下。悟则即今圣贤。大众。言多则去道转远。笑他明眼道人。众中莫有明眼者么。今时佛法混滥。要分邪正使大家不堕邪见作人天正眼。有么有么。良久曰。我终不敢轻于汝等。汝等皆当作佛。下座。荆公大悦。以师道行奏闻。诏赐真净禅师。未几厌繁阓还高安庵于九峰之下。名曰投老。学者自远而至。六年而复出住归宗。又二年张天觉由左司谪金陵酒官起帅南昌。过庐山见师。康强尽礼致之以居泐潭。俄退居云庵。以崇宁元年十月旦日示疾。十五日疾愈。尽出平生玩好道具件件疏之散诸门弟子。十六日中夜沐浴跏趺。众请说法。师笑曰。今年七十八。四大相离别。风火既离散。临行休更说。言卒而逝。又七日阇维五色成焰白光上腾。烟之所及皆成舍利。道俗千余人皆得之。分建塔于泐潭宝莲峰之下洞山留云洞之北。
