<!-- { "loadSidebar": true } -->
　　临江军慧力可昌禅师。僧问。佛力法力即不问。如何是慧力。师曰。踏倒人我山扶起菩提树。僧云。菩提本无树向什么处下手。师曰。无下手处正好著力。僧云。今日得闻于未闻。师曰。莫把真金唤作鍮石。问一念万年十方坐断。学人特伸请益。师曰。先付德山后与临济。僧云。悔伸一问。师便打。问祖意西来请师举唱。师曰。达磨当年无如是事。僧云。和尚莫教话堕。师曰。却被上人勘破。僧云。争奈文彩已彰。师曰。向尔道。问祖意教意是同是别。师曰。一点水墨两处成龙。僧云。恁么则寒潭浪静苍龙宿。玉叶婆娑彩凤栖。师曰。先记摩腾后思卢老。问摩竭正令此日全提。如何是摩竭正令。师曰。喝散白云击破虚空。僧云。恁么则冲开法王阵。打破祖师关。师曰。更须著力。僧云。若然者让老马驹初出厩。存师圣箭乍离弦。师曰。也不消得。僧云。灼然水洒不著。师曰。谁肯便回头。师乃曰。法王行处草木生辉。大海腾波须弥岌峇。玄机未发。秖恐眠云不深。大用才彰。便出白莲社里。所谓随方作主宁类守株。把住放行自由自在。纵有连天瀑布。不来耳畔生喧。任他双剑峰高。免向眼前为碍。时行则行时止则止。动静不失其时其道光明。大众且道。那个是光明底事。良久曰。禾山打鼓声犹在。自此庐陵米价低。以拂子击禅床。又曰。菩提无相相覆大千。法性无言言满天下。所以观音从闻得道。弥勒因见悟心。祖师门下有何境界便得动止无碍。良久曰。国师不见客。侍者出山门。
　　黄州柏子山德嵩禅师。僧问。如何是显露底法。师曰。高著眼。僧云。法不孤起。师曰。露柱上荐取。僧云。若不得流水还应过别山。师曰。知心有几人。乃曰。天地一指绝诤竞之心。万物一马无是非之论。由是魔罗潜迹佛祖兴隆。寒山拊掌欣欣。拾得呵呵大笑。大众二古圣笑什么。良久呵呵大笑曰。昙花一朵再逢春。
　　庐陵禾山甘露志传禅师上堂曰。牛头没马头回。剑轮飞处绝纤埃。南北东西无异路。休言南岳与天台。所以未离庐阜。秖见五峰势险三峡声雄。自牧庵中随缘度日。便道涅槃城里坐致太平。解脱坑中未可安身立命。及到禾山也见。凌霄峰上云自卷舒。罗汉洞前溪声浩渺。三门佛殿无异诸方。厨库僧堂仍皆奋辙。便好拗折拄杖高挂钵囊。与诸禅德跨露地白牛。游壶中天地物外山川唱村田乐。且恁么过时。假使诸佛出兴于世。地摇六震天雨四花。终不能管得。也不疑著渠。且道山僧有何长处便恁么道。良久曰。白云乍可来青嶂。明月那教下碧天。
　　泉州开元真觉志添禅师。姓陈氏本州人。因游东林谒总禅师。一日室中示吹布毛因缘。师于言下开悟。乃呈颂曰。老师曾把布毛吹。举处分明第一机。欲识个中端的处。岭头遥指白云飞。元祐初游京师。徐国大王闻师道风。一日遣使召师入宫。小参示众曰。毗卢遮那实性与汝等诸人本性无别。从旷劫来轮转法界。于受生中无本无末无去无来无性无相无古无今。纤尘不立毫发难存。无正法之可分。何像末之为间。故知法界众生无成无坏。自性本源是佛。然虽如是。据衲僧门下天地悬殊。既有生而有灭。复有去而有来。正像末法既无差。性相昭然而可睹。于其中间无有成佛无不成佛。于般若藏无所间然。直饶三世诸佛六代祖师天下老和尚。神通过于鹙子。辩智胜于满慈。到这里也须结舌亡锋。良久曰。国令已传清宇宙。人人各贺太平年。王又问。如何是佛法底事。师曰。见性即是。王曰。如何得见性去。师曰。不离十二时中行住坐卧。皆是古佛道场。王遂领悟密契宗风。即命四禅入宫升坐。复求印可。饭千僧阅大藏以为庆赞。及奏宣仁皇太后赐师真觉禅师号。固辞不受。赐磨衲袈裟御笔题金环绦[金*匊]。云赐真觉道者当来同成佛果。诸宫屡赐紫衣四十余道回奏遍赐诸方禅律。哲宗上仙。复于福宁殿升座。赐真觉大师。
　　绍兴府象田梵卿禅师。嘉兴人姓钱氏。僧问。大悲菩萨用许多手眼作甚么。师曰。富嫌千口少。曰毕竟如何是正眼。师曰。从来共住不知名。问寒风乍起衲子开炉。忽忆丹霞烧木佛。因何院主堕眉须。师曰。张公吃酒李公醉。曰为复是逢强即弱。为复是妙用神通。师曰。堂中圣僧却谙此事。僧问。象田有屠龙之剑。欲借一观时如何。师横按拄杖。僧便喝。师掷下拄杖。僧无语。师曰。这死虾蟆。上堂。春已暮落花纷纷下红雨。南北行人归不归。千林万林鸣杜宇。我无家兮何处归。十方刹土奚相依。老天有个真消息。昨夜三更月在池。上在。佛法到此命若悬丝。异目超宗亦难承绍。竖起拂子曰。赖有这个堪作流通。于此觑得便见三世诸佛向灯笼露柱里转大法轮。六趣众生于铁围山得闻法。要声非声见色非色。随异类四生各得解脱。如斯举唱非但埋没宗风。亦乃平沈自己。且道如何得不犯令去。拍禅床下座。
　　南岳衡岳寺道辩禅师。僧问。拈槌举拂即且置。和尚如何为人。师曰。客来须接。曰便是为人处也。师曰。粗茶淡饭。僧礼拜。师曰。须知滋味始得。
　　福州兴福院康源禅师上堂。山僧有一诀。寻常不漏泄。今日不囊藏。分明为君说。良久曰。寒时寒热时热。
　　东京褒亲旌德寺谕禅师上堂。新罗打鼓大宋上堂。庭前柏子问话。灯笼露柱著忙。香台拄杖起作舞。卧病维摩犹在床。这老汉我也识得。尔病休讶郎当。咄。
　　隆兴府西山龙泉夔禅师。上堂众集。师乃曰。秖恁么便散去不妨要妙。虽然如是。早是无风起浪钉橛空中。岂况牵枝引蔓说妙谭玄。正是金屑眼中翳衣珠法上尘。且道拂尘出屑是甚么人。卓拄杖下座。
　　南康军兜率志恩禅师上堂。落落魄魄居村居郭。莽莽卤卤何今何古。不重己灵休话佛祖。拂定释迦鼻孔。揭却观音耳朵。任他雪岭辊毬。休管禾山打鼓。若是本色衲僧。终不守株待兔。参。
　　慧圆上座开封酸枣干氏子。世业农。少依邑之建福寺德光为师。性椎鲁然勤渠祖道。坚坐不卧居数岁得度。出游庐山至东林。每以己事请问。朋辈见其貌陋举止乖疏皆戏侮之。一日行殿庭中忽足颠而仆。了然开悟。作偈俾行者书于壁曰。这一交这一交。万两黄金也合消。头上笠腰下包。清风明月杖头挑。即日离东林。众传至照觉。觉大喜曰。衲子参究若此善不可加。令人迹其所往。竟无知者。
　　内翰东坡居士苏轼字子瞻。因宿东林与照觉论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几抵荆南闻玉泉皓禅师机锋不可触。公拟仰之。即微服求见。泉问。尊官高姓。公曰。姓秤乃秤天下长老底秤。泉喝曰。且道这一喝重多少。公无对。于是尊礼之。后过金山有写公照容者。公戏题曰。心似已灰之木。身如不系之舟。问汝平生功业。黄州惠州琼州。

　　雪窦荣禅师法嗣

　　福州雪峰大智禅师僧问。如何是祖师西来意。师衔拂柄示之。僧曰。此是香严底和尚又作么生。师便喝。僧大笑。师叱曰。这野狐精。

　　婺州智者山嗣如禅师法嗣

　　婺州承天澄月禅师。僧问。如何是道。师曰。残阳恋幽草。问如何是佛法大意。师曰。今年柴米贵。临示寂有颂曰。去也何之。住兮何所。去住何从。超然绝侣。临岐一句向谁举。银潢夜白孤蟾吐。言毕趺坐而逝。
　　婺州华藏虚外禅师。僧问知师久蕴囊中宝。今日当筵欲借看师曰。剔起眉毛。僧云。见后如何。师曰。多少分明。师将顺世有颂曰。少年石女握金环。独角犀牛入华山。波旬拊掌呵呵笑。碧眼胡儿渡铁关。言毕趺坐而逝。
　　婺州净土可嵩禅师将顺世。有颂曰。灵木无根。北斗有柄。大海波澜。是余寿命。八尺丈六。谁凡谁圣。若问去处。春行秋令。珍重诸贤。形端表正。言毕趺坐而逝。

　　白云端禅师法嗣

