<!-- { "loadSidebar": true } -->
　　安吉州上方日益禅师。开堂日上首白槌罢。师曰。白槌前观一又不成。白槌后观二又不是。到这里任是铁眼铜睛。也须百杂碎。莫有不避危亡底衲僧。试出来看。时有两僧齐出。师曰。一箭落双雕。僧曰。某甲话犹未问何得著忙。师曰。莫是新罗僧么。僧拟议。师曰。撞露柱汉便打。问如何是未出世边事。师曰。井底虾蟆吞却月。曰如何是出世边事。师曰。鹭鸶踏折枯芦枝。曰去此二途如何是和尚为人处。师曰。十成好个金刚钻。摊向街头卖与谁。问如何是多年水牯牛。师曰。齿疏眼暗。问闹市相逢事若何。师曰。东行买贱西行买贵。曰忽若不作贵不作贱又作么生。师曰。镇州萝卜。问一切含灵具有佛性。既有佛性为甚么却撞入驴胎马腹。师曰。知而故犯。曰未审向甚么处忏悔。师打曰且作死马医。问觌面相呈时如何。师曰。左眼半斤右眼八两。僧提起坐具曰。这个聻。师曰。不劳拈出。乃左右顾视曰。黄面老周行七步。脚根下正好一锥。碧眼胡兀坐九年。顶门上可惜一札。当时若有个为众竭力底衲僧。下得这毒手。也免得拈花微笑空破面颜。立雪齐腰翻成辙迹。自此将错就错。相篓打篓遂有五叶芬芳千灯续焰。向曲录木上唱二作三。于楖栗杖头指南为北。直得进前退后有问法问心之徒。倚门傍墙有觅佛觅祖底汉。庭前指柏。便唤作祖意西来。日里看山。更错认学人自己。殊不知此一大事本自灵明。尽未来际未尝间断。不假修证岂在思惟。虽鹙子有所不知。非满慈之所能辩。不见马祖一喝百丈三日耳聋。宝寿令行镇州。一城眼瞎。大机大用如迅雷不可停。一唱一提似断崖不可履。正当恁么时三世诸佛秖可傍观。六代祖师证明有分。大众且道。今日还有证明底么。良久曰。札。上堂。拾得般柴寒山烧火。唯有丰干岩中冷坐。且道丰干有甚么长处。良久曰。家无小使不成君子。
　　隆兴府景福日余禅师。僧问。如何是道。师曰。天共白云晓。水和明月流。曰如何是道中人。师曰。先行不到末后太过。又僧出众画一圆相。师以手画一画。僧作舞归众。师曰。家有白泽之图必无如是妖怪。乃拈拄杖曰。无量诸佛向此转大法轮。今古祖师向此演大法义。若信得及。法法本自圆成。念念悉皆具足。若信不及。山僧今日因行不妨掉臂。更为重说偈言。卓一下下座。
　　郢州月掌山寿圣智渊禅师。僧问。祖意西来即不问。如何是一色。师曰。目前无阇黎此间无老僧。曰既不如是如何晓会。师曰。领取钩头意。莫认定盘星。乃曰。凡有问答。一似击石迸火流出。无尽法财三草二木普沾其润。放行也云生谷口雾罩长空。把定也碧眼胡僧亦须罔措。寿圣如斯举唱犹是化门。要且未有衲僧巴鼻。敢问诸人。作么生是衲僧巴鼻。良久曰。布针开两眼。君向那头看。
　　信州灵鹫山宝积宗映禅师。开堂日乃横按拄杖曰。大众到这里。无亲无疏自然不孤。无内无外纵横自在。自在不孤清净毗卢。释迦举令弥勒分疏。观根逗教更相回互。看取宝积拄杖子。黑漆光生两头相副。阿呵呵。是何言欤。良久曰。世事但将公道断。人心难与月轮齐。卓一下下座。
　　安吉州乌镇寿圣院楚文禅师。上堂拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼。明如日上面光生。尽是漆随声敲一下。上堂。一叉一札著骨连皮。一搦一抬粘手缀脚。电光石火头垂尾垂。劈箭追风半生半死。撞著磕著讨甚眉毛。明头暗头是何眼目。总不恁么正在半途。设使全机未至涯岸。直饶净裸裸赤洒洒。没可把尚有廉纤。山僧恁么道。且道口好作甚么。良久曰。嘻留取吃饭。

　　云居山元祐禅师法嗣

　　东京智海佛印智清禅师。姓叶氏泉州同安人。少为儒生。性明敏博学典雅。年未冠忽慕空宗。遂依鹿苑寺惠儒上人出家。遍参知识。至祐禅师法席始明心地。初出世五祖道望显著。遂奉诏住智海。初开堂。
　　哲宗遣中使降香。师登座问答罢。乃拈拂子召大众曰。还见么。手中拂子层层。为诸人放百种宝光。复击禅床曰。还闻么。坐下猊台句句。为诸人演一乘了义。诸人若向这里悟得。则旷大劫来我人业识当体烟灭灰飞。现前身世根境尘劳彻底冰融雪泮。便见灵山正法眼藏昭昭溢目全彰。少室涅槃妙心晃晃通身独露。譬如演若悟鉴中面目。元来只是己头。亦如力士获额上圆珠。到了不从他得。如斯则无量神通三昧尘尘本尔圆成。恒沙诸佛法门念念一时具足。诸仁者。有能恁么构去。便谓立证无生不待僧祇而成正觉。如今要见无生么。良久曰。二气不言含有象。万灵何处谢无私。元符三年　哲宗上仙。百日宣师入内赐佛印禅师号。明年二月　皇太后上仙。五七被旨演法于慈德殿。登座问答罢。乃曰。适来净因禅师云。是日并宣六禅长老升座。净因乃佛日惟岳禅师。出云门下。最初说法者不知末后句。末后说法者不知最初句。臣僧今当末后说法。却奉为大行太后演最初句。还知么。灵源湛寂物我皆如。佛性情真圣凡同体。弥纶千古廓彻十虚。本绝去来何尝生灭。今日人天交接幽显普临。皇风习习以和春。帝日迟迟而育物。万乘正登于舜殿。六禅齐仰于尧天。奉为大行太后建此法筵。指古佛心开正法眼。于斯见得。朱楼玉殿重重现清净法身。金阙瑶池处处露本来面目。唯佛与佛同证同知。伏惟珍重。
　　舒州白云海会守纵禅师。僧问。药山一句人皆委。白云今日事如何。师曰。逼塞虚空。僧云。谁知今日里明月锁舒城。师曰。斫额望扶桑。问曹溪一滴普洽大千。白云出山如何利物。师曰。云横洞口归鸟迷巢。僧云。指南一路又如何。师曰。铁蛇当大道通身黑如烟。示众曰。指呼四圣号令六凡。统三界作大伽蓝。以十虚为解脱门户。山河大地是古佛之心源。炉炭镬汤乃众生之觉地。于一微尘上。现恒沙诸佛之全身。于一佛心中。现无边众生之世界。若能如是即心无知。全心即佛全佛即人。人佛无异始为道矣。然虽如是。不落化门一句作么生道。良久曰。九年吃菜粥此事少人知。
　　庐山罗汉院系南禅师。汀洲张氏子。上堂。禅不禅道不道。三寸舌头胡乱扫。昨夜日轮飘桂花。今朝月窟生芝草。阿呵呵。万两黄金无处讨。一句绝思量诸法不相到。师临示寂升座告众曰。罗汉今日倒骑铁马逆上须弥。踏破虚空不留朕迹。乃归方丈跏趺而逝。
　　泉州南峰永程禅师示众。始自鸡峰续焰少室流芳。大布慈云宏开慧日。教分三藏直指一心。或全提而棒喝齐施。或踪夺而宾主互设。或金刚按剑。或狮子翻身。或照用雷奔。或机锋电掣。无非剪除邪妄开廓玄微。直下明宗到真实地。诸仁者。到此方许一线道与尔商量。苟或未然。尽是依师作解无有是处。
　　台州宝相元禅师。僧问。一切诸佛及诸佛阿耨多罗三藐三菩提皆从此经出。如何是此经。师曰。长时诵不停非义亦非声。曰如何受持。师曰。若欲受持者应须用眼听。
　　信州永丰慧日庵主。本郡丘氏子。丱岁出家。于明心寺得度。自机契云居熟游湘汉。暨归永丰或处岩谷或居廛市。令乡民称丘师伯。凡有所问以莫晓答之。忽语邑人曰。吾明日行脚去。汝等可来相送。于是赆路者毕集。师笑不已。众问其故。即书偈曰。丘师伯莫晓。寂寂明皎皎。日午打三更。谁人打得了。投笔而逝。
　　毫州白藻清俨禅师。信州人。僧问。杨广失橐驰到处无人见。未审是甚么人得见。师以拂子约曰。退后退后妨他别人所问。曰毕竟落在甚么处。师曰。可杀不识好恶便打。
　　潭州慈云彦隆禅师。上堂举玄沙示众曰。尽大地都来是一颗明珠。时有僧问。既是一颗明珠。学人为什么不识。沙曰。全体是珠更教谁识。曰虽然全体是争奈学人不识。沙曰。问取尔眼。师曰。诸禅德。这个公案唤作嚼饭喂小儿。把手更与杖。还会么。若未会须是扣己而参。直要真实不得信口掠虚徒自虚生浪死。
　　郢州子陵山自瑜禅师。僧问。如何是古佛心。师曰。赤脚[跳-兆+叉]泥冷似冰。曰未审意旨如何。师曰。休要拖泥带水。问泗洲大圣为甚么杨州出现。师曰。业在其中。曰意旨如何。师曰。降尊就卑。曰谢和尚答话。师曰。贼是小人智过君子。
　　隆兴府东山景福省悦禅师上堂。十二时中跛跛挈挈。且与么过。大众利害在甚么处。良久曰。听诸方断看。击禅床下座。

　　报本慧元禅师法嗣

　　苏州承天永安传灯元正禅师。郓州平阴县人姓郑氏。受业本州太平兴国寺。礼藏智为师参诸方。晚到苏州万寿寺。时元禅师居焉。因令师看庭前柏树因缘。发明心地有偈曰。赵州柏树子。去处勿人知。抛却甜桃树。寻山摘醋梨。元印可。举令住此寺。僧问。承师再集人天会。愿示西来掣电机。师曰。烟云雾锁。僧云。还有西来意也无。师曰。空生懊恼。僧云。临济宗风一时独秀。师曰。不可有两个也。僧云。是处是慈氏无门无善财。师曰。都来七八岁游遍百余城。问桃花杨柳共谈真。如何是共谈真。师曰。岭上梅华白溪边柳眼青。僧云。未审是什么人境界。师曰。非汝境界。问实际理地不受一尘。佛事门中不舍一法。如何是一法。师拈拄杖一击。僧云。一衲横披高坐上。炉烟起处太分明。师曰。不是这一法。僧云。卖金须遇买金人。师曰。这个是鍮石。乃曰。天人群生类皆承此恩力。大众有一人道。我不承佛恩力。不居三界不属五行。祖师不敢定当。先佛不敢安名。尔且道。是个什么人。良久曰。倚石岩前烧铁钵。就松枝上挂铜瓶。又上堂僧问。安抚旌麾得得临。请师为鼓勿弦琴。师。曰。啰啰哩。僧云。这般格调须遇知音。师曰。曲终人不见。江上数峰青。僧云。江月照时琴影现。松风吹处语声清。师曰。一夜寒溪雪到明。梅花漏泄春消息。僧云。木人闻作舞。石女听高歌。师曰。且道是何曲调。僧云。伯牙若在耻见永安。师曰。得遇知音。僧云。秖如尽乾坤大地是一面琴。和尚如何下手。师曰。拍拍是令。僧云。而今台旆光临。还许露个消息也无。师曰。许。僧云。莫言秖有庭前柏。又得甘棠壮祖宗。师曰。千里同风。乃曰。若于棒下论其得失。德山是明教底罪人。更去喝里分其宾主。临济是法门中魔主。永安恁么说话。若无明眼人证据。尽大地堕坑落堑。大众且道。那个是明眼人。行如升斗坐如蹲龙。诗正有周南召南。论道乃庄子老子。恁么说话也未是明眼人。还识明眼人么。永安与诸人指出。良久曰。巨鳖莫负三山去。留取蓬莱顶上眠。

　　甘露颙禅师法嗣

