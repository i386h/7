<!-- { "loadSidebar": true } -->
　　隆兴府兜率从悦禅师。赣州熊氏子。初首众于道吾。领数衲谒云盖智和尚。智与语未数句尽知所蕴。乃笑曰。观首坐气质不凡。奈何出言吐气如醉人耶。师面热汗下。曰。愿和尚不吝慈悲。智复语与锥札之。师茫然遂求入室。智曰。曾见法昌遇和尚否。师曰。曾看他语录自了可。也不愿见之。智曰。曾见洞山文和尚否。师曰。关西子没头。脑拖一条布裙作尿臭气。有甚长处。智曰。尔但向尿臭气处参取。师依教。即谒洞山深领奥旨。复谒智。智曰。见关西子后大事如何。师曰。若不得和尚指示。洎乎蹉过一生。遂礼谢。师复谒真净。后出世鹿苑。有清素者久参慈明。寓居一室未始与人交。师因食蜜渍荔枝。偶素过门。师呼曰。此老人乡果也可同食之。素曰。自先师亡后不得此食久矣。师曰。先师为谁。素曰。慈明也。某忝执侍十三年耳。师乃疑骇曰。十三年堪忍执侍之役非得其道而何。遂馈以余果稍稍亲之。素问。师所见者何人。曰洞山文。素曰。文见何人。师曰。黄龙南。素曰。南匾头见先师不久。法道大振如此。师益疑骇。遂袖香诣素作礼。素起避之曰。吾以福薄先师授记不许为人。师益恭。素乃曰。怜子之诚违先师之记。子平生所得试语我。师具道所见。素曰。可以入佛而不能入魔。师曰。何谓也。素曰岂不见。古人道。末后一句始到牢关。如是累月素乃印可。仍戒之曰。文示子者皆正知正见。然子离文太早。不能尽其妙。吾今为子点破。使子受用得大自在。他日切勿嗣吾也。师后嗣真净。僧问。提兵统将须凭帝主虎符。领众匡徒密佩祖师心印。如何是祖师心印。师曰。满口道不得。曰秖这个别更有。师曰。莫将支遁鹤。唤作右军鹅。问如何是兜率境。师曰。一水挼蓝色。千峰削玉青。曰如何是境中人。师曰。七凹八凸无人见。百手千头秖自知。上堂。耳目一何清。端居幽谷里。秋风入古松。秋月生寒水。衲僧于此更求真。两个猢狲垂四尾。喝一喝。上堂。兜率都无辨别。却唤乌龟作鳖。不能说妙谈真。秖解摇唇鼓舌。遂令天下衲僧觑见眼中滴血。莫有翻嗔作喜笑傲烟霞者么。良久曰。笛中一曲升平乐。算得生平未解愁。上堂。始见新春又逢初夏。四时若箭两曜如梭。不觉红颜翻成白首。直须努力别著精神。耕取自己田园。莫犯他人苗稼。既然如是牵犁拽耙。须是雪山白牛始得。且道鼻孔在甚么处。良久曰。叱叱。上堂。常居物外度清时。牛上横将竹笛吹。一曲自幽山自绿。此情不与白云知。庆快诸禅德。翻思范蠡谩泛沧波。因念陈搏空眠太华。何曾梦见浪得高名。实未神游闲漂野迹。既然如此。具眼衲僧莫道。龙安非他自己。好。上堂。无法亦无心。无心复何舍。要真尽属真。要假全归假。平地上行船。虚空里走马。九年面壁人。有口还如哑。参。上堂。夜夜抱佛眠。朝朝还共起。起坐镇相随。语默同居止。欲识佛去处。秖这语声是。诸禅德。大小傅大士。秖会抱桥柱。澡洗把缆放船。印板上打将来。模子里脱将去。岂知道本色衲僧。塞除佛祖窟。打破玄妙门。跳出断常坑。不依清净界。都无一物独奋双拳。海上横行建家立国。有一般汉。也要向百尺竿头凝然端坐。洎乎翻身之际舍命不得。岂不见云门大师道。知是般事拈放一边。直须摆动精神著些筋骨。向混沌未剖已前荐得。犹是钝汉那堪更于他人舌头上咂澹滋味终无了日。诸禅客。要会么。剔起眉毛有甚难。分明不见一毫端。风吹碧落浮云尽。月上青山玉一团。喝一喝下座。一日漕使无尽居士张公商英。按部过分宁。请五院长老就云岩说法。师最后登座。横拄杖曰。适来诸善知识。横拈竖放直下斜抛。换步移身藏头露角。既于学士面前各纳败阙。未免吃兜率手中痛棒。到这里不由甘与不甘。何故见事不平争忍得。衲僧正令自当行。卓拄杖下座。室中设三语以验学者。一曰。拨草瞻风只图见性。即今上座性在甚么处。二曰。识得自性方脱生死。眼光落地时作么生脱。三曰。脱得生死便知去处。四大分离向甚么处去。元祐六年冬浴讫集众说偈。曰四十有八。圣凡尽杀。不是英雄。龙安路滑。奄然而化。其徒遵师遗诫欲火葬捐骨江中。得法弟子无尽居士张公。遣使持祭。且曰。老师于祖宗门下有大道力。不可使来者无所起敬。俾塔于龙安之乳峰。谥真寂禅师。
　　东京法云佛照杲禅师。自妙年游方谒圆通玑禅师。入室次玑举。僧问投子。大死底人却活时如何。子曰。不许夜行投明须到意作么生。师曰。恩大难酬。玑大喜遂命首众。至晚为众秉拂。玑迟而讷众笑之。师有赧色。次日于僧堂点茶。因触茶瓢堕地。见瓢跳乃得应机三昧。后依真净。因读祖偈曰。心同虚空界。示等虚空法。证得虚空时。无是无非法。豁然大悟。每谓人曰。我于绍圣三年十一月二十一日悟得方寸禅。出住归宗诏居净。因僧问。达磨西来传个甚么。师曰。周秦汉魏。问昔日僧问云门。如何是透法身句。门曰。北斗里藏身。意旨如何。师曰。赤心片片。曰若是学人即不然。师曰。汝又作么生。曰昨夜抬头看北斗。依稀却似点糖糕。师曰。但念水草余无所知。上堂。西来祖意教外别传。非大根器不能证入。其证入者不被文字语言所转。声色是非所迷。亦无云门临济之殊赵州德山之异。所以唱道须明有语中无语无语中有语。若向这里荐得可谓终日著衣未尝挂一缕丝。终日吃饭未尝咬一粒米。直是呵佛骂祖有甚么过。虽然如是。欲得不招无间业。莫谤如来正法轮。喝一喝下座。上堂拈拄杖曰。归宗会斩蛇。禾山解打鼓。万象与森罗。皆从这里去。掷下拄杖曰。归堂吃茶。师以力参深到。语不入时每示众。常举老僧熙宁八年文帐在凤翔府供申。当年崩了华山四十里。压倒八十村人家。汝辈后生茄子瓠子几时知得。或问曰。宝华王座上。因甚么一向世谛。师曰。痴人佛性岂有二种耶。
