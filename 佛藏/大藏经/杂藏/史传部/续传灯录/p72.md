<!-- { "loadSidebar": true } -->
　　·投子道宣禅师(已上四人见录)
　　·能仁普禧禅师
　　·石佛宗苇禅师(已上二人无录)


　　吉祥宣禅师法嗣一人
　　·南华明禅师(无录)


　　大洪显禅师法嗣九人
　　·子陵祖清禅师
　　·胜果道和禅师
　　·龙安世能禅师
　　·北禅宗觉禅师
　　·普宁祖悟禅师
　　·中巾山昭禅师
　　·寿宁守轲禅师
　　·横山元经禅师
　　·白兆法通禅师(已上九人俱无录)


　　罗汉遇禅师法嗣一人
　　·曹山月禅师(无录)


　　径山悟禅师法嗣二人
　　·慧照和尚
　　·宝陀了然和尚(二人俱无录)


　　宝林昌禅师法嗣二人
　　·护国妙机禅师
　　·兴化德观禅师(二人俱无录)


　　宝林慧禅师法嗣二人
　　·祥符良度禅师
　　·宣化德济禅师(二人俱无录)


　　承天月禅师法嗣二人
　　·承天仲颜禅师(一人见录)
　　·护国介丰禅师(一人无录)


　　光孝印禅师法嗣一人
　　·东林本然禅师(无录)


　　普照钦禅师法嗣一人
　　·永安可文禅师(无录)


　　净福文禅师法嗣二人
　　·净光藏禅师
　　·扬州石塔和尚(二人俱无录)



　　续传灯录卷第二十四


　　大鉴下第十五世


　　净慈明禅师法嗣

　　临安府净慈象禅师。越州山阴人也。上堂。古者道。一翳在眼空花乱坠。拈拄杖曰。净慈拈起拄杖。岂不是一翳在眼。百千诸佛总在拄杖头。现丈六紫磨金色之身。乘其国土游历十方。说一切法度一切众。岂不是空花乱坠。即今莫有向拄杖未拈已前坐断得么。出来与净慈相见。如无切忌向空本无花眼本无翳处著到。乃掷拄杖下座。
　　福州雪峰隆禅师上堂。一不成二。不是口吃饭鼻出气。休云北斗藏身。说甚南山鳖鼻。家财运出任交关。劝君莫竞锥头利。

　　长芦和禅师法嗣

　　镇江府甘露达珠禅师。福州人。上堂。圣贤不分古今惟一。可惟火就燥水就湿。凿井而饮耕田而食。大众。东村王老去不归。纷纷黄叶空狼籍。
　　临安府灵隐慧淳圆智禅师上堂。吾心似秋月。碧潭清皎洁。乃喝曰。寒山子话堕了也。诸禅德。皎洁无尘。岂中秋之月可比。虚明绝待。非照世之珠可伦。触露乾坤光吞万象。普天匝地耀古腾今。且道是个甚么。良久曰。此夜一轮满清光何处无。

　　雪峰慧禅师法嗣

　　杭州净慈月堂道昌禅师。湖州吴氏。僧问。大用现前不存轨则时如何。师曰。张家兄弟太无良。曰恁么则一切处皆是去也。师曰。莫唐突人好。问心生则法生。心灭则法灭。秖如心法双忘时。生灭在甚么处。师曰。左手得来右手用。问如何是从上宗门中事。师曰。一亩地。曰便恁么会时如何。师曰。埋没不少。问如何是诸佛本源。师曰。屋头问路。曰向上还有事也无。师曰。月下抛砖。上堂。未透祖师关。千难与万难。既透祖师关。千难与万难。未透时难即且置。既透了因甚么却难放下。笊篱虽得价。动他杓柄也无端。上堂。与我相似共尔无缘。打翻药铫倾出炉烟。还丹一粒分明在。流落人间是几年。咄。上堂。雁过长空影沈寒水。雁无遗踪之意。水无留影之心。若能如是正好买草鞋行脚。所以道。动则影现觉则冰生。不动不觉正在死水里。荐福老人出头不得。即且置。育王今日又作么生。向道莫行山下路。果闻猿叫断肠声。岁旦上堂。举拂子曰。岁朝把笔万事皆吉。忽有个汉出来道。和尚这个是三家村里保正书。门底为甚么将来。华王座上当作宗乘。秖向他道。牛进千头马入百疋。
　　临安府径山照堂了一禅师。明州人。上堂。参玄之士触境遇缘不能直下透脱者。盖为业识深重情妄胶固。六门未息一处不通。绝点纯清含生难到。直须入林不动草。入水不动波。始可顺生死。流入人间世。诸人要会么。以拄杖画曰。秖向这里荐取。
　　镇江府金山了心禅师上堂。佛之一字孰云无。木马泥牛满道途。倚遍阑干春色晚。海风吹断碧珊瑚。还有同声相应同气相求者么。百鸟不来楼阁闭。秖闻夜雨滴芭蕉。

　　香严月禅师法嗣

　　邓州香严倚松如璧禅师。抚州饶氏子。上堂。变化密移何太急。刹那念念一呼吸。八万四千方便门。且道何门不可入。入不入晓来雨打芭蕉湿。殷勤更问个中人。门外堂堂相对立。闻啄木鸟鸣说偈曰。剥剥剥里面有虫外面啄。多少茫茫瞌睡人。顶后一锥犹未觉。若不觉更听山僧剥剥剥。

　　慧林深禅师法嗣

　　临安府灵隐寂室慧光禅师。钱塘夏侯氏。僧问。飞来山色示清净法身。合涧溪声演广长舌相。正当恁么时如何是云门一曲。师曰。芭蕉叶上三更雨。曰一句全提超佛祖。满筵朱紫尽知音。师曰。逢人不得错举。上堂。不用求真何须息见。倒骑牛兮入佛殿。羌笛一声天地空。不知谁识瞿昙面。
　　台州国清愚谷妙印禅师上堂。满口道得底。为甚么不知有。十方知有底。为甚么满口道不得。且道誵讹在甚么处。若也知得许尔照用同时明闇俱了。其或未然。道得道不得知有不知有。南山石大虫解作师子吼。
　　台州国清垂慈普绍禅师上堂。灵云悟桃花。玄沙傍不肯。多少痴禅和。担雪去填井。今春花又开。此意谁能领。端的少人知。花落春风静。
　　泉州九座慧邃禅师上堂。九座今日向孤峰绝顶。驾一只铁船。截断天下人要津。教他挥篙动桌。不得有个锦标子。且道在甚么人手里。拈拄杖曰。看看向道是龙刚不信。等闲夺得始惊人。

　　报恩然禅堂法嗣

　　秀州资圣元祖禅师。僧问。紫金莲捧千轮足。白玉毫辉万德身。如何是佛。师曰。拖枪带甲。曰贯花千偈虽殊品。标月还归理一如。如何是法。师曰。元丰条绍兴令。曰林下雅为方外客。人间堪作火中莲。如何是僧。师曰。披席把碗。

　　慧林海禅师法嗣

　　庐山万杉寿坚禅师。相州人。岁旦上堂。有一人不拜岁不迎新。寒暑不能侵其体。圣凡不能混其迹。从来鼻孔辽天。谁管多年历日。大众且道。此人即今在甚么处。卓拄杖曰。咄咄咄没处去。

　　开先宗禅师法嗣

　　瑞州黄檗惟初禅师。常州蔡氏子。上堂。我见宗大哥平生槁默危坐。所谓朽木形骸。未尝口角譊譊。将佛祖言教以当门庭。秖要当人歇得十成。自然不向这壳漏子上著到。有僧问。既不向这壳漏子上著到。未审如何保任。师曰。无尔用心处。曰和尚岂无方便。师曰。鏊饼既无汁压沙那有油。
　　潭州岳麓海禅师。僧问。进前三步时如何。师曰。撞头磕额。曰退后三步时如何。师曰。堕坑落堑。曰不进不退时如何。师曰。立地死汉。

　　雪峰演禅师法嗣

　　福州西禅慧舜禅师。真定府人。上堂。五日一参三八普说。千说万说横说竖说。忽有个汉出来道。说即不无。争奈三门头两个不肯。山僧即向他道瞎汉。若不得他两个。西禅大似不遇知音。

　　长芦了禅师法嗣

　　明州天童宗珏禅师。僧问。如何是道。师曰。十字街头休斫额。上堂。劫前运步世外横身。妙契不可以意到。真证不可以言传。直得虚静敛气。白云向寒岩而断。灵光破暗。明月随夜船而来。正恁么时作么生履践。偏正不曾离本位。纵横那涉语因缘。
　　真州长芦妙觉慧悟禅师上堂。尽大地是个解脱门。把手拽不肯入。雪峰老汉抑逼人作么既到这里为甚么鼻孔在别人手里。良久曰。贪观天上月失却手中桡。僧问。雁过长空影沈寒水。雁无遗纵之意。水无沈影之心。还端的也无。师曰。芦花两岸雪江水一天秋。曰便恁么去时如何。师曰。雁过长空聻。僧拟议。师曰。灵利衲子。
　　福州龟山义初禅师上堂。久默斯要不务速说。释迦老子寐语作么。我今为汝保任斯事终不虚也。大似压良为贱。既不恁么毕竟如何。白云笼岳顶翠色转崔嵬。
　　健康保宁兴誉禅师上堂。步入道场影涵宗鉴。粲粲星罗霁夜。英英花吐春时。木人密运。化机丝毫不爽。石女全提。空印文彩大彰。且道不一不异无去无来。合作么生体悉。的的纵横皆妙用。阿侬元不异中来。
　　真州北山法通禅师上堂。吞尽三世底。为甚么开口不得。照破四天下底。为甚么开眼不得。作么生得十成通畅去。金针双锁备叶露隐全该。僧问。断言语绝。思惟处乞师指示。师曰。滴水不入石。

　　天童觉禅师法嗣

　　明州雪窦嗣宗禅师。徽州陈氏子。幼业经圆具。依妙湛慧禅师诘问次释然契悟。慧以尘尾拂付之。后谒宏智蒙印可其道愈尊。出住普照善权翠岩雪窦。上堂。人人有个鼻孔。唯有善权无鼻孔。为甚么无。二十年前被人掣落了也。人人有两个眼睛。唯有善权无眼睛。为甚么无。被人木槵子换了也。人人有个髑髅。唯有善权无髑髅。为甚么无。借人作屎杓了也。遂召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女著真红。系驴橛上生芝草。不是云蔼香炉峰。上堂。翠岩不是不说。秖为无个时节。今朝快便难逢。一句为君剖决。露柱本是木头。秤锤秖是生铁。诸人若到诸方。莫道山僧饶舌。僧问。莲花未出水时如何。师曰。没却尔鼻孔。曰出水后如何。师曰。穿著尔眼睛。曰如何是正法眼。师曰。乌豆。问如何是君。师曰。磨砻三尺剑待斩不平人。曰如何是臣。师曰。白云闲不彻流水太忙生。曰如何是君臣道合。师曰。云行雨施月皎星辉。问如何是正中偏。师曰。菱花未照前。曰如何是偏中正。师曰。团圞无少剩。曰如何是正中来。师曰。遍界绝纤埃。曰如何是兼中至。师曰。啮镞功前戏。曰如何是兼中到。师曰。十道不通耗。问如何是转功就位。师曰。撒手无依全体现。扁舟渔父宿芦花。曰如何是转位就功。师曰。半夜岭头风月静。一声高树老猿啼。曰如何是功位齐彰。师曰。出门不踏来时路。满目飞尘绝点埃。曰如何是功位俱隐。师曰。泥牛饮尽澄潭月。石马加鞭不转头。师终于本山。塔全身寺之西南隅。
　　常州善权法智禅师。陕府柏氏子。壮于西京圣果寺祝发习华严。弃谒南阳谨。次参大洪智。逾十年无所证。后于宏智言下豁然。出居善权。次迁金粟。上堂。明月高悬未照前。雪眉人凭玉阑干。夜深雨过风雷息。客散云楼酒碗干。上堂。三界无法何处求心。惊蛇入草飞鸟出林。雨过山堂秋夜静。市声终不到孤岑。
