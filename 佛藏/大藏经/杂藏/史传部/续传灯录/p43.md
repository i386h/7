<!-- { "loadSidebar": true } -->
　　·大罗智高禅师
　　·承天敏禅师
　　·胜业子琼禅师
　　·佛迹道昱禅师
　　·鹅湖聪禅师
　　·章江元禅师
　　·积翠霞庵主
　　·兴国倾禅师
　　·潘清一居士(已上十三人无录)



　　续传灯录卷第十五


　　大鉴下第十三世


　　黄龙慧南禅师法嗣

　　洪州黄龙晦堂宝觉祖心禅师。南雄始兴人生于邬氏。少为书生有声。年十九而目盲。父母许以出家辄复见物。乃往依龙山寺沙门惠全。明年试经业。而师独献诗得剃发。继住受业院不奉戒律。一旦弃之入丛林谒云峰悦禅师。留止三年。苦其孤硬告悦将去。悦云。必往依黄檗南公。师至黄檗四年知有而机不发。又辞而上云峰会悦没。因就止石霜无所参决。试阅传灯。至僧问多福禅师。如何是多福一丛竹。多福云。一茎两茎斜。僧云。不会。多福云。三茎四茎曲。此时顿觉亲见二师。径归黄檗方展坐具。南笑云。子入吾室矣。师亦踊跃自喜即应曰。大事本来如是。和尚何用教人看话下语百计搜寻。南云。若不令汝如此究寻到无用心处自见自肯。吾即埋没汝也。师从容游泳陆沈众中。时时往决云门语句。南云。知是边事便休。汝用许多工夫作什么。师曰。不然。但有纤疑在。不到无学安能七纵八横天回地转哉。南肯之。已而往谒翠岩真禅师。真与语大奇之。依止二年而真没。乃还黄檗。南使分座接纳后来。及南迁住黄龙。师往谒泐潭月禅师。月以经论精义入神。闻诸方同列笑之。以谓政不自歇去耳。乃下乔木入幽谷乎。师曰。彼以有得之得护前遮后。我以无学之学朝宗百川。中以小疾医寓章江。转运判官夏倚公立雅意禅学。见杨杰次公而叹曰。吾至江西恨不识南公。次公云。有心上座在章江。公能自屈不待见南也。公立见师剧谈神思倾豁。至论肇论会万物为自己者及情与无情共一体。时有狗卧香卓下。师以压尺击狗。又击香卓曰。狗有情即去。香卓无情自住。情与无情安得成一体。公立不能对。师曰。才入思惟便成剩法。何曾会万物为自己哉。又尝与僧论维摩。三万二千师子宝座画入毗耶小室何故不碍。为是维摩所现神力耶。为别假异术耶。夫难信之法故现此瑞。有能信者始知本来自有之物。何故复令更信。曰若无信入小必妨大。虽然既有信。法何从而起耶。又作偈曰。楼阁门前才敛念。不须弹指已开扃。善财一去无消息。门外春来草自青。其指法亲切方便妙密多类此。南入灭师继住持十有二年。然性真率不乐从事于务。五求解去乃得谢事闲居。而学者益亲。谢景温师直守潭州虚大沩以致师三辞不往。又嘱江西转运判官彭汝砺器资问所以不赴长沙之意。师曰。愿见谢公不愿领大沩也。马祖百丈以前无住持事道人相寻于空闲寂莫之滨而已。其后虽有住持王臣尊礼为天人师。今则不然。挂名官府如有户籍之民。直遣五伯追之耳。此岂可复为也。师直闻之不敢以院事屈。愿一见之。师至长沙。师直愿受法要。师为举其纲。略曰。三乘十二分教还同说食示人食味。既因他说其食。要在自己亲尝。既自亲尝。便能了知其味是甘是辛是咸是淡。达磨西来直指人心见性成佛。亦复如是。真性既因文字而显。要在自己亲见。若能亲见便能了知目前是真是妄是生是死。既能了知真妄生死。反观一切语言文字。皆是表显之说都无实义。如今不了病在甚处。病在见闻觉知。为不如实知真际所诣。认此见闻觉知为自己所见。殊不知。此见闻觉知皆因前尘而有分别。若无前尘境界。即此见闻觉知还同龟毛兔角并无所归。师直闻所未闻。又答韩侍郎。宗古问曰。承谕昔时开悟旷然无疑。但无始已来习气未能顿尽。然心外无剩法者。不知烦恼习气是何物而欲尽之。若起此心翻成认贼为子也。从上以来但有言说。乃至随病设药。纵有烦恼习气。但以如来知见治之。皆是善权方便诱引之说。若是定有习气可治。却是心外有法而可尽之。譬如灵龟曳尾于途拂迹迹生。可谓将心用心转见病深。苟能明心。心外无法法外无心。心法既无更欲教谁尽耶。师游京师。驸马都尉王公诜尽礼迎之庵于国门之外。久之南还再游庐山。彭器资守九江。师见之。器资从容问师。人命临终时有旨决乎。师曰。有之。云愿闻其说。师曰。待器资死即道。器资起立增敬云。此事须是和尚始得。盖于四方公卿合即千里应之。不合则咫尺不往。尝有偈曰。不住唐朝寺。闲为宋地僧。生涯三事衲。故旧一枝藤。乞食随缘去。逢山任意登。相逢莫相笑。不是岭南能。可以想见师人物品格焉。师既腊高复移庵深入栈。绝学者又二十余年。尝于南公圆寂之日作偈曰。昔人去时是今日。今日依然人不来。今既不来昔不往。白云流水空徘徊。谁云秤尺平直中还有曲。谁云物理齐种麻还得粟。可怜驰逐天下人。六六元来三十六。丛林传之以为克肖南公随汝颠倒所欲南斗七北斗八之语。元符三年十一月十六日中夜示寂。阅世七十有六。坐五十五夏。赐号宝觉。葬于南公塔之东号双塔。
