<!-- { "loadSidebar": true } -->
　　洪州泐潭宝峰应干禅师。姓彭氏袁州萍乡人。遍历诸方。晚至照觉禅师泐潭法席。久之未蒙印可。示以鸟窠吹布毛因缘。殊不晓解。一日豁然悟旨。乃成颂曰。潦倒忘机是鸟窠。西湖湖上控烟萝。布毛取出无多子。铁眼铜睛不奈何。照觉可之。自此推为上首。照觉受命东林。遂以师继法席。僧问。十方薄伽梵一路涅槃门。未审路头在什么处。师曰。踏著石头硬似铁。僧云。还许学人进步也无。师曰。点滴依前落二三。问得旨忘言归家稳坐。未审到家一句作么生道。师曰。闲看白云生碧落。静听流水过青山。僧云。玉见火时光转润。莲花在水叶长干。师曰。更须高著眼。问孤贫赫赤一物俱无还识渠么。师曰。不识。僧云。每日上来下去为甚不识。师曰。渠无面目。僧云。与和尚同参去也。师曰。同参事怎生。僧云。学人到这里却不会。师曰。直须与么。因浴佛僧问。佛身无为不堕诸数。那个是真佛。师曰。杀好一问。僧云。铜铁之象且致。今日浴那个佛。师曰。煮炸不烂。问金毛踞地百兽潜踪。学人上来乞师指示。师曰。脑裂。僧云。学人未晓。师曰。犹自不知休。僧云。谢师指示。师曰。大众笑尔。问春风拂拂春鸟关关。香严竹方翠灵云花未残。正当恁么时如何。师曰。千峰竞秀万壑争流。僧云。时节既彰祖意教意如何显异。师曰。基法师鼻孔。僧云。马驹踏杀天下人。居士吸尽西江水。师曰。须是具眼。师乃曰。天上月圆地下月半。吞兮吐兮知君错算。昨夜清风落太虚。珠玑迸洒苍崖面。霰雪交飞竟若为。少林从此露风规。喝一喝。又曰。金风振野古佛嘉猷。玉露垂珠道人活计。溪边渔父尽唱无生。岭上石人时敲布鼓。殊不知月里麒麟看北斗。楚王城畔水东流。住住是甚么。二三四七八九。拈得鼻孔失却口。师于绍圣三年庚子示疾。沐浴净发说偈曰。锋铓点滴休相许。目病空花徒指注。六十三年浮世人踏翻海岳重归去。言毕而逝。
　　庐山开先广鉴行瑛禅师。桂州永福县人姓毛氏。本州菩提寺受业。初谒庆闲禅师稍悟玄旨。次参照觉顿息所疑。出世开先。僧问。如何是祖师西来意。师曰。君山点破洞庭心。僧云。意旨如何。师曰。白浪四边绕红尘何处来。问少林面壁意旨如何。师曰。入定。僧云。孤负古人。师曰。罕遇知音。问法轮工已毕推转意如何。师曰。活鱍鱍地。僧云。法不孤起仗境方生。师曰。有意气时添意气。不风流处也风流。僧画一圆相。师曰。争奈诸圣眼何。问有人问我解何宗。拈起拂子劈口打意旨如何。师曰。猢狲入布袋铁筋击乌龟。僧云。不睹云中雁争知沙塞寒。师曰。千眼大悲观不得。无言童子暗嗟嘘。僧云。为什么如此。师曰。秖为如此。乃曰。谈玄说妙譬如画饼充饥。入圣超凡大似飞蛾赴火。一向无事败种蕉芽。更外驰求水中捉月。乃以拂子拂一拂曰。适来许多见解拂却了也。作么生是诸人透脱一句。良久曰。铁牛不吃栏边草。直是须弥顶上眠。击禅床下坐。又曰。和风习习春日迟迟。山花灼灼涧草离离。紫燕双飞大野。黄莺对语高枝。衲僧到此如凝滞。无限春光付与谁。喝一喝。又曰。弯石巩弓架兴化箭。运那罗延力定烁迦罗眼。不射大雄虎。不射药山鹿。不射云岩师子。不射象骨猕猴。且道射个什么。良久曰。放过一著。又曰。水不洗水金不博金。独露一心拨开万象。一大藏教几张拭不净故纸。从上古佛一队多知解阿师。自兹截断众流。更不百城游历。还有与么衲僧么。良久曰。点即不到。又曰。有一人说得一丈一寸也行不得。有一人行得一丈一寸也说不得。有一人行得说得。有一人行不得。说不得。此四人中华藏欲觅一人为师。明眼衲僧试请拣看。又曰。登山须到顶。入海须到底。学道须到佛祖道不得处。若不如是尽是依草附木底精灵。吃野狐涕唾底鬼子。华藏恁么道。譬如良药然则苦口且要治疾阿[口*耶][口*耶]。又上堂喝一喝曰。三月青春强半。溪山雨散云飞。庭花自开自落。梁燕双去双归。复云。木中有火不钻不出。砂中有金不淘不得。心中有道不学不悟。游方行脚唤作道人。还曾悟道么。良久曰。白日莫空过青春不再来。师材器广大果于立事。任人役物如转石于千仞之溪无不如意。有照觉之遗风。在开先几二十年。初苦痰癖屡求去而不可。卧病坊者三年。一旦起将梵刹而鼎新之。迄九年而成。穷极壮丽见者骇叹。素善黄太史鲁直。鲁直戏谓师为如来藏中之说客。菩提场中之游侠云。
　　庐山万杉绍慈禅师。姓赵氏桂州人。十八受具十九游方。久参总禅师。一日侍立次。问世尊付金栏外别传何物。总举起拂子。师曰。毕竟作么生。总以拂子蓦口打。师拟开口。总又打。师忽然有省。遂夺拂子礼拜。总云。汝见何道理。师曰。拂子属某甲了。总云。三十年老将。今日被小卒折倒。自此名声藉藉。推为东林上首。遂出世万杉。僧问。解接无根树能挑海底灯意旨如何。师曰。特地光辉。僧云。兔角点开千圣眼。龟毛拂尽九衢尘。师曰。寒山拊掌。僧云。好手手中呈好手。红心心里射红心。师曰。阇梨还接得也未。僧云。莲社老师亲得旨。人间天上尽蒙恩。师曰。蹉却话头。问千圣共传无底钵。曹溪路上许谁同。如何是无底钵。师曰。千人趒不出。僧云。万里游沧海忻逢倒岳波。师曰。不是弄潮人。问祖师心印状似铁牛之机。正当恁么时印即是不印即是。师曰。看取炉中铁弹子。僧云。忽然打破又作么生。师曰。须知痛痒。僧云。今日得遇和尚。师曰。语脉里转却。乃曰。阳鸟啼春观音户启。清泉照月毗卢界彰。鹤鸣峰头声声不别。散珠亭上颗颗圆成。乍隐乍彰不拨自转。还有收得者么。试呈似看。良久曰。可笑猿猴探白月。不知真个有蟾蜍。下座。又曰。赤水之珠清江之月。猿猴竞探徙尔迷踪。罔象无心超然自得。所谓视之有余光。揽之不盈手。出没无穷往来无际。然虽如是。下坡不走快便难逢。乃喝一喝拍一拍云。赤水之珠清江之月瓦解冰消。众中还有英灵变豹者么。出来救取一半。良久曰。可怜此意无人会。却使陶潜暗皱眉。又示众曰。玉溪不会禅。秖识诸方病。蓦下霹雳散。转杀也不定。左丞蔡卞赞师真云。灵光头头显现。猕猴亦背一面。若人欲识师真。打破镜来相见。
　　东京褒亲佛海有瑞禅师。姓陈氏兴化军仙游县人。幼异尘俗默坐终日。父母奇之舍令出家。依东京景德寺重全上人为师落发。受具。造黄龙南禅师法席南公曰。汝为人事来为佛法来。师曰。为佛法来。南公曰。若为佛法来即今便分付。遂打一拂子。师曰。和尚也不得恼乱人。南公器之。然师终未彻。后依泐潭总禅师始悟玄奥。给侍久之众推上首。出世安州太平旌德。被诏住东京褒亲。哲宗皇帝五七入内。赐大觉师名。百日入内。又赐佛海禅师号。开堂问答罢。师曰问得亦好不问亦强。一问若不达翻成戏论法。问若有旨答亦随机。为什么宗乘道著千圣退步。宝杖敲时三乘失辙。盖为此事似秦镜当台千里邪心自怖。如镆鎁在袖百亿魔军碎胆。直得大圣不说说迦叶绝闻闻。大底秖要诸人回光返本敛念收心。善恶都莫思量。自然得入心体湛寂。妙用恒沙物我混同。有人便于此承当得。犹属抱桥柱澡洗及乎。舍之似万里望乡关。执之堕在魔王境界。唤作迷时人逐法悟后法随人。盖无私法要千古同规。一句同机唯人自鉴。到这里若会得。便见终始一如古今齐致。至于赵州庭柏清风长在。若不会得便见云门凳子天地悬殊。于是不得已便乃琉璃殿上日午打更。无景林间秋行春令。何也。妙体虽然无异妙用。盖有多门。是故释主能仁应迹迦维引悲沙界。神通妙力不可思议。盖为群生日用三昧而不觉。业识茫然而莫返。遂致前境纷纭本原错杂。繇是金仙久默斯要。于不二境作大佛事。入寂此土经纶三界。道洽大千化均百亿。言满法界捞笼群生。敷玄籍以晓果因。垂天真以育情性。无何机有大小乘分顿渐。故使资粮者。可以推微达著寻端见绪。然后为散乱者。诫之以定慧。耽诸乐者。示之以无常。乐小法者。导之以大方。计诸见者。谕之以无动。泥名相者。开不二门。此岂不以因言入道籍教明真。一心皎然万德咸著。良为于此。末后却曰。如标月指空拳谕实。噫如此兴慈大似有过无功。未如我金色头陀随身活计琉璃钵盂传来无底。任是千眼大士莫窥其状。达磨所有生涯大庾岭头掷下。设有万夫之勇提之不动。后来风幡事起卷簟义彰。佛手难藏驴脚自露。所以儿孙事不获已。曲顺人情放一线道。便有绍续门风联辉祖焰。佩无我印开不二门。致得向上金鸡[口*(御-ㄗ+亍)]米一粒遍济十方。真如厩内良驹独出踏杀群魔。所以人人尽道。摩竭令严承当者少。支那玄响应之者稀。大众若据如斯见识一何少哉。秖如知滋味识痛痒。聆至音决胜负。宁无一个半个。且道能如此者是什么人。良久曰。禅关已得裴公达。祖意宁无谢守评。下坐。又曰。有佛世界以一尘一毛而作佛事。令见一法者具足一切法。故权为架阁。有佛化内以忘言寂默为佛事。使学者离一切相。即名诸佛故。好与三下火抄。有佛土中以黄花翠竹而为佛事。令睹相者见色即空故。且付与弥勒。有佛宝刹以法空为坐而示佛事。使学人不著佛求故。勘破了勾下。有佛道场以四事供养而成佛事。使知足者断异念故。可与下载。有佛妙域以一切语言三昧作佛事。令随机入者不舍动静故。为渠装载。大众且道。于中还有优劣也无。良久曰。到者须知是作家。
　　庐山圆通可仙禅师。僧问。如何是佛。师曰。骑牛觅牛。僧云。争奈学人不会。师曰。参取不会底。上堂良久曰。恁么散去早是不著便。那堪长老鼓两片皮摇三寸舌。说东道西指南言北转没交涉。何故如此。说则乾坤大地该括微尘。收则纤芥无差丝毫不露。苟或独超象外量等太虚。便乃终日说事不为事所碍。古今三世俨尔目前。曲直条然是非有辨。能和光同尘随邪逐恶。恁么说话也大无端。忽有个杰出丛林烜赫禅者。为众竭力出来掀倒禅床喝散大众。将长老推向阶下。也许他有些气息。有么既无。老僧倒行此令。拄杖打禅床一下。
