<!-- { "loadSidebar": true } -->
　　成都府昭觉寺克勤佛果禅师。彭州骆氏子。世宗儒。师儿时日记千言。偶游妙寂寺见佛书。三复怅然如获旧物。曰予殆过去沙门也。即去家依自省祝发。从文照通讲说。又从敏行授楞严。俄得病濒死。叹曰。诸佛涅槃正路不在文句中。吾欲以声求色见。宜其无以死也。遂弃去至真觉胜禅师之席。胜方刺臂出血指示师曰。此曹溪一滴也。师矍然良久曰。道固如是乎。即徒步出蜀首谒玉泉皓。次依金銮信大沩哲黄龙心东林度佥指为法器。而晦堂称他日临济一派属子矣。最后见五祖尽其机用。祖皆不诺。乃谓祖强移换人。出不逊语忿然而去。祖曰。待尔著一顿热病打时方思量我在。师到金山染伤寒困极。以平日见处试之无得力者。追绎五祖之言。乃自誓曰。我病稍间即归五祖。病痊寻归。祖一见而喜令即参堂。便入侍者寮方半月。会部使者解印还蜀诣祖问道。祖曰。提刑少年曾读小艳诗否。有两句颇相近。频呼小玉元无事。秖要檀郎认得声。提刑应喏喏。祖曰。且子细。师适归侍立次。问曰。闻和尚举小艳诗。提刑会否。祖曰。他认得声。师曰。秖要檀郎认得声。他既认得声为甚么却不是。祖曰。如何是祖师西来意庭前柏树子聻。师忽有省。遽出见鸡飞上阑干鼓翅而呜。复自谓曰。此岂不是声。遂袖香入室通所得。呈偈曰。金鸭香销锦绣帏。笙歌丛里醉扶归。少年一段风流事。只许佳人独自知。祖曰。佛祖大事非小根劣器所能造诣。吾助汝喜。祖遍谓山中耆旧曰。我侍者参得禅也。由此所至推为上首。崇宁中还里省亲四众迓拜。成都帅翰林郭公知章请开法六祖更昭觉。政和间谢事复出峡南游。时张无尽寓荆南。以道学自居少见推许。师舣舟谒之。剧谈华严旨要曰。华严现量境界理事全真初无假法。所以即一而万。了万为一。一复一万复万浩然莫穷。心佛众生三无差别。卷舒自在无碍圆融。此虽极则终是无风匝匝之波。公于是不觉促榻。师遂问曰。到此与祖师西来意为同为别。公曰。同矣。师曰且得没交涉。公色为之愠。师曰。不见云门道。山河大地无丝毫过患犹是转句。直得不见一色始是半提。更须知有向上全提时节。彼德山临济岂非全提乎。公乃首肯。翌日复举事法界理法界。至理事无碍法界师又问。此可说禅乎。公曰。正好说禅也。师笑曰。不然正是法界量里在。盖法界量未灭。若到事事无碍法界法界量灭。始好说禅。如何是佛干屎橛。如何是佛麻三斤。是故真净偈曰。事事无碍如意自在。手把猪头口诵净戒。趁出淫坊未还酒债。十字街头解开布袋。公曰。美哉之论。岂易得闻乎。于是以师礼留居碧岩。复徒道林枢密邓公子常奏赐紫服师号。诏住金陵蒋山。学者无地以容。敕补天宁万寿。上召见褒宠甚渥。建炎初又迁金山。适驾幸维杨入对赐圆悟禅师改云居。久之复领昭觉。僧问。云门道须弥山意旨如何。师曰。推不向前约不退后。曰未审还有过也无。师曰。坐却舌头问法不孤起仗境方生提坐具曰。这个是境那个是法。师曰。却被阇梨夺却枪问古人道。楖栗横担不顾人。直入千峰万峰去。未审那里是他住处。师曰。腾蛇缠足路布绕身。曰朝看云片片。暮听水潺潺。师曰。却须截断始得。曰此回不是梦真个到庐山。师曰。高著眼。问猿抱子归青嶂后。鸟衔花落碧岩前。此是和尚旧时安身立命处。如何是道林境。师曰。寺门高开洞庭野。殿脚插入赤沙湖。曰如何是境中人。师曰。僧宝人人沧海珠。曰此是杜工部底。作么生是和尚底。师曰。且莫乱道。曰如何是夺人不夺境。师曰。山僧有眼不曾见。曰如何是夺境不夺人。师曰。阇梨问得自然亲。曰如何是。人境俱夺。师曰收。曰如何人境俱不夺。师曰放。问有句无句如藤倚树如何得透脱。师曰。倚天长剑逼人寒。曰秖如树倒藤枯。沩山为甚么呵呵大笑。师曰。爱他底著他底。曰忽被学人掀倒禅床拗折拄杖。又作个甚么伎俩。师曰。也是贼过后张弓。问明历历露堂堂。因甚么乾坤收不得。师曰。金刚手里八棱棒。曰忽然一唤便回还当得活也无。师曰。鹙子目连无奈何。曰不落照不落用如何商量。师曰。放下云头。曰忽遇其中人时如何。师曰。骑佛殿出山门。曰万象不来渠独语。教谁招手上高峰。师曰。错下名言。上堂。通身是眼见不及。通身是耳闻不彻。通身是口说不著。通身是心鉴不出。直饶尽大地明得无丝毫透。漏犹在半途据令全提。且道如何是展演。域中日月纵横挂。一亘晴空万古春。上堂。山头鼓浪井底扬尘。眼听似震雷霆。耳观如张锦绣。三百六十骨节一一现无边妙身。八万四千毛端头头彰宝王刹海。不是神通妙用。亦非法尔如然。苟能千眼顿开。直是十方坐断。且超然独脱一句作么生道。试玉须经火求。珠不离泥。上堂。本来无形段。那复有唇嘴。特地广称扬。替他说道理。且道他是阿谁。上堂。十五日已前千牛拽不回。十五日已后俊鹘趁不及。正当十五日。天平地平同明同暗。大千沙界不出当处。可以含吐十虚。进一步超越不可说香水海。退一步坐断千重万里白云不进不退莫道阇梨。老僧也无开口处。举拂子曰。正当恁么时如何。有时拈在千峰上。划断秋云不放高。上堂。十方同聚会。本来身不昧。个个学无为。顶上用钳锤。此是选佛场。深广莫能量。心空及第归。利剑不如锥。庞居士舌拄梵天口包四海。有时将一茎草作丈六金身。有时将丈六金身作一茎草。甚是奇特。虽然如此。要且不曾动著向上关。且如何是向上关。铸印筑高坛。上堂。有句无句超宗越格。如藤倚树银山铁壁。及至树倒藤枯。多少人失却鼻孔。直饶收拾得来。已是千里万里。秖如未有恁么消息时。如何。还透得么。风暖鸟声碎日高花影重。上堂。第一句荐得祖师乞命。第二句荐得人天瞻落。第三句荐得虎口横身。不是循途守辙。亦非革辙移途。透得则六臂三头。未透亦人间天上。且三句外一句作么生道。生涯秖在丝纶上。明月扁舟泛五湖。示众云。一言截断千圣消声。一剑当头横尸万里。所以道。有时句到意不到。有时意到句不到。句能刬意。意能刬句。意句交驰衲僧巴鼻。若能恁么转去。青天也须吃棒。且道凭个甚么。可怜无限弄潮人。毕竟还落潮中死。示众云。万仞崖头撒手。要须其人。千钧之弩发机。岂为鼷鼠。云门睦州当面蹉过。德山临济诳呼闾阎。自余立境立机作窠作窟。故是灭胡种族且独脱一句作么生道。万缘迁变浑闲事。五月山房冷似冰。绍兴五年八月己酉示微恙。趺坐书偈遗众投笔而逝。荼毗舌齿不坏。设利五色无数。塔于昭觉寺之侧。谥真觉禅师。
