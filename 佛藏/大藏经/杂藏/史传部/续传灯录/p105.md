<!-- { "loadSidebar": true } -->
　　育王笑翁禅师讳妙堪。四明毛氏子。广颡平顶骨清气豪。十岁从野庵道钦受释氏学。参松源岳于灵隐不契。往天童参无用全公。无用问曰。行脚僧游山僧。师曰。行脚僧。无用曰。如何是行脚事。师以坐具便摵。无用曰。此僧敢来者里捋虎须参堂去。室中常示以狗子无佛性话。一日拟开口。无用以竹篦劈口便打。师应声呈偈云。大茶毒鼓。轰天震地。转脑回头。横尸万里。无用颔之。久之侍香。辞去西游历登诸老门。迨出世妙胜嗣无用。迁金文移。光孝乙亥大旱祷雨。州治郡将以道居左偏。师谓释左道右旧有成法。力争不可。退归雪窦申明于朝得旨仍旧乃已。史卫王荐师领台之报恩。天台旧无律宗。师议合十寺为大刹。筑坛场阐扬毗尼。朝命徙虎丘领雪峰三年。升住灵隐。卫王创大慈成请师开山。师审法立度去浮务约。虽大智复作无以易之。卫王薨退居上柏。台州使君陈公遣使以瑞岩邀之于道。师勉领寺事逾月遂行。无何江心牒至。监丞史公强之。乃起黾勉绝江。明年廷臣奏令僧道买紫衣师号。俾以衣号住持。师以为审如是。则千金之子皆可主法。吾道殆矣。奏疏殿陛上书庙堂。其议遂寝。诏徙育王。兴建居多。既而天童除书至不应。戊申春师寝疾。通守永嘉曹公等入山问疾。从容叙世契。移顷命纸笔书遗表。作寺丞张公书援山谷晦堂例请主后事。书四句偈辞众云。业镜高悬。七十二年。一槌击碎。大道坦然。置笔与曹公诀别右胁而逝。

　　天童华禅师法嗣

　　庆元府天童密庵咸杰禅师。福州郑氏子。母梦庐山老僧入舍而生。自幼颖悟出家为僧。不惮游行遍参知识。后谒应庵于衢之明果庵。孤硬难入屡遭呵。一日庵问。如何是正法眼。师遽答曰。破沙盆。庵颔之。未几辞回省亲。庵送以偈曰。大彻投机句。当阳廓顶门。相从今四载。征诘洞无[病-丙+(一/艮)]。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。出世衢之乌巨。次迁祥符蒋山华藏。未几　诏住径山灵隐。晚居太白。僧问。虚空销殒时如何。师曰。罪不重科。上堂。牛头横说竖说。不知有向上关棙子。有般添桶辈。东西不辩南北不分。便问。如何是向上关棙子。何异开眼尿床。华藏有一转语。不在向上向下。千手大悲摸索不著。雨寒无处晒[日*良]。今日普请布施大众。良久曰。达磨大师无当门齿。上堂。世尊不说说。拗曲作直。迦叶不闻闻。望空启告。马祖即心即佛。悬羊头卖狗肉。赵州勘庵主贵买贱卖分文不直。秖如文殊是七佛之师。因甚出女子定不得。河天月晕鱼分子。槲叶风微鹿养茸。上堂卓拄杖曰。迷时秖迷这个。复卓一下曰。悟时秖悟这个。迷悟双忘。粪扫堆头重添搕[打-丁+(天/韭)]。莫有向东涌西没全机独脱处道得一句底么。若道不得华藏自道去也。掷拄杖曰。三十年后。上堂举。金峰和尚示众云。老僧二十年前有老婆心。二十年后无老婆心。时有僧问。如何是和尚二十年前有老婆心。峰云。问凡答凡问圣答圣。曰如何是二十年后无老婆心。峰云。问凡不答凡问圣不答圣。师曰乌巨当时若见。但冷笑两声。这老汉忽若瞥地。自然不堕圣凡窠臼。上堂举婆子烧庵话。师曰。这个公案丛林中少有拈提者。杰上座裂破面皮。不免纳败一上。也要诸方检点。乃召大众曰。这婆子洞房深稳水泄不通。偏向枯木上糁花寒岩中发焰。个僧孤身迥迥惯入洪涛。等闲坐断泼天潮。到底身无涓滴水。子细检点将来敲枷打锁则不无。二人若是佛法未梦见在。乌巨与么提持毕竟意归何处。良久曰。一把柳丝收不得。和烟搭在玉阑干。上堂。动弦别曲。叶落知秋。举一明三。目机铢两。如王秉剑杀活临时。犹是无风匝匝之波。向上一路千圣把手共行。合入泥犁地狱。正当与么时合作么生。江南两浙春寒秋热。上堂。尽乾坤大地。唤作一句子担枷带锁。不唤作一句子业识茫茫。两头俱透脱。净裸裸赤洒洒没可把。达磨一宗扫土而尽。所以云门大师道。尽乾坤大地无纤毫过患犹是转句。不见一法始是半提。更须知有全提底时节。大小云门剑去久矣方乃刻舟。后示寂塔于寺之中峰。
　　南书记者。福州人。久依应庵。于赵州狗子无佛性话豁然契悟。有偈曰。狗子无佛性。罗睺星入命。不是打杀人。被人打杀定。庵见喜其脱略。绍兴末终于归宗。
　　侍郎李浩居士。字德远号正信。幼闻首楞严经如游旧国。志而不忘持橐。后造明果投诚入室。应庵揕其胸曰。侍郎死后向甚么处去。公骇然汗下。庵喝出。公退参不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。庵见称善有鬻胭脂者。亦久参应庵颇自负。公赠之偈曰。不涂红粉自风流。往往禅徒到此休。透道古今圈缋后。却来这里吃拳头。

　　道场全禅师法嗣

　　常州华藏伊庵有权禅师。临安昌化祁氏子。年十四得度。十八岁礼佛智裕禅师于灵隐。时无庵为第一座。室中以从无住本建一切法问之。师久而有省。答曰。暗里穿针耳中出气。庵可之。遂密付心印。尝夜坐达旦。行粥者至忘展钵。邻僧以手触之。师感悟为偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。佛智尝问。心包太虚量廓沙界时如何。师曰。大海不宿死尸。智抚其座曰。此子他日当据此座呵佛骂祖去在。师自是埋藏头角益自韬晦。游历湖湘江浙几十年。依应庵于归宗。参大慧于径山。无庵住道场招师分座说法。于是声名隐然。住后上堂。今朝结却布袋口。明眼衲僧莫乱走。心行灭处解翻身。喷嚏也成师子吼。旃檀林任驰骤。剔起眉毛顶上生。剜肉成疮露家丑。上堂。禅禅无党无偏。迷时千里隔。悟在口皮边。所以僧问石霜。如何是禅。霜云。[鹿*瓦]砖。又僧问睦州。如何是禅。州云猛火著油煎。又僧问首山。如何是禅。山云。猢狲上树尾连颠。大众。道无横径立处孤危。此三大老行声前活路用劫外灵机。若以衲僧正眼。检点将来不无优劣。一人如张良入阵。一人如项羽用兵。一人如孔明料敌。若人辨白得可与佛祖齐肩。虽然如是。忽有个衲僧出来道。长老话作两橛。也适来道。道无横径无党无偏。而今又却分许多优劣。且作么生只对。还委悉么。把手上山齐著力。咽喉出气自家知。淳熙庚子秋示微疾。留偈趺坐而逝。茶毗齿舌不坏。获五色舍利无数。瘗于横山之塔。分骨归葬万年寺左。

　　双林用禅师法嗣

　　婺州三峰印禅师。上堂举野狐话曰。不落不昧诬人之罪。不昧不落无绳自缚。可怜柳絮随春风。有时自西还自东。

　　大沩行禅师法嗣

　　常德府德山子涓禅师。潼川人也。上堂。见见之时见非是见。见犹离见见不能及。遂喝曰。鲸吞海水尽。露出珊瑚枝。众中忽有个衲僧出来道。长老休寐语。却许伊具一只眼。上堂横按拄杖曰。一二三四五六七。七六五四三二一。循还逆顺数将来。数到未来无尽日。因七见一因一忘七。踏破太虚空。铁牛也汗出。绝气息无踪迹。掷拄杖曰。更须放下这个。始得参学事毕。上堂拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧削迹吞声。有时人境俱不夺。卓拄杖曰。伴我行千里。携君过万山。忽然撞著临济大师时如何。喝曰。未明心地印。难透祖师关。

　　万年贲禅师法嗣

　　温州龙鸣在庵贤禅师。上堂举崇寿示众曰。识得凳子周匝有余。云门道。识得凳子天地悬殊。师曰。崇寿老汉坐杀天下人。云门大师走杀天下人。龙鸣则不然。识得凳子四脚著地。要坐便坐要起便起。上堂举赵州勘婆话颂曰。冰雪佳人貌最奇。常将玉笛向人吹。曲中无限花心动。独许东君第一枝。
　　潭州大沩咦庵鉴禅师。会稽人也。上堂。木落霜空天寒水冷。释迦老子无处藏身。折东篱补西壁。撞著不空见菩萨。请示念佛三昧。也甚奇怪。却向道。金色光明云。参退吃茶去。上堂。老胡开一条路。甚生径直。秖云。歇即菩提性净明心不从人得。后人不得其门。一向奔驰南北往复东西。极岁穷年无个歇处。诸人还歇得么。休休。上堂举。晦堂和尚一日问僧。甚处来。曰南雄州。堂曰。出来作甚么曰寻访尊宿。堂曰不如归乡好。曰未审和尚令某归乡意旨如何。堂曰。乡里三钱买一片鱼鲊如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘有甚共语处。上堂举。罽宾国王问师子尊者蕴空公案。师颂曰。尊者何曾得蕴空。罽宾徒自斩春风。桃花雨后已零落。染得一溪流水红。

　　续传灯录卷第三十四


　　续传灯录卷第三十五目录


　　大鉴下第十八世
　　·


　　育王光禅师法嗣一十四人
　　·灵隐之善禅师
　　·净慈居简禅师
　　·径山如琰禅师
　　·天童派禅师
　　·东禅观禅师
　　·上方铦禅师(已上六人见录)
　　·育王宗印禅师
　　·净慈义云禅师
　　·径山妙嵩禅师
　　·育王师瑞禅师
　　·育王权禅师
　　·天童齐禅师
　　·云居梵琮和尚
　　·铁牛印禅师(已上八人无录)


　　大鉴下第十九世
　　·


　　天童杰禅师法嗣九人
　　·灵隐崇岳禅师
　　·卧龙祖先禅师
　　·荐福道生禅师
　　·天童自镜禅师
　　·净慈慧光禅师
　　·隐静致柔禅师(已上六人见录)
　　·蒋山庆如禅师
　　·灵隐了悟禅师
　　·侍郎张镃居士(已上三人无录)


　　天童达观禅师法嗣四人
　　·虎丘善济禅师(一人见录)
　　·华藏善净禅师
　　·天衣文蔚禅师
　　·柏岩凝和尚(已上三人无录)


　　径山如琰禅师法嗣七人
　　·灵隐普济禅师
　　·净慈闻禅师
　　·径山肇禅师
　　·双林朋禅师(已上四人见录)
　　·枯椿昙禅师
　　·弁山阡禅师
　　·东山源禅师(已上三人无录)


　　万寿崇观禅师法嗣四人
　　·黄龙慧开禅师
　　·石霜妙印禅师(已上二人见录)
　　·孤峰德秀禅师
　　·鸿福师洸禅师(已上二人无录)


　　育王师瑞禅师法嗣一人
　　·瑞岩崇寿禅师(见录)


　　灵隐之善禅师法嗣四人
　　·径山善珍禅师(一人见录)
　　·净慈仲颖禅师
　　·无方安禅师
　　·霜林果禅师(已上三人无录)


　　天童智颖禅师法嗣三人
　　·径山如珏禅师(一人见录)
　　·虎丘务本禅师
　　·雪峰德因禅师(已上二人无录)


