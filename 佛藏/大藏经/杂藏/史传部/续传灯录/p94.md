<!-- { "loadSidebar": true } -->
　　虎丘隆禅师法嗣一人
　　·天童昙华禅师(见录)


　　育王裕禅师法嗣九人
　　·清凉坦禅师
　　·净慈师一禅师
　　·道场法全禅师
　　·延福慧升禅师(已上四人见录)
　　·云岩法秀禅师
　　·连云行敦禅师
　　·天目肇禅师
　　·安岩古禅师
　　·上岩咏禅师(已上五人无录)


　　大沩泰禅师法嗣四人
　　·慧通清旦禅师
　　·灵岩仲安禅师
　　·正法灏禅师
　　·昭觉辩禅师(已上四人见录)


　　护国元禅师法嗣五人
　　·国清行机禅师
　　·焦山师体禅师
　　·华藏智深禅师
　　·参政钱端礼居士(已上四人见录)
　　·上竺圆智禅师(一人无录)


　　灵隐远禅师法嗣九人
　　·东山齐已禅师
　　·疏山如本禅师
　　·觉阿上人
　　·内翰曾开居士
　　·知府葛郯居士(已上五人无录)
　　·济颠书记禅师
　　·尧首座禅师
　　·上蓝了乘禅师
　　·公安慧冲禅师(已上四人无录)


　　华藏民禅师法嗣一人
　　·径山宝印禅师(见录)


　　华藏祚禅师法嗣一人
　　·东谷光禅师(无录)


　　昭觉元禅师法嗣一人
　　·凤栖慧观禅师(见录)


　　文殊道禅师法嗣三人
　　·楚安慧方禅师
　　·文殊思业禅师(已上二人见录)
　　·文殊琼禅师(一人无录)


　　佛灯珣禅师法嗣四人
　　·稠岩了赟禅师
　　·待制潘良贵居士(已上二人见录)
　　·天井道如禅师
　　·双槐郑绩居士(已上二人无录)


　　泐潭明禅师法嗣一人
　　·无为守缘禅师(见录)



　　续传灯录卷第三十一


　　大鉴下第十七世


　　虎丘隆禅师法嗣

　　明州天童应庵昙华禅师。蕲州江氏子。生而奇杰。年十七于东禅去发。首依水南遂禅师染指法味。因遍历江湖。与诸老激扬无不契者。至云居礼圆悟禅师。悟一见痛与提策。及入蜀指见彰教。教移虎丘师侍行。未半载顿明大事。去谒此庵。分座连云。开法妙严。后迁诸巨刹。住归宗日大慧在梅阳。有僧传师垂示语句。慧见之极口称叹。后以偈寄曰。坐断金轮第一峰。千妖百怪尽潜踪。年来又得真消息。报道杨岐正脉通。其归重如此。上堂。九年面壁。坏却东土儿孙。只履西归。钝置黄面老子。以拄杖画一画曰。石牛横古路一马生三寅。上堂。德章老瞎秃。从来没滋味。拈得口失却鼻。三更二点唱巴歌。无端惊起梵王睡。喝一喝曰。我行荒草里。汝又入深村。上堂。临济在黄檗处三度吃棒底意旨。尔诸人还觑得透也未。直饶一咬便断。也未是大丈夫汉。三世诸佛口挂壁上。天下老和尚将甚么吃饭。上堂。十五日已前水长船高。十五日已后泥多佛大。正当十五日。东海鲤鱼打一棒雨似盆倾。直得三千大千世界一切众生悉皆欢喜谓言。打这一棒。不妨应时应节。报恩不觉通身踊跃。遂作诗一首举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉。上堂。若作一句商量吃粥阿谁不会。不作一句商量。屎坑里虫子笑杀阇黎。拈拄杖曰。拄杖子罪犯弥天。贬向二铁围山。且道荐福还有过也无。卓拄杖曰。迟一刻。上堂。明不见暗暗不见明。明暗双忘无异流俗阿师。野干鸣师子吼。师子吼野干鸣。三家村里臭猢狲价增十倍。骊龙颔下明月珠分文不直。若作衲僧巴鼻。甚处得来。三十年后换手槌胸未是苦在。上堂。饭箩边漆桶里。相唾饶尔泼水。相骂饶尔接嘴。黄河三千年一度清。蟠桃五百年一次开花。鹤勒那咬定牙关。朱顶王呵呵大笑。归宗五十年前有一则公案。今日举似诸人。且道是甚么公案。王节级失却帖。上堂。吃粥吃饭。不觉嚼破舌头血溅梵天。四天之下霈然有余。玉皇大帝。发追东海龙王。向金轮峰顶鞠勘。顷刻之间追汝诸人作证见也。且各请依实供通。切忌回避。傥若不实丧汝性命。上堂。五百力士揭石义。万仞崖头撒手行。十方世界一团铁。虚空背上白毛生。直饶拈却职脂帽子。脱却鹘臭布衫。向报恩门下正好吃棒。何故半夜起来屈膝坐。旄头星现衲僧前。上堂三世诸佛眼里无筋。六代祖师皮下无血。分明咬定牙关[跳-兆+孛]跳出他圈缋不得。何故南泉斩猫儿。上堂云。参禅人切忌错用心。悟明见性是错用心。成佛作祖是错用心。看经讲教是错用心。行住坐卧是错用心。吃粥吃饭是错用心。屙屎送尿是错用心。一动一静一往一来是错用心。更有一处错用心。归宗不敢与诸人说破。何故一字入公门九牛车不出。上堂云。良工未出玉石不分。巧冶无人金沙混杂。纵使无师自悟。向天童门下正好朝打三千暮打八百。蓦拈拄杖云。唤作拄杖玉石不分。不唤作拄杖金沙混杂。其间一个半个善别端由。管取平步丹霄。苟或未然。卓拄杖云。急著眼看。僧问。婆子问岩头。呈桡舞桌则不问。且道婆手中儿子甚处得来。岩头扣船舷三下。意旨如何。师曰。焦砖打著连底冻。曰当时若问和尚如何对它。师曰。一棒打杀。曰这老和尚大似买帽相头。师曰。尔向甚处见岩头。曰札。师曰。杜撰禅和。曰婆生七子六个不遇知音。秖这一个也不消得。掷向水中又且如何师曰。少卖弄。曰岩头当时不觉吐舌意作么生。师曰。乐则同欢。曰僧问云门。如何是清净法身。云门曰。花药栏。此意如何。师曰。深沙弩眼睛。问秖这是埋没自己。秖这不是孤负先圣。去此二途和泥合水处请师道。师曰。玉箸撑虎口。曰一言金石谈来重。万事鸿毛脱去轻。师曰。莫谩老僧好。问人皆畏炎热。我爱夏日长。薰风自南来。殿阁生微凉时如何。师曰。倒戈卸甲。虎丘忌日拈香曰。平生没兴撞著这无意智。老和尚做尽伎俩凑泊不得。从此卸却干戈。随分著衣吃饭。二十年来坐曲录床。悬羊头卖狗肉。知它有甚凭据。虽然一年一度烧香日。千古令人恨转深。师于室中能锻炼耆艾。故世称大慧与师居处为二甘露门。尝诫徒曰。衲僧家著草鞋住院。何啻如蚖蛇恋窟乎。隆兴改元六月十三日奄然而化。塔全身于本山。

　　育王裕禅师法嗣

　　福州清凉坦禅师。有僧举大慧竹篦话请益。师示以偈曰。径山有个竹篦。直下别无道理。佛殿厨库三门。穿过衲僧眼耳。其僧言下有省。
　　临安府净慈水庵师一禅师。婺州马氏子。十六披削首参雪峰慧照禅师。照举藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。澹烟和露湿秋光。照质之曰。毕竟那里是藏身无迹处。师曰嗄照曰。无踪迹处因甚么莫藏身。师曰。石虎吞却木羊儿。照深肯之。住后上堂举。圆悟师翁道。参禅参到无参处。参到无参始彻头。水庵则不然。参禅参到无参处参到无参未彻头。若也欲穷千里目。直须更上一层楼。上堂。冻云欲雪未雪。普贤象驾峥嵘。岭梅半合半开。少室风光漏泄。便恁么去犹是半提。作么生是全提底事。无智人前莫说。打尔头破额裂。上堂。举法眼示众曰。尽十方世界明皎皎地。若有一丝头即是一丝头。师竖起拂子曰。还见么。穿过髑髅犹未觉。法灯云。尽十方世界自然明皎皎地。若有一丝头不是一丝头。师曰。夜来月色十分好。今日秋山无限青。
　　安吉州道场无庵法全禅师。姑苏陈氏子。东斋川和尚为落发。师久依佛智。每入室智以狗子无佛性话问之。师罔对。一日闻僧举五祖颂云。赵州露刀剑。忽大悟。有偈曰。鼓吹轰轰袒半肩。龙楼香喷益州船。有时赤脚弄明月。踏破五湖波底天。住后上堂。欲得现前莫存顺逆。卓拄杖云。三祖大师变作马面夜叉。向东弗于逮西瞿耶尼南赡部洲北郁单越。却来山僧手里呈身。元来只是一条黑漆拄杖。还见么。直饶见得入地狱如箭射。卓拄杖下座。上堂。拈拄杖曰。汝等诸人个个顶天立地肩横楖栗。到处行脚勘验诸方。更来这里觅个甚么。才轻轻拶著。便言。天台普请南岳游山。我且问尔。还曾收得大食国里宝刀么。卓拄杖曰。切忌口衔羊角。僧问。牛头未见四祖时如何。师曰。天下无贫人。曰见后如何。师曰。四海无富汉。乾道己丑七月二十五日将入寂。众求偈。师瞪目下视。众请益坚。遂书无无二字弃笔而逝。火后设利五色。塔于金斗峰。
　　泉州延福寒岩慧升禅师。建宁人也。上堂。喝一喝曰。尽十方世界会十世古今都卢。在里许逼逼塞塞了也。若乃放开一针锋许。则大海西流巨岳倒卓。鼋鼍鱼龙鰕蟹蚯蚓。尽向平地上涌出波澜游泳鼓舞。然虽如是。须向百尺竿头自进一步。则步步踏转无尽藏轮。方知道。鼻孔搭在上唇。眉毛不在眼下。还相委悉么。复喝一喝曰。切忌转喉触讳。

　　大沩泰禅师法嗣

　　潭州慧通清旦禅师。蓬州严氏子。初出关至德山直泰。上堂。举赵州曰。台山婆子已为汝勘破了也。且道意在甚么处。良久曰。就地撮将黄叶去。入山推出白云来。师闻释然翌日入室。山问。前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却。住后上堂。说佛说祖正如好肉剜疮。举古举今犹若残羹馊饭。一闻便悟已落第二头。一举便行早是不著便。须知个事如天普盖似地普擎。师子游行不求伴侣。壮士展臂不借他力。佛祖拈掇不起。衲僧愿见无门。迷悟双忘圣凡路绝。且道从上诸圣以何法示人。喝一喝曰。莫妄想。佛性和尚忌日上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其奈出门便是草。因唤檀郎识得渠。大机大用都推倒。烧香勘证见根源。粪扫堆头拾得宝。丛林浩浩谩商量。劝君莫谤先师好。
