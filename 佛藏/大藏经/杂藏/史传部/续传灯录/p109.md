<!-- { "loadSidebar": true } -->
　　杭州灵隐悦堂訚禅师。南康周氏子。宋端平元年八月一日生。年十三禀父母。依同郡嘉瑞寺出家。礼偃一人为师剃落受具。一日阅华严经。至惟一坚密身一切尘中现。忽有省。即往见别山智公于蒋山。智问。近离何处。师云。江西。智云。马大师安乐否。师叉手进云。起居和尚。智命侍香。未几至杭见断桥伦公于净慈。伦问。临济三遭黄檗痛棒是否。师云是。又问。因甚大愚肋下筑三拳。师云。得人一牛还人一马。伦颔之。伦逝而柏山介石适来补其处。一日室中举柏树子话。师拟议。石抗声云。何不道黄鹤楼前鹦鹉洲。师于言下顿悟。即令侍香。久之归庐山东岩。日公住圆通延师分座。九江守钱真孙聘师出世西林为介石嗣。至元二十五年迁开先。又选东林。元贞初奉诏赴阙入对称旨。赐玺书号通慧禅师并金襕法衣。大德九年升住灵隐。尝勘一僧云。微尘诸佛在尔舌上。三藏圣教在尔脚底。何不瞥地。僧罔措。师便喝。又勘一僧云。释迦弥勒是他奴他是阿谁。僧拟对。师便打。一僧新到。师问。何处来。僧云。闽中。师云。彼处佛法如何住持。僧云。饥即吃饭困即打睡。师云错。僧云。未审和尚此间如何住持。师拂袖归方丈。僧休去。居四岁而逝。诀众偈曰。缘会而来。缘散而去。撞倒须弥。虚空独露。世寿七十五。僧腊五十二。

　　天童云外禅师法嗣

　　明州雪窦无印禅师讳大证。族番阳史氏子。生于大德丁酉岁正月二十四日。幼颖异父母知不可留。使从州之昌国寺智节学出世法。年十四剃落受具戒。出游谒荆石琬公于庐山圆通。机语不契。时思庵睿公居间房。师日亲煆炼。云外岫公方唱曹洞之道于天童。师往依之。一日入室次公云。天童今日大死去也。汝作么生救。师云。请和尚吃饭。公又云。天童今日大死去也。汝不要相救师云。救他作么。公又云。天童今日大死去也。阿谁与我同行。师云。和尚先行某甲后随。公呵呵大笑。自兹情同鱼水。犹沩山之与寂子也遂命典藏教。已而谒中峰本公于天目山。公雅相器重。至治间诏天下善书者。以金书藏经与国师妙公偕北上入觐。竣事赐以织金屈眴之衣。泰定初南还江浙。丞相脱欢公领行宣政院事。起师主衢之南禅说法。为云外之嗣。云外嗣直翁举。直翁嗣东谷光。东谷嗣明极祚明极嗣自得晖。盖隰州古佛之六世也。继领光孝迁信之祥符。既而洪之翠岩。饶之芝山。俱以行院檄请。师以疾固辞。至正七年主庆元之定水。阅九年迁雪窦。上堂曰。千说万说不若觌面一见。昨日二十九。今朝七月一。报尔参玄人。光阴如箭疾。娘生两只眼。个个黑如漆。急急急回头。看取天真佛。良久是何面目。下座巡堂吃茶。又上堂。妙不妙衲僧鼻孔多无窍。玄不玄刹竿头上无青天。至士宁容袖手。良马岂待挥鞭。全超棒喝不落蹄筌。百鸟不来春又去。岩房嬴得日高眠。居四年退居定水之圆明庵。明年辛丑九月二十一日示寂。得年六十有五。奉龛阇维烬余牙齿数珠不坏。舍利明莹。门人景云等敛诸不坏者。建塔圆明庵后。

　　灵隐崇岳禅师法嗣

　　镇江金山善开禅师字掩室。上堂举密庵破沙盆话颂云。法眼拈来早自谩。无端错对破沙盆。而今遍界难遮掩。殃害丛林累子孙。
　　湖州道场运庵禅师讳普岩。题赵州像偈云。无端提起七斤衫。多少禅人著意参。尽向青州做窠窟。不知春色在江南。其下有虚空愚石帆衍绍之。
　　华藏觉通禅师字无得。青苗会上堂。破一微尘出大经。鸢飞鱼跃更分明。不将眼看将心看。已是重敲火里冰。淹黑豆昧平生。直须劫外话丰登。缲成白雪桑重绿。割尽黄云稻正青。嗣法有虚舟度云。
　　温州龙翔石岩禅师讳希琏。潮阳马氏子。室中僧问。昔日佛照光禅师因宋孝宗宣问。释迦佛入山六年所成何事。光曰。将谓陛下忘却。师答以颂曰。大根大器大熏修。瞥转机轮向上头。万亿斯年惟一佛。雪山元不隔龙楼。
　　瑞岩少室光睦禅师。上堂举。曹山霞因僧侍立。山曰。道者可杀热。曰是。山曰。秖如热向甚么处回避。曰向镬汤炉炭里回避。山曰。秖如镬汤炉炭。又作么生回避。曰众苦不能到。师颂曰。瞎却顶门三只眼。镬汤炉炭里优游。若言众苦不能到。端的何曾有地头。
　　明州天童山天目禅师。讳文礼号灭翁。杭之临安人姓阮氏。家天目山之麓。因又号天目云。师生六岁携篮随母采桑。俄而寤。念携之者谁邪。遂有出家志。年十六依乡之真相寺僧智月剃落。往净慈参混源。混源举见成公案放汝三十棒话不契。谒育王佛照光禅师。光问。恁么来者那个是汝主人公。师豁然领旨。他日光再问。是风动是幡动这僧如何。师云。物见主眼卓竖。又问。不是风动不是幡动。甚处见祖师。师云。揭却脑盖。光喜其俊迈挽为书记。久之返浙西。听一心三观之旨于上天竺。松源岳禅师唱道饶之荐福。室中问僧。不是风动不是幡动。拟议即棒出。师闻之顿忘知解。乃往参焉蒙印可得尽其旨。辞松源巡礼江淮间祖塔。时浙翁琰公主蒋山。挽师充立僧首座。晋陵尤公煜数至山。诵师提唱语悦服。嘉定五年约斋居士张公镃。请师开法临安慧云。一香为松源嗣既而迁温之能仁。未几辞归西丘。时节斋赵公慕师高行。微服过西丘。师亦不问其姓名与语终日而去。明日奏请师住持净慈。室中每举南山筀笋东海乌鲗话。学者拟议。师辄督牙三下。莫有凑泊之者。厥后迁居福泉升住天童。师因上堂举。楞严经云。诸可还者自然非汝。不汝还者非汝而谁。师颂云。不汝还者复是谁。残红流在钓鱼矶。日斜风定无人扫。燕子衔将水际飞。冬至上堂云。黄钟才起时。九数从头数。相将幽谷莺啼。次第雕梁燕语。田父祭句芒。丛祠敲社鼓。农父狎牛郎。村姑教蚕妇。光阴老尽世间人。冬至寒食一百五。宏智禅师忌上堂。夜明帘外宝鉴堂前。元无兼带岂有偏圆。正恁么时毕竟谁居正位。古渡无人霜月冷。芦花风静鹭鸶眠。有来上座直入方丈云。某甲有状告投和尚。师云。对头在那里。来云。和尚便是。师云。老僧与汝有甚么冤仇。来无语。师捉住云。冤家冤家。新到相看。师问。汝名什么。僧云。智虎。师退身作怕势。僧拟议。师便归方丈。又佛光法照师首依师于梁渚。师令往下竺参北峰印公。作二偈送之曰。送子参寻有鹫山。诸方多是落前三。自从开异归同后。圆旨于今亦倦谭。拣境分明妙药方。余之分别更须忘。晚风吹落残红片。休向枝头觅旧香。丛林至今传诵不绝。师尤邃于易。干淳诸儒大阐道学。师与之游直示以心法。不为世语徇悦也。朱晦庵问毋不敬。师叉手示之。杨慈湖问不欺之力。师答以偈曰。此力分明在不欺。不欺能有几人知。要明象兔全提句。看取升阶正笏时。其晓人类如此。师所阅五刹通不过八九年。而得闲之岁月多逍遥于梁渚之西丘。群衲参叩无异领众时也。其为人高古简俭不苟为笑语。将入寂病中问侍者曰。谁与我造无缝塔。侍者云。请师塔样。师云。尽力画不出。乃怡然脱去。阇维弟子收舍利并遗骨。袝葬于天童应庵塔左。寿八十四。腊六十八。绍其传者有横川珙石林巩。称二甘露门云。

　　续传灯录卷第三十六(终)


