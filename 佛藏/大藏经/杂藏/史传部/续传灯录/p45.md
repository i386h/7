<!-- { "loadSidebar": true } -->
　　洪州泐潭洪英禅师。姓陈氏邵武军人。幼警敏读书五行俱下。父母爱之使为书生习进士。师不食自誓恳求出家。及成大僧即行访道。东游至曹山依止耆年雅公。久之辞去登云居。眷岩壑胜绝为终焉之计。阅华严十明论。至为真智慧无体性。不能自知无性故为无性之性。不能自知无性故名曰无明。华严第六地曰。不了第一义故号曰无明。将知真智慧本无性故不能自了。若遇了缘而了则无明灭矣。是谓成佛要门。愿以此法绍隆佛种。然今诸方谁可语此。既而曰。有积翠老子在。即日往黄檗谒南禅师。夜语达旦。南惟加敬而未许入室。师往往呈语。南惟默然。一日因取经函忽失手而坠。戛然有声遂顿悟。径造方丈陈其所解。南曰。汝乃吾家英雄具正眼者善自护持。时会下龙象杂沓。而师议论英发常倾四坐。声名借甚。乃游西山遇南昌潘居士同宿双岭。居士言。龙潭见天皇时节冥合孔子。师惊问。何以验之。居士举孔子曰。二三子以我为隐乎。吾无隐乎尔。吾无行而不与二三子者是丘也。天皇云。汝擎茶来吾与汝接。汝行食来吾与汝受。汝问讯我起手。何尝不为汝。师以为何如。师笑曰。楚人以山鸡为凤。世传以为笑。不意居士此语正相类。何也汝擎茶来吾为汝接。汝行食来吾为汝受。汝问讯我起手。若言是说。说个什么。若言不说。龙潭何以便悟此。所谓无法可说是名说法。以世尊之辨亦不能加此两句耳。学者但求解会。譬如五色图画虚空。鸟窠无佛法可传授。不可默坐。只拈布毛吹之。侍者便悟去。学者乃云。拈起布毛全体发露。似此见解未出教乘。其可称祖师门下客耶。九峰被人问深山里还有佛法也无。不得已云有。及被穷诘无可有。乃云。石头大者大小者小。学者乃卜度云。刹说众生说三世炽然说。审如此教乘自足。何必更问祖师意旨耶。要得脱体明去。譬如病眼人求医治之。医者乃能去翳膜。不曾以光明与之。居士推床而起云吾忧积翠法道未有继者。今知尽在子躬矣。双岭顺禅师问。庵中老师好问学者。并却咽喉唇吻道取一句。首座曾道得么。师为之一笑已。而有偈曰。阿家尝醋三尺喙。新妇洗面摸著鼻。道吾答话得腰裈。玄沙开书是白纸。于是顺叹服以为名下无虚士。有同参在石门分座接纳。师作偈寄之曰。万煆炉中铁蒺藜。直须高价勿饶伊。横来竖去呵呵笑。一任旁人鼓是非。熙宁元年首众于庐山圆通寺。学者归之如南公。明年春南圆寂。十月师徇四众之请。遂开法于石门僧问。逢场作戏时如何。师曰。红炉爆出铁乌龟。僧云。当轩布鼓师亲击。百尺竿头事若何。师曰。山僧不信这活计。僧拟议。师曰。不唧[口*留]汉。僧礼拜起。便垂下袈裟角云。脱衣卸甲时如何。曰喜得狼烟息弓弰壁上悬。僧却揽上袈裟角云。重整衣甲时如何。师曰。不到乌江畔知君未肯休僧便喝。师曰。惊我。僧拍一拍。师曰也是死中得活。僧礼拜。师曰。将谓收燕破赵之才。元来只是贩私盐贼。僧问。如何是佛。师曰。眉分八字眼似流星。僧云。如何是祖师西来意。师曰。一棒一条痕。僧云。大众证明学人礼谢。师呵呵大笑。僧礼拜起以左手画一圆相。师以拂子穿向右边。僧以右手画一圆相。师以拂子穿向左边。僧以两手画圆相托呈。师以拂子画一画曰。三十年来未曾逢沩仰子孙。今日却遇著个踏土墼汉。还更有问话者么。良久无问。师乃曰。问也无穷答也无尽。问答去来于道转远。何故况为此事。直饶棒头荐得不是丈夫。喝下承当未为达士。那堪更向言中取则句里驰求。语路尖新机锋捷疾。如斯见解尽是埋没宗旨玷污先贤。于吾祖道何曾梦见。只如我佛如来临般涅槃。乃云。吾有正法眼藏涅槃妙心。付嘱摩诃大迦叶。迦叶遂付阿难。洎商那和修鞠多大士诸祖相继。至于达磨西来。直指人心见性成佛。不立文字语言。岂不是先圣方便之道。自是当人不信却自迷头认影。奔逐狂途致使伶俜流浪生死。禅德。若能一念回光返照。向自己脚跟下褥剥究竟将来。可谓洞门溪开楼阁重重。十方普现海会齐彰。便乃凡圣贤愚山河大地以海印三昧一印印定。更无纤毫透漏。山僧如是举唱。若是众中有本色衲僧。闻之实为掩耳而归笑破他口。大众且道。本色衲僧门下一句作么生道。良久曰。天际雪埋千尺石。洞门冻折数株松。又一日升堂。僧问。黄龙一曲师亲唱。佛手驴脚略借观。师曰。老僧打退鼓。僧礼拜。师曰。龙头蛇尾又问。临济栽松即不问。百丈开田事若何。师曰。深著锄头。僧云。古人犹在。师曰。更添锄头。僧礼拜。师击禅床一下。乃顾视大众曰。青山重叠叠绿水响潺潺。遂拈拄杖曰。未到悬崖处抬头仔细看。卓拄杖而起。又曰。宝峰高峻人罕到。岩前雪压枯松倒。岭前岭后野猿啼。一条古路清风扫。禅德。虽然如是。且道山僧拄杖子长多少。遂拈起曰。长者随长使短者随短用。卓一下。又上堂良久顾视大众曰。石门巇险铁关牢。举目重重万仞高。无角铁牛冲得破。毗卢海内作波涛。且道不涉波涛一句作么生道。良久曰。一句不遑无著问。迄今犹作野盘僧。下座。师住未期年。六月知事纷争。止之不可。即谓众曰。领众不肃正坐无德。吾有愧黄龙。呼维那鸣钟众集叙行脚始末曰。吾灭后火化以骨石藏普通塔。明生死不离清众也。言卒而逝。阅世五十有九。坐四十三夏。门弟子奉师遗诫。茶毗以灵骨入塔。别收舍利供养。
　　袁州仰山行伟禅师河朔人也。东京大佛寺受具。听习圆觉微有所疑。挈囊游方专扣祖意。至南禅师法席六迁星序。一日扣请寻被喝出。足拟跨门顿省玄旨。出世仰山道风大著。上堂。大众会么。古今事掩不得。日用事藏不得。既藏掩不得则日用现前。且问诸人。现前作么生参。上堂。大众见么。开眼则普观十方。合眼则包含万有。不开不合是何模样。还见模样么。久参高德举处便晓。后进初机识取模样。莫秖管贪睡。睡时眼见个甚么。若道不见与死人何别。直饶丹青处士笔头上画出。青山绿水夹竹桃花。秖是相似模样。设使石匠锥头钻出群羊走兽。也秖是相似模样。若是真模样。任是处士石匠无尔下手处。诸人要见须是著眼始得。良久曰。广则一线道。狭则一寸半。以拂子击禅床。鼓声才动大众云臻。诸人上观山僧下觑。上观观个甚么。下觑觑个甚么。良久曰。对面不相识。上堂。道不在声色而不离声色。凡一语一默一动一静隐显纵横无非佛事。日用现前古今凝然理何差互。师自题其像曰。吾真难貌斑斑驳驳拟欲安排下笔便错示寂。阇维获五色舍利骨石栓索句连。塔于寺之东。
　　吉州仁山隆庆院庆闲禅师福州卓氏子。母梦胡僧授以明珠吞之而娠。及生白光照室。幼不近酒胾。年十一弃俗。十七得度。二十遍参。后谒黄龙于黄檗。龙问。甚处来。师曰。百丈。曰几时离彼。师曰。正月十三。龙曰。脚跟好痛与三十棒。师曰。非但三十棒。龙喝曰。许多时行脚无点气息。师曰。百千诸佛亦乃如是。曰汝与么来何曾有纤毫到诸佛境界。师曰。诸佛末必到庆闲境界。龙问。如何是汝生缘处。师曰。早晨吃白粥。如今又觉饥。问我手何似佛手。师曰。月下弄琵琶。问我脚何似驴脚。师曰。鹭鸶立雪非同色。龙嗟咨而视曰。汝剃除须发当为何事。师曰。秖要无事。曰与么则数声清磬是非外。一个闲人天地间也。师曰。是何言欤。曰灵利衲子。师曰。也不消得。龙曰。此间有辨上座者汝著精彩。师曰。他有甚长处。曰他拊汝背一下又如何。师曰。作甚么。曰他展两手。师曰。甚处学这虚头来。龙大笑。师却展两手。龙喝之。又问。[怡-台+龍][怡-台+龍]松松两人共一碗作么生会。师曰。百杂碎。曰尽大地是个须弥山。撮来掌中汝又作么生会。师曰。两重公案。曰这里从汝胡言汉语。若到同安如何过得。时英邵武在同安作首座。师欲往见之。师曰。渠也须到这个田地始得。曰忽被渠指火炉。曰这个是黑漆火炉。那个是黑漆香卓。甚处是不到处。师曰庆闲而前且从恁么说话。若是别人笑和尚去。龙拍一拍。师便喝。明日同看僧堂。曰好僧堂。师曰。极好工夫。曰好在甚处。师曰。一梁拄一柱。曰此未是好处。师曰。和尚又作么生。龙以手指曰。这柱得与么圆。那枋得与么匾。师曰。人天大善知识须是和尚始得。即趋去。明日侍立。龙问。得坐披衣向后如何施设。师曰。遇方即方遇圆即圆。曰汝与么说话犹带唇齿在。师曰。庆闲即与么和尚作么生。曰近前来与汝说。师拊掌曰。三十年用底今朝捉败。龙大笑曰。一等是精灵。师拂袖而去。由是学者争归之。庐陵太守张公鉴请居隆庆僧问。铺席新开不可放过。师曰。记取话头。曰请师高著眼。师曰。蹉过了也。室中垂问曰。祖师心印篆作何文。诸佛本源深之多少。又曰。十二时中上来下去开单展钵。此是五蕴败坏之身。那个是清净法身。又曰。不用指东画西。实地上道将一句来。又曰。十二时中著衣吃饭承甚么人恩力。又曰。鱼行水浊鸟飞毛落。亮座主一入西山。为甚么杳无消息。师居隆庆未期年。钟陵太守王公韶请居龙泉。不逾年以病求去。庐陵道俗舟载而归。居隆庆之东堂事之益笃。元丰四年三月七日将示寂。遗偈曰。露质浮世。奄质浮灭。五十三岁。六七八月。南岳天台。松风涧雪。珍重知音。红炉优钵。泊然坐逝。俾画工就写其真。首忽自举次日仍平视。阇维日云起风作飞瓦折木。烟气所至东西南北四十里。凡草木沙砾之间皆得舍利如金色。计其所获几数斛。阅世五十五。坐夏三十六。初苏子由欲为作记而疑其事。方卧痁梦有呵者曰。闲师事何疑哉。疑即病矣。子由梦中作数百言。其铭略曰。稽首三界尊。闲师不止此。悯世狭劣故。聊示其小者。子由其知言哉。
