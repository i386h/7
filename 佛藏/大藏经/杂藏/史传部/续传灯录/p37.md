<!-- { "loadSidebar": true } -->
　　福州大中立志禅师。僧问。握骊珠于掌上。鉴十方于目前。学人上来请师一鉴。师曰。草贼大败。僧云。学人今日失利。师曰。自知较一半。僧便喝。师曰。强惺惺。又问。远趋丈室仰慕宗风。学人上来请师一接。师曰。高挂钵囊。僧云。便是为人处也无。师曰。盲人摸地。僧云。莫压良为贱。师曰。短贩樵人徒夸书剑。又问。马祖升堂百丈卷席。未审古人意旨如何。师曰。官马相踏。僧云。学人今日小出大遇。师曰。拄杖未曾拈著。示众曰。虎啸乌山之畔。众兽潜藏。云生螺渚之间。群峰失色。太阿宝剑耀日争辉。樵父搬柴医王辨价。还有不顾宾主者么。出来道看。良久曰。水冻鱼难跃。天寒草发迟。以拄杖打香台一下。又曰。法不见法法不行法法不知法。大众这个是香炉子。如何是不见不行不知。百亿恒沙世界诸佛。尽在香炉上放光动地说法度人。诸人还见么。直饶见得也涉踟蹰。喝一喝。师于绍圣元年三月十一日集众沐浴净发说偈曰。麒麟掣断黄金锁。玉兔冲开白玉关。好是无云中夜后。一轮明月照钟山。偈毕趺坐而逝。荼毗获舍利塔于本山。
　　福州乾元了觉圆禅师。开堂上首白槌竟。师良久曰。直饶阿那律天眼未解谛观。便是千手大悲焉能提掇。众中莫有不甘者么。出来掀倒禅床喝散大众。然虽如是未是作家。且于第二门中与衲僧出气。僧问。少林九年垂一语。直至如今赚师举。欲得不赚便请师举。师曰唵。僧云。摩哒哩伽摩哒哩智又作么生。师曰。放尔三十棒。又问。尊者证果超越圣流。不涉熏修请师速道。师曰。落花檐外朵青柳槛前梢。僧云。一雨周沙界群心永夜苏。师曰。水不洗水一句作么生道。僧云。应知松柏操不改岁寒心。师曰。且信一半。又问。未离兜率已降王宫。未审是什么人。师曰。牛头出马头回。僧云。未审是法身报身。师曰。牵犁拽耙。乃顾大众曰。还相委悉么。若不相悉山僧今日指鹿为马唱九作十瞒诸人去也。摩竭正令水泄不通。少室真规风吹不入。圣凡情尽体露真常。迥绝见知辉腾今古。良由情存圣量堕在见知。所以听不出声见不超色。纵灭一切见闻觉知内守幽闲。犹为法尘分别影事。造种种业轮回异趣。往而不返真可悲伤。若能回光返照。有何佛道可成。有何众生可度。便能向火焰里藏身。东涌西没南涌北没。于微尘上走马坐大道场。若向这里见得彻参得透。切忌认驴鞍桥作阿爷下颔。
　　南岳应天万寿应城禅师。初参遂禅师。遂问。上人从何而来。师曰。毗陵来。遂云。我闻毗陵出好草虫扇子带得来否。师作一圆相曰。大善知识又要这个作么。遂云。秖这个此间亦要得。师于言下大悟。后住应天万寿。示众曰。山花狼籍孤负空生。山草离披拈提室利。惊得岳神稽首土地和南。陕府铁牛无放处。嘉州石像露全身。如斯说话错会者多。敢问诸人。不涉春秋一句作么生道。良久曰。不得春风花不开。花开又被风吹落。喝一喝。

　　南岳云峰文悦禅师法嗣

　　桂州寿宁齐晓禅师。僧问。大众云臻合谈何事。师曰。波斯入闹市。僧云。恁么则草偃风行。师曰。万里望乡关。又问。如何是佛。师曰。著衣吃饭。僧云。叉手当胸退后三步。师曰。醉后添杯。示众曰。触目不会道。犹较些子。运足焉知路。错下名言。诸仁者。山僧今日将错就错。汝等诸人。见有眼闻有耳嗅有鼻味有舌。因恁么却不会。良久曰。武帝求仙不得仙。王乔端坐却升天。喝一喝。
　　庐州澄慧咸诩禅师。僧问。德山入门便棒。万古宗风。临济入门便喝。古今榜样。去此二途。请师拈掇。师曰。总不恁么。僧云。一言启口别是家门。师曰。赖遇拄杖不在手。又问。有问有答善巧分张。向上宗乘请师别道。师曰。阇黎问得最亲。僧云。学人会也。师曰。会个什么。僧举起坐具。师曰。毕竟作么生。僧便喝。师曰。作家。僧礼拜。师便喝。师乃曰。如来秘旨岂涉辞锋。祖师心印徒劳穿凿。若举宗乘一字。海水逆流须弥倒卓。若说佛说祖。三界平沈四生何有。若向下商量。枯木生花寒灰发焰。然虽如是。向衲僧门下白云千里万里。且道衲僧有什么长处。良久曰。更有一般堪羡处。长连床上带刀眠。

　　定慧信禅师法嗣

　　苏州穹窿智圆禅师上堂。福臻不说禅。无事日高眠。有问祖师意。连擉两三拳。大众且道。为什么如此。不合恼乱山僧睡。

　　玉泉悟空禅师法嗣

　　江陵护国齐月禅师。僧问。壁立千仞水泄不通。还许学人请益也无。师曰。汝待问什么。僧云。向上事。师曰。维那不在。僧云。触忤和尚。师曰。正令已行。乃曰。穷外无方究内非里。应用万般无可比拟。分明向汝诸人道。佛性精魂总不是。

　　福严保宗禅师法嗣

　　衡州花药山崇胜义然禅师。僧问。临济血脉请师直道。师曰。虚空里扬眉默地里点头。僧云。莫只这便是。师曰。是即是作么生会。僧却点头。师曰。这贼好吃棒。僧连声道贼贼归众。师曰。三十棒一棒也较不得。示众曰。心心心青山绿水深。若人识得这山水。相对事法总平沈。是尔诸人总识得。为什么七十二峰俨然依旧。试为说看。若说不出大似不曾行脚。参。
　　南岳承天智昱禅师。僧问。如何是佛。师曰。发长僧貌丑。僧云。意旨如何。师曰。脑门后合掌。又问。如何是祖师西来意。师曰。石廪峰高。僧云。意旨如何。师曰。游人罕到。又问。如何是和尚家风。师曰。纸帐禅床。僧云。客来如何祗待。师曰。山中石耳。师于元丰八年四月内沐浴净发趺坐而逝。茶毗。齿舌眼睛不坏。

　　太子同广禅师法嗣

　　西京龙门山胜善清照禅师。僧问。变凡作圣则不问。点铁成金事若何。师曰。直下无私处触目尽光辉。僧云。清光生掌上。喜气发眉间。师曰。既能知自理何用苦忉忉。又问。天高地厚万物皆从。未审和尚从与不从。师曰。春来花烂熳。僧云。金鸡回碧落玉兔长空。师曰。道同方知。僧云。学人今日承恩。师曰。且莫错认。

　　净因臻禅师法嗣

　　福州长庆惠暹文慧禅师。僧问。离上生之宝刹。登延圣之道场。如何是不动尊。师曰。孤舟载明月。曰忽遇橹桌俱停又作么生。师曰。渔人偏爱宿芦花。问长期进道。西天以蜡人为验。未审此间以何为验。师曰。铁弹子。曰意旨如何。师曰。大底大小底小。
　　福州栖胜继超禅师。上堂拈拄杖良久曰。三世诸佛尽在这里[跳-兆+孛]跳。大众还会么。过去诸佛说了。未来诸佛未说。现在诸佛今说。敢问诸人。作么生是说底事。卓一下曰。苏嚧苏嚧。
　　邓州香严慧照洞敷禅师。福州人生于范氏。幼而气韵清敏。长慕空宗。依东宗景德寺圆明大师出家。试经得度受具。遍参江淮丛席。末后见净因臻。一言顿契如箭锋相拄。加以学问该博。自然融会。名动京师。被旨出世于邓之香严几十载。返故里住龟山寿山神光三刹。上堂曰。西干四七道绝语言。东上二三法无文字。惟传一印直指人心。心了则天地全该。印定则丝毫不漏。尘尘绝待法法融虚。方乃契圣根源。始曰入佛知见。如斯荐得落二落三。本色衲僧如何话会。还道得么。个中消息若为传。凤阙龙楼峭倚天。要会觉城东际事。寥寥千古尚依然。住龟山时。僧问。远辞香严丈室。近入龟山道场。如何是不动尊。师曰。千手大悲提不起。僧云。如何是动尊。师曰。玉殿曾游历金门屡往还。又问。如何是龟山境。师曰。千峰来有路八极净无尘。云如何是境中人。师曰。有时开眼有时合。又问。如何是佛法的的大意。师曰。山寒露骨水浅见沙。师乃曰。穷经穷论。正如入海算沙。觅法觅心。大似扪空求响。故释尊出世。为一大事因缘。诸祖传衣。亦乃广开方便。发挥教外之正法。指示涅槃之妙心。作筏渡人应病与药。故善说法者说无所说。善传心者传无所传。纵饶一棒一条痕。一掴一手血。未免拖泥带水。岂能点瓦成金。大众只如今日为国开堂。还有奇特事也无。良久曰。叠叠青山与流水。旧时颜色旧时声。又示众曰。春无三日晴。风雨时时作。岩下见蟠桃。自开还自落。翻忆灵云得处亲。迄今底事何萧索。非萧索。春山春水四寥廓。鹧鸪啼处百花香。好荐声前这一著。喝一喝。又曰。炎风匝地畏日流空。奇云当户任长舒。白藕飘香来不断。林间达士了无寒暑之变迁。尘里游人但见光阴之迅速。直得灯笼合掌露柱攒眉。一年又将半。几个是知音。知不知。路上行人口似碑。

　　天王仁岳禅师法嗣

　　潭州兴化绍清禅师。僧问。不触波澜如何趋向师曰。得宜须举桌莫待打头风。僧云。犹是湛水之波。忽遇拏云[爪*隻]雾又且如何。师曰。道泰不传天子令。师乃曰。问来答去秖益繁词。于道则远之远矣。祖令既行要津坐断。十方诸佛瓦解冰消。三藏教乘扫土而尽。到这里谁敢正眼觑著。所以释迦有竭世之枢机。尚掩室于摩竭。净名骋穷天之词辩。犹杜口于毗耶。岂况小根小智。何也。龙象蹴踏非驴所堪。
　　潭州智度山定林景芳禅师。僧问。师唱谁家曲宗风嗣阿谁。师曰。红炉金弹子。僧云。还许学人接也无。师曰。簉破阇黎铁面皮。又问。七十二峰即不问。如何是法轮境。师曰。岣娄峰尖神禹碑。僧云。还许学人识也无。师曰。石青字赤形模奇。僧云。今日得遇去也。师曰。吏部当时尚莫窥。僧云。端的在什么处。师曰何得汝不狐疑。
　　汝州首山处圭禅师。僧问。如何是首山境。师曰。白云片片时来往。汝水潺潺流向东。僧云。如何是境中人。师曰。寒山逢拾得拍手笑呵呵。僧云。向上宗乘事若何。师曰。虚空藏鸟迹。风过树头鸣。僧云。便是为人处也无。师曰。曹溪水急。

　　玉泉谓芳禅师法嗣

