<!-- { "loadSidebar": true } -->
　　径山痴绝禅师讳道冲。武信长江荀氏子。母郭氏。生而丰上短下资性绝人。少长以进士业应诏不利。受释氏学于梓州妙音院礼修证为落发师。游成都习经论。绍熙壬子出峡。回翔荆楚间。时松源岳唱密庵之道于饶之荐福。径造其庐。以岁饥不受。会曹源生出世妙果。师听入门语。有省。参堂俾侍香。朝从夕游。老拳痛棒不少贷。平生知见至是多无影响。曹源徙龟峰侍行。又三年以偈辞游浙。其言有曰。尚余穷相一双手。要向诸方痒处爬。至京师松源主灵隐。师依焉。嘉定己卯由径山第一座应嘉禾光孝请嗣曹源。是时庵元觉庵即逢庵原无相范石溪月。皆在会中道闻于朝。忠献卫王以堂帖除蒋山。濒江易涝下田多无秋。师忍饥鸣道行乞养士。居十三年无倦色。嘉熙己亥侍郎东畎曹公豳帅闽。闻师道望以鼓山来聘。未行雪峰牒至。领事半年而天童诏下。众集如海法度修明。虽宏智盛时殆不之过。育王虚席摄住持事。往来说法两山间上堂曰。天童用底来育王用不著。育王用底归天童用不著。虽然如是用不著处用有余。一箭双雕随手落。又结夏上堂云。圆觉伽蓝尘尘有路。坐断去来顿空今古。那里十三这边十五。后先不差毫发许。可笑黄面瞿昙。至今不知落处。二年淳祐甲辰有旨移灵隐。而世故有不满其意者。伐鼓告众归隐金陵。京兆尹遣属官追挽至苏台不可。朝命以虎丘俾养老不就。留守虚斋赵公以蒋山起之不应。戊申春育王笑翁堪散席。朝论以大觉故家不轻畀付。召师隐所。使者三。返卒不奉。诏明年升径山。未几膈间疾作涉春不瘳。然升堂说法不废。二月末始不出。然说偈书赞嬉笑言论如平时。侍僧以遗偈请。麾斥不顾。已而笑谓侍者曰。末后一句。无可商量。只要个人。直下承当。自是屏却医药谢绝外事。至十四夜分起坐移顷而逝。归葬于金陵山中。

　　净慈闻禅师法嗣

　　杭州径山云峰禅师名妙高。福之长溪人也。家世业儒。母阮梦池上婴儿合爪坐莲华心手捧得之。觉而生师。因名梦池。神彩秀彻嗜书力学尤耽释典。固请学出世法。依吴中云梦泽公受具戒。师锐意求道首参痴绝。次见无准。准尤器爱。遂之育王见偃溪。入室掌藏钥。一日溪举譬如牛过窗棂头角四蹄都过了因甚尾巴过不得。师划然有省答曰。鲸吞海水尽。露出珊瑚枝。溪可之。会溪迁南屏师与俱。后出世住宣兴大芦。遂为嫡嗣。迁江阴劝忠霅川何山云衲四来。蒋山虚席师奉朝命居之。历十有三载众逾五千指。德祐乙亥寺被兵军士有迫师求金者。俄以刃拟师。师延颈曰。欲杀即杀。吾头非汝砺刃死。辞色了无怖畏。军士感动掷刃而去。丞相伯颜公见师加敬。施牛百斋粮五百。寺赖以济。至元庚辰迁径山。寺罹回禄。草创才什一。师究心兴建。不十年悉还旧观。戊子春魔事忽作。有谮毁禅宗者。师叹曰。此宗门大事。吾当忍死争之。遂趋京。有旨集诸宗徒廷辨。上问。禅以何为宗。师奏。净智妙圆体本空寂。非见闻觉知思虑分别所能到。宣问再三。师历举西天东土诸祖以至德山临济棒喝因缘。大抵禅是正法眼藏涅槃妙心。趋最上乘。孰有过于禅。词指明显余二千言。又宣进榻前。与谮者反复论难。谮者辞屈。上大悦。禅宗安堵如初。陛辞南归。示众云。我本深藏岩窦隐遁过时。不谓日照天临难逃至化。又云。衲帔蒙头万事休。此时山僧都不会。径山复灾师谓众曰。吾夙负此山债耳。遂竭力再营建。汇殿坡为池。他屋以次落成。癸巳六月十七日书偈而逝。师生于嘉定己卯二月十七日。寿七十五。腊五十九。葬于寺之西麓云。

　　育王观禅师法嗣

　　径山佛智晦机禅师讳元熙。族豫章唐氏世业儒。西山明觉院明公乃师之族叔。父聚其宗族子弟。教之世典。师与兄元龄俱从进士业。元龄既登第。师年十九遂从明公祝发。将游方。其母怜之。私具白金为装。师谓财足丧忘。即善辞母不持一钱以行。至吴。一时名宿皆欲出已座下不顾也。闻物初观禅师阐化玉几往依之。物初与语大惊异之。留侍左右朝夕咨扣尽发其秘。字之曰晦机。为偈以勉焉。后至钱塘谒东叟颖公于南屏。延师掌记。至元中总统杨琏真加奉旨取育王舍利塔进入供养。乃亲诣师求记述舍利始末。因招与俱。师辞曰。我有老母兵后存亡不可知。遂归江西。则元龄先以临江通判从文丞相起兵死。独母在堂。师奉之。以孝闻。隐居里之灊山。元贞二年出世应百丈之请。居十二载而法席振兴。至大初应净慈之请。入寺之日行中书省行宣政院官属俯伏迎请发扬宗旨。四方英衲一时辐凑。上堂曰。云门道。个普字尽大地人不奈何。殊不知云门四棱塌地。当时若与震威一喝待此老恶发徐徐打。个问讯道。莫怪触忤好。非徒扶起此老。管取话行天下。居七载还径山。阅三月师杖策归南山之下。复起之不往也。江西学者闻师退闲。咸倾诚法味以致。百丈大仰之徒争来请师。师辞不获已遂返仰山。居三年将示寂。手书所与往来作偈示众。掷笔化去。延祐六年闰八月十有七日也。寿八十二。大仰之下有金鸡石者。应马大师悬谶故葬焉。而其徒之在杭者。又建塔于净慈之西隐。以存詹敬之所。嗣法者有笑隐欣石室瑛仲芳伦云。

　　径山善珍禅师法嗣

　　杭州径山元叟禅师讳行端。族临海何氏世业儒。母陈氏。师生而秀拔。幼不茹荤。年十二从族叔父茂上人得度于余杭之化城院。十八受具戒。一切文字不由师授自然能通。初参藏叟和尚于径山。叟问。汝是甚处人。师云。台州叟便喝师展坐具。又喝师收坐具。叟云。放汝三十棒参堂去。师于言下豁然顿悟。即延入侍司。叟告寂。师至净慈依石林巩公。即处以记室。寻以灵隐山水清胜往挂锡焉。师尝自称寒拾。里人横川珙公在育王。以偈招曰。寥寥天地间。独有寒山子。师竟不渡江而谒觉庵真公于承天。复参雪岩钦公于仰山。岩问。何处来。师云。两浙。岩云。因甚语音不同。师云。合取臭口。岩云。獭径桥高集云峰峻。未识书记在。师拍手云。鸭吞螺蛳眼睛突出。岩笑顾谓侍者。点好茶来。师云。也不消得。居三岁而岩逝。乃还浙右。径山请师居第一座。大德庚子出世湖之资福。学徒奔凑名闻京国。特旨赐慧文正辨禅师。中书平章事张闾公任行宣政使。首举师主中天竺。开堂之日公率僚属亲临座下。皇庆壬子迁灵隐。有旨设水陆大会于金山。命师升座说法。竣事入觐。加赐佛日普照之号。陛辞南归养高于良陼之西庵。至治壬戌径山虚席。宣政行院请师补其处。师至是凡三被金襕袈裟之赐。二十年间足不越阃。而慕其道者鳞萃至无所容。僧问。如何是正法眼藏。师云。十字街头石敢当。僧云。莫只这便是么。师云。月似弯弓少雨多风。上堂举。僧问赵州狗子还有佛性也无。州云无。又僧问。狗子还有佛性也无。州云有。师云。若以无为究竟。后来因甚道有。若以有为谛当。前面因甚道无。者里捉败赵州。许尔天上天下。上堂。秋风凉秋夜长。未归客思故乡。拍禅床。自是不归归便得。五湖烟景有谁争。师尝勘一新到僧云。何方圣者甚处灵只。僧云临朕砧。师云。杜撰禅和如麻似粟参堂去。又勘一僧云。棋盘石斫破尔脑门。钵盂池浸烂尔脚板。僧拟答。师便喝。又勘一僧云。擘开华岳连天秀。放出黄河彻底清。即且置。平实地上道将一句来。僧拟开口。师便打。师以呵叱怒骂为门弟子慈切之诲。以不近人情行天下大公之道。师之利他皆阴为之没齿不言。师生于宋宝祐乙卯。以至正辛巳八月四日。书偈诀众云。本无生灭。焉有去来。冰河发焰。铁树花开。投笔垂一足而化。世寿八十八僧腊七十六。以是月十一日奉全身窆于寂照塔院。弟子竹泉林古鼎。铭梦堂噩楚石琦以中及等。皆足亢其宗。

　　净慈仲颖禅师法嗣

　　温州江心一山禅师讳了万。族临川金氏。貌瘠而弱。年十五业程文有声。然素志出家莫夺。去从金溪常乐院思仁者祝发。俄有灵芝产户枢。占者曰。吉征也。及游方谒偃溪闻公荆叟珏公简翁敬公皆相语合。东叟领南屏择师掌记。师偶经神祠。见纸灰随风旋起者。脱然忘所证。亟以白东叟。东叟诘之终无疑滞。遂蒙印可。后游天台及境众请开法寒岩。竟嗣东叟。逾三年迁仙居紫箨。历十载迁疏山。当道议不合即挝退。未几江淮总统会诸山于灵隐直指堂。议以开先迎居之。师莅事丛林鼎新。又十年升住江心。少不适意辄弃去。寺众数百恳留。随至凭公岭。不从。各泣别散去。师恬然如脱去桎梏焉。会庐山月涧明公遣舟迎归东溪。明公示寂。开先之众复以请。师力却之。众恳迫至再四。愿不以寺事累师。惟乞训徒耳。皇庆元年十一月二十六日遘疾危坐不近药。阅七日命具浴更衣出据室几书诀众语坐逝。阇维收五色舍利如菽不可计。双目睛不烬。镕以烈焰益晶荧。齿牙顶骨铮有声。时改作豫章乌遮塔。江西行省丞相斡赤命以旧藏释尊舍利奉于中。而遣使分一山之目睛舍利。贮之银匣陪葬焉余骼舍利又以葬东溪。
　　奉化岳林栯堂益禅师。温州人开法婺之天宁。迁荐福。后主明之太平。升彰圣至岳林。上堂云。古者道。我者里无法与人。只是据款结案。彰圣者里亦无法与人。亦不据款结案。拈拄杖云。如何是佛赤脚踏莲花。如何是佛向上事雕梁画栋。掷下拄杖便归方丈。二月十五日上堂击拂一下。彰圣今日将三十年前冷灰中爆出乌豆。换老胡眼睛去也。喝一喝云。设有一法过于涅槃。我此一喝不作一喝用。

　　双林朋禅师法嗣

