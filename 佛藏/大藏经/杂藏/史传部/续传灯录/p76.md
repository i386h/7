<!-- { "loadSidebar": true } -->
　　潭州开福道宁禅师。歙溪汪氏子。壮为道人于崇果寺执浴。一日将濯足。偶诵金刚经至于此章句能生信心以此为实。遂忘所知。忽垂足沸汤中发明已见。后祝发蒋山依雪窦老良禅师。逾二年遍历丛林参诸名宿。晚至白莲闻五祖小参举忠国师古佛净瓶赵州狗子无佛性话。顿彻法源。大观中潭帅席公震请住开福衲子景从。浴佛上堂。未离兜率已降王宫。未出母胎度人已毕。诸禅德。日日日从东畔出。朝朝鸡向五更啼。虽然不是桃花洞。春至桃花亦满溪。又道。毗蓝园内右胁降生。七步周行四方目顾。天上天下唯我独尊。大似贪观天上月失却手中珠。还知落处么。若知落处。方为孝子顺孙。苟或未然。不免重下注脚。良久曰。天生伎俩能奇怪。未上输他弄一场。示众云。秋日耀长空。秋江浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢为甚么却不相识。剪尽霜前竹。临溪不化龙。上堂。遍界不曾藏。通身无影像。相逢莫讶太愚痴。旷劫至今无伎俩。无伎俩少人知。大抵还他肌骨好。何须临镜画蛾眉。上堂。摩竭正令未免崎岖。少室垂慈早伤风骨。腰囊挈锡孤负平生。炼行灰心递相钝置。争似春雨晴春山青。白云三片四片。黄鸟一声两声。千眼大悲看不足。王维虽巧画难成。直饶便恁么。犹自涉途程。且不涉途程一句作么生道。人从汴州来不得东京信。僧问。莲花未出水时如何。师曰。人天合掌。曰出水后如何。师曰。不碍往来看。问如何是句到意不到。师曰。瑞草本无根信手拈来用。曰如何是意到句不到。师曰。领取钩头意莫认定盘星曰如何是意句俱到。师曰。大悲不展手通身是眼睛。曰如何是意句俱不到。师曰。君向潇湘我向秦政和三年十一月四日净发沐浴。次日斋罢小参。勉众行道辞语诚切。期初七示寂。至日酉时跏趺而逝。阇维获设利五色。归藏于塔。
　　彭州大随南堂元静禅师。后名道兴。阆之玉山大儒赵公约仲之子也。十岁病甚。母祷之。感异梦舍令出家。师成都大慈宝生院宗裔。元祐三年通经得度。留讲聚有年而南下。首参永安恩禅师。于临济三顿棒话发明。次依诸名宿无有当意者。闻五祖机峻。欲抑之。遂谒祖。祖乃曰。我此间不比诸方。凡于室中不要汝进前退后竖指擎拳绕禅床作女人拜提起坐具千般伎俩。秖要尔一言下谛当。便是汝见处。师茫然退。参三载。一日入室罢。祖谓曰子所下语已得十分。试更与我说看。师即剖而陈之。祖曰。说亦说得十分。更与我断看。师随所问而判之。祖曰。好即好秖是未曾得老僧说话在。斋后可来祖师塔所。与汝一一按过始得。及至彼。祖便以即心即佛非心非佛。睦州担板汉。南泉斩猫儿。赵州狗子无佛性有佛性之语。编辟之其所对了无凝滞。至子胡狗话。祖遽转面曰。不是。师曰。不是却如何。祖曰。此不是则和前面皆不是。师曰。望和尚慈悲指示。祖曰。看他道。子胡有一狗。上取人头中取人腰下取人脚。入门者好看。才见僧入门便道看狗。向子胡道看狗处。下一转语教子胡结舌。老僧钤口便是尔了当处。次日入室师默启其说。祖笑曰。不道尔不是千了百当底人。此语秖似先师下底语。师曰。某何人得似端和尚。祖曰。不然。老僧虽承嗣他。谓他语拙。盖秖用远录公手段接人故也。如老僧共远录公。便与百丈黄檗南泉赵州辈把手共行。才见语拙即不堪。师以为不然乃拽杖渡江。适大水泛涨因留。四祖侪辈挽其归。又二年祖方许可。尝商略古今次。执师手曰。得汝说须是吾举。得汝举须是吾说。而今而后佛祖秘要诸方关键。无逃子掌握矣。遂创南堂以居之。于是名冠寰海。成都帅席公旦请开法嘉祐。未几徙昭觉迁能仁及大随。上堂。君王了了将帅惺惺。一回得胜六国平宁。上堂举临济参黄檗之语。白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东。上堂问答已。乃曰。有祖已来时人错会。秖将言句以为禅道。殊不知道本无体因体而得名。道本无名因名而立号。秖如适来上座才恁么出来便恁么归众。且道具眼不具眼。若道具眼。才恁么出来。眼在甚么处。若道不具眼。争合便恁么去。诸仁者。于此见得倜傥分明。则知二祖礼拜依位而立真得其髓。秖这些子是三世诸佛命根。六代祖师命脉。天下老和尚安身立命处。虽然如是。须是亲到始得。上堂。自己田园任运耕。祖宗基业力须争。悟得千圣头边坐。用向三途底下行。僧问。祖师心印请师直指。师曰。尔闻热么。曰闻。师曰。且不闻寒。曰和尚还闻热否。师曰。不闻。曰为甚么不闻。师摇扇曰。为我有这个。问如何是夺人不夺境。师曰。活捉魔王鼻孔穿。曰如何是夺境不夺人。师曰。中心树子属吾曹。曰如何是人境两俱夺。师曰。一钓三山连六鳖。曰如何是人境俱不夺。师曰。白日骑牛穿市过。问莲华未出水时如何。师曰好。曰出水后如何。师曰好。曰如何是莲华。师曰好。僧礼拜。师曰。与他三个好。万事一时休。问藏天下于天下。即不问。乃举拳曰。秖如这个作么生藏。师曰。有甚么难。曰且作么生藏。师曰。衫袖里曰未审如何是纪纲佛法底人。师曰。不可是鬼。曰忽遇杀佛杀祖底来。又作么生支遣。师曰。老僧有眼不曾见。问学人乍入丛林乞师指示。师曰。吃粥吃饭莫教放在脑后。曰终日吃时未尝吃。师曰。负心衲子不识好恶。问劫火洞然大千俱坏。未审这个坏也无。师曰。阿谁教尔恁么。问僧进前鞠躬。曰。不审。师曰。是坏不坏。僧无语。问如何是山里禅。师曰。庭前嫩竹先生笋。涧下枯松长老枝。曰如何是市里禅。师曰。六街钟鼓韵冬冬。即处铺金世界中。曰如何是村里禅。师曰。贼盗消亡蚕麦熟。讴歌鼓舞乐升平。问如何是诸佛出身处。师曰。问得甚当。曰便恁么去时如何。师曰。答得更奇。问因山见水见水忘山。山水俱忘理归何所。师曰。山僧坐却舌头天地黯黑。有一老宿垂语云。十字街头起一间茅厕。秖是不许人屙。僧举以扣师。师曰。是尔先屙了。更教甚么人屙。宿闻焚香遥望大随再拜谢之。绍兴乙卯秋七月大雨雪山中有异象。师曰。吾期至矣。十七日别郡守。以次越三日示少恙于天彭。二十四日夜谓侍僧曰。天晓无月时如何。僧无对。师曰。倒教我与汝下火始得。翌日还堋口廨院。留遗诫。蜕然示寂。门弟子奉全身归。烟雾四合猿鸟悲鸣。茶毗异香遍野。舌本如故设利五色者不可计。瘗于定光塔之西。后住天童天目文礼作师画像赞。可补行实之缺。因并录此。赞曰。东山一会人。唯他不唧[口*留]。别处著闲房。丛林难讲究。邡水潭蛇出惊人。钝铁锅鸡啼白昼。杂剧打来。全火秖候。晚岁放疏慵。却与俗和同。勤巴子使人勘验。掷香贴便显家风。定光无佛枉费罗笼。临行摇铎虚空。那知丧尽白云宗。
　　汉州无为宗泰禅师。涪城人。自出关遍游丛社。至五祖。告香日祖举赵州洗钵盂话俾参。洎入室举此话问师。尔道赵州向伊道甚么。这僧便悟去。师曰。洗钵盂去聻。祖曰。尔秖知路上事。不知路上滋味。师曰。既知路上事。路上有甚滋味。祖曰。尔不知邪。又问。尔曾游浙否。师曰。未也。祖曰。尔未悟在。师自此凡五年不能对。祖一日升堂顾众曰。八十翁翁辊绣毬。便下座。师欣然出众曰。和尚试辊一辊看。祖以手作打仗鼓势。操蜀音唱绵州巴歌曰。豆子山打瓦鼓。杨平山撒白雨。白雨下取龙女。织得绢二丈五。一半属罗江。一半属玄武。师闻大悟。掩祖口曰。秖消唱到这里。祖大笑而归。师后还蜀。四众请开法无为迁正法。上堂。此一大事因缘。自从世尊拈花迦叶微笑。世尊曰。吾有正法眼藏分付摩诃大迦叶。以后灯灯相续祖祖相传。迄至于今绵绵不坠。直得遍地生华。故号涅槃妙心。亦曰本心。亦曰本性。亦曰本来面目。亦曰第一义谛。亦曰烁迦罗眼。亦曰摩诃大般若。在男曰男。在女曰女。汝等诸人。但自悟去这般尽是闲言语。遂拈起拂子曰。会了唤作禅。未悟果然难难难。目前隔个须弥山。悟了易易易。信口道来无不是。僧问。如何是佛。师曰。阿谁教尔恁么问。僧拟议。师曰了。
　　蕲州五祖表自禅师。怀安人也。初依祖最久未有省。时圆悟为座元。师往请益。悟曰。兄有疑处试语我。师遂举德山小参不答话问话者三十棒。悟曰。礼拜著我作得尔师举话尚不会。师作礼竟。悟令再举前话。师曰。德山小参不答话。悟掩其口曰。但恁么看。师出扬声曰。屈屈。岂有公案。秖教人看一句底道理。有僧谓师曰。兄不可如此说。首座须有方便。因静坐体究及旬。顿释所疑。诣悟礼谢。悟曰。兄始知吾不汝欺。又诣方丈。祖迎笑。自尔日深玄奥。祖将归寂。遗言郡守。命嗣其席。衲子四至不可遏。师榜侍者门曰。东山有三句。若人道得即挂搭。衲子皆披靡。一日有僧携坐具径造丈室。谓师曰。某甲道不得秖要挂搭。师大喜。呼维那于明窗下安排。上堂。世尊拈华迦叶微笑时。人秖知拈花微笑。要且不识世尊。僧问。如何是祖师西来意。师曰。荆棘林中舞柘枝。曰如何是佛。师曰。新生孩子掷金盆。
　　蕲州龙华道初禅师。梓之马氏子。为祖侍者有年。住龙华日上堂曰。鸡见便斗犬见便咬。殿上鸱吻终日相对。为甚么却不嗔。便下座。师机辩峻捷。门人罔知造诣。一日谓众曰。昨日离城市。白云空往还。松风清耳目。端的胜人间。召众曰。此是先师末后句。有顷脱然而逝。
　　嘉州九顶清素禅师。本郡郭氏子。于乾明寺剃染遍扣禅扃。晚谒五祖闻举首山答西来意语。倏然契悟。述偈曰。颠倒颠颠倒颠。新妇骑驴阿家牵。便恁么太无端。回顾不觉布衫穿。祖见乃问。百丈野狐话又作么生。师曰。来说是非者便是是非人。祖大悦。久之辞归。住清溪。次迁九顶。太守吕公来瞻大像问曰。既是大像因甚么肩负两楹。师曰。船上无散工至。阁下睹观音像。又问。弥勒化境观音何来。师曰。家富小儿娇。守乃礼敬。勤老宿至。师问。舞剑当咽时如何。曰伏惟尚飨。师诟曰。老贼死去。尔问我。勤理前语问之。师叉手揖曰。拽破。绍兴乙卯四月二十四日得微疾。书偈遗众曰。木人备舟。铁人备马。丙丁童子稳稳登。喝散白云归去也。竟尔趋寂。
