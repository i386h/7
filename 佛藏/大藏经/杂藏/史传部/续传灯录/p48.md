<!-- { "loadSidebar": true } -->
　　金陵保宁寺圆玑禅师。福州林氏子。僧问。生死到来如何回避。师曰。堂中瞌睡寮里抽解。曰便恁么时如何。师曰。须知有转身一路。曰如何是转身一路。师曰。倾出尔脑髓拽脱尔鼻孔。曰便从今日无疑去也。师曰作么生会。曰但知行好事不用问前程。师曰。须是恁么。上堂。道源不远性海非遥。但向己求莫从他觅。古人恁么说话。大似认奴作郎指鹿为马。若是翠岩即不然也。不向己求亦不从他觅。何故双眉本来自横。鼻孔本来自直。直饶说得天花乱坠顽石点头。算来多虚不如少实。且道如何是少实底事。良久曰。冬瓜直儱侗。瓠子曲弯弯。上堂。春雨微微百事皆宜。禾苗发秀蔬菜得时。阿难如合掌迦叶亦攒眉。直饶灵山会上拈花微笑。算来犹涉离微。争似三家村里老翁深耕浅种各知其时。有事当面便说。谁管瞬目扬眉。更有一般奇特事。末后一著更须知。击拂子下座。上堂。广寻文义镜里求形。息念观空水中捉月。单传心印特地多端。德山临济枉用工夫。石巩子湖翻成特地。若是保宁总不恁么。但自随缘饮啄。一切寻常深遁白云。甘为无学之者。敢问诸人。保宁毕竟寻何报答四恩三有。良久曰。愁人莫向愁人说。说向愁人愁杀人。师示寂阇维有终不坏者。二糁以五色舍利塔于雨花台之左。
　　南康军云居元祐禅师。姓王氏信州上饶人。年十三师事博山承天沙门齐晟。二十四得度具戒。时南禅师在黄檗。即往依之十余年。南殁去游湘中。庐于衡岳马祖故基。衲子追随声重荆楚间。谢师直守潭州欲禅道林尽礼致师为第一世。师欣然肯来。道林峰房蚁穴间见峰峦层出。像设之多冠于湘西。师夷廓之为虚堂为禅室。以会四海之学者。役夫不敢坏像设。师自锄弃诸江曰。昔本不成今安得坏。吾法尚无凡情。况存圣解乎。六年而殿阁崇成。弃之去游庐山。南康太守陆公畤请住玉涧寺。徐王闻其名奏赐紫方袍。师作偈辞之曰。为僧六十鬓先华。无补空门愧出家。愿乞封回礼部牒。免辜卢老衲袈裟。人问其故。师曰。人主之恩而王公之施。非敢辞以近名也。但以法本等耳。昔惠满不受宿请云。天下无僧乃受汝供。满何人哉。王安上者荆公之弟问法于师。以云居延之。师欣然应之曰。当携此骨归葬峰顶耳。登舆而去。师初开堂。问答罢乃曰。新启法筵人天会集。稀逢难遇正在此时。还更有乘时适变底衲僧么。出来与汝证据。良久曰。不出头者是好手。虽然如是道林今日已向平地上吃交了也。赖遇金粟大士有不二法门放一线道。道林方解开布袋头。足可以施展家风。向无佛处称尊。便乃指点三界目视四维。偃仰尧天高歌舜日。举音王调唱菩萨蛮。奏没弦琴含太古意。当是时文殊休惆怅。普贤谩沉吟。任是千圣出头来异口同音。也不消一札。久立珍重。上堂。月色和云白。松声带露寒。好个真消息。凭君仔细看。黄龙先师和身放倒。还有人扶得起么。祖祢不了殃及儿孙。击禅床下座。又示众曰。一切声是佛声。以拂子击禅床曰。梵音深远令人乐闻。又曰。一切色是佛色。乃拈起拂子曰。今佛放光明助发实相义。已到之者顶载奉行。未到之者应如是知如是信。击禅床下座。师于壬申年七月七日夜子时方丈敷坐。谓大众曰。三处住持不传一法。火风聚散物理常情。吾灭后不得随世俗厚葬缞绖哭泣。当禀我佛西天竺法火化归塔。遂说偈曰。今年六十六。三处因缘足。夜半火烧山。跳入火中浴。言毕示寂。阇维得五色舍利。塔建于云居山。师清臞发白不剪。风度英特。说法好讥呵诸方。雅自称王祐上坐云。
　　报本慧元禅师。潮州倪氏。垂髫凛然如老成人。群儿戏于前袖手趺坐而已。父母商略云。儿材如此岂堪世用。令事佛僧乃可耳。师闻之即矍然起拜。遂依城南精舍诵法华经。年十九剃发受具。游方至京师寓止华严。有圆明法师者。见而异之云。上人齿少从何至此所求何事。曰慧元从南海来无他求惟求佛法。圆明笑云。王城声利捷径酒色樊笼横目争夺日有万端。宁有佛法乎。佛法尽在南方也。师乃自洛京游襄汉遍历名山。所至亲近知识。然俱无解悟。治平二年春至黄龙。时南新自积翠来龙象四集。师每坐下板。辄自引手反覆视之曰。宁有道理而云似佛手。知吾家潮阳。而乃复问。生缘何处乎。一日顿悟尽释所疑遂发去。熙宁元年入吴。开法于吴江寿圣寺。遣僧造黄龙投法嗣书。南视其名谓专使。吾偶忘此僧。书未欲开。可令亲来见老僧。专使反命。师即日腰包而来至豫章。而南已圆寂因留叹息。适晦堂老人出城相会。与师语大奇之。深恨老师不及见。留逾月乃复还吴中。道俗师尊之。又延住昆山慧严院十年。尝夜舟归自霅川。寇劫舟白刃交错。舟人惊怖不知所出。师安坐徐曰。钱帛皆施汝。人命不可害也。盗既去。至旦人来视舟意师死矣。而貌和神凝如常日。其临生死祸福能脱然无累如此。元祐四年移住承天万寿寺众益盛。躬自持钵至湖州。湖人云。师到处为家。何苦独爱姑苏。固留不使还。苏人闻之争持杖捶哗以入湖。云何为夺我邦善知识。政当见还。否则有死而已。师怡然不吝情去留曰。吾任缘耳。相守弥月。苏人食尽乃去。竟为湖人所有。遂住报本禅院。六年十一月十六日升坐说偈曰。五十五年梦幻身。东西南北孰为亲。白云散尽青山外。万里秋空片月新。言讫而化。右司谏陈公莹中在湖亲见其事云。师为人孤硬风度甚高。威仪端重危坐终日。南禅师门弟子能踪迹其行藏者惟师而已遗言葬岘山之阳。门弟子元正问。何独念岘山乎。师曰。他日可建寺。后三十年太师楚国公王黼追想师道。为请于朝赐谥证悟禅师。塔曰定应。有旨建显化寺。岁度僧以奉香火云。
　　杨州建隆昭庆禅师。泉州晋江林氏子也。示众曰。始见新岁倏忽早是二月初一天气和融。拟举个时节因缘与诸人商量。却被帝释梵王在门外柳眼中努出头来。先说偈言。袅袅飏轻絮。且逐风来去。相次走绵毬。休言道我絮。当时撞著阿修罗。把住云。任尔絮忽逢西风吹。渭水落叶满长安。一句作么生道。于是帝释缩头入柳眼中。良久曰。参。
　　南康军清隐潜庵清源禅师。豫章邓氏子。上堂。寒风激水成冰。杲日照冰成水。冰水本自无情。各各应时而至。世间万物皆然。不用强生拟议。上堂。先师初事栖贤諟泐潭澄历二十年。宗门奇奥经论玄要莫不贯穿。及因云峰指见慈明。则一字无用。遂设三关语以验学者。而学者如叶公画龙。龙现即怖。
　　吉州禾山德普禅师。生于绵州蒲氏。少尚气节有卓识。见富乐山静禅师。合爪作礼曰。此吾师也。静与语奇之。携归山中阴察之。其作止类老头陀。静云。此子赋性豪纵不受控御。而能折节杵臼炊爨间。以事众为务是为希有。年十八得度受具秀出讲席。解唯识起信论。两川无敢难诘者。号义虎。罪圭峰疏义多臆说摘其失处。诫学者不可信。老宿皆数之云。圭峰清凉国师所印。可汝敢雌黄。蚍蜉撼树汝今是矣。师叹曰。学者以名位惑久矣。清凉圭峰非有四目八臂也。奈何甘自退屈乎。乃出蜀至荆州金銮。夜与一衲偶忘其名。衲见了山情庵主。师闻其饱参。问之曰经论何负禅宗。而长老多讥呵之耶。衲云。以其是识情义理思想边量。非能发圣得道。脱有发圣得道者。皆藉之以为缘耳。傥不因自悟。唯经论是仗则能读能知能见能解者。皆证圣成道去矣。宁尚与仆辈俯仰耶。唯以死语是所知障故。祖师西来也。如经言。一切众生本来成佛。汝信之乎。对曰。世尊之语岂敢不信。衲云。既信矣则尚何区区远来乎。对曰。闻禅宗有别传法故来耳。衲笑云。是则未信非能信也。师曰。其病安在。衲云。积翠南禅师出世久。子见之不宜后。见则当使汝疾有瘳矣。师即日遂行。以熙宁元年至黄龙。问阿难问迦叶。世尊付金襕外复传何法。迦叶呼阿难。阿难应喏。迦叶云。倒却门前刹竿著。意旨如何。南公云。上人出蜀会到玉泉否。曰曾到。又问曾挂塔否。曰。一夕便发。南公云。智者道场关将军打供与结缘几时何妨。师默然良久理前问。南公俯首。师趋出豁然有省。大惊曰。两川义虎不消此老一唾。八年秋游螺川。待制刘公请住慧云禅院七年。迁住禾山十有二年。元祐五年十二月十五日谓左右曰。诸方尊宿死丛林必祭。吾以为徒虚设。吾若死汝曹当先祭。乃令从今办祭。众以其老又好戏语。问云。和尚几时迁化。曰汝辈祭绝即行。于是帏寝堂坐师其中。致祭读文跪揖上食。师饫餐自如。自门弟子下及庄力日次为之。至明年元日祭绝。曰明日雪晴乃行。至时晴忽雪。雪止师坐焚香而化。阅世十六有七。坐四十九夏。全身塔于寺之左。
　　东京慧林佛陀德逊禅师。姓杨氏福州侯官人也。少习儒业学问该博颇著声誉。忽厌尘纷发志求道。遂依东京天宁寺慧照上人出家。试经得度遍扣知识。造南禅师法席投机开悟。久为侍者复游讲席。初出世汾阳之净土。次迁太原之白云。常坐不卧缁素钦服。齿腊既高道行益固。遂奉诏住慧林。开堂日。
　　哲宗皇帝遣中使降香。师升座问答罢。乃曰。传持此事岂以摇唇鼓舌驰骋言锋而可议。然于方便门中事无一向。是故文殊以无住为本。曹溪以无念为宗。无念之宗。为万法之宗。无住之本为万法之本。众生弃本逐末背觉合尘。一失其源迷而不复。故祖师西来不立文字特唱宗乘。只教诸人明见自性与佛同寿。歇则菩提不从人得。佛言。我于然灯佛所无一法可得。然灯佛方与我受记。若有一法可得。然灯佛即不与我受记。如是举唱犹是化门。且道不落化门一句作么生道。冬无寒腊下看。复曰。诸仁者。道非隐显遇缘即宗。法无去来因时而会。若缘时而未会。虽佛祖亦何为。且恢张祖席创立丛林。岂一僧之所能。必假国王大檀越为之护助。佛日乃可光扬。自昔京城未闻是道。先帝始建法幢。延四海之高流。为一时之大事。故今日佛道如此之盛　皇帝陛下少践丕图早闻妙法。不忘佛记克绍前芳。遂令山野之人获预朝廷之命。即将此开堂善利。上祝圣寿无疆。伏愿舜日与佛日齐明。尧风与祖风并扇。万邦无事。时当熙盛之年。四海晏清。人乐升平之化。久立珍重。洎哲宗升遐。百日入内。赐号佛陀禅师。未几太后上仙。师又被诏入内升座举扬般若。赐赉甚厚。黄龙法道至是始盛于京都。于大观间示寂。
　　隆兴府祐圣法[宋-木+居]禅师。潮阳郑氏子。晚见黄龙深蒙印可。上堂。此事如医家验病方。且杂毒满腹未易攻治。必瞑眩之药而后可瘳。就令狥意投之适足狂惑增其沉痼。求其己病不亦左乎。法堂前草深于心无愧。
