<!-- { "loadSidebar": true } -->
  续传灯录

　　续传灯录卷第一

	目录


　　大鉴下第十世


　　汝州首山念禅师法嗣一十六人
　　·汾阳善昭禅师
　　·叶县归省禅师
　　·神鼎洪諲禅师
　　·谷隐蕴聪禅师
　　·广慧元琏禅师
　　·三交智嵩禅师
　　·铁佛智嵩禅师
　　·首山怀志禅师
　　·仁王处评禅师
　　·智门迥罕禅师
　　·鹿门慧昭山主
　　·丞相王随居士(已上十二人见录)
　　·黄蘖重谧禅师
　　·福圣善瑫禅师
　　·南台契旷禅师
　　·契聪上座(已上四人不录)


　　续传灯录卷第一


　　大鉴下第十世


　　首山念禅师法嗣

　　汾阳太子院善昭禅师太原俞氏子。器识沉邃。少缘饰有大智。于一切文字不由师训自然通晓。年十四父母相继而亡。孤苦厌世俗尘劳。因剃发受具。杖策游方所至少留。不喜观览。随机扣发。历参诸方知识七十一员。最后到首山。一日首山升座。师出问曰。百丈卷席意旨如何。山曰。龙袖拂开全体现。曰师意如何。山曰。象王行处绝狐踪。师于言下大悟拜起而曰。万古碧潭空界月。再三捞捷始应知。有问者曰。见何道理便尔自肯。师曰。正是我放身命处。后游衡湘及襄沔间。每为郡守以名刹力致前后八请。坚卧不答。洎首山殁。西河道俗遣僧契聪迎请住持。师闭关高枕。聪排闼而入让之曰。佛法大事靖退小节。风穴惧应谶忧宗旨坠灭。幸而有先师。先师已弃世。汝有力荷担如来大法者。今何时而欲安眠哉。师矍然起握聪手曰。非公不闻此语。趣办严吾行矣。既至燕坐一榻。足不越阃者三十年。道俗同曰汾阳而不敢名。上堂谓众曰。汾阳门下有西河师子当门踞坐。但有来者即便咬杀。有何方便入得汾阳门见得汾阳人。若见汾阳人者。堪与祖佛为师。不见汾阳人尽是立地死汉。如今还有人入得么。快须入取免得孤负平生。不是龙门客切忌遭点额。那个是龙门客一齐点下。举起拄杖曰。速退速退珍重。又上堂云。凡一句语须具三玄门一玄门须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘未明中间。直下饮食无味睡卧不安。火急决择莫将为小事。所以大觉老人为一大事因缘出现于世。想计他从上来行脚。不为游山玩水看州府奢华。片衣口食皆为圣心未通。所以驱驰行脚。决择深奥传唱敷扬。博问先知亲近高德。盖为续佛心灯绍隆祖代。兴崇圣种接引后机。自利利他耳。如今还有商量者么。有即出来大家商量。僧问。如何是接初机底句。师曰。汝是行脚僧。曰如何是辨衲僧底句。师曰。西方日出卯。曰如何是正令行底句。师曰。于里持来呈旧面。曰如何是立乾坤底句。师曰。北俱卢州长粳米。食者无嗔亦无喜。乃曰。将此四转语验天下衲僧。才见尔出来验得了也。问如何是学人著力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。若人会得此三句已辨三玄。更有三要语在。切须荐取。不是等间。与大众颂出。三玄三要事难分。得意忘言道易亲。一句明明该万象。重阳九日菊花新。师为并汾苦寒乃罢夜参。有异比丘振锡而至。谓师曰。会中有大士六人。奈何不说法。言讫而去。师密记以偈曰。胡僧金锡光。为法到汾阳。六人成大器。劝请为敷扬。上堂凡一句语须具三玄门。每一玄门须具三要。有照有用。或先照后用。或先用后照。或照用同时。或照用不同时。先照后用。且要共尔商量。先用后照。尔也须是个人始得。照用同时。尔作么生当抵。照用不同时。尔又作么生凑泊。僧问。如何是大道之源。师曰。掘地觅天。曰何得如此。师曰。不识幽玄。问如何是宾中宾。师曰。合掌庵前问世尊。曰如何是宾中主。师曰。对面无俦侣。曰如何是主中宾。师曰。阵云横海上。拔剑搅龙门。曰如何是主中主。师曰。三头六臂擎天地。忿怒那吒扑帝钟。上堂汾阳有三诀。衲僧难辨别。更拟问如何。拄杖蓦头楔。时有僧问。如何是三诀。师便打。僧礼拜。师曰。与汝一时颂出。第一诀。接引无时节。巧语不能诠。云绽青天月。第二诀。舒光辨贤哲。问答利生心。拔却眼中楔。第三诀。西国胡人说。济水过新罗。北地用镔铁。复曰。还有人会么。会底出来通个消息。要知远近。莫秖恁么记言记语。以当平生有甚么利益不用。久立珍重。僧问。如何是祖师西来意。师曰。青绢扇子足风凉。问布鼓。当轩挂。谁是知音者。师曰。停锄倾麦饭。卧草不抬头。问如何是道场。师曰。下脚不得。问如何是祖师西来意。师曰。彻骨彻髓。曰此意如何。曰遍天遍地。问真正修道人不见世间过。未审不见个甚么过。师曰。雪埋夜月深三尺。陆地行舟万里程。曰和尚是何心行。师曰。却是尔心行。问如何是和尚家风。师曰。三玄开正道。一句破邪宗。曰如何是和尚活计。师曰。寻常不掌握。供养五湖僧。曰未审吃个甚么。师曰。天酥陀饭非珍馔。一味良羹饱即休。上堂谓众曰。夫说法者须具十智同真。若不具十智同真。邪正不辩缁素不分。不能与人天为眼目决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢空的俱彻。作么生是十智同真。与诸上座点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同遍普。何人同真智。孰能总同参。那个同大事。何物同一质。有点得出底么。点得出者不吝慈悲。点不出来未有参学眼在。切须辨取。要识是非面目见在不可。久立珍重。龙德府尹李侯与师有旧。虚承天寺致之。使三反不赴。使者受罚复至曰。必欲得师俱往。不然有死而已。师笑曰。老病业已不出山。借往当先后之。何必俱邪。使曰。师诺则先后惟所择。师乃令设馔且俶装。告众曰。老僧去也谁人随得。一僧出云。某甲随得。师曰。汝日行几里。僧曰。五十里。师曰。汝随我不得。又一僧出云。某甲随得。师曰。汝日行几里。僧云。七十里。师曰。汝也随我不得。侍者。出云。某甲随得。但和尚到处某甲即到。师曰。汝却随得老僧。言讫谓使者曰。吾先行矣。停箸而逝。侍者即立化阇维。收舍利起塔。
　　汝州叶县广教院归省禅师冀州贾氏子弱冠依易州保寿院出家受具。后游方参首山。山一日举竹篦问曰。唤作竹篦即触不唤作竹篦即背。唤作甚么。师掣得掷地上曰。是甚么。山曰瞎。师于言下豁然顿悟。开堂僧问。祖祖相传传祖印。师今得法嗣何人。师曰。寰中天子塞外将军。曰如海一滴蒙师指。向上宗乘事若何。师曰。高祖殿前樊哙怒。须知万里绝烟尘。问维摩丈室不以日月为明。和尚丈室以何为明。师曰。眉分八字。曰未审意旨如何。师曰。双耳垂肩。问如何是超师之作。师曰。老僧眉毛长多少。问如何是尘中独露身。师曰。塞北千人帐。江南万斛舟。曰恁么即非尘也。师曰。学语之流一札万行。问如何是和尚深深处。师曰。猫有歃血之功。虎有起尸之德。曰莫便是也无。师曰。碓捣东南磨推西北。问如何是金刚不坏身。师曰。百杂碎。曰意旨如何。师曰。终是一堆灰。问不落诸缘。请师便道。师曰落。问如何是清净法身。师曰。厕坑头筹子。问如何是戒定慧。师曰。破家具。师一日升座。僧问。才上法堂来时如何。师拍禅床一下。僧曰。未审此意如何。师曰。无人过价打与三百。问忽遇大阐提人来还相为也无。师曰。法久成弊。曰慈悲何在。师曰。年老成魔。上堂。宗师血脉或凡或圣。龙树马鸣。天堂地狱镬汤炉炭牛头狱卒。森罗万象日月星辰。他方此土有情无情。以手画一画云。俱入此宗。此宗门中亦能杀人亦能活人。杀人须得杀人刀。活人须得活人句。作么生是杀人刀活人句。道得底出来对众道看。若道不得即孤负平生。珍重。问如何是和尚四无量心。师曰。放火杀人。曰慈悲何在。师曰。遇明眼人举似。问不在内不在外不在中间。未审在甚么处。师曰。南斗六北斗七。问如何是毗卢师法身主。师曰。僧排夏腊俗列耆年。曰向上更有事也无。师曰有。曰如何是向上事。师曰。万里崖州君自去。临行惆怅怨他谁。上堂良久曰。夫行脚禅流直须著忖。参学须具参学眼。见地须得见地句。方有相亲分始得。不被诸境惑。亦不落于恶道。毕竟如何委悉。有时句到意不到。忘缘前尘分别影事。有时意到句不到。如盲摸象各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。问如何是古今无异路。师曰。俗人尽裹头。曰意旨如何。师曰。阇黎无席帽。问己事未明以何为验。师曰。闹市里打静槌。曰意旨如何。师曰。日午点金灯。问布鼓当轩击谁是知音者。师曰。眼中有涩钉。曰未审此意如何。师曰。乔翁赛南神。僧请益柏树子话。师曰。我不辞与汝说还信么。曰和尚重言争敢不信。师曰。汝还闻檐头水滴声么。其僧豁然不觉失声云[口*耶]。师曰。尔见个甚么道理。僧便以颂对曰。檐头水滴。分明历历。打破乾坤。当下心息。师乃忻然。问僧。日暮投林朝离何处。曰新戒不曾学禅。师曰生身入地狱下去。后有僧举到智门宽和尚处。门曰。何不道锁匙在和尚手里。师因去将息寮看病僧。僧乃问曰。和尚四大本空病从何来。师曰。从阇黎问处来。僧喘气又问曰。不问时如何。师曰。撤手卧长空。僧曰[口*耶]。便脱去。
