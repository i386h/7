<!-- { "loadSidebar": true } -->
　　蕲州五祖法演禅师。绵州邓氏子。三十五始弃家祝发。受具往成都习唯识百法论。因闻菩萨入见道时。智与理冥。境与神会。不分能证所证。西天外道尝难比丘曰。既不分能证所证。却以何为证。无能对者。外道贬之令不鸣钟鼓反披袈裟。三藏奘法师至彼救此义曰。如人饮水冷暖自知乃通其难。师曰。冷暖则可知矣。作么生是自知底事。遂质本讲曰。不知自知之理如何讲。莫疏其问。但诱曰。汝欲明此当往南方扣传佛心宗者。师即负笈出关。所见尊宿无不以此咨决。所疑终不破洎谒圆照本禅师。古今因缘会尽。唯不会僧问兴化。四方八面来时如何。化云。打中间底。僧作礼。化云。我昨日赴个村斋中。途遇一阵卒风暴雨。却向古庙里避得过。请益本。本云。此是临济下因缘。须是问他家儿孙始得。师遂谒浮山远禅师请益前话。远云。我有个譬喻说似尔。尔一似个三家村里卖柴汉子。把个匾担向十字街头立地问人。中书堂今日商量甚么事。师默计云。若如此大故未在。远一日语师曰。吾老矣恐虚度子光阴。可往依白云。此老虽后生吾未识面。但见其颂临济三顿棒话。有过人处。必能了子大事。师潜然礼辞。至白云遂举僧问南泉摩尼珠话请问。云叱之。师领悟献投机偈曰。山前一片闲田地。叉手叮宁问祖翁。几度卖来还自买。为怜松竹引清风。云特印可令掌磨事。未几云至语师曰。有数禅客自庐山来。皆有悟入处教伊说亦说得有来由。举因缘问伊亦明得。教伊下语亦下得。秖是未在。师于是大疑。私自计曰。既悟了说亦说得。明亦明得。如何却未在。遂参究累日忽然省悟。从前宝惜一时放下走见白云。云为手舞足蹈。师亦一笑而已。师后曰。吾因兹出一身白汗。便明得下载清风。云一日示众曰。古人道如镜铸像。像成后镜在甚么处。众下语不契。举以问师。师近前问讯曰。也不较多。云笑曰。须是道者始得。乃命分座开示方来。初住四面迁白云。晚居东山。僧问。携筇领众祖令当行坐断要津师意如何。师曰。秋风吹渭水。落叶满长安。曰四面无门山岳秀。今朝且得主人归。师曰。尔道路头在甚么处。曰为甚么对面不相识。师曰。且喜到来。问祖意教意是同是别。师曰。人贫智短马瘦毛长。问如何是白云为人亲切处。师曰。捩转鼻孔。曰便恁么去时如何。师曰。不知痛痒汉。问达磨面壁意旨如何。师曰。计较未成。曰二祖立雪时如何。师曰。将错就错。曰秖如断臂安心又作么生。师曰。炀帝开汴河。问百尺竿头如何进步。师曰。快走始得。问如何是临济下事。师曰。五逆闻雷。曰如何是云门下事。师曰。红旗闪烁。曰如何是曹洞下事。师曰。驰书不到家。曰如何是沩仰下事。师曰断碑横古路。僧礼拜。师曰。何不问法眼下事。曰留与和尚。师曰。巡人犯夜。问如何是白云一滴水。师曰。打碓打磨。曰饮者如何。师曰。教尔无著面处。问天下人舌头尽被白云坐断。白云舌头甚么人坐断。师曰。东村王大翁。师乃曰。适来思量得一则因缘。而今早忘了也。却是拄杖子记得。乃拈拄杖曰。拄杖子也忘了。遂卓一下曰。同坑无异土。咄。上堂。幸然无一事。行脚要参禅。却被禅相恼。不透祖师关。如何是祖师关。把火入牛栏。上堂。恁么恁么鰕跳不出斗。不恁么不恁么弄巧成拙。软似铁硬如泥。金刚眼睛十二两。衲僧手里秤头低。有价数没商量。无鼻孔底将甚么闻香。上堂。难难几何船。易易没巴鼻。好好催人老。默默从此得。过这四重关了。泗洲人见大圣。参。上堂。若要七纵八横见老和尚。打鼓升堂七十三八十四。将拄杖蓦口便筑。然虽如是。拈却门前下马台。剪却五色索。方始得安乐。僧问。承师有言。山前一片闲田地。秖如威音王已前。未审甚么人为主。师曰。问取写契书人。曰和尚为甚倩人来答。师曰。秖为尔教别人问。曰与和尚平出去也。师曰。大远在。问如何是佛。师曰。口是祸门。又曰。肥从口入。问一代时教是个切脚。未审切那个字。师曰。钵啰娘。曰学人秖问一字。为甚么却答许多师曰。七字八字。问如何是和尚家风。师曰。铁旗铁鼓。曰秖有这个为复别有。师曰。采石渡头看。曰忽遇客来将何只待。师曰。龙肝凤髓且待别时。曰客是主人相师。师曰。谢供养。问如何是先照后用。师曰。王言如丝。曰如何是先用后照。师曰。其出如纶。曰。如何是照用同时。师曰。举起轩辕鉴。蚩尤顿失威。曰如何是照用不同时。师曰。金将火试。问佛未出世时如何。师曰。大憨不如小憨。曰出世后如何。师曰。小憨不如大憨。问牛头未见四祖时如何。师曰。头上戴累垂。曰见后如何。师曰。青布遮前。曰未见时为甚么百鸟衔花献。师曰。富与贵是人之所欲。曰见后为甚么不衔花献。师曰。贫与贱是人之所恶。问如何是佛。师曰。露胸跣足。曰如何是法。师曰。大赦不放。曰如何是僧。师曰。钓鱼船上谢三郎。问四面无门山岳秀。个中时节若为分。曰东君知子细。遍地发萌芽。曰春去秋来事宛然也。师曰。才方搓弹子。便要捏金刚。上堂。古人道。我若向尔道。即秃却我舌。若不向尔道。即哑却我口。且道还有为人处也无。四面有时拟为尔吞却。秖被当门齿碍。拟为尔吐却。又为咽喉小。且道还有为人处也无。乃曰。四面自来柳下惠。上堂。结夏无可供养作一家燕管顾诸人。遂抬手曰。啰逻招啰逻摇啰逻送。莫怪空疏。伏惟珍重。上堂。白云不会说禅。三门开向两边。有人动著关棙。两片东扇西扇。上堂。一向恁么去路绝人稀。一向恁么去孤负先圣。去此二途祖佛不能近。设使与白云同生同死。亦未称平生。何也凤皇不是凡间物。不得梧桐誓不栖。上堂。千峰列翠岸柳摇金。樵父讴歌渔人鼓舞。笙簧聒地鸟语呢喃。红粉佳人风流公子。一一为汝诸人发。上上机开正法眼。若向这里荐得。金色头陀无容身处。若也不会吃粥吃饭。许尔七穿八穴。上堂。此个物。上拄天下拄地。皖口作眼皖山作鼻。太平退身三步。放尔诸人出气。上堂。狗子还有佛性也无。也胜猫儿十倍。上堂。太平淈[泳-永+盾]汉。事事尽经遍。如是三十年。也有人赞叹个道。赞叹是甚么。好个淈[泳-永+盾]汉。上堂。汝等诸人见老和尚鼓动唇吻竖起拂子。便作胜解。及乎山禽聚集牛动尾巴。却将作等闲。殊不知檐声不断前旬雨。电影还连后夜雷。谢监收。上堂。人之性命事第一须是○欲得成此○先须防于○若是真○人○○。上堂。有佛处不得住。换却尔心肝五脏。无佛处急走过。雁过留声。三千里外逢人不得错举。出门便错。恁么则不去也。种粟却生豆。摘杨华摘杨华。不觉日又夜。争教人少年。上堂。悟了同未悟。归家寻旧路。一字是一字。一句是一句。自小不脱空。两岁学移步。湛水生莲花。一年生一度。僧问。如何是夺人不夺境。师曰。秋风吹渭水。落叶满长安。曰如何是夺境不夺人。师曰。路上逢人半是僧。曰如何是人境两俱夺。师曰。高空有月千门照。大道无人独自行。曰如何是人境俱不夺。师曰。少妇桌孤舟。歌声逐水流。小参举德山云。今夜不答话。问话者三十棒。众中举者甚多。会者不少。且道向甚么处见德山。有不顾性命者。试出来道看。若无山僧为大众与德山老人相见去也。待德山道今夜不答话问话者三十棒。但向伊道。某甲话也不问棒也不吃。尔道还契他德山老人么。到这里须是个汉始得。况某甲十有余年海上参寻。见数人尊宿自为了当。及到浮山会里。直是开口不得。后到白云门下。咬破一个铁酸豏。直得百味具足。且道豏子一句作么生道。乃曰。花发鸡冠媚早秋。谁人能染紫丝头。有时风动频相倚。似向阶前斗不休。上堂。山僧昨日入城见一栅傀儡。不免近前看。或见端严奇特。或见丑陋不堪。转动行坐青黄赤白一一见了。子细看时元来青布幔里有人。山僧忍俊不禁。乃问长史高姓。他道老和尚看。便了问甚么姓。大众山僧被他一问。直得无言可对无理可伸。还有人为山僧道得么。昨日那里落节。今日这里拔本。上堂。说佛说法拈槌竖拂白云万里。德山入门便棒。临济入门便喝。白云万里。然后恁么也不得不恁么也不得。恁么不恁么总不得。也则白云万里。忽有个汉出来道。长老尔恁么道也则白云万里。这个说话唤作矮子看戏随人上下。三十年后一场好笑。且道笑个甚么。笑白云万里。示众云。祖师道。吾本来兹土。传法救迷情。一花开五叶。结果自然成。达磨大师信脚来信口道。后代儿孙多成计较。要会开花结果处么。郑州梨青州枣。万物无过出处好。示众云真如凡圣皆是梦言。佛及众生并为增语。或有人出来道。盘山老聻但向伊道。不因紫陌花开早。争得黄莺下柳条。若更问道。五祖老聻。自云。诺惺惺著。示众云。十方诸佛六代祖师天下善知识。皆同这个舌头。若识得这个舌头。始解大脱空。便道山河大地是佛。草木丛林是佛。若也未识得这个舌头。秖成小脱空自谩去。明朝后日大有事在。五祖恁么说话还有实头处也无。自云有。如何是实头处。归堂吃茶去。示众云。每日起来拄却临济棒。吹云门曲。应赵州拍。担仰山锹。驱沩山牛。耕白云田。七八年来渐成家活。更告诸公。每人出一只手。相共扶助唱村田乐。粗羹淡饭且恁么过。何也。但愿今年蚕麦熟。罗睺罗儿与一文。示众举。德山和尚因僧问。从上诸圣以何法示人。山云。我宗无语句亦无一法与人。雪峰从此有省。后有僧问雪峰云。和尚见德山得个甚么便休去。峰云。我当时空手去空手归白云今日说向透未过者。有个人从东京来。问伊。甚处来。他却道。苏州来。问伊。苏州事如何。伊道。一切寻常。虽然如是谩白云不过。何故秖为语音各别。毕竟如何。苏州菱邵伯藕。示众。佛祖生冤家。悟道染泥土。无为无事人。声色如聋瞽。且道如何即是。恁么也不得。不恁么也不得。恁么不恁么总不得。忽有个出来道。恁么也得。不恁么也得。恁么不恁么总得。秖向伊道。我也知尔向鬼窟里作活计。小参举陆亘大夫问南泉。弟子家中有一片石。也曾坐也曾卧。拟镌作佛得么。云得。陆曰。莫不得么。云不得。大众夫为善知识。须明决择。为甚么他人道得也道得。他人道不得也道不得。还知南泉落处么。白云不惜眉毛与汝注破。得又是谁道来。不得又是谁道来。汝若更不会。老僧今夜为汝作个样子。乃举手云。将三界二十八天作个佛头。金轮水际作个佛脚。四大洲作个佛身。虽然作此。佛儿子了。汝诸人又却在那里安身立命。大众还会也未。老僧作第二个样子去也。将东弗于逮作一个佛。南赡部洲作一个佛。西瞿耶尼作一个佛。北郁单越作一个佛。草木丛林是佛。蠢动含灵是佛。既恁么又唤甚么作众生。还会也未。不如东弗于逮还他东弗于逮。南赡部洲还他南赡部洲。西瞿耶尼还他西瞿耶尼。北郁单越还他北郁单越。草木丛林还他草木丛林。蠢动含灵还他蠢动含灵。所以道。是法住法位世间相常住。既恁么汝又唤甚么作佛。还会么。忽有个汉出来道。白云休寐语。大众记取这一转。三佛侍师于一亭上夜话。及归灯已灭。师于暗中曰。各人下一转语。佛鉴曰。彩凤舞丹霄。佛眼曰。铁蛇横古路。佛果曰。看脚下。师曰。灭吾宗者乃克勤尔。崇宁三年六月二十五日上堂辞众曰。赵州和尚有末后句。尔作么生会。试出来道看。若会得去不妨自在快活。如或未然这好事作么说。良久曰。说即说了也秖是诸人不知。要会么。富嫌千口少。贫恨一身多。珍重。时山门有士木之役。躬往督之。且曰。汝等勉力吾不复来矣。归丈室净发澡身。迄旦吉祥而化。是夕山摧石陨。四十里内岩谷震吼。阇维设利如雨。塔于东山之南。
