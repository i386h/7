<!-- { "loadSidebar": true } -->
　　滁州宝林辉禅师。僧问。如何是祖师西来意。师曰。大梅道底。云为什么灯灯相续。师曰。递相钝置。问水出高原如何解会。师曰。古今流不竭。云学人未晓。师曰。界破青山。云海底红尘生。山头白浪起。师曰。淹杀尔。问浅闻深悟寻常事。达磨迷逢意若何。师曰。头戴天脚蹋地。云忽遇三家村里人如何秖对。师曰。忧则共戚乐则同欢。云若不上来焉知如是。师曰。不得草草。问牛头未见四祖时如何。师曰。汤瓶。云见后如何。曰水罐。云学人未会。师曰。世情看冷暖。人事逐高低。问和尚未见长芦时如何。师曰。云生古峤。云见后如何。师曰。水出高原。云见与未见相去多少。师曰。水流终到海。云起必为霖。问刀山剑树上成等正觉时如何。师曰。劈腹剜心。云和尚何得如此。师曰。心不负人。乃曰。步步登高衲僧意气。心心放下达士忘怀。意气不居祖佛之位。忘怀常游悲智之门。有念尽成功。无知方大利。良久曰。瑞草生嘉运。林梅放早春参。又曰。智水莹精心珠独耀。万象焕然十方朗照。眼见无影树子。耳听没弦琴调。若是本分衲僧。不觉低头冷笑。且道笑个什么。无孔铁槌。
　　真州灵岩志愿禅师。僧问。山间林下颇称道人家风。渌水亭边还他了事衲子。此犹是无风起浪。不涉波澜。请师答话。师曰。云横远岫雨滴悬崖。云数声清磬是非外。一个闲人天地间。师曰。石人拊掌木女呵呵。云高卧虚堂无一事。任他今日与明朝。师曰。四海晏清王道泰。何须更用苦忉忉。问六六三十六。春风动修竹。新斫没弦琴。请师弹一曲。师曰。不落宫商角徵羽。云一声鸣历历。十指起清风。师曰。不是中郎鉴。还同野舍薪。云恁么则不闻闻底事大众皆闻。师曰。知音者少。乃曰。看看云山叠叠同万卉以青苍。烟渚依依共孤舟而阒寂。楼台耸峻殿塔交光。法法无私古今冥贯。正当恁么时还相委悉么。良久曰。不在低头思量难得。又曰。山家活计无多事。直下分明不用猜。敷坐岂容知与见。任他鸟兔去还来。诸人还委悉么。若委悉得去心猿罢跳性海无波。白云青嶂任运萧然。紫陌红尘随缘豁畅。其或未晓根源。切忌寻玄讨妙。直饶讨得倜傥分明。敢保斯人未彻。良久曰。任教沧海变。应不对君通。又曰。露卷云收日上月落。林间幽鸟语呢喃。岭上樵夫歌间错。东南西北本来人。喝一喝云。莫向外边生卜度。
　　潭州等觉法思禅师。僧问。梵王请佛盖为群生安抚。请师当为何事。师曰。月映千江白。云开万谷明。云恁么则一句无私。师曰。古今无异路。达者共同途。问如何是佛法大意。师曰。灯笼挂露柱。云学人未会。师曰。佛殿对三门。云向上更有事也无。师曰。大海若知足。百川应倒流。师良久曰。若也于斯荐得。上无攀仰下绝己躬。灵光现前耀腾今古。遇知音而随缘佛事。在山野而别构清规。亦可竿木随身逢场作戏。然虽如是。且道最初一句作么生道。顾大众曰。切忌当头。
　　寿州寿春广慧法岸禅师。僧问。为国开堂于此日。师将何法报君恩。师曰。香烟霭霭瑞气飘飘。云恁么则达磨旧时花叶而今信手拈来。师曰。寒山拊掌拾得呵呵。云学人今日小出大遇。师曰。乞儿见小利。乃曰。若论法体本绝言诠。应用无亏威光烜赫。英灵上士相共证明。后学初机徒劳伫思。虽然如是事无一向。山僧今日不惜眉毛与诸人说破。良久曰。人从陈州来。不得许州信。
　　真州定山真如文彦禅师上堂曰。堤边柳绿默演真空。岭上猿吟明谈法要。若向这里荐得。头头圆觉步步道场。其或未然。且待别时分明说破。珍重。
　　荆南府护国绍通禅师。僧问。如何是和尚家风。师曰。一瓶一钵。云向上更有事也无。师曰有。云如何则是。师曰。拄杖子。云若不上来争知如是。师便打。僧云错。师曰。犹自口喃喃。
　　南京法宝德一禅师。僧问。大众云臻请师说法。师曰。谛听谛听。僧云。一回闻得一回新。师曰。尔作么生会。僧云。谛听谛听。师曰。也是残羹馊饭。问如何是睢阳境。师曰。车马门前有。尘埃堂上无。云如何是境中人。师曰。时延三岛客。长接五湖僧。珍重。
　　池州乾明禅院宝慧禅师上堂。拈起袈裟角。示众曰。此乃佛佛授手祖祖相传今日更不覆藏普示诸人。还会么。良久曰。若也未然。且待别时。重新说破。
　　和州开圣觉禅师。久参长芦有所得。遍游丛林至五祖演禅师会下。演问。释迦弥勒犹是他奴。他是阿谁。师曰。胡张三黑李四。演深喜之以语悟首座。悟云。恐未实。更须搜看。演后复问师。释迦弥勒犹是他奴。他是阿谁。师曰。胡张三黑李四。演云。不是不是。师曰。昨日是今日因甚不是。演云。昨日是今日不是。师始大悟。后出世开圣开堂。法嗣夫禅师。于烧香之际。忽如有物捣其胸。因成疮未几而化。
　　明州雪窦道荣觉印禅师郡之陈氏子。僧问。寒山逢拾得时如何。师曰。扬眉飞闪电。曰更有何事。师曰。开口放毫光。曰如何是向上一路。师曰。七六八。
　　平江府慧日智觉广灯禅师本郡梅氏子。上堂良久曰。休休休徒悠悠。钓竿长在手。鱼冷不吞钩。喝一喝下座。

　　栖贤迁禅师法嗣

　　舒州王屋山崇福灯禅师上堂。天不能盖地不能载。一室无私何处不在。大众直饶恁么会去。也是鬼弄精魂。怎生说个常在底道理。良久曰。金风昨夜起。遍地是黄花。
　　杭州南山法雨惟镇禅师。僧问。如何是法雨境。师曰。竹寺门相并。湖山路接连。云如何是境中人。师曰。芳草和花种。修篁带雨移。遂顾视大众曰。还知么。南山岭头白云冉冉。西湖岸上绿柳依依。一时验取不用针锥。喝一喝下座。
　　潭州东明慧迁禅师初住南源。僧问。如何是南源境。师曰。五岭侵霄汉。三株锁碧烟。云如何是境中人。师曰。焚香开卷云生砌。卷箔冥心月在池。乃曰。不可以智知不可以识识。大众且道。识个什么。良久曰。露柱是木头作称。

　　开元智谭禅师法嗣

　　汀州开元宗祐禅师。僧问。如何是祖师西来意。师曰。扁舟冲云浪。云未审意旨如何。师曰。一苇渡金陵。乃曰。祖师门下水泄不通。佛事门中风行草偃。于斯见得畅快平生。拟议思量千山万水。

　　善果怀演庵主法嗣

　　潭州玉池光教寺冲俨禅师。僧问。以心传心无说可说即不问。如何是可说。师曰。石笋逢时长。僧云。未审意旨如何。师曰葵花向日开。问如何是祖师的的意。师曰。泥牛不吃栏边草。僧云。和尚何处安身立命。师曰。直向孤峰顶上眠。

　　天宁道楷禅师法嗣

　　汝州香山法成禅师示众曰。知有佛祖向上人方有说话分。诸禅德且道。那个是佛祖向上事。有个人家儿子。六根不具七识不全。是大阐提无佛种性。逢佛杀佛逢祖杀祖。天堂收不得。地狱摄无门。大众还识此人么。良久曰。对面不仙陀睡多饶寐语。又曰。只这个负累杀人。认作空劫时自己。分明头上安头。更言落在今时。何异霜加雪上。直得纯清绝点。犹有流注真常。纵然转位回机。大似日中逃影。所以道。二由一有。一亦莫守。一心不生。万法无咎。喝一喝曰。是甚热碗鸣声。岂不见道。文殊起佛见法见。贬向二铁围山。衲僧起佛见法见。列在三条椽下。乃举起拂子曰。拂子夜来起佛见法见。且道今朝如何批判。击绳床曰。分付德山临济。又曰。灵机独耀智鉴洞然。瞬目扬眉已彰痕迹。拈槌竖拂岂免阶梯。悟之者心超数量语默皆如。左放右收都无依赖。迷之者头头作解取舍有心。纵饶尽得那边。未免这边碍著。所以道。衲僧家语个解粘去缚拔榍抽钉。已是犯锋伤手。更言体之与用正之与偏。恰似三家村里教书郎。未念得一本太公家教。便道文章赛过李白杜甫。诸禅德。伊家自有同风。不要展他书卷。师问僧。甚处人。云西川。师曰。几时离乡。云前年二月。师曰。未离本国一句作么生道。云通身是口难为秖对。师曰。犹是离家失业句。僧无语。师打一拂曰。枉踏草鞋。初师与照阐提同嗣芙蓉而不相识。因有鹏上人者。举照赞芙蓉像云。雨洗淡红桃萼嫩。风摇浅碧柳丝轻。白云影里怪石露。绿水光中枯木清。咦尔是何人。师曰。今日方知他亲见先师。鹏遂请益。师曰。岂不见法眼拈夹山话。云我三十年只作境话会。鹏遂有省。师后被诏住东京净因寺。
　　成都大智齐琏禅师。潼川中江人。姓牟氏。少有蝉蜕尘浊之志。年十三落发从护圣受具。逾岁游成都。依法华百法讲席。又通唯识。至此则无漏界不思议善常安乐解脱身大牟尼名法。瞥若有省。其师已不能屈居顷之慨然太息曰。吾弃家为大事。兹纸上语尔。譬如画日月。岂有光明耶。弃之南游访清溪断臂道者。断臂深器之。复谒五祖演真如哲百丈肃晦堂心。日夕参扣然未有省发。在晦堂日有自大阳来者。举芙蓉示众语。师心悦服遂往从之。初见如旧相识。一日凌晨闻板声豁然大悟。急以告芙蓉。芙蓉可之。命掌经藏。分座说法囊锥颖脱。丛林归重名声籍然。未几归省亲。闻芙蓉临净因。复往依止遂首众座。下净因既在辇毂下。而芙蓉以龙象居焉。问法者万指。而师户外之屦亦如之。芙蓉每语人曰。琏首坐牛行虎视机锋横出。异日弘吾道决矣。时天下大兴崇宁寺。精择传法者。永兴经略使王公序。都转运使薛公绍彭以师为宜礼致之。师乃诺其请。居五年名声普闻远迩倾慕。迁襄阳普宁。政和初西归故里。筑庵妙峰将老焉。既而天彭请莅能仁。又改大随。广汉之无为。成都之超悟。最后居大智。师在大随日。其徒有妄诉于州者。师怡然就逮有司考竟其事将加捶楚。即时天大晦瞑群乌飞噪集杖端。有自投于地者。州将骇异遂得释脱焉。超悟在大慈寺之庑。列肆如贾区。常阖户坚坐。动遵戒律人皆敬之。然道价素重。缁素求识面者项背相望。时腊益高矣。颇厌苦遂弃去。众力挽之度不可留。则谓大智居西郊。林樾岑蔚可以佚老。乃列言于府。时制置使席公每加宾礼。师欣然听之。凡历八载禅侣影从遂成宝社。然自是应接简矣。俄示疾。有问者辄称吾无苦。忽语主事僧。为我置一蓝舆。吾将有所适。迟明起趺坐。涉笔书偈泊然而寂。时绍兴十五年十一月四日甲子也。后六日火浴得舍利百余粒皆具五色。阅世七十三。坐六十夏。
