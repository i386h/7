<!-- { "loadSidebar": true } -->
　　明州大梅祖镜法英禅师姓张氏。本州鄞县人。初住襄阳白马。开堂问答罢乃曰。至道无在岂无在也。至言无穷岂有穷也。得之则皎若目前。失之则毫厘有隔。是故虽一大藏教不为多言。一默毗耶岂曰无语。须知佛祖人天殊非本有。好恶长短亦非本无。直下荐得犹在半途。这个事须遇明眼证据。贫道今日功不浪旋。将此举扬上祝皇风。情与无情得无生忍。次居大梅。判宗留后仲爰一见道契。奏赐师名。上堂曰。祖师不会禅。诸佛不会道。学道与学禅。诸方闹浩浩。或以玉为尘。或以石为宝。参得一肚皮。特地生烦恼。不烦恼解会。何如入荒草。寄语参禅学道人。头边白发年年新。何如来与大梅老。相共开田博饭吃。一生参学事毕。珍重。又曰。三十六旬之始。七十二候之初。末后句则且置。秖如当头一句又作么生道。拈拄杖曰。岁朝把笔万事大吉。急急如律令。大众山僧恁么提唱。且道还有祖师意也无。良久曰。记得东村黑李四。年年亲写在门前。卓拄杖下座。又曰。春山笋蕨正蒙茸。好把黄梁彻晓舂。莫谓西来无此意。祖师浑在钵盂中。参。

　　称心倧禅师法嗣

　　彭州慧日尧禅师。僧问。古者道。我有一句待无舌人解语却向汝道。未审意旨如何。师曰。无影树下好商量。僧礼拜。师曰。瓦解冰消。

　　报本兰禅师法嗣

　　福州中际可遵禅师上堂。咄咄咄井底啾啾是何物。直饶三千大千也秖是个鬼窟咄。上堂。昨夜四更起来。呵呵大笑不歇。幸然好一觉睡。霜钟撞作两橛。上堂。禾山普化忽颠狂。打鼓摇铃戏一场。劫火洞然宜煮茗。岚风大作好乘凉。四蛇同箧看他弄。二鼠侵藤不自量。沧海月明何处去。广寒金殿白银床咄。上堂。八万四千深法门。门门有路超乾坤。如何个个踏不著。秖为蜈蚣太多脚。不唯多脚亦多口。钉嘴铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落花春鸟啼。
　　邢州开元法明上座。依报本未久深得法忍。后归里事落魄。多嗜酒呼卢。每大醉。唱柳词数阕。日以为常。乡民侮之。召斋则拒召饮则从。如是者十余年。咸指曰醉和尚。一日谓寺众曰。吾明旦当行。汝等无他往。众窃笑之。翌晨摄衣就座大呼曰。吾去矣。听吾一偈。众闻奔视。师乃曰。平生醉里颠蹶。醉里却有分别。今宵酒醒何处。杨柳岸。晓风残月。言讫寂然。撼之已委蜕矣。

　　称心明禅师法嗣

　　洪州上蓝院光寂禅师。上堂横按拄杖召大众曰。还识上蓝老汉么。眼似木突口如匾担。无问精粗不知咸淡。与么住持百千过犯。诸禅德。还有为山僧忏悔底么。良久曰。气急杀人。卓拄杖下座。

　　承天宗禅师法嗣

　　饶州崇福了禅师上堂。僧问。大众云臻请师说法。师曰。青莲不惜亲分付。罕遇知音会破颜。云一句无私群心有赖。师曰。个中端的旨。沙界共流通。云若不临沧海焉知波浪宽。师曰。一滴曹溪水。时人被陆沈。乃曰。迟日和风柳皴桃绽。当万物发生之际。是般若流运之时。草木芬芳园林秀媚。且道无影树子抽条也未。遂拈拄杖云。看看。筑著梵王鼻孔。拶破帝释眼睛。尽大地全是山僧诸人无分。若也荐得尽大地全是诸人山僧无分。如或未然打鼓普请看。又曰。云拥奇峰水盈巨壑。横扁舟于古岸。钓皓月于波心。红尾锦鳞侬家末事。骊珠荆璞未足为珍。直饶撮土为金。何似转凡成圣。大众。贤愚凡圣古今条例。且道作么生转。良久曰。琉璃盏子人皆有。无著当时秖为粗。下座。
　　杭州承天守明禅师上堂曰。剑轮飞处好定纲宗。石火电光眼中著屑。所以曹溪拈拂已涉痕瑕。雪岭辊毬急须著眼。若是行脚上士本分禅流。纵教喝散白云冲开碧落。如斯受用又属建化门中。若也正令提纲。任是三头六臂底出来。也须倒退三千里。参。
　　湖州凤皇山护国仁王有从禅师。僧问。昙花已现人天仰。愿开金口副群机。师曰。白云垂碧落。无处不为霖。云便恁么会时如何。师曰。裂转鼻孔。云不因伸请问争辨我师机。师曰。用不著。问箭锋相拄笑杀衲僧。啐啄同时千山万水。不涉程途请师速退。师曰。一二三四五。云便是和尚为人处也无。师曰。堕崖落堑。云作家宗师。师曰。放汝三十棒。乃曰。宗乘一举海辨难诠。祖令当行要津无路。真如凡圣皆是梦言。佛及涅槃并为增语。据此诚实还可举扬也无。既升此座不可徒然。方便门中放一线道与诸人商量。且道。十二时中如何趣向。若向这里荐得。行住坐卧任运施为。见闻觉知随缘应用。尘尘弥勒刹刹善财。山河大地自己家风。妙明真心非增非减。若能如是方称大丈夫。久立。
　　鼎州大龙山德全禅师。僧问。如何是法身。师曰。声前拍不散。云学人便恁么时如何。师曰。句后觅无踪。
　　苏州昆山慧严海印法安禅师。僧问。柳垂堤畔花发林间如何显道。师曰。两彩一赛。云自从一见桃花后。直至如今更不疑。师曰汝向什么处见灵云。云花开满树花落枝空。师曰。放汝三十棒。

　　长芦福禅师法嗣

　　金陵清凉广慧和禅师上堂曰。达磨祖师无端将一杓恶水泼在天下老宿头上。直得天下老和尚说禅说道南北纷纭。续焰传芳亘今亘古。山僧今日亲遭一杓摆脱无门。扬千古之玄风。振一时之轨范。良久曰。看看山僧将一杓恶水泼向诸人头上去也。还觉也无。如或不知。更看一杓。祖佛家风孰与知。西来消息若何为。殷勤为报未归客。月满秋天霜冷时。参。又曰。一日复一日。日日催人老。寒则且围炉。困乃和衣倒。奉报往来人。家中元有宝。家内不曾寻。拄棒缘门讨。任使讨过半。辛苦生烦恼。不如归去来。去却门前草。复曰。诸禅德。尽十方世界是草作么生去。归堂吃茶。又曰。多日天晴今朝下雨。大地山河无不皆普。三时打钟二时打鼓。处处分明头头荐取。复拈拄杖曰。诸禅德。还会么。三世诸佛尽在里许。拍禅床一下。

　　天衣和禅师法嗣

　　杭州护国菩提志专禅师。僧问。远离嘉禾胜境已届海昌道场。如何是不动尊。师曰。此去嘉禾不远。云恁么则往来无际。师曰。灵利衲僧。僧便喝。师曰。棒上不成龙。乃曰。说即天地悬殊。不说即眼睫里藏身。眉毛上[跳-兆+孛]跳。说与不说拈放一边。举拄杖云。且道这个是什么。良久曰。昼月冷光现。卓地计初成。卓一下下座。

　　云居齐禅师法嗣

　　南康云居契瑰禅师。僧问。路逢死蛇莫打杀。无底篮子盛将归。未审师还受也无。师曰。尔甚么处得来。曰恁么则不虚施也。师曰。却且提取去。问如何是佛。师曰。赞叹不及。曰莫秖这个便是么。师曰。不令人赞叹。
　　杭州灵隐文胜慈济禅师婺州刘氏子。僧问。古鉴未磨时如何。师曰。古鉴。曰磨后如何。师曰。古鉴。曰未审分不分。师曰。更照看。问如何是和尚家风。师曰。莫讶荒疏。曰忽遇客来作么生。师曰。吃茶去。
　　明州瑞岩义海禅师霅川胡氏子。造云居法席。居问。甚么物恁么来。师于言下大悟。遂有颂曰。云居甚么物。问著头恍忽。直下便承当。犹是生埋没。出世住报本。僧问。如何是祖师西来意。师曰。若到诸方。但道报本不解答话。问如何是和尚家风。师曰。无忌讳。曰忽遇触忤又且如何。师曰。不解作客劳烦主人。问释迦掩室于磨竭。净名杜口于毗耶。未审如何示众。师曰。汝不欲我开谈。曰未晓师机。师曰。且退。问如何是无位真人。师曰。这里无安排尔处。
　　明州广慧志全禅师杭州卫氏子。上堂僧问。如何是衲僧本分事。师曰。尔莫钝置我。僧礼拜。师曰。却是大众钝置阇梨。便下座。问贼不打贫儿家时如何。师曰。说向人也不信。僧曰。恁么则礼拜而退。师曰。得个甚么。
　　明州大梅保福居煦禅师温州周氏子。僧问。古人面壁意旨如何。师曰。但恁么会。曰未审如何领会。师曰。礼拜著。
　　处州南明惟宿禅师。僧问。法法不隐藏。古今常显露。如何是显露底法。师曰。见示大众。曰恁么则学人谨退也。师曰。知过必改。
　　荆州军清溪清禅师。僧问。古路坦然如何履践。师曰。尔是行脚僧。
　　庐州万杉广智禅师。僧问。如何是和尚家风。师曰。山家秖如此。问如何是西来的的意。师曰。大众总闻。问寂默为宗时如何。师曰。谩语。问如何是径截一路。师曰。迂回多少。问如何是最先一句。师曰。此问在后。问世尊拈花意旨如何。师曰。尔还荐得么。僧云。学人不会。师曰。多少分明。问世尊三昧迦叶不知。如何是世尊三昧。师曰。何处得这消息。问瑞雪满庭从何而降师曰。莫泄真机。问如何是无价宝师曰。甚处得来。问如何是祖师西来意。师曰。尽言只履西归去。问古人卷席意旨如何。师曰。何不礼拜归堂。问如何是文殊门。师曰。千圣皆从此入。僧云。入后如何。师曰。想尔不识。僧礼拜。师曰。灼然。师乃曰。世尊良久迦叶起来白槌。马师才升坐百丈出来卷席。可谓摩竭陀令已行。不可更教山僧重下注脚。然虽如是。久参高士莫讶周遮后学。上坐也须著些精彩。更若繁词恐不及。珍重。
　　明州金鹅虚白禅师。僧问。如何是直截一路。师曰。鸟道羊肠。问如何是一体。师曰。驼驴猪狗。僧云。恁么则四生六道去也。师曰。哑。
　　苏州翠峰山洪禅师。僧问。如何是翠峰境。师曰。秖闻莺鸟语。不见报春来。问如何是祖师西来意。师曰。堪嗟立雪僧。
　　洪州上蓝普禅师。相国夏竦问。百骸俱溃散。那个是长老主人。师曰。前月二十日离蕲阳口。

　　功臣轲禅师法嗣

　　苏州尧峰颢暹禅师。僧问。学人乍入丛林乞师一接。师曰去。问承教有言。是法平等无有高下。如何是平等法。师曰。尧峰高宝华低。曰恁么则却成高下去也。师曰。情知尔恁么会闻雷声。示众曰。还闻雷声么。还知起处么。若知起处便知身命落处。若也不知。所以古人道。不知天地者刚道有乾坤。不如吃茶去。问如何是道。师曰。夕死可矣。问如何是金刚力士。师曰。这里用不著。问亡僧迁化向甚么处去也。师曰。苍天苍天。乃曰。秖如末后僧问亡僧迁化向甚么处去也。山僧向他道苍天苍天。且道意落在甚么处。莫是悲伤迁逝痛忆道人么。若乃恁么评论。实谓罔知去处。要知去处么。更不用久立歇去。上堂。冬去春来楼阁门开。若也入得不用徘徊。诸上座。还向这里入得也未。若也入得。所以古人道。是处是弥勒无门无善财。若也入之未得。自是诸上座狂走。更不忉忉。久立珍重。
