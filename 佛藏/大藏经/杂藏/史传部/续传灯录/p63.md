<!-- { "loadSidebar": true } -->
　　扬州光孝元禅师。僧问。如何是和尚家风。师曰。七颠八倒。曰忽遇客来如何只待。师曰。生铁蒺藜劈口[祝/土]。

　　育王振禅师法嗣

　　明州岳林真禅师上堂。古人道。初秋夏末合有责情三十棒。岳林则不然。灵山会上世尊拈花迦叶微笑。正当恁么时好与三十棒何故如此。太平时节强起干戈。教人吹大法螺击大法鼓。举步则金莲[跳-兆+(戀-心+火)]蹀。端居则宝座巍峨。梵王引之于前。香华缭绕。帝释随之于后。龙象骈罗。至令后代儿孙递相仿效。三三两两。皆言出格风标。劫劫波波。未肯归家稳座。鼓唇摇舌。宛如钟磬笙竿。奋臂点胸。何啻稻麻竹苇。更逞游山玩水拨草瞻风。人前说得石点头。天上飞来花扑地。也好与三十棒。且道坐夏。赏势如何酬奖。良久曰。万宝功成何厚薄。千钧价重自低昂。

　　招提湛禅师法嗣

　　秀州华亭观音和尚。僧问。如何是佛。师曰。半夜乌龟火里行。曰意作么生。师曰。虚空无背面。僧礼拜。师便打。

　　玄沙文禅师法嗣

　　福州广慧达杲禅师上堂。佛为无心悟。心因有佛迷。佛心清净处。云外野猿啼。

　　保宁玑禅师法嗣

　　庆元府育王无竭净昙禅师。嘉禾人也。晚归钱塘之法慧。一日上堂。本自深山卧白云。偶然来此寄闲身。莫来问我禅兼道。我是吃饭屙屎人。绍兴丙寅夏辞朝贵归付院事。四众拥视。挥扇久之书偈曰。这汉从来没缝罅。五十六年成话霸。今朝死去见阎王。剑树刀山得人怕。遂打一圆相曰。嗄。一任诸方钻龟打瓦。收足而化。火后舍利如霰。门人持骨归阿育王山建塔。
　　台州真如戒香禅师。兴化林氏子。上堂。孟冬改旦晓天寒。叶落归根露远山。不是见闻生灭法。当头莫作见闻看。

　　华光恭禅师法嗣

　　郴州万寿念禅师。僧问。龙华胜会肇启兹晨。未审弥勒世尊现居何处。师曰。猪肉案头。曰既是弥勒世尊。为甚么却在猪肉案头。师曰。不是弄潮人休入洪波里。曰毕竟事又且如何。师曰。番人不系腰。岁旦上堂。往复无际动静一源。含有德以还空。越无私而迥出。昔日日。今日日。照无两明。昔日风。今日风。鼓无两动。昔日雨。今日雨。泽无两润。于其中间觅去来相而不可得。何故自他心起。起处无踪。自我心忘。忘无灭迹。大众若向这里会去。与天地而同根。共万物为一体。若也未明。山僧为尔重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤吃茶来。剔起眉毛须瞥地。元正三。上来稽首各和南。若问香山山里事。灵源一派碧如蓝。遂喝一喝下座。

　　大沩怀秀禅师法嗣

　　潭州大沩祖瑃禅师。福州吴氏子。僧问。如何是沩山家风。师曰。竹有上下节。松无今古青。曰未审其中饮啖何物。师曰。饥餐相公玉粒饭。渴点神运仓前茶。上堂。道无定乱法离见知。言句相投都无定义。自古龙门无宿客。至今鸟道绝行踪。欲会个中端的意。火里蝍蟟吞大虫。咄。上堂。雨下阶头湿。晴干水不流。鸟巢沧海底。鱼跃石山头。众中大有商量。前头两句是平实语。后头两句是格外谈。若如是会。秖见石磊磊。不见玉落落。若见玉落落。方知道宽宽。咦。
　　南岳后洞方广有达禅师。僧问。学人上来便请相见。师曰。袖里金锤脑后看。僧云。破二作三又作么生。师曰。惜取眉毛。僧便喝。师曰。放过即不可。僧云瞎。师便打。上堂拈拄杖曰。诸禅德。展无碍手和云折取带雪将来对众拈出。瞻之不足玩之有余。遂画一画曰。早晚散为霖。草木滋天下。又曰离四句。绝百非。便恁么。息狂机。不恁么。转狐疑。离此凭何旨。赵州东院西。还委悉么。头戴天脚踏地。动用之中论不二。一字妙门著眼看。镇州萝卜知滋味。喝一喝。
　　南岳南台允恭禅师。僧问。如何是佛。师曰。眼睛突出。问祖意教意是同是别。师曰。阿难合掌迦叶擎拳。乃曰。稀逢难遇正在此时。何谓也。释迦已灭弥勒未生。举起拂子曰。正当今日佛法尽在这个拂子上。放行把住。一切临时。放行也风行草偃瓦砾生光。拾得寒山点头拊掌。把住也水泄不通精金失色。德山临济饮气吞声。正当恁么时。放行即是把住即是。良久曰。后五日看。
　　南岳福严文演禅师。僧问。如何是佛。师当面一唾。乃曰。当面一唾切忌蹉过。幽谷猿啼乔林鹊噪。闹市纭纭相头买帽。白日同归不知几个。又曰。日面佛月面佛。马师一别经年。谁辨铜头铁额。百丈耳聋未为埋没。临济吃棒莫言受屈。三圣瞎驴能始能卒。兴化帐中抛撒将来。不是骊龙颔下之物。上根不动干戈。自然清风拂拂。中下恰恰用心。落在无生窠窟。又曰。野华飘尽古城根。渐渐蝉鸣湘水渡。霏霏梅雨洒高空。匝地薰风满庭户。三十三兮老古锥。象转龙蟠曾显露。才显露成点污。谨白参玄人。光阴莫虚度。

　　南岳福严慈感禅师法嗣

　　明州育王宝鉴法达禅师。僧问。此事惟己自知。为什么众生随类得解。师曰。眼见耳闻。僧云。兵随印转。师曰。德山临济。问末后一句今日愿闻。师曰。昨日有人问我。直得杜口。僧云。为什么如此。师曰。不于湘水投明月。且向天童看白云。问无根树子还解生苗也无。师曰。拟待答话又恐孤负阇黎。问作者相逢时如何。师曰。平出。僧云。学人有拟在。师便打。僧云。不伸三拜安得周旋。师曰。别处即得。师乃曰。一法虽彰万善无。到头何必用工夫。目前十字纵横也。自是时人落半途。大众作么生是究竟一句。设使潜神守智。犹是止宿草庵。假饶息念观空。亦成守株待兔。虚生浪死。秖为怀宝迷邦滞壳迷封。良由贪程太速。直得言语道断心行处灭。于衲僧分上著什么来由。假使心法双亡两头截断。亦是按牛头吃草。争似耳闻目睹口说心思。千山万水目前分。南北东西路头在。失之于旨鱼鲁刀刁。得之于心浑金璞玉。流出三教皆指一心。左右逢原万物皆备。到这里计什么仁义礼智元亨利贞。说什么菩提涅槃常乐我净。直须拈放一边。且看山僧执金刚宝剑把定要津。以文殊为先锋。以普贤为殿后。观音势至掩耳偷铃。弥勒释迦吞声饮气。直得皇风荡荡。舜日明明。天下衲僧谁敢向鬼窟里作活计。还信得及么。良久曰。道泰不传天子令。时清休唱太平歌。又曰。半接城隍半倚村。一溪流水半山云。寂寥滋味有谁得。万世金轮王子孙。所以见闻觉知思量分别。一见便见。无第二月。尧天舜日。谁能夜泛孤舟。白月清风。何必冬行春令。门当户对。极目无限青山。鸟叫猿啼。纵步从他差路。栗蓬吞了。更无一物碍人古镜重磨。不离旧时光彩。日日共虚空把手。时时与古佛对谈。堪嗟多少饥人。却去饭箩里饿杀。育王恁么道。了有三十棒。本合自当。赖遇众人不知。且教拄杖子吞声饮气又曰。居山日少出山多。惹得间名孰奈何。争似白云深处坐。野猿幽鸟任高歌。大众。拈花示众。空自点胸。微笑破颜落第二月。少林面壁傍若无人。半夜渡江贪程太速。更乃说佛说祖头上安头。演妙谈真泥中洗土。攒花簇锦口是祸门。寂尔无言守株待兔。总不如是无孔铁锤。行道之人如何即是。还会么。白云虽是无心物。到头还是恋青山。

　　蕲州开元琦禅师法嗣

　　韶州荐福道英禅师。僧问。佛未出世时如何。师曰。琉璃瓶贮花。僧云。出世后如何。师曰。玛瑙钵盛果。僧云。未审是同是别。师曰。趯倒瓶拽转钵。乃曰。据道而论。语也不得。默也不得。直饶语默两忘。亦没交涉。何故句中无路意在句中。无意无不意非计较之所及。若是劈头点一点。顶门豁然眼开者。于此却有疾速分。若低头向意根下寻思。卒摸索不著。是知万法无根欲穷者错。一源绝迹欲返者迷。看他古佛光明先德风彩。一一从无欲无中发现。或时孤峻峭拔竟不可构。或时含融混合了无所睹。终不桩定一处。亦不系系两头。无是无不是。无非无不非。得亦无所得。失亦无所失。不曾隔越丝毫。不曾移易丝发。明明古路不属玄微。觌面擎来瞥然便过。不居正位岂落邪途。不蹈大方那趋小径。腾腾兀兀何住何为。回首不逢触目无对。一念普观廓然空寂。此之宗要千圣不传。直下了知当处超越。是知赤洒洒处恁么即易。明历历处恁么还难。不用沾黏点染。直须剥脱屏除。若是本分手脚。放去无收不来。一一放光现瑞。一一削迹绝踪。机上了不停。语中无可露。彻底搅不浑。通身扑不碎。且道毕竟是什么灵通。得恁么奇特。得恁么坚确。诸仁者。休要识渠面孔。不用安渠名字。亦莫觅渠所在。何故渠无所在。渠无名字。渠无面孔。才起一念追求如微尘许。便隔十生五生。更拟管带思惟。益见纷纷杂。杂不如长时放教自由自在。要发便发。要住便住。即天然非天然。即如如非如如。即湛寂非湛寂。即败坏非败坏。生无恋死无畏无佛求无魔怖。不与菩提会。不与烦恼俱。不受一法不嫌一法。无在无不在。非离非不离。若能如是。见得释迦自释迦。达磨自达磨。干我什么碗。恁么说话衲僧门下。推勘将来布被芒靸。不免撩他些些泥水。岂况汝等诸处更道。这个是平实语。这个是差别门庭。这个是关棙巴鼻。这个是道眼根尘。递相教习。如七家村里人传口令相似。有什么交涉。无事珍重。
　　庐山双溪宝严允光禅师上堂曰。阿呵呵。也大诧。不卷帘兮见天下。神光得髓是谁。云达磨不曾来东夏。西江一口吸易干。中原至宝难酬价。也大詑。令人转忆老兴化。喝一喝。
　　泉州尊胜有朋禅师。本郡蒋氏子。丱岁试经。中选下发。多历教肆。尝疏楞严维摩等经。学者宗之。每疑祖师直指之道。故多与禅衲游。一日谒开元。迹未及阃。心忽领悟。元出遂问。座主来作甚么。师曰。不敢贵耳贱目。元曰。老老大大何必如是。师曰。自是者不长。元曰。朝看华严夜读般若则不问。如何是当今一句。师曰。日轮正当午。元曰。闲言语更道来。师曰。平生仗忠信。今日任风波。然虽如是。秖如和尚恁么道有甚交涉。须要新戒草鞋穿。元曰。这里且放尔过。忽遇达磨问。尔作么生道。师便喝。元曰。这座主今日见老僧气冲牛斗。师曰。再犯不容。元拊掌大笑。

　　五祖山晓常禅师法嗣

