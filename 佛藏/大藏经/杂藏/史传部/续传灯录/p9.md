<!-- { "loadSidebar": true } -->
　　滁州琅邪山慧觉广照禅师西洛人也。父为衡阳太守。因疾倾丧。师扶榇归洛过澧阳药山古刹宛若夙居。缘此出家游方参问。得法汾阳应缘滁水。与雪窦明觉同时唱道。四方皆谓二甘露门。逮今淮南遗化如在。僧问。如何是佛。师曰。铜头铁额。曰意旨如何。师曰。鸟嘴鱼腮。上堂。奇哉十方佛元是眼中花。欲识眼中花元是十方佛。欲识十方佛不是眼中花。欲识眼中花不是十方佛。于此明得过在十方佛。于此未明声闻起舞独觉临妆。珍重。僧问。阿难结集即不问。迦叶微笑事如何。师曰。克时克节。曰自从灵鹫分灯后。直至支那耀古今。师曰。点朱点漆。问如何是宾中宾。师曰。手携书剑谒明君。曰如何是宾中主。师曰。卷起帘来无可睹。曰如何是主中宾。师曰。三更过孟津。曰如何是主中主。师曰。独坐镇寰宇。问莲花未出水时如何。师曰。猫儿戴纸帽。曰出水后如何。师曰。狗子著靴行。问拈椎竖拂即不问。瞬目扬眉事若何。师曰。赵州曾见南泉来。曰学人未晓。师曰。今冬多雨雪。贫家争奈何。上堂欲知常住身。当观烂坏体。欲知常住性。当观拄杖子。拄杖子吞却须弥。须弥吞却拄杖子。衲僧到这里若也拟议。剑梁落膊输降款。铁作胸襟到海隅。击禅床下座。上堂。见闻觉知俱为生死之因。见闻觉知正是解脱之本。譬如师子反掷。南北东西且无定止。汝等诸人若也不会。且莫孤负释迦老子吽。上堂。山僧今日为诸人说破。明眼衲僧莫去泥里打坐。珍重。上堂。天高莫测地厚宁知。白云片片岭头飞。绿水潺潺涧底急。东涌西没一句即不问。尔生前杀后一句作么生道。良久曰。时寒吃茶去。上堂。呵呵呵是甚么。开口是合口过。轻舟短桌泛波心。蓑衣箬笠从他破。咦。上堂。十方诸佛是个烂木橛。三贤十圣是个茅溷头筹子。汝等诸人来到这里作么生。良久曰。欲得不招无间业。莫谤如来正法轮。上堂。剪除狂寇扫荡搀抢。犹是功勋边事。君臣道合海晏河清。犹是法身边事。作么生是衲僧本分事。良久曰。透网金鳞犹滞水。回途石马出纱笼。上堂。承言须会宗。勿自立规矩。若人下得通方句。我当刎颈而谢之。上堂。拈起拄杖曰。山僧有时一棒作个漫天网打俊鹰快鹞。有时一棒作个布丝网捷蚬捞虾。有时一棒作金毛师子。有时一棒作虾蟆蚯蚓。山僧打尔一棒。且作么生商量。尔若缁素得出。不妨拄杖头上眼开照四天下。若也未然。从教立在古屏畔。待使丹青入画图。上堂。击水鱼头痛。穿林宿鸟惊。黄昏不击鼓。日午打三更。诸禅德。既是日午为甚却打三更。良久曰。昨见垂杨绿。今逢落叶黄。上堂。拈起拄杖更无上上。放下拄杖是何模样。髑髅峰后即不问。汝诸人马镫里藏身一句作么生道。若道不得拄杖子道去也。卓一下便归方丈。上堂。进前即死退后即亡。不进不退又落在无事之乡。何故。长安虽乐不是久居。上堂。汝等诸人在我这里过夏。与尔点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。何故一处有滞自救难为。五处若通方名导师。汝等诸人。若到诸方遇明眼作者。与我通个消息。贵得祖风不坠。若是常徒即便寝息。何故裸形国里夸服饰。想君太杀不知时。上堂。僧因看华严金师子章第九由心回转善成门。又释曰。如一尺之镜纳重重之影象。若然者道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子穿灯笼入佛殿。撞著释迦磕倒弥勒。露拄拊掌呵呵大笑。尔且道笑个甚么卓拄杖下座。上堂。拈拄杖曰。盘山道向上一路滑。南院道壁立千仞险。临济道石火电光钝。琅邪有定乾坤底句。各各高著眼高著眼。卓拄杖下座。
　　瑞州大愚山守芝禅师。太原王氏子。才升座。僧问。如何是和尚家风。师曰。一言出口驷马难追。问如何是城里佛。师曰。十字街头石幢子。问不落三寸时如何。师曰。干三长坤六短。曰意旨如何。师曰。切忌地盈虚。问昔日灵山分半座。二师相见事如何。师曰。记得么。僧良久。师打禅床一下曰。多年忘却也。乃曰。且住且住。若向言中取则句里明机。也似迷头认影。若也举唱宗乘。大似一场寐语。虽然如是。官不容针私通车马。放一线道有个葛藤处。遂敲禅林一下曰。三世诸佛尽皆头痛。且道大众。还有免得底么。若一人免得无有是处。若免不得海印发光。师乃竖起拂子曰。这个是印那个是光。这个是光那个是印。掣电之机徒劳伫思。会么老僧说梦。且道梦见个甚么。南柯十更。若不会听取一颂。北斗挂须弥。杖头挑日月。林泉好商量。夏末秋风切。珍重。问如何是祖师西来意。师曰。天寒日短问心法无形如何雕琢。师曰。一丁两丁。曰未晓者如何领会。师曰。透七透八。上堂。一击响玲珑。喧轰宇宙通。知音才侧耳。项羽过江东。与么会恰认得驴鞍桥作阿爷下颔。上堂。大愚相接大雄孙。五湖云水竞头奔。竞头奔有何门。击箭宁知枯木存。枯木存。一年还曾两度春。两度春。帐里珍珠撒与人。撒与人。思量也是慕西秦。上堂。竖穷三际横遍十方。拈起也帝释心惊。放下也地神胆战。不拈不放唤作甚么。自云。虾蟆。上堂。三世诸佛不知有。狸奴白牯却知有。乃拈起拂子云。狸奴白牯总在这里放光动地。何谓如此。两段不同。问如何是佛。师曰。锯解秤锤。上堂。大众集定。乃曰。现成公案也是打堞不办。便下座。上堂。大洋海底排班立。从头第二鬓毛斑。为甚么不道第一鬓毛斑。要会么。金蕊银丝成玉露。高僧不坐凤皇台。上堂。众集。乃曰。为众竭力祸出私门。便下座。上堂。翠岩路险巇。举步涉千溪更有洪源水。滔滔在岭西。击禅床下座。示众擎起香合云。明头合暗头合。道得天下横行。若道不得且合却。下座。问如何是为人一句。师曰。四角六张。曰意旨如何。师曰。八凹九凸。上堂。沙里无油事可哀翠岩嚼饭喂婴孩。他时好恶知端的。始觉从前满面埃。击禅床下座。
　　潭州石霜法永禅师。僧问。如何是佛。师曰。臂长衫袖短。问如何是祖师西来意。师曰。布裤胜头穿。
　　舒州法华院全举禅师。到公安远和尚处。安问。作么生是伽蓝。师曰。深山藏独虎。浅草露群蛇。曰作么生是伽蓝中人。师曰。青松盖不得。黄叶岂能遮。曰道甚么。师曰。少年玩尽天边月。潦倒搏桑没日头。曰一句两句云开月露作么生。师曰。照破佛祖。到大愚芝和尚处。愚问。古人见桃花意作么生。师曰。曲不藏直。曰那个且从这个作么生。师曰。大街拾得金。四邻争得知。曰上座还知么。师曰。路逢剑客须呈剑。不是诗人不献诗。曰作家诗客。师曰。一条红线两人牵。曰玄沙道。谛当甚谛当敢保老兄未彻在。又作么生。师曰。海枯终见底。人死不知心。曰却是。师曰。楼阁凌云势。峰峦叠翠层。到琅邪觉和尚处。邪问。近离甚处。师曰。两浙。曰船来陆来。师曰。船来。曰船在甚处。师曰。步下。曰不涉程途一句作么生道。师以坐具摵一摵曰。杜撰长老如麻似粟。拂袖而出。邪问侍者。此是甚么人。者曰。举上座。邪曰。莫是举师叔么。先师教我寻见伊。遂下且过问。上座莫是举师叔么。莫怪适来相触忤。师便喝。复问。长老何时到汾阳。邪曰。某时到。师曰。我在浙江早闻尔名。元来见解秖如此。何得名播寰宇。邪遂作礼曰。某甲罪过。师到杭州西庵。庵主曾见明招。主举颂曰。绝顶西峰上。峻机谁敢当。超然凡圣外。瞥起两重光。师曰。如何是两重光。主曰。月从东出日向西没。师曰。庵主未见明招时如何。主曰。满盏油难尽。师曰。见后如何。主曰。多心易得干。住后僧问。如何是夺人不夺境。师曰。白菊乍开重日暖。百年公子不逢春。曰如何是夺境不夺人。师曰。大地绝消息。翛然独任真。曰如何是人境两俱夺。师曰。草荒人变色。凡圣两齐空。曰如何是人境俱不夺。师曰。清风与明月。野来笑相亲。上堂。释迦不出世。达磨不西来。佛法遍天下。谈玄口不开。上堂。钟鸣鼓响鹊噪鸦鸣。为尔诸人说般若讲涅槃了也。诸人还信得及么。观音菩萨向诸人面前作大神通。若信不及。却往他方救苦利生去也。上堂。开口又成增语。不开口又成剩语。乃曰。金轮天子敕。草店家风别。上堂。三世诸佛口挂壁上。天下老和尚作么生措手。尔诸人到诸方作么生举。山僧恁么道。也是久日桦来唇。喝一喝。上堂。古者道。我若一向举扬宗教。法堂里草深一丈。不可为阇黎销却僧堂门去也。虽然如是。也是乌龟陆地弄尘行。上堂。语渐也返常合道。论顿也不留朕迹。直饶论其顿返其常。也是抑而为之。问牛头未见四祖时为甚么百鸟衔花献。师曰。果熟猿兼重。曰见后为甚么不衔花。师曰。林疏鸟不过。问七星光彩天将晓。不犯皇风试道看。师曰。将军马蹄红。曰错师便打。僧礼拜。展坐具始收。师曰。一展一收法法皆周。拟欲更问著甚来由。遂问。会么。僧曰。不会。师便打。
　　南岳芭蕉庵大道谷泉禅师泉州人也。受法汾阳放荡湖湘。后省同参慈明禅师。明问。白云横谷口。道人何处来。师左右顾视曰。夜来何处火。烧出古人坟。明曰。未在更道。师作虎声。明以坐具便摵。师接住推明置禅床上。明却作虎声。师大笑曰。我见七十余员善知识。今日始遇作家。师因倚遇上座来参(遇后住法昌)问。庵主在么。师曰谁。曰行脚僧。师曰。作甚么。曰礼拜庵主。师曰。恰值庵主不在。曰尔聻。师曰。向道不在。说甚么尔我。拽棒趁出。遇次日再来。师又趁出。遇一日又来问。庵主在么。师曰谁。曰行脚僧。揭帘便入。师栏胸扭住曰。我这里虎狼纵横。尿床鬼子三回两度来讨甚么。曰人言庵主亲见汾阳来。师解衣抖擞曰。尔道我见汾阳来有多少奇特。曰如何是庵中主。师曰。入门须辩取。曰莫秖这便是么。师曰。赚却几多人曰前言何在。师曰。听事不真唤钟作瓮。曰万法泯时全体现。君臣合处正中邪去也。师曰。驴汉不会便休乱统作么。曰未审客来将何只待。曰云门糊饼赵州茶。曰恁么则谢师供养去也。师叱曰。我这里火种也未有。早言谢供养。师因大雪作偈曰。今朝甚好雪。纷纷如秋月。文殊不出头。普贤呈丑拙。慈明迁住福严。师又往省之。少留而还。作偈寄之曰。相别而今又半年。不知谁对共谭禅。一般秀色湘山里。汝自匡徒我自眠。明览笑而已。
