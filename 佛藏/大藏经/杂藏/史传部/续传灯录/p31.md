<!-- { "loadSidebar": true } -->
　　建康府保宁子英禅师钱塘人也。上堂拈拄杖曰。日月不能并明。河海不能竞深。须弥不能同高。乾坤不能同固。圣凡智慧不及。且道这个有甚么长处。良久曰。节目分明生来条直。冰雪敲开片片分。白云点破承伊力。击禅床下座。
　　温州仙岩景纯禅师。僧问。德山棒临济喝。和尚如何作用。师曰。老僧今日困。僧便喝。师曰。却是尔惺惺。
　　宁国府广教守讷禅师(圆照上足时称讷叔)僧问。如何是古今常存底句。师曰。铁牛横海岸。曰如何是衲僧正眼。师曰。针札不入。
　　兴元府慈济聪禅师。僧问。如何是道。师曰。此去长安三十七程。曰如何是道中人。师曰。撞头磕额。问不是风动不是幡动。未审是甚么动。师曰。低声低声。问如何是随色摩尼珠。师曰。青青翠竹郁郁黄花。曰如何是正色。师曰。退后退后。问释迦已灭弥勒未生。未审谁为导首。师曰。铁牛也须汗出。曰莫便是为人处也无。师曰。细看前话。问如何是超佛越祖之谈。师曰。陕府铁牛。上堂。三乘教典不是真诠。直指本心未为极则。若是通心上士脱洒高流出来相见。乃顾视大众曰休。上堂。终日孜孜相为。恰是牵牛上壁。大众何故如此。贪生逐日区区去。唤不回头争奈何。上堂。一即一二即二。把定要津何处出气。拈拄杖曰。彼自无疮勿伤之也。卓一下下座。
　　安州白兆山通慧圭禅师上堂。幸逢嘉会须采异闻。既遇宝山莫令空手。不可他时后日门扇后壁角头自说大话也。穷天地亘古今。则是当人一个自性。于是中间更无他物。诸人每日行时行著卧时卧著坐时坐著。秖对语言时满口道著。以至扬眉瞬目嗔喜爱憎寂默游戏未始间断。因甚么不肯承当自家歇去。良由无量劫来爱欲情重生死路长。背觉合尘自生疑惑。譬如空中飞鸟。不知空是家乡。水里游鱼。忘却水为性命。何得自抑却问傍人。大似捧饭称饥临河叫渴。诸人要得休去么。各请立地定著精神。一念回光豁然自照。何异空中红日独运无私。盘里明珠不拨自转。然虽如是。秖为初机向上机关未曾踏著。且道。作么生是向上机。良久曰。仰面看天不见天。
　　庐州长安净名法因禅师上堂。天上月圆人间月半。七八是数事却难算。隐显不辨即且置。黑白未分一句作么生道。良久曰。相逢秋色里共话月明中。上堂。祖师妙诀别无可说。直饶钉嘴铁舌。未免弄巧成拙。净名已把天机泄。
　　浮槎山福严守初禅师。僧问。如何是受用三昧。师曰。拈匙放筋。问如何是正直一路。师曰。踏不著。曰踏著后如何。师曰。四方八面。乃曰。若论此事。放行则曹溪路上月白风清。把定则少室峰前云收雾卷。如斯语论已涉多途。但由一念相应方信不从人得。大众且道。从甚么处得。良久曰。水流元在海月落不离天。上堂。即性之相一亘晴空。即相之性千波竞起。若彻来源清流无阻。所以举一念而尘沙法门顿显。拈一毫而无边刹境齐彰。且道文殊普贤在甚么处。下坡不走快便难逢。便下座。
　　鼎州德山仁绘禅师。僧问。如何是不动尊。师曰。来千去万。曰恁么则脚跟不点地也。师曰。却是汝会。上堂。至道无难唯嫌拣择但莫憎爱洞然明白。山僧即不然。至道最难须是拣择。若无憎爱争见明白。
　　潭州道林广慧宝琳禅师苏州人。少习经论妙通精义。叩圜通禅师发明祖意。丞相王荆公深加器重。出世广德兴教。次移池阳景德庐山万杉潭州道林。学者归仰。僧问。德山棒临济喝。未审和尚如何为人。师曰。这聋汉。僧无语。师曰。非但患聋亦乃患哑。问浅闻深悟深闻不悟云门道了。和尚作么生。师曰。头戴天脚踏地。云学人未晓。师曰。有口不可闲却。云若然者饥来吃饭困来眠。师曰。不妨会得好。乃曰。扬眉瞬目未当宗乘。举古提今残羹馊饭。一棒一喝未称衲僧。踞坐思量傍观者丑。且道作么生是衲僧本分事。常忆江南三月里。鹧鸪啼处百花香。又曰。云收岳面日上扶桑。飒飒寒风纷纷败叶。潇湘江内白浪滔天。广慧门前地平如掌。若也知有底衲僧稳坐太平。其或未然不免捞天摸地。又上堂曰。近日稍春寒。寥寥宇宙宽。山河无隔碍。世界掌中观。无口卢行者。饶舌见丰干。一日不相见。莫问旧时言。拈拄杖曰。会么。棒头有眼明如日。要识真金火里看。又曰。今朝五月五。百草灵苗谁不睹。善财采药与文殊。杀活临机互为主。禅家流莫莽卤。眨上眉毛好看取。信手拈来知不知。甜者甜兮苦者苦。
　　寿州霍丘归才禅师。僧问。如何是祖师密密意。师曰。佛眼觑不见。云为什么觑不见。师曰。密密意。又问。一言相契时如何。师曰。丹霄显露。僧云。不假一言时如何。师曰。带水拖泥。问拨尘见佛时如何。师曰。眉长三尺。示众曰。若于这里悟去。迥脱根尘不拘文字。便乃坐断报化佛头。高步毗卢顶上。顿超三界物类无拘。妙用也变化。金毛师子向须弥山顶哮吼一声。群魔胆裂。蓦拈拄杖曰。休向清凉山里埵根。且在霍丘城下拈出。还见么。若也以见见之为常见。无见见之为断见。前来葛藤一时划断见即不见。还见么。良久曰。前村深雪里。昨夜一枝开。
　　饶州安国自方禅师。上堂顾视大众曰。还会么。一切见成不用丝毫心力。但尽凡心别无圣解。所以道。观身实相观佛亦然。前际不来后际不去今则无住。无住之本流出万端。万象森罗一时验取。
　　澧州圣寿香积用旻禅师上堂。木马冲开千骑路。铁牛透过万重关。木马铁牛即今在甚么处。良久曰。惊起暮天沙上雁。海门斜去两三行。
　　瑞州瑞相子来禅师。上堂顾视众曰。夫为宗匠随处提纲。应机问答杀活临时。心眼精明那容妖怪。若也棒头取证喝下承当。埋没宗风耻他先作。转身一路不在迟疑。一息不来还同死汉。大众。直饶到这田地。犹是句语埋藏。未有透脱一路。敢问诸人。作么生是透脱一路。还有人道得么。若无山僧不免与诸人说破。良久曰。玉离荆岫寒光动。剑出丰城紫气横。
　　庐州真空从一禅师上堂。心镜明鉴无碍。遂拈起拄杖曰。唤这个作拄杖即是碍。不唤作拄杖亦是碍。离此之外毕竟如何。要会么。碍不碍谁为对。大地山河廓然纷碎。
　　襄州凤皇山乾明广禅师上堂。日头东畔出。月向西边没。来去急如梭。催人成白骨。山僧有一法堪为保命术。生死不相干。打破精魂窟。咄咄咄是何物。不是众生不是佛。参。
　　庐山开先心印智珣禅师饶州人。试经得度志慕宗风。参圆通禅师发悟心要。众推上首。遂住合淝之延昌。次迁开先。佛国禅师回奏紫方袍。都尉张公奏以心印师号。僧问。和尚出世将何为人。师曰。山形拄杖子。僧云。刁刀相似鱼鲁参差。师曰。朝三千暮八百。问赵州三等接人。未审和尚几等接人。师曰。随家丰俭。僧云。向上之机虽已晓。中下之根事若何。师曰。领取钩头意。莫认定盘星。问须菩提唱无说而显道。和尚以何而显道。师曰。山僧秖似铁。乃曰。极目青天无片云。万象森罗全体露。若也拟议更商量。终是翻成个露布。久立归堂吃茶去。又曰。平旦寅。扶桑日出照何人。个中未了奔南北。孰知大地一微尘。虽然如是。会得甚奇特。不会亦最亲。又曰。击鼓上来大家觑见。法法现前不劳锻炼。诸禅德为什么如此。彼彼大丈夫为君通一线。又曰动静不禅去来常定。万派同源海云自异。可谓心境一如有何不可。然虽如是且道。衲僧分上还得也无。良久曰。天台楖栗木。南岳万岁藤。又曰。握须弥于掌内。鉴十方于目前。且道是什么人分上事。所以云门大师云。三藏圣教在汝舌头上。微尘诸佛在汝脚跟下。不如悟去好。忽若筑著磕著东西不辨南北不分底又作么生。良久曰。存得五湖明月在。不愁无处下金钩。又曰。一法不通。万缘方透。山河无隔碍。灵光触处明。且道眼为什么不见眉毛。秖为住处太近未免衲僧取笑。既不恁么又作么生。钵盂无底寻常事。面无鼻孔笑杀人。
　　舒州甘露德颙禅师。僧问。知师已得圜通旨。未审如何指示人。师曰。昼见日。僧云。学人不会。师曰。夜见星。问如何是佛法大意。师曰。歌须摇头哭须皱眉。问如何是最初一句。师曰。梁王不识。云未审意旨如何。师曰。独自凄凄。示众曰。旃檀林中更非他木。并是根生土长出现世间。花果枝条悉皆茂盛。优钵罗华时一现耳。直得圣凡聚首远近同观则不无。且道承谁覆荫。良久曰。南山起云北山下雨。上堂。早朝击鼓劳动诸人。古佛丛林事不获已。直饶德山一棒似倚天长剑。临济一句如旱地爆雷。尽是倚势欺人无风起浪。山僧今日过犯弥天。留与诸方点检。
　　江宁府蒋山慧炬良策禅师福州人。试经得度游方参叩首。见六合孜禅师稍有发明。诣圆通禅师席下顿释凝滞。出世华藏次迁钟山。僧问。诸佛出世普为群生。和尚出世又且如何。师曰。拄杖未曾拈著。云与么则人天获利。师曰。好领前话。云喏喏。师曰。这个衲僧犹较些子。乃曰。秋风索寞秋景萧条。雁过长空燕离大厦。游方禅客卜处安居。腰东轻囊手携短锡。水边松际去住无拘。虽然如是。忽有人问作么生是行脚底事。明眼人前如何秖对。若是所得之者万一无疑。后学初心亦须仔细。还会么。要知江上路。须问渡头人。又曰。雪将残分外寒。向火容易涉道艰难。好是和衣打睡。任他日上栏干。祖师没要断臂。吾徒莫作等闲。光阴荏苒人事多端。这边绿水那边青山。难难百年三万六千日。看看便见鬓毛斑。山僧与么说话拖泥带水。然虽如是。养子方知父慈。
　　太平州芜湖县吉祥讷禅师。僧问。昔日凤凰台畔已得圆通之机。今朝坐断要津愿唱西来之曲。师曰。日出卯用处不须生善巧。云今日学人得闻于未闻也。师曰。心不负人面无惭色。云可谓清音通碧汉。古曲尽咸闻。师曰。逢人但恁么流通。乃曰。诸佛不出世。亦无有涅槃。祖师不西来。亦无所传授。若一向恁么去。释迦老子饮气吞声。放一线道过这边来。便见有佛有祖有师有承。山僧到这里。进前不得退后无门。不免露个消息。也要大家知委。还相委悉么。良久曰。霹雳一声惊宇宙。几人犹在梦魂中。师到隐静上堂曰。五峰影里双涧声中。草木青葱烟云澹伫。风光溢目触处可观。然虽如是。秖如撞著道傍一句作么生道。还知落处么良久曰。玲珑八面自回合。峭峻一方谁敢窥。复曰。啸月吟春水石问。忘机嬴得此心闲。无端打破空狼籍。羞对白云归旧山。
