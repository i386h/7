<!-- { "loadSidebar": true } -->
　　襄州谷隐静显禅师。僧问。觌面相呈事若何。师曰。清风来不尽。僧云。通上彻下丝毫不纳也。师曰。明月照无私。问文彩既彰愿闻举唱。师曰。巡海夜叉头戴角。僧云。祇园五叶花开处。不别东君别是春。师曰。重叠关山路。问一镞破三关即不问。道人相见时如何。师曰。贼身已露。乃曰。三日一风五日一雨。时清道泰歌谣满路。释迦掩室谩商量。净名杜口休更举。要知极则本根源。识取南庄李胡子。敢问诸人。秖如李胡子有甚长处会么。今年必定有来年。不如剩种来年粟。又曰。晷运推移日长一线。且道佛法长多少。自曰。九九八十一。诸人还会么。若无人会。山僧为珍重说。偈言。九九八十一。日南长至日。晷运既推移。大家相委悉。非为世谛流布。且要应时纳祐参。又曰。今朝正月五。大众明看取。火上更加热。苦中更加苦。堪笑谷隐太无端。空谷岩前流谜语。喝一喝。又曰。语默视瞬皆说。见闻觉知尽听。香积世界餐香饭悟无生。极乐国中听风柯悟般若。遂拈拄杖曰。若将耳听终难晓。眼处闻声方得知。卓一下。
　　瑞州黄檗山祇园永泰禅师。随州人。僧问。如何是祖师西来意。师曰。铁铸就。僧拟议。师曰。会么。僧礼拜。师曰。何不早如此。
　　潭州龙王山善随禅师。僧问。如何是龙王境。师曰。水晶宫殿。曰如何是龙王如意宝珠。师曰。顶上髻中。僧礼拜。师曰。莫道不如意好。
　　庐山慧日明禅师上堂。不用心求唯须息见。三祖大师虽然回避金钩。殊不知已吞红线。慧日又且不然。不用求真并息见。倒骑牛兮入佛殿。牧笛一声天地宽。稽首瞿昙真个黄面。

　　百丈元肃禅师法嗣

　　袁州仰山清蕳禅师。僧问。优钵昙华今日现。愿将花蕊接迷情。师曰。但得雪消去。自然春到来。僧云。一闻千悟立证圜通也。师曰。心不负人面无惭色。问二十年来方外客。今朝出世事何如。师曰。云从龙风从虎。僧云。万丈白云藏不得。一轮明月耀青天。师曰。行到水穷处坐看云起时。问集云峰下分明事。请师分付四藤条。师曰。赵州八十方行脚。僧云。得恁么不知时节。师曰。行到南泉即便休。乃曰。乍临胜席实慰灵襟。昔日闻说千端。不如一日得到。僧归山舍人返郡城。事有迁移理无改易。何也。湘水直连秀水。出山还入一山。动静去来岂妨湛寂。郡峰列岫常露自己家风。夹道青松直透长安大路。烟云横野殿阁凌空。不移跬步之间。顿入华藏世界。入则不无。还见善财么。遂垂下一足曰。久参上士已自知归。乍到禅人不妨立地一时构取。又曰。新律才分霞光报晓。天色欲暖还冷。气候似冬忽春。盖鸿蒙之象初升。乃严凝之寒未退。时须顷刻已属东君。勿此为劳共称得岁。刚有一人不在斯限。天地无由盖载。寒暑岂得推迁。日月莫谐照临。阴阳卒难变易。若教此人受岁。终是不甘。时节到来又争讳得。且道受岁人与不受岁人。两家相见如何作贺。良久曰。寒随一夜去春逐五更来。
　　瑞州百丈维古禅师。上堂大众集定。拈拄杖示众曰。多虚不如少实。卓一下便起。
　　嘉定府月珠神鉴禅师。僧请笔师语要。师曰。达磨西来单传心印。曹溪六祖不识一字。今日诸方出世语句如山重增绳索。乃拍禅床曰。于斯荐得犹是钝根。若也未然。白云深处从君卧。切忌寒猿中夜啼。

　　黄檗惟胜禅师法嗣

　　成都府昭觉纯白禅师。梓州飞乌人姓支氏。父谦闻法于松山道者。以死生为戏。白衣梵行缁俗无出其右者。尝云。吾根钝不得入圆顿。愿有子续佛慧命足矣。师少闻父诲。谛听沉思有如夙习。一日跃过溪忽有省不觉失笑。送往依峨眉山华严寺落发受具。父子相与遍历成都讲肆。通性相宗经论。去之南游首谒澧州太平俊禅师。俊大奇之。谓真吾法子也。付以十三条说法大衣。师逊却之。后诣黄檗山礼真觉胜禅师亲近岁余。未始一顾师奉事益勤。胜一日忽抬眸视之。师咄曰。这老汉把不定作么。胜大笑乃为印证心地。元丰末宗室南康郡王。自黄檗邀胜诣辇下。师侍行。未几会太学生上书讼博士者。语连胜有旨放归蜀。门人星散。独师负巾钵以从。会成都府帅奏改昭觉为十方。问真觉谁可住持。真觉以师应请。师既领院遵南方规范一变律居。上堂示众有曰。不超性海是理事缚。不透声轮是语言缚。于是蜀之净侣靡然向风。经肆讲席为之一空。朝散郎冯敢。奉议郎段玘。天台山隐者宋放。唐安文士相里昱。皆抠衣执弟子礼。元祐末峨眉白水僧正阙。丞相蔡京时帅成都。命师住。师不乐遂并昭觉辞之。蔡察其诚复请归旧刹。益建立纲宗孤硬峭整。大为同辈所嫉谤讟盈路。师不恤也久而自定。师示疾以颂付小师宗显曰。风高月冷。水远天长。出门无影。四面八方。怡然而寂。俗寿五十九。坐三十四夏。小师得法出世者曰宗显宗化。嗣法者曰剑州元封常照邛州铁像子嵩。师于昭觉为第一代。塔至今存焉。

　　庐陵隆庆庆间禅师法嗣

　　潭州安化闻一禅师。僧问。意旨不到处特地好商量。未审是什么人境界。师曰。张三李四。僧云。木人把板云中拍。石女[口*(御-ㄗ+亍)]笙水底吹。师曰。乱走作什么。僧云。也要和尚识得。师曰。西天此土。上堂曰。拈花微笑虚劳力。立雪齐腰枉用功。争似老卢无用处。却传衣钵振真风。大众且道。那个是老卢传底衣钵。莫是大庾岭头提不起底么。且莫错认定盘星。以拂子击禅床下坐。

　　云盖守智禅师法嗣

　　福州宝寿最乐禅师。古田人也。上堂。诸佛不真实说法度群生。菩萨有智慧见性不分明。白云无心意洒为世间雨。大地不含情能长诸草木。若也会得犹存知解。若也不会堕在无记。去此二途如何即是。海阔难藏月。山深分外寒。
　　安吉州道场法如禅师。衢州徐氏子。参云盖悟汾阳十智同真话。寻常多说十智同真。故丛林号为如十同也。水庵圆极皆依之。圆极尝赞之曰。生铁面皮难凑泊。等闲举步动乾坤。戏拈十智同真话。不负黄龙嫡骨孙。上堂。知见立知即无明本。知见无见斯即涅槃。无漏真净。云何是中更容他物。释迦老子和身放倒。后代儿孙如何接续。要会么。通玄不是人间世。满目青山何处寻。
　　绍兴府石佛慧明解空禅师。僧问。如何是宝相境。师曰。三生凿成。曰如何是境中人。师曰。一佛二菩萨。

　　上蓝顺禅师法嗣

　　参政苏辙居士字子由。元丰三年以睢阳从事。左迁瑞州搉管之任。是时洪州上蓝顺禅师与其父文安先生有契。因往访焉相得欢甚。公咨以心法。顺示搐鼻因缘。已而有省。作偈呈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　本觉守一禅师法嗣

　　福州越峰粹圭妙觉禅师。本郡林氏子。僧问。如何是祖师西来意。师曰。瘦田损种。曰未审如何领会。师曰。刈禾镰子曲如钩。问机关不到时如何。师曰。抱瓮灌园。曰此犹是机关边事。师曰。须要雨淋头。
　　福州寿山本明禅师。开堂日僧问。李相当年参药峤。云在青天水在瓶。府帅请师匡上席。未知祖意若为明。师曰。今古应无坠分明在目前。云将谓寿山无透路。元来方外有知音。师曰。今之古之一句作么生道得。云伯牙与子期不如闲相识。师曰又被风吹别调中。问如何是寿山境。师曰。三山长在目一径是杉松。云如何是境中人。师曰。闲持楖栗木笑问往来人。问云。向上宗乘事若何。师曰。龙吟雾起虎啸风生。问知师久蕴吹毛剑。作么生是吹毛剑。师曰。清风八面。云中下之机如何晓解。师曰。切忌当锋。云恁么则今日用去也。师曰。快便难逢。乃曰。过去诸佛已过去。未来诸佛犹未来。正当空却之际佛法委在何人。若也一念回光返照。十世古今不离于当念。岂有前后去来之际。直饶诸圣出兴如恒河沙数。未有一个半个当头指出。是以释迦老子四十九年说不尽。三乘十二分教又是黄叶止啼之说。洎乎灵山会上。不得已而拈花示众。迦叶破颜微笑。便道。吾有正法眼藏分付摩诃大迦叶。自此之后翻成途辙。西天此土递相传授。如以印印心。心以印印定。实无一法与人。直指当人分上。真机绝朕包千古以无穷。大智冲虚亘十方而无尽。法界岂从他得。圆光不离目前。举足下足无非真实道场。一卷一舒岂离繁兴大用。草木丛林皆现色身三昧。山河大地尽转根本法轮。若能如是方解报佛深恩。上资皇图永固。珍重。又上堂曰。四面青山列画屏。谁知身世与云平。松风水月淡相对。别占壶中一片清。所以白云影里古佛岩前。青松翠柏尽彰古佛之家风。杰阁雄楼何异天宫之世界。既到这里不用弹指楼阁门开。说甚天台与南岳。为什么如此。寿岳凌霄汉红尘不到关。
　　台州天台如庵主。久依法真。因看云门东山水上行语。发明己见。师隐故山。猿鹿为伍。郡守闻其风。遣使逼令住持。师作偈曰。三十年来住此山。郡符何事到林间。休将锁锁尘寰事。换我一生闲又闲。遂焚其庐竟不知所止。
　　平江府西竺寺尼法海禅师。宝文吕嘉之姑也。首参法云秀和尚。后领旨于法真言下。诸名儒屡挽应世。坚不从。殂日说偈曰。霜天云雾结。山月冷涵辉。夜接故乡信。晓行人不知。届明坐脱。

　　乾明觉禅师法嗣

　　岳州平江长庆应圆禅师上堂。寒气将残春日到。无索泥牛皆[跳-兆+孛]跳。筑著昆仑鼻孔头。触倒须弥成粪扫。牧童儿鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久曰。切忌睡著。

　　长芦信禅师法嗣

　　临安府径山智讷妙空禅师。秀州夏氏子。僧问。牛头未见四祖时如何。师曰。坐久成劳。曰见后如何。师曰。不妨我东行西行。
