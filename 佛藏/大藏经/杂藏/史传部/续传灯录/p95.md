<!-- { "loadSidebar": true } -->
　　澧州灵岩仲安禅师。幼为比丘壮游讲肆。后谒圆悟于蒋山。时佛性为座元。师扣之即领旨。逮性住德山。遣师至钟阜通嗣书。圆悟问。千里驰来不辱宗风。公案现成如何通信。师曰。觌面相呈更无回互。曰此是德山底。那个是上座底。师曰。岂有第二人。曰背后底聻。师投书。悟笑曰。作家禅客天然有在。师曰。付与蒋山。次至僧堂前。师捧书问讯首座。座曰。玄沙白纸此自何来。师曰。久默斯要不务速说。今日拜呈幸希一览。座便喝。师曰。作家首座。座又喝。师以书便打。座拟议。师曰。未明三八九。不免自沉吟。师以书复打一下曰。接时圆悟与佛眼见。悟曰。打我首座死了也。佛眼曰。官马厮踢有甚凭据。师曰。说甚官马厮踢。正是龙象蹴踏。悟唤师至曰。我五百人首座尔为甚么打他。曰和尚也须吃一顿始得。悟顾佛眼吐舌。眼曰。未在。却顾师问曰。空手把锄头。步行骑水牛。人从桥上过。桥流水不流。意作么生。师鞠躬曰。所供并是诣实。眼笑曰。元来是屋里人。又往见五祖自和尚通法眷书。祖曰。书里说个甚么。师曰。文彩已彰。曰毕竟说个甚么。师曰。当阳挥宝剑。曰近前来这里不识几个字。师曰。莫诈败。祖顾侍者曰。是那里僧。曰此上座向曾在和尚会下去。祖曰。怪得恁么滑头。师曰。被和尚钝置来。祖乃将书于香炉上熏曰南无三满多没陀南。师近前弹指而已。祖便开书。回德山日佛果佛眼皆有偈送之。未几灵岩虚席。衲子投牒乞师住持。遂嗣大沩焉。上堂。参禅不究渊源。触途尽为留碍。所以守其静默澄寂虚闲堕在毒海。以弱胜强自是非他。立人我量见处偏枯。遂致优劣不分照不构用。用不离窠此乃学处不玄尽为流俗。到这里须知有杀中透脱活处藏机。佛不可知祖莫能测。所以古人道。有时先照后用。且要共尔商量。有时先用后照。尔须是个汉始得。有时照用同时。尔又作么生抵当。有时照用不同时。尔又向甚么处凑泊。还知么。穿杨箭与惊人句。不是临时学得来。
　　成都府正法灏禅师上堂。举永嘉到曹溪因缘乃曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖曰。宗风千古播嘉声。
　　成都府昭觉辩禅师上堂。毫厘有差天地悬隔。隔江人唱鹧鸪词。错认胡笳十八拍。要会么。欲得现前莫存顺逆。五湖烟浪有谁争。自是不归归便得。

　　护国元禅师法嗣

　　台州国清简堂行机禅师。本郡人姓杨氏。风姿挺异才压儒林。年二十五弃妻拏学出世法。晚见此庵密有契识。出应莞山。刀耕火种单丁者一十七年。尝有偈云。地炉无火客囊空。雪似杨花落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事耶。一日偶看斫树倒地忽然大悟。平昔碍膺之物泮然冰释。未几有江州圆通之命。乃曰。吾道将行。即欣然曳杖而去。登座说法云。圆通不开生药铺。单单只卖死猫头。不知那个无思算。吃著通身冷汗流。上堂。单明自己乐是苦因。趣向宗乘地狱劫住。五日一参三八普说自扬家丑。更若问理问事问心问性充由叵耐。若是英灵汉。窥藩不入据鼎不尝。便于未有生佛以前转得身。却于今时大官路上捷行阔步。终不向老鼠窟草窠里头出头没。若也根性陋劣。要去有滋味处咬嚼。遇著义学阿师递相锢鏴。直饶说得云兴雨现。也是虾蟆化龙下梢依旧吃泥吃土。堪作甚么。上堂。仲秋八月旦。庭户入新凉。不露风骨句。愁人知夜长。上堂。无隔宿恩可参临济禅。有肯诺意难续杨岐派。穷厮煎饿厮炒。大海秖将折筋搅。尔死我活。猛火然铛煮佛喋。恁么作用方可撑门拄户。更说声和响顺形直影端。驴年也未梦见僧问。三圣问雪峰。透网金鳞未审以何为食。峰云。待汝出网来即向汝道意旨如何。师曰。同途不同辙。曰三圣道。一千五百人善知识话头也不识。峰云。老僧住持事繁又作么生。师曰。前箭犹轻后箭深。曰秖如雪窦道。可惜放过好与三十棒。这棒一棒也较不得。直是罕遇作家。意又作么生。师曰。阵败说兵书。曰这棒是三圣合吃雪峰合吃。师以拂子击禅床曰。这里荐取。示众云。衲僧拄杖子不用则已。用则如鸩鸟落水鱼鳖皆死。正按傍提风飒飒地。独步大方杀活在我。所以道。千人排门不如一人拔关。若一人拔关。千人万人得到安乐田地。还知么。鸳鸯绣出从君看。不把金针度与人。示众云。观色即空。成大智故不住生死。观空即色。成大悲故不证涅槃。生死不住涅槃不证。汉地不收秦地不管。且道在甚么处安身立命。莫是昭昭于心目之间而相不可睹。晃晃于色尘之内而理不可分么。莫是起坐镇相随语默同居止么。若恁么总是髑髅前敲磕。须知过量人自有过量用。且作么生是过量用。北斗藏身虽有语。出群消息少人知。
　　镇江府焦山或庵师体禅师。台州罗氏子。上堂。举临济示众四喝公案。乃召众曰。这个公案天下老宿拈掇甚多。弟恐皆未尽善。焦山不免四棱著地。与诸人分明注解一遍。如何是踞地师子咄。如何是金刚王宝剑咄。如何是探竿影草咄。如何是一喝不作一喝用咄。若也未会拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得。上堂。年年浴佛在今朝。目击迦维路不遥。果是当时曾示现。宜乎恶水蓦头浇。上堂。热月须摇扇。寒来旋著衣。若言空过日。大似不知时。上堂。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无实若虚。争掩骊龙明月珠。是则是。秖如焦山坐断诸方舌头一句。作么生道。肚无偏僻病。不怕冷油齑。拍禅床下座。僧问。如何是即心即佛。师曰。鼎州出狞争神。曰如何是非心非佛。师曰。闽蜀同风。曰如何是不是心不是佛不是物。师曰。穷坑难满。问起灭不停时如何。师曰。谢供养。问我有没弦琴。久居在旷野。不是不会弹。未遇知音者。知音既遇。未审如何品弄。师曰。钟作钟鸣。鼓作鼓响。曰云门放洞山三顿棒意旨如何。师曰。和身倒和身擂。曰饭袋子江西湖南便恁么去又作么生。师曰。泪出痛肠。曰真金须是红炉煆。白玉还他妙手磨。师曰。添一点也难为。室中常举苕帚柄问学者曰。依稀苕帚柄。仿佛赤斑蛇。众皆下语不契。有僧请益。师示以颂曰。依稀苕帚柄。仿佛赤斑蛇。棒下无生忍。临机不识爷。淳熙己亥八月朔示微疾。染翰别郡守曾公。逮夜半书偈辞众曰。铁树开华。雄鸡生卵。七十二年。摇篮绳断。掷笔云寂。
　　常州华藏湛堂智深禅师。武林人也。佛涅槃日上堂。兜率降生双林示灭。掘地讨天虚空钉橛。四十九年播土扬尘。三百余会纳尽败缺。尽力布网张罗。未免唤龟作鳖。末得拘尸城畔椁示双趺。旁人冷眼看来。大似弄巧成拙。卓拄杖曰。若无这个道理。千古之下谁把口说。且道是甚么道理。痴人面前切忌漏泄。参政钱端礼居士。字处和号松窗。从此庵发明己事。后于宗门旨趣一一极之。淳熙丙申冬简堂归住平田遂与往来。丁酉秋微恙修书召堂及国清瑞岩主僧。有诀别之语。堂与二禅诣榻次。公起趺坐言笑移时。即书曰。浮世虚幻本无去来。四大五蕴必无终尽。虽佛祖具大威德力。亦不能免这一著子。天下老和尚一切善知识。还有跳得过者无。盖为地水火风因缘和合暂时凑泊。不可错认为己有。大丈夫磊磊落落。当用处把定立处皆真。顺风使帆上下水。皆可因斋庆赞去留自在。此是上来诸圣开大解脱一路涅槃门。本来清净空寂境界无为之大道也。今吾如是岂不快哉。尘劳外缘一时扫尽。荷诸山垂顾咸愿证明。伏惟珍重。置笔顾简堂曰。某坐去好卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　灵隐远禅师法嗣

　　庆元府东山齐已禅师。邛州谢氏子。上堂。举修山主偈曰。是柱不见柱。非柱不见柱。是非已去了。是非里荐取。召大众曰。荐得是移华兼蝶至。荐得非担泉带月归。是也好。郑州梨胜青州枣。非也好。象山路入蓬莱岛。是亦没交涉。踏著秤锤硬似铁。非亦没交涉。金刚宝剑当头截。阿呵呵会也么。知事少时烦恼少。识人多处是非多。莲社会道友请上堂。渐渐鸡皮鹤发。父少而子老。看看行步躘蹱。疑杀木上座。直饶金玉满堂。照顾白拈贼。岂免衰残老病。正好著精彩。任汝千般快乐。渠侬合自由。无常终是到来。归堂吃茶去。唯有径路修行依旧打之绕。但念阿弥陀佛。念得不济事。复曰。哑这条活路。已被善导和尚直截指出了也。是尔诸人朝夕在径路中往来。因甚么当面蹉过阿弥陀佛。这里荐得便可除迷倒障。拔犹预箭。截疑惑网。断痴爱河。伐心稠林。浣心垢浊。正心谄曲。绝心生死。然后转入那边。抬起脚向佛祖履践不到处进一步。开却口向佛祖言诠不到处说一句。唤回善导和尚别求径路修行。其或准前舍父逃走。流落他乡撞东磕西。苦哉阿弥陀佛。
　　抚州疏山归云如本禅师。台州人也。上堂久雨不晴戊在丙丁。通身泥水露出眼睛。且道是甚么眼睛。卓拄杖曰。林间泥滑滑。时叫两三声。
　　觉阿上人日本国滕氏子也。十四得度受具。习大小乘有声。二十九属商者自中都回言禅宗之盛。阿奋然拉法弟金庆航海而来。袖香拜灵隐佛海禅师。海问其来。阿辄书而对。复书曰。我国无禅宗。唯讲五宗经论。国主无姓氏号金轮王。以嘉应改元舍位出家名行真。年四十四。王子七岁令受位。今已五载。度僧无进纳而讲义高者赐之。某等仰服。
　　圣朝远公禅师之名。特诣丈室礼拜。愿传心印以度迷津。且如心佛及众生是三无差别离相离言假言显之。禅师如何开示。海曰。众生虚妄见见。佛见世界。阿书曰。无明因何而有。海便打。阿即命海升座决疑。明年秋辞游金陵抵长芦江岸。闻鼓声忽大悟。始知佛海垂手旨趣旋灵隐。述五偈叙所见。辞海东归偈曰。航海来探教外传。要离知见脱蹄筌。诸方参遍草鞋破。水在澄潭月在天(其一)扫尽葛藤与知见。信手拈来全体现。脑后圆光彻太虚。千机万机一时转(其二)妙处如何说向人。倒地便起自分明。蓦然踏著故田地。倒裹幞头孤路行(其三)求真灭妄元非妙。即妄明真都是错。堪笑灵山老古锥。当阳抛下破木杓(其四)竖拳下喝少卖弄。说是说非入泥水。截断千差休指注。一声归笛啰啰哩(其五)海称善书偈赠行。归本国住睿山寺。洎通嗣法书海已入寂矣。
