<!-- { "loadSidebar": true } -->
　　隆兴府黄龙灵源惟清禅师。本州陈氏子。印心于晦堂。每谓人曰。今之学者未脱生死。病在甚么处。病在偷心未死耳。然非其罪。为师者之罪也。如汉高帝绐韩信而杀之。信虽死其心果死乎。古之学者言下脱生死。效在甚么处。在偷心已死。然非学者自能尔。实为师者钳锤妙密也。如梁武帝御大殿见侯景不动声气。而景之心已枯竭无余矣。诸方所说非不美丽。要之如赵昌画花。花虽逼真而非真花也。上堂。鼓声才动大众云臻。无限天机一时漏泄。不孤正眼便合归堂。更待繁词沉埋宗旨。纵谓释迦不出世。四十九年说。达磨不西来。少林有妙诀。修山主也似高里望乡关。又道若人识祖佛。当处便超越。直饶恁么悟入亲切去。更有转身一路。勘过了打。以拂子击禅林下坐。上堂。江月照松风吹。永夜清宵更是谁。雾露云霞遮不得。个中犹道不如归。复何归。荷叶团团团似镜。菱角尖尖尖似锥。上堂。三世诸佛不知有。恩无重报。狸奴白牯却知有。功不浪施。明大用晓全机。绝踪迹不思议。归去好无人知。冲开碧落松千尺。截断红尘水一磎。上堂。至道无难惟嫌拣择。但莫增爱洞然明白。祖师恁么说话。瞎却天下人眼。识是非别缁素底衲僧。到这里如何辨明。未能行到水穷处。难教坐看云起时。
　　隆庆府泐潭草堂善清禅师。南雄州何氏子。初谒大沩哲禅师无所得。后谒黄龙。龙示以风幡话。久而不契。一日龙问。风幡话子作么生会。师曰。迥无入处乞师方便。龙曰。子见猫儿捕鼠乎。目晴不瞬四足踞地。诸根顺向首尾一直拟无不中。子诚能如是。心无异缘六根自静。默然而究万无失一也。师从是屏去闲缘岁余。豁然契悟。以偈告龙曰。随随随昔昔昔随随随后无人识。夜来明月上高峰。元来秖是这个贼。龙颔之。复告之曰。得道非难弘道为难。弘道犹在己。说法为人难。既明之后在力行之。大凡宗师说法。一句中具三玄。一玄中具三要。子入处真实。得坐披衣向后自看。自然七通八达去。师复依止七年。乃辞遍访丛林。后出世黄龙终于泐潭。僧问。牛头未见四祖时如何。师曰。京三卞四。曰见后如何。师曰。灰头土面。曰毕竟如何。师曰。一场懡[怡-台+羅]。开堂上堂。举浮山远和尚云。欲得英俊么。仍须四事俱备。方显宗师蹊径。何谓也。一者祖师巴鼻。二具金刚眼睛。三有师子爪牙。四得衲僧杀活。拄杖得此四事。方可纵横变态任运卷舒。高耸人天壁立千仞。倘不如是守死善道者败军之地。何故棒打石人贵论实事。是以到这里得不。修江耿耿大野云凝。绿竹含烟青山锁翠。风云一致水月齐观。一句该通已彰残朽。师曰。黄龙今日出世。时当末季佛法浇漓。不用祖师巴鼻。不用金刚眼睛。不用师子爪牙。不用杀活拄杖。秖有一枝拂子以为蹊径。亦能纵横变态任运卷舒。亦能高耸人天壁立千仞。有时逢强即弱。有时遇贵即贱。拈起则群魔屏迹佛祖潜踪。放下则合水和泥圣凡同辙。且道。拈起好放下好。竿头丝线从君弄。不犯清波意自殊。上堂。色心不异彼我无差。竖起拂子曰。若唤作拂子入地狱如箭。不唤作拂子有眼如盲。直饶透脱两头。也是黑牛卧死水。
　　吉州青原惟信禅师上堂。老僧三十年前未参禅时。见山是山见水是水。及至后来亲见知识有个入处。见山不是山。见水不是水。而今得个休歇处。依然见山秖是山。见水秖是水。大众这三般见解是同是别。有人缁素得出。许汝亲见老僧。
　　澧州夹山灵泉院晓纯禅师。尝以木刻作一兽。师子头。牛足马身。每升堂时持出示众曰。唤作师子又是马身。唤作马身又是牛足。且道毕竟唤作甚么。令僧下语莫有契者。师示颂曰。轩昂师子首。牛足马身材。三道如能入。玄门叠叠开。上堂。有个汉自从旷大劫无住亦无依。上无片瓦盖头。下无寸土立足。且道十二时中在甚么处安身立命。若也知得。朝到西天暮归东土。
　　汉州三圣继昌禅师。彭州黎氏子。上堂。木佛不度火。甘露台前逢达磨。惆怅洛阳人未来。面壁九年空冷坐。金佛不度炉。坐叹劳生走道途。不向华山图上看。岂知潘阆倒骑驴。泥佛不度水。一道灵光照天地。堪羡玄沙老古锥。不要南山要鳖鼻。上堂。举赵州访二庵主。师曰。五陵公子争夸富。百衲高僧不厌贫。近来世俗多颠倒。秖重衣衫不重人。
　　隆庆府双岭化禅师上堂。翠竹黄花非外境。白云明月露全真。头头尽是吾家物。信手拈来不是尘。遂举拂子曰。会么。认著依前还不是。击禅床下座。
　　泗州龟山水陆院晓津禅师。福州人也。僧问。如何是宾中宾。师曰。巢父饮牛。曰如何是宾中主。师曰。许由洗耳。曰如何是主中宾。师便喝。曰如何是主中主。师曰。礼拜了退。上堂。田地稳密过犯弥天。灼然抬脚不起。神通游戏无疮自伤。特地下脚不得。且道过在甚么处。具参学眼底出来共相理论。要见本分家山。不支岐路。莫秖管自家点头蹉过岁月。他时异日顶上一椎。莫言不道。
　　漳州保福本权禅师。临漳人也。性质直而勇于道。乃于晦堂举拳处彻证根源。机辩捷出。黄山谷初有所入问晦堂。此中谁可与语。堂曰。漳州权师方督役开田。山谷同晦堂往。致问曰。直岁还知露柱生儿么。师曰。是男是女。黄拟议。师挥之。堂谓曰。不得无礼。师曰。这木头不打更待何时。黄大笑。上堂举寒山偈曰。吾心似秋月。碧潭清皎洁。无物堪比伦。教我如何说。老僧即不然。吾心似灯笼。点火内外红。有物堪比伦。来朝日出东。传者以为笑。死心和尚见之叹曰。权兄提唱若此。诚不负先师所付嘱也。
　　潭州南岳双峰景齐禅师。上堂拈拄杖曰。横拈倒用。诸方虎步龙行。打狥撑门。双峰掉在无事甲里。因风吹火别是一家。以拄杖靠肩顾视大众曰。唤作无事得么。良久曰。刀尺高悬著眼看。志公不是闲和尚。卓拄杖一下。
　　温州护国寄堂景新禅师。郡之陈氏子。上堂。三界无法何处求心。欲知护国当阳句。且看门前竹一林。
　　鄂州黄龙智明禅师。饶州人也。一日上堂众才集。师乃曰。不可更开眼说梦去也。便下座。上堂。南北一诀斩钉截铁。切忌思量翻成途辙。师同胡巡检到公安二圣。胡问。达磨对梁武帝云廓然无圣。公安为甚么却有二圣。师曰。一点水墨两处成龙。
　　潭州道吾仲圆禅师上堂。不是心不是佛不是物。古人恁么道。譬如管中窥豹但见一斑。设或入林不动草入水不动波。亦如骑马向冰棱上行。若是射雕手。何不向蛇头上揩痒。具正眼者试辨看。良久曰。鸳鸯绣出自金针。
　　杭州慈云道清禅师。尝垂语曰。箭锋相拄底。随机乃丝毫无差。边方人语不相暗。如何辨他子细。又曰。格外明机底。问南则以北为酬。饥馁人急切相投。未审将何赈济。又曰。妙用纵横底临机辨若悬河毗耶城彼上人来未审若为酬对。又曰。寒灰枯木底。到这里无言。家中给侍之人。日用如何指授。又来参扣者设此数问。问之多不契。
　　太史山谷居士黄庭坚字鲁直。以般若夙习。虽膴仕澹如也。出入宗门未有所向。好作艳词。尝谒圆通秀禅师。秀呵曰。大丈夫翰墨之妙甘施于此乎。秀方戒。李伯时画马事。公诮之曰。无乃复置我于马腹中耶。秀曰。汝以艳语动天下人淫心。不止马腹中。正恐生泥犁耳。公悚然悔谢。由是绝笔惟孳孳于道。著发愿文。痛戒酒色。但朝粥午饭而已。往依晦堂乞指径捷处。堂曰。秖如仲尼道。二三子以我为隐乎。吾无隐乎尔者。太史居常如何理论。公拟对。堂曰。不是不是。公迷闷不已。一日侍堂山行次。时岩桂盛放。堂曰。闻木犀花香么。公曰闻。堂曰。吾无隐乎尔。公释然即拜之曰。和尚得恁么老婆心切。堂笑曰。秖要公到家耳。久之谒云岩死心新禅师。随众入室。心见张目问曰。新长老死学士。死烧作两堆灰。向甚么处相见。公无语。心约出曰。晦堂处参得底。使未著在后。左官黔南道力愈胜。于无思念中顿明死心所问。报以书曰。往年尝蒙苦苦提撕。长如醉梦依稀在光影中。盖疑情不尽命根不断故。望崖而退耳。谪官在黔南道中昼卧觉来忽尔寻思。被天下老和尚谩了多少。唯有死心道人不肯。乃是第一相为也。不胜万幸。后作晦堂塔铭曰。某夙承记莂堪任大法。道眼未圆而来瞻窣堵。实深宗仰之叹。乃勒坚珉。敬颂遗美。公复设苹蘩之供祭之以文。吊之以偈曰。海风吹落楞伽山。四海禅徒著眼看。一把柳丝收不得。和烟搭在玉阑干。
　　洪州黄龙如晓禅师。僧问。有客远方来示我径寸璧。如何是径寸璧。师曰。千峰排翠色。僧云。便恁么时如何。师曰。万卉长威棱。又问。如何是黄龙境。师曰。山连幕阜。水泻洞庭。僧云。如何是境中人。师曰。形容虽丑陋。出语便成章。又问。语默涉离微。如何通不犯。师曰。山花开似锦。涧水湛如蓝。僧云。谢师答话。师曰。向道莫行山下路。分明秖在路傍生乃曰。烟云绽处楼殿撑天。水月松萝交光相映。人和境照柳眼乍青。佛法人事无欠无少。虽然如是。不落时机一句作么生道。良久曰。少林虽面壁。年老也心孤。又曰。白云风卷宇宙豁清。月印长天形分众水。若恁么散去便道山僧无折合。更或歌风咏月。又成起浪生风。正当恁么时如何即是。良久曰。幽鸟不嫌山势阔。鱼龙争厌碧潭深。
　　观文王韶居士字子淳。出刺洪州。乃延晦堂问道。默有所契。因述投机颂曰。昼曾忘食夜忘眠。捧得骊珠欲上天。却向自身都放下。四棱塌地恰团圆。呈堂。堂深肯之。
　　秘书吴恂居士字德夫。居晦堂入室次。堂谓曰。平生学解记忆多闻即不问。尔父母未生已前道将一句来。公拟议。堂以拂子击之。即领深旨。连呈三偈。其后曰。咄这多知俗汉。咬尽古今公案。忽于狼藉堆头。拾得蜣螂粪弹。明明不直分文。万两黄金不换。等闲拈出示人。秖为走盘难看。咦。堂答曰。水中得火世还稀。看著令人特地疑。自古不存师弟子。如今却许老胡知。

　　宝峰文禅师法嗣

