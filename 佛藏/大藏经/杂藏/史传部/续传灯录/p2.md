<!-- { "loadSidebar": true } -->
　　潭州神鼎洪諲禅师襄水扈氏子。自游方一衲以度寒暑。尝与数耆宿至襄沔间。一僧举论宗乘颇敏捷。会野饭山店中供办。而僧论说不已。师曰。三界惟心万法惟识。惟识惟心眼声耳色。是甚么人语。僧曰。法眼语。师曰。其义如何。曰惟心故根境不相到。惟识故声色纵然。师曰。舌味是根境否。曰是。师以箸荚菜置口中含胡而语曰何谓相入耶。坐者骇然僧不能答。师曰。途路之乐终未到家。见解入微不名见道。参须实参。悟须实悟。阎罗大王不怕多语。僧拱而退。后反长沙隐于衡岳三生藏。有湘阴豪贵来游福严。即师之室见其气貌闲静一钵挂壁余无长物。倾爱之遂拜跪请曰。神鼎乃我家植福之地久乏宗匠。愿师俱往何如。师笑而诺之。即以己马负师。至十年始成丛席。一朽床为说法座。其甘枯淡无比。又以德腊俱高诸方尊之。如古赵州。僧问。诸法未闻时如何。师曰。风萧萧雨飒飒。曰闻后如何。师曰。领话好。问鱼鼓未鸣时如何。师曰。看天看地。曰鸣后如何。师曰。捧钵上堂。问古涧寒泉时如何。师曰。不是衲僧行履处。曰如何是衲僧行履处。师曰。不见有古涧寒泉。问两手献尊堂时如何。师曰。是甚么。问学人到宝山空手回时如何。师曰。腊月三十日。问如何是和尚家风。师曰。饥不择食。问如何是和尚为人句。师曰。拈柴择菜。曰莫秖这便是也无。师曰。更须子细。问拨尘见佛时如何。师曰。佛亦是尘。问如何是道人活计。师曰。山僧自小不曾入学堂。官人指木鱼问。这个是甚么。师曰。惊回多少瞌睡人。官曰。洎不到此间。师曰。无心打无心。问如何是清净法身。师曰。灰头土面。曰为甚么如此。师曰。争怪得山僧。曰未审法身向上还有事也无。师曰有。曰如何是向上事。师曰。毗卢顶上金冠子。问菩提本无树何处得子来。师曰。唤作无得么。问持地菩萨修路等佛和尚修桥等何人。师曰。近后。问和尚未见先德时如何。师曰。东行西行。曰见后如何。师曰。横担拄杖。上堂举洞山曰。贪嗔痴太无知。赖我今朝识得伊。行便打坐便槌。分付心王子细推。无量劫来不解脱。问汝三人知不知。师曰。古人与么道。神鼎则不然。贪嗔痴实无知。十二时中任从伊。行即往坐即随。分付心王拟何为。无量劫来元解脱。何须更问知不知。
　　襄州谷隐山蕴聪慈照禅师广州张氏子。初参百丈恒和尚因结夏。百丈上堂举中观论曰。正觉无名相随缘即道场。师便出问。如何是正觉无名相。丈曰。汝还见露柱么。师曰。如何是随缘即道场。丈曰。今日结夏。次参首山问。学人亲到宝山空手回时如何。山曰家家门前火把子。师于言下大悟。呈偈曰。我今二十七。访道曾寻觅。今朝喜得逢。要且不相识。后到大阳。玄和尚问。近离甚处。师曰。襄州。阳曰。作么生是不隔底句。师曰。和尚住持不易。阳曰。且坐吃茶。师便参众去。侍者问。适来新到秖对住持不易。和尚为甚么教坐吃茶。阳曰。我献他新罗附子。他酬我舶上茴香。尔去问他有语在。侍者请师吃茶问。适来秖对和尚道住持不易意旨如何。师曰。真鍮不博金。住后僧问。如何是佛。师曰。邛州多出九节杖。曰谢师指示。师曰。且莫作答佛话会却。问来时无物去时空二路。俱迷。如何得不迷去。师曰。秤头半斤秤尾八两。问如何是古佛心。师曰。踏著秤锤硬似铁。曰意旨如何。师曰。明日向汝道。问青山渌水即不问。急切一句作么生道。师曰。手过膝耳垂肩。问如何是道。师曰。车碾马踏。曰如何是道中人。师曰。横眠竖坐。问日往月来迁不觉年衰老还有不老者么。师曰有。曰如何是不老者。师曰。虬龙筋力高声叫。晚后精灵转更多。问如何是学人深深处。师曰。乌龟水底深藏六。曰未审其中事若何。师曰。路上行人莫与知。问古人索火意旨如何。师曰。任他灭。曰灭后如何。师曰。初三十一因作清凉河堰。僧问。忽遇洪水滔天还堰得也无。师曰。上拄天下拄地。曰劫火洞然又作么生。师曰。横出竖没。问深山岩崖中还有佛法也无。师曰有。曰如何是深山岩崖中佛法。师曰。奇怪石头形似虎。火烧松树势如龙。问古人道见色便见心。露柱是色那个是心。师曰。昼见簸箕星。曰意旨如何。师曰。柳营节级横阶上。问如何是道。师曰。善犬带牌。曰为甚如此。师曰。令人惧见。上堂。十五日已前诸佛生。十五日已后诸佛减。十五日已前诸佛生。尔不得离我这里。若离我这里我有钩子钩尔。十五日已后诸佛灭。尔不得住我这里。若住我这里我有锥子锥尔。且道正当十五日。用钩即是。用锥即是。遂有偈曰。正当十五日。钩锥一时息。更拟问如何。回头日又出。问如何是无缝塔。师曰。直下看。曰如何是塔中人。师曰。退后退后。问承古有言。秖这如今谁动口。意旨如何。师曰。莫认驴鞍桥作阿爷下颔。张茂崇太保问。摩腾入汉已涉繁词。达磨单传请师直指。师曰。冬不寒腊后看。问若能转物即同如来。万象是物如何转得。师曰。吃了饭无些子意智。问寸丝不挂法网无边。为甚么却有迷悟。师曰。两桶一担。问有情有用无情无用。如何是无情应用。师曰。独扇门子尽夜开。上堂。舂景温和春雨普润万物生芽。甚么处不沾恩。且道承恩力一句作么生道。良久曰。春雨一滴滑如油。问如何是学人自己法身。师曰。每日搬柴不易。曰此是大众底。如何是学人底。师曰。三生六十劫。问逐日开单展钵以何报答施主之恩。师曰。被这一问和我愁杀。曰恁么则谢供养也。师曰。得甚么人气力。僧礼拜。师曰。明日更吃一顿。问古人急水滩头毛毬子意旨如何。师曰。云开月朗。问急水滩头连底石意旨如何。师曰。屋破见青天。曰屋破见青天意旨如何。师曰。通上彻下。问一处火发任从尔救。八方齐发时如何。师曰快。曰还求出也无。师曰。若求出即烧杀尔。僧礼拜。师曰。直饶尔不求出也烧杀尔。示众。第一句道得石里迸出。第二句道得挨拶将来。第三句道得自救不了。上堂。五白猫儿爪距狞。养来堂上绝虫行。分明上树安身法。切忌遗言许外甥。作么生是许外甥底句莫错举。僧入室问。正当与么时还有师也无。师曰。灯明连夜照。甚处不分明。曰毕竟事如何。师曰来。曰是寒食。
　　汝州广慧院元琏禅师泉州陈氏。到首山。山问。近离甚处。师曰。汉上。山竖起拳曰。汉上还有这个么。师曰。这个是甚么碗鸣声。山曰瞎。师曰。恰是。拍一拍便出。他日又问。学人亲到宝山空手回时如何。山曰。家家门前火把子。师当下大悟云。某甲不疑天下老和尚舌头也。山曰。汝会处作么生。与我说来看。师曰。秖是地上水碙砂也。山曰。汝会也。师便礼拜住后僧问。如何是祖师西来意。师曰。竹竿头上曜红旗。杨忆侍郎。问天上无弥勒地下无弥勒。未审在甚么处。师曰。敲砖打瓦。又问。风穴道金沙滩头马郎妇意旨如何。师曰。更道也不及。僧问。如何是无位真人。师曰。上木下铁。曰恁么则罪归有处也。师曰。判官掷下笔。僧礼拜。师曰。拖出。问如何是佛。师曰。两个不是多。上堂。临济两堂首座相见同时下喝。诸人且道还有宾主也无。若道有秖是个瞎汉。若道无亦是个瞎汉。不有不无万里崖州。若向这里道得也好与三十棒。若道不得亦与三十棒。衲僧家到这里作么生出得山僧圈[示*貴]去。良久曰。苦哉虾蟆蚯蚓[跳-兆+孛]跳上三十三天撞著须弥山百杂碎。拈拄杖曰。一队无孔铁锤。速退速退。
　　并州承天院三交智嵩禅师范阳人。参首山问。如何是佛法的的大意。山曰。楚王城畔汝水东流。师于此有省顿契佛意。乃作三玄偈曰。须用直须用。心意莫定动。三岁师子吼。十方没狐种。我有真如性。如同幕里隐。打破六门关。显出毗卢印。真骨金刚体可夸。六尘一拂永无遮。廓落世界空为体。体上无为真到家。山闻乃请吃茶问。这三颂是汝作来邪。师曰是。山曰。或有人教汝现三十二相时如何。师曰。某甲不是野狐精。山曰。惜取眉毛。师曰。和尚落了多少。山以竹篦头上打曰。这汉向后乱作去在。住后上堂。文殊仗剑五台横行。唐明一路把断妖讹。三世诸佛未出教乘。网底游鱼龙门难渡。垂钩四海秖钓狞龙。格外玄谈为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时毫光万里。放汝一路通方说话。把断咽喉诸人甚处出气。僧问。钝根乐小法不自信作佛。作佛后如何。师曰。水里捉麒麟。曰与么则便登高座也。师曰。骑牛上三十三天。问古人拈椎竖拂意旨如何。师曰。骑驴不著靴。问如何是夺人不夺境。师曰。家乡有路无人到。曰如何是夺境不夺人。师曰。暗传天子敕。倍行一百程。曰如何是人境雨俱夺。师曰。无头虾蟆脚指天。曰如何是人境俱不夺。师曰。晋祠南畔长柳巷。问古人东山西岭青意作么生。师曰。波斯鼻孔大。曰与么则西天迦叶东土我师。师曰。金刚手板阔。问大悲千手眼那个是正眼。师曰。开化石佛拍手笑。晋祠娘子解讴歌。问临济推倒黄檗。因甚维那吃棒。师曰。正狗不偷油。鸡衔灯盏走。问如何是截人之机。师曰。要用便用。曰请和尚用。师曰。拖出这死汉。郑工部问。百尺竿头独打毬。万丈悬崖丝系腰时如何。师曰。幽州著脚广南厮扑。郑无语。师曰。勘破这胡汉。郑曰。二十年江南界里这回却见禅师。师曰。瞎老婆吹火。僧问。二边纯莫立。中道不须安。未审意旨如何。师曰。广南出象牙。曰不会请师直指。师曰。番国皮毬八百价。上堂。塞温冷暖著衣吃饭自不欠少。波波地觅个甚么。秖是诸人不肯承当。如今还有承当底么。有则不得孤负山河大地。珍重。问祖师西来三藏东去当明何事。师曰。佛殿部署修。僧堂老僧盖。僧曰。与么则全明今日事也。师曰。今日事作么生。僧便喝。师便打。问如何是学人用心处。师曰。光剃头净洗钵。曰如何是学人行履处。师曰。僧堂前佛殿后。上堂举法眼偈曰。见山不是山。见水何曾别。山河与大地。都是一轮月。大小法眼未见出涅槃堂。三交即不然。见山河与大地锥刀各自用。珍重。
　　忻州铁佛院智嵩禅师。有同参到。师见便问。还记得相识么。参头拟议。第二僧打参头一坐具曰。何不快只对和尚。师曰。一箭两垛。师问僧。甚处来。曰台山来。师曰。还见龙王么。曰和尚试道看。师曰。我若道即瓦解冰消。僧拟议。师曰。不信道。问亡僧迁化向甚么处去也。师曰。下坡不走快便难逢。
　　汝州首山怀志禅师。僧问。如何是祖师西来意。曰三尺杖子破瓦盆。问如何是佛。师曰。桶底脱。问从上诸圣有何言句。师曰。如是我闻。曰不会。师曰。信受奉行。
