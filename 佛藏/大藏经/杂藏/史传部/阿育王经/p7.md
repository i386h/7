<!-- { "loadSidebar": true } -->
　　时阿育王。闻其此言即便起立。合掌向四方神。而咒愿言。
　　今一心归佛　　清净法及僧
　　世间诸仙人　　于世为最胜
　　一切诸圣众　　皆护鸠那罗

　　使者执书至德叉尸罗国。是时彼国人民见此书至。念鸠那罗故共隐此书而不与之。不欲令其起于恶心。彼诸人民复更思惟。阿育大王其甚可畏。心不敬信于其自儿。尚欲取眼。况于我等而不起恶。复说偈言。
　　今此鸠那罗　　如大仙不异
　　于一切众生　　皆能作饶益
　　彼阿育大王　　而不起慈念
　　况于余众生　　而能不残害

　　乃至彼人以书与鸠那罗。鸠那罗得书已语诸人言。若能取我眼者。今随汝意。时诸人即唤旃陀罗。汝当挑取鸠那罗眼。旃陀罗合掌说言。我今不能。何以故。
　　若人于满月　　能除其光明
　　是人当能除　　汝面明月眼

　　是时鸠那罗即脱宝冠语旃陀罗言。汝挑我眼。我当与汝。复有一人形貌可憎十八种丑。语鸠那罗言。我能挑眼。时鸠那罗寻忆大德耶舍所说。便说偈言。
　　合会有离　　是真实说　　思惟此义
　　知眼无常　　我善知识　　能饶益者
　　是人说法　　皆苦因缘　　我常思念
　　一切无常　　是师之教　　深自忆持
　　我不畏苦　　见法不住　　当依王教
　　汝取我眼　　我已摄受　　无常真实

　　是时鸠那罗语丑人言。汝当取我一眼置我手中我欲观之。时此丑人欲取其眼。无数诸人相与嗔骂。而说偈言。
　　眼清净无垢　　如月在空中
　　汝今挑此眼　　如拔池莲华

　　是无数人悲号啼哭。是时丑人即出其眼。置鸠那罗手中。时鸠那罗以手受之向眼说偈。
　　汝于本时　　能见诸色　　而于今者
　　何故不见　　本令见者　　生于爱心
　　今观不实　　但为虚诳　　譬如水沫
　　空无有实　　汝无有力　　无有自在
　　若人见此　　则不受苦

　　是时鸠那罗。思惟一切诸法悉皆无常得须陀洹果。既得果已语丑人言。所余一眼随汝取之。时彼丑人复更挑之置鸠那罗手中。既失肉眼而得慧眼。复说偈言。
　　我于今者　　舍此肉眼　　慧眼难得
　　我今已得　　王今舍我　　我非王子
　　我今得法　　为法王子　　今从自在
　　苦宫殿堕　　复登自在　　法王宫殿

　　乃至鸠那罗。知取其眼是微沙落起多。而说偈言。
　　愿王夫人　　长受富乐　　寿命常存
　　无有尽灭　　由其方便　　我得所作

　　是时鸠那罗妇千遮那摩罗。闻鸠那罗失眼。以念夫故至其夫所。入多人处见鸠那罗失眼流血。闷绝躄地。傍人以水洒之令得醒寤。啼泣说偈。
　　眼光明可爱　　昔见生欢喜
　　今见其离身　　心生大嗔恼

　　鸠那罗语其妇言。汝勿啼泣。我自起业。自受此报。复说偈言。
　　一切世间　　以业受身　　众苦为身
　　汝应当知　　一切和合　　无不别离
　　当知此事　　不应啼泣

　　是时鸠那罗共其妇。从德叉尸罗国还阿育王所。二人生来未曾履地。其身软弱不堪作业。时鸠那罗善于鼓琴。复能歌吹。随其本路乞食济命。渐渐游行至于本国欲入宫门。时守门人不听其前。既不得前而复还出住车马厩。于后夜中鼓琴而歌。歌曰。我眼已失。四谛已见。复说偈言。
　　若人有智慧　　见十二入等
　　以智慧为灯　　得解脱生死
　　三有中之苦　　悉为自心苦
　　三有中之过　　今应当知之
　　若欲求胜乐　　当思十二入

　　时阿育王。闻其歌声心大欢喜。而说偈言。
　　今此说偈　　及闻鼓琴　　似是我子
　　鸠那罗声　　若是其至　　何不见我

　　时阿育王。命一人来我所闻声似鸠那罗。而声清妙复兼悲怨。闻此声故令我心乱。如象失子而闻子声。其心回遑不安其所。汝可往看是鸠那罗不。若是鸠那罗汝可将来。乃至此人受教至车马厩。至已见其无有二眼皮肤曝露不复可识。还白大王。王所令看是孤独盲人。共其妇俱住车马厩非鸠那罗。时阿育王闻其此言懊恼思惟。而说偈言。
　　如昔所梦见　　鸠那罗失眼
　　今此盲人者　　鸠那罗不疑
　　汝可更至彼　　但将此人来
　　以思惟子故　　其心不安隐

　　乃至此人受教更至其所。语鸠那罗言。汝是谁儿。何所名姓。鸠那罗复以偈答。
　　父名阿输柯　　增长姓孔雀
　　一切诸大地　　悉为其所领
　　我是彼王子　　名为鸠那罗
　　姓日法王佛　　今为法王子

　　是时使人将鸠那罗及其妇至宫中。时阿育王见鸠那罗风日曝露。以草弊帛杂为衣裳。形容改异不复可识。时阿育王生心疑惑而语之言。汝是鸠那罗不。答言。我是阿育王闻闷绝堕地傍人见王而说偈言。
　　王见鸠那罗　　有面而无眼
　　以苦恼烧心　　从床堕于地

　　傍人以水洒王令其得醒。还至坐处抱鸠那罗置其膝上。复抱其颈啼哭落泪手拂头面。忆其昔容而说偈言。
　　汝端严眼　　今何所在　　失眼因缘
　　汝今当说　　汝今无眼　　如空无月
　　形容改异　　谁之所作　　汝昔容貌
　　犹如仙人　　谁无慈悲　　坏汝眼目
　　汝于世间　　谁为怨仇　　我苦恼根
　　由之而起　　汝身妙色　　谁之所坏
　　懊恼心火　　今烧我身　　譬如霹雳
　　摧折树木　　懊恼之雷　　以破我心
　　如此因缘　　汝今速说

　　时鸠那罗以偈答言。
　　王不闻佛言　　果报不可脱
　　乃至辟支佛　　亦所不能免
　　一切诸凡夫　　悉由业所造
　　善恶之业缘　　时至必应受
　　一切诸众生　　自作自受报
　　我知此缘故　　不说坏眼人
　　此苦我自作　　无有他作者
　　如此眼因缘　　不由于人作
　　一切众生苦　　皆亦复如是
　　悉由业所作　　王当知此事

　　时阿育王。为懊恼火以烧其心。复说偈言。
　　汝但说其人　　我不生嗔心
　　汝若不说者　　我心乱不安

　　时阿育王。知是微沙落起多所作。唤微沙落起多。而说偈言。
　　汝今为大恶　　云何不陷地
　　今汝不为法　　于我为大过
　　汝今既为恶　　从今舍于汝
　　犹如行善人　　舍不如法利

　　时阿育王嗔火烧心见微沙落起多。复说偈言。
　　我于今者　　欲出其眼　　欲以铁锯
　　以解其身　　以斧破身　　以刀割舌
　　以刀截颈　　以火烧身　　令饮毒药
　　以除其命

　　阿育王说如此事。欲治微沙落起多。鸠那罗闻深生慈心。复说偈言。
　　微沙落起多　　所为诸恶业
　　大王于今者　　不应便杀之
　　一切诸大力　　无过于忍辱
　　世尊之所说　　其最为第一

　　时阿育王不受儿语。以微沙落起多置落可屋。以火焚之。又复令杀德叉尸罗人。是时比丘生疑问大德优波笈多。鸠那罗先造何业今受此报。大德答言。长老当听。过去久远。于波罗奈国有一猎师。至雪山中多杀群鹿。又于一时复往雪山时雷电霹雳有五百鹿。以怖畏故。入石窟中。时此猎师见诸群鹿。即便捕之一切皆得。得已复作是念。若皆杀者。肉当臭烂。无如之何。我当挑其两眼使其不死。而不知去。后渐杀之。作是念已。一切挑眼。长老。于意云何。先猎师者鸠那罗是。以其挑鹿眼故于无数年常在地狱。从地狱出生于人中。五百世中常被挑眼。今是最后余残果报。比丘又问。以何因缘生于大姓。得端严眼复得罗汉。答言。诸长老听。过去久远人寿四万岁时。有佛正觉名迦罗鸠村大。出现于世是时如来于一切世间。所应作者皆已作讫。入无余涅槃。时有一王名曰输颇(翻庄严)为佛世尊起四宝塔。时王命过弟不信佛。起塔珍宝悉皆密取。唯土木在。一切人民见塔毁坏懊恼发声。时有长者子。问彼诸人。汝等何事懊恼发声。诸人答言。世尊之塔本有四宝。不谓于今悉皆毁散。是故我见懊恼发声。时长者子即以四宝如本庄严。复令高广有胜于初。又起金像以置塔中。所作已讫。复发愿言。迦罗鸠村大为世间师。愿我后师亦如今日。比丘当知。昔长者子即鸠那罗是。此其修治迦罗鸠村大如来塔故。今得生于大姓之中。以其造作如来像故。今所得身端严第一。以其发愿值善师故。今得释迦牟尼为师及见四谛。

　　阿育王经卷第四



　　阿育王经卷第五

　　　　梁扶南三藏僧伽婆罗译

　　半庵摩勒施僧因缘品第五

　　尔时阿育王得坚固信问诸比丘。谁已能于佛法之中最大布施。诸比丘答言。孤独长者已大布施。王复问言。其能几许佛法中施。比丘答言。用百千万金。阿育王闻即便思惟。孤独长者用百千万金。我于今者亦以百千万金以用布施。阿育大王已起八万四千塔。又于初生得道转法轮入涅槃及诸罗汉涅槃之处。各以十万金施。四部大会亦已作讫。又三十万众僧一分阿罗汉二分学人及精进凡夫。于一日中一时施食。又阿育王唯留珍宝。一切大地宫人大臣鸠那罗。及以自身悉施众僧。复以四十万金布施众僧。又以无数之金赎此大地。乃至自身后以九十六千万金布施众僧。时阿育王得病困笃生大忧恼。大臣成护。是其先世随喜施沙知识。闻大王病。便往王所而礼王足。即说偈言。
　　昔面如莲花　　尘垢不能污
　　大力诸怨家　　不得见大王
　　犹如日炎盛　　人所不能视
　　何故于今者　　悲泣而流泪

　　阿育王以偈答言。
　　我今生忧恼　　不为身命财
　　别离圣众故　　是以我忧恼
　　世尊诸弟子　　成就诸功德
　　以种种饮食　　日日常供养
　　当思惟此事　　是故我流泪

　　复次成护。我昔欲以百千万金供养三宝。而意未满。我今欲以四十千万金布施满我本心。思惟已便欲遣四十千万金送与鸡寺。是时鸠那罗儿名三波地(翻具足)为太子。大臣语太子言。阿育大王须臾应终。而今欲遣四十千万金送与鸡寺。一切国王以物为力。太子应当勒守物人勿令金出。于是太子即便勒之。阿育王敕不复施行。唯有金器供王食用。王食讫已便令送此金器与彼鸡寺。复断金器听以银器。王食竟已复令送此银器与彼鸡寺。复断银器乃至以铁器供王王食已复令送与鸡寺。复断铁器听用瓦器。时阿育王无复有物。唯半庵罗果在其手。中时阿育王心大悲恼。召诸大臣及以人民一切和合而语之言。谁于今日为此地主。大臣起而作礼合掌说言。唯天为主。更无异人。时阿育王泪落如雨。而说偈言。
　　今我阿育王　　无复自在力
　　唯半阿摩勒　　于我得自在
　　何用是富贵　　如恒河流水
　　先所领国土　　豪富最第一
