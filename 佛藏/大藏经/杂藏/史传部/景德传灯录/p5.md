<!-- { "loadSidebar": true } -->
　　第十四祖龙树尊者。西天竺国人也。亦名龙胜。始于毗罗尊者得法。后至南印度。彼国之人多信福业。闻尊者为说妙法递相谓曰。人有福业世间第一。徒言佛信谁能睹之。尊者曰。汝欲见佛性先须除我慢。彼人曰。佛性大小。尊者曰。非大非小非广非狭。无福无报不死不生。彼闻理胜悉回初心。尊者复于座上现自在身如满月轮。一切众唯闻法音不睹师相。彼众中有长者子。名迦那提婆。谓众曰。识此相否。众曰。目所未睹安能辨识。提婆曰。此是尊者现佛性体相以示我等。何以知之。盖以。无相三昧形如满月。佛性之义廓然虚明。言讫。轮相即隐复居本座。而说偈言。
　　身现圆月相　　以表诸佛体
　　说法无其形　　用辨非声色

　　彼众闻偈顿悟无生。咸愿出家以求解脱。尊者即为剃发命诸圣授具。其国先有外道五千余人。作大幻术众皆宗仰。尊者悉为化之令归三宝。复造大智度论中论十二门论垂之于世。后告上首弟子迦那提婆曰。如来大法眼藏今当付汝。听吾偈言。
　　为明隐显法　　方说解脱理
　　于法心不证　　无嗔亦无喜

　　付法讫入月轮三昧广现神变。复就本座凝然禅寂。迦那提婆与诸四众。共建宝塔以葬焉。即秦始皇三十五年己丑岁也。

　　景德传灯录卷第一



　　景德传灯录卷第二


　　天竺三十五祖(内一十三祖见录内二十二祖旁出无录)
　　·第十五祖迦那提婆
　　·第十六祖罗睺罗多
　　·第十七祖僧伽难提
　　·第十八祖伽邪舍多
　　·第十九祖鸠摩罗多
　　·第二十祖阇夜多
　　·第二十一祖婆修盘头
　　·第二十二祖摩拏罗
　　·第二十三祖鹤勒那
·第二十四祖师子尊者　　·达磨达(师子尊者旁出)
　　·因陀罗(达磨达旁出二祖)
　　·瞿罗忌利婆
　　·达磨尸利帝(因陀罗旁出四祖)
　　·那伽难提
　　·破楼求多罗
　　·波罗婆提
　　·波罗跋摩(瞿罗忌利婆旁出二祖)
　　·僧伽罗叉
　　·摩帝隶披罗(达磨尸利帝旁出二祖)
　　·诃利跋茂
　　·和修盘头(破楼求多罗旁出三祖)
　　·达摩诃帝
　　·旃陀罗多
　　·勒那多罗(婆罗跋摩旁出三祖)
　　·盘头多罗
　　·婆罗婆多
　　·毗舍也多罗(僧伽罗叉旁出五祖)
　　·毗楼罗多摩
　　·毗栗刍多罗
　　·优波膻驮
　　·婆难提多(已上二十二祖无语句不录)
　　·第二十五祖婆舍斯多
　　·第二十六祖不如蜜多
　　·第二十七祖般若多罗


　　天竺三十五祖(一十三祖见录)
　　·第十五祖迦那提婆
　　·第十六祖罗睺罗多
　　·第十七祖僧伽难提
　　·第十八祖伽耶舍多
　　·第十九祖鸠摩罗多
　　·第二十祖阇夜多
　　·第二十一祖婆修盘头
　　·第二十二祖摩拏罗
　　·第二十三祖鹤勒那
　　·第二十四祖师子尊者
　　·第二十五祖婆舍斯多
　　·第二十六祖不如密多
　　·第二十七祖般若多罗
　　·师子尊者旁出达磨达
·达磨达出二祖　　·一因陀罗
　　·二瞿罗忌利婆
·因陀罗出四祖　　·一达磨尸利帝
　　·二那伽难提
　　·三破楼求多罗
　　·四波罗婆提
·瞿罗忌利婆出二祖　　·一波罗跋摩
　　·二僧伽罗叉
·达磨尸利帝出二祖　　·一摩帝隶拔罗
　　·二诃利跋茂
·破楼求多罗出三祖　　·一和修盘头
　　·二达摩诃帝
　　·三旃陀罗多
·波罗跋摩出三祖　　·一勒那多罗
　　·二盘头多罗
　　·三婆罗婆多
·僧伽罗叉出五祖　　·一毗舍也多罗
　　·二毗楼罗多摩
　　·三毗栗刍多罗
　　·四优波膻驮
·五婆难提多
　　(已上旁出二十二祖无机缘语句不录)。
　　第十五祖迦那提婆者。南天竺国人也。姓毗舍罗。初求福业兼乐辩论。后谒龙树大士将及门。龙树知是智人。先遣侍者。以满钵水置于坐前。尊者睹之即以一针投之而进。欣然契会。龙树即为说法。不起于坐见月轮相。唯闻其声不见其形。尊者语众曰。今此瑞者。师现佛性表说法非声色也。尊者既得法。后至毗罗国。彼有长者曰梵摩净德。一日园树生大耳如菌。味甚美。唯长者与第二子罗睺罗多取而食之。取已随长尽而复生。自余亲属皆不能见。时尊者知其宿因遂至其家。长者问其故。尊者曰。汝家昔曾供养一比丘。然此比丘道眼未明。以虚沾信施故报为木菌。惟汝与子(正宗云与次子)精诚供养。得以享之。余即否矣。又问。长者年多少。答曰。七十有九。尊者乃说偈曰。
　　入道不通理　　复身还信施
　　汝年八十一　　此树不生耳

　　长者闻偈弥加叹伏。且曰。弟子衰老不能事师。愿舍次子随师出家。尊者曰。昔如来记此子。当第二五百年为大教主。今之相遇盖符宿因。即与剃发执侍。至巴连弗城。闻诸外道欲障佛法计之既久。尊者乃执长幡入彼众中。彼问尊者曰。汝何不前。尊者曰。汝何不后。又曰。汝似贱人。尊者曰汝似良人。又曰。汝解何法。尊者曰。汝百不解。又曰。我欲得佛。尊者曰。我酌然得佛。又曰。汝不合得。尊者曰。元道我得汝实不得。又曰。汝既不得云何言得。尊者曰。汝有我故所以不得。我无我我故自当得。彼词既屈。乃问师曰。汝名何等。尊者曰。我名迦那提婆。彼既夙闻师名。乃悔过致谢。时众中犹互兴问难。尊者析以无碍之辩。由是归伏。乃告上足罗睺罗多而付法眼。偈曰。
　　本对传法人　　为说解脱理
　　于法实无证　　无终亦无始

　　尊者说偈已。入奋迅定身放八光而归寂灭。学众兴塔而供养之。即前汉文帝十九年庚辰岁也。
　　第十六祖罗睺罗多者。迦毗罗国人也行化至室罗筏城。有河名曰金水。其味殊美。中流复现五佛影。尊者告众曰。此河之源凡五百里。有圣者僧伽难提居于彼处。佛志一千年后当绍圣位。语已领诸学众溯流而上。至彼见僧伽难提安坐入定。尊者与众伺之。经三七日方从定起。尊者问曰。汝身定耶。心定耶。曰身心俱定。尊者曰。身心俱定何有出入。曰虽有出入不失定相。如金在井金体常寂。尊者曰。若金在井若金出井金无动静何物出入。曰言金动静何物出入。许金出入金非动静。尊者曰。若金在井出者何金。若金出井在者何物。曰金若出井在者非金。金若在井出者非物。尊者曰。此义不然。曰彼理非著。尊者曰。此义当堕。曰彼义不成。尊者曰。彼义不成我义成矣。曰我义虽成法非我故。尊者曰。我义己成我无我故。曰我无我故复成何义。尊者曰。我无我故故成汝义。曰仁者。师于何圣得是无我。尊者曰。我师迦那提婆证是无我。曰稽首提婆师。而出于仁者。仁者无我故。我欲师仁者。尊者曰。我已无我故。汝须见我我。汝若师我故。知我非我我。难提心意豁然。即求度脱。尊者曰。汝心自在非我所系。语已即以右手擎金钵举至梵宫。取彼香饭将斋大众。而大众忽生厌恶之心。尊者曰。非我之咎汝等自业。即命僧伽难提分坐同食。众复讶之。尊者曰汝不得食。皆由此故。当知与吾分坐者。即过去娑罗树王如来也。愍物降迹。汝辈亦庄严劫中已至三果而未证无漏者也。众曰我师神力斯可信矣。彼云过去佛者即窃疑焉。僧伽难提知众生慢。乃曰。世尊在日世界平正。无有丘陵江河沟洫。水悉甘美草木滋茂。国土丰盈无八苦行十善。自双树示灭八百余年。世界丘墟树木枯悴。人无至信正念轻微。不信真如唯爱神力。言讫。以右手渐展入地。至金刚轮际取甘露水。以琉璃器持至会所。大众见之即时钦慕悔过作礼。于是尊者命僧伽难提而付法眼。偈曰。
　　于法实无证　　不取亦不离
　　法非有无相　　内外云何起

　　尊者付法已。安坐归寂。四众建塔。此当前汉武帝二十八年戊辰岁也。
　　第十七祖僧伽难提者。室罗阀城宝庄严王之子也。生而能言。常赞佛事。七岁即厌世乐。以偈告其父母曰。
　　稽首大慈父　　和南骨血母
　　我今欲出家　　幸愿哀愍故

　　父母固止之。遂终日不食。乃许其在家。出家号僧伽难提。复命沙门禅利多为之师。积十九载未曾退倦。尊者每自念言。身居王宫胡为出家。一夕天光下属。见一路坦平不觉徐行。约十里许至大岩前。有石窟焉。乃燕寂于中。父既失子。即摈禅利多出国。访寻其子不知所在。经十年。尊者得法受记已。行化至摩提国。忽有凉风袭众身心悦适非常。而不知其然。尊者曰。此道德之风也。当有圣者出世嗣续祖灯乎。言讫。以神力摄诸大众游历山谷。食顷至一峰下谓众曰。此峰顶有紫云如盖。圣人居此矣。即与大众徘徊久之。见山舍一童子持圆鉴直造尊者前。尊者问。汝几岁耶。曰百岁。尊者曰。汝年尚幼何言百岁。曰我不会理正百岁耳。尊者曰。汝善机耶。曰佛言若人生百岁。不会诸佛机。未若生一日。而得决了之。师曰。汝手中者当何所表。童曰。诸佛大圆鉴内外无瑕翳。两人同得见心眼皆相似。彼父母闻子语。即舍令出家。尊者携至本处。受具戒讫。名伽耶舍多。他时闻风吹殿铜铃声。尊者问师曰。铃鸣耶风鸣耶。师曰。非风非铃我心鸣耳。尊者曰。心复谁乎。师曰。俱寂静故。尊者曰。善哉善哉。继吾道者非子而谁。即付法偈曰。
　　心地本无生　　因地从缘起
　　缘种不相妨　　华果亦复尔

　　尊者付法已。右手攀树而化。大众议曰。尊者树下归寂。其垂荫后裔乎。将奉全身于高原建塔。众力不能举。即就树下起塔。当前汉昭帝十三年丁未岁也。
　　第十八祖伽耶舍多者。摩提国人也。姓郁头蓝。父天盖。母方圣。尝梦大神持鉴因而有娠。凡七日而诞。肌体莹如琉璃未尝洗沐自然香洁。幼好闲静语非常童。持鉴出游遇难提尊者得度。领徒至大月氏国。见一婆罗门舍有异气。尊者将入彼舍。舍主鸠摩罗多问曰。是何徒众。曰是佛弟子。彼闻佛号心神竦然。即时闭户。尊者良久自扣其门。罗多曰。此舍无人。尊者曰。答无者谁。罗多闻语知是异人。遽开关延接。尊者曰。昔世尊记曰。吾灭后一千年有大士。出现于月氏国。绍隆玄化。今汝值吾应斯嘉运。于是鸠摩罗多发宿命智。投诚出家受具讫付法。偈曰。
　　有种有心地　　因缘能发萌
　　于缘不相碍　　当生生不生

　　尊者付法已。踊身虚空现十八种神变。化火光三昧自焚其身。众以舍利起塔。当前汉成帝二十年戊申岁也。
