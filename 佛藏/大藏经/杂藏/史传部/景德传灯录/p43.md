<!-- { "loadSidebar": true } -->
　　益州大隋法真禅师。僧问。劫火洞然大千俱坏。未审此个还坏也无。师云坏。僧云。恁么即随他去也。师云。随他去也。问如何是大人相。师云。肚上不帖榜。师问僧。什么处去。僧云。西山住庵去。师云。我向东山头唤汝。汝还来得么。僧云。即不然。师云。汝住庵未得。问生死到来时如何。师云。遇茶吃茶遇饭吃饭。僧云。可谁受供养。师云。合取钵盂。师庵侧有一龟。僧问。一切众生皮里骨。遮个众生骨裹皮如何。师拈草履于龟边著。僧无语。问如何是诸佛法要。师举拂子云。会么。僧云。不会。师云。麈尾拂子。问如何是学人自己。师曰。是我自己。僧云。为什么却是和尚自己。师云。是汝自己。问如何是无缝塔。师云。高五尺。僧云。学人不会。师云。鹘仑砖。问和尚百年后法付何人师云。露柱火炉。僧云。还受也无。师云。火炉露柱。有行者领众到。师问。参得底人唤东作什么。对曰。不可唤作东。师咄曰。臭驴汉。不唤作东。唤作什么。行者无语。众遂散。问如何是和尚家风。师云。赤土画簸箕。僧云。如何是赤土画簸箕。师云。簸箕有唇米不跳去。师问一僧。讲什么教法。僧云。百法论。师拈杖子云。从何而起。对云。从缘而起。师云。苦哉苦哉。师问僧。什么处去。云礼普贤去。师举拂子云。文殊普贤总在遮里。僧作圆相。抛向后乃礼拜师云。侍者取一帖茶与遮僧。一日众僧参次。师口作患风势云。还有人医得吾口么。时众僧竞送药以至。俗士闻之亦多送药。师并不受。七日后师自掴口令正乃云。如许多时鼓遮两片皮。至今无人医得吾口。蜀主钦尚遣使屡征。师皆辞以老病。署神照大师。
　　韶州灵树如敏禅师闽川人也。广主刘氏奕世钦重。署知圣大师。有僧问。佛法至理如何。师展手而已。问如何是和尚家风。师云。千年田八百主。僧云如何是千年田八百主。师云。郎当屋舍没人修。问如何是西来意。师云。童子莫徭儿。僧云。乞师指示。师云。汝从虔州来。问是什么得恁么难会。师云。火官头上风车子。有尼送瓷钵与师。师托起问云。遮个出在什么处。尼云。出在定州(法灯别云不远此间)师乃扑破。尼无对(保福代云。欺敌者亡)人问和尚年多少。师云。今日生来日死。又问。和尚生缘什么处。师云。日出东月落西。师四十余年化被岭表。颇有异迹。广主将兴兵。躬入院请师决臧否。师已先知怡然坐化。主怒知事云。和尚何时得疾。对曰。师不曾有疾。适封一函子令俟王来呈之。主开函得一帖子。书云。人天眼目堂中上座。主悟师旨遂寝兵。乃召第一坐开堂说法(即云门偃和尚法嗣雪峰是也)师全不身散。其葬具龛塔并广主具办。今号灵树真身塔焉。
　　福州寿山师解禅师行脚时。造洞山法席。洞山问云。阇梨生缘何处。师云。和尚若实问某甲。即是闽中人。洞山云。汝父名什么。师云。今日蒙和尚致此一问。直得忘前失后。住寿山。上堂云。诸上坐。幸有真实言语相劝。诸兄弟合各自体悉。凡圣情尽体露真如。但一时卸劫从前虚妄攀缘尘垢心。如虚空相似。他时后日合识得些子好恶。闽师问曰。寿山年多少。师云。与虚空齐年。曰虚空年多少。师云。与寿山齐年。
　　饶州峣山和尚。有僧问。如何是西来意。师曰。仲冬严寒。问如何是和尚深深处。师曰。待汝舌头落地。即向汝道。问如何是丈六金身。师曰。判官断案相公改。长庆问。从上宗乘此间如何言论。师曰。有愿不负先圣。长庆云。不负先圣作么生。师曰。不露。长庆云。恁么即请师领话。师曰。什么处去来。长庆云。只者(旧作首字)什么处去来。
　　泉州莆田县国欢崇福院慧日大师。福州侯官县人也。姓黄氏。生而有异。及长名文矩。为县狱卒。往往弃役往神光灵观和尚及西院大安禅师所。吏不能禁。后谒万岁塔谭空禅师落发。不披袈裟不受具戒。唯以杂彩为挂子。复至观和尚所。观曰我非汝师。汝去礼西院去。师携一小青竹杖入西院法堂。安遥见而笑曰。入涅槃堂去。师应诺。轮竹杖而入。时有五百许僧。染时疾。师以杖次第点之。各随点而起。闽王礼重创国欢禅苑以居之。厥后颇多灵迹。唐乾宁中示灭。

　　台州浮江和尚。有时雪峰和尚领众到问云。即今有二百人寄院过夏得也无。师将拄杖划地一下云。著不得即道。雪峰无语。
　　潞州渌水和尚。僧问。如何是祖师西来意。师云。还见庭前花药栏么。僧无语。
　　广州文殊院圆明禅师福州人。姓陈氏。本参大沩得旨。后造雪峰请益法无异味。又尝游五台山睹文殊化现。乃随方建院以文殊为额。开宝中前枢密使李崇矩巡护南方。因入师院睹地藏菩萨像。问僧曰。地藏何以展手。僧曰。手中珠被贼偷却也。李却问师。既是地藏为什么遭贼。师曰。今日捉下也。李乃谢之。淳化元年示灭。寿一百三十有六。

　　前赵州从谂禅师法嗣

　　洪州武宁县新兴严阳尊者。僧问。如何是佛。师曰。土块。曰如何是法。师曰。地动也。曰如何是僧。师曰。吃粥吃饭。僧问。如何是新兴水。师曰。前面江里。僧问。如何是应物现形。师曰。与我拈床子过来。师常有一蛇一虎。随从左右手中与食。
　　杨州城东光孝院慧觉禅师。僧问。觉花才绽遍满娑婆。祖印西来合谭何事。师曰。情生智隔。曰此是教意。师曰。汝披什么衣服。问一棒打破虚空时如何。师曰。困即歇去。师问宋齐丘。还会道么。宋曰。道也著不得。师曰。有著不得无著不得。宋曰。总不恁么。师曰。著不得底。宋无对。师领众出。见露柱师合掌曰。不审世尊。一僧曰。和尚是露柱。师曰。啼得血流无用处。不如缄口过残春。僧问。远远投师师意如何。曰官家严切不许安排。曰师岂无方便。师曰。且向火仓里一宿。张居士问。争奈老何。师曰。年多少。张曰。八十也。师曰。可谓老也。曰究竟如何。师曰。直至千岁也未住。有人问。某甲平生爱杀牛。还有罪否。师曰。无罪。曰为什么无罪。师曰。杀一个还一个。
　　陇州国清院奉禅师。问祖意与教意同别。师曰。雨滋三草秀。春风不裹头。僧曰。毕竟是一是二。师曰。祥云竞起岩洞不亏。问如何是和尚家风。师曰。台柈椅子火炉牕牖。问如何是出家人。曰铜头铁额鸟嘴鹿身。僧曰。如何是出家人本分事。师曰。早起不审夜间珍重。僧问牛头未见四祖时。为什么鸟兽衔花。师曰。如陕府人送钱财与铁牛。曰见后为什么不街花。师曰。木马投明行八百。问十二时中如何降伏其心。师曰。敲冰求火论劫不逢。问十二分教是止啼之义。离却止啼请师一句。师曰。孤峰顶上双角女。问如何是佛法大意。师曰。释迦是牛头狱卒。祖师是马面阿婆。问如何是西来意。师曰。东壁打西壁。问如何是扑不破底句。师曰。不隔毫厘时人远向。
　　婺州木陈从朗禅师。僧问。放鹤出笼和雪去时如何。师曰。我道不一色因金刚倒。僧问。既是金刚不坏身。为什么却倒地。师敲禅床曰。行住坐卧。师将归寂。有颂曰。
　　三十年来住木陈　　时中无一假功成
　　有人问我西来意　　展似眉毛作么生
　　婺州新建禅师不度小师。有僧问。和尚年老何不畜一童子侍奉。师曰。有瞽聩者为吾讨来。僧辞。师问。什么处去。僧曰。府下开元寺去。师曰。我有一信附与了。寺主汝将得去否。僧曰。便请。师曰。想汝也不奈何。
　　杭州多福和尚。僧问。如何是多福一丛竹。师曰。一茎两茎斜。曰学人不会。师曰。三茎四茎曲。僧问。如何是纳衣下事。师曰。大有人疑在。曰为什么如是。师曰。月里藏头。
　　益州西睦和尚上堂。有一俗士举手云。和尚便是一头驴。师曰。老僧被汝骑。彼无语去。后三日再来自言。某甲三日前著贼。师拈拄杖趁出。师有时蓦唤侍者。侍者应诺。师曰。更深夜静共伊商量。

　　前衢州子湖岩利踪禅师法嗣

　　台州胜光和尚。问如何是和尚家风。师曰。福州荔枝泉州刺桐。问如何是佛法两字。师曰。即便道。僧曰。请师道。师曰。穿耳胡僧笑点头。龙华照和尚来。师把住云。作么生。照云。莫错。师乃放手。照云。久向胜光。师默然。照乃辞。师门送云。自此一别什么处相见。照呵呵而去。
　　漳州浮石和尚上堂云。山僧开卜铺。能断人贫富定人生死。时有僧出云。离却生死贫富。不落五行请师直道。师云。金木水火土。
　　紫桐和尚。僧问如何是紫桐境。师曰。阿尔眼里著沙得么。曰大好紫桐境也不识。师曰。老僧不讳此事。其僧出去。师下禅床擒住云。今日好个公案。老僧未得分文入手。曰赖遇某甲是僧。师曰。祸不单行。
　　日容和尚。奯(音豁)上座参。师拊掌三下云。猛虎当轩谁是敌者。奯曰。俊鹞冲天阿谁捉得。师曰。彼此难当。曰且休未断遮公案。师将拄杖舞归方丈。奯无语。师曰。死却遮汉也(云山云。奯不别前语)。

　　前鄂州茱萸和尚法嗣

　　石梯和尚。僧新到于师前立少顷便出。师曰。有什么辨白处。僧再立良久。师曰。辨得也辨得也。僧曰。辨后作么生。师曰。埋却得也。僧曰。苍天苍天。师曰。适来却恁么如今还不当。僧。乃出去。

　　天龙和尚法嗣

　　婺州金华山俱胝和尚初住庵。有尼名实际。到庵戴笠子执锡绕师三匝云。道得即拈下笠子。三问。师皆无对。尼便去。师曰。日势稍晚且留一宿。尼曰。道得即宿。师又无对。尼去后叹曰。我虽处丈夫之形。而无丈夫之气。拟弃庵往诸方参寻。其夜山神告曰。不须离此山。将有大菩萨来为和尚说法也。果旬日天龙和尚到庵。师乃迎礼具陈前事。天龙竖一指而示之。师当下大悟。自此凡有参学僧到。师唯举一指无别提唱。有一童子于外被人诘曰。和尚说何法要。童子竖起指头。归而举似师。师以刀断其指头。童子叫唤走出。师召一声。童子回首。师却竖起指头。童子豁然领解。师将顺世。谓众曰。吾得天龙一指头禅一生用不尽。言讫示灭(长庆代众云。美食不中饱人吃。玄沙云。我当时若见。拗折指头。玄觉云。且道。玄沙恁么道意作么生。云居锡云。只如玄沙恁么道。肯伊不肯伊。若肯何言拗折指头。若不肯俱胝过在什么处。先曹山云。俱胝承当处卤莽。只认得一机一境一种。是拍手拊掌是他西园奇怪。玄觉又云。且道俱胝还悟也未。若悟为什么道承当处莽卤。若不悟又道用一指头禅不尽。且道曹山意旨在什么处)。

　　前长沙景岑禅师法嗣

