<!-- { "loadSidebar": true } -->
　　诸佛与一切众生。唯是一心更无别法。此心无始已来不曾生不曾灭。不青不黄无形无相。不属有无。不计新旧。非长非短非大非小。超过一切限量名言踪迹对待。当体便是。动念即差。犹如虚空无有边际不可测度。惟此一心即是佛。佛与众生更无差异。但是众生著相外求转失。使佛觅佛。将心捉心。穷劫尽形终不能得。不知息念忘虑佛自现前○此心即是佛。佛即是众生。众生即是佛。佛即是心。为众生时此心不减。为诸佛时此心不添。乃至六度万行河沙功德。本自具足不假修添。遇缘则施。缘息则寂。若不决定信此。而欲著相修行以求功用。皆是妄想与道相乖。此心即是佛。更无别佛。亦无别心。此心净明犹如虚空。无一点相貌。举心动念即乖法体。即为著相。无始来无著相。佛修六度万行欲求成佛。即是次第无始来无次第佛。但悟一心更无少法可得。此则真佛。佛与众生一心无异。犹如虚空无杂无坏。如大日轮照四天下。日照之时明遍天下。虚空不曾明。日没之后暗遍天下。虚空不曾暗。明暗之景自相凌夺。虚空之性廓然不变。佛与众生心亦如此。若观佛作清净光明解脱之相。观众生作垢浊暗昧生死之相。此人作此解。历河沙劫终不得菩提。即是著相之故。唯此一心。更无微尘许少法可得。即是佛。今学道人不悟此心体。便于心上生心。向外求佛著相修行。皆是恶法非菩提道○供养十方诸佛。不如供养一无心人不可得。无心者无一切心也。如如之体。内外如木石不动不转。内外如虚空不塞不碍。无能无所。无方所。无相貌无得失。趣者不敢入。此法恐落空。无栖泊处故望涯而退。文殊当理。普贤当行。理者真空无碍之理。行者离相无尽之行。观音当大慈。势至当大智。维摩净名也。净者性也。名者相也。性相不异号为净名。诸大菩萨所表者。人皆有之不离一心。悟之即是。今学道人不向自心中悟。乃于心外求著相取境。皆与道背。恒河沙者佛说是沙。此沙诸佛菩萨释梵诸天步履而过。沙亦不喜。牛羊虫蚁蹈践而行。沙亦不怒。珍宝馨香沙亦不贪。粪溺臭秽沙亦不恶○此心即无心之心。离一切相。众生诸佛更无差殊。但能无心便是究竟。学道人。若不直下无心累劫修行终不成道。被三乘功行拘系不得解脱。然证此心有迟疾。有闻法一念便得无心者。有至十信十住十行十回向乃得无心者。有至十地乃得无心者。长短得无心即住更无可修。更无可证。实无所得真实不虚。一念而得与十地而得者。功用恰齐更无深浅。只是历劫枉受辛勤耳。造恶造善皆是著相。著相造恶枉受轮回。著相造善枉受劳苦。总不如言下自认取本法。此法即心心外无法。此心即法法内无心。心自无心。亦无无心者。将心无心心即成有。默契而已。绝诸思量。故曰。言语道断心行处灭。此心是本源清净佛。人皆有之。蠢动畜生与诸佛菩萨一体不异。只为妄想分别造种种业。果本佛上实无一物。虚通寂静明妙安乐而已。深自悟认。直下便是圆满具足更无所欠。纵三僧祇精进修行历诸地位。及一念证时。只证元来自佛。向上更不添得一物。却观历劫功用总是梦中妄为。故如来云。我于阿耨菩提实无所得。若妄有所得。然灯即不与授记。又云。是法平等无有高下。是名菩提。即此本源清净心。与众生诸佛世界山河有相无相遍十方界。一切平等无彼我相。此本源清净心。常自圆明遍照。世人不悟只认见闻觉知为心。为见闻觉知所覆。所以大睹精明本体。但直下无心本体自现。如大日轮升于虚空遍照十方更无障碍。故学道人惟认见闻觉知为动作。空却见闻觉知。即心路绝无入处。但于见闻觉知处认本心。然本心不属见闻觉知。亦不离见闻觉知。但莫于见闻觉知上起见解。莫于见闻觉知上动念。亦莫离见闻觉知觅心。亦莫舍见闻觉知取法。不即不离不住不著。纵横自在无非道场○世人闻道。诸佛皆传心法。将谓心上别有一法可证可取。遂将心觅法。不知心即是法法即是心。不可将心更求于心。历千万劫终无得日。不如当下无心便是本法。如力士额珠隐于额内。向外求觅周行十方。终不能得。智者指之。当时自见本珠如故。学道人迷自本心不认为佛。遂向外求觅起功用行。依次第证果位。历劫勤求元不成道。不如当下无心。决定知一切法本无所有亦无所得。无住无依无能无所。不动妄念便证菩提。及证道时只证本心佛。历劫功用并是虚修。如力士得珠时。只得本额珠。不关向外寻求之力故。佛言。我于阿耨菩提实无所得。恐人不信故。引五眼所见五语。所言真实不虚是第一义谛○学道人勿疑。四大为身。四大无我。我亦无主。故知此身无我亦无主。五阴无我亦无主。故知此心无我亦无主。六根六尘六识和合生灭亦复如是。十八界既空一切皆空。唯有本心荡然清净。有识食有智食。四大之身饥疮为患。随事给养不生贪著。谓之智食。恣情取味妄生分别。唯求适口不生厌离。谓之识食。声闻者。因声得悟谓之声闻。但不了自心。于声教上起解。或因神通。或因瑞相语言运动。闻有菩提涅槃三阿僧祇劫修成佛道。皆属声闻道。谓之声闻。佛惟直下顿了自心本来是佛。无一法可得。无一行可修。此是无上道。此是真如佛。学道人只怕一念有即与道隔矣。念念无相念念无为。即是佛。学道人若欲得成佛。一切佛法总不用学。惟学无求无著。无求则心不生。无著则心不染。不生不染即是佛。八万四千法门对八万四千烦恼。是教化接引门。本无一法。离即是法。知离者是佛。但离一切烦恼是无法可得○学道人欲得知要诀。但莫于心上著一物。言佛法身犹如虚空。此是喻法身即虚空。虚空即法身。常人将谓法身遍于虚空处。虚空中含容法身。不知虚空即法身。法身即虚空也。若定言有虚空。即虚空不是法身。定言有法身。即法身不是虚空。但不作虚空解。虚空即法身。不作法身解。法身即虚空。虚空与法身无异相。佛与众生无异相。生死涅槃无异相。烦恼菩提无异相。离一切相即是佛。凡夫取境。道人取心。心境双忘乃是真法。忘境犹易忘心至难。人不敢忘心。是恐落空无捞摸处。不知空本无空唯一真界耳○此灵觉性无始以来与空虚同寿。未曾生未曾灭。未曾有未曾无。未曾秽未曾净。未曾喧未曾寂。未曾少未曾老。无方所无内外。无数量无形相。无色像无音声。不可觅不可求。不可以智识解。不可以言语取。不可以景物会。不可以功用到。诸佛菩萨与一切蠢动众生同大涅槃性。性即是心。心即是佛。佛即是法。一念离真皆为妄想。不可以心更求于心。不可以佛更求于佛。不可以法更求于法。故修道人直下无心默契。拟心即差。以心传心此为正见。慎勿向外逐境为心。是认贼为子。为有贪嗔痴即立戒定慧。本无烦恼焉有菩提。故祖师云。佛说一切法。为除一切心。我无一切心。何用一切法。本源清净佛上更不得著一物。譬如虚空。虽以无量珍宝庄严。终不能住。佛性同虚空。虽以无量智慧功德庄严。终不能住。但迷本性转不见耳○所谓心地法门。万法皆依此心建立。遇境即有。无境即无。不可于净性上专作境解。所言定慧鉴用历历寂寂惺惺。见闻觉知皆境上作解。暂为中下人说即得。若欲亲证。皆不可作如此解。尽是境缚。法有没处没于有地。但于一切法不作有见。即见法○自达磨大师到中国。唯说一性。唯传一法。以佛传佛不说余佛。以法传法不说余法。法即不可说之法。佛即不可取之佛。乃是本源清净心也。唯此一事实余二则非真。般若为慧。此慧即无相之本也○凡夫不趣道。唯恣六情乃行六道。即学道后。一念计生死。即落诸魔道。一念起诸见。即落外道。见有生趣其灭。即落声闻道。不见有生唯见有灭。即缘觉道。法本不生今亦不灭。不起二见不厌不忻。一切诸法唯一心是。然后乃为佛乘也○凡人皆逐境生心。心随欣厌。若欲无境当忘其心。心忘则境空。境空则心灭。不忘心而除境。境不可除。只益纷扰耳。故万法唯心心亦不可得。复何求哉○学般若法人。不见一法可得。绝意三乘。唯一真实。不可证得。谓我能证能得。皆增上慢人也。法华会下拂衣而去者。皆斯徒也。故佛言。我于菩提实无所得。默契而已○凡人欲修证。但观五蕴皆空四大无我。真心无相不去不来。生时性亦不来。死时性亦不去。湛然圆寂心境一如。但能如此直下顿了。不为三世所拘系。便出世人也。切不得有分毫趣向。若见善相诸佛来迎。及种种现前亦无心随去。若见恶相种种现前亦无畏心。但自忘心同于法界。便得自在○凡言化城者。二乘及十地乃至等觉妙觉。皆是权立接引之教。并为化城也。言宝所者。乃真心本佛自性之宝。此宝不属情量。不可建立。无佛无众生。无能无所。何处有城。若问此既是化城何处为宝所。宝所不可指。指即有宝所。非真实所也。故云在近而已。在近者。不可定量言之。但当体会契之即是。阐提者信不具也。一切六道众生。及至二乘不信有佛果。皆谓之断善根阐提。菩萨深信佛法。不见有大乘小乘佛与众生同一法性。乃谓之善根阐提。大抵因声教而悟者名声闻。观因缘而悟者名缘觉。若不向自心中悟。虽至成佛亦谓之声闻佛。学道人于法上悟不于心上悟。虽历劫修行。终不是本佛。若不心悟乃于法悟。即是轻心重法。遂成逐块。忘于本心故。但契本心不用求法。心即法也○凡人多谓境碍心。谓事碍理。常欲逃境以安心屏事以存理。不知乃是心碍境理碍事。但令心空境自空。但令理寂事自寂。勿倒用心也○凡人多不肯空心恐落空。不知自心本空。愚人除事不除心。智者除心不除事。菩萨心如虚空一切俱舍。所作福德皆不贪著。然舍有三等。内外身心一切俱舍。犹如虚空无所取著。然后随方应物能所皆忘。是谓大舍。若一边行道布德。一边旋舍无希望。心是谓中舍。若广修众善有所希望。闻法知空。遂乃不著是谓小舍。大舍如火烛在前更无迷悟。中舍如火烛在旁。或明或暗。小舍如火烛在后不见坑阱故。菩萨心如虚空。一切俱舍。过去心不可得。是过去舍。现在心不可得。是现在舍。未来心不可得。是未来舍。所谓三世俱舍。自如来付法迦叶以来。以心印心。心心不异。印著空则印不成文。印著物则印不成法。故以心印心心心不异。能印所印俱难契会。故得者少。然心即无心得即无得○佛有三身。法身说自性灵通法。报身说一切清净法。化身说六度万行法。法身说法不以语言音声形相文字。无所说无所证。自性灵通而已。故曰。无法可说是名说法。报身化身皆随机感现所说法。亦随事应根以为摄化。皆非真法。故曰报化非真佛。亦非说法者○所言同是一精明分为六和合者。一精明者一心也。六和合者六根各与尘合。眼与色合。耳与声合。鼻与香合。舌与味合。身与触合。意与法合。中间生六识为十八界。若了知十八界空无所有。束六和合为一精明。一精明者即心也。学道人皆知此。但不能免作一精明六和合解。遂为法缚不契本心。如来现世欲说一乘真法。则众生不信兴谤没于苦海。若都不说则佛堕悭贪。不为众生普舍妙道。遂方便说三乘。乘有大小得有深浅。皆非本法。故云。惟此一乘道余二即非真。然终未能显一心法。故召迦叶同法座坐。别付一心离言说法。此一枝法今别行。若能契悟者。便至佛地。
