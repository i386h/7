<!-- { "loadSidebar": true } -->
　　新译十地经及回向轮经十力经等者。即上都章敬寺沙门悟空本名法界。因使罽宾。于中天竺国之所得也。师本京兆云阳人也。乡号青龙。里名向义。俗姓车氏。字曰奉朝。后魏拓拔之胤裔也。天假聪敏。志尚典坟。孝悌居家。忠贞奉国。遇玄宗至道大圣大明孝皇帝。孝理天下。万国欢心。八表称臣。四夷钦化。时罽宾国。愿附圣唐。使大首领萨波达干与本国三藏舍利越魔。天宝九载庚寅之岁。来诣阙庭。献款求和。请使巡按。次于明年辛卯之祀。玄宗皇帝敕中使内侍省内寺伯赐绯鱼袋张韬光。将国信物行。官奉傔四十余人。蒙恩授奉朝左卫泾州四门府别将员外置同正员。令随使臣。取安西路。次疏勒国。次度葱山。至杨兴岭及播蜜川五赤匿国(亦云式匿)次护密国。次拘纬国。次葛蓝国。次蓝婆国。次孽和国。次乌仗那国(亦云乌长及乌缠国)茫誐(平声呼虐伽反)勃国。及高头城。次摩但国。次信度城(近信度河也。亦云信图或云辛头城)至十二载癸巳二月二十一日。至乾陀罗国(梵音正曰健驮逻国)此即罽宾东都城也。王者冬居此地。夏处罽宾。随其暄凉。以顺其性。时王极垂礼接。只奉国恩。使还对辞并得信物。献款进奉旋归大唐。
　　奉朝当为重患。缠绵不堪胜致。留寄健驮逻国。中使归朝后渐痊平。誓心归佛。遂投舍利越魔三藏。落发披缁。愿早还乡对见明主。侍觐父母忠孝两全。时蒙三藏赐与法号。梵云达摩驮都。唐言以翻名为法界。时年二十有七方得出家。即当肃宗文明武德大圣大宣孝皇帝至德二载丁酉岁也。洎二十九。于迦湿弥罗国进受近圆。请文殊矢涅地(地[示*多]反。平声呼。唐言翻为正智)为邬波[亭*也]耶(唐言亲教师安西云和上)邬不羼提(唐言阙)为羯磨阿遮利耶(唐言轨范师若至四镇安西云阿阇梨讹略耳)驮里魏(巍屈反入声呼)地(平声同上唐言阙)为教授阿遮利耶(同上)三师七证授以律仪。于蒙鞮寺讽声闻戒。讽毕听习根本律仪。然于北天竺国皆萨婆多学也(唐言根本说一切有)然此蒙鞮寺者北天竺王践位后建兹寺矣。梵云蒙鞮微贺罗。微贺罗者唐言住处。住处即寺也。次有阿弥陀婆挽(免烦反平声呼)寺。次有阿难仪寺。次有继者岑寺。次有恼也罗寺。次有惹惹(而者反)寺。次有将军寺。次有也里特勒寺。突厥王子置也。次有可敦寺。突厥皇后置也。此国伽蓝三百余所。灵塔瑞像其数颇多。或阿育王及五百阿罗汉之所建立也。
　　如是巡礼兼习梵语。经游四年。夙夜虔心。未曾暂舍。其国四周山为外郭。总开三路以设关防。东接吐蕃北通勃律。西门一路通乾陀罗。别有一途常时禁断。天军行幸方得暂开。法界至于第四年后。出迦湿密国入乾陀罗城。于如罗洒王寺中安置。其寺王所建立。从王为名。王即上古罽腻吒王之胄胤也。次有可忽哩寺王子名也。缤芝寺王女名也。复有栴檀忽哩寺王弟名也。此皆随人建立。从彼受名。次有特勤洒寺突厥王子造也。可敦寺突厥皇后造也。复有阿瑟吒寺。萨紧忽哩寺。罽腻吒王圣塔寺。罽腻吒王演提洒寺。此寺复有释迦如来顶骨舍利。有罽腻吒王伐龙官沙弥寺。
　　如是巡礼又经二年。即当代宗眷文孝武皇帝广德二年甲辰岁也。从此南游中天竺国。亲礼八塔。往迦毗罗伐窣睹城。佛降生处塔。次摩竭提国。菩提道场成佛处塔。于菩提寺。夏坐安居。次波罗泥斯城仙人鹿野苑中转法轮处塔。次鹫峰山。说法华等经处塔。次广严城。现不思议处塔。次泥嚩袜多城。从天降下三道宝阶塔(亦云宝桥)次室罗伐城逝多林给孤独园。说摩诃般若波罗蜜多度诸外道处塔。次拘尸那城娑罗双林。现入涅槃处塔。如是八塔右绕供养。胆礼略周。次于那烂陀寺中住经三载。又至乌仗那国寻礼圣踪住茫誐(平声呼虐迦反)勃寺。复有苏诃拔提寺(唐言日宫寺也)钵茫拔提寺(唐言莲华寺)。
　　如是往来遍寻圣迹。与大唐西域记说无少差殊。思恋圣朝本生父母内外戚属。焚灼其心念鞠育恩深昊天罔极。发愿归国瞻觐君亲。稽首咨询越魔三藏三藏初闻至意不许。法界以理恳请于再三。三藏已于天宝九年。曾至唐国。日常赞慕摩诃支那。既见恳诚方遂所请。乃手授梵本十地经及回向轮经并十力经。共同一夹并大圣释迦牟尼佛一牙舍利。皆顶戴殷勤悲泪而授。将为信物奉献圣皇。伏愿汉地传扬广利群品。法界顶跪拜受悲泪礼辞。当欲泛海而归。又虑沧波险阻。乃却取北路还归帝乡。
　　我圣神文武皇帝。圣德远被。声震五天。道迈羲轩。威加八表。慕仰三宝。信重一乘。异域输金。重译来贡。法界所将舍利及梵本经。自彼中天来至汉界。凡所经历。睹货罗国五十七番中。有一城号骨咄国。城东不远有一小海。其水极深。当持牙经南岸而过。时彼龙神知有舍利。地土摇动。玄云掩兴。霹雳震雷。雹雨骤堕。有一大树不远海边。时与众商投于树下。枝叶摧落。空心火燃。时首领商普告众曰。谁将舍利异宝殊珍。不尔龙神何斯拗怒。有即持出投入海中。无令众人受兹惶怖。法界是时恳心祈愿。放达本国利济邦家。所获福因用资龙力。从日出后洎于申时。祈祝至诚云收雨霁。仅全草命。渐次前至行拘密支国。王名顿散洒。次惹瑟知国王名黑未梅。次至式匿国。
　　如是行李经历三年。备涉艰难。捐躯委命。誓心报国。愿奉君亲圣慈曲临。渐届疏勒(一名沙勒)时王裴冷冷。镇守使鲁阳。留住五月。次至于阗(亦云于遁或云豁丹)梵云瞿萨怛那(唐言地乳国)王尉迟曜。镇守使郑据。延住六月。次威戎城亦名钵浣国。正曰怖汗国。镇守使苏岑。次据瑟得城使卖诠。次至安西。四镇节度使开府仪同三司捡校右散骑常侍安西副大都护兼御史大夫郭昕。
　　龟兹国王白环(亦云丘兹)正曰屈支城。西门外有莲花寺。有三藏沙门名勿提提犀鱼(唐云莲花精进)。至诚祈请译出十力经。可三纸许以成一卷。三藏语通四镇梵汉兼明。此十力经。佛在舍卫国说。安西境内有前践山。前践寺复有耶婆瑟鸡山。此山有水滴溜成音。每岁一时采以为曲。故有耶婆瑟鸡寺。东西。拓厥寺。阿遮哩贰寺。于此城住一年有余。次至乌耆国王龙如林。镇守使扬日祐。延留三月。从此又发至北庭州本道节度使御史大夫杨袭古。与龙兴寺僧。请于阗国三藏沙门尸罗达摩(唐言戒法)译十地经。三藏读梵文并译语。沙门大震笔授。沙门法超润文。沙门善信证义。沙门法界证梵文并译语。回向轮经翻译准此。翻经既毕。缮写欲终。
　　时逢圣朝四镇北庭宣慰使中使段明秀来至北庭。洎贞元五年己巳之岁九月十三日。与本道奏事官节度押衙牛昕。安西道奏事官程锷等。随使入朝。当为沙河不通取回鹘路。又为单于不信佛法。所赍梵夹不敢持来。留在北庭龙兴寺藏所译汉本随使入都。六年二月来到上京。有敕令于跃龙门使院安置。中使段明秀。遂将释迦真身一牙舍利及所译经。进奉入内。天恩宣付左神策军。令写此经本。与佛牙舍利一时进来。时左街功德使窦文场。准敕装写进奉阙庭兼奏。从安西来无名僧悟空。年六十旧名法界。俗姓车。名奉朝请住章敬寺。其年二月二十五日。奉敕宣与正度余依。又本道节度奏事官。以俗姓车奉朝名衔奏。至五月十五日。敕授壮武将军守左金吾卫大将军员外置同正员兼试太常卿爰有制日。敕伊西庭节度奏事官节度押衙同节度副使云麾将军守左金吾卫大将军员外置同正员牛昕等。并越自流沙涉于阴国。奉三军向化之慕。申万里恋阙之诚。雨雪载霏。行迈无已。方贡善达。复命言旋。举范羌入计之劳。慰斑超出远之思。俾升崇祑。以劝使臣可依前件。
　　是岁也天恩正名。冠冕兼履。昔名法界。今字悟空。捧戴惭惶不任感惧。乃归章敬次及乡园。访问二亲坟树已拱。兄弟子侄家无一人。疏远诸房少得闻见。凡所来往经四十年。辛卯西征于今庚午。悲不奉养。喜遇明时。所进牙经愿资圣寿。其所进十地经。依常途写一百二十一纸成部勒为九卷。此经佛初成正觉已经二七日。住他化自在天宫摩尼宝藏殿说。回向轮经。佛在金刚摩尼宝山峰中。与大菩萨说。译成三纸半以为一卷。其十力经如前所说。译成三纸复为一卷。三部都计一百二十九纸。总十一卷同为一帙。然为斯经未入目录。伏恐年月深远人疑伪经。今请编入大唐贞元续开元释教录。伏以一辞圣唐于今四代。凌霜冒雪经四十年。寻礼圣踪所经国邑。或一瞻礼或渐旬时。或经累旬或盈数月。或住一岁二三四年。或遇吉祥或遭劫贼。安乐时少。忧恼处多。不能宣心一一屡说。幸逢明圣略举大纲。伏乞施行流转永代。
　　沙门圆照自惟疵贱素无艺能。喜遇明时再登翻译。续修图纪赞述真乘。并修大唐贞元续开元释教录。悟空大德具述行由托余记之。以附图录。聊以验其事也。久积岁年诘问根源。恭承口诀。词疏意拙。编其次云。大雅硕才愿详其志也。

　　继业西域行程(宋范成大撰吴船录卷上峨眉山牛心寺记)

　　秋七月戊戌朔。离黑水。复过白水寺前。渡双溪桥。入牛心寺。雨后断路。白云峡水方涨。碧流白石。照人肺肝。如层冰积雪。篮舆下行峡浅处以入寺。飞涛溅沫襟裾皆濡。境过清毛发尽竦。寺对青莲峰。有白云青莲二阁。最佳。牛心本孙思邈隐居。相传时出诸山寺中。人数见之。小说亦载招僧诵经施与金钱。正此山故事。有孙仙炼丹灶。在峰顶。及淘朱泉在白云峡最深处。去寺数里。水深不可涉。独访丹灶。灶傍多奇石。祠堂后一石尤佳。可以箕踞宴坐。名玩丹石。寺有唐画罗汉一板。笔迹超妙。眉目津津。欲与人语。成都古画浮图像最多。皆出此下。蜀画胡僧惟卢楞迦之笔为第一。今见此板。乃知楞迦源流。所自余十五板亡之矣。
　　此寺即继业三藏所作。业姓王氏。耀州人。隶东京天寿院。乾德二年。诏沙门三百人。入天竺求舍利及贝多叶书。业预遣中。至开宝九年始归。寺所藏涅槃经一函四十二卷。业于每卷后。分记西域行程。虽不甚详。然地里大略可考。世所罕见。录于此以备国史之阙。
　　业自阶州出塞西行。由灵武西凉甘肃瓜沙等州。入伊吴高昌焉耆于阗疏勒大石诸国。度雪岭至布路州国。又度大葱岭雪山。至伽湿弥罗国。西登大山有萨埵太子投崖饲虎处。遂至健陀罗国。谓之中印土。
　　又西至。庶流波国及太烂陀罗国。国有二寺。又西过四大国。至大曲女城。南临陷牟河。北背洹河塔庙甚多。而无僧尼。又西二程有宝阶故基。又西至波罗奈国。两城相去五里。南临洹河。又西北十许里至鹿野苑。塔庙佛迹最伙。业自云。别有传记。今不传矣。
