<!-- { "loadSidebar": true } -->
　　凌烟阁　帝命图画功臣。赵公长孙无忌。赵郡元王李孝恭。莱成公杜如晦。郑文贞公魏征。梁公房玄龄。申公高士廉。鄂公尉迟敬德。卫公李靖。宋公萧瑀。褒忠壮公段志玄。夔公刘弘基。蒋忠公屈突通。郧节公殷开山。谯襄公柴绍。邳襄公长孙顺德。郧公张亮。陈公侯君集。郯襄公张公谨。庐程知节。永兴文懿公虞世南。渝襄公刘政会。莒公唐俭。英公李世绩。胡壮公秦叔宝于凌烟阁(忠义传)。
　　丰干禅师寒山拾得　丰干垂迹天台山国清寺。庵于藏殿西北隅。乘一虎游松径。见一子可年十岁。扣之无家无姓。师引之归寺养于厨所。号曰拾得。有一贫士。从寒岩来。曰寒山子。三人相得欢甚。是年丰干云游。适闾丘胤来守台州。俄患头风。丰干至其家。自谓善疗其疾。闾丘见之。师持净水洒之即愈。问所从来。曰天台国清。曰彼有贤达否。干曰。寒山文殊拾得普贤宜就见之。闾丘见之。三日到寺访丰干遗迹。谒二大士。闾丘拜之。二士走曰。丰干饶舌弥陀。不识礼我何为。遁入岩穴。其穴自合。寒拾有诗散题山林间。寺僧集之成卷。版行于世(国清寺记碑刻)。
　　遗教经　贞观十八年。帝敕曰。如来灭度以末代浇浮付嘱国王大臣护持佛法。然僧尼出家戒行须备。若纵情放逸触途烦恼。关涉人间动违经律。既失如来玄妙之旨。又亏国王受付之义。遗教经是佛涅槃所说。戒勒弟子甚为详要。末俗缁素并不崇奉。大道将隐微言且绝。永怀圣教用思弘阐。宜令所司差书手十人。多写经本务尽施行。其京官五品以上及诸州刺史各付一卷。若见僧尼业行与经文不同。宜公私劝勉必使遵行(见唐书旧史并文馆辞林)。
　　十九年二月。帝自将伐高丽不克。九月班师。二十年三月车驾至长安。释智则者止辩才寺。房居萧然众呼为狂者。智则曰。道他狂者不知自狂。出家离俗只贪衣食。行住遮障锁门锁柜。种种聚敛役役不安。此而非狂更无狂者。乃抚掌大笑遽然而去(僧传)。
　　风泾高王　释法聪说法于浙西之苏杭嘉兴县。有神曰高王。降其祝曰。为我请聪法师来。受菩萨戒。居人依其言而请之戒讫。又降祝曰。自今以往酒肉五辛一切悉断。后若祈福可请僧众在庙设斋行道。历二年。秀州海盐县神曰。鄱阳府君因常祭降祝曰。为我请聪法师讲涅槃经。众乃迎师就讲。神又降祝曰。神道业障多有苦恼。自听法来身鳞甲内已息细虫啖苦。愿为我请师更讲大品。师复为讲之。神降祝谢(高僧传)。
　　贞观二十二年。帝自伐辽而还气力不逮。乃留神大教。八月问玄奘法师曰。欲植法门之益。何所宜先。奘曰。众生寝惑非慧莫启。慧芽抽植法为之资。弘法须人度僧为最。帝曰。赐奘磨衲衣并宝力。奘表谢具前本传下。九月乙卯诏曰。隋季失御。天下分崩。四海涂炭。八埏鼎沸。朕属当戡乱亲履兵锋。亟犯风霜宿于马上。顷加药饵犹未痊除。比日以来方遂平复。岂非福善之致耶。京城及天下诸州寺各度僧五人。时天下寺三千七百余所。度僧凡一万七千余人(唐旧史)。
　　皇太子治居春宫。适天时阴晦体倦凄感。追念母仪昊天罔极。慈恩无际。遂鸠材择地创大慈恩寺。为文德皇后追崇冥福。至是十二月成。又建浮图。诏选京城宿望五十大德。各度侍者六人居新寺。是月丙辰太子备宝车五十乘迎诸大德。并彩亭宝刹数百具。奉安新得梵夹诸经及瑞像舍利等。敕太常九部乐及长安万年音乐京城诸寺华幡导引入寺。帝御安福门楼执罏致敬。经像过尽始罢。皇情大悦。高宗既即位。亲制大慈恩寺碑(唐典)。
　　己酉贞观二十三年。夏四月。帝有疾。五月崩。六月大子即位。八月葬文皇帝于昭陵。庙号太宗(本纪)。

　　高宗

　　治。字为善。太宗第九子。初封晋王。在位三十四年。寿五十六岁　永徽(六)显庆(五)龙朔(三)麟德(二)干封(二)总章(二)咸亨(四)上元(二)仪凤(三)调露(元)永隆(一)开耀(一)永淳(一)弘道(一)。
　　庚戌永徽元年辛亥二年。
　　四祖道信大师尊者　姓司马氏。世居河内。徙居蕲州广济县。今淮西也。生而超异。幼慕空宗诸解脱门。宛如宿习。既嗣祖位。胁不致席仅六十年。唐高祖武德七年住蕲之破头山。今双峰山也。贞观中太宗闻其风三诏。尊者不起。又诏之。帝谓使臣曰。今复不从吾命即取首来。使道上意。师引颈待刃。使者还奏之。帝嘉叹慰谕甚厚。至是尊者居山已二十载矣。一日往黄梅县。路逢一小儿。可七岁许。问之曰。汝何姓。儿曰姓即有非常姓。祖曰。是何姓。儿曰是佛性。祖曰。汝无姓耶。儿曰姓空故无。祖默识其法器。令侍者至其母所。乞令出家。母以其宿缘故遂舍之。祖为剃度名弘忍。其后乃命曰。昔如来传正法眼转至于我。我今付汝并于衣钵。听吾偈。曰。华种有生性。因地花生生大缘与信合。当生生不生。至是永徽二年闰九月四日。诫门人曰。一切诸法悉皆解脱。汝等各各护念流化未来。言讫安坐而逝。寿七十二。塔于本山。明年四月八日塔户自开。仪相如生。代宗大历中谥曰大医禅师。塔曰慈云(正宗记)。尊者尝至建康牛头山。摄融禅师列派曰旁出。
　　甲寅永徽五年。帝特旨度沙弥窥基为大僧。入大慈恩寺。参译经正义。基鄂忠武公尉迟敬德犹子也。居长安。初玄奘法师就其父求之出家。基每览疏记过目成诵。义亦顿解善大小乘。从奘师受瑜伽唯识宗旨。著论凡百部。时号百本论师。性豪侈每出必治三车。经书食馔。时呼之曰三车法师。永淳元年入灭。寿五十一。有诏伤悼。御制画像赞。敕葬樊川北渠。近奘法师之茔。京兆终南山宣律师持律精严感天厨供养。每薄基三车之玩。基访律师。日过午天馔不至。基辞去天乃来。律师责以后时。天曰。适大乘菩萨在此。翊卫严甚故无自而入。律师闻之大惊。于是遐迩增敬。基公启宗曰慈恩(本传)。
　　慈恩教　初天竺国无著大士。频升知足天宫。咨参慈氏唯识宗旨。及其弟天亲菩萨生西度罗阅国。发明大乘。遂相与制论。天竺代有圣贤出弘其教。至正法藏戒贤论师。西天中印度人。年一百有三岁。居王舍城国之那兰陀寺。会三藏玄奘至。贤遂以瑜伽师地唯识宗旨授。奘东归。奘以授窥基。基乃网罗旧说广制疏论。学者宗之。谓之三车法相显理宗慈恩教。
　　乙卯永徽六年十月。帝命司空李绩赍玺绶。册宸妃武氏为皇后。废王皇后。初贞观二年。太宗召荆州都督武士[穫-禾+(尋-口+几)](郁缚反)女入后宫为才人。时年十四。太史奏有女主之兆出之。于感业寺为尼。永徽五年帝召之入宫为昭仪。今册为皇后。
　　丙辰显庆元年。五月。敕天下僧尼有犯国法者。以僧律治之。不得与民同科。十一月天后生子。号曰佛光王。即中宗也。十二月五日为佛光王度僧七人。仍请玄奘法师。为佛光王剃发为出家(唐书旧史)。
　　千岁宝掌和尚　西竺中印度人也。生而拳左手。七岁祝发乃展。因名宝掌。东汉献帝建安二十四年来至此土。魏晋间东逝。西入蜀礼普贤。留大慈日诵般若等经。有咏之者曰。劳劳玉齿寒。似迸寒泉急。有时中夜坐。阶前鬼神泣。一日谓众曰。吾有愿住世千岁。故以千岁称之。次游五台。徙居祝融峰之华严．黄梅之双峰．庐山之东林。寻抵建康会达磨入梁。掌就扣其旨而有悟。武帝高其道腊。延之内庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷至天竺。往鄮峰登太白。穿雁宕盘礴于翠峰七十二庵。[竺-二+面]赤城憩云门法华诸暨渔浦赤符大岩。太宗贞观十五年。返杭之飞来峰栖止之。今中天竺寺也。有行尽支那四百州此中偏称道人游之句。后居浦江之宝岩。至是丁巳显庆二年正旦。手塑一像九日像成。问其徒慧云曰。肖谁。云曰与和尚无异。即沐浴趺坐谓云曰。吾住世已□千七十二年。今谢世。听吾偈曰。本来无生死。今亦示生死。我得去住心。他生复来此。言讫而逝。后五十四年。刺浮长老自云门至塔所。礼曰。冀塔户开少选塔户果启其骨连环若黄金。浮即持往秦望山建塔焉。玄宗开元中。慧云门人宗一者。尝勒石识其行实云(传灯录)。
　　戊午显庆三年六月十二日。帝创西明寺成。十三日帝出绣像长幡送寺次奉。寻召僧道各七人入百福殿。共谈名理以相启沃。复各赐坐论议。全文备载南山宣律师论衡。七月诏迎玄奘法师入居西明寺。四年十月。帝以玉华宫为寺。追崇先帝。诏奘法师居之。五年帝幸东都。敕召僧义褒慧立等赴洛京。见帝于合壁殿。叙论称旨。留住东都净土寺(僧传)。
　　辛酉龙朔元年九月。帝幸高祖旧第天宫寺。设斋僧侣(方志)。
　　释彦悰撰大唐京寺录传十卷。铺述三宝灵迹焉(弘明集)。
　　明解　长安普光寺僧明解者。姓姚氏。性聪敏。琴诗书画为时独绝。每欣俗网不乐道门。殢酒荒情。显庆三年帝造西明寺成。敕灵润法师择人居之。时有僚采数人。共荐明解。润法师曰。公等宜求戒定慧学增长福田。何乃酒客画师以当洪寄。官采愧退。明解怀憾。俄而帝征四科。不问道俗。明解应诏。自举射策升第。喜不自胜。遂乃归俗颇有余言。未几染疾。见数十人执猛炬迎解。明解大怖言未终而卒。是年八月也。后托梦于相州净土寺僧智整曰。明解宿无福业。不遵内教。今受大罪非常饥乏。傥有故人之情。颇能惠一餐否。智整许诺。及寤遂为设食。至夜才卧。即见明解来愧谢之。逾二年。又托梦于画工张生曰。我以不信佛法。今大受苦痛。努力为我写三二卷经。执手殷勤。赋诗言别。教画工读十八遍令记之。寤乃忆其诗曰。握手不能别。抚膺还自伤。痛矣时阴短。悲哉泉路长。松林惊野吹。荒隧落寒霜。言离何以赠。留心内典章。其画工素不识字。乃倩人录之示明解知友。皆曰。是明解文体不惑。见闻者莫不测然哀感(见法苑珠林并冥报录)。
　　壬戌龙朔二年。二月改百官名。以门下省为东台。中书省为西台。尚书省为中台。侍中为左相。中书令为右相。仆射为匡正。左右丞为肃机。尚书为大常伯。侍郎为少常伯。其余二十四司御史台九寺七监十六卫。并以义训更其名。职任如故(唐书)。
　　并州大像　并州是太原路。今改冀宁路。帝及后初幸并州童子寺。大像高十七丈。七月遣使送袈裟于像。像放光明。帝悦(法苑珠林)。
　　善导和尚　入京化人修净士业。念阿弥陀佛。说法光明寺。是年入灭。
