<!-- { "loadSidebar": true } -->
　　庞居士　襄州居士庞蕴者。衡州衡阳县人也。字道玄。世本业儒。少悟尘劳。志求真谛。德宗贞元初谒石头迁禅师。乃问不与万法为侣者是甚么人。头以手掩其口。豁然有省。后与丹霞天然禅师为友。一日石头问曰。日用事作么生。士曰。若问日用事即无开口处。乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。头然之。既而头曰。子以缁邪素邪。士曰愿从所慕。遂不剃染。后参马祖问曰。不与万法为侣者是甚么人。祖曰。待汝一口吸尽西江水即向汝道。士于言下顿悟玄旨。遂厕祖之门徒焉。乃留驻参承二载。有偈曰。有男不婚。有女不嫁。大家团栾。头共说无生话。机辩捷出。诸方向之。至是元和六年北游襄汉随处而居。有女名灵照。卖竹漉篱以供朝夕。士坐次问灵照。古人道明明。百草头明明。祖师意如何会。女曰。老老大大作这个语话。士曰。尔作么生。女曰。明明百草头。明明祖师意。士乃笑。士因下桥被搂。女见亦去士边倒。士曰。尔作甚么。女曰。见爷倒地。灵照相扶。士将入灭。谓灵照曰。视日早晚及午以报。照遽报日已中矣而有蚀也。士出户观。灵照即登父座合掌坐亡。士笑曰。我女锋捷矣。于是更延七日。州牧于公頔闻之来问。士谓之曰。但愿空诸所有。慎勿实诸所无。好住世间皆如影响。言讫枕公膝而化。遗命焚弃于江湖中。庞婆走田中。谓其子庞大曰。汝父死矣。庞大笑曰。嗄倚锄亦脱去。婆曰。汝更愚痴。既为焚烧毕。婆乃遍别乡闾。归隐之自后。莫知其所自。有诗偈三百余篇传于世。缁白伤悼。谓禅门庞居士。即毗耶净名也(传灯庞传)。
　　壬辰元和七年夏六月。大水为阴盈之象。帝出宫女三百车(唐书)。
　　办食飞走　元和八年。法师智辩悟解绝伦。然寡徒侣。偶有耆宿阅辩著述乃曰。汝识至高颇符佛意。今寡徒众盖缺人缘耳。佛犹不能度无缘。况初心者乎。可办食布施飞走。却后二十年当自有众。辩如其教炊米散郊外。感鸟大集搏饭。辩祝曰。食吾饭者愿为法侣。后二十年辩往邺城开讲。座下有众千余人。皆年少比丘(本传并感应录)。
　　北山录　北山法师神清著。盛行于世。至是元和九年清入寂。
　　百丈山　江西隆兴路(古洪州也)禅师名怀海。福州长乐王氏子丱岁离尘。三学该练。属马祖阐化江西。乃倾心依附。与西堂智藏南泉普愿同号入室。时三大士化门为角立焉。师上堂曰。灵光独耀迥脱根尘。体露真常不拘文字。心性无染本自圆成。但离妄缘即如如佛。师创立丛林仪轨。名曰清规。至是元和九年正月十三日归寂。寿九十五岁。敕谥大智禅师。塔曰大宝胜轮。师嗣马祖(传灯)。
　　清规　百丈山大智海禅师创立也。犹佛之律条。动静云为折旋俯仰莫可犯也。丛林尊行之。又有日用小清规。永明寿禅师所作也。
　　元和九年正月。柳子厚作南岳大明律师碑。其略曰。儒以礼立仁义。无之则坏。佛以律持定慧。去之则丧。是以离礼于仁义者不可与言儒。异律于定慧者不可与言佛。达是道者惟大明师。凡浮图之道衰。其徒必小律而去经。大明恐焉。于是究戒律而大法以立。通经教而奥义以修。凡衣服器用动有师法。言语行止皆为物轨。全文载柳集。
　　鸟窠禅师　讳道林。杭州富阳潘氏子。母朱氏诞时异香光明满室。因名曰香光。九岁出家。二十一于荆州果愿寺受戒。后诣长安西明寺复礼法师。学华严经起信论。礼示以真妄颂。俾修禅那。师问曰。初云何观。云何用心。礼久而无言。师三礼而退。属代宗诏径山道钦禅师至阙。师就得以谒之。契悟心要。及南归钱塘孤山永福寺。有辟支佛塔。时道俗共为法会。师振锡而入。有灵隐寺韬光禅师曰。此之法会何以作声。师曰。无声谁知是会。后见西湖之北秦望山有长松枝叶繁茂盘屈如盖。遂栖止其上。故时人谓之鸟窠禅师。有鹊巢于侧。人又曰鹊巢和尚。至是元和间。白侍郎居易由中书舍人出刺杭州。闻师之道。因见师栖止巢上。乃问曰。师住处甚险。师曰。大守危险尤甚。曰弟子位镇山河何险之有。师曰。薪火相交识性不停得非险乎。曰佛法大意如何。师曰。诸恶莫作众善奉行。曰三岁孩儿也解恁么道。师曰。三岁孩儿虽道得。八十翁翁行不得。侍郎钦叹。数从问道。乃起竹阁于湖上近师之居。以便朝夕之参益。竹阁者今曰广化寺。侍郎遗像存焉。师於穆宗长庆四年二月十日告侍者曰。吾今报尽。言讫跏趺而化。敕谥圆修禅师。师嗣国一钦禅师。四祖旁派(传灯)。
　　布氏侍者　法名会通。姓吴(俗名元卿)为供奉官。元和十年一日奏帝曰。臣幼不食荤。志愿从释浃旬蒙诏许出家。寻母患归杭州乡里。趍谒鸟窠禅师于湖上。愿求剃度。窠曰。今时为僧鲜有精苦者。行多浮滥。卿曰。本净非琢磨。元明不随照。窠曰。汝若了净智妙圆体自空寂。即真出家。元卿确请。窠乃与披剃具戒。法名会通。侍窠年久。忽辞窠曰。诸方学佛法去。窠曰。佛法此间亦有些子。通曰。请和尚佛法。窠于身上拈起布毛吹之。通顿悟玄旨。遂不游行。雅号布毛侍者。建伽蓝于喜鹊寺之东葛岭之西坞曰招贤(传灯录)。
　　丙申元和十一年。江州归宗寺智常禅师目有重瞳。用药手按摩。久而目眦俱赤。因号赤眼归宗。江州刺史李渤问曰。芥子纳须弥莫妄谈否。师曰。人传使君读万卷书是否。李曰然。师曰。使君自顶至踵如椰子大。万卷向甚处著。渤俯首有省。师殁。有嗣法者甚盛师嗣马祖。
　　马郎妇　观世音也。元和十二年。菩萨大慈悲力欲化陕右。示现为美女子。乃之其所。人见其姿貌风韵欲求为配。女曰。我亦欲有归。但一夕能诵普门品者事之。黎明彻诵者二十辈。女曰。女子一身岂能配众。可诵金刚经。至旦通者犹十数人。女复不然。其请更授以法华经七卷。约三日通至期。独马氏子能通经。女令具礼成姻。马氏迎之。女曰。适体中不佳。俟少安相见。客未散而女死。乃即坏烂葬之。数日有老僧。仗锡谒马氏。问女所由。马氏引之葬所。僧以锡拨之。尸已化唯黄金锁子之骨存焉。僧锡挑骨谓众曰。此圣者。悯汝等障重故垂方便化汝耳。宜善思因免堕苦海。语已飞空而去。自此陕右奉佛者众。泉州粲和尚赞曰。丰姿窈窕鬓欹斜。赚杀郎君念法华。一把骨头挑去后。不知明月落谁家(观世音菩萨感应传)。
　　清凉国师　清凉大统国师澄观。始见于则天万岁通天元年。至顺宗在东宫之时。闻法解悟。以心要问于国师。师答之。略曰。至道本乎其心。心法本乎无住。无住心体灵知不昧。性相寂然包含德用。迷现量则惑苦纷然。悟真性则空明廓彻。虽即心即佛唯证者方知。然有证有知则慧日沉没于有地。若无照无悟则昏云掩蔽于空门。若一念不生则前后际断。照体独立。物我皆如。直造心源无智无得。然迷悟相依真妄相待。若求真去妄如弃影劳形。若体妄即真似处阴影灭。若无心忘照则万虑俱捐。若任运寂知则众行爰启。放旷任其去住。静鉴觉其源流。语默不失玄微。动静未离法界。言止则双亡知寂。论观则双照寂知。语证则不可示人。说理则非证不了。是以悟寂无寂真知无知。以知寂不二之一心。契空有双亡之中道。帝之元和四年五月。敕有司别铸金印。加清凉国师号僧统国师。主教门事。帝问师曰。华严所诠何谓法界。师曰。法界者众生身心之本体也。从本以来虚明广大唯一真境而已。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目离念之明智。不能见自心如此之灵通也。故世尊初成正觉叹曰。奇哉一切众生。具有如来智慧德相。但以妄想执著而不证得。于是称法界性。说华严经。全以真空简精。事理融摄周遍凝寂。帝听于玄谈。廓然自得(旧唐书师文集。开成三年入寂)。
