<!-- { "loadSidebar": true } -->
　　甲子兴元元年。朱泚更国号曰汉。改元天皇。李希烈即皇帝位于许州。国号大楚。建元武成。置百官。帝自奉天急幸梁州至城。固神策河北行营节度使李晟改复京城。六月朱泚将奔吐蕃。为其将梁庭芬等斩之。传首行在。诏改梁州为兴元府。帝至长安。进李晟爵西平王。
　　乙丑贞元元年丙寅二年。五月诏律师道澄入宫。为妃嫔内侍授归戒。赐号大圆律师。制诸寺宣讲。复作盂兰盆会。依代宗时。
　　贞元三年分浙江东西道为三浙。浙西治润州(今镇江路)。浙东治越州。宣歙池治宣州。各置观察使以领之(唐书)。
　　贞元四年诏迎岐州无忧王寺佛指骨。入禁中供养。
　　马祖　江西禅师(法名道一)汉州什邡县人。姓马氏。故称马祖。出家本邑罗汉寺。依资州唐和尚落发。渝州圆律师授具足戒。玄宗开元间习定南岳山中。遇让和尚度之。即得心印。始自建阳佛迹岭迁临川(今江西抚州路)次至南康龚公山。代宗大历四年。隶名钟陵开元寺。时连帅路嗣恭聆风景慕。亲授宗旨。由是四方学者云集座下。洪州廉使问师曰。吃酒肉即是。不吃即是。师曰。若吃是中丞禄。不吃是中丞福。丞有省。师入室弟子一百三十九人。各为一方宗主。转化无穷。师至是贞元四年正月中登建昌石门山。于林中经行。见洞壑平坦。谓侍者曰。吾之朽质。当于来月归兹土矣。言讫而回。既而示疾。院主闻和尚。近日尊候如何。师曰。日面佛月面佛。二月一日沐浴。跏趺而逝。宪宗元和八年赐谥大寂禅师。塔曰大庄严之塔(见景德传灯录)。
　　石头　庚午贞元六年。南岳石头和尚入寂。讳希迁。瑞州高要陈氏。励志劲敏。既冠直造曹溪。得法未具戒。属祖圆寂。禀遗命谒青原山思禅师。玄宗天宝初荐之衡山南寺。寺东有石。状如台。乃结庵其上。时号之曰石头和尚。著草庵歌参同契。盛行于世。至是圆寂。塔于东岭。帝赐谥无际大师。塔曰见相。师嗣青原思。思嗣六祖(传灯录)。
　　国一　壬申贞元八年十二月国一禅师入寂。师讳道钦。苏州昆山朱氏子。初业儒。年二十八遇润州鹤林素禅师。勉之剃落。乃戒之曰。汝乘流而行。逢径即止。师遂南迈。玄宗天宝三载抵临安东北一山。樵者曰。此径山也。乃驻锡焉。山有龙渊。龙王首化身为人。献其地于师。乃成伽蓝(在今淅西道杭州路余杭县径山禅寺是也。禅宗十方第一刹)。僧问。如何是道。师曰。山上有鲤鱼。井底有蓬尘。崔赵公问。弟子今欲出家得否。师曰。出家乃大丈夫事。非将相之所能为。公有省。代宗大历三年诏至阙下。帝亲瞻礼。帝谓忠国师曰。朕欲赐钦师一名。国师欣然奉诏。乃赐号国一禅师。后辞归径山。至是十二月示疾。说法而逝。帝赐谥大觉禅师。师嗣鹤林素。素嗣建康牛头山威禅师。威嗣牛头持。持嗣牛头方。方嗣牛头岩。岩嗣牛头融。融嗣四祖。乃四祖旁出之派也(传灯)。
　　癸酉贞元九年正月。监铁使张滂请税茶。九州县产茶。及茶山皆估。其直什税一。茶税初于此　寿州毛罕妻。兴元元年产一子。名毛债。猪头象耳骡足鱼腮人身。既长每以铁杖自鞭其身。持篠帚金田扫地。谓人曰。夙因盗常住钱金故扫地以偿也。后越州云门有赞之者曰。常住分文不可偷。日生万倍恐难酬。猪头骡脚分明见。佛地今生扫未休。至是庚酉年毛债死(佛祖通载并感业传)。
　　释皎然　名昼一。作字。湖州人。有逸才。为颜鲁公真卿于頔吴季德诸公所敬。陆羽至则清谈终日。士大夫服其标致。然耻以文章名世。尝叹曰。使有宣尼之博识胥臣之多闻。终日目前矜道侈义。适足以扰其性。岂若松岩云月。禅坐相偶。无言而道合。至静而性同。吾将入杼山矣。于是裹所著诗文火之。后中丞李洪刺湖州。枉驾杼山。请及诗文。昼曰。贫道役笔砚二十余年。一无所得。冥搜物累。徒起我人。今弃之久矣。洪搜之民间仅得十卷。昼卒。相国于頔序之进于朝。德宗诏藏秘阁。后人为之称曰。[濡-而+言]之昼能清秀(高僧传)。
　　宦官得专军政者。始自窦文场。初文场恶左神策大将军柏良器。贞元八年十二月。左迁良器为右领军。因而宦官得志。至是贞元十一年五月。河东节度使李自良薨。监军王定远奏。以行军司马李说为留后。说深德定远请铸监军印。监军有印自定远始。
　　律师灵澈　字源澄。居越州云门寺。一时公卿负才望。若刘长卿严维皇甫曾皆投刺结友。澈诗与皎然僧标齐名。澈著律宗行源二十一卷。蚤游京师。声誉显著。终老于越焉。相国权德舆作序饯之。有观其容鉴其词知其心不待境静而静之之语。宪宗元和十一年入灭。有文集二十卷。尚书刘禹锡为序。后人称之曰。越之澈洞冰雪(本传)。
　　丙子贞元十二年四月。帝生日故事命沙门道士讲论于麟德殿。至是始命以儒二参之。帝悦赐法师瑞甫紫方袍。命入官辅导皇太子。
　　僧标　沙门名僧标。幼而神宇清茂。首中肃宗乾元元年。试通经之选为僧。后习毗尼有高行。至是贞元十四年结庵杭州之西岭上。大雅与之游。如李吉甫韦皋孟简。皆与结尘外交。吴人语曰。杭之标摩云霄。越之澈洞冰雪。[濡-而+言]之昼能清秀。竟陵陆羽见标曰。日月云霞吾知为天标。山川草木吾知为地标。推能归美吾知为德标。闲居趣寂得非名实在公乎。杭人尊之而不名。但呼曰西岭和尚(高僧传)。
　　塔记　己卯贞元十五年四月。庾承宣作福州无垢净光塔铭。略曰。观察使柳公监军使鱼公相与言曰。报君莫大于崇福。崇福莫大于树善。树善莫大于佛教。教之本其在浮图欤。夫塔者上参诸天。下镇三界。影之所荫。如日月之照破昏为明。铃之所响。如金石之奏闻声生善。如是诸福尽归人王。谋之既臧。相顾踊跃。食王禄者乐于檀施。荷帝力者悦而献工。役无告劳。功用斯毕。皇帝嘉焉。御札题额。锡名贞元无垢净光之塔(唐书旧史)。
　　宝林传　贞元十七年。建康沙门慧炬。天竺三藏胜持。编次诸祖傅法记谶及宗师机缘。为宝林传。
　　癸未贞元十九年。东都圣善寺大师凝公示寂。翰林白乐天作八渐偈吊之。其序曰。居易尝求心要于师。师赐教焉。曰观觉定慧明通济舍。由是入于耳贯于心有得也。师今云亡。以八字作偈哀悼之(八偈留传灯录)。
　　甲申贞元二十年九月。太子诵得风疾不能言。
　　贞元二十一年正月辛未朔。诸王亲戚入贺。太子独以疾不能来。帝涕泣悲叹由是得疾日益甚。凡二十余日中外不通。莫知两宫安否。
　　癸未帝崩。甲午宣遗诏。太子即帝位于太极殿。

　　顺宗

　　诵。德宗长子。失音不能决事。居深宫施帘帷。独宦官李忠言昭容牛氏侍左右。百官奏事。自帏中可其奏。在位一年。寿四十六。
　　乙酉永贞元年八月庚子。制令太子即皇帝位。朕称太上皇。徙居兴庆宫。乙巳宪宗即位于宣政殿　永贞(一)。
　　九月。太尉中书令韦皋薨。皋治蜀二十一年。封南康忠武王。四川奉祀之以为土神。礼重释氏法。嘉州镌山为石佛像成。皋为记有曰。头围千尺。目广二丈。其余相好一一称是。又尝训一鹦鹉念佛。鹉毙。皋曰是念佛者。官以桑门礼阇维之。果得舍利二颗。皋为记。略曰。元精以五气授万类。虽鳞介毛羽必有感清英纯粹者矣。聿彼禽类习乎能言。了空相于不念。留真骨于已毙。殆其元圣示现感于人心。

　　宪宗

　　纯。顺宗长子。初封广陵王。永贞元年三月立为皇太子。八月受诏即位。在位十五年。寿四十五　元和(十五)。
　　丙戌元和元年春正月上皇崩。十月诏天下有道行僧。赴上都阐扬法化。
　　丁亥元和二年。诏信州(江东道)鹅湖山大义禅师。入麟德殿设斋。召诸大德论道。帝临听论义。有法师问。何谓四谛。师曰。圣上一帝三谛何在。又问欲界无禅。禅居色界。此土凭何而立。师曰。法师只知欲界无禅。不知禅界无欲。曰如何是禅义。以指点空。法师无对。帝曰。法师讲无穷经论。只这一点尚不奈何。义却问众。师曰。毕竟以何为道。有对知者是道。师曰。不可以智知。不可以识识。安得知者是道。有对无分别是道。师曰。善能分别诸法相。于第一义而不动。安得无分别是道。有对四禅八定是道。师曰。佛身无为不堕诸数。安得四禅八定是道。复有数人致对。义皆乘机为晓之。帝问曰。何者是佛性义。曰不离陛下所问。帝默契。由是益重禅宗。师衢州须江徐氏。嗣马祖。元和十三年正月入寂。敕谥慧觉禅师(旧唐书传灯录)径山旧祖图曰。大义滏禅师。姓吴氏。
　　僧录　元和二年二月。制法师端甫掌内殿法事仪。注录左右街僧事。僧录自甫而始(唐书旧史)。荆南城东天皇寺道悟禅师。唐协律郎符载撰碑曰。道悟。姓张氏。婺州东阳人。年十四出家。依明州大德祝发。二十五受戒于杭州竹林寺。初参国一于径山。留五年。代宗大历十一年隐于四明大梅山。德宗建中初谒江西马祖。二年参石头乃大悟。遂隐当阳紫陵山。后于荆南城东天皇废寺。僧灵鉴者请居。至是元和二年四月十三日。以背痛入灭。寿六十坐。三十五夏。法嗣三人。曰慧真。曰文贲。曰幽闲。今荆南城东有天皇巷存焉(五灯)。
　　戊子元和三年。诏怀晖禅师居京兆章敬寺。每召对麟德殿论道。是年入寂。敕谥大觉禅师。师泉州谢氏子。嗣马祖(传灯录)。
　　荆南城西天王寺　道悟禅师。唐正议大夫户部侍郎平章事荆南节度使丘玄素撰师碑曰。道悟渚宫人。姓崔氏。子玉之后胤也。年十五依长沙寺昙翥律师出家。二十三诣嵩山受戒。三十参石头。赖沐指示曾未投机。次谒忠国师。年三十四与国师侍者应真南还。谒马祖。祖曰。识取自心本来是佛。不属渐次不假修持。体自如如万德圆满。师于言下大悟。祖嘱之曰。汝往住持莫离旧处。师蒙旨已便返荆门。去郭不远结草为庐。后节使顾问左右申其端绪。节使亲往访问。见其路隘车马难通。极目荒榛曾未修整。因之怒其令人持师抛于流水。旌旆旋归。居第火发莫可近向。闻空中声曰。我是天王神。我是天王神。节使谢过拜礼。烟焰顿息。亟趍江际。见师水涯重伸忏悔。迎请在衙供养。于府西造寺。额曰天王。师居常称云。快活快活临将入寂。乃称苦苦阎罗王来取伊也。院主云。和尚被节使抛向水中。神色不动如今何得恁么地。师举枕子云。汝道当时是如今是。院主无对。师掷下枕子而逝。当此元和五年十月十三日也。寿八十二。坐六十三夏。嗣法一人。曰崇信(见五灯会元录)。
　　庚寅元和五年三月。敕谏议孟简补阙萧俯。于醴泉寺监护译经润文(唐书旧史)。
