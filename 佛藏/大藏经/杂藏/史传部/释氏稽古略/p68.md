<!-- { "loadSidebar": true } -->
　　宋隆兴泐潭草堂清禅师会中书记。名修仰。南闽人。佛日杲禅师奉旨自衡州移梅阳。仰侍行。郡守谢朝议以佛日语僚属曰。朝廷编置所谓长老者但一僧耳。兵马司东偏之隙地从其居止。既而僧行日至几数百指。施锹钁而平基址。运竹木而缚屋庐。听其指呼无敢怠者。守虽闻其服勤如此。亦未知果何人也。于是延见一二观其能为。仰适承命乃与从容弥日语论英发。榷古商今逢原左右。守复征等伍更有蕴异能者否。仰遂告以负大经论者有之。博极书史者有之。诗词高妙者有之。翰墨飘逸者有之。其所以未能明彻。则佛祖大事因缘而已。是以不惮艰险随侍而来得依仁政幸莫大焉。守且骇异知其徒侣皆为法忘躯之士自是于佛日禅师日益加敬遣其子纯粹求入道捷径佛日示以法语八篇存语录中(云卧纪谈)。
　　宋显仁太皇后韦氏。绍兴十二年自北归(东都事略)至是辛未二十一年十月于杭州皋亭山建新寺成额曰崇先显孝诏洞山下九世真歇禅师清了开山住持召对称旨赐金襕衣。未几而寂。全身葬于寺。有碑存焉。真歇生蜀绵州雍氏嗣丹霞淳淳嗣英蓉楷禅师太后谓道家四圣殊有冥助。改孤山寺为延祥观。以奉香火。迁孤山尊者法慧法师智圆全身葬山玛瑙坡(武林图纪)。
　　　　壬申　绍兴二十二年　　金自会宁府迁都燕京　天德四年　　西夏
　　　　癸酉　绍兴二十三年　　金改　贞元元年　　西夏

　　宋诏台州东掖山圆智住上天竺。太师秦桧问曰。止观一法耶二法耶。智曰一法也。譬之于水湛然而清者止也。可鉴须眉者观也。水则一耳。以众生心性有重昏巨散之病。用止观为药。救而治之。归一法界之全体。法界寂然名为止。寂而常照名为观。止观明静之体岂有二耶。桧悦首施钱五万缗。以建法堂。绍兴二十八年十二月十二日证悟法师圆智入寂。曹勋撰塔铭。诏嗣法首座若讷继席住持。
　　宋给事中知泸州凭楫。悟心法于大慧杲禅师。号不动居士。南渡后所在寺院佛藏经残失。楫印施补之足五千余卷者凡四十八藏。又四大部者亦如之。所至与贤士大夫高僧逸民。续庐山莲社遗风。每月建系念净土会。至是癸酉冬十月三日。具衣冠望阙再拜已。换著僧三衣。升高座跏趺。说偈而逝(普灯录)。
　　宋温州圆辩法师道琛所至居止。每月二十三日建净土系念道场。会禅律讲宗名胜毕至缁素常逾万人。至是癸酉冬十二月十六日安坐而逝。传法嗣子法莲．慧询．伸韶．韶著指南集二卷。江湖宝之(佛法系年录)。
　　全真教　金国贞元元年。有吏员咸阳人王中孚者。倡全真教谈。马丘刘和之。其教盛焉。章宗泰和四年元学士作紫微观记(全叵纪实)。
　　　　甲戌　绍兴二十四年　　大金　贞元二年　　西夏
　　　　乙亥　绍兴二十五年太师秦桧老病乞与男熺致仕遂薨中广小[尸@(林/呂)]　　贞元三年　　西夏
　　　　丙子　绍兴二十六年　　金改　正隆元年　　西夏

　　宋华亭余山马[山*(老/目)]禅师。名法宁。生山东密州莒县李氏。幼岁投沂州天宁妙空明公得度。住沂州马[山*(老/目)]山净居寺。绍兴初。航海抵华亭青龙镇。有宦居察判章衮母夫人高氏。梦天人曰古佛来也。翌旦师至。迎之止钱氏园。师乃建精舍。掘基得铁磬断碑佛像之应。华亭令柳约申明所司奏赐所建寺额曰净居。往明州省妙空于雪窦。庵于补陀别峰。曰青山(今小保宁)郡守莫将请主吉祥。初哲宗元符间。余山有精舍曰灵峰。请部符改额曰昭庆禅院。右丞朱谔致师开山住持。迁明州广慧。复回昭庆。至是丙子年正月八日入寂。塔全身方丈之东偏。世寿七十六岁。僧腊五十九夏。嗣雪窦明禅师。明嗣长芦和。和嗣法云本。云门宗派(五灯会元)。
　　　　丁丑　绍兴二十七年　　大金　正隆二年　　西夏
　　　　戊寅　绍兴二十八年　　正隆三年　　西夏
　　　　己卯　绍兴二十九年　　正隆四年　　西夏
　　　　庚辰　绍兴三十年　　正隆五年　　西夏

　　宋诏谥杭州天竺慈云尊者。曰忏主禅慧法师。塔曰瑞光之塔(下竺碑刻)。
　　　　辛巳　绍兴三十一年　　金世宗立改正隆六年曰大定元年　　西夏

　　金辛巳年秋七月。金主亮迁都汴京。九月亮背盟伐宋。宋帝下诏亲征。亮勇于诛杀。兴兵构祸。是时豪杰并起。太名王友直济南耿京。太行陈俊倡集义众。契丹之裔耶律窝斡并兴于沙漠。于是渤海一军万人叛亮。归会宁府。立袖为帝(袖改名雍。太祖孙也。冀主宗辅之子)。十月庚朔。袖即皇帝位。改元大定。左丞相张浩自汴京录袖赦文驰报亮。亮叹曰。朕欲俟江南平后取一戎大定之义以纪元。是子乃先我乎。命取书一帙示之。乃预谶改元之事。十一月乙未诸将集兵万余人控弦直入亮寝帐中。左右亲军散走。诸将射帐中。矢下如雨。亮即崩。皇子光瑛留汴京。亦为众所杀。袖追废亮为海陵王。谥曰炀。后徒单氏为海陵夫人。袖更名雍都燕京。仁厚慈俭。在位二十九年。谓之小尧舜(金志)。
　　　　壬午　绍兴三十二年　　大金　大定二年　　西夏

　　金世宗雍正月。入都于燕。以父故名宗辅改曰宗尧。追谥尊曰懿宗。建大庆寿寺于燕都城北。诏玄冥禅师顗公主之。为开山第一代。敕皇子燕王降香赐钱二万缗沃田二十顷(金志寺记)。
　　宋二月。帝自建康回临安府。六月诏太祖皇帝七世孙建王玮赐名[((嘹-口)-小)-日+月]。立为皇太子。追封皇兄子称为秀王。丙子。帝内禅皇太子即皇帝位。帝称太上皇帝。居德寿宫。冬十月。淫雨敕内侍邓从又赉香祷上竺观世音菩萨。即日开霁。帝悦赐内府三品王供养以谢(曾觌宝王记)。

　　孝宗

　　讳[((嘹-口)-小)-日+月]。封建王。立为皇太子。年三十六岁受内禅即帝位。以十月二十二日为会庆节。锐意克复神州。会臣下有以内修劝帝者。乃以敷文德。求民瘼。劝农桑。修水利。明赏罚。惜名器。五日一朝太上皇。以极两宫之奉。在位二十七年。禅位太子。自称太上皇。寿六十八岁。
　　(宗录)　隆兴(二)乾道(九)淳熙(十六)。
　　　　癸未　隆兴元年　　大金　大定三年　　西夏

　　御赞观世音菩萨　七月。帝御选德殿。制观世音菩萨赞曰。观音大士。以所谓普门示现神通力故。应迹于杭之天竺山。其来尚矣。朕每有祷祈。随念感应。曰雨曰旸不愆晷刻。是有助于冲人者也。因为作赞曰。猗欤大士。本自圆通。示有言说。为世之宗。明照无二。等观以慈。随感即应。妙不可思(上竺石刻)。
　　宋诏蒋山大禅禅师了明住径山。明生秀州陆氏。嗣大慧杲禅师。杨和王重敬之。舍苏州庄田。岁入二万斛。径山由是丰足增益(明禅师行业碑)。
　　　　甲申　隆兴二年　　大金　大定四年　　西夏
　　　　乙酉　乾道元年　　大定五年　　西夏
　　　　丙戌　乾道二年诏灵隐道昌住净慈昌湖州人受业宝溪鹿苑寺普灯　　大金　大定六年　　西夏
　　　　丁亥　乾道三年　　大定七年　　西夏

　　宋春二月。帝幸上天竺。展敬观世音菩萨。问住持若讷曰。何故岁修金光明忏。讷曰。大梵尊天是娑婆世界主。释提桓因天帝中御三十三天。以临下土。四镇天王共誓护法护民。故佛为诸天说金光明三昧。此帝王盛世之典也。朝家香火故宜岁岁行之。帝悦擢讷右街僧录赐钱二万。即开山石晋僧道翊故居。建十六观堂。敕翰林学士楼钥作记按图。亦建于禁中。次年四月八佛诞日。宣讷请五十僧。入内观堂行护国金光明三昧。斋罢命讷说法。帝悦进左街僧录。号慧光法师。僧赐帛各一疋。自是岁岁如来诞日例赐帛五十疋。付上天竺。遵修佛事。乾道六年十一月御书灵感观音之寺灵感观音宝殿十二大字。赐上天竺。昭揭山门。乾道九年正月七日。宣讷入对选德殿。午初引见赐坐。帝曰。岁元曾去斋菩萨。讷曰。已领圣恩。帝曰。光明忏科仪如何。讷曰。经中有理忏有事忏。理忏者。端坐究心。是以曰业障如霜露。皆从妄想生。端坐念实相。慧日能消除。事忏者有五。谨自正心。诚意思惟大乘甚深空义。从善如流改过不吝。是修第一忏悔。孝事父母以先四海。是修第二忏悔。正法治世不枉人民。是修第三忏悔。于六斋日境内不杀。是修第四忏悔。深信因果心存因果。不忘灵山付嘱。是修第五忏悔。不必克期礼拜。但能行此五者。以事契理。是名第一义忏悔。帝大喜曰。甚有开发。帝曰。每日讲甚经。讷曰。妙法莲华经。帝曰。七卷经妙在何处。讷曰。为令众生开示悟入佛之知见。不曾动著本体。点铁成金。直指人心见性成佛。帝悦。奏未时。讷谢恩下殿。淳熙元年。帝给内帑钱二万缗。付上天竺建藏殿。赐印福州经一藏。命皇太子书殿榜。曰法轮宝藏(普见上竺纪胜)。淳熙二年春三月。帝幸上竺。展敬观世音菩萨。建护国金光明道场赐白云堂印一颗。主管教门(灵隐直指堂印)。夏六月一日。宣讷入对内观堂。帝曰。近看宝积经。其文何广。讷曰。华严般若宝积涅槃皆为大机说法。文长义广。帝曰。楞严深造渊微。何故说得如此好又说得如此澜翻。讷曰。佛乃识达本源者也。从体起用。以无尽藏三昧。说默一如。中使奏未时。讷退。淳熙十一年。讷丐老进左右街都僧录。退居竺山弥陀兴福院。诏以嗣法高弟首座师觉补右街鉴义。继席住持。淳熙十六年宣觉入留内观堂。七日讲天台圆顿止观。光宗绍熙初。帝居重华宫。许讷肩舆出入。注金刚般若经进呈。光宗御制赞文。至绍熙二年十月一日。讷归寂。世寿八十二岁。僧腊六十九夏。葬弥陀兴福院。给事中宋之瑞作行业碑。嗣法诸弟子曰僧录(师觉)。广慧妙圭虚庵有宏．石涧从戒等。淳熙十四年十月二十二日。帝于内观堂书般若心经一卷。至宁宗嘉定二年四月十日。申锡御宝赐上竺僧录妙圭。参知政事楼钥给事中邹应跋后。藏于上竺(纪胜碑刻)。
　　四月十七日。明州延庆教寺法师草庵名道因入灭。寿七十八。夏六十一。自幼游历诸方。登明智照慧之堂。又入真歇了宏智觉无示谌之禅室。回归读指要钞。方大悟。初住延庆。拈香曰。三入禅室。五升讲堂。始终亲近八善知识。彼皆光明硕大有德有言者缘不在彼。如水投石。此一瓣香。敬为承嗣延庆第一世法智尊者。存则人亡则书。心不负人面无惭色。高宗绍兴丙寅退居城南草庵。以生平所得道妙。著草庵录十卷。其言文而真。江湖诵之(本传)。
　　　　戊子　乾道四年　　大金　大定八年　　西夏

