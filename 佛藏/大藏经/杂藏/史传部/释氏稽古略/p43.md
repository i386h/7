<!-- { "loadSidebar": true } -->
　　护国真身佛骨　己亥元和十四年正月。帝遣中使杜英奇。持香华往凤翔府法云寺护国真身塔所。请释迦文佛指骨入内。帝御安福门迎拜留禁中供养。三日五色光现。百僚称贺。历送诸寺。释部威仪太常长安万年音乐。旌幡鼓吹伟盛殊特。刑部侍郎韩愈上表陈谏引古言今。称帝寿国祚之不延永。帝大怒。以表示宰辅。将抵以死。裴度崔群为解之贬潮州刺史。愈倒郡之初。以表哀谢劝帝。东封泰山。久而无报。郁郁不乐。闻郡有大颠禅师。道德名重。以书招之。三招而大颠至。颠之言论超胜。留数十日。或入定数日方起。愈甚敬焉。师辞去。愈祀神海上。乃登灵山造师之庐。问曰。弟子军州事繁省要处乞师一句。师良久不顾。公罔措。时三平为侍者乃敲床一下。师云作么。平云先以定动。后以智拔。公乃拜三平而谢曰。和尚门风高峻。愈于侍者处得个入路。师问愈曰。子之貌郁然似有不怿何也。对曰。愈之用于朝享禄厚矣。一旦以忠言不用。窜逐八千里。播越岭海丧吾女孥。毒雾瘴气日夕发作。今黜于无人之地。其生讵可保乎。愈之来也道出广陵庙而祷之。幸蒙其力而卒以无恙。以主上有中兴之功已奏章道之。使东巡泰山奏功皇天。倘有意于此。则庶几召愈。述作功德而荐之郊庙焉。愈早夜待之而未至。冀万一于速归。愈安能有怿乎。颠曰。子直言于朝也。忠于君而不顾其身耶。抑尚顾其身而强言之以徇名耶。言用则获忠直之名。享报言之利。不用而逐事之必至。何介介于胸中哉。苟患乎逐则盍勿言而已。吾闻之为人臣者不择地而安。不量势而行。今子遇逐而不怿。趍时而求徇。殆非人臣之正也。且子之死生祸福岂不悬诸天乎。子姑自内修而外任命可也。彼广陵其能福汝耶。主上以奸臣负国而讨之不暇。仅能克乎。而疮痍未瘳。方此之际。而子又欲封禅告功以骚动天下。而属意在乎己之欲归。子奚忍于是耶。且夫以穷自乱而祭其鬼。是不知命也。动天下而不顾以便己。是不知仁也。强言以干忠遇困而抑郁。是不知义也。以乱为治而告皇天。是不知礼也。而子何以为之。且子之遭黜也所言何事。愈曰。主上迎佛骨入大内。愈以佛者夷狄之法耳。三代无佛而年祚永久。晋宋梁魏事佛不夭则乱。愈恐主上惑于此。是以不顾其身而斥之。颠曰。若是则子言谬矣。佛也者覆天人之大器也。其道则妙物而为言。其言则尽性命之理。其教则舍恶而趍善。去伪而归真。其视天下犹父之于子也。而子毁之。是犹子而刃父也。吾闻。善观人者观其道之所存。而不较其所居之地。桀纣之君。跖跷之臣。皆中国人也。然不可法者以其无道也。舜生东夷。文王生西夷。由余生于戎。季礼出于蛮。彼二圣二贤岂可谓之夷狄而不法乎。今子不观佛之道。而徒以为夷狄。何言之陋也。子以上古未有佛而不法耶。则孔孟生衰周。而蚩尤瞽叟生上古矣。岂可舍衰周圣贤而法上古凶顽哉。子以五帝三王之代未有佛而长寿也。外丙二年。仲壬四年。何其夭耶。书无逸曰自时厥后亦罔或克寿。或十年或四五年也。以汉晋之间人主夭且乱。则汉明为一代之英主。梁武寿至八十六。岂必皆夭且乱耶。愈曰。余谓佛者口不道先王之法言。而妄倡乎轮回生死之说。身不践仁义忠信之行。而诈造乎报应祸福之故。无君臣之义。无父子之亲。贼先王之道。愈安得默而不斥之乎。颠曰。甚哉子之不达也。有人于此。终日数十而不知二五。则人必以为狂矣。子之终日言仁义忠信。而不知佛之言常乐我净。诚无以异也。且子诵佛书。其疑与先王异者可道之乎曰愈何暇读彼之书。颠曰。子未尝读佛之书。则安知不谈先王之法言耶。无乃以尝读孔子之书而遂疑彼之非乎。抑闻人以为非而遂非之乎。苟以尝读孔子之书而疑彼之非是舜犬也。闻之以为非而遂非之是妾妇也。昔舜畜犬。犬所见者惟舜。一日尧过而吠之。非爱舜而恶尧。以所常见者舜未尝见尧也。又闻。女子之嫁也母送之。巨往之汝家必敬必戒无违夫子。然则从人者妾妇之事。安可从人之非而不考其所以非之者乎。夫轮回生死非妄造也。此天地之至数。幽明之妙理也。以物理观之。草木根荄槁而复生。则其往复又何怪焉。孔子曰。原始要终。故知死生之说。庄子曰万物出于机入于机。贾谊曰。化为异类兮又何足患。此皆轮回之说。不俟于佛而明也。焉得谓之妄乎。且子又以祸福报应为诈造。此尤足见子之非也。夫善恶之报皆神理自然之应。易曰。积善有余庆。积恶有余殃。又曰。鬼神害盈而福谦。曾子曰。戒之戒之出乎尔者反乎尔者也。此皆报应之说也。唯佛能隐恻乎人之祸福。是以彰明较著言其必至之理。使不自陷乎此耳。岂诈造哉。又言。佛无君臣之义父子之亲。此固非子之所及也。事固有在方之内者。有在方之外者。方之内者众人所共守之。方之外者非天下之至神莫之能及也。故圣人之为言也。有与众人共守而言之者。有尽天下之至神而言之者。彼各有所当也。孔子之言道也极之则无思无为寂然不动感而遂通。此非众人所共守之言也。众人而不思不为。则天下之理几乎息矣。佛与人臣言必依于忠。与人子言必依于孝。此众人所共守之言也。及其言之至则有至于无心非唯无心也。则有至于无我非唯无我也。则又至于无生矣。则阴阳之序不能乱。而天地之数不能役也。则其于君臣父子固有在矣。此岂可为单见浅闻者道哉。今吾告汝。以佛之理盖无方者也。无体者也。妙之又妙者也。其比则天也有人于此。终日誉天而天不加荣。终日诟天而天不加损。然则誉之诟之者皆过也。夫自汉至于今历年如此其久也。天下事物变革如此其多也。君臣士民如此其众也。天地神明如此其不可诬也。而佛之说乃行于中无敢议而去之者。此必有以蔽天地而不耻。关百圣而不惭。妙理存乎其间然后至此也。子盍深思之乎。今吾告汝。以学者必考乎道之远者焉。道之远则吾之志不能测者矣。则必亲夫人之贤于我者。彼之贤于我者以此为是矣。而我返见其非则是我心有所未尽知者也。是故深思彼之所是。而力求之则庶几乎有所发也。今子屑屑于形器之内。奔走乎声色利欲之间。少不如志则愤郁悲躁。若将不容其生。何以异于蚊虻争秽壤于积藁之间哉。于是愈瞠目而不收。气丧而不扬。茫然有若自失。逡巡谓大颠曰。言尽于此乎。颠曰。吾之所以告子者。盖就子之所能而为之言。非至乎至者也。曰愈也不肖。欲幸闻其至者可乎。颠曰。诚尔心尽尔性。穷物之理极天之命。然后可闻也。尔去吾不复言矣。愈趍而出(韩子外传)。
　　八月。帝与宰臣语。及愈有可怜者。授袁州刺史。复造颠庐施衣二袭而请别曰。愈也将去师矣。幸闻一言卒以相愈。颠曰。吾闻易信人者必其守易改。易誉人者必其谤易发。子闻吾言而易信之矣。庸知复闻他说不复以我为非哉。遂不告。愈知其不可有闻。乃去至袁州。孟简尚书知愈与大颠游。以书抵愈嘉其信向。愈答简书称。大颠颇聪明识道理。实能外形骸以理自胜。不为事物侵乱。虽不尽解其语要。且自胸中无滞碍。因与之往还也(韩子文集)潮州灵山大颠禅师。讳宝通。潮州扬氏子。嗣南岳石头希迁禅师。迁嗣吉州青原行思。思嗣六祖大鉴禅师。是年柳子厚卒。
　　庚子元和十五年正月庚子帝崩。闰月皇太子即位于太极殿。

　　穆宗

　　讳恒。宪宗第三子。元和七年立为皇太子。在位四年寿三十岁　长庆(四)。
　　辛丑长庆元年三月。庐龙节度使刘总举幽燕二十余郡归朝乞为僧。诏赐僧衣号大觉大师。署所居第为报恩寺(唐史)。
　　壬寅长庆二年三月。帝遣左街僧录灵阜。赍诏起汾州无业禅师赴阙。阜至宣诏毕稽首曰。主上此度恩旨不同。愿师起赴。师笑曰。贫道何德累烦人主。汝可先行吾即往矣。遂沐浴敷座。告门人慧愔等曰。汝等见闻觉知之性与太虚同寿。一切境界本自空寂。迷者不了即被境惑。一为境惑流转不穷。常了一切空无一法当情。是诸佛用心处。言讫端坐至中夜而逝。阜回奏其事。帝钦叹久之赐谥大达国师。师蒙宪宗两朝敬重。凡三诏不赴。师商州(今陕西安西路雍州之域)杜氏子。嗣马祖(传灯)。
　　十月帝幸善因寺。施僧缗钱一百万。十一月诏立景王湛为皇太子(唐书)。
　　癸卯长庆三年八月。帝幸长庆宫。遇持钵僧施绢三百匹(唐书旧史)。
　　湖东寺如会禅师入寂。寿八十。韶州人。嗣马祖一禅师(传灯录)。
　　甲辰长庆四年冬。帝崩于寝殿。敬宗即位于太极东序。十二月徐泗观察使王智兴以帝生日请于泗州置戒坛度僧尼以资福。帝许之。杭州永福寺刊石壁法华经。元稹为记(唐书旧史图经)。

　　敬宗

　　湛。穆宗长子。在位二年。寿十八　宝历(二)。
　　乙巳宝历元年　丙午宝历二年十二月帝崩。

　　文宗

　　昂。穆宗第二子。初封江王。敬宗无子立江王。在位十三年。寿三十三　太和(九)开成五(正月帝崩)丁未太和元年。
　　随州大洪山(隶山南江北道陕州路豫州域)慈忍灵济大师。名善信隆兴(江西洪州)张氏。宪宗元和中隶洪州开元寺僧籍。参马祖一禅师。密契心要。敬宗宝历二年抵随州太湖山侧居焉。属时亢旱乡人张武陵具羊豕以祈湖龙。师见而悲之曰。害命济命。重增乃罪。可且勿杀。小须三日。吾为尔祈。师即入山北之岩穴宴坐冥祷。雷雨大作。数日后武陵迹而求之。师方在定。武陵即施其山兴建精舍。以二子给侍左右。学侣依向遂成法席。至是太和元年五月二十九日。师密语龙神曰。吾前以身代牲辍汝血食。今舍身偿汝可享吾肉。即引刀截右膝复截左膝。门人奔持其刀。白液涌流俨然入寂。山南东道奏上其状。帝嘉之赐所居额幽济禅院。石晋天福中改为奇峰寺。宋神宗元丰元年。又改曰灵峰寺。哲宗元祐二年九月。诏改为十方禅寺。移洛阳少林寺长老报恩住持(寺记碑文)师嗣马祖一禅师(传灯)。
