<!-- { "loadSidebar": true } -->
　　药山　禅师惟俨。绛州韩氏。年十七依潮阳西山慧照禅师出家。纳戒于衡岳希操律师。博通经论。严持戒律。首造石头头指之见马祖。复还石头领悟心要。后住澧州药山。海众云合。尚书李翱字习之刺朗州(常德路也)慕师之道入山谒之。山诵经不顾李曰。见面不如闻名。师呼之。李应诺。山曰。何得贵耳贱目。李谢之乃问曰。如何是道。山以手指上下云。会么。李曰不会。山云。云在青天水在瓶。李忻然答以偈曰。炼得身形似鹤形。千株松下两函经。我来问道无余说。云在青天水在瓶。又问。如何是戒定慧。山云。这里无此闲家具。李领解辞去。师嗣石头迁禅师。至是太和二年入寂寿八十四。敕谥弘道大师。塔曰化城(传灯录)。
　　龙潭　澧州龙潭崇信禅师。渚宫人(今荆潮北道荆门州)家居荆南城天皇寺巷。礼道悟禅师出家。既受具服勤左右。领悟玄旨。后诣澧阳龙潭栖止焉。师嗣天皇道悟禅师。悟嗣石头迁。迁嗣青原思禅师。思嗣六祖尊者。信接弟子。曰德山宣鉴(传灯录)。
　　石壁经　太和三年。苏州重玄寺刊石壁经成。白侍郎居易为碑。略曰。夫开示悟入诸佛知见。以了义度无边。以圆教垂无穷。莫尊于法华经。凡六万九千五百五言。证无生忍。造不二门。住不思议解脱。莫极于维摩经。凡二万七千九十二言。摄四生九类。入无余涅槃。实无得度者莫先于金刚经。凡五千二百八十七言。坏罪集福。净一切恶道。莫急于尊胜陀罗尼经。凡三千二十言。应念随愿生极乐土。莫大于弥陀经。凡一千八百言。用正见观真相。莫出于普贤行法经。凡六千九百九十言。诠自性认本觉。莫深于实相法密经。凡二千一百五言。空法尘依佛智。莫过于般若心经。凡二百五十八言。是八种经具十二部三乘之要旨万佛之秘藏尽矣(详见乐天文集)般若心经凡有三译。二百五十八言者。太宗贞观间玄奘三藏法师之译也。译之第三者也(详见大藏目录)。
　　丹霞　邓州丹霞天然禅师。六月入寂。寿八十三。敕谥智通禅师。初师本业儒。将应举长安。偶禅者于旅邸。禅者问曰。仁者何往。曰选官去。禅者曰。选官何如选佛。曰选佛当往何所。禅者曰。今江西马大师出世。是选佛之场。霞乃直造江西见祖。以手拓幞头额。马祖视之曰。南岳石头是汝师也。遽抵石头。以手拓幞头额石头曰。著槽厂去。霞礼谢入行者房。随次执爨役凡三年。忽一日石头告众曰。来日刬佛殿前草及期。凡大众诸童行各备锹钁刬草。霞独以盆水洗头跪石头前。石头笑而为之剃落。从而为之说戒。霞遂掩耳而趍去。再谒马祖入僧堂坐圣僧颈。马祖曰。我子天然。即拜马祖谢师赐与法号。因名天然也。今之僧堂曰选佛场本于此也。师嗣石头(五灯作长庆四年入寂)。
　　观世音菩萨现像　帝嗜蛤蜊。沿海官吏先时递进。人亦劳止。至是太和五年一日。御馔蛤蜊有擘不开者。一闻于帝。焚香祝之。乃张菩萨形仪梵相具足。帝贮以金粟檀香合。赐兴善寺令众瞻礼。因问群臣。斯何祥也。或奏太乙山惟政禅师深明佛法博闻知见。乞诏问之。即诏师至。帝问其说。政曰。物无虚应。此乃启陛下信心耳。契经云应以此身得度者即现此身而为说法。帝曰。菩萨身已现。且未闻说法。政禅师曰。陛下睹此为常耶非常耶。信耶非信耶。帝曰。希有之事朕深信焉。师曰。陛下心信闻说法竟。皇情悦豫得未曾有。诏天下寺院。各立观音像以答殊休。留师于内道场。累辞归山。诏令住圣寿寺。师平原人。姓周氏。受业本州延和寺之诠澄法师。得法于嵩山普寂禅师。隐居太乙山。学者盈室。武宗初入居终南山。终后阇维。收舍利四十九粒建塔焉。嵩山寂嗣北宗秀禅师(传灯)癸丑太和七年十月。帝诞节召法师知玄与道士。入麟德殿论道。
　　南泉　池州南泉禅师。名普愿。郑州新郑王氏子。幼慕空宗。肃宗至德二年。依大隗山大慧禅师受业。诣嵩岳受具足戒。初习相部旧章。究毗尼篇聚。游诸讲肆。历听楞伽华严。入中百门观。精练玄义。后入马祖之室。顿忘筌蹄。悟明心地。德宗贞元十一年憩锡池阳。不下南泉三十余载。至是太和初。宣城廉史陆亘大夫请师下山。伸弟子礼。请振玄纲以说法要。太和八年十二月示疾。告门人曰。星翳灯幻亦久矣。勿谓吾有去来也。言讫而逝。师嗣马祖(传灯录)。
　　道吾　潭州道吾山禅师。名宗智。龙兴海昏张氏子。幼依槃和尚受教。登戒参扣药山。密契心印。到镇江鹤林指夹山见船子诚禅师于华亭。至此太和九年九月七日入寂。阇维得灵骨数片舍利。建塔道吾山。寿六十一。敕谥修一大师。塔曰实相。后雷迁其塔于石霜山之阳。师嗣药山俨。俨嗣石头迁(传灯录)。
　　船子　华亭朱泾船子和尚。名德诚。遂宁府人。得法于药山。至华亭泛小舟。随缘度日。人莫知其高行。因号曰船子和尚。富有词句。后因道吾指夹山会禅师来参。山既解悟。别去已频频回顾。师遂唤阇黎。山回首。师竖起桡曰。汝将谓别有耶。乃覆舟入水而逝。师嗣药山丙辰开成元年。衢州子湖岩禅师。名利踪。澶州人。姓周氏。出家幽州开元寺。依年受具入南泉室。抵衢州马蹄山。至是开成二年。邑人翁迁贵施山下子湖创院以居师。师于门下立牌曰。子湖有一只狗。上取人头中取人心下取人脚。拟议则丧身失命。临济会下二僧参才揭帘。师喝曰。看狗。僧回顾。师使归方丈。僖宗广明元年入寂。塔于本山。师嗣南泉愿(传灯录)。
　　戊午开成三年三月。清凉国师澄观入寂。寿一百二岁。腊八十三。加大统国师。帝谓以祖圣宗仰。特辍朝三日。重臣缟素奉全身塔终南山。未几有梵僧至阙表称。于葱岭见二使者凌虚而过。问之答曰。北印度文殊堂神也。东取华严菩萨大牙归国供养。有旨启塔。果失一牙。遂阇维舌根不坏如红莲色。舍利光明莹润。塔之赐塔曰妙觉。相国裴休奉敕撰碑。敕写师真奉安大兴唐寺(唐旧史)。宋太宗时。赞宁僧统撰大宋高僧传称。国师宪宗元和间入寂。春秋七十余二说不同。今并存之。唐旧史曰。德宗贞元十五年四月帝诞节敕有司备仪辇。迎教授和尚澄观入内殿。阐扬华严宗旨。观升高座曰。大哉真界万法资始。包空有而绝相。入言词而无迹。妙有不有。真空不空。我佛得之。妙践真觉廓净尘习。寂寥于万化之域。动用于一空之中。融身刹以相含。流声光而遐烛。我皇得之。灵鉴虚极。保合大和。圣文掩于百王。淳风扇于万国。敷玄化以觉梦。垂天真以性情。是知华严教旨寂廓冲邃不可得而思议矣。失其旨也徒修因于旷劫。得其门也等诸佛于一朝。帝顾谓群臣曰。朕之师言雅而简。辞典而富。能以圣法清凉朕心。仍以清凉赐为国师之号。朕思从来执身心我人及诸法定相。斯为颠倒。群臣再拜稽首顶奉明命。由是中外台辅重臣咸以八戒师礼之。
　　庚申开成五年春正月帝崩。帝之弟武宗立。九月召道士赵归真等。入禁中修金箓道场。十月武宗升玄坛。亲受法箓。左拾遗王哲谏曰。王业之初不宜崇信太过。

　　武宗

　　炎。穆宗第五子。初封颖王。先是文宗太子永薨无子。立敬宗子陈王成美为皇太子。及文宗崩。中尉仇士良等矫诏废太子。立颖王为皇太弟即位。在位六年。寿三十二　会昌(六)。
　　辛酉会昌元年六月。以衡山道士刘玄静为光禄大夫。充崇玄馆学士。六祖下五世圭峰宗密禅师入寂(传灯录)。
　　云岩　潭州云岩禅师。名昙晟。钟陵建昌王氏。少出家于石门。参百丈海禅师二十年。因缘不契。后造药山。山曰。百丈说甚么法。师曰。一日上堂大众立定。以柱杖一时趁散。复召大众众回首。丈曰是甚么。山曰今日因子得见海兄。师于言下顿悟。便礼拜。至是会昌元年十月二十六日。唤主事令备斋。来日有上座发去。至二十七夜入寂。荼毗得舍利一千余粒。瘗于石室。敕谥无住大师。塔曰净胜。师嗣药山俨禅师。接弟子洞山价。曹洞宗本于师也(传灯录)。
　　九座山　癸亥会昌三年。正觉大师。讳智广。兴化军仙游人。宪宗元和二年示生。初参盐官安国师及鄂州无等禅师有省。遂南归止泉州。常持铁钵以一白犬自随。至是武宗将废教。乃遁岩谷。宣宗复教复出南山。懿宗咸通六年柢此九山之所。逢巨蟒欲来吞师。师锡先飞撑拄蟒口。师入蟒口趺坐。逮师出定蟒化为石矣。既而雷雨涌沙成院基址。由是山之神移山八维。院居其中成九座焉师僖宗乾符三年示寂。昭宗乾宁二年。敕谥正觉大师。
　　甲子会昌四年三月。诏以道士赵归真为左右街道门教授先生。帝锐意求仙。归真乘宠。每排释氏。帝然之。复请与释氏辩论。有旨追僧道于麟德殿谈论。法师知玄登论座。辩捷精壮。道流不能屈。玄因奏曰。王者本礼乐一宪度。吐纳服食盖山林匹夫独擅之事。愿陛下不足留神。帝色不平。侍臣讽玄。赋诗以自释。玄立进五篇。有鹤背倾危龙背滑君王且住一千年之句。帝知其刺(唐书旧史)。
　　乙丑五年。赵归真荐举邓元超。偕刘玄靖等愈排释氏。五月敕并省天下佛寺选汰僧人。福州龟洋智真禅师慧忠作十偈。今出其三篇。明月分形处处新白衣宁坠解空人。谁言在俗妨修道。金粟(维摩居士)曾为长者身。忍仙林下坐禅时。曾被歌王割截肢。况我圣朝无此事。只令休道亦何悲。形容虽变道常存。混俗心源亦不昏。试读善财巡礼偈。当年岂例是沙门。忠扬州柳氏子嗣草堂义。义嗣抚州曹山耽章禅师本寂寂嗣洞山价(传灯)。
　　丙寅会昌六年。帝饵方士金丹疽发背。旬日不能言。三月崩。宣宗即位。夏四月辛未朔宣宗始听政。

　　宣宗

　　忱。宪宗第十三子。封光王。为人严重寡言。宫中咸以为不慧。武宗不豫。中尉马元贽立之为皇太叔即帝位。在位十三年。寿五十岁。复佛之教。以右常侍李景让为浙西观察使。初景让母郑氏性严明。早寡家贫居洛阳。诸子皆幼。母自教之。一日宅后古墙因雨溃。陷得钱盈船。奴婢喜走告母。母往焚香祝之曰。吾闻无劳而获身之灾也。天必以先君余庆矜其贫而赐之。则愿诸孤他日学问有成乃其志也。此钱不敢取。遽命掩而筑之。三子景让景温景庄皆举进士及第。景让宦达发已班白小有过。不免母之捶楚也(唐书李景让传)　太中(十三)。
　　丁卯大中元年闰二月诏曰。会昌季年并省寺宇。虽云异方之教有资为理之源。中国之人久行其道。厘革过当事体乖谬。其灵山圣境应会昌五年所废寺宇。诸宿旧僧可仍旧修复住持。有司毋得禁止(唐书旧史)。
