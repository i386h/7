<!-- { "loadSidebar": true } -->
　　西天二十八祖。东土初祖菩提达磨尊者　南天竺国香至王第三子。姓刹帝利。本名菩提多罗。二十七祖般若多罗至其国。受其父王供养。得所施珠试其所言。祖谓之曰。汝于诸法已得通量。夫达磨者通大之义也。宜名菩提达磨。磨咨之曰。我既得法。当往何国而作佛事。祖曰。汝虽得法未可远游。且止南天待吾灭后六十七载。当生震旦(东土也)设大法乐。护菩提者不可胜数。磨于是恭禀教义。服勤左右垂四十年。殆祖顺世。演化本国。时有二师。一名佛大先。一名佛大胜多。俱同学于佛陀跋陀小乘禅观。佛大先既遇般若多罗尊者。舍小趣大。与达磨并化。号二甘露门。而佛大胜多更分徒为六宗。一曰有相宗。二曰无相宗。三曰定慧宗。四曰戒行宗。五曰无得宗。六曰寂静宗。各封己解。别展化源。达磨叹彼六宗缠于邪见。一一诣彼开化之。六众开悟。咸誓归依。时国王名异见。磨之侄也。初信外道。达磨化之归正。既而念震旦缘熟行化时至。辞于侄王。王为具大舟。实以珍宝泛重溟。三周寒暑达于南海。当此梁普通元年九月二十一日也(传灯曰七年。今从正宗记)。广州刺史萧昂迎礼表闻。武帝览奏遣使迎请。次年十月一日至建康。帝问曰。朕即位以来造寺写经度僧不可胜纪。有何功德。祖曰。此但人天小果。如影随形。虽有非实。帝曰。如何是真功德。祖曰。净智妙圆体自空寂。帝曰。如何是圣谛第一义。祖曰。廓然无圣。帝曰。对朕者谁。祖曰。不识。帝不领悟。祖知机不契。是月十九日潜之江北。十一月二十三日届洛阳。当魏孝明帝正光二年也。寓止嵩山少林寺。面壁而坐。魏明帝三诏之。祖终不起。就赐磨衲袈裟。祖亦不受使三返。帝强授之时有僧神光者。博览群书。善谈玄理。闻祖住止乃往参承。是年十二月九日夜天大雪。光坚立庭中迟明积雪过膝。祖悯之问曰。久立雪中。当求何事。光泣曰。愿和尚慈悲开甘露门。广度群品。至于断臂哀恳。祖因以易名曰慧可。可乃曰。诸佛法印可得闻乎。祖曰。诸佛法印匪从人得。可曰。我心未宁乞师安心。祖曰。将心来与汝安。可良久曰。觅心了不可得。祖曰。我与汝安心竟。久之祖为慧可等略辩大乘入道四行。其辞曰。夫入道多涂。要而言之不出二种。一理入。二行入理。入者谓藉教悟宗。深信含生同一真性。但为客尘妄想所覆。不能显了。若舍妄归真。凝住壁观无自无他。凡圣一等坚住不移。更不随于文教。此即与理冥符。无有分别。寂然无为名之理入。行入者有四一报冤行二随缘行三无所求行四称法行。谓报冤行者。凡修道人若受苦时当念。我从往昔无数劫中弃本逐末。流浪诸有多起冤憎。违害无限今虽无犯。是我宿殃恶业果熟。非天非人所能见与。甘心忍受。都无怨恨。作是观时与理相应。体冤进道故名报冤行。随缘行者。众生无我并缘业所转。苦乐齐受皆从缘生。若得胜报荣誉等事。皆是过去夙因所感。缘尽还无何喜之有。得失从缘心无增减。喜风不动冥顺于道。名随缘行无所求行者。世人长迷处处贪著。智者悟真安心无为。万有皆空无所希冀。三界久居犹如火宅。有身皆苦谁得而安。了达此处息念无求。故经云有求皆苦。无求乃乐。是则无求真为道行。故名。无所求行称法行者。性净之理因之为法。此理众相斯空。无染无着无此无彼。经云法无有我。离我垢故。智者信解此理。应当称法而行。法体无悭于身命财。行檀舍施心无悭惜。达解三空。不倚不着。但为无垢称化众生而不取相。此为自行。亦复利人庄严菩提之道。檀施既尔。余五亦然。为除妄想修行六度而无所行。是名称法行。是后祖欲返西竺。命门人曰。时将至矣。汝等盖各言所得。时诸参侍各陈所见。最后慧可出礼三拜。依位而立。祖乃顾慧可而告之曰。昔如来以正法眼付迦叶大士。展转嘱累而至于我。我今付汝。汝当护持。并授汝袈裟以为法信。各有所表宜可知矣。可曰。请师指陈。祖曰。内传法印以契证心。外付袈裟以定宗旨。虑后代之疑竞。指吾西天之人。言汝此方之子。凭何得法。以何证之。汝今受此衣法。却后难生。但出此衣并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬勿轻未悟。一念回机便同本得。听吾偈曰。吾本来兹土。传法救迷情。一花开五叶。结果自然成。楞伽经四卷者。盖如来极谈法要。亦可以与世开示悟入。今并付汝。吾本离南印来此东土。为法求人。际会未谐。如愚若讷。今得汝传授。吾意已终。乃与徒众往禹门千圣寺止三日。有期城太守杨炫之。问祖曰。西天五印师承为祖。其道如何。祖曰。明佛心宗。行解相应名之曰祖。又问。此外如何。祖曰。须明他心知其今古。不厌有无于法无取。不贤不愚无迷无悟。若能是解故称为祖。又曰。弟子归心三宝亦有年矣。适听师言罔知攸措。愿师慈悲开示宗旨。祖知恳到。即说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。炫之闻偈悲喜交并曰。愿师久住世间化导群有。祖曰。吾即逝矣不可久留。炫之礼辞而去。祖于是奄然长逝。魏幼主钊与孝庄帝废立之际。当梁大通之二年十月五日也。其年十二月二十八日葬洛阳嵩州之熊耳山。起塔于定林寺。魏遂以其丧告梁。梁武皇帝即赐宝帛。悉诏宗子诸王。以祭礼而供养之。太子为之文。其略曰。洪惟圣胄大师。荷十力之智印。乘六通而泛海。运悲智于梵方。拯颠危于华土。后三岁。魏使宋云者奉使西域回遇。祖于葱岭手携只履翩翩独逝。云问之。答曰。西天去。云归具说之。门人起圹。空棺只履存焉。诏取遗履供养于少林寺。梁武帝闻祖化迹。亲为制碑。至唐代宗皇帝。谥号圆觉大师。塔曰空观(正宗记)。
　　　　辛丑　普通二年　九月帝建同泰寺　　正光二年　帝造大觉寺于邺都
　　　　壬寅　梁　普通三年　　魏　正光三年　行正光历

　　魏胡太后。于丙申熙平元年遣宋云偕比丘惠生往西域求未至经。自洛阳西行四千里至赤岭乃出魏境。又西行再期至干罗国而还。得佛经一百七十部。至此二月回达洛阳。魏国通有佛经四百十五部合一千九百一十九卷(魏书佛老志并经目)。
　　　　癸卯　普通四年　　正光四年
　　　　甲辰　普通五年　　正光五年
　　　　乙巳　普通六年　　孝昌元年
　　　　丙午　普通七年　　孝昌二年

　　梁昭明太子统。创惠义殿于东宫。招天下名僧居之。帝赐法师慧超。为寿光学士(梁纪僧传)。
　　　　丁未　梁　大通元年　帝建同泰寺成　　魏　孝昌三年　孝昌四年三月帝遇弑改年曰永安
　　　　戊申　大通二年　　魏敬宗孝庄帝子攸　永安元年

　　魏戊申年正月。帝恶郑俨徐纥等。密诏尔朱荣举兵内向。荣以高欢为前锋。行至上党。帝复以私诏止之。郑俨徐纥恐祸及己谋酖帝。三月帝暴殂。太后立皇女为帝。复下诏称实皇女。改立故临洮王宝晖世子钊。始生三岁。尔朱荣闻之大怒。谓元天穆曰。主上晏驾春秋十九。海内犹谓之幼君。况奉未言之儿以临天下。欲求治安可乎。三月尔朱荣元天穆迎彭城宣武王之子长乐王子攸于河桥即皇帝位。是曰敬宗。改元永安。荣遣骑害太后及幼主于河阴(北史)。尔朱覆姓。其先契胡部落太人。代为酋帅。居尔朱川。因之以为姓也。
　　　　己酉　梁　中大通元年　　魏　永安二年七月帝始入宫

　　梁三月二十七日。法云法师迁寂。寿六十三。二宫悲恸。敕给东园秘器。凡百丧事皆从王府。敕葬定林寺侧。立铭志焉(本传)。
　　梁九月。帝幸同泰寺设四部无遮大会。行清净大舍。群臣祈白三宝。奉表请帝还宫(梁帝本纪)。
　　　　庚戌　中大通二年　　魏十月立长广王改建明元年十二月尔朱兆害庄帝

　　魏孝庄帝。既外逼于尔朱荣恒怏怏。又惩河阴之难。密有图荣之意。八月荣与元天穆入朝。帝手刃之。天穆俱死。内外喜噪声满洛阳。百僚入贺。十月汾州刺史尔朱兆闻兄荣死。自汾州帅骑据晋阳。尔朱世隆兆共推大原太守长广王晔即皇帝位。改元建明。十二月兆轻兵倍道兼行扣宫门。执庄帝迁晋阳缢杀之(北史)。
　　　　辛亥　中大通三年四月太子统卒　　魏　节闵帝恭普泰元年　安定王朗中兴元年

　　魏二月。广陵王恭好学有志度。关西大行台薛孝通。说尔朱世隆立之。是时世隆镇洛阳。乃以长广王之命禅位于广陵王恭。献文帝之孙。是曰节闵帝。改元普泰。封长广王晔为东海王。高欢起兵讨尔朱兆。以兆弑孝庄也。孙腾说欢曰。今朝廷隔绝。号令无所禀。不权有所立。则众将沮散。欢乃立渤海太守安定王元朗为帝。即位于信都(今真定路冀州也。高欢所生之地也)。改元中兴。以欢为侍中丞相。都督中外诸军事。欢以安定王元朗疏远。乃使仆射魏兰根慰谕洛阳。观节闵帝之为人。欲复奉之。兰根以节闵神采高明于后恐难制。因而与高干兄弟乃崔陵共欢废之。欢遂幽节闵帝于崇训佛寺。更立孝庄孙广平王之子平阳王修。是为孝武帝。使安定王元朗作诏策而禅位。欢酖节闵于门下省。葬用殊礼。并害元朗。高欢信都(冀州郡名)人也。初自魏孝明帝孝昌三年刘贲荐之于讨虏大都督尔朱荣。荣擢用之。初葛荣部众流入并颖者二十余万。为契胡陵暴。皆不聊生谋乱不止。尔朱兆患之。问计于高欢。欢曰宜选王腹心使统之。兆遂以其众委欢。欢以兆醉言恐醒而悔之。遂出宣言受委统镇兵。可集汾东受号令。乃建牙阳四川军士素恶兆而乐属欢莫不皆至。及欢之讨兆也。永熙二年。兆奔彰德路韩陵山投林中。杀所乘白马自缢于树。高欢亲临而厚葬之(魏书)。
　　　　壬子　梁　中大通四年　　魏孝武帝修史曰出帝　永熙元年四月改元
　　　　癸丑　中大通五年　　永熙二年

　　梁二月二十六日。帝幸同泰寺。讲金刚经三七日。设道俗无遮大会。三十一万九千六百四十二人(义楚六帖)。
　　　　甲寅　中大通六年　　西魏永熙三年　帝奔长安　　东魏孝静帝　天平元年

