<!-- { "loadSidebar": true } -->
　　金国十月一日。诏大庆寿寺顗禅师。于东京创清安禅寺。度僧五百员。作般瑟于叱会(金志)。
　　宋十二月初三日。明州延庆寺法师有朋坐清玉轩。一众围绕讽观经。至真法身观。朋寂然坐而逝(释统僧传)。
　　　　己丑　乾道五年　　大金　大定九年　　西夏
　　　　庚寅　乾道六年　　大定十年　　西夏　乾祐元年

　　金国世宗真仪皇后出家为尼。建垂庆寺。度尼百人。赐田二百顷(金志)。
　　宋冬十月十五日。诏杭州皋亭山崇先显孝禅院前住持禅师慧远。住景德灵隐禅寺。次年二月二十三日。宣远入对选德殿赐坐。帝曰。如何免得生死。慧远对曰。不悟大乘道终不能免。帝曰。如何得悟。远曰。本有之性。究之无不悟者。帝曰。悟后如何。远曰。悟后始如脱体现前。了无毫发可见之相。帝首肯之。帝曰。即心即佛如何。远曰。目前无法。陛下唤甚么作心。帝曰。如何是心。远正身叉手立曰只这是。天颜大悦。乾道八年春正月二十八日。车驾幸灵隐寺。秋八月七日宣上竺径山灵隐僧道三教集内观堂。斋既罢。宣远入东阁赐坐。帝曰。有一二事欲问卿。前日睡梦中。忽闻钟声遂觉。不知梦与觉是如何。远曰。陛下问梦耶问觉耶。若问觉而今正是寐语。若问梦梦觉无殊。教谁分别。梦即是幻。知幻即离。离幻即觉。觉心不动。故曰若能转物即同如来。帝曰。梦幻既非。钟声从甚处起。远曰。从陛下问处起。帝复问。前日在此阁静坐。忽然思得不与万法为侣。有个见处。远曰。愿闻圣训。帝曰。四海不为多。远曰。一口吸尽西江水又如何。帝曰。亦未曾欠阙。远曰。才涉思惟便成剩法。正使如斫轮如闪电了无干涉。何以故。法无二法。见无二见。心无别心。天无二日。帝首肯久之。冬十月三十日。诏景德灵隐寺佛海大师慧远。特改赐佛海禅师。淳熙元年五月三十日。宣远入对。帝曰。古宗师坐脱立亡今世有谁。远曰。徽宗皇帝朝改僧为德士。诏下日建州有崇宁长老。集众升座曰。木简拈来。坐具放下。云散水流去。寂然天地空。便安坐而去。绍兴二十七年。南剑州西岩寺宗回。因官以茶园事招拾。登座说偈曰。官府追呼不暂停。何如长往事分明。从前有个无生曲。且喜今朝调已成。言讫安坐而去。又圜悟住昭觉时有五百众。第一座名道祖。一日为众入室既毕。复有僧问曰。生死到来如何回避。祖即屹然而去。圜悟亟至其所。连唤祖首座。遂开眼。圜悟曰。抖擞精神透关去。祖点头便行。此皆今世坐脱立亡者。帝嘉叹久之。御侍皆相顾(远禅师奏对录)淳熙三年春正月十五日。远入寂。寿七十四岁。腊五十九夏。葬灵隐之西山。参政周必大铭其塔。语录三卷。左相虞允文序之。二月二十九日。诏台州报恩光孝寺德光。继远席住灵隐。冬十一月入对选德殿。淳熙五年。特赐光号佛照禅师。淳熙七年六月五日。诏光住明州阿育王山广利寺。至光宗绍熙四年正月二十六日。诏光住临安府径山兴圣万寿寺。宁宗嘉泰三年入寂。光生临江军彭氏。嗣大慧杲禅师(五灯会元)佛海禅师名慧远。生眉山彭氏。年十三从药师院宗辩为僧。游山听习。会圆悟复领昭觉。远依之。圜悟普说。举庞居士问马祖。不与万法为侣者是甚么人。马祖曰。待汝一口吸尽西江水。即向汝道。闻之大悟。东下由虎丘。奉诏住皋亭山崇先。屡迁名刹。禀法嗣佛果圜悟勤禅师(普灯录)。
　　　　辛卯　乾道七年正月二十日云门下八世净慈禅师道昌入寂　　大金　大定十一年　　西夏　乾祐二年

　　宋四月庚戌。帝听朝谓左右曰。太祖皇帝问赵普曰。天下何者最大。普曰道理最大。朕常三复斯言。祖宗每事必问道理。焉得不治(中兴事鉴)。
　　　　壬辰　乾道八年　　大定十二年　　西夏
　　　　癸巳　乾道九年　　大定十三年　　西夏

　　观世音菩萨应梦缘起　宋正月七日。宣上天竺左街僧录慧光法师若讷。入对选德殿。帝曰。上竺起因今得几时。讷曰。起自石晋天福四年。僧道翊者庵山中。夜每见前山发大光明。寻之有异木。起取而刻为圣像。梦神人曰。明日有洛阳僧来。宜从之求舍利。果得舍利三颗。置菩萨顶髻中。太祖开宝间。吴越忠懿王钱俶。梦白衣天人曰。吾居处甚陋。觉而询其实。为广其殿宇。名天竺看经院。英宗治平间。沈文通蔡襄继守杭州。具奏始末。宰相曾公亮敷陈之。赐额灵感观音院。今蒙陛下宸翰。改院为寺。乃成大刹(慧光奏对录)。感山纪谈曰。蜀僧祖秀。字紫芝。蚤以文鸣士大夫间。慕嵩明教之风。著欧阳文忠公外传。苏养直庠为序冠其首。略曰。君子以佛之教不见证于尧舜禹汤之世。而孔子孟轲之后。历代先儒虽当国不少禁。听其横流宇内。古今持此论者有矣。独秀公以谓。尧之丹朱不足以授政而禅舜。舜亦忧商均而禅禹。至汤武革命。斯教之所始。使孔子行事。亦何以异此。由尧迄武王。佛未诞生有以也。成康既没。佛于是显迹。然而未被中国。以俟圣人生于鲁集大成于古帝王之教也。甚矣圣人困于鲁卫陈宋。欲居九夷乘桴浮海。当是时以外数万里之教加于中国。天子诸侯畴听之哉。佛之法不苟传。非显宗(后汉明帝)感而求诸远。恐未能速应耳。此皆秀公京师之书。其骇古震今之论。溢数万言。秀又赞东坡像曰。汉之司马杨王。唐之太白子昂。是五君子者皆生乎蜀郡。未若夫子而有耿光。夫子之诗抗衡者其唯子美。夫子之文并轸者其唯子长。赋亦贤于屈贾。字乃健于钟王。此夫子之绝技盖至道之秕糠。夫子之道是为后稷伊尹。可以致其君于尧汤时议将加之以鈇钺。而夫子尤讽于兴章。海表之迁如归故乡。信蜀郡之五杰者。莫得窥夫子之垣墙。秀至是癸巳年归老蜀山焉(莹仲温文集)。
　　　　甲午　淳熙元年　　大金　大定十四年　　西夏

　　宋淑妃陈氏建功德院于杭州南山。赐额曰宁亲广福(陈寺碑刻)。四月八日。诏温州雁荡山灵峰寺禅师中仁入对选德殿。奏答称旨。仁于徽宗宣和间庆基殿赐牒落发。往来译院。谛穷经论。后得法于圜悟勤禅师(普灯录)。
　　　　乙未　淳熙二年　　大金　大定十五年　　西夏
　　　　丙申　淳熙三年　　大定十六年　　西夏
　　　　丁酉　淳熙四年　　大定十七年　　西夏

　　九世同居　金国郑州尹泌九世同居。三月诏免赋役三年。御书曰。敕赐旌表孝义尹氏之家(金志)。
　　　　戊戌　淳熙五年　　大金　大定十八年　　西夏
　　　　己亥　淳熙六年　　大金　大定十九年　　西夏
　　　　庚子　淳熙七年　　大定二十年　　西夏

　　金国正月。敕建仰山栖隐禅寺于燕京之西山。诏玄冥禅师顗公开山。赐田设会万人(碑刻)宋秋召明州雪窦寺禅师宝印。入对选德殿。帝曰。三教圣人本同这个道理。印对曰。譬如虚空东西南北初无二也。帝曰。但圣人所立门户不同。孔子以中庸设教耳。印曰非中庸何以安立世间。故法华曰。治世语言资生业等。皆与实相不相违背。华严曰。不坏世间相。而成出世间法。帝曰。今时士大夫学孔子者多。只工文字语言。不见夫子之道。不识夫子之心。唯释氏不以文字教人。直指心原。顿令悟入。不乱于死生之际。此为殊胜。印曰。非独后世学者不见夫子之心。当其孔门颜子号为具体。尽平生力量。只道得个瞻之在前忽焉在后如有所立卓尔。竟捉摸未著。而圣人分明八字打开向诸弟子曰。二三子以我为隐乎。吾无隐乎尔。吾无行而不与二三子者是丘也。以此观之。圣人未尝回避诸弟子。而诸弟子自蹉过了。昔张啇英曰。吾学佛然后能知儒。此言实为至当。帝曰。朕意亦谓如此。帝又曰。庄老何如人。印曰。只是佛法中小乘声闻以下人。盖小乘厌身如桎梏。弃智如杂毒。化火焚身入无为界。即如庄子所谓形固可使如槁木。心固可使如死灰。若大乘人则不然。度众生尽方证菩提。正如伊尹所谓予天民之先觉者也。将以斯道觉斯民也。有一夫不被其泽者。若已推而内之沟中也。帝大悦。诏住径山兴圣万寿禅寺。淳熙十年春二月。帝亲注大方广圆觉经一部。遣中使赍赐宝印。许述序刊行。淳熙十五年印请老。赐退居庵。名曰别峰。光宗绍熙元年十一月到寺。身交承智策禅师与之言别。策问行日。印曰。水到渠成。归别峰。索纸书十二月初七夜鸡鸣时九字。如期而化。奉蜕质返寺之法堂留七日。颜色明润。发长项温。葬于庵之西冈。敕谥慈辩禅师。塔曰智光。嗣华藏民禅师。民生眉州朱氏。嗣圜悟佛果勤。慈辩名宝印。生嘉州李氏。自幼通六经。而厌俗务。乃从德山清素得度。具戒听华严起信。既尽其说弃去。会圜悟归昭觉。印依之随众入室而大悟。嗣之(五灯会元)。
　　　　辛丑　　淳熙八年　　大金　大定二十一年　　西夏

　　原道论　宋帝御制论曰。朕观韩愈原道。言佛老之相混三教之相纰。未有能辩之者。但文烦而理迂。揆圣人之用心则未昭然。何则释氏专穷性命。弃外形骸不著名相。而于世事了不相关。又何与礼乐仁义哉。然尚犹立戒曰不杀不淫不盗不饮酒不妄语。夫不杀仁也。不淫礼也。不盗义也。不饮酒智也。不妄语信也。如此与仲尼又何远乎。从容中道圣人也。圣人所为孰非礼乐孰非仁义。又乌得而名焉。譬如天地运行阴阳循环之无端。岂有意春夏秋冬之别哉。此世人强名之耳。亦犹仁义礼乐之别。圣人所以设教治世不得不然也。因其强名揆而求之则道也。道也者仁义礼乐之宗也。仁义礼乐固道之用也。杨雄谓老氏弃仁义灭礼乐。今迹老子之书。其所宝者三。曰慈曰俭曰不敢为天下先。孔门曰温良恭俭逊(让避御讳)。又曰。惟仁为大。老子之所谓慈岂非仁之大者耶。曰不敢为天下先。岂非逊之大者耶。至其会道则互相偏举。所贵者清净宁一。而与孔圣果相背驰乎。盖三教末流。昧者执之自为异耳。夫佛老绝念无为。修心身而已矣。孔子教以治天下者。特所施不同耳。譬犹耒耜而耕机抒而织。后世徒纷纷而惑固失其理。或曰当如之何去其惑哉。曰以佛修心。以老治身。以儒治世斯可也。唯圣人为能同之。不可不论也(中兴治迹十三朝圣政录)。
　　　　壬寅　淳熙九年　　大金　大定二十二年　　西夏

