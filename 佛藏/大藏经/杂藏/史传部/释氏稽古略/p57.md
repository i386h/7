<!-- { "loadSidebar": true } -->
　　译经院朝散大夫试鸿胪卿光梵大师惟净见执政裁省译经之务。预自奏疏乞罢。帝曰。三圣崇奉朕而敢罢。且琛贡所籍名件皆异域文字。非鸿胪谁识不允。未几御史中丞孔道辅等果乞罢译馆。帝出净疏示之。道辅之论遂止(湘山录)。
　　御赞佛牙　夏旱损稼。六月诏迎相国寺佛牙祷于禁中。随时大雨。其佛牙舍利。祖宗御封。帝手启之。灌以海上蔷薇水。得舍利一颗。五色光发。帝贮以琉璃瓶。制赞曰三皇掩质皆归土。五帝潜形已化尘。夫子域中称至圣。老君世上亦言真埋躯。只见空遗冢。
　　何处将身示后人。惟有吾师金骨在。曾经百炼(太宗试以烈火)色长新。以七宝庄严金盠贮之。藉以白[疊*毛]。覆以璎珞龙凤之衣。供养逾月。造金殿四门以象天宫而归之。详见翰林知制诰王圭三朝御赞佛牙舍利序(寺记)。
　　　　甲申　庆历四年　　大契丹　重熙十二年　　西夏　宋册赵元昊为国主

　　十二月宋册元昊为夏国主岁赐银绢二十三万元昊更名囊霄(宋鉴)。
　　　　乙酉　庆历五年　　大契丹　重熙十三年　　西夏

　　欧阳公修自谏院除河北都转运使。左迁滁州。游庐山东林圆通寺。遇祖印禅师居讷。谈论大教。折中儒佛。与韩文公见大颠相类(欧阳外传)。
　　　　丙戌　庆历六年　　大契丹　重熙十四年　　西夏

　　杨歧　袁州杨歧山禅师。名方会。郡之宜春冷氏子。弱冠至瑞州九峰。恍若旧游。遂投师剃落。每阅经心融神会。参慈明圆禅师。圆自南源迁道吾赴石霜。师皆佐之总院务。依之虽久然未有省发。每咨参圆曰。库司事繁且去。他日又参。圆曰。监寺异时儿孙遍天下在。何用忙为。圆适出雨忽作。师侦之小径搊住曰。这老汉今日须与我说不说我便打。圆曰。监寺知是般事便休。语未卒师大悟。即拜于泥途。来日具威仪诣方丈礼谢。圆呵曰。未在师自是契会。辞归九峰。道俗迎居杨岐。至是迁云盖示寂焉。皇祐元年建塔于本山。嗣慈明(五灯会元)。
　　　　丁亥　庆历七年　　大契丹　重熙十五年　　西夏

　　贝州王则反。则元隶宣殷军小校。以妖术惑众。据贝州僭号东平王。国曰安阳。改年号曰德胜。寻灭之(长编)。
　　　　戊子　庆历八年　　大契丹　重熙十六年　　西夏
　　　　己丑　皇祐元年　　大契丹　重熙十七年　　西夏

　　汴京自周朝毁寺。太祖建隆间复兴。两街止是南山律部慈恩贤首疏钞义学而已。士大夫聪明超轶者。皆厌闻名相因果。而天台止观达磨禅宗未行也。淳化(太宗年号)以来。四明尊者知礼。天竺忏主遵式。行道东南。而观心宗眼照耿天下。翰林杨亿晁迥首发明之。至是内侍李允宁奏施汴宅一区创兴禅席。帝赐额曰十方净因禅院。帝留意空宗。下三省定议。召有道者住持。欧阳公修陈公师孟奏请庐山圆通寺居讷允宁。亲自驰诏下江州。讷称目疾不起。常益敬重听举自代。讷乃以怀琏应诏(僧宝传)。
　　江西湖东道江州路庐山圆通禅寺禅师。名居讷。梓州东川蹇氏子。生而英伟。读书过目成诵。年十一出家。十七试法华经。得度成业讲肆。会禅者南回勉其参请。于是遍历荆楚间迄无所得。至襄州荣禅师处。密契心要。留止十年游庐山。道望日重。南康守程师孟请住归宗迁圆通。至是净因诏之不起。举怀琏以自代。天下贤讷为知人。既老休居宝积岩。神宗熙宁四年二月八日无疾端坐而逝。寿六十二。腊四十五。塔于岩坞。师禅坐。初叉手自如。至中夜渐升至膺。侍僧每侯之以待晓色。师嗣襄州子荣禅师。荣嗣智门祚。祚嗣香林远远嗣云门偃禅师(僧宝传)。
　　　　庚寅　皇祐二年　　大契丹　重熙十八年　　西夏

　　大觉琏　禅师。名怀琏。福建道漳州龙溪陈氏子。龆龀出家。丱角圆顶。笃志学道即慕参寻。造泐潭法席投机承印可。事之十余年。游庐山掌讷禅师记室于圆通院。皇祐元年诏圆通居讷禅师住持左街十方净因禅院。讷举师代己。至是庚寅二月十九日。召对化城殿。问佛法大意。奏对称旨。赐号大觉禅师。斋毕传宣。效南方禅林仪范开堂演法。又宣左街副僧录慈云大师清满。启白偈曰。帝苑春回。皇家会启。万乘既临于舜殿。两街获奉于尧眉。爰当和煦之辰。正是阐扬之日。宣谈祖道。上副宸衷。问答罢乃曰。古佛堂中曾无异说。流通句内诚有多谈。得之者妙用无亏。失之者触途成滞。所以溪山云月处处同风。水鸟树林头头显道。若向迦叶门下。直得尧风浩荡舜日高明。野老讴歌渔人鼓舞。当此之时纯乐无为之化。焉知有恁么事。皇情大悦。后遣中使问曰。才去竖拂。人立难当。师即以颂回进曰。有节非于竹。三星绕月宫。一人居日下。弗与众人同。帝览大悦。诏入对便殿赐罗扇。御题元寂颂于上。帝与师问答诗颂书以赐之凡十有七篇。至和二年三月。师乞老山居。进颂曰。六载都唱祖机。两曾金殿奉天威。青山隐去欣何得。满箧唯将御颂归。御和颂曰。佛祖明明了上机。机前荐得始全威。青山般若如如体。御颂收将甚处归。仍遣使宣谕曰。山即如如体也。将安归乎。且住京国作兴佛法。师再进颂谢曰。中使传宣出禁围。再令臣住此禅扉。青山未许藏千拙。白发将何补万机。霄露恩辉方湛湛。林泉情味苦依依。尧仁况是如天阔。应任孤云自在飞。帝初阅投子山禅师语录。僧问如何是露地白牛投云叱叱。由此有契。乃制释与颂十四首。今以一赐师曰。若问主人公。真寂合太空。三头并六臂。腊月正春风。师进和曰。若问主人公。澄澄类碧空。云雷时鼓动。天地尽和风。帝览之宣赐龙脑钵盂。师谢恩罢。乃曰。佛法以坏色衣。以瓦铁器。此钵非法。遂焚之。中使回奏。帝叹讶久之。修撰孙觉莘老以书问宗教。师答之。其略曰。妙道之意。圣人尝寓之易。至周衰先王之法坏礼义亡。然后奇言异术间出而乱俗。迨我释迦入中土。醇以第一义示人。而始末说为慈悲以化众生。亦所以趣时也自生民以来。淳朴未散。则三皇之教简而素春也。及情窦日凿。则五帝之教详而文夏也。时与世异。情随日迁。故三王之教密而严秋也。昔商周之诰誓。后世学者有所难晓。彼当时人民听之而不违。则俗与今如何也。及其弊而为秦汉也。则无所不至而天下有不忍愿闻者。于是我佛如来一推之以性命之理。教之以慈悲之行冬也。天有四时循环以生成万物。而圣人之教迭相扶持以化成天下。亦犹是而已矣。至其极也皆不能无弊。弊迹也道则一耳。要当有圣贤者世起而救之也。自秦汉至今千有余岁。风俗靡靡愈薄。圣人之教裂而鼎立。互相诋訾不知所从。大道寥寥而莫知返。良可叹也。师以禅寂自任持律严甚。于都城之西构精舍。舜老夫禅师。名晓舜。住庐山栖贤。为郡吏临以事民其衣。依师而住。师馆之于正寝而自处偏室。执弟子礼甚恭。王公贵人来候者怪之。师具以实对曰。吾少尝问道于舜。今其不幸其可以像服二吾心哉。帝知之赐舜再落发。仍住栖贤寺。舜瑞州人。住南康云居。嗣洞山晓聪禅师。聪嗣文殊应真。真嗣德山缘密。密嗣云门偃禅师。舜于琏昆季也。英宗治平二年。师上疏丐归。帝附以札子曰。大觉禅师怀琏受先帝圣眷。累锡宸章。屡贡款诚。乞归林下。今从所请。俾遂闲心。凡经过小可庵院随他住持。或十方禅林不得逼抑坚请。师携之东归。鲜有知者。既渡江少留金山西湖。四明郡守以阿育王山广利禅寺虚席迎之。九峰韶公作疏劝请。师乃赴之(九峰鉴韶嗣泐潭澄)。四明之人相与出力建大阁。藏所赐御制诗颂。榜之曰宸奎。翰林学士兼侍读端明殿学士苏轼为记。轼以书问之曰。承意作宸奎阁碑。谨已撰成。衰朽废学不知堪上石否。见参寥说。禅师出京日。英庙赐手诏。其略云。任性任持。不知果有否。如有切请录示全文。欲添入此一节。师终藏而不出。逮委顺后获于箧笥。江西莹仲温罗湖录称之曰。大觉之不暴耀。足以羞挟权恃宠者之颜。若夫仁庙万机之暇与琏唱酬。发挥宗乘以资至治。所以宸奎阁所谓得佛心法。古今一人而已。诚哉斯言也。大觉年八十二岁。哲宗元祐五年无疾而化。师嗣泐潭澄。澄嗣五祖戒。戒嗣双泉宽。宽嗣云门偃禅师(五灯会元)。
　　浮山九带　禅师讳法远。郑州王氏子。年十九游并州(太原今冀宁路)。投三交嵩公出家。为沙弥侍嵩有省。进具后谒汾阳昭叶县省。皆蒙印可。尝与达观颖薛大头七八辈游蜀。几遭横逆。师以智脱之。众以师晓吏事故号远录公。住舒州(今淮西安庆路)浮山。号圆鉴禅师。欧阳公修闻师奇逸。造其室未有以异之。与客棋。师坐其旁。文忠遽收局请因棋说法。师即令挝鼓升座曰。若论此事。如两家著棋相似何谓也。敌手知音当机不让。若是缀五饶三又通一路。始得有一般底。只解闭门作活不能夺角冲关。硬节与虎口齐彰。局破后徒劳绰斡。所以道肥边易得。瘦肚难求。思行则往往失粘。心粗而时时头撞。休夸国手谩说神仙。赢局输筹即不问。且道黑白未分时。一著落在甚么处。良久曰。从来十九路。迷悟几多人。文忠嘉叹久之。从容谓同僚曰。修初疑禅语为虚诞。今见此老机缘所得所造。非悟明于心地。安能有此妙旨哉。范文正公请师开山。住持平江路苏州天平寺。暮年归休会圣岩。叙佛祖奥义作九带。年七十余而归寂。自称柴石野人。师嗣汝州叶县广教院禅师归省。省嗣首山念。念嗣风穴沼。沼嗣南院颙。颙嗣兴化奖。奖嗣临济玄禅师(九带全文见僧宝传塔碑)。
　　夏五月十八日。台州东掖山神照法师本如入寂。师从法智悟经王。而继慈云东掖三十年。嗣子揸庵有严白莲处咸神悟处谦(教行录金圈集)。
　　心经　李觏字泰伯。盱江人。时称大儒。至是皇祐二年。范文正公以表荐之。就门除一官。复差充太学说书。未几而卒。泰伯初尝著潜书。又广潜书。力于排佛。明教大师嵩公携所著辅教编谒之辩明。泰伯方留意读佛经。乃怅然曰。吾辈议论尚未及一卷般若心经。佛道岂易知耶。其门下士黄汉杰者。以书诘其然。泰伯答之。略曰。民之欲善盖其天性。古之儒者用于世。必有以教导之。民之耳目鼻口心知百体皆有所主。其异端何暇及哉。后之儒者用于世。则无以教导之。民之耳目鼻口心知百体皆无所主。舍浮图何适哉(中温文事)。心经凡三译皆行于世。今泰伯所称者乃唐太宗诏三藏法师玄奘所译之本。五十四句二百六十七字。
　　　　辛卯　皇祐三年　佛示寂二千年　　大契丹　重熙十九年　　西夏
　　　　壬辰　皇祐四年　　大契丹　重熙二十年　　西夏

