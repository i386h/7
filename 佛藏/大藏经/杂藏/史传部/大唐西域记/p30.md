<!-- { "loadSidebar": true } -->
　　茂罗三部卢国。周四千余里。国大都城周三十余里。居人殷盛家室富饶。役属磔迦国。土田良沃气序调顺。风俗质直好学尚德。多事天神少信佛法。伽蓝十余所。多已圮坏。少有僧徒。学无专习。天祠八所。异道杂居。有日天祠庄严甚丽。其日天像铸以黄金饰以奇宝。灵鉴幽通神功潜被。女乐递奏明炬继日。香花供养初无废绝正印度国诸王豪族。莫不于此舍施珍宝建立福舍。以饮食医药给济贫病。诸国之人来此求愿常有千数。天词四周池沼花林甚可游赏。从此东北行七百余里至钵伐多国(北印度境)。
　　钵伐多国。周五千余里。国大都城周二十余里。居人殷盛役属磔迦国。多早稻宜宿麦。气序调适风俗质直。人性躁急言含鄙辞。学艺深博邪正杂信。伽蓝十余所。僧徒千余人。大小二乘兼功习学。四窣堵波。无忧王之所建也。天祠二十。异道杂居。城侧有大伽蓝。僧徒百余人。并学大乘教即是昔慎那弗呾罗(唐言最胜子)论师。于此制瑜伽师地释论。亦是贤爱论师德光论师本出家处。此大伽蓝为天火所烧摧残荒圮。从信度国西南。行千五六百里至阿点婆翅罗国(西印度境)。
　　阿点婆翅罗国。周五千余里。国大都城号朅[齒*齊]湿伐罗。周三十余里。僻在西境。临信度河邻大海滨。屋宇庄严多有珍宝。近无君长统属信度国。地下湿土斥卤。秽草荒茂畴垄少垦。谷稼虽备宿麦特丰。气序微寒风飙劲烈。宜牛羊橐驼骡畜之类人性暴急不好习学。语言微异中印度。其俗淳质敬崇三宝。伽蓝八十余所。僧徒五千余人。多学小乘正量部法。天祠十所。多是涂灰外道之所居止。城中有大自在天祠。祠宇雕饰天像灵鉴。涂灰外道游舍其中。在昔如来颇游此国。说法度人。导凡利俗。故无忧王于圣迹处建六窣堵波焉。从此西行减二千里至狼揭罗国(西印度境)。
　　狼揭罗国。东西南北各数千里。国大都城周三十余里。号窣菟黎湿伐罗。土地沃润稼穑滋盛。气序风俗同阿点婆翅罗国。居人殷盛多诸珍宝。临大海滨。入西女国之路也。无大君长。据川自立不相承命。役属波剌斯国。文字大同印度。语言少异邪正兼信。伽蓝百余所僧徒六千余人。大小二乘兼功习学。天祠数百所。涂灰外道其徒极众。城中有大自在天祠庄严壮丽。涂灰外道之所宗事。自此西北至波剌斯国(虽非印度之国路次付见旧曰波斯略也)。
　　波剌斯国。周数万里。国大都城号苏剌萨傥那。周四十余里。川土既多气序亦异。大抵温也引水为田。人户富饶出金鍮石颇胝水精奇珍异宝。工织大锦细褐[((木-(企-止)+皕)/大)*毛]毹之类。多善马橐驼。货用大银钱。人性躁暴俗无礼义。文字语言异于诸国。无学艺多工技。凡诸造作邻境所重。婚姻杂乱死多弃尸。其形伟大齐发露头。衣皮褐服锦[疊*毛]。户课赋税人四银钱。天祠甚多。提那跋外道之徒为所宗也。伽蓝二三。僧徒数百。并学小乘教说一切有部法。释迦佛钵在此王宫。国东境有鹤秣城。内城不广。外郭周六十余里。居人众家产富。西北接拂懔国。境壤风俗同波剌斯。形貌语言稍有乖异。多珍宝亦富饶也。拂懔国西南海岛有西女国。皆是女人略无男子。多诸珍货附拂懔国。故拂懔王岁遣丈夫配焉。其俗产男皆不举也。自阿点婆翅罗国。北行七百余里至臂多絷罗国(西印度境)。
　　臂多絷罗国。周三千余里。国大都城周二十余里。居人殷盛。无大君长。役属信度国。土地沙卤寒风凄劲。多宿麦少花果。而风俗犷暴语异中印度。不好艺学然知淳信。伽蓝五十余所。僧徒三千余人。并学小乘正量部法。天祠二十余所。并涂灰外道也。城北十五六里。大林中有窣堵波。高数百尺。无忧王所建也。中有舍利时放光明。是如来昔作仙人。为国王所害之处。此东不违有故伽蓝。是昔大迦多延那大阿罗汉之所建立。其傍则有过去四佛座及经行遗迹之处。建窣堵波以为旌表。从此东北行三百余里至阿軬荼国(西印度境)。
　　阿軬荼国。周二千四五百里。国大都城周二十余里。无大君长役属信度国。土宜稼穑宿麦特丰。花果少草木疏。气序风寒人性犷烈。言辞朴质不尚学业。然于三宝守心淳信。伽蓝二十余所。僧徒二千余人。多学小乘正量部法。天祠五所。并涂灰外道也。城东北不远。大竹林中伽蓝余趾。是如来昔于此处听诸苾刍著亟缚屣(唐言靴)。傍有窣堵波。无忧王所建也。基虽倾陷尚高百余尺。其傍精舍有青石立佛像。每至斋日或放神光。次南八百余步。林中有窣堵波。无忧王之所建也。如来昔日止此。夜寒乃以三衣重覆。至明旦开诸苾刍著复纳衣。此林之中有佛经行之处。又有诸窣堵波鳞次相望。并过去四佛坐处也。其窣堵波中有如来发爪。每至斋日多放光明。从此东北行九百余里至伐剌拏国(西印度境)。
　　伐剌拏国。周四千余里。国大都城周二十余里。居人殷盛役属迦毕试国。地多山林稼穑时播。气序微寒风俗犷烈。性急暴志鄙弊。语言少同中印度。邪正兼崇不好学艺。伽蓝数十。荒圮已多。僧徒三百余人。并学大乘法教。天祠五所。多涂灰外道也。城南不远有故伽蓝。如来在昔于此说法。示教利喜开悟含生。其侧有过去四佛座及经行遗迹之处。闻诸土俗曰。从此国西接稽疆那国。居大山间川别立主。无大君长。多羊马。有善马者其形姝大。诸国希种邻境所宝。复此西北。逾大山涉广川。历小城邑行二千余里。出印度境至漕矩吒国(亦谓漕利国)。

　　大唐西域记卷第十一

　　僧伽罗国。古之师子国。又曰无忧国。即南印度。其地多奇宝。又名曰宝渚。昔释迦牟尼佛化身名僧伽罗。诸德兼备。国人推尊为王。故国亦以僧伽罗为号也。以大神通力破大铁城。灭罗刹女拯恤危难。于是建都筑邑化导是方。宣流正教示寂留牙。在于兹土金刚坚固历劫不坏。宝光遥烛如星粲空。如月炫宵如太阳丽昼。凡有祷禳应答如响。国有凶荒灾异。精意恳祈灵祥随至。今之锡兰山即古之僧伽罗国也。王宫侧有佛牙精舍。饰以众宝晖光赫奕。累世相承敬礼不衰。今国王阿烈苦柰儿锁里人也。崇祀外道不敬佛法。暴虐凶悖。靡恤国人。亵慢佛牙。
　　大明永乐三年。
　　皇帝遣中使太监郑和。奉香华往诣彼国供养。郑和劝国王阿烈苦柰儿。敬崇佛教远离外道。王怒即欲加害。郑和知其谋遂去。后复遣郑和往赐诸番。拜赐锡兰山国王王益慢不恭。欲图害使者。用兵五万人刊木塞道。分兵以劫海舟。会其下预泄其机。郑和等觉亟回舟。路已厄绝潜遣人出。舟师拒之。和以兵三千。夜由间道攻入王城守之。其劫海舟番兵乃与其国内番兵。四面来攻。合围数重。攻战六日。和等执其王凌晨开门伐木取道。且战且行。凡二十余里抵暮始达舟。当就礼请佛牙至舟。灵异非常光彩照曜。如前所云。訇霆震惊远见隐避。历涉巨海凡数十万里。风涛不惊如履平地。狞龙恶鱼纷出乎前。恬不为害。舟中之人皆安稳快乐。永乐九年七月初九日至京师。
　　皇帝命于皇城内。庄严栴檀金刚宝座贮之。式修供养。利益有情祈福民庶。作无量功德。


　　大唐西域记卷第十二(二十二国)

　　　　三藏法师玄奘奉　诏译
　　　　大总持寺沙门辩机撰　　·漕矩吒国
　　·弗栗恃萨傥那国
　　·安呾罗缚国
　　·阔悉多国
　　·活国
　　·瞢揵国
　　·阿利尼国
　　·曷逻胡国
　　·讫栗瑟摩国
　　·钵利曷国
　　·呬摩呾罗国
　　·钵铎创那国
　　·淫薄健国
　　·屈(居勿反)浪拏国
　　·达摩悉铁帝国
　　·尸弃尼国
　　·商弥国
　　·朅盘陀国
　　·乌铩国
　　·佉沙国
　　·斫句迦国
　　·瞿萨旦那国

　　漕矩吒国。周七千余里。国大都城号鹤悉那。周三十余里。或都鹤萨罗城城周三十余里。并坚峻险固也。山川隐轸畴垄爽垲。谷稼时播宿麦滋丰。草木扶疏花果茂盛。宜郁金香出兴瞿草。草生罗摩印度川。鹤萨罗城中踊泉流派。国人利之以溉田也。气序寒烈霜雪繁多。人性轻躁情多诡诈。好学艺多技术。听而不明旦诵数万言。文字言辞异于诸国。多饰虚谈少成事实。虽祀百神敬崇三宝。伽蓝数百所。僧徒万余人。并皆习学大乘法教。今王淳信累叶承统。务兴胜福敏而好学。无忧王所建窣堵波十余所。天祠数十。异道杂居。但多外道。其徒极盛宗事[禾*芻](锡苟反下同)那天。其天神昔自迦毕试国阿路猱山。徙居此国南界[禾*芻]那呬罗山中。作威作福为暴为恶。信求者遂愿。轻蔑者招殃。故远近宗仰上下祗惧。邻国异俗君臣僚庶。每岁嘉辰不期而会。或赍金银奇宝。或以牛马驯畜。竞兴贡奉俱伸诚素。所以金银布地羊马满谷。无敢觊觎唯修施奉。宗事外道克心苦行。天神授其咒术。外道遵行多效治疗疾病颇蒙痊愈。从此北行五百余里至弗栗恃萨傥那国。
　　弗栗恃萨傥那国。东西二千余里。南北千余里。国大都城号护苾那。周二十余里。土宜风俗同漕矩吒国。语言有异。气序寒劲人性犷烈。王突厥种也。深信三宝尚学遵德。从此国东北逾山涉川。越迦毕试国边城小邑凡数十所。至大雪山婆罗犀那大岭。岭极崇峻危隥[敲-高+危]倾。蹊径盘迂岩岫回互。或入深谷。或上高崖。盛夏合冻銮冰而度。行经三日方至岭上。寒风凄烈积雪弥谷。行旅经涉莫能伫足。飞隼翱翔不能越度。足趾步履然后翻飞。下望诸山若观培塿。赡部洲中斯岭特高。其巅无树唯多石峰。攒立丛倚森然若林。又三日行方得下岭至安呾罗缚国。
　　安呾罗缚国。睹货逻国故地。周三千余里。国大都城周十四五里。无大君长役属突厥。山阜连属川田隘狭。气序寒烈风雪凄劲。丰稼穑宜花果。人性犷暴俗无纲纪。不知罪福不尚习学。唯修神祠少信佛法。伽蓝三所。僧徒数十。然皆遵习大众部法。有一窣堵波无忧王建也。从此西北入谷逾岭度诸小城。行四百余里至阔悉多国。
　　阔悉多国。睹货逻国故地也。周减千里。国大都城周十余里。无大君长役属突厥。山多川狭风而且寒。谷稼丰花果盛。人性犷暴俗无法度。伽蓝三所。僧徒鲜少。从此西北。逾山越谷度诸城邑。行三百余里至活国。
