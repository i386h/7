<!-- { "loadSidebar": true } -->
　　下座比丘持衣钵还僧。是时中间阿难思惟求尽残结。其坐禅经行殷勤求道。是阿难智多定少。不即得道。定智等者乃可速得。后夜欲过。疲极偃息却卧就枕。头未至枕廓然得悟。如电光出闇者见道。阿难如是入金刚定。破一切诸烦恼山。得三明六通。具八解脱。作大力阿罗汉。即夜到僧堂门挠门而唤。大迦叶问言。挠门者谁。答言。我是阿难。又问。汝何以来答言。我于今夜得尽诸漏。又言。不与汝开门。汝从门钥孔来。阿难言尔。即以神力从非门而入。礼拜僧足忏悔。大迦叶言。莫复见责。大迦叶手摩其顶。我故为汝使得道故。汝无嫌恨。我亦如是。以汝自证譬如手画虚空无所染著。阿罗汉心亦复如是。复汝本座。是时僧中复共议言。憍梵波提已取灭度。更有谁能结集法藏。阿泥卢豆言。是长老阿难。于佛弟子常侍近佛。闻经能持佛常叹誉。唯是阿难结集法藏。是时大迦叶摩阿难头言。佛嘱累汝令持法藏。汝应报佛恩。佛在何处最初说法。佛诸大弟子能守护法藏者。皆已灭度。唯汝一人在。今应随佛心怜愍众生结集法藏。是时阿难敬礼僧已。坐师子座。时大迦叶说此偈言。
　　佛圣师子王　　阿难是佛子　　师子座处坐　　观众无有佛　　如是大德众　　无佛失威神　　如空无月时　　有宿而不严　　汝大智人说　　汝佛子当演　　何处佛初说　　今汝当布现
　　是时长老阿难一心合手向佛涅槃方作如是说。
　　佛初说法时　　尔时我不见　　如是展转闻　　佛在波罗奈　　佛为五比丘　　初开甘露门　　说四真谛法　　苦集灭道谛　　阿若憍陈如　　最初得见道　　八万诸天众　　皆亦入道迹
　　是千阿罗汉。闻是语已。上升虚空高七多罗树。皆言。无常力大。如我等眼见佛说法。今乃言我闻。便说偈言。
　　我见佛身相　　犹如紫金山　　妙相众德灭
　　唯有名独存

　　长老阿泥卢豆说此偈言。
　　咄世间无常　　如水月芭蕉　　功德满三界
　　无常风所坏

　　尔时大迦叶复说偈言。
　　无常力甚大　　愚智贫富贵　　得道及未得　　一切无能免　　非巧言妙宝　　非欺诳力诤　　如火烧万物　　无常相法尔
　　大迦叶语阿难。从转法轮经至大般涅槃。集作四阿含。增一阿含。中阿含。长阿含。相应阿含。是名修妒路法藏。诸阿罗汉更问。谁能明了集毗尼藏。皆言。长老优波离。于五百阿罗汉中持律第一。我等今请。即请言。起就师子座。问佛在何处说初毗尼结戒。优波离即受僧命坐师子座。如是我闻一时佛在毗舍离。尔时须邻那迦兰陀长者子。初作淫欲。以是因缘故。结初大罪二百五十戒义作三部。七法八法比丘尼毗尼增一。优波离问。杂部善部。如是等八十部作毗尼藏。诸阿罗汉复共思惟。请阿难结集阿毗昙藏。即请言。起就师子座。佛在何处初说阿毗昙。阿难受僧命说。如是我闻一时佛在舍婆提城。尔时佛告诸比丘。诸有五怖五罪五怨不灭。是因缘故。此生中身心受无量苦。复后世堕恶道中。诸有无此五怖五罪五怨。是因缘故。于今生种种身心受乐。后世生天上乐。何等五怖应远。一者杀生。二者盗。三者邪淫。四者妄语。五者饮酒。如是等名阿毗昙藏。三法藏集竟。诸天人鬼神诸龙王等。种种供养天花香幡盖衣服。供养法故。于是说偈。
　　怜愍世界故　　集结三法藏　　十力一切智
　　说智光明灯

　　略说三藏竟。

　　十诵律五百罗汉出三藏记第二

　　又十诵律序云。迦叶言。我先从波婆城向拘尸城。道中闻佛涅槃。有愚痴比丘言。我今得自在。所欲便作。不欲便止。又有比丘。非法说法。法说非法。以此因缘应集法藏即羯磨。五百罗汉唯阿难在学地。共住王舍城安居。先令优波离出律藏。一一事竟。即问阿若憍陈如。次问长老均陀及十力迦叶等五百罗汉。乃至最下阿难言如优波离所说不。皆答我亦如是闻是事是法。尔时迦叶僧中唱言。大德僧听。初事集竟。是法是佛教。无有比丘言非法非佛教。僧忍默然故是事如是持。乃至集律藏一切竟。后方命阿难出修多罗藏及阿毗昙藏。阿难方云如是我闻。一时五百罗汉皆下地胡跪涕零而言。我从佛所面闻见法。而已言我闻。迦叶语阿难。从今三藏初皆称如是我闻。故复两存。

　　菩萨处胎经出八藏记第三

　　菩萨处胎经云。迦叶告阿难言。佛所说法。一言一字汝勿使有缺漏。菩萨藏者集著一处。声闻藏者亦集著一处。戒律藏者亦著一处。尔时阿难最初出经。胎化藏为第一。中阴藏第二。摩诃衍方等藏第三。戒律藏第四。十住菩萨藏第五。杂藏第六。金刚藏第七。佛藏第八。是为释迦文佛经法具足矣。

　　胡汉译经音义同异记第四

　　夫神理无声。因言辞以写意。言辞无迹。缘文字以图音。故字为言蹄。言为理筌。音义合符不可偏失。是以文字应用弥纶宇宙。虽迹系翰墨而理契乎神。昔造书之主凡有三人。长名曰梵。其书右行。次曰佉楼。其书左行。少者苍颉。其书下行。梵及佉楼居于天竺。黄史苍颉在于中夏。梵佉取法于净天。苍颉因华于鸟迹。文画诚异。传理则同矣。仰寻先觉所说。有六十四书。鹿轮转眼笔制区分。龙鬼八部字体殊式。唯梵及佉楼为世胜文。故天竺诸国谓之天书。西方写经虽同祖梵文。然三十六国往往有异。譬诸中土犹篆籀之变体乎。案苍颉古文沿世代变。古移为籀。籀迁至篆。篆改成隶。其转易多矣。至于傍生八体则有仙龙云芝。二十四书则有揩奠针殳。名实虽繁为用盖鲜。然原本定义。则体备于六文。适时为敏。则莫要于隶法。东西之书源亦可得而略究也。至于胡音。为语单复无恒。或一字以摄众理。或数言而成一义。寻大涅槃经列字五十。总释众义十有四音。名为字本。观其发语裁音。宛转相资。或舌根唇末。以长短为异。且胡字一音不得成语。必余言足句。然后义成。译人传意岂不艰哉。又梵书制文有半字满字。所以名半字者。义未具足。故字体半偏。犹汉文月字亏其傍也。所以名满字者。理既究竟。故字体圆满。犹汉文日字盈其形也。故半字恶义以譬烦恼。满字善义以譬常住。又半字为体。如汉文言字。满字为体。如汉文诸字。以者配言方成诸字。诸字两合即满之例也。言字单立即半之类也。半字虽单为字根本。缘有半字得成满字。譬凡夫始于无明得成常住。故因字制义以譬涅槃。梵文义奥皆此类也。是以宣领梵文寄在明译。译者释也。交释两国。言谬则理乖矣。自前汉之末。经法始通译音胥讹。未能明练。故浮屠桑门言谬汉史。音字犹然。况于义乎。案中夏彝典诵诗执礼师资相授犹有讹乱。诗云。有菟斯首。斯当作鲜。齐语音讹遂变诗文。此桑门之例也。礼记云。孔子蚤作。蚤当作早。而字同蚤。虱此古字同文。即浮屠之例也。中国旧经而有斯蚤之异。华戎远译何怪于屠桑哉。若夫度字传义则置言由笔。所以新旧众经大同小异。天竺语称维摩诘。旧译解云无垢称。关中译云净名。净即无垢。名即是称。此言殊而义均也。旧经称众祐。新经云世尊。此立义之异旨也。旧经云干沓和。新经云乾闼婆。此国音之不同也。略举三条。余可类推矣。是以义之得失由乎译人。辞之质文系于执笔。或善胡义而不了汉旨。或明汉文而不晓胡意。虽有偏解终隔圆通。若胡汉两明意义四畅。然后宣述经奥于是乎正。前古译人莫能曲练。所以旧经文意致有阻碍。岂经碍哉。译之失耳。昔安息世高。聪哲不群。所出众经质文允正。安玄严调既亹亹以条理。支越竺兰亦彬彬以雅畅。凡斯数贤并见美前代。及护公专精兼习华戎。译文传经不[保/言]于旧。逮乎罗什法师俊神金照。秦僧融肇慧机水镜。故能表发挥翰克明经奥。大乘微言于斯炳焕。至昙纤之传涅槃。跋陀之出华严。辞理辩畅明逾日月。观其为义继轨什公矣。至于杂类细经多出四含。或以汉来。或自晋出。译人无名莫能详究。然文过则伤艳。质甚则患野。野艳为弊同失经体。故知明允之匠难可世遇矣。祐窃寻经言异论咒术言语文字皆是佛说。然则言本是一。而胡汉分音。义本不二。则质文殊体。虽传译得失运通随缘。而尊经妙理湛然常照矣。既仰集始缘故次述末译。始缘兴于西方。末译行于东国。故原始要终寓之记末云。

　　前后出经异记第五
　　·旧经众祐　新经世尊
　　·旧经扶萨(亦云开士)　新经菩萨
　　·旧经各佛(亦独觉)　新经辟支佛(亦缘觉)
　　·旧经萨芸若　新经萨婆若
　　·旧经沟港道(亦道迹)　新经须陀洹
　　·旧经频来果(亦一往来)　新经斯陀含
　　·旧经不还果　新经阿那含
　　·旧经无著果(亦应真亦应仪)　新经阿罗汉(亦言阿罗诃)
　　·旧经摩纳　新经长者
　　·旧经濡首　新经文殊
　　·旧经光世音　新经观世音
　　·旧经须扶提　新经须菩提
　　·旧经舍梨子(亦秋露子)　新经舍利弗
　　·旧经为五众　新经为五阴
　　·旧经十二处　新经十二入
　　·旧经为持　新经为性
　　·旧经背舍　新经解脱
　　·旧经胜处　新经除入
　　·旧经正断　新经正勤
　　·旧经觉意　新经菩提
　　·旧经直行　新经正道
　　·旧经干沓和　新经乾闼婆
　　·旧经除馑除馑女　新经比丘比丘尼
·旧经怛萨阿竭阿罗诃三耶三佛　新经阿耨多罗三藐三菩提

　　三藏记集卷第一



　　出三藏记集录上卷第二

　　　　释僧祐撰
