<!-- { "loadSidebar": true } -->
　　夫冥壑以冲虚静用。百川以之本。至极以无相标玄。品物以之宗。故法性住湛一以居妙。寂纷累以运通。灵根朗圆烛以遂能。乘涉动以开用。然能要有资用必有本。用必有本。故御本则悟涉无方。能要有资。故悟虚则遂其通。通则苞镜六合而有无圆照。塞则用随缘感而应必虑偏。照圆则神功造极。虑偏则颠覆兴焉。故四渎开溢则洪川灌壑。玄象差辙则三光晦耀。因此而推。固知运通有宗化积有本。夫运通之宗。因缘开其会。无相极其终。化积之本。十道启其谋。心术兆其始。故心术凭无则灵照通而大乘廓。滞有则神虚塞而九宅开矣。然推而极之则唯心与法。引而张之则绵彰八极。请辩而目焉。夫万法浩然宗一无相。灵魄弥纶统极圆照。斯盖目体用为万法。言性虚为无相。称动王为心识。谓静御为智照。故滞有虑塞。则曰心曰识。凭虚照通。则曰智曰见。见者正见也。始晓之偏目也。智者正遍知也。体极之圆号也。正见创入辙之始。正遍标体极之终。四者盖精魄弥纶水镜万法。虽数随缘感。然灵照常一而不变者也。夫体用无方则用实异照。故乱识为尘秽心欲。开见谓宝。廓智谓种。秽心故。五欲为酖醴之室。开见故。三宝为荆石之门。乱识故。六尘为幻惑之肆。廓智故。一切种为骊龙之渊。四者寔万法浩然同实异照。虽感应交映而宗一无相者也。故识御六尘以蒙性。心赴五欲以昏虑。见凭四谛以洗鉴。智抚无相以通照。然则境虽理故心缘精魄弥纶体故灵照。灵照故统名一心。所缘故总号一法。若夫名随数变则浩然无际。统以心法则末始非二。故十住为经。将穷颐心术之原本。遂真悟之始辩。神功启于化彰。八万归于圆照。使灵机无隐伏之数。大造无虚窃之名。尔乃落滞识以反鉴。贞真慧以居宗。开十道运其用。恬无相远其通。合三义以廓能则表宏称谓菩提。菩提者统极十道之尊号。括囊通物之妙称。乃十住启灵照之圆极。远弘大通之逸轨。故十住者。静照息机反鉴之容目者也。夫所以冠大业之始唱。统十地之通目。表称十住。谅义存于兹焉。义存于兹焉。然则十住之兴。盖廓明神觉之响像。发莹真慧之砥砺。如来反流尽源之舟舆。世雄抚会诞化之天府。乃众经之宗本。法藏之渊源。实鉴始领终之水镜。光宣佛慧之日月者也。夫致弘不可以言象穷。道玄不可以名数极。故文约而义丰。词婉而旨弘。兆百行开于心辙。启八万举其一隅。非夫探钩玄亹研机。孰能亢贞鉴敬于希微。开拔英悟返于三隅者哉。悲夫守习之迷。虽服膺旧闻不玩斯要。譬负日月而弥昏。面玄津而莫济矣。当请弥而攉焉。夫举高必诣远。致深则兴玄。故廓六天以妙处。引法云以胜众。盖非胜无以扣其玄处。非妙不足光其道。道光要有方。玄扣必得人。故位妙处以殊方则境绝众秽。开玄肆以引众则英彦盖时。处极六天则实映七珍。众举法灵则体镜九宅。廓六变以开运。朗耀世之宏观。叩三说以开奥。抚玄中之统韵。发五请以宣到。虑众诚以弥淳。递二七以运感。互交用于玄端开。神辙于三转之际。兆灵觉于九识之渊。匹夫众经以比兴固不得同日而语。开八万以辩用焉。可共劫而言非。夫体苞三义道总两端。孰有若斯之弘哉。孰有若斯之弘哉。以此而断。其道渊矣。其致玄矣。夫以金刚之幽殖总神辩以居用。犹日不可究其深。况自降慈者乎。然道不独运。弘必由人。故令千载之下灵液有寄焉。夫外国法师究摩罗耆婆者。挺天悟于命世。迈英风于季俗。乘冥寄而孤游。因秦运以弘道。抚玄节于希声。畅微言于象外。可以祛故纳新。非拟三益悟宗。入辙几于过半。运启其愿弥遭其会。以铅砾之质厕南金之肆。诚悟无返三之机。思无稽玄之谋。然在闻赏事庶无惑焉。故抚经静虑感寻畴昔。每苦其文约而致弘。言婉而旨玄使灵烛映于隐数。大宗昧于褊文。神标繇是以权范。玄风自兹用浇。淳至于闲诣靖惟扣膺津门则何常不遥。然长慨抚颓薄以兴怀哉。故遂撰记上闻略为注释。岂曰渊壑之待晨露。盖以申其用己之心耳。庶后来明哲有以引而补焉。

　　渐备经十住胡名并书叙第三

　　　　未详作者　　·波牟提陀晋曰一住
　　·维摩罗晋曰二住
·波披迦罗晋曰三住　　·阿至摸晋曰四住
·头阇耶晋曰五住　　·阿比目佉晋曰六住
·头罗迦摩晋曰七住　　·阿遮罗晋曰八住
·抄头摩提晋曰九住　　·昙摩弥迦晋曰十住

　　渐备经晋曰十住名。　　·第一住名悦豫
　　·第二住名离垢
·第三住名兴光　　·第四住名辉耀
　　·第五住名难胜
·第六住名目前　　·第七住名玄妙
·第八住名不动　　·第九住名善哉意
　　·第十住名法雨

　　渐备经十住行。　　·第一住今忘
　　·第二住说诫行
·第三住说十二门五通事　　·第四住说三十七品事
·第五住说四谛事　　·第六住说十二因缘事
·第七住说权智事　　·第八住说神足变化事
·第九住说神足教化事　　·第十住亦说神足教化事

　　渐备经护公以元康七年出之。其经有五卷五万余言。第一卷说一住事。今无此一卷。今现有二住以上至十住为十品。
　　渐备经十住与本业大品异。说事委悉于本业大品。不知何以曀于凉州。昔凉州诸道士释教道竺法彦义。斯二道士普皆博学。以经法为意。不知何以不集此经。又亦不闻其有所说。始知博闻之难为人兴显经。且亦是大经。说事广大义理幽深。乃是众经之美望。辞叙茂赡真有奇闻。而帛法巨亦是博学道士。昔邺中亦与周旋。不知何以复不集此经。又不闻其言。博闻强记信难有。护公出须赖经。虽不见恒闻彦说之。张天锡更出首楞严。故当应委于先者。元康七年十一月二十一日沙门法护。在长安市西寺中出渐备经。手执胡本译为晋言。护公菩萨人也。寻其余音遗迹。使人仰之弥远。夫诸方等无生诸三昧经类多。此公所出。真众生之冥梯。大品出来虽数十年。先出诸公略不缕习。不解诸公何以尔。诸公才明过人。当能留心思研心以为至业者。故当极有所得先出诸公。故恨大兰于文句殊多可恨。大品顷来东西诸讲习无不以为业。于文句犹不同觉其转深。但才分有限思寻有极。幽旨作非短思所尽。然文句故可力为方欲研之。穷此一生冀有微补。渐备经恨不得上一卷。冀因缘冥中之助忽复得之。渐备所说十住位分众行各有阶级。目下殊异于众经。方欲根悉研寻之如今芒芒犹涉大海。不知第一住中何说。彼或有因缘信使君不可不持。作意尽寻求之理。大品上两卷若有可寻之阶。亦勤以为意。护公出光赞。计在放光前九年。不九年当八年。不知何以遂逸在凉州不行于世。寻出经时。乃在长安出之。而都不流行。乃不知其故。吾往在河北。唯见一卷经。后记云。十七章。年号日月亦与此记同。但不记处所。所以为异。然出经时人云聂承远笔受。帛元信沙门法度此人。皆长安人也。以此推之。略当必在长安出。此经胡本。亦言于阗沙门只多罗所赍来也。此同如慧常等凉州来疏。正似凉州出。未详其故。或乃护公在长安时。经未流宣唯持至凉州。未能乃详审。泰元元年岁在丙子五月二十四日此经达襄阳。释慧常以酉年因此经寄互市人康儿展转至长安。长安安法华遣人送至互市。互市人送达襄阳。付沙门释道安。襄阳时齐僧有三百人。使释僧显写送与杨州道人竺法汰。渐备经。以泰元元年十月三日达襄阳。亦是慧常等所送。与光赞俱来。顷南乡间人留写。故不与光赞俱至耳。首楞严须赖。并皆与渐备俱至。凉州道人释慧常。岁在壬申。于内苑寺中写此经。以酉年因寄。至子年四月二十三日达襄阳。首楞严经事事多于先者。非第一第二第九。此章最多近三四百言许。于文句极有所益。须罗经亦复小多。能有佳处。云有五百戒。不知何以不至。此乃最急。四部不具。于大化有所阙。般若经乃以善男子善女人为教首。而戒立行之本百行之始。犹树之有根。常以为深恨。若有缘便尽访求之理。先胡本有至信。因之勿零落。

　　菩萨善戒菩萨地持二经记第四

　　　　僧祐撰
　　祐寻旧录。此经十卷。是宋文帝世。三藏法师求那跋摩。于京都译出。经文云。此经名善戒。名菩萨地。名菩萨毗尼摩夷。名如来藏。名一切善法根本。名安乐国。名诸波罗蜜聚。凡有七名。第一卷先出优波离问受戒法。第二卷始方有如是我闻。次第列品乃至三十。而复有别本题为菩萨地经。检此两本。文句悉同。唯一两品分品品名小小有异。义亦不殊。既更不见有异人重出。推之应是一经。而诸品乱杂前后参差。菩萨地本分为三段。第一段十八品。第二段有四品。第三段有八品。未详两本孰是三藏所出正本也。
　　又菩萨地持经八卷。有二十七品。亦分三段。第一段十八品。第二段四品。第三段五品。是晋安帝世。昙摩忏。于西凉州译出。经首礼敬三宝。无如是我闻。似撰集佛语文中不出有异名。而今此本或题云菩萨戒经。或题云菩萨地经。与三藏所出菩萨善戒经。二文虽异五名相涉。故同一记。又此二经明义相类。根本似是一经。异国人出。故成别部也。并次第明六度。品名多同。制辞各异。祐见菩萨地经一本。其第四卷第十戒品。乃是地持经中戒品。又少第九施品。当是曝晒误杂。后人不悉。便尔传写。其本脱多恐方乱惑。若细寻内题。了然可见。若有菩萨地经阙无第九施品者。即是误本也。

　　大集虚空藏无尽意三经记第五

　　　　僧祐撰
　　祐寻旧录。大集经。是晋安帝世。天竺沙门昙摩忏。于西凉州译出。有二十九卷。首尾有十二段。说共成一经。第一璎珞品。第二陀罗尼自在王。第三宝女。第四不眴。第五海慧。第六无言。第七不可说。第八虚空藏。第九宝幢。第十虚空目。第十一宝髻。第十二无尽意。更不见异人别译。而今别部唯有二十四卷。
　　寻其经文余悉同。唯不可说菩萨品后宝幢分前。中间阙无虚空藏所问品五卷。又经唯尽宝髻菩萨品。复无最末无尽意所说不可思议品四卷。略无二品九卷。分所余二十卷为二十四卷耳。
　　又寻两本。并以海慧菩萨品为第五。越至无言菩萨品第七。无第六品。未详所以。
　　又捡录。别有大虚空藏经五卷成者。即此经虚空藏品。当是时世有益甄为异部。又别无尽意经四卷成者。亦是此经末无尽意品也。但护公录复出无尽意经四卷。未详与此本同异。

　　如来大哀经记第六

　　　　未详作者
