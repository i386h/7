<!-- { "loadSidebar": true } -->
  出三藏记集
                        　　梁 僧祐撰

                        
        　      

　　出三藏记集卷第一

　　　　释僧祐撰

　　出三藏记集序

　　夫真谛玄凝法性虚寂。而开物导俗非言莫津。是以不二默酬。会于义空之门。一音振辩。应乎群有之境。自我师能仁之出世也。鹿苑唱其初言。金河究其后说。契经以诱小学。方典以劝大心。妙轮区别十二惟部法聚总要八万其门。至善逝晦迹。而应真结藏。始则四鋡集经。中则五部分戒。大宝斯在含识资焉。然道由人弘。法待缘显。有道无人。虽文存而莫悟。有法无缘。虽并世而弗闻。闻法资乎时来。悟道藉于机至。机至然后理感。时来然后化通矣。昔周代觉兴而灵津致隔。汉世像教而妙典方流。法待缘显信有征矣。至汉末安高宣译转明。魏初康会注述渐畅。道由人弘于兹验矣。自晋氏中兴三藏弥广。外域胜宾稠叠以总。至中原慧士炜晔而秀生。提什举其宏纲。安远振其奥领。渭滨务逍遥之集。庐岳结般若之台。像法得人于斯为盛。原夫经出西域。运流东方。提挈万里翻传胡汉。国音各殊。故文有同异。前后重来。故题有新旧。而后之学者鲜克研核。遂乃书写继踵而不知经出之岁。诵说比肩而莫测传法之人。授之受道亦已阙矣。夫一时圣集。犹五事证经。况千载交译。宁可昧其人世哉。昔安法师以鸿才渊鉴。爰撰经录。订正闻见炳然区分。自兹以来妙典间出。皆是大乘宝海时竞讲习。而年代人名。莫有铨贯。岁月逾迈。本源将没。后生疑惑奚所取明。祐以庸浅豫凭法门。翘仰玄风。誓弘大化。每至昏晓讽持秋夏讲说。未尝不心驰庵园影跃灵鹫。于是牵课羸志沿波讨源。缀其所闻。名曰出三藏记集。一撰缘记。二铨名录。三总经序。四述列传。缘记撰则原始之本克昭。名录铨则年代之目不坠。经序总则胜集之时足征。列传述则伊人之风可见。并钻析内经研镜外籍。参以前识。验以旧闻。若人代有据则表为司南。声传未详则文归盖阙。秉牍凝翰志存信史。三复九思事取实录。有证者既标。则无源者自显。庶行潦无杂于醇乳。燕石不乱于楚玉。但井识管窥多惭博练。如有未备请寄明哲。
　　·集三藏缘记第一
　　·十诵律五百罗汉出三藏记第二
　　·菩萨处胎经出八藏记第三
　　·胡汉译经文字音义同异记第四
　　·前后出经异记第五


　　集三藏缘记第一(出大智度论)

　　佛于俱夷那竭国萨罗双树间般涅槃。卧床北首。天地震动。师子等百兽悉大哮吼。诸天人号啕。山林树木皆悉摧裂。天女人女无量百千。喐咿交涕不能自胜。诸三学人佥然不乐。诸无学人但念诸法一切无常。唯阿难亲爱未除未离欲故。心没忧海不能自出。尔时阿泥卢豆语阿难。汝守佛法藏。不应如凡人自没忧海。一切有为是无常相。又佛委付汝法。汝今愁闷失所受事。汝当问佛。佛涅槃后。我曹云何行道。谁当作师。恶口车匿云何共住。佛经初首作何等语。如是种种未来之事。汝当应问。阿难闻是事。闷心小醒得念道力。于佛卧床边以此事问佛。佛告阿难。若我现在若我灭后。自依止法不余依止。云何比丘自依止法不余依止。内观身常念一心智慧现前勤修精进。除世间贪忧。外身内外身亦如是观。观内受心法念处亦复如是。是名自依止法不依止余。从今解脱戒经即是大师。如戒经所说。身业口业应如是行。车匿比丘如梵法治。若心软伏者。应教那陀迦旃延经。即可得道。我三阿僧祇劫所集法宝藏。是初应作是说。如是我闻一时佛在某方某国土某处树林。何以故。过去未来诸佛经初亦称是语。现在诸佛临涅槃时。亦教称如是语。我今涅槃后。经初亦称如是我闻之语。佛既灭度。诸大罗汉各各随意。于诸山林流泉溪谷。处处舍身而般涅槃。或有飞腾虚空雁行而去。现种种神变令众人得信心清净。而般涅槃。尔时六欲诸天乃至遍净色界诸天见是事已各心念言。佛日既没。禅定解脱弟子光明亦复灭度。是诸众生种种烦恼淫怒痴病。是法药师。今疾灭度。谁当治者。无量智慧大海之中所生弟子诸妙莲花。今复干枯。法树摧折法云散灭。大智象王既已逝矣。象子亦随法。商人已去从谁求法宝。各共集会来诣大迦叶。作礼已说偈赞叹。叹已白言。大德仁者知不。法船欲破。法城欲颓。法海欲竭。法幢欲倒。法灯欲灭。行道渐少恶力转盛。当以大慈建立佛法。
　　尔时迦叶心大如海澄静不动。良久而答。汝等所说实如所言。世间不久无智盲冥。于是大迦叶默然受请。诸天礼已。忽然不现各自还去。
　　尔时迦叶思惟。云何使是三阿僧祇劫难得佛法久住于世。思惟已。我知是法可得久住。于世应当集修妒路阿毗昙毗尼作三法藏。如是佛法可得久住。未来世人可得受行。所以者何。佛世世勤苦慈愍众生。学得是法为人演说。我曹亦应承用佛教宣扬开化。迦叶作是语已。住须弥山顶挝铜楗槌。说此偈言。
　　诸佛弟子　　若念于佛　　当报佛恩
　　莫入涅槃

　　是楗槌音传大迦叶教。遍至三千大千世界。皆悉闻知。诸有弟子得神力者。皆来集会大迦叶所。
　　尔时迦叶告诸会者。佛法欲灭。佛从三阿僧祇劫种种苦行慈愍众生学得是法。佛涅槃已。诸弟子中知法持法者及诵法者。皆亦随般涅槃。法今欲灭。未来众生甚可怜愍。失智慧眼愚痴盲冥。佛大慈悲愍伤众生。我曹应当承顺佛教。须待结集三藏竟已。随意灭度。诸来众会皆受教住。时大迦叶选取千人。除其阿难。皆阿罗汉。得六神通。具三明智。诸禅三昧自在出入逆顺超越。诵读三藏。知内外经书。诸外道家十八种大经亦善读知。皆能论议降伏异学。昔频浮娑罗王得道。八万四千官属亦各得道。是时王教敕宫中常饭食供养千人。阿阇贳王不断是法。时大迦叶思惟言。若我等常乞食者。当有外道强来难问废阙法事。今王舍城常设饭食供养千人。是中可住结集法藏。以是故选取千人不得多取。是时大迦叶与千人俱到王舍城耆阇崛山中。告阿阇贳王。给我等食日日送来。今我结集法藏。不得他行。是中夏安居。初十五日说戒。时大迦叶即入禅定。以天眼观视。今是众中谁有烦恼应逐出者。唯有阿难一人不尽。大迦叶从定起已。即于众中手牵阿难出言。今清净众结集法藏。汝结未尽不得住此。时阿难惭耻悲泣而自念言。我二十五年随侍世尊供给左右。初未曾得如是苦恼。佛实大德。慈悲念忍。念已白言。我能有力久可得道。但诸佛法阿罗汉者。不得供给左右使令。以是义故留残结不尽断耳。又言。汝更有罪。佛意不欲听女人出家。汝殷勤劝请佛听为道。以是故。佛之正法五百岁而衰微。是汝之罪。阿难言。我怜愍瞿昙弥。又三世诸佛法皆有四众。我世尊云何独无又言。佛欲涅槃近俱夷城。佛时脊痛。四叠沤多罗僧敷卧。语汝言。我须水。不供给。是汝之罪。阿难言。是时五百乘车截流而渡令水浑浊。是故不取。又言。政使水浊。佛有大神力。能令大海浊水清净。汝何以不与。又言。佛问汝。若有人四神足好修。可住世一劫若减一劫。佛四神足好修第一。欲住世一劫若减一劫。汝默然不答。如是至三。汝亦默然。汝若答佛神足好修应住世一劫若减一劫。正由汝故。令世尊早入涅槃。是汝之罪。阿难言。魔蔽我心。是故无言。非我恶心而不答佛。迦叶又言。汝与佛叠僧伽梨。以足蹈上。是汝之罪。阿难言。尔时大风卒起无人助我。风吹来堕我脚下。非不恭敬故蹈佛衣。又言。佛阴藏相涅槃后以示女人。是何可耻。是汝之罪。阿难言。我尔时思。若诸女人见佛阴藏相者。便自羞耻女人之形。愿求男子之身。修行佛相种福德业。故我示之。不为无耻故破戒也。大迦叶言。汝有六罪。应僧中悔过。阿难言诺。谨随大迦叶及僧教。是时阿难长跪合掌偏袒右肩即脱革屣六罪忏忏竟。大迦叶复于僧中手牵阿难出。语阿难言。断汝漏尽然后来入。残结未尽汝勿来也。如是语竟。便自闭门。尔时诸阿罗汉议言。谁能结集法藏者。阿泥卢豆言。舍利弗是为第二佛有好弟子。名憍梵波提。柔软和雅常处闲居善知法藏。今在天上尸利沙树园中。可遣使请来。大迦叶语下座。汝次应僧使到天上尸利沙树园中憍梵波提住处。到已语憍梵波提。大迦叶诸漏尽阿罗汉。皆会阎浮提。僧有大法事。汝可速来。是比丘欢喜敬诺受僧敕命。头面礼僧右绕三匝。如金翅鸟腾空而往。到已礼足言。大迦叶有语。今僧有大法事。可疾速来观众宝聚。是时憍梵波提心疑。语是比丘言。僧将无斗诤事唤我耶无有破僧者不。佛日不灭度耶。是比丘言。实如所言。大师世尊已灭度。憍梵波提言。佛灭度太疾。世间眼灭。随佛转法轮大将。我和尚舍利弗今在何所。答曰。先入涅槃。憍梵波提言。大师法将各自别离。当可奈何。摩诃目揵连今在何所。答言。亦已灭度。憍梵波提言。佛法欲散。大人过去。众生可愍。长老阿难今何所作。答曰。阿难比丘忧愁啼哭不能自喻。憍梵波提言。阿难懊恼由有爱结别离生苦。罗睺罗复云何。答言。得阿罗汉故无忧无愁。但念诸法无常之相。憍梵波提言。难断之爱已能断故。又言。我失大师世尊。于是中住。亦何所为。我和尚大师复已灭度。我今不能下阎浮提。今即于此而般涅槃。说此语已即入禅定。涌在虚空身放光明种种神变。自身出火而烧于身。身中出水四道流下。至大迦叶所。水中有声说此偈言。
　　憍梵波提稽首礼　　妙众第一大德僧
　　闻佛灭度我随去　　如大象去象子随

