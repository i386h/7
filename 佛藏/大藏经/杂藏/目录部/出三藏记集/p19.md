<!-- { "loadSidebar": true } -->
　　放光光赞。同本异译耳。其本俱出于阗国持来。其年相去无几。光赞于阗沙门只多罗以泰康七年赍来。护公以其年十一月二十五日出之。放光分如檀以泰康三年于阗为师送至洛阳。到元康元年五月。乃得出耳。先光赞来四年后光赞出九年也。放光于阗沙门无叉罗执胡竺。叔兰为译言。少事约[利-禾+(口/又)]削复重事。事显炳焕然易观也而从约必有所遗。于天竺辞及腾每本兰焉。光赞护公执胡本。聂承远笔受。言准天竺事不加饰。悉则悉矣。而辞质胜文也。每至事首辄多不使。诸反覆相明又不显灼。考其所出。事事周密耳。互相补益所悟实多。恨其寝逸凉。土九十一年。几至泯灭。乃达此邦也。斯经既残不具。并放光寻出。大行华京。息心居士翕然传。焉中山支和上遣人于仓垣。断绢写之。持还中山。中山王及众僧。城南四十里幢幡迎经。其行世如是。是故光赞人无知者。昔在赵魏迸得其第一品。知有兹经而求之不得。至此会慧常进行慧辩等持如天竺。路经凉州。写而困焉。展转秦雍。以晋泰元元年五月二十四日乃达襄阳。寻之玩之。欣有所益。辄记其所长为略解如左。般若波罗蜜者。无上正真道之根也。正者等也。不二入也。等道有三义焉。法身也。知也。真际也。故其为经也。以如为始。以法身为宗也。如者尔也。本末等尔。无能令不尔也。佛之兴灭。绵绵常存。悠然无寄。故曰如也。法身者一也。常净也。有无均净未始有名。故于戒则无戒无犯。在定则无定无乱。处智则无智无愚。泯尔都忘二三尽息。皎然不缁。故曰净也。常道也。真际者。无所著也。泊然不动湛尔玄齐。无为也无不为也。万法有为而此法渊默。故曰。无所有者是法之真也。由是其经万行两废。触章辄无也。何者。痴则无往而非徼。终日言尽物也。故为八万四千尘垢门也。慧则无往而非妙。终日言尽道也。故为八万四千度无极也。所谓执大净而万行正。正而不害妙乎大也。凡论般若推诸病之疆服者。理彻者也。寻众药之封域者。断迹者也。高谈其彻迹者。失其所以指南也。其所以指南者。若假号章之不住。五通品之不贡高。是其涉百辟而不失午者也。宜精理其彻迹。又思存其所指。则始可与言智已矣。何者。诸五阴至萨云若。则是菩萨来往所现法慧可道之道也。诸一相无相。则是菩萨来往所现真慧明乎常道也。可道故后章或曰世俗。或曰说己也。常道则或曰无为。或曰复说也。此两者同谓之智。而不可相无也。斯乃转法轮之目要。般若波罗蜜之常例也。

　　须真天子经记第五

　　　　未详作者
　　须真天子经。太始二年十一月八日。于长安青门内白马寺中。天竺菩萨昙摩罗察口授出之。时传言者。安文惠帛元信。手受者。聂承远张玄泊孙休。达十二月三十日未时讫。

　　普曜经记第六

　　　　未详作者
　　普曜经。永嘉二年太岁在戊辰五月。本斋菩萨沙门法护。在天水寺。手执胡本口宣晋言。时笔受者。沙门康殊帛法巨。

　　出贤劫经记第七

　　　　未详作者
　　贤劫经。永康元年七月二十一日。月支菩萨竺法护。从罽宾沙门得是贤劫三昧。手执口宣。时竺法友从洛寄来。笔者赵文龙。使其功德福流十方普遂蒙恩离于罪盖。其是经者。次见千佛。稽受道化受菩萨决。致无生忍至一切法。十方亦尔。

　　般舟三昧经记第八

　　　　未详作者
　　般舟三昧经。光和二年十月八日。天竺菩萨竺朔佛。于洛阳出。菩萨法护。时传言者。月支菩萨支谶授与。河南洛阳孟福字元士。随侍菩萨。张莲字少安笔受。令后普著在。建安十三年。于佛寺中挍定悉具足。后有写者。皆得南无佛。又言。建安三年岁在戊子八月八日于许昌寺挍定。

　　首楞严三昧经注序第九

　　　　未详作者
　　首楞严三昧者。晋曰勇猛伏定意也。谓十住之人忘当而功显。不为而务成。盖勇伏之名生于希尚者耳。虽功高天下。岂系其名哉。直以忘宗而称立遗称。故名贵训三千数典诰群生瞻之而弗及。钻之而莫喻。自非奇致超玄胡可以应乎。圣录所谓勇猛者。诚哉难阶也。定意者。谓迹绝仁智有无兼忘。虽复寂以应感。惠泽仓生何尝不通。以仁智照以玄宗。所以寂者。未可得而分也。故其篇云。悉遍诸国亦无所分。而于法身不坏也。谓虽从感若流身充宇宙。岂有为之者哉。谓化者以不化为宗。作者以不作为主。为主其自忘焉。像可分哉。若至理之可分。斯非至极也。可分则有亏。斯成则有散。所谓为法身者。绝成亏遗合散。灵鉴与玄风齐踪。员神与太阳俱畅。其明不分万类殊观。法身全济非亦宜乎。故曰不分无所坏也。首楞严者。冲风冠乎知丧。洪绪在于忘言。微旨尽于七位。外迹显乎三权。洞重玄之极奥。耀八特之化谷。插高木之玄标。建十准以伺能。玩妙旨以调习。既习释而知玄。遗慈故慈洽。弃照而照弘也。故有陶化育物绍以经纶。自非领略玄宗深致奇趣。岂云究之哉。沙门支道林者。道心冥乎上世。神悟发于天然。俊朗明澈玄映色空。启于往数位叙三乘。余时复畴咨豫闻其一。敢以不敏系于句末。想望来贤助删定焉(安公经录云中平二年十二月八日支谶所出其经首略如是我闻唯称佛在王舍城灵鸟顶山中)。

　　合首楞严经记第十(胡文同晋音勇伏定意)

　　　　支慜度(三经谢敷合注共四卷)
　　此经本有记云。支谶所译出。谶月支人也。汉桓灵之世。来在中国。其博学渊妙才思测微。凡所出经类多深玄。贵尚实中不存文饰。今之小品阿阇贳屯真般舟。悉谶所出也。又有支越字恭明。亦月支人也。其父亦汉灵帝之世。来献中国。越在汉生。似不及见谶也。又支亮字纪明。资学于谶。故越得受业于亮焉。越才学深彻内外备通。以季世尚文时好简略。故其出经颇从文丽。然其属辞析理。文而不越。约而义显真可谓深入者也。以汉末沸乱南度奔吴。从黄武至建兴中。所出诸经凡数十卷。自有别传记录。亦云。出此经。今不见。复有异本也。然此首楞严自有小不同。辞有丰约。文有晋胡。较而寻之。要不足以为异人别出也。恐是越嫌谶所译者辞质多胡音。异者删而定之。其所同者述而不改。二家各有记录耳。此一本于诸本中辞最省便。又少胡音。偏行于世。即越所定者也。至大晋之初。有沙门支法护白衣竺叔兰。并更译此经。求之于义互相发明。拔寻三部劳而难兼。欲令学者即得其对。今以越所定者。为母护所出。为子兰所译者系之。其所无者辄于其位记而别之或有文义皆同。或有义同而文有小小增减。不足重书者。亦混以为同。虽无益于大趣。分部章句差见可耳。
　　勇伏定记曰。元康元年四月九日。炖煌菩萨支法护。手执胡经口出首楞严三昧。聂承远笔受。愿令四辈揽综奉宣观异同意。

　　首楞严后记第十一

　　　　未详作者
　　咸和三年岁在癸酉。凉州刺史张天锡。在州出此首楞严经。于时有月支优婆塞支施仑。手执胡本。支博综众经。于方等三昧特善。其志业大乘学也。出首楞严须赖上金光首如幻三昧。时在凉州。州内正听堂湛露轩下集。时译者归慈王世子帛延善晋胡音。延博解群籍内外兼综。受者常侍。西海赵潚会水令马奕内侍来恭政。此三人皆是俊德。有心道德时在坐沙门释慧常释进行。凉州自属辞。辞旨如本不加文饰。饰近俗质近道。文质兼唯圣有之耳。

　　新出首楞严经序第十二

　　　　释弘充作
　　首楞严三昧者。盖神道之龙津。圣德之渊府也。妙物希微。非器像所表。幽玄冥湛。岂情言所议。冠九位以虚升。果万行而圆就。量种智以穷贤。绝殆庶而静统。用能灵台十地扃鐍法云。罔象环中神图自外。然心虽澄一应无不周。定必凝泊在感斯至。故明宗本则三达同寂。论善救则六度弥纶。辩威效则强魔慑缚。语众变则百亿星繁。至乃微号龙上晦迹尘光。像告诸乘有尽无灭。斯皆参定之冥功。成能之显事。权济之枢纲。勇伏之宏要矣。罗什法师。弱龄言道思通法门。昔纡步关右译出此经。自云布以来竞辰而衍。中兴启运世道载昌。宣转之盛日月弥懋。太宰江夏王。该综群籍讨论渊敏。每览兹卷特深远情。充以管昧尝厕玄肆。预遭先匠启训音轨。参听儒纬仿佛文意。以皇宋大明二年岁次奄茂。于法言精舍略为注解。庶勉不习之传。敢慕我闻之义。如必纰缪以俟君子。

　　法句经序第十三

　　　　未详作者
　　昙钵偈者。众经之要义。昙之言法。钵者句也。而法句经别有数部。有九百偈。或七百偈及五百偈。偈者结语。犹诗颂也。是佛见事而作。非一时言。各有本末。布在众经。佛一切智。厥性大仁愍伤天下。出兴于世开现道义。所以解人。凡十二部经总括其要。别有四部阿鋡。至去世后。阿难所传。卷无大小皆称闻如是处佛所究畅其说。是后五部沙门各自钞采经中四句六句之偈。比次其义条别为品。于十二部经靡不斟酌。无所适名。故曰法句。夫诸经为法言。法句者犹法言也。近世葛氏传七百偈。偈义致深。译人出之。颇使其浑漫。惟佛难值。其文难闻。又诸佛兴皆在天竺。天竺言语与汉异音。云其书为天书。语为天语。名物不同。传实不易。唯昔蓝调安侯世高都尉弗调。译胡为汉。审得其体。斯以难继。后之传者虽不能密。犹尚贵其实。粗得大趣。始者维只难出自天竺。以黄武三年来适武昌。仆从受此五百偈本。请其同道竺将炎为译。将炎虽善天竺语。未备晓汉。其所传言或得胡语。或以义出音。近于质直。仆初嫌其辞不雅。维只难曰。佛言依其义不用饰。取其法不以严其传。经者当令易晓勿失厥义。是则为善。座中咸曰。老氏称。美言不信。信言不美。仲尼亦云。书不尽言。言不尽意。明圣人意深邃无极。今传胡义实宜经达。是以自竭受译人口。因循本旨不加文饰。译所不解则阙不传。故有脱失多不出者。然此虽辞朴而旨深。文约而义博。事钩众经。章有本故句有义说。其在天竺始进业者。不学法句。谓之越叙。此乃始进者之鸿渐。深入者之奥藏也。可以启蒙辩惑诱人自立。学之功微。而所苞者广。实可谓妙要者哉。昔传此时有所不出。会将炎来。更从咨问受此偈等。重得十三品。并挍往故有所增定。第其品目合为一部。三十九篇。大凡偈七百五十二章。庶有补益共广闻焉。

　　阿维越遮致经记第十四(晋言不退转法轮经四卷)

　　　　出经后记
　　太康五年十月十四日。菩萨沙门法护。于炖煌从龟兹副使美子侯。得此梵书不退转法轮经。口敷晋言。授沙门法乘使流布。一切咸悉闻知。

　　魔逆经记第十五

