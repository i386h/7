<!-- { "loadSidebar": true } -->
　　夫万化非无宗。而宗之者无相。虚宗非无契。而契之者无心。故至人以无心之妙慧。而契彼无相之虚宗。内外并冥缘智俱寂。岂容名数于其间哉。但以悕玄之质趣必有由。非名无以领数。非数无以拟宗。故遂设名而名之。立数而辩之。然则名数之生。生于累者可以造极而非其极。苟曰非极复何常之有耶。是故如来始逮真觉。应物接粗启之以有。后为大乘乃说空法。化适当时所悟不二。流至末叶象教之中。人根肤浅道识不明。遂废鱼守筌存指忘月。睹空教便谓罪福俱泯闻相说则谓之为真。是使有无交兴生灭迭争。断常诸边纷然竞起。时有大士。厥号龙树。爰托海宫逮无生忍。意在傍宗载隆遗教。故作论以折中。其立论意也。则无言不穷。无法不尽。然统其要归则会通二谛。以真谛故无有。俗谛故无无。真故无有则虽无而有。俗故无无则虽有而无。虽有而无则不累于有。虽无而有则不滞于无。不滞于无则断灭见息。不存于有则常等冰消。寂此诸边。故名曰中。问答析微。所以为论。是作者之大意也。亦云中观。直以观辩于心论宣于口耳(罗什法师以秦弘始十一年于大寺出)。

　　百论序第三

　　　　释僧肇
　　百论者。盖是通圣心之津涂。开真谛之要论也。佛泥洹后八百余年。有出家大士。厥名提婆。玄心独悟俊气高朗。道映当时神超世表。故能辟三藏之重关。坦十二之幽路。擅步迦夷为法城堑。于时外道纷然异端竞起。邪辩逼真殆乱正道。乃仰慨圣教之陵迟。俯悼群迷之纵惑。将远拯沉沦。故作斯论。所以防正闲邪大明于宗极者矣。是以正化以之而隆。邪道以之而替。非夫领括众妙。孰能若斯论有百偈。故以百为名。理致渊玄。统群籍之要。文义婉约。穷制作之美。然至趣幽简鲜得其门。有婆薮开士者。明慧内融。妙思奇拔。远契玄踪。为之训释。使沉隐之义彰于徽翰。讽味宣流被于来叶。文藻焕然宗涂易晓。其为论也。言而无当破而无执。傥然靡据而事不失真。萧焉无寄而理自玄会。返本之道著乎兹矣。有天竺沙门鸠摩罗什。器量渊弘俊神超邈。钻仰累年转不可测。常味咏斯论。以为心要先虽亲译。而方言未融。致令思寻者踌躇于谬文。标位者乖迕于归致。大秦司隶挍尉安城侯姚嵩。风韵清舒冲心简胜。博涉内外理思兼通。少好大道长而弥笃。虽复形羁时务而法言不辍。每抚兹文所慨良多。以弘始六年岁次寿星。集理味沙门与什考挍正本。陶练覆疏务存论旨。使质而不野简而必诣。宗致划尔无间然矣。论凡二十品。品各五十偈。后十品。其人以为无益此土。故阙而不传。冀明识君子详而览焉。

　　十二门论序第四

　　　　僧睿法师
　　十二门论者。盖是实相之折中。道场之要轨也。十二门者。总众枝之大数也。门者。开通无滞之称也。论之者。欲以穷其源尽其理也。若一理之不尽则众异纷然。有惑趣之乖。一源之不穷则众涂扶疏。有殊致之迹殊致之不夷。乖趣之不泯。大士之忧也。是以龙树菩萨。开出者之由路。作十二门以正之。正之以十二。则有无兼畅事无不尽。事尽于有无则忘功于造化。理极于虚位。则丧我于二际。然则丧我在乎落筌。筌忘存乎遗寄。筌我兼忘。始可以几乎实矣。几乎实矣。则虚实两冥得失无际。冥而无际。则能忘造次于两玄。泯颠沛于一致。整归驾于道场。毕趣心于佛地。恢恢焉。真可谓运虚刃于无间。奏希声于宇内。济溺丧于玄津。出有无于域外者矣。遇哉后之学者。夷路既坦幽涂既开。真得振和銮于北冥。驰白牛以南回。悟大觉于梦境。即百化以安归。夫如是者。焉复知曜灵之方盛。玄陆之未希也哉。睿以鄙倍之浅识。犹敢明诚虚开希怀宗极。庶日用之有宜。冀岁计之能殖。况才之美者乎。不胜敬仰之至。敢以钝辞短思。序而申之。并目品义题之于首。岂其能益也。庶以此心开自进之路耳(罗什法师以秦弘始十一年于大寺出之)。

　　成实论记第五

　　　　出论后
　　大秦弘始十三年岁次豕韦九月八日。尚书令姚显请出此论。至来年九月十五日讫。外国法师拘摩罗耆婆。手执胡本口自传译。昙晷笔受。

　　略成实论记第六

　　　　新撰
　　成实论十六卷。罗什法师于长安出之。昙晷笔受。昙影正写。影欲使文玄。后自转为五幡。余悉依旧本。齐永明七年十月。文宣王招集京师硕学名僧五百余人。请定林僧柔法师谢寺慧次法师。于普弘寺迭讲。欲使研核幽微。学通疑执即座。仍请祐及安乐智称法师。更集尼众二部名德七百余人。续讲十诵律志念四众净业还白。公每以大乘经渊深。满道之津涯。正法之枢纽。而近世陵废莫或敦修。弃本逐末丧功繁论。故即于律座令柔次等诸论师抄比成实。简繁存要略为九卷。使辞约理举易以研寻。八年正月二十三日解座设三业三品别施奖有功劝不及。上者得三十余件。中者得二十许种。下者数物而已。即写略论百部流通。教使周颙作论序。今录之于后。

　　抄成实论序第七

　　　　周颙作
　　寻夫数论之为作也。虽制兴于晚集。非出乎一音。然其所以开家命部。莫不各有弘统。皆足以该领名数隆替方等。契阔显益不可訾言。至如成实论者。总三乘之秘数。穷心色之微阐。摽因位果解惑相驰。凡圣心枢罔不毕见乎其中矣。又其设书之本位论为家。抑扬含吐咸有宪则。优柔窥探动关奖利。自发聚之初首。至道聚之末章。其中二百二品鳞彩相综。莫不言出于奥典。义溺于邪门。故必旷引条绳碎陈规墨。料同洗异峻植明涂。裨济之功寔此为著者也。既效宣于正经。无染乎异学。虽则近派小流实乃有变方教。是以今之学众。皆云。志存大典。而发迹之日。无不寄济此涂。乘津惊水本期长路。其书言精理赡思味易耽。顷遂赴蹈争流重趼相蹑。又卷广义繁致功难尽。故夐往不旋终妨正务。顷泥洹法华虽或时讲。维摩胜鬘颇参余席。至于大品精义师匠盖疏。十住渊弘世学将殄。皆由寝处于论家求均于弱丧。是使大典榛芜义种行辍。兴言怅悼侧寐忘安。成实既有功于正篆。事不可阙。学者又遂流于所赴。此患宜裁。今欲内全成实之功。外蠲学士之虑。故铨引论才备详切缓。刊文在约降为九卷。删赊探要取效本根。则方等之助无亏。学者之烦半遣。得使功归至典其道弥传。波若诸经无坠于地矣。业在心源。庶无裁削之累。全典故全。岂有妨于好学。相得意于道心可不谋而随喜也。

　　诃梨跋摩传序第八

　　　　江陵玄畅作
　　余寻诃梨跋摩述论明经。枢机义奥。后进所驰。荆州畅公制传。颇征事迹。故复兼录附之序末。虽于类为乖。而显证是同焉。
