<!-- { "loadSidebar": true } -->
　　·月上女经二卷(开皇十一年四月出六月讫学士刘凭笔受沙门彦琮制序见长房录)
　　·出生菩提心经(开皇十五年十月出其月讫学士刘凭笔受见长房录)
　　·商主天子所问经一卷(或无所问字开皇十五年八月出九月讫学士费长房等笔受见长房录)
　　·诸法最上王经一卷(开皇三年五月出七月讫沙门明芬等笔受见长房录)
　　·大乘三聚忏悔经一卷(见内典录)
　　·起世经一卷(第五译长阿含记世经异出见经题上云崛多笈多二法师共出新编入)
　　·佛本行集经六十卷(开皇七年七月出十一年二月讫沙门僧昙学士费长房刘凭等笔受沙门彦琮制序见长房录)
　　·圣善住意天子所问经四卷(第六出与如幻三昧经及宝积善住意会等同本开皇十五年四月出沙门道邃等笔受见长房录)
　　·诸佛护念经十卷(开皇十四年十月出十二月讫沙门僧昙等笔受见长房录)
　　右三十九部一百九十二卷(本行集上三十七部一百七十八卷见在圣善住下二部一十四卷阙本)。
　　沙门阇那崛多。隋云志德。北贤豆(贤豆本音因陀罗婆陀耶此云至处谓天帝释所护故也贤豆之音彼国之讹略耳身毒天竺此方之讹称也而彼国人总言贤豆而约之以为五方也。唐西域记云。正音印度唐翻为日月有多名斯其一也言诸群生轮回不自无明长夜莫有司晨。其犹白日既隐宵烛斯继。唯有星光之照。岂如朗月之明。苟缘斯致因而譬月。良以其土圣贤继轨导凡御物如月照临。由是义故谓之印度。印度种姓族类群分而婆罗门特为清贵。从其称传以成俗无云经界之别总谓婆罗门国焉)揵陀啰国人也。(隋言香行国)居富留沙富逻城(隋云丈夫宫也)刹帝利种。姓金(俱凡反)步(隋云顶也谓如孔雀之顶彼国以为贵姓)父名跋阇逻娑啰(隋云金刚坚也)幼怀远量长垂清范位居宰辅燮理有经。崛多昆季五人身居最小。宿殖德本早发道心。适在髫年便求出离二亲见其识量仍为赞成。即入大林伽蓝因蒙度脱。其郁波弟耶(隋云常近受持者今所谓和上此乃于阗之讹略也奘法师云中天近音乌波陀耶唐云亲教亦云依学)。
　　名嗜那耶舍(隋云胜名)专修宴座妙穷定业。其阿遮利夜(隋云传授或云正行即所谓阿阇梨也亦近国之讹略耳奘法师云阿遮利耶唐云轨范亦云教授)。
　　名阇若那跋达罗(隋云智贤)遍通三学偏明律藏。崛多自出家后孝敬专诚。教诲积年指归通观。然以贤豆圣境灵迹尚存。便随本师具得瞻奉。时年二十有七。受戒三夏。师徒结志游方弘法。初有十人同契出境。路由迦臂施国淹留岁序。国王敦请其师奉为法主益利颇周。将事巡历。便逾大雪山西足。固是天险之峻极也。至厌怛国既初至止。野旷民希所须食饮无人营造。崛多遂舍具戒竭力供侍数经时艰冥灵所祐幸免灾横。又经谒罗槃陀及于阗等国。屡遭夏雨寒雪暂时停住。既无弘演栖寓非久。又达吐谷浑国渐至鄯州。于时即西魏后元年也。虽历艰危心愈猛厉。发踪跋涉三载于兹。同伴十人唯存四个。以周明武成之岁。初届长安止草堂寺。师徒游化已果来心。更登净坛再受具足。精诚从道尤甚由来。既处京华渐通隋语。名闻稍远时辈所钦。被诏延入后园共论佛法。殊礼别供充诸禁中。思欲通法无由自展具情上启。即蒙别敕为造四天王寺听在居住。自兹已后翻新经及接先阙。既非弘泰羁縻而已。会谯王宇文俭镇蜀。复请同行。于彼三年恒任益州僧主住龙渊寺。建德堕运像教不弘。五众一期同斯俗服。武帝下敕追入京辇。重加爵禄逼从儒礼。秉操铿然守死无惧。帝愍其贞亮哀而放归。路出甘州北由突厥。遇值中面他钵可汗。殷重请留。因往复曰。周有成坏劳师去还。此无废兴幸安意住。资给供养尚使称心。遂尔并停十有余载。阇梨智贤还西灭度。未久之间和上迁。化只影孤寄莫知所安。赖以北狄君民颇弘福利。因斯飘寓随方利物。有齐僧宝暹道邃智周僧威法宝僧昙智照僧律等十人。以武平六年相结同行采经西域。往返七载将事东归。凡获梵本二百六十部回至突厥。闻周灭齐并毁佛法。退则不可进无所归。迁延彼间遂逢至德。如渴值饮若暗遇明。因与同居讲道相玩。所赍新经仍共寻阅请翻名题。勘旧录目转觉巧便有异前人。律等内诚各私庆幸。获宝遇匠得不虚行。同誓焚香共契宣布。大隋受禅佛法即兴。暹等赍经先来应运。开皇元年季冬届止。敕付所司访人令译。二年仲春便就传述。季夏诏曰。殷之五迁恐民尽死。是则以吉凶之土制长短之命。谋新去故如农望秋。龙首之山川原秀丽卉木滋阜。宜建都邑定鼎之基。永固无穷之业。在兹可城曰大兴殿。门曰大兴。县曰大兴。园苑池沼其号并同。寺曰大兴善也。于此寺中传度法本。于时崛多仍住北狄。至开皇四年大兴善寺沙门昙延等三十余人。以躬当翻译音义乖越。承崛多在北乃奏请还京。帝乃别敕追延。崛西归已绝流滞十年。深思明世重遇三宝。忽蒙远访欣愿交并。即与使乎同来入国。于时文帝巡幸洛阳于彼奉谒。天子大悦赐问频仍。未还京阙寻敕敷译。新至梵本众部弥多。或经或书且内且外。诸有翻传必以崛多为主。佥以崛多言识异方字晓殊俗。故得宣辩自运不劳传度。理会义门句圆词体。文意粗定铨本便成。受笔之徒不费其力。试比先达抑亦继之。五年敕令崛多。共婆罗门沙门若那竭多。开府高恭。息都督天奴。和仁。及婆罗门毗舍达等道俗六人。令于内史内省翻梵古书及乾文等于时广济寺唯独耶舍一人译经。别敕崛多使兼翻经。两头来往到十二年。翻书记了二百余卷进毕。尔时耶舍先已终亡。仍敕崛多专主翻译。移法席就大兴善寺。更召婆罗门沙门达摩笈多。并敕高天奴高和仁兄弟等同传梵语。又增置十大德沙门僧休法粲法经慧藏洪遵慧远法纂僧晖明穆昙迁等。监掌翻事铨定宗旨。沙门明穆彦琮重对梵本。再审覆勘整理文义。崛多曾传。于填东南二千余里有遮拘迦国。彼王纯信敬重大乘。宫中自有摩诃般若大集华严三部大经并十万偈。王躬受持亲执锁钥。转读则开香华供养。又道场内种种庄严。诱诸小王令入礼拜。此国东南二十余里。山甚岩险有深净窟。置大集华严方等宝积楞伽方广舍利弗华聚二陀罗尼都萨罗藏摩诃般若八部般若大云经等凡十二部。咸十万偈。国法相传防卫守护。又有入灭定罗汉三人窟中禅寂。每至月半诸僧就山为其净发。此则人法住持有生之所凭赖。崛多道性纯厚神志刚正。爱德无厌求法不懈。博闻三藏远究真宗。遍学五明兼闲世论。经行得道场之功。总持通神咒之理。三衣一食终固其诚。仁济弘诱非关劝请。勤诵佛经老而弥笃。强识先古久而逾诣。士庶钦重道俗崇敬。隋滕王遵仰戒范奉以为师。因事尘染流摈东越。又在瓯闽道声载洽。身心两救为益极多至开皇二十年便从物故。春秋七十有八(唯添品法华序。仁寿元年辛酉。崛多笈多二法师于大兴善寺重勘梵本阙者添译。既在仁寿之元年出添品。即非开皇二十年卒也。又内典录云仁寿之末崛多以缘他事流摈东越续高僧传即云开皇二十年卒。录传俱宣所撰而自相矛楯何也)。崛多自西服来至东华循历翻传。自开皇五年讫仁寿之末出护国等经。总三十九部合一百九十二卷。并详捡陶治理教圆通。文明义结具流于世。见隋唐二录(护国菩萨经佛。华严入如来德智。大方等大云请雨经。东方最胜灯王如来经。无所有菩萨经。大乘三聚忏悔经。已上六部内典录云崛多所译。靖迈经图云笈多出。今依内典为正。大集譬喻王经。移识经。法炬陀罗尼经。已上三部。经图之中崛多笈多二录俱载者误也。今并载崛多之余笈多录内除之)。
　　·众经目录七卷(开皇十四年五月十日敕兴善寺翻经所撰至十月十四日别录六卷总录一卷别总成七见长房录)
　　·众经目录五卷(仁寿二年敕请兴善寺翻经沙门及学士等撰见续高僧传)
　　右二部一十二卷其本并在。
　　沙门释法经等并大兴善寺翻经大德也。开皇十四年甲寅撰一切经录。法经等二十大德缉撰成之。总标纲纪位为九录。区别品类有四十二分。合有二千二百五十七部五千三百一十卷扬化寺沙门明穆。区域条分指踪纮络。日严寺沙门彦琮。覼缕纲维考校同异。见长房录。又至仁寿二年敕所司。请兴善寺大德与翻经沙门及学士等。披捡法藏详定经录。随类区辩总为五分。单本第一重翻。第二重别生。第三贤圣集传。第四疑伪。第五见阙。都合二千一百九部五千五十八卷。别生疑伪不须抄写已外三分入藏见录。并沙门彦琮综理裁定。见续高僧传。
　　·合金光明经八卷(二十四品开皇十七年合当第四本见长房录沙门彦琮制序)
　　右一部八卷其本见在。
　　沙门释宝贵。大兴善寺僧也。开皇十七年丁巳合金光明经一部。贵即周世智度论师道安之神足。玩阅群典见昔晋世沙门支敏度合两支两竺一白五家首楞严为一部作八卷(今准祐录及合经记四本合成无白延也)合一支两竺三家维摩为一部作五卷。又沙门僧就合四家大集为六十卷。诸此合经文义宛具。斯既先哲遗纵。贵遂依承以为规矩。遂合凉世法丰(四卷十六品者)周朝称藏(续译寿量大辩二品分为五卷)梁时真谛(更出四品谓三身分别业障灭品陀罗尼最净地品依空满愿通前十八成二十四分成七卷)隋代志德(复出银主陀罗尼品及嘱累品)前后所出。共二十四分为八卷。沙门彦琮重覆勘校品部究足。始自于斯文号经王。义称深妙愿言幽显。顶戴护持(又长房云招提寺沙门僧就开皇六年合大集经成六十卷者今寻就所合经难为凭准中有差舛如后大乘录及删繁录中具述故此录中存其别本合部之者删之不存)。
　　·占察善恶业报经二卷(亦出六根聚经名大乘实义经亦名地藏菩萨经亦直云占察经亦名地藏菩萨业报经)
　　右一部二卷其本见在。
　　沙门菩提登。外国人也。不知何代译。占察经一部。长房录云。此经捡录无目。而经首题云。菩提登在外国译。似近代出。今诸藏内并写流传。而广州有一僧行塔忏法。以皮作二枚帖子。一书善字。一书恶字。令人掷之。得善者好。得恶者不好。又行自扑法以为灭罪。青州亦有一居士同行此法。开皇十三年有人告广州官司云是其妖。官司推问其人。引证云。塔忏法依占察经。自扑法依诸经中。五体投地如太山崩。广州司马郭谊来京向岐州具状闻奏。
