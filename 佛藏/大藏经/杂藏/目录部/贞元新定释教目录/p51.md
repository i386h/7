<!-- { "loadSidebar": true } -->
　　右一部八卷。准永泰元年六月十八日敕。鄜坊等州都防御使特进试太常卿使持节鄜州诸军事鄜州刺史兼御史中丞上柱国郑国公杜冕奏。宣州实封壹伯户宝应元年五月十九日敕赐。臣素无功勋。曲沾恩渥谬践宠锡。愿答圣慈。今回宝应元年已后至永泰元年。以前约计钱一万余贯。臣请为国回造功德。其宝应元年封先请得二千五百余贯到京分付兴善寺不空三藏助翻译佛经。其所请到封物钱请充给道场斋儭。翻译抄写粮食等用。其请未到者先差。弟紞请受望请。各下所由发遣续供。其佛经或有梵夹未翻。冀闻传译古本虽著义味不周。特望天恩。委龙武军将军李元琮句当与三藏及兴善寺大德潜真。佥量京城义学大德十人同参会翻详。各写二十一本。颁示诸道及京城大寺。即传诸千界流布万年。使不臣者灭蜂虿之形狂虏者扫豺狼之迹。伏惟陛下纳无疆之福膺无疆之休。即愚臣微诚生死愿毕。特望圣慈允臣所请。敕旨依奏。从是翻译诸大乘经。先仁王经及密严经及仁王经念诵法念诵仪轨。永泰二年景午十一月十二日改为大历元年岁仍景午。次译虚空藏经。此经从晋至。唐凡经五译。一西秦沙门。圣贤或云法坚。或云坚公。初译一本。名方等主虚空藏经。或加云所问经。或云劝发菩萨庄严菩提经。二北凉昙无谶三藏。又译方等大集经六十卷。中与汉支谶及姚秦罗什出者并同。此即大集经之一分也。旧录合入大集经中。今以理义幽深。又别翻出耳。时大历四年十二月十九日三藏不空及京城大德具状奏闻。寻有制曰。大圣文殊师利菩萨。右京城大德特进试鸿胪卿大兴善寺三藏沙门大广智不空等奏。忝迹缁门久修梵行。习译圣典颇悟玄门。大圣文殊师利菩萨大乘密教皆因流演。今镇在台山福滋兆庶。伏惟宝应元圣皇帝陛下。德合乾坤明并日月。无疆之福康生人。伏望自今已后令天下食堂中于宾头卢上特置文殊师利形像以为上座。诸圣典具有明文。僧祇如来尚承训旨。凡出家者固合抠衣。普贤观音犹执拂而为侍。声闻缘觉亦拥彗而居后。斯乃五天竺国皆然。非僧等鄙见。仍请永为恒式。中书门下牒祠部牒。奉敕。大圣文殊师利菩萨法王之子威德特尊为诸佛之导师。洗群生之心目康我兆庶是德无边。不有尊崇人何瞻仰。今京城大德恳慈申奏。雅合圣典所请宜依。牒至准敕。故牒其虚空藏菩萨所问经。即代宗睿文孝武皇帝大历年中当第五译也。特进试鸿胪卿大兴善寺三藏沙门大广智不空宣译梵文。伏以三藏和上学艺崇深神仪秀邈。瑜伽三密独步南天。专精一乘共推东夏。晓二方之世论尤善声明。达五部之真言妙穷法印。奉诏翻译善得其真。然此经是法性大乘文理照显。传译虽久世未受持。若明珠系于衣中金宝隐于室内。能发掸者其惟大师欤。前鄜坊防御使兼御使中丞郑国公杜冕。忠以奉主孝以宁亲。重义轻财施封请译。又请京城三学大德同崇法会。讲论大德大安国寺上座沙门子鄜笔受。大兴善寺上座沙门潜真润文。临坛大德西明寺上座沙门乘如证义。讲论大德章敬寺上座沙门奉国临坛大德千福寺沙门飞锡。讲论大德胜光沙门神晓西明寺主沙门道液。西明寺都维那沙门归性。临坛大德大荐福寺沙门如净。大兴善寺主沙门圆敬等并同证义。译语大德千福寺沙门法崇证梵文。兼译大虚空藏菩萨念诵法一卷。再三详挍刊削繁芜。函帙庄严光炫人目。至大历六年十月十二日。特进试鸿胪卿三藏沙门大广智不空。谨因代宗皇帝降诞之晨随表进上。沙门不空言不空爰自幼年承事先师大弘教三藏和上。二十有四载禀受瑜伽法门。后游五天寻求所未受者并诸经论更重学习。凡得梵本瑜伽真言经论五百余部。奉为国家详译圣言广崇福祐。天宝五载却至上都。奉玄宗皇帝恩命于内建立道场。所赍梵经尽许翻译。肃宗皇帝配天继圣。特奉纶旨于内道场建立护魔及灌顶法。又为国译经助宣皇化。累奉二圣恩敕。先代三藏所有梵文并使搜访。其中有絙索脱落便令修补。其未经翻译者续译奏闻伏惟陛下缵承皇运大庇含灵。广辟福田重明日月。恩波远被法雨分流。四海宅心万方欣戴。是知佛之付嘱允在圣君。不空明承渥泽荣幸实深。日夜思之如何报国。先奉先皇圣制令阐微言。又奉陛下恩命恭遵遗旨。再遣翻译利济群生。虽复四时精勤未酬万一。是以区区于日夕详译真言及大乘经典。冀效涓微上资皇道。其所译金刚顶瑜伽法门是成佛速疾之路。其修行者必能顿超凡境达于彼岸。余部真言诸佛方便其徒不一。所译诸大乘经典皆是上资邦国息灭灾危。星辰不愆风雨顺序。仰恃佛力辅成国家。谨缵集前后所翻译讫者。自开元至今大历六年。凡一百一卷七十六部并目一卷。及题笔受僧俗名字缮写已讫谨因降诞之晨谨具进奉。庶得真言福祐长护圣躬。大乘威力永康国界。其未翻梵本经中。但有护持于国泽润生灵者续译奏闻。不胜虔诚之至谨奉表以闻。沙门不空。诚惶诚恐谨言。宝应元圣文武皇帝批曰。和尚夙事先朝弘阐妙教。演兹贝叶广示迷津。朕嗣缵丕图恭承睿旨。和上再加详译今卷轴续毕。永济生灵深可嘉叹仍宣付中外编入一切经目录。至其月二十二日中使李宪诚奉宣敕旨。大德比翻译多劳也。不空三藏宜赐锦彩绢等共八百匹。同翻经十大德各赐彩三十匹。敬问诸德渐寒各得好在。时大德等明日谢闻。大历六年十月二十三日翻译经大德大兴善寺上座沙门潜真等上表。沙门潜真等言。伏奉今月二十二日中使李宪诚至奉宣圣旨。翻经十大德各赐彩三十匹者。潜真闻。垂教者法王。王三界而示迹行教者。人主主四海而流传。非法王无以开四句之文。非人主无以阐一乘之理。伏惟宝应元圣文武皇帝陛下。道合天地恩加草木。转轮驭极灌顶称尊。运慈悲方便之门。当付嘱弘宣之位。然所译仁王虚空藏密严等八十部经者。并圆音至教宝界真说。无来无去即身为常住之身。不灭不生诸佛是自心之佛。指虚空为库藏。现色相而庄严。演瑜伽之无穷。知真言而不竭。自非才行兼美定慧俱融。安能发扬幽微弘宣秘奥。大广智不空三藏和上。言善两方行通三密。得净满如来加持之力。奉宝应明主弘护之缘。由是理义昭彰文句炳焕。潜真等灵山细尘祇树小叶。识智荒鄙学艺庸浅。幸蒙天眷滥在翻经。承圣力而俯被。得赞润而终毕。虽曰愚瞽犹知庆慰。况上契天慈许宣中外。仍锡彩帛以光愚拙。凡在法门不胜庆幸。无任戴荷殊常之至。谨附中使李宪诚表陈谢以闻。谨言。宝应元圣文武皇帝批曰。师等道行精深智识弘远。三乘奥旨十叶遗编。翻译流行利济国家。薄申锡命烦至谢恩。至大历七年正月二十七日。特进试鸿胪卿大兴善寺三藏沙门大广智不空三藏。既荷墨制特许流行。踊跃屏营。陈表奉谢。沙门不空言。中使李宪诚奉宣圣旨。送新翻经目录。敕一道制答进经表。敕一道。特令中外施行。仍入一切经目录奉戴。忻跃喜荷。无任诚欢诚悚再叹再愧。伏惟陛下承法王之付嘱满人心之志愿。持普贤之密印。行天子之正教。浃辰之际朗慧日于八方。在于顷刻注洪泽于万物。斯乃普天幸甚而况在不空者焉。然不空所翻圣典。四十余年三朝已来赞修功德志在宣传。上资王室下润生灵。岂意夙心一朝愿满。圣恩广大累劫难酬。况更特许翻译所是未翻梵本。倍增悲喜敢罄竭心力。承奉圣旨续译进奉。不胜欢悚怀恩之至。谨因中使李宪诚奉表以闻。沙门不空诚喜诚愧谨言。宝应元圣文武皇帝批曰。和上久证菩提入佛知见。所翻经典皆洞精微。爰命施行式传惠照。颁示寰宇广济含灵。未光慈航烦至陈谢也。又至其年十月十六日。中书门下牒不空三藏。牒奉敕。京城及天下僧尼寺内。各拣一胜处置大圣文殊师利菩萨院。仍各委本州府长官即旬当修葺。并塑文殊像装饰彩画。功毕各画图具状闻奏。不得更于寺外别造。牒至准敕故牒。其月二十七日三藏沙门大广智不空上表谢曰。沙门不空言。伏见今月十六日特敕。京城及天下僧尼寺内。各栋一胜处置大圣文殊师利菩萨院。并塑文殊像装饰彩画者。不空闻。惟圣作法其德动天。泽润生灵悬之日月。不空诚欢诚荷载忻载跃。伏惟陛下开法王之玄造辟非常之福田。建文殊真容使普天瞻仰。在于缁侣光幸光深。且文殊圣者即诸佛祖师。大悲弘愿不取正觉。大乘引导利益无垠。释迦如来先有悬记。一乘典诰兴在中华。当有至圣帝王必以大乘理国。八百余载历代帝王圣贤多矣。实未有如陛下者也。不空何幸生遇圣朝。分修大乘奉事文殊师利。常以此圣真言奉为国家。持诵每蒙护念。恩德逾深。日夜思之无谐上报。不为忽然天慈普洽垂沃宿诚。废寝忘餐无任悲喜。不胜戴荷之至谨附中使杨贵珍奉表陈贺以闻。不空诚欢诚悦谨言。宝应元圣文武皇帝批曰。大圣文殊久登正觉。拯生人于三界。镇毒龙于五峰。慈悲道深弘济功远。故令释众同此归依。三藏梵域宗师当深慰惬也。所贺知洎大历八年正月八日中书门下敕。新译大虚空藏经(兴善寺大德潜真法师请保寿寺讲资圣寺大德道液法师请西明寺讲)右特进试鸿胪卿大兴善寺。三藏沙门大广智不空奏。前件经奉诏颁行。曾未开阐。若不称赞宁表圣功。上件大德并述疏已成。请东西两街各于一寺常讲此经。冀福河潜流上资圣寿。牒奉敕宜依牒至准敕。故牒。先于六年有敕。请三藏译。
　　大圣文殊师利菩萨佛刹功德庄严经按传录所说。此经自晋至唐凡经三译。一西晋惠帝太熙元年庚戌之岁竺法护译。名文殊师利佛土严净经两卷。亦名严净佛土经。文势多古语简理幽。二皇唐天后久视元年庚子岁于阗三藏实叉难陀唐言喜学。于京清禅寺译。名文殊师利授记经三卷。玄范法师笔受。复礼法师润文。体势类于华严。梵旨近于巧略。三代宗睿文孝武皇帝大历六年所译者也。翻译大德与虚空藏经同。御史中丞杜冕舍封请译。八年五月装写方成。端午之晨宝函封进。沙门不空言。伏奉恩旨翻译大圣文殊师利菩萨佛刹功德庄严经。天力护持卷轴功毕。证义笔受僧俗名字年月处所咸列终篇。今因端午之晨谨以进奉。不空诚欢诚悚。不空闻。开教者如来弘传者君主。施行佛事非圣主而谁。伏惟陛下回日月于黄道。垂雨露于苍生。沾润物情僧侣偏幸。循涯抚己未知何报。然此经者众行之本源净土之殊称。菩萨大愿功德庄严三昧神通如来法印无不具足。暂闻随喜福尚无穷。况读诵受持功德何限。冀兹法利酬恩万一。特望天恩令天下大寺七僧小寺三僧于新置文殊院。长时为国讲宣读诵。有阙续填。务使法音相续传灯不绝永康率土长护圣躬。不胜诚愿谨奉表陈进以闻。沙门不空诚悚谨言。又至十月十三日三藏沙门大广智不空状进。
