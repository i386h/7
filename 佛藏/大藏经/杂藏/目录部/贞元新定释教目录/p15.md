<!-- { "loadSidebar": true } -->
　　沙门昙摩。晋翻云法。善于律学。以安帝隆安四年庚子三月二日。于杨都尚书令王法度精舍。沙门释僧遵等二十余德请译杂问律事。序具卷首明佛法僧物互相交涉分齐。差殊甚要须善防护。
　　·十诵律毗尼序三卷(亦云十诵律序今合入十诵末后三卷是房云毗尼诵注云是十诵后善诵也其善诵有四卷是十诵中第十诵也见二秦录)
　　·杂问律事二卷
　　右二部五卷(前毗尼序三卷见在后杂问事二卷本阙)。
　　沙门卑摩罗叉。晋云无垢眼。罽宾国人。沉静有志力。出家履道苦节成务。为人眼青时亦号为青眼律师。先住龟兹弘阐律等。四方学者竞往师之。鸠摩罗什时亦预焉。及龟兹陷没。乃避地乌缠。顷之闻什在长安大弘经藏。又欲使毗尼胜品复洽东国。于是杖锡流沙冒险东入。以姚秦弘始八年达自关中。什以师礼敬待。又亦以远遇欣然。及罗什弃世。又以安帝义熙年中乃出游关左。逗于寿春止石涧寺。律徒云聚盛阐毗尼。罗什所译十诵五十八卷。最后一诵谓明受戒法及诸成善法事。逐其义要名为善诵。又后改善诵为毗尼诵。故犹二名存焉。复出三卷律序置之于后总成六十一卷(高僧传及长房录乃云开前五十八卷为六十一卷者小非详审也其毗尼序三卷或有近代经本编在第九诵后第十诵前卷当第五十五六七者非也今捡古十诵本乃在第十诵后卷当第五十九至六十一今者依古本为正)顷之南适江陵。于辛寺夏开讲十诵。既通晋言善相领纳。无作妙本大阐当时析文求理者其聚如林。明条知禁者数亦殷矣。律藏大弘叉之力也。后出杂问律事二卷。道场慧观笔受(高僧传云。道场慧观深捡宗旨讫其所制内禁轻重撰为二卷。送还京师僧尼披寻竞相传写。时闾里谚曰。卑罗鄙语慧观才录。都人缮写纸贵如玉。今谓杂问律事乃是道场慧观于教有疑随事咨问。卑摩为决闻便录之。撰成二卷。流行于世。即非别有梵本。卑摩译之其昙摩出者。亦即比是录家误载也)冬复迁寿春石涧卒于寺焉。春秋七十有七。
　　·大般洹经六卷(经记云方等大般洹经或十卷第四译义熙十三年十月一日于道场寺共觉贤出宝云笔受至十四年正月二日讫见道祖僧祐二录)
　　·大般涅槃经三卷(或二卷是长阿含初分游行经异译详录并云显出方等泥洹者非即前大泥洹经加方等字此小乘涅槃文似显译故见僧祐宝唱二录)
　　·杂藏经一卷(第二出与鬼问目连饿鬼报应经等同本见僧祐宝唱二录)
　　·僧祇比丘尼戒本一卷(亦云比丘尼波罗提木叉僧祇戒本共觉贤译见长房录)
　　·历游天竺记传一卷(亦云法显传法显自撰述往来天竺事见长房录)
　　·杂阿毗昙心十三卷(第二出与符秦僧伽提婆等所出同本见僧祐录房云显与觉贤共译)
　　·佛游天竺记一卷(见僧祐录)
　　右七部二十六卷(前五部一十二卷见在后二部一十四卷阙本)。
　　沙门释法显本姓龚。平阳人也。显有三兄龆年次丧。其父恐惧及显数岁。便放出家。居家数年病笃欲死。因送还寺信宿便差。不肯复归。母欲见之不能得。为立小屋于门外以拟去来十岁遭父忧。叔父以其母寡独不立逼使还俗。显曰。本不以有父而出家也。正欲远尘离俗故入道耳。叔父善其言乃止。顷之母丧。至性过人。葬事既毕仍即还寺。尝与同学数十人于田中刈稻。时有饥贼欲夺其谷。诸沙弥悉奔走。唯显独留语贼曰。若欲须谷随意所取。但君等昔不布施故此生饥贫。今复夺人恐来世弥甚。贫道预为君忧故相语耳。言讫即还。贼弃谷而去。众僧数百人莫不叹服。及受大戒志行明洁仪轨肃然。常慨经律舛阙誓志寻求。以安帝隆安三年。与同学慧景道整慧应慧嵬等。发自长安西度沙河上无飞鸟下无走兽。四顾茫茫莫测所之。唯视日以准东西。人骨以标行路耳。屡有热风恶鬼遇之必死。显任缘委命真过险难。有顷至葱岭冬夏积雪。有恶龙吐毒风雨沙砾。山路艰危壁立千仞。昔有人凿石通路傍施梯道凡度七百余梯。又蹑悬絙过河数十余。皆汉时张骞甘父所不至也。次度小雪山遇寒风暴起。慧景噤战不能前。语显云。吾其死矣卿可时去勿得俱殒。言绝而卒。显抚之泣曰。本图不果命也奈何。复自力孤行遂过山险。凡所经历三十余国。至北天竺次往中国。未至王舍城三十余里。有一寺逼暮仍停。明旦显欲诣耆阇崛山。寺僧谏曰。路甚艰险且多黑师子亟经啖人。何由可至。显曰。远涉数万誓到灵鹫。身命不期出息非保。岂可使积年之诚既至而废耶。虽有险难吾不惧也。众莫能止乃遣两僧送之。显既至山中日将昏夕遂欲停宿。两僧危惧舍之而去。显独留山中。烧香礼拜翘感旧迹。如睹圣仪。至夜有三黑师子来蹲显前舐唇摇尾。显诵经不辍一心念佛。师子乃低头下尾伏显足前。显以手摩之咒曰。汝若欲相害待我诵竟。若见试者可便退去师子良久乃去。明晨还反路穷幽深。榛木荒梗禽兽交横。止有一径通行而已。未至里余忽逢一道人年可九十。容服粗素而神气俊远。显虽觉其韵高而不悟是人。须臾进前逢一年少道人。显问曰。向耆年是谁耶。答曰。头陀弟子大迦叶也。显方惋慨良久既至山前。有一大石横塞室口遂不得入。显乃流涕致敬而去(今谓显所涉者是鸡足山大迦叶波入寂之所非佛旧居处鹫峰山也)又至迦施国精舍里有白耳龙。每与众僧约令国内丰熟皆有信效。沙门为起龙舍并设福食。每至夏坐讫日。龙辄化作一小蛇两耳悉白。众咸识是龙。以铜盂盛酪置于其中。从上坐至下行之似若问讯。遍乃化去。年辄一出。显亦亲见此龙后却至中天竺。于摩竭提巴连弗邑阿育王塔南天王寺。得摩诃僧祇律。又得萨婆多律抄杂阿毗昙心綖经方等般泥洹等(此方等泥洹即六卷大般泥洹经之梵本也准经后记名为方等大般泥洹经非谓二卷方等泥洹也)显留三年学梵书语躬自书写。于是持经像寄附商客到师子国。显同旅十余或留或亡。顾影唯己常怀悲慨。忽于玉像前见商人。以晋地一白团扇供养。不觉凄然下泪。停二年复得弥沙塞律长杂二阿含及杂藏本。并汉土所无。其师子国中有佛齿。每年三月彼之国王预前十日。庄严白象遣一贵重辩说智臣。著王衣服象上击鼓大声唱言。如来在世四十五年。说法度人无量亿数。众生缘尽乃般泥洹。自尔已来一千四百九十七载。世间长昏众生可愍。却后十日佛齿当出无畏精舍。可办香华各来供养。时正当晋义熙元年计从义熙元年太岁乙巳。至今开元十八年岁次庚午。便成一千八百二十二载矣。既而附商人大舶循海东还。舶有二百许人。值大暴风舶坏水入。众人惶怖即取杂物弃之。显恐商人弃其经像。唯一心念观世音。乃归命汉土众僧。舶任风而去得无伤坏。行九十日达耶婆提国停五月。复随他商侣东趣广州。举帆月余日夜忽大风合舶震惧。众共议曰。坐载此沙门使我等狼藉。不可以一人故令众俱亡。欲推弃之。法显檀越厉声呵商人曰。汝若下此沙门亦应下我。不尔便当见杀。汉地帝王奉佛敬僧。我至彼告王必当罪汝。商人相视失色僶俯而止。既水尽粮竭唯任风随流。忽至岸见藜藿莱依然。知是汉地。但未测何方。即乘小舶入浦寻村遇猎者二人。显问此何地耶。猎人曰。是青州长广郡牢山南岸。猎人还以告太守李嶷。嶷素敬信。忽闻沙门远至躬自迎劳。显持经像顷之欲南归。时刺史请留过冬。显曰。贫道投身于不反之地志在弘通。所期未果不得久停。遂南造建康。于道场寺就外国禅师佛陀跋陀罗。译大般泥洹等经六部。撰游天竺传一卷。显既出大泥洹经。流布教化咸使见闻。有一家失其姓名。居近杨都朱雀门世奉正化。自写一部读诵供养。无别经室与杂书共屋。后风火忽起延及其家。资物皆尽唯泥洹经俨然具存。煨烬不侵卷色无异。杨都共传咸称神妙。后到荆州卒于辛寺。春秋八十有六。众感恸惜焉。
　　·菩萨十住经一卷(是华严十住品异译见长房录)
　　·宝如来三昧经二卷(或一卷一名无极宝三昧经第二出与无极宝经同本见房录)
　　·大智度经四卷(第五出与支谶道行经及大般若第四会等同本房云见南来新录)
　　·普门品经一卷(第一出与法护普门品及宝积文殊普门会同本见僧祐录及竺道祖录)
　　·阿述达经一卷(第三出与宝积无畏德会等同本见长房录)
　　·如幻三昧经二卷(第三出与世高如幻三昧及宝积善住意会等同本见竺道祖晋录)
　　·弥勒所问本愿经一卷(第二出与法护弥勒本愿及宝积弥勒所问会同本见长房录)
　　·十地经一卷(第三出与法护菩萨十地经等同本见长房录)
　　·维摩诘经四卷(第五出与严佛调古维摩经等同本房云见南来新录)
　　·无所悕望经一卷(第三出与象腋经等同本见长房录)
　　·浮光经一卷(或作乳光第四出与犊子经同本见房录)
　　·如来独证自誓三昧经一卷(第三出与世高自誓三昧经同本见长房录)
　　·普贤观经一卷(初出一名观普贤菩萨房云见道慧录)
　　·璎珞经十二卷(一名现前报初出与竺佛念菩萨璎珞同本或十四卷房云见南来新录)
　　·昭明三昧经一卷(第二出见长房录)
　　·禅经四卷(房云见南来新录)
　　·法没尽经一卷(见长房录)
　　·菩萨正斋经一卷(第三出见长房录)
　　·威革长者六向拜经一卷(或作威华第二出见长房录出中阿含第三十三异译)
　　·指鬘经一卷(或作指髻出增一阿含第三十一异译见长房录)
　　·所欲致患经一卷(第二出见长房录)
　　·五盖疑结失行经一卷(第二出见长房录)
　　·分卫经一卷(见长房录)
　　右二十三部四十五卷(初二部三卷本在大智度下二十一部四十一卷阙本)。
　　沙门只多蜜。或云只蜜多。晋云歌支。西域人。识性通敏聪达宏远。志存弘化无惮远游。爰于晋代译菩萨十住等经二十三部。诸录尽云只多蜜晋世译未详何帝。若非咸洛应是江南。一部见僧祐录。房云。已外并彰杂别诸录。
　　又有宝施女经(出大集经)摩调王经(出六度集)既是别生删之不录。
　　·大乘方便经三卷(元熙二年译第三出或二卷与法护大善权经等同本见始兴录今编入宝积当第三十八会)
　　·请观世音菩萨消伏毒害陀啰尼咒经一卷(亦直云请观世音经第二出见法上录)
　　·威革长者六向拜经一卷(晋宋间于广州译出中阿含第三十三卷异译见始兴及宝唱录)
　　右三部五卷(前二部四卷本在后一部一卷本阙)。
　　居士竺难提。晋翻云喜西域人。志道无倦履远能安。解悟幽旨言通晋俗。以恭帝元熙元年己未爰暨。宋世译大乘方便经等三部。
