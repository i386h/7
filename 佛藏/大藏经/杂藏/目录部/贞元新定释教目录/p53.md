<!-- { "loadSidebar": true } -->
　　般若三藏续翻译经记曰。昔秦主姚氏有连理树生于朝庭。龟兹罗什践西凉而入贡。今我皇浚哲。有合蔓瓜生于御苑。罽宾龙象泛南海以来朝。手持梵经六波罗蜜。大臣闻奏。帝俞其言制委有司。精选硕德就西明寺译讫。奏闻者即三藏法师其人矣。法师梵名般刺若(唐言智惠)北天竺境迦毕试国人也(言罽宾者讹略)性乔答摩氏(言瞿昙者讹略不正)颖晤天七岁发心。违侍二亲归依三宝。时依大德名调伏军。讽四阿含经满十万偈阿毗达摩二万余偈。又乃随师诣迦湿蜜。至年二十具足律仪。讽萨婆多近四万偈及俱舍论偈二万八千并大婆沙。兼受其义。七年此国学习小乘。至二十三诣中天竺那兰陀寺。受大乘唯识瑜伽中边等论及声明论。学与金刚经因明医明工律论等。并依智护进友智友三大论师。时乃游从双林八塔。往来瞻礼一十八年。时闻南天尚持明藏。遂便住诣咨禀未闻。有灌顶师厥名法称。受瑜伽教入曼荼罗。三密护身五部契印。如是承奉住经一年。讽满三千五百余偈。尝闻支那大国。文殊在中。东赴大唐誓传佛教。泛海东迈架险乘航。垂至广州风飘却返。至执师子国之东隅。又集资粮坚修船舶。备历南海路次国中建中二年垂至广府风吹舶破平没数船。始从五更洎于日出。或漂或溺赖遇顺风。所持资财梵夹经论。遭此厄难不知所之。及至海壖已在岸上于白沙内大竹筒中。宛若有神叹未曾有。知大乘理趣六波罗蜜经与大唐国中根缘熟矣。东行半月方达广州。洎建中三年届于上国矣。至贞元二祀访见乡亲。神策正将罗好心即般若三藏舅氏之子也。悲喜相慰将至家中。用展亲亲延留供养。好心既信重三宝请译佛经。乃与大秦寺波斯僧景净依胡本。六波罗蜜经译成七卷。时为般若不闲胡语复未解唐言。景净不识梵文复未明释教。虽称传译未获半珠。图窃虚名匪为福利。录表闻奏意望流行。圣上浚哲文明允恭释典。察其所译理昧词疏。且夫释氏伽蓝大秦僧寺。居止既别行法全乖。景净应传弥尸诃教。沙门释子弘阐佛经。欲使教法区分人无滥涉。正邪异类泾渭殊流。若网在纲有条不紊。天人攸仰四众知归。分命有司乃下制曰。中书门下牒。王希迁牒奉敕释教深微。道俗虔敬。皆因梵本法被中华。宜令王希迁与所司精选有道行僧。就西明寺重更翻译讫闻奏。牒至准敕故牒。贞元四年四月十九日牒。及牒祠部准敕亦然。传牒京城诸寺。大德罽宾国三藏沙门般若宣释梵本翰林待诏。光宅寺沙门利言译梵语。西明寺沙门圆照笔受。资圣寺沙门道液。西明寺沙门良秀。庄严寺沙门圆照并润文。慈恩寺沙门应真。醴泉寺沙门超悟。光宅寺沙门道岸。西明寺沙门辩空并同证义。自六月八日欲创经题。敕西街功德使兼句当右神策军使营幕使元从兴元元从镇军大将军行右监门卫将军知内侍省事上柱国太原悬开国伯王希迁。亲奉纶言。与奉天定难功臣骠骑大将军行右神策军大将军知军事检校工部尚书兼御史太夫上柱国武都郡王孟涉宝应功臣元从骠骑。大将军行右神策军大将军知军事兼御史中丞上柱国静戎郡王食实封五十户马有麟等。送梵本经至西明寺翻译。恩钱一百千茶三十钏香一大合以充译经院供养。开题名曰大乘理趣六波罗蜜多经也。其文十卷品十亦然。至八月六日本使奉宣敕旨。茶五十钏香一大合赐译经院。至宜领取。秋凉敬问。诸大德各得平安好在。又至二十四日翰林使张孝顺奉宣敕旨。翰林院待诏官等宜命。每月假日两度于西明寺礼谒翻经僧利言等。事了日停。至二十九日翰林学士左敬骑常侍归崇敬金部郎中吴通微水部郎中徐岱京兆醴泉悬承王丕等同来瞻礼。洎九月二十日待诏徐承嗣郭绍杨绚杨季炎等二十余人设供观译十月中旬译文周毕。十一月十五日缮写复终。二十八日录表进上。翻经大德西明寺主赐紫沙门良秀等言。伏以大云含润唯佛力之弘。玄穹造物惟帝功之大。伏惟陛下。德备三灵威加万寓。人归寿域道济福城。特降圣慈载敷像教。释门睹惟新之运。缁侣荷再造之恩。良秀等诚欢诚喜。昨奉今年四月十九日恩敕翻译六波罗蜜经。令精选有道行僧就西明寺翻译讫闻奏者。良秀与梵僧般若法师道液超悟等十人。恭寻梵字对译唐言。理奥必穷文深悉究。品章有叙音韵无遗。价类悬金声敷琢玉。僧目作礼欢喜遍身。得逢圣朝重睹佛日。凡译梵本九千五百颂。共一十品编成十卷。岂惟摩腾入汉爰启金函。罗什归秦方翻玉轴。以今况古实迈前修。窃以教迹尊崇法音秘密。陛下蕴如来护念之慈。当国王付嘱之地。光扬圣义简在天心。特乞殊恩。为此经制序并宣附开元目录。庶使人天回向。拂辉日月之光。龙象禅林。独降云雨之霈。昔日太宗述圣教之序。玄宗注般若之经。皆炳焕天文发挥帝籍。其新译大乘理趣六波罗蜜多经谨随表进。陛下嗣祖宗之休烈。滋福寿之耿光。上知成佛之因。下念从人之请。僧徒何幸曲望殊私。尘黩扆旒载深兢惕。无任荷恩之至。谨诣光顺门奉表陈请以闻。沙门良秀等诚欢诚恐谨言。帝省经表令功德使王希迁奉宣敕旨。语诸大德师等。自夏徂冬翻译经诰功既云毕。庆慰良多。亦大娄罗想劳心也。冬寒敬问。师等各得平安好。又宣恩旨语诸大德。此有少许绢及衣物各赐师等。且于右银台门待进止。至宜领取。时西明寺翻经大德沙门良秀等。请于西明寺为国设无遮大斋庆经。右奉今年四月十九日圣恩。就西明寺翻译六波罗蜜多经。伏以慈云普润佛日载扬。蠢动之情。欣感交虑。释门道广。缁侣力微。皇鉴曲临。鸿私难答。请以十二月一日奉为国设无遮大斋。严肃道场。燃灯万盏。转诵仁王护国般若等经。庶藉胜因。上资圣寿。空披诚于尘露。实有荷于乾坤。不胜恳款之至。谨诣光顺门陈请以闻。如天恩允许请降墨敕依贞元四年十一月二十八日译经大德西明寺主赐紫沙门良秀等状进。又宣敕旨赐般若法师绢一百匹冬衣一副。余之十人各五十匹衣一副。捡校二人各三十匹衣一副。以充嚫焉。三藏表谢。沙门般若言。伏以生自罽宾。十四离乡。南游天竺闻所未悟。二十余年巡礼圣踪双林八塔。大小乘学誓报四恩。远慕支那每思上达无由进献。昨因表兄右神策军十将新平郡王罗好心身参戎卫。遂与奏闻得彻圣听。实为多幸。陛下崇教信受大乘。命以缁徒许令翻译。微僧至愿斯以为终。誓奉精修上资皇祚。谨诣光顺门奉表陈谢以闻。沙门般若诚惶诚恐谨言。皇帝批曰。师夙诣澄源早观秘藏。周游西土历访大乘。得心地之遗言。是如来之妙行。期于宣布以广玄门。远负经文来传中夏。经途万里克达京师。载扬罗什之风。重继摩腾之迹。眷言精恳朕甚嘉奇。爰命道流俾加翻译。庶兹上法永以流行。省视表章烦有陈谢。同日译经施主三藏表兄右神策马军十将奉天定难功臣开府仪同三司捡校太子詹事上柱国新平郡王臣罗好心。上表谢曰。臣好心言。表弟罽宾国沙门僧般若。先进大乘理趣梵夹六波罗蜜经。伏奉今年四月十九日敕。宜令王希迁精选有道行僧。于西明寺翻译今经。帙已终者。臣好心诚欢诚喜顿首顿首。臣闻周星隐辉汉梦驰光。始知灵瑞而感人。必委明王而导化。是以再邀龙树重阐真宗。伏惟皇帝陛下。泽覃中外恩被生灵。声教远通无为而理。微臣表弟十四离乡。志慕缁流迹亲僧侣。昨所进经本稽梵夹大乘理趣曰六波罗蜜。陛下信崇特令翻译。功勤靡辍今帙告终。特赐幡花又令重进。微僧为幸惊宠伏深。臣家西蕃得居中国。名参戎禁荣及私门。父子相欢实惭天地。僧人何德更蒙。委曲洪私愿为修持福资皇祚臣之多幸。誓死答恩载喜载欢。无任抃跃之至。谨诣光顺门奉表陈奏以闻。臣好心诚惶诚恐顿首顿首谨言。皇帝批曰。卿之表弟早悟大乘。远自西方来进上国。宣六根之奥义。演双树之微言。念以精诚所宜钦重。是令翻译俾可流行。卿夙茂忠功职司禁卫。省览表疏具见乃怀所谢知。洎十二月二日将军王希迁宣奉敕醴泉寺僧思惟院。宜与罽宾国进梵本六波罗蜜僧般若安置。又至二十三日敕。右神策军判官内谒者监冯国清宣送罽宾国僧般若院八尺床三张各夹帖及席褐官绝缛。白禅毡。白副手巾二枚。铜水瓶一。铁锅二枚。三斗釜一口。白瓷碗十枚。茶瓶一枚。蒲团一枚。新茶二十串。并茶碾子一副。于进经日先奉恩旨。令再译六波罗蜜经中真言契印法门。唐梵相对进来者。至五年二月四日缮写毕功。与沙门良秀等进上。敕赐茶三十串。复以西明寺沙门圆照。于翻译时承旨笔受。经中赞佛节节之中皆有八万四千六百六十三种那罗延力。虽见此说未识其由。因请般若三藏法师翻兹秘典。名曰佛说大花严长者问佛那罗延力经。宣布译语笔受润文及证义。沙门并同六波罗蜜经更无增减。即贞元四年二月十五日缮写功毕。才一纸余。时为修疏匆遽未得上闻。谨具委由敕编入。洎六年七月二十五日敕赐三藏名号及紫袈裟。敕罽宾国进梵夹六波罗蜜经。沙门般若宜赐名般若三藏仍赐紫衣。复有千福寺讲论大德沙门智柔。戒行精苦好乐大乘。传花严经及大佛顶。又常讽味般若心经。此经罗什翻译名曰大明咒经。玄奘法师当往西方临发之时神人授与。路经砂碛险难之中。至心讽持灾障远离。是大神咒。斯言不虚。后得梵夹译出无异。唯少序分及后流通。次于开元末年法月三藏复译此经。二文并有。今遇般若三藏甲具有此。则与法月经同本异译也。诚心恳请重出真文。未及参详三藏出使。八月十一日证义润文缮写功毕。修表进上意愿流行。沙门智柔言。伏以圣智宏深藉弘演而弥广。真源妙极假言象而方传。斯乃众圣师宗群经本母。曩者沙门玄奘已译流行虽义满无遗然文亏首。从昨遇罽宾国僧般若亲睹梵文。固请传通重加赞翼。始知鹫岩精舍实启金言。讽者除疑真风更远。伏惟陛下。亲承佛嘱善无不从。道洽生灵人无不化。智柔不揆庸浅辄献愚诚。冀补皇风愿资圣寿。伏乞俯垂天监览此金文。如或可从伏请颁示中外。则一切迷生永劫幸甚。不任罄竭丹诚之至。谨附表陈进以闻。沙门智柔。贞元六年八月十一日千福寺御注金刚经宝幢院捡校功德沙门智柔表进。皇帝批曰。
　　般若心经大乘秘旨。顷者玄奘译翻字义已周。其于首从或未详备近因罽宾国僧般若来至中华。传此遗文足相翼赞。师所陈请深为允惬。今依来奏用广真经。
　　·大方广佛花严经一部四十卷
　　右一部四十卷其本见在。
