<!-- { "loadSidebar": true } -->
　　右一十部三十一卷(四天王经上四部一十二卷见在普曜经下六部一十九卷阙本)。
　　沙门释智严。西凉州人。弱冠出家便以精勤著称。纳衣宴坐蔬食永年。每欲博事名师广求经论。遂周流西国进到罽宾。入摩天陀罗精舍从佛驮先比丘咨受禅法。渐染三年功逾十载。佛驮先见其禅思有绪持深器异。彼诸道俗闻而叹曰。秦地乃有求道沙门矣。始不轻秦类敬接远人。时有佛驮跋陀罗比丘。亦是彼国禅匠。严乃要请东归欲传法中土。跋陀嘉其恳至遂共东行。逾越岁时达于关内。恒相依附共止长安。顷之跋陀横为秦僧所摈。严与西来徒众并分散。出关仍憩山东精舍坐禅诵经力精修学。晋义熙十三年宋武西代姚泓。克捷旋旆涂出山东。时始兴公王恢从驾游观山川至严精舍。见其同志三僧各坐绳床禅思湛然。恢乃弹指三人开目。俄而还闭不与交言。恢心敬其奇访诸耆老皆云。隐居积岁未尝轻出。恢即启宋武延请还都莫肯行者。屡请既至三人推严随行。恢道怀素旧礼事甚备。还都即住始兴寺。严性虚静志避嚣尘。恢乃于东郊之际更起精舍。即枳园寺也。严前还于西域所得梵本众经未及译写。到元嘉四年丁卯。乃共沙门宝云译出无尽意等经十部。严在寺不受别请分卫自资。道化所被幽显咸服。严清素寡欲随受随施。少而游方无所滞著。禀性冲邈不自陈叙。故虽多美行世无得而尽传。严昔未出家时尝受五戒有所亏犯。后入道受具足。常疑不得戒每以为惧。积年禅观而不能自了。遂更泛海重到天竺咨诸明达。值罗汉比丘具以事问。罗汉不敢判决。乃为严入定往兜率宫咨启弥勒。弥勒答云。得戒。严大喜跃。于是步归行至罽宾。无疾而卒。时年七十八。彼国凡圣烧身各处。严虽戒操高明而实行未办。始移尸向凡僧墓地而尸重不起。改向圣墓则飘然自轻。严弟子智羽智远故从西来。报此征瑞俱还外国。以此推严信是得道人也。但未知果向中间若深浅耳。　　·调伏众生业经(出大集经)
　　·一音显正法经(或云一音演正法出悲华经)
　　·善德婆罗门问提婆达多经(出大云经)
毗罗三昧经二卷(祐等诸录皆注为疑大周录中刊之为正今寻文言浅鄙义理疏遗故入疑科用除稗秽)
　　调伏众生等四部五卷。长房等录皆云严译。今以前三别生后一疑伪。今为实录故并删之。
　　·佛本行经七卷(或云佛本行赞传于六合山寺出或云五卷见僧祐宝唱内典等录高传云佛本行赞经)
　　·新无量寿经二卷(永初二年于道场寺出一录云于六合山寺出第九译与宝积无量寿会等同本见道惠僧祐等录)
　　·净度三昧经二卷(第二出见竺道祖杂录)
　　·付法藏经六卷(初出见李廓录)
　　右四部一十七卷(前一部七卷见在后三部十卷阙本)。
　　沙门释宝云。凉州人也。弱年出家精勤有学行。志韵刚洁不偶于世。故少以直方纯业为名。而求法恳恻忘身徇道。誓欲躬睹灵迹广寻经教。以晋隆安之初远适西域。与法显智严先后相随。涉履流沙登输雪岭。勤苦艰至不以为难。遂历于填天竺诸国备睹灵异。乃经罗刹之野闻天鼓之音。释迦影迹多所瞻礼。云在外域遍学梵书。天竺诸国音字诂训悉皆贯练。后还长安随禅师佛陀跋陀受业。修学禅门孜孜不怠。及禅师横为秦僧所摈云亦奔亡。会庐山远公解其摈事。共归杨都安止道场寺。僧众以云志力坚猛弘道绝域。莫不披衿咨问敬而爱焉。初共智严同出诸经。严既迁化云独宣译。以元嘉年中译佛本行经等四部。云手执梵本口自宣译。华戎兼通音训元正。云之所定众咸信服。初关中沙门竺佛念善于宣译。于符姚二代翻出众经。江左莫逾于云。故于晋宋之际弘通法藏。沙门慧观等咸友而善之。云性好幽居以保闲寂。遂适六合山寺。山多荒民俗好草窃。云说法教诱多有改恶。礼事供养十室而九。顷之道场慧观临卒请云还都总理寺任。云不得已而还居道场。遂许复还六合。以元嘉二十六年终于山寺。春秋七十有四。其游履外国别有记传。
　　·杂阿毗昙心十三卷(第三出见高僧传及僧祐录或十四卷)
　　右一部一十三卷阙本。
　　沙门伊叶波罗。宋云自在西域人。妙通三藏明解四含。以元嘉三年景寅游于彭城。为北徐州刺史太原王仲德译杂阿毗昙心。译至择品缘碍未竟。遂辍但成十卷。刺史亲自笔受。至八年辛未更请求那跋摩续译。都成十三卷。
　　·菩萨善戒经九卷(一名菩萨地或十卷于祇洹寺出见竺道祖僧祐二录及高僧传长房等录并云善戒经二十卷又云弟子更出二品成二十卷并非也)
　　·菩萨善戒经一卷(优波离问菩萨戒法见宝唱录若唯祐记将此为初卷兼前九卷共成十卷然北地经本杂之已久不可合之且依旧定)
　　·菩萨内戒经一卷(见宝上录)
　　·优婆塞五戒仪经一卷(见宝唱录)
　　·沙弥威仪一卷(或云沙弥威仪经见长房录)
　　·四分比丘尼羯磨法一卷(祐云昙无德羯磨亦云杂羯磨元嘉八年于祇洹寺出见僧祐宝唱二录及高僧传等亦直云四分羯磨)
　　·优婆塞五戒相经一卷(一名优婆塞五戒略论元嘉八年于祇洹寺出第一译见僧祐宝唱二录及高僧传)
　　·龙树菩萨为禅陀迦王说法要偈一卷(见唐旧录)
　　·善信二十二戒一卷(亦云离欲优婆夷具行二十二戒文亦云优婆塞戒祐云三归及优婆塞三十二戒或云优婆塞戒见高僧传及僧祐录)
　　·经律分异记一卷(见长房录)
　　右一十部一十八卷(龙树说法要偈上八部一十六卷见在善信二十二戒下二部二卷阙本)。
　　沙门求那跋摩。宋言功德铠。本刹利种。累世为王治在罽宾国。祖父呵利跋陀(此云师子贤)以刚直徙。从父僧伽阿难(此云众嘉)因潜隐山泽。跋摩年十四便机见俊达深有远度。仁爱泛博崇德务善。其母尝须野肉令跋摩办之跋摩启曰。有命之类莫不贪生。夭彼之命非仁人矣。母怒曰。设令得罪吾当代汝。跋摩他日煮沺误浇其指。因谓母曰。代儿忍痛。母曰。痛在汝身吾何能代。跋摩曰。眼前之苦尚不能代况三涂耶。母乃悔悟终身断杀。至年十八相士见而谓曰。君年三十当抚临大国南面称尊。若不乐世荣当获圣果。至年二十出家受戒。洞明九部博晓四含。诵经百余万言。深达律品妙入禅要。时号曰三藏法师。至年三十罽宾王薨绝无绍嗣。众咸议曰。跋摩帝室之胤。又才明德重。可请令还俗以绍国位。群臣数百再三固请跋摩不纳。乃辞师违众林栖谷饮。孤行山野遁迹人世。后到师子国观风弘教。识真之众咸谓已得初果。仪形感物见者发心。后至阇婆国。初未至一日。阇婆王母梦见一道士飞舶入国。明旦果是跋摩来至。王母敬以圣礼从受五戒。母因劝王曰。宿世因缘得为母子。我已受戒而汝不信。恐后生之因永绝今果。王迫以母敕即奉命受戒。染习既久专精渐笃。顷之邻兵犯境。王谓跋摩曰。外贼恃力欲见侵侮。若与斗战伤杀必多。如其不拒危亡将至今唯归命师尊不知何计。跋摩曰。暴寇相攻宜须御捍。但当起慈悲心勿兴害念耳。王自领兵拟之。旗鼓始交贼便退散。王遇流矢伤脚。跋摩为咒水洗之信宿平复。王恭信稍殷。乃欲出家修道。因告群臣曰。吾欲躬栖法门卿等更择明主。群臣皆拜伏劝请曰。王若舍国则子民无依。且敌国凶强恃险相对。如失恩覆则黔首奚处。大王天慈宁不愍命。王不忍固违乃就群臣请三愿。若许者当留治国。一愿凡所王境同奉和上。二愿尽所治内一切断杀。三愿所有储财赈给贫病。群臣欢喜佥然敬诺。于是一国皆从受戒。王后为跋摩立精舍。躬自引村伤王脚指。跋摩又为咒治有顷平复。道化之声播于遐迩。邻国闻风皆遣使要请。时杨都名德沙门慧观慧聪等。远挹风猷思欲餐禀。以元嘉元年九月。面启文帝求迎请跋摩。帝即敕交州刺史。令泛舶延致观等。又遣沙门法长道冲道俊等往彼祈请。并致书于跋摩及阇婆王婆多伽等。必希顾临宋境流行道教。跋摩以圣化宜广不惮游方。先已随商人竺难提舶欲向一小国。会值便风遂至广州。故其遗文云。业行风所吹遂之于宋境。此之谓也。文帝知跋摩已至南海。于是复敕州郡令资发至都。路由始兴经停岁许。始兴有虎匝山。山形耸峭峰岭高绝。跋摩谓其仿佛耆阇崛。乃改命灵鹫。于山寺之外别立禅室。去寺数里磬音不闻。每至鸣椎跋摩已至。或致雨不沾。或履泥不湿。时众道俗莫不肃然增敬。寺有宝月殿。跋摩于殿北壁。手自画作罗云像及定光儒童布发之形像。成之后每夕放光。久之乃歇。始兴太守蔡茂之深加敬仰。后茂之将死。跋摩躬自往视说法安慰。后家人梦见。茂之在寺中与众僧讲法。实由跋摩化导之力也。此山本多虎灾。自跋摩居之昼行夜往。或时值虎以杖按头弄之而去。于是山旅水宾去来无梗。感德归化者十有七八焉。跋摩尝于别室入禅累日不出。寺僧遣沙弥往候之。见一白师子缘柱而立亘空弥漫生青莲华。沙弥惊恐大呼往逐师子豁无所见。其灵异无方类多如此。后文帝重敕观等复更敦请。乃泛舟下都以元嘉八年正月达于建业。文帝引见劳问殷勤。因又言曰。弟子常欲持斋不杀。迫以身徇物不获从志。法师既不远万里来化此国。将何以教之。跋摩曰。夫道在心不在事。法由己非由人。且帝王与匹夫所修各异匹夫身贱名劣言令不威。若不克己苦躬将何为用。帝王以四海为家万民为子。出一嘉言则士女咸悦。布一善政则人神以和。刑不夭命役无劳力。则使风雨适时寒暖应节。百谷滋繁桑麻郁茂。如此持斋斋亦大矣。不杀亦众矣。宁在阙半日之餐全一禽之命然后方为弘济耶。帝乃抚几叹曰。夫俗人迷于远理。沙门滞于近教。迷远理者至道虚说。滞近教者则拘挛篇章。至如跋摩法师所言。真谓开悟明远。可与谈于天人之际矣。乃敕住祇洹寺供给隆厚。公王英彦莫不宗奉。俄而于寺开讲法华及十地。法席之日轩盖盈衢。观瞩往还肩随踵接。跋摩神府自然妙辩天绝。或时假译人而往复悬悟。跋摩即于祇洹寺译菩萨戒经等十部(其善戒经长房等录并云二十卷注云后弟子于定林更出二品成三十卷者非也。今但九卷。或云十卷。此是传写差误加其二字。僧祐录中只云十卷。故知余录传写误也。又按高僧传云。祇洹慧义请出菩萨善戒始得二十八品。后弟子代出二品成三十品。房等云续成三十卷者误之甚也。又长房等录复云跋摩译杂阿毗昙心十三卷。今以伊叶波罗译出十卷。跋摩后续成其十二。非谓跋摩更别翻出。二处俱载。此亦不然。今此删之。载于前录)。
