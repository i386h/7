<!-- { "loadSidebar": true } -->
　　沙门释义净。齐州人。俗姓张。字文明。髫龀之年辞荣落彩。于是遍询名匠广采群籍。内外闲晓今古遍知。年十有五志游西域。仰法显之雅操。慕玄奘之高风。加以勤无弃时手不释卷。弱冠登具逾厉坚贞。咸享二年三十有七方叶夙怀。遂之广府初结誓同志数满十人。洎乎泛舶余皆退罢。唯净坚心转炽。遂即孤行备历艰难渐达印度。所至之境皆洞言音。凡遇王臣咸蒙礼重。鹫峰鸡足并亲登陟。祇园鹿苑咸悉周游。憩那兰陀礼菩提树遍师明匠学大小乘。所为事周还归故里。凡所历游三十余国。往来问道出二十年。以天后证圣之元乙未仲夏还至河洛。将梵本经律论近四百部合五十万颂。金刚座真容一铺。舍利三百粒。天后敬法重人。亲迎于上东门外。洛阳缁侣备设幢幡兼陈鼓乐在前导引。佛授记寺安置所将梵本并令翻译。初共于阗三藏实叉难陀翻华严经久视已后方自翻译。即以久视元年庚子。至长安三年癸卯。于东都福先寺及西京西明寺。译金光明最胜王。能断金刚般若。入定不定印。弥勒成佛。一字咒王。庄严王陀罗尼。善夜。流转诸有。妙色王因缘。无常。八无暇有暇。长爪梵志等经。根本说一切有部毗奈耶。尼陀那目得迦。百一羯磨。及律摄等。掌中。取因假设。六门教授等论。及龙树劝诫颂。已上二十部一百一十五卷。北印度沙门阿你真那证梵文义。沙门波仑复礼慧表智积等笔受证文。沙门法宝法藏德感胜庄神英仁亮大仪慈训等证义。成均大学助教许观监护。缮写进内。
　　天后制新翻圣教序令标经首。暨和帝龙兴神龙元年乙巳。于东都内道场译孔雀王经。又于大福先寺译胜光天子香王菩萨咒一切功德庄严王等经。上四部六卷沙门般度读梵文。沙门玄伞笔受。沙门大仪证文。沙门胜庄利贞等证义。兵部侍郎崔湜给事中卢粲等润文正字。秘书大监驸马都尉观国公扬慎交监护。
　　和帝心崇释典制序褒扬号为大唐龙兴三藏圣教序。
　　帝御洛城西门。宣示群品净所新翻。并令标引。二年景午随驾归京。
　　敕于大荐福寺别置翻经院处之。三年丁未帝召入内。并同翻经沙门九旬坐夏。
　　帝以昔居房部幽厄无归。祈念药师遂蒙降祉。贺兹往泽重阐洪猷。因命法徒更令翻译。于大内佛光殿译成二卷。名药师琉璃光七佛本愿功德经。帝御法筵手自笔受。又至景龙四年庚戌。于大荐福寺译浴像功德。数珠功德。如意心。尊胜。拔除罪障。出家入胎。五蕴皆空。三转法轮。譬喻。疗痔病等经。根本说一切有部苾刍尼毗奈耶毗奈耶杂事。二众戒经。毗奈耶颂。杂事摄颂。尼陀那目得迦摄颂。唯识宝生。观所缘释等。已上二十部八十八卷。吐火罗沙门达磨末磨。中印度沙门状努证梵义。罽宾沙门达磨难陀证梵文。居士东印度首领伊舍罗证梵本。沙门慧积。居士中印度李释迦。直中书度颇多等读梵本。沙门文网慧沼利贞胜庄爱同思恒等证义。沙门玄伞智积等笔受。居士东印度瞿昙金刚。迦湿弥罗国王子阿顺等证译。修文馆大学士特进赵国公李峤。兵部尚书逍遥公韦嗣立。中书侍郎赵彦昭。吏部侍郎卢藏用。兵部侍郎张说。中书舍人李又苏颋等二十余人次文润色。左仆射舒国公韦巨源。右仆射许国公苏瑰监译秘书大监嗣号王邕监护。又至睿宗景云二年辛亥。于大荐福寺复译称赞如来功德神咒。佛为龙王说法印。略教诫等经。能断般若论颂。及释因明理门。观总相颂。止观门颂。手杖等论。及法华。集量百五十赞。合一十二部二十卷。沙门曷利末底乌帝提婆等读梵本。沙门玄伞智积等笔受。沙门慧沼等证义。太常卿卫国公萨崇胤监护。合从。
　　天后久视元年庚子。至睿宗景云二年辛亥。都译五十六部二百三十卷。又别撰大唐西域求法高僧传。南海寄归内法传。别说罪要行法。受用三水要法。护法放生轨仪。凡五部合九卷。又出说一切有部跋窣堵(即诸律中揵度跋渠之类是也梵音有楚夏耳)约七八十卷。但出直本未遑删缀。遽入泥洹其文遂寝。净又于一切有部律中抄诸缘起别部流行。如摩竭鱼因缘等四十二经四十九卷。既是别生抄经。不合为翻译正数。今载别生录中。如删繁录中具列名目。净虽遍翻三藏。而偏功律部。译缀之暇曲授学徒。凡所行事皆尚其急。滤漉涤秽特异常伦。学侣传行遍于京洛。美哉亦遗法之盛事也。三藏道茂年衰示有微疾。至景云三年壬子正月十九日改为太极元年。二月二十二日门人比丘崇勖摹三藏和上。和上时年七十八也。
　　睿宗大圣真皇帝制赞。
　　猗欤释种　　降迹阎浮　　三明备证
　　六度圆修　　离空离有　　无作无求
　　至德孤秀　　嘉名罕俦(其一)

　　载涉山川　　屡移寒暑　　迹远尘累
　　情忘出处　　济苦慈航　　除昏智炬
　　梵典爰集　　门人攸叙(其二)

　　高步寰中　　独游方外　　遍睹灵塔
　　亲观法会　　足践布金　　躬瞻献盖
　　缅鉴澄什　　寔为居最(其三)

　　以斯上士　　弘兹妙业　　拯俗不疲
　　破魔宁怯　　遗扬震旦　　光敷像法
　　勒美丹青　　传芳永劫(其四)

　　至五月十三日改太极元年为延和元年。并大赦天下。七月二十五日制传位皇太子。八月二日皇太子即位。上尊号曰太上皇。四日太上皇敕。自称曰朕。处分事曰诰。皇帝自称曰予。处分事曰制敕。五日改为先天元年。岁仍王子。二年癸丑三藏义净卧疾。不愈欲归齐州正月六日。
　　诰内常侍辅令问。宣奉。
　　诰问。舜阇梨三藏义净法师何日归向已东报来。三藏道茂年衰卒难胜致。气力渐劣逮手中旬七日夜初。便命纸笔对诸弟子乃遗书曰。吾闻干为天也坤为地也。百亿日月翕辟照山河。百亿阎浮幽明成昼夜。死生常道。唯圣人之能逾。衰变恒然。岂凡夫之能越。吾渐微弱汝等未安。虑忽临终遗书叙意。吾禀气山岳养志经书。错综古今搜求图籍。七岁念文举之俊。念之日。不独天生。十二见甘罗之才。念之日。应同我辈。英达君子虽未当仁。博识丈夫应权而动。少寻周孔。以礼乐为常。长习老庄。将恬淡而为乐。于国有益于人甚安。不知过去之因。不说未来之果。研精失虑据赜求微。枯木死灰之言。何足凿其心眼。玉藻金縢之典。讵可莹其精神。乍北乍南。每作栖遑之客。或隐或处。频尚虚白之心。发愿出家投身入道。一归缁侣再沐。
　　皇恩。属天子高居公卿政事。盛扬佛日。自汉魏而不同。虔奉释文。与周隋而全别。思之琳远希欲连踪。想之腾澄无妄接影。三藏教迹。将汉地而未圆。十二部经。想中天而可取。年始一十有七。思游五印之都。岁临三十有七。愿到双林之境。哀别南去远达西征。海路波涛关山险阻。历三十之外国。将四百之真经。愿为众生志存翻译。辞八相之灵塔。归九洛之神州。天子亲迎群公重法。欢心役思尽力妄疲。五圣天波常遭覆荫。百年天命渐自衰微。佛说涅槃。流传十二分教。余见将死。宁无一二之言。遥想前途不知几里。又思生路不知何年。吁吁嗟嗟。至无至之处所。到不到之境界。取证可知。生不生之形骸。于心尚惑。事既匆迫恐无暇言。所译之经虔敬无尽。未翻之典愧恨弥深。不得尽本心。不得终本愿。不知天之故夺。不知神之故为。桑公俞附之医。昔年何有。扁鹊葛洪之手。今日何无。石火流光光销难续。水花发彩彩不久停。负气吞声衔悲茹泣。情既恨恨乃述言焉。弟子门人不可具载。略而书矣。望遣传灯。学戒学律之徒。莫违微细。学论学经之辈。须识邪疑。三学总成佛之上愿。一行偏善吾未喜焉。具圆之人触犯须慎。近圆之者尊卑有方。讲律之流愿无休恩。传经之士冀见奉行。若为寺主纲维。尽身尽命荷护。僧徒慈仁慈忍。尼众禁戒分明。大须坚固。汝等如吾言行吾法。吾若为石为土也。即为汝之屋宅。吾若为楸为柏也。覆荫汝之形容。吾若为神为鬼也。即益资汝之精气。吾若为花为药也。即加备汝之灵寿。吾若为天为人也。即以甘脆为汝之饮食。吾若得道得果也。即以威神令汝之安乐。汝若违吾语失吾言。吾若为石为土也。汝死而不为丘墓。若为楸为柏也。汝死而不为棺椁。若为神为鬼也。为崇而不为荷护。若为花为药也。为毒而不为气力。若为天为人也。为恶而不为安稳若得道得果也。怖汝心而为伴为侣。慈之若此。悲之如斯。崇庆崇勖元廓玄秀玄睿慧神等聪明禀气特达奇神。须存凿壁之功。无使面墙有分。剥皮为纸。昔菩萨之大心。重法传经。在汝等之用意。吾自病已久。镇卧床枕既不瘳损。无复聊生。惠奭悟道以下返道小者。扶侍辛苦惭愧唯深。文艺最处老生。汝等偏须优爱。梵本先有表文。付智积才艺等。百德丰碑须为我立。衣钵锡杖持律者收。吾别有语。已属才艺。京城贞法师庄法师伞法师恒律师昭上座海都师等。天骨神授器深智达。为众生之眼目。作。
　　佛法之栋梁。吾贵之重之感通千万。东京玄秀怀秀十二。及诸州弟子门人法明敬忠慧福等。虽不相见如上处分。齐州孤妹诸亲眷族并言好住。慧日阿湛相去既远。吾何忘之。各写一本待诸后人。知吾之情禀吾之意。汝等努力吾亦自忧耳。先天二年正月十七日夜二更。邬波弟耶付弟子门人智积崇俊玄晖昙杰宝严等。时二更遗书讫。至后夜分寂然而终矣。时门人号踊具状上闻。至二十八日睿宗大圣真皇帝令内侍伯赵元福宣奉　诰问。舜阇梨三藏义净法师何日葬于何处葬报来。至二十九日招福寺主寂状进。
　　故翻经三藏法师义净。右昨晨时内至口宣奉。
　　诰问。舜阇梨义净三藏法师何日葬于何处葬报来者。为正诰未行。不敢定日。具状奏讫。其日未后。曹司奉。
　　诰。其葬事准例。又得门人等状。师徒至重累劫恩深。攀号荼毒不胜悲恋。奉承。
