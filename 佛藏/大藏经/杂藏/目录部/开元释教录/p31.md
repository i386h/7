<!-- { "loadSidebar": true } -->
　　·一切法高王经一卷(一名一切法义王经第三出与诸法勇王经等同本兴和四年六月二十三日在窦太尉定昌寺译沙门昙林笔受见经前序记)
　　·第一义法胜经一卷(初出与大威灯光仙人经同本兴和四年九月一日于尚书令仪同高公第译沙门昙林笔受见经前序)
　　·金色王经一卷(兴和四年于金华寺出沙门昙林笔受第二出与昙摩流支出者同本见长房录)
　　·八部佛名经一卷(亦云八佛名经兴和四年于金华寺出沙门昙林笔受见长房录)
　　·顺中论二卷(无著菩萨造武定元年八月十日于尚书令仪同高公第译沙门昙林笔受见经前序记)
　　·唯识论一卷(一名破色心或云唯识无境界论在金华寺出天亲菩萨造第一译与陈真谛唯识论及唐译二十唯识论并同本见长房录)
　　·一输卢迦论一卷(龙树菩萨造在金华寺出见长房录录云伊迦输卢迦论)
　　·正法念处经七十卷(兴和元年于邺城大承相高澄第译昙林僧昉等笔授见长房录)
　　·无垢优婆夷问经一卷(兴和四年出见长房录)
　　·解脱戒本一卷(出迦叶毗部武定元年在邺都侍中尚书令高澄请出见经前序僧昉笔受并制序亦见长房录)
　　·菩萨四法经一卷(金华寺出昙林李希义等笔受见长房录)
　　·宝意猫儿经一卷(于金华寺为高仲密出见长房录)
　　·犊子道人问论一卷(于金华寺为高仲密出李希义笔受)
　　右一十八部九十二卷(解脱戒上一十五部八十九卷见在菩萨四法经下三部三卷阙本)。
　　婆罗门瞿昙般若流支。魏云智希。中印度波罗奈城净志之种。少学佛法妙闲经旨。神理标异领悟方言。以孝明帝熙平元年游寓洛阳。后京师迁邺亦与时徙。以孝靖帝元象元年戊午至武定元年癸亥。于邺城内在金华昌定二寺及尚书令仪同高公第内。译得无垢女等经一十八部。沙门僧昉昙林居士李希义等笔受。
　　·回诤论一卷。业成就论一卷(已上二论长房等录皆云瞿昙流支译今按经初本译序记乃云毗目智仙今依经记为正)
　　又续高僧传云。当魏时有沙门菩提流支。与般若流支前后出经。而众录传写率多轻略。各去上字但云流支。而不知是何流支。迄今群录译目相涉难得详定。今搜访实录件注如前。余所未见者俟诸后进耳。
　　·摩诃迦叶经二卷(亦云大迦叶经或无大字兴和三年于骠骑大将军左仆射内侍中司徒公孙腾第译见经前序今编入宝积当第二十三会)
　　·僧伽吒经四卷(元象元年于司徒公孙腾第译见续高僧传)
　　·频婆娑罗王问佛供养经一卷(兴和三年出增一阿含第二十六卷异译)
　　右三部七卷(前二部六卷见在后一部一卷阙本)。
　　王子月婆首那。魏言高空。中印度优禅尼国王子。以孝靖帝元象元年戊午讫兴和三年辛酉。于邺都司徒公孙腾之第。译迦叶等经三部。沙门僧昉笔受。首那从魏之梁。及于陈代更译诸经。如别所述。
　　·宝髻菩萨四法经论一卷(题云宝髻经四法优波提舍天亲菩萨造兴和三年九月一日在金华寺为御史中尉高仲密译沙门昙林笔受见经前序记)
　　·三具足经论一卷(题云三具足经优波提舍天亲菩萨造兴和三年九月十三日在金华寺为骠骑大将军高仲密译沙门昙林笔受见经前序记)
　　·转法轮经论一卷(题云转法轮经优波提舍天亲菩萨造兴和三年八月十一日在金华寺为开府仪同三司勃海高仲密译沙门昙林笔受见经前序记)
　　·业成就论一卷(天亲菩萨造初出与唐译大乘成业论同本兴和三年七月二十五日为高仲密于金华寺译沙门昙林笔受见经前序记)
　　·回诤论一卷(龙树菩萨造兴和三年三月二十日于金华寺为骠骑大将军开府仪同三司御史中尉勃海高仲密译沙门昙林笔受见经前序记)
　　右五部五卷其本见在。
　　沙门毗目智仙。北印度乌苌国人。刹利王种释迦之苗裔。曩者毗流离王坏迦毗罗城诛残释种。当斯时也有四释子。忿其见逼不思犯戒出外拒军流离遂退归还本国城中不受。告曰。吾为法种誓不行师。汝退彼军非吾族也。既被放斥远投诸国。本是圣胤竞宗树之。四释支离皆王一国。今乌苌梵衍王等并其后也。嗣胤相承于今不绝。智仙法师即斯王种。妙闲三藏最善毗昙。与瞿昙流支同游魏境。而瞿昙流支尊事为师。以孝靖帝兴和三年辛酉。于邺城内在金华寺。共瞿昙流支译宝髻论等五部沙门昙林笔受。骠骑大将军开府仪同三司御史中尉勃海高仲密为檀越启请供养。并见经前序记。而智仙法师游方弘化。逾越沙险志在利生。既启梵文应多部卷。但余见浅狭寻览未周。所睹五经件述如右。后进傥遇幸希续补。使法门无谬岂不善欤。自魏及唐传录非一。智仙法师未蒙编载。弘法之名莫著。高行之迹靡彰。伤哉悲哉深可嗟矣。
　　·涅槃论一卷(或云大般涅槃经论婆薮盘豆菩萨造略释大经见内典录初出)
　　右一部一卷其本见在。
　　沙门达磨菩提此云法觉。内典录云。达磨菩提译涅槃论。不显帝代而编魏末。今亦同彼附于此中(复有涅槃论三卷亦题达磨菩提译寻文乃释前论或疑是人造也)。
　　齐高氏都邺(亦云北齐)
　　从文宣帝天保元年庚午至高恒(无谥)承光元年丁酉。凡经六主二十八年。缁素二人。所出经论八部五十二卷。　　·(高齐)沙门那连提黎耶舍(七部五十一卷经论)
　　·居士万天懿(一部一卷经)

　　·菩萨见宝三昧经十六卷(或十四卷天统四年于天平寺出今编入宝积当第十六会)
　　·大集月藏经十卷(题云大集经月藏分或十二卷或十五卷或直云月藏经天统二年于天平寺出)
　　·大集须弥藏经二卷(内题云大乘大集经须弥藏分第十五或直云须弥藏经天保九年于天平寺出)
　　·大悲经五卷(天保九年于天平寺出大周录云涅槃支派)
　　·月灯三昧经十一卷(或十卷天保八年于天平寺出)
　　·施灯功德经一卷(亦名然灯经天保九年于天平寺出)
　　·法胜阿毗昙心论经六卷(大德优波扇多造或七卷或无经字或无法胜字或加别译字或云法胜阿毗昙论河清二年于天平寺出并见长房录)
　　右七部五十一卷其本并在。
　　沙门那连提黎耶舍。齐言尊称。北印度乌场国人。正音应云邬荼(茶音持耶反奘法师云乌仗那唐翻云苑谓昔轮王之苑囿也)。
　　其王与佛同氏。亦姓释迦。刹帝利种(齐云土田主也由劫初之时先为分地主因即号焉今所谓国王者是也)舍年十七发意出家。寻值名师备闻正教。二十有一得受具篇。闻诸宿老叹佛景迹。或言某国有钵某国有衣顶骨牙齿神变非一。遂即起心愿得瞻奉。以戒初受须知律相。既满五夏发足游方。所以天梯石台之迹。龙庙宝塔之方。广周诸国并亲顶礼仅无遗逸。曾竹园寺一住十年。通履僧坊多值明德。有一尊者深识人机见。语舍云。若能静修应获圣果。恐汝游涉终无所成。尔日虽闻情无领悟。晚来却想悔将何及。耶舍北背雪山南穷师子。历览圣迹仍旋旧坏。乃睹乌场国主真大士焉。自所经见罕俦其类。试略述之。安民以理民爱若亲。后夜五更先礼三宝。香华伎乐竭诚供养。日出升殿方览万机。次到辰时香水浴像。宫中常设日百僧斋。王及夫人手自行食。斋后消食习诸武艺。日景将昳写十行经。与诸德僧共谈法义。复与群臣量议治政。瞑入佛堂自奉灯烛。礼拜读诵各有恒条。了其常业乃还退静。三十余年斯功不替。王有百子诚孝居怀。释种余风胤流此国。但以寺接山阜野火所焚。各相差遣四远投告。六人为伴行化雪山之北。至于峻顶见有人鬼二路。人道荒险鬼道利通。行客心迷多寻鬼道。渐入其境便遭杀害。昔有圣王。于其路首作毗沙门天王石像手指人路。同伴一僧错入鬼道。耶舍觉已口诵观音神咒。至百步追及已被鬼害。自以咒力得免斯厄因复前行。又逢山贼专念前咒便蒙灵卫。贼来相突对目不见。循路东指到芮芮国。值突厥乱西路不通反乡意绝。乃随流转北至泥海之旁。南距突厥七千余里。彼既不安远投齐境。天保七年届于邺都。文宣帝洋极见殊礼偏异恒伦。耶舍时年四十。骨梗雄雅物议弹之。缘是文宣礼遇隆重。安置天平寺中请为翻经三藏。殿内梵本千有余甲。敕送于寺处以上房。为建道场供穷珍妙。别立厨库以表尊崇。舍从文宣帝天保八年丁丑至纬(无谥)天统四年戊子。于邺城天平寺译菩萨见实等经七部。敕昭玄大统沙门法上等二十余人监掌翻译。昭玄都瞿昙般若流支长子沙门达摩阇那(齐言法智)及居士万天懿传语。舍于齐时大兴正法弘畅众心。文宣重法殊异躬礼梵本。顾谓群臣曰。此乃三宝洪基故我偏敬。其奉信推诚为如此也。耶舍每于宣译之暇时陈神咒。冥救显助立功多矣。未几授昭玄都俄转为统。所获供禄不专自资。好起慈惠乐兴福业。设供饭僧施诸贫乏。狱囚系畜咸将济之。市[門@里]闹所多造义井。亲自漉水津给众生。又于汲郡西山建立三寺。依泉旁谷制极山美。又收养厉疾男女别坊。四事供承务令周给。又往突厥客馆劝持六斋羊断放生受行素食。又曾遇病百日不起。天子皇后躬问起居。耶舍叹曰。我本外客德行未隆。乘舆今降重法故尔。内抚其心愧惧交集。耶舍后至隋代更出诸经。备在隋录具如彼述。
　　·尊胜菩萨所问一切诸法入无量门陀罗尼经一卷(第三出与无崖际持法门经等同本或直云尊胜菩萨所问经亦直云入无量门陀罗尼经)
　　右一部一卷其本见在。
　　居士万天懿。本姓拓跋。北代云中人也。魏分十姓因为万俟氏。世居洛阳故复为河南人也。后单称万氏。少曾出家师婆罗门。而聪慧有志力。善梵书梵语兼工咒术。由是应召得预翻传之数。懿以武成帝湛河清年中。于邺都自译尊胜菩萨所问经一部。见长房录。

　　开元释教录卷第六


　　开元释教录卷第七

　　　　庚午岁西崇福寺沙门智升撰

　　总括群经录上之七

　　周宇文氏都长安
　　从闵帝元年丁丑(依古无号直称元年)至靖帝大定元年辛丑。凡经五帝二十五年。沙门四人。所出经论一十四部二十九卷(于中六部一十一卷见在八部一十八卷阙本)。　　·周沙门攘那跋陀罗(一部一卷论)
　　·沙门阇那耶舍(六部一十五卷经)
　　·沙门耶舍崛多(三部八卷经论)
　　·沙门阇那崛多(四部五卷经)

　　·五明论合一卷(一声论二医方论三工巧论四咒术论五符印论见长房录)
　　右一部一卷本阙。
