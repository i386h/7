<!-- { "loadSidebar": true } -->
　　沙门释法显。本姓龚。平阳武阳人也。显有三兄。龆年次丧。其父恐惧。及显数岁便放出家。居数年病笃欲死。因送还寺信宿便差。不肯复归。母欲见之不能得。为立小屋于门外以拟去来。十岁遭父忧。叔父以其母寡独不立。逼使还俗。显曰。本不以有父而出家也。正欲远尘离俗故入道耳。叔父善其言乃止。顷之母丧至性过人。葬事既毕仍即还寺。尝与同学数十人于田中刈稻。时有饥贼欲夺其谷。诸沙弥悉奔走。唯显独留语贼曰。若欲须谷随意所取。但君等昔不布施故此生饥贫。今复夺人。恐来世弥甚。贫道预为君忧故相语耳。言讫即还。贼弃谷而去。众僧数百人莫不叹服。及受大戒志行明洁仪轨整肃。常慨经律舛阙誓志寻求。以安帝隆安三年。与同学慧景道整慧应慧嵬等发自长安。西度沙河。上无飞鸟下无走兽。四顾茫茫莫测所之。唯视日以准东西。人骨以标行路耳。屡有热风恶鬼。遇之必死。显任缘委命直过险难。有顷至葱岭。岭冬夏积雪。有恶龙吐毒风雨沙砾。山路艰危壁立千仞。昔有人凿石通路。傍施梯道。凡度七百余梯。又蹑悬絙过河数十余处。皆汉时张骞甘父所不至也。次度小雪山遇寒风暴起。慧景噤战不能前。语显云。吾其死矣。卿可时去勿得俱殒。言绝而卒。显抚之泣曰。本图不果命也奈何。复自力孤行遂过山险。凡所经历三十余国。至北天竺次往中国。未至王舍城三十余里。有一寺逼暮仍停。明旦显欲诣耆阇崛山。寺僧谏曰。路甚艰险且多黑师子。亟经啖人何由可至。显曰。远涉数万誓到灵鹫。身命不期出息非保岂可使积年之诚既至而废耶。虽有险难吾不惧也。众莫能止。乃遣两僧送之。显既至山中日将昏夕。遂欲停宿。两僧危惧舍之而还。显独留山中烧香礼拜翘感旧迹如睹圣仪。至夜有三黑师子来蹲显前。舐唇摇尾。显诵经不辍一心念佛。师子乃低头下尾伏显足前。显以手摩之咒曰。汝若欲相害待我诵竟。若见试者可便退去。师子良久乃去。明晨还反路穷幽深。榛木荒梗禽兽交横。正有一径通行而已。未至里余忽逢一道人。年可九十容服粗素。而神气俊远。显虽觉其韵高。而不悟是神人。须臾进前逢一年少道人。显问曰。向耆年是谁耶。答曰。头陀弟子大迦叶也。显方惋慨良久。既至山前。有一大石横塞室口。遂不得入。显乃流涕致敬而去(今谓显所陟者是鸡足山大迦叶波入寂之所非佛旧居处鹫峰山也)又至迦施国。精舍里有白耳龙。每与众僧约令国内丰熟。皆有信效。沙门为起龙舍并设福食。每至夏坐讫日。龙辄化作一小蛇。两耳悉白。众咸识是龙。以铜盂盛酪置于其中。从上坐至下行之。似若问讯。遍乃化去。年辄一出。显亦亲见此龙。后却至中天竺。于摩竭提巴连弗邑阿育王塔南天王寺。得摩诃僧祇律。又得萨婆多律抄。杂阿毗昙心綖经。方等泥洹等经(此方等泥洹即六卷大般泥洹经之梵本也准经后记名为方等大般泥洹经非谓三卷方等泥洹也)。
　　显留三年。学梵书梵语躬自书写。于是持经像寄附商客。到师子国。显同旅十余或留或亡。顾影唯己常怀悲慨。忽于玉像前见商人。以晋地一白团扇供养。不觉凄然下泪。停二年复得。弥沙塞律长杂二阿含。及杂藏本。并汉土所无。其师子国中有佛齿。每年三月彼之国王。预前十日庄严白象。遣一贵重辩说智臣。著王衣裳象上击鼓。大声唱言。如来在世四十五年。说法度人无量亿数。众生缘尽乃般泥洹。自尔已来一千四百九十七载。世间长昏众生可愍。却后十日佛齿当出无畏精舍。可办香华各来供养。时正当晋义熙元年。计从义熙元年太岁乙巳。至今开元十八年岁次庚午。便成一千八百二十二载矣。既而附商人大舶。循海东还。舶有二百许人。值大暴风舶坏水入。众人惶怖即取杂物弃之。显恐商人弃其经像。唯一心念观世音。及归命汉土众僧。舶任风而去得无伤坏。行九十日达耶婆提国停五月。复随他商侣东趣广州。举帆月余日。夜忽大风合舶震惧。众共议曰。坐载此沙门。使我等狼狈。不可以一人故令一众俱亡。欲推弃之。法显檀越厉声诃商人曰。汝若下此沙门亦应下我。不尔便当见杀。汉地帝王奉佛敬僧。我至彼告王必当罪汝。商人相视失色僶俯而止。既水尽粮竭。唯任风随流。忽至岸见藜藋菜依然知是汉地。但未测何方。即乘小船入浦寻村。遇猎者二人。显问此何地耶。猎人曰。是青州长广郡牢山南岸。猎人还以告太守李嶷。嶷素敬信。忽闻沙门远至。躬自迎劳。显持经像随还。顷之欲南归。时刺史请留过冬。显曰。贫道投身于不反之地。志在弘通。所期未果不得久停。遂南造建康。于道场寺。就外国禅师佛陀跋陀罗。译大般泥洹经等六部。撰游天竺传一卷。显既出大泥洹经。流布教化咸使见闻。有一家失其姓名。居近杨都朱雀门。世奉正化。自写一部读诵供养。无别经室。与杂书共屋。后风火忽起延及其家。资物皆尽。唯泥洹经俨然具存。煨烬不侵卷色无异。杨都共传咸称神妙。后到荆州卒于辛寺。春秋八十有六。众咸恸惜焉。
　　·菩萨十住经一卷(是华严十住品异译见长房录)
　　·宝如来三昧经二卷(或一卷一名无极宝三昧经第二出与无极宝经同本见长房录)
　　·大智度经四卷(第五出与支谶道行经及大般若第四会等同本见僧祐录及竺道祖录)
　　·普门品经一卷(第二出与法护普门品及宝积文殊普门会同本见僧祐录及竺道祖录)
　　·阿述达经一卷(与宝积无畏德会等同本第三出见长房录也)
　　·如幻三昧经二卷(与世高如幻三昧及宝积善住意会等同本第三出见竺道祖晋录)
　　·弥勒所问本愿经一卷(与法护弥勒本愿及宝积弥勒所问会同本第二出见长录房)
　　·十地经一卷(与法护菩萨十地经等同本第三出见长房录)
　　·维摩诘经四卷(与严佛调古维摩经等同本第五出房云见南来新录)
　　·无所悕望经一卷(第三出与象腋经等同本见长房录)
　　·浮光经一卷(或作乳光与犊子经等同本第四出见长房录)
　　·如来独证自誓三昧经一卷(第三出与世高自誓三昧经等同本见长房录)
　　·普贤观经一卷(一名观普贤菩萨经房云见道慧录初出)
　　·璎珞经十二卷(一名现前报与竺佛念菩萨璎珞同本或十四卷房云见南来新录初出)
　　·照明三昧经一卷(第二出见长房录)
　　·禅经四卷(房云见南来新录)
　　·法没尽经一卷(见长房录)
　　·菩萨正斋经一卷(第三出见长房录)
　　·威革长者六向拜经一卷(或作威华第二出见长房录出中阿含第三十三异译)
　　·指鬘经一卷(或作指髻出增一阿含第三十一异译见长房录)
　　·所欲致患经一卷(第二出见长房录)
　　·五盖疑结失行经四卷(第二出见长房录)
　　·分卫经一卷(见长房录)
　　右二十三部四十五卷(初二部三卷本在大智度下二十一部四十二卷本阙)。
　　沙门只多蜜。或云只蜜多。晋云歌友。西域人。识性通敏聪达宏远。志存弘化无惮远游。爰于晋代译菩萨十住等经二十三部。诸录尽云只多蜜晋世译。未详何帝。若非咸洛应是江南一部。见僧祐录。房云已外并彰杂别诸录。又有宝施女经(出大集经)摩调王经(出六度集)既是别生。删之不录。
　　·大乘方便经三卷(元熙二年译第三出或二卷与法护大善权经等同本见始兴录今编入宝积当第三十八会)
　　·请观世音菩萨消伏毒害陀罗尼咒经一卷(亦直云请观世音经第二出见法上录)
　　·咸革长者六向拜经一卷(晋宋间于广州译出中阿含第三十三卷异译见始兴录及宝唱录)
　　右三部五卷(前二部四卷本在后一部一卷本阙)。
　　居士竺难提。晋翻云喜。西域人。志道无倦履远能安。解悟幽旨言通晋俗。以恭帝元熙元年己未。爰暨宋世译大乘方便经等三部。
　　·无量寿至真等正觉经一卷(一名乐佛土乐经一名极乐佛土经第七译见正度录与世高支谶支谦僧铠白延法护等所出同本)
　　右一部一卷本阙。
　　沙门竺法力。西域人。业行清高智道崇峙。善通方语妙称经微。以恭帝元熙元年己未二月。译无量寿至真等正觉经一部。
　　·日难经一卷(第二出即是越难经后说事少异见赵录及始兴录)
　　·萍沙王五愿经一卷(亦名弗沙王经第三出见赵录及始兴录)
　　·迦叶结集戒经一卷(第三出见赵录及始兴录)
　　右三部三卷其本并阙。
　　沙门释嵩公。或云高公。于晋末译日难等经三部。群录并云晋末。不知何帝之年。
　　·迦叶禁戒经一卷(一名摩诃比丘经一名真伪沙门经初出见始兴录)
　　右一部一卷本阙。
　　沙门释退公。译迦叶禁戒经一部。云于晋。未详何帝之年。
　　·佛开解梵志阿颰经一卷(出长阿含第十三卷异译见赵录)
　　右一部一卷本阙。
　　沙门释法勇。译梵志阿颰经一部。云晋末出。亦未详何帝之年。
　　·那先比丘经二卷(或云那先经或三卷初出见僧祐失译录)
　　贤圣集见在。
　　·陀罗尼章句经一卷(祐无章字见僧祐失译录第三出与持句神咒经等同本)
　　大乘经阙本。
　　右二部三卷。长房等录东晋失译。总有五十三部五十七卷。今除二部三卷之外。余五十一部五十四卷并是房录上。或后汉失译录中已载之者。及有译人别生经等。委列如左。
　　·观无量寿佛经
　　·三世三千佛名经
　　·千佛因缘经
　　·五十三佛名经
　　·八部佛名经
　　·十方佛名经
　　·贤劫千佛名经
　　·称扬百千佛名经
　　·南方佛名经
　　·灭罪得福佛名经
　　·比丘诸禁律经
　　·摩诃僧祇律比丘要集优波离问佛经
　　·沙弥威仪比丘尼十戒经
　　·受十善戒经
　　·沙弥尼戒经
　　·贤者五戒经
　　·优婆塞威仪经
　　·波若得经
　　·观世楼炭经
　　·般舟三昧念佛章经
　　·庾伽三摩斯经
　　·禅要诃欲经
　　·七佛所结麻油述咒五龙咒毒经龋齿咒七佛安宅神咒安宅咒(已上二十九部一十九卷后汉失译录中已有此中复载故知重也)
　　·三归五戒带佩护身咒经
　　·七万二千神王护比丘咒经
　　·十二万神王护比丘尼咒经
　　·百结神王护身咒经
　　·宫宅神王守镇左右经
　　·冢墓因缘四方神咒经
　　·伏魔封印大神咒经
　　·魔尼罗亶大神咒经
　　·召五方龙摄疫毒神咒经
　　·梵天神策经
　　·普广经(已上一十一部一十一卷并是尸梨蜜所译大灌顶经从第一卷至第十一)
　　·遗教三昧经二卷(或云遗教三昧法律经西晋法炬译伪录中亦有)
