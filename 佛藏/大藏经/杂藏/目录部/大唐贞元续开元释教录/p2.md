<!-- { "loadSidebar": true } -->
　　和尚久证菩提。入佛知见。所翻经论皆洞精微。爰命施行。式传慧照。颁示寰宇。广济含灵。未光慈航烦至陈谢也。既表谢讫。又奉纶言。翻译大圣文殊佛刹。精勤不息。卷轴又成。陈表进上。
　　·大圣文殊师利菩萨佛刹功德庄严经一部三卷　五十一纸
　　右不空先奉纶旨。令译此经。
　　天恩曲临。并已成办。参挍唐梵。详定言音。年月处所。笔受证义。僧俗之名。
　　咸题卷中。文殊事迹。缘起根由。始于发心。至成正觉。庄严净土。此经具载。诸佛理体。菩萨行门。法界有情。无生实相。分明表示。功德广大。余经罕俦。愿此胜因。上资圣祚。伏乞宣示寰宇以福生灵。特望天恩所是新置文殊院。大寺七僧小寺三僧。于文殊院中长时为国讲宣诵习。有阙续填。是使法灯继明不绝。灵神庶类孰不欢心。幸因轮王降诞之辰。天人喜贺同欢之日。冀兹景福上益寿山。愿以法流添于圣。海谨随状陈进以闻。如天恩允许。请降墨敕。依大历八年十月十三日特进试鸿胪卿三藏沙门大广智不空上表。其月日也。三藏和尚在内道场。敕赐三藏和尚锦彩绢等共七百匹。同翻译经大德潜真等十人。各赐锦彩三十匹充嚫。成就妙法莲花经王。
　　·瑜伽观智仪轨一卷(二十五纸)
　　右通前仁王密严等经。总五部共十卷。同第十帙。
　　新翻译仁王护国经者。昔永泰元年状请也。仁王经望依梵夹再译旧文。右兴善寺三藏沙门不空奏。伏以。如来妙旨慧洽生灵。仁王宝经义崇护国。前代所译理未融通。润色微言事归明圣。伏惟。宝应元圣文武皇帝陛下。睿文启运。浚哲乘时。弘阐真言宣扬像教。皇风远振。佛日再明。每为黎元俾开讲诵。其仁王经望依梵夹。再译旧文。贝叶之言永无漏略。金口所说更益详明。仍请僧怀感飞锡子邻建宗归性义崇道液良贲潜真应真慧灵法崇超悟慧静圆寂道休等。于内道场共翻译。福资圣代泽及含灵。寇盗永清。寰区允穆。传之旷劫。救护实深。
　　中书门下牒祠部牒奉敕宜依牒至准敕故牒永泰元年四月二日牒。中书侍郎同平章事杜鸿渐。中书侍郎同平章事元载。黄门侍郎同平章事王缙。检校侍中李使。检校右仆射平章事使检挍左仆射平章事使。中书令郭子仪使。尚书祠部。仁王经望依梵夹再译旧文。兴善寺沙门不空。
　　牒奉中书门下敕牒如右牒至准敕故牒。永泰元年四月四日令史张济牒。主事杨献郎中崔漪恩旨颁下。爰命京城义学大德良贲等。翰林学士常衮等。于大明宫南桃园详译仁王。并校定密严等经。至四月十五日译毕进上。
　　圣慈制序题在经初。披阅内宫未宣中外。时京城大德翘想甘露。如渴思浆。录表上陈。乃为词曰。
　　沙门乘如等言。乘如闻。日月行于六合。求照者昆虫。雨露垂于九霄。希润者草木。所谓覆载不间亭育无私。则蚊蚋可逸于长风。蛙蝇可游于沧海者也。伏惟。
　　宝应元圣文武皇帝陛下。庆承尘劫。信植河沙。威摄魔界。声流佛刹。以宝位之重。崇宝偈之微。以金轮之尊。腾金口之教。百王千帝曷可同年而语哉。乘如等幸逢昌运。叨寓玄门。常思讽诵以答皇泽。伏承。顷有恩旨请不空三藏及义学沙门等。再译仁王般若波罗蜜多经。教理兼著性相周圆。缄在龙宫未颁鹿苑。僧等昧死敢以请闻。伏愿。天慈示之法宝。兼欲依经请百法师置百高座。同宣句味共殄妭氛。愚诚则然。裁惟圣旨。无任慊款翘渴之至。谨诣右银台门。奉表陈请以闻。轻冒天威。伏深战越。谨言。
　　永泰元年八月八日大安国寺上座临坛大德沙门乘如等上表。
　　宝应元圣文武皇帝批答曰。
　　仁王真经理端义邃。化流贤劫福利苍生。师等咸愿敷陈助宁国土。所请开讲者。依时有恩旨。取二十三日。于资圣西明两寺。共置百座。请百法师讲仁王经。及百大德转密严等。香花饮食鼓乐弦歌。并出有司。不得阙乏。
　　时属秋雨霖霪不休。所司奏闻请更延日。奉进止两寺百座。先令二十三日迎经。为霖雨宜改至二十六日迎经开讲。其诸司供料著人计会。准改日造。永泰元年八月二十二日。左监门卫将军知省事刘清潭宣改期甫至天雨未晴。恩旨又延九月一日。是日也两街大德。严洁幡花幢盖宝车。太常音乐梨园仗内及两教坊。诣银台门百戏系奏。时观军容使兼处置神策军兵马事开府仪同三司兼左监门卫大将军知内侍省事内飞龙厩弓箭等使上柱国凭翊郡开国公鱼朝恩与六军使陈。天龙众八部鬼神。护送新经出于大内。其经适出。彩云浮空郁郁纷纷昭彰异瑞。洎乎己午。两寺开经万姓欢心。祥云方隐。缁素瞻仰。获庆非常。三藏不空上表谢曰。沙门不空言。不空道乏前修学亏曩哲。猥承纶诏翻译真经。若履春冰。犹临泉谷。伏惟。陛下拨开慧日布荫慈云。睿思风飞龙章玉润。躬为序述昭焕大千。流法雨于九天。树胜幢于百座。威仪容止。宛释迦之下鹫峰。士庶骈阗。犹波斯之诣王舍。庆云呈瑞喜气浮空。足表大阶之平。自叶无疆之祐。不胜戴荷之至。谨奉表陈贺以闻。沙门不空诚欢诚喜谨言。
　　永泰元年九月二日大兴善寺三藏沙门不空上表。
　　宝应元圣文武皇帝答曰。
　　和尚远自莲宫亲缄贝叶。敷演玄教利济苍生。翻译既成天人合会。朗三秋之霁景。开五色之祥云。阐扬真乘符契妙理。顷因指喻早结师资。睹此感通弥深顶敬。
　　时左右六军使。睹此庆云。亦陈表奉贺。词曰。臣仙智等言。昨日迎新译仁王护国般若波罗蜜多经。伏有庆云应现。瑞呈五色彩散一天。抱慧日而逾鲜。顺祥风而表圣。伏惟。陛下。以大道赖物。以至德临邦。精诚感神灵应斯降。臣等职忝侍卫。久沐淳风。亲睹祯祥无任庆幸。谨诣右银台门。奉表陈贺以闻。臣仙智等诚惶诚恐顿首顿首谨言。
　　永泰元年九月二日特进右龙武军大将军知军事上柱国徐国公臣刘仙智等上表。
　　宝应元圣文武皇帝答曰。
　　不二之门早传秘藏。重宣其义。庶广其言。将敷贝弃之文。用启莲宫之会。天浮瑞色。日丽庆云。现以神通。彰其瑞应和平之兆。庆慰同怀。所贺知尔从是初日至白月终。两上讲经二时行道。饮食茶药并出有司。六律五声昼夜不绝。至十六日西明散斋。鼓乐弦歌百戏弥日。西明讲终。陈表奉贺。词曰。西明寺上座沙门怀感等言。特奉恩命。令开百座讲仁王护国般若经。以今日经周设斋庆毕。凡是生灵不胜抃跃。伏惟陛下。再造天地。明齐日月。垂衣之暇。重译真经。圣心佛心同归一理。唐言梵语不隔殊方。贯花之偈备闻。传灯之僧可睹。金绳之界弥勒下生。玉京之中轮王出现。秋天丽景。稼穑将成。彩云浮空。祅气必尽。吾君至圣。佛力至慈。法润恒沙。天下幸甚。怀感等忝栖祇树。喜跃无涯。稽首焚香何阶上答。其功德数别状封进。谨奉表陈谢以闻。诚欢诚喜谨言。
　　永泰元年九月十五日西明寺上座沙门怀感等表进。
　　宝应元圣文武皇帝答曰。
　　师等演畅真经弘宣妙旨。用滋仁寿拯护生灵。法会既终当同庆也。
　　时仆固怀恩。背逆天恩。远自灵武合聚蕃丑。凭凌泾阳。西明百座大德法师。同赴资圣。奉敕。应先西明寺百座法师大德。并赴资圣寺佛殿。为国传经行道。其资圣寺百座法师良贲等五十座。依前讲说仁王般若护国密严等经。普及苍生。其京城诸寺观僧道等。并二时于当处转经行道。仍令三纲差了事僧专知检校。务在精修。不在疏怠。李元琮贾明观等专知句当。永泰元年九月十七日。高品李希逸宣。尔时两街大德百座法师。准敕咸皆萃资圣寺。二时讲唱两上转经行道。午时及与日暮。供设音乐无易于初。夜后悉集大讲堂内。举众齐声称念摩诃般若波罗蜜多。为国为家。愿无忧惧。京城寺观转念亦然。时制使关内河中副元帅司徒兼中书令上柱国汾阳郡王郭子仪杖节出师。亲总戎律发于帝里。洎彼泾阳。凭恃天威。赖兹经力。两军交对列阵相望。钲鼓发声剑戟如雪。时汾阳王单骑直出。挺立军前感激一言。怀恩屏退。西戎北狄各自相攻。浃旬之间王国大定。是知仁王护国般若真经。圣心佛心子育万姓。其义一也。然后收军整律振旅还京。亲对天颜特蒙赐赉。敕资圣寺百座道场。取闰十月二十二日。设无遮斋以成庆散。是日也寺南门外陈布道场。尽正一坊东西街内。弈幕云布幡花丽天。尊容焕然光照人里。饭僧既毕。六乐争陈。百戏充盈。歌吹尽日。京城大德各嚫三十。不空三藏赐九百匹绢帛锦彩。以充数焉。侍者小僧各五十匹。又特降恩旨。赐资圣讲堂名。为永泰善法之堂。此即万古千秋法门故事也。自蕃戎入境。夜集僧徒。共念摩诃般若波罗蜜多于此堂内。未盈累月果得清平。此乃圣力经威感斯福应。翻经百座赐赉珍财。自佛法东流。莫上于兹日也。至十一月一日。恩旨荐臻。敕不空三藏和上。故金刚三藏。天资秀异气禀冲和。识洞四生心依六度。爰自西域杖锡东来。以梵行周身。慈心济物。觉花外照。智炬内明。汲引群迷。证通圆寂。密传法印。示隐涅槃。衣钵空存。音徽长往。教能垂后。礼有饰终。宜旌美名。俾叶荣赠。可赠开府仪同三司。仍赐号大弘教三藏。同日又降鸿恩再及敕不空三藏莲宫释种香界导师。性表真如。学精秘藏。承绀园之妙旨。开示四依。译金口之微言。津梁六趣。身持梵夹远涉流沙。传灯益明。甘露溥润。散慈云于火宅。扬慧日于幽涂。顷者躬问胜因弘旨方便。永决疑网。滋予智芽。虽出尘之心齐谢于名位。而褒崇之典。式旌于贤哲。俾应嘉命用叶朝章。可特进试鸿胪卿。仍赐号大广智不空三藏。伏以。母以子贵。俗礼恒规。师因第荣。释门罕有。恭受荣命。喜惧感怀。捧戴屏营。陈表谢曰。三藏沙门不空言。奉今月一日制锡。故大和上金刚三藏。可赐开府仪同三司。仍赠号大弘教三藏。不空特进试鸿胪卿。仍赠号大广智不空三藏。一雨自天润流根叶。圆毫发艳照及幽明。捧戴傍偟悲喜交集。不空诚欢诚喜以凄以惧。不空闻。十号者表德之殊称。九卿者象河之重位。故大和上道洽传灯。诚以彰其遗烈。不空门惭绍构。虚并荷于鸿私。犹燕石之混光。同齐竿之滥吹。荣兼存殁。宠及师资。只奉兢惊瞻言腼恧。况出家落彩本忘荣辱。洁诚报国僧者通规。陛下。广运金轮。曲收瓦砾。引安禅于中禁。旌袖崇之殊礼。虽负山无力。而践迹近宾。亏高谢之法流。点少欲之清躅。是以面奏三让言烦九重。冀殷鉴于恳诚。岂礭然之不拔。羊车稚子。惭广智而茫然。鹿苑卑材。愧鸿胪而甚矣。无任感戴之至。谨奉表陈谢以闻。沙门不空诚欢诚恐谨言。
