<!-- { "loadSidebar": true } -->
　　从焰狱来　　体白眼青　　语便流沫
　　言无端绪　　好弄尘土　　见深淤泥
　　身卧其上　　此人乃从　　灰地狱来
　　卷头黄目　　人所恶见　　临事惶怖
　　剑树狱来　　手恒执刀　　闻斗便喜
　　为刃所害　　从刀狱来　　体黑咽塞
　　喜止冥室　　口出恶言　　热灰狱来
　　薄力少气　　不得自在　　得失之宜
　　一不由己　　设见屠杀　　不离其侧
　　当知此人　　从剥狱来　　嗔喜无常
　　寻知变悔　　时能辞谢　　不经日夜
　　恳责其心　　如被刑罚　　此人乃从
　　鞠地狱来　　喜宿臭处　　好食粗弊
　　所著丑陋　　从屎狱来　　颜色丑恶
　　口气粗矿　　好谗斗人　　善香狱来
　　当观此貌　　所从来处　　知之远离
　　如避劫烧　　地狱之相　　略说如是

　　第二畜生相者。
　　次说畜生　　受形殊异　　专心思察
　　无造彼缘　　语言舒迟　　不起嗔恚
　　谦效尊长　　从象中来　　身大臭秽
　　堪忍寒热　　健嗔难解　　从骆驼来
　　远行健食　　不避险难　　忆事识真
　　从马中来　　恩和宽仁　　堪履寒热
　　所行无记　　从牛中来　　高声无愧
　　多所爱念　　不别是非　　从驴中来
　　长幼无畏　　恒贪肉食　　众事不难
　　从师子来　　身长眼圆　　游于旷野
　　憎嫉妻子　　从虎中来　　毛长眼小
　　少于嗔恚　　不乐一处　　从禽中来
　　性无反覆　　喜杀害蛊　　独乐丘冢
　　从狐中来　　少声无健　　无有淫欲
　　不爱妻子　　从狼中来　　不好妙服
　　伺捕奸非　　少眠多怒　　从狗中来
　　身短毛长　　饶食睡眠　　不喜净处
　　从猪中来　　毛黄卒暴　　独乐山陵
　　贪食花果　　从猕猴来　　多妄强颜
　　无所畏难　　行知反复　　从乌中来
　　情多色欲　　少于分义　　心无有记
　　从鸽中来　　所行返戾　　强辩耐辱
　　不孝父母　　鸬鸠中来　　亦不知法
　　复不知非　　昼夜愚惑　　从羊中来
　　好妄喜谈　　数亲豪族　　众人所爱
　　鹦鹉中来　　所行卒暴　　乐人众中
　　言语多烦　　鸜鹆中来　　行步舒缓
　　意有所规　　多害生类　　从鹤中来
　　体小好淫　　意不专定　　见色心惑
　　从雀中来　　眼赤齿短　　语便吐沫
　　卧则缠身　　从蚖中来　　语则嗔恚
　　不察来义　　口出火毒　　从鸩中来
　　独处贪食　　声响暗呃　　夜则少睡
　　从猫中来　　穿墙窃盗　　贪财健恐
　　亦无亲疏　　从鼠中来　　深观相貌
　　从畜生来

　　第三饿鬼相者。
　　身长多惧　　以发缠身　　衣裳垢圿
　　从饿鬼来　　淫泆悭贪　　嫉彼所得
　　不好惠施　　从饿鬼来　　不孝父母
　　家室大小　　动则诤讼　　从饿鬼来
　　不信至诚　　所行趣为　　薄力少知
　　从饿鬼来　　声坏响塞　　卒兴嗔恚
　　食便好热　　从饿鬼来　　恒乏财货
　　空贫匮陋　　智者所嗤　　从饿鬼来
　　门不事佛　　不好闻法　　永绝天路
　　从饿鬼来　　不教妻子　　兄弟姊妹
　　人所憎嫉　　从饿鬼来　　生则孤裸
　　无人瞻视　　终归未受　　不离宿缘
　　意志褊狭　　不好荣饰　　所行丑陋
　　从饿鬼来　　所为不获　　所作事烦
　　人所驱逐　　从饿鬼来　　惑事喜败
　　不审根原　　不受人谏　　从饿鬼来
　　不乐静处　　喜居厕溷　　颜貌臭秽
　　从风神来　　身大喜好　　喜贪食肉
　　独乐神祠　　从阅叉来　　健嗔合斗
　　见物贪著　　无有患忘　　从阅叉来
　　见者毛竖　　直前熟视　　如似所失
　　从罗刹来　　体狭皮薄　　颜色和悦
　　闻乐喜欣　　干沓和来　　意好轻飘
　　香熏自涂　　多诸伎术　　干沓和来
　　恒喜歌舞　　男女所传　　先语后笑
　　甄陀中来　　情性柔耎　　晓了时节
　　能断漏结　　真陀罗来　　此饿鬼相
　　阅叉罗刹

　　第四修罗相者。
　　圆眼面方　　黄体金发　　尽备伎术
　　阿须伦来　　直前视地　　无有疑难
　　见怨辄击　　阿须伦来　　此是须伦
　　略说其相

　　第五人相者。
　　知趣所生　　所执不忘　　晓了事业
　　从人道来　　解诸幻伪　　己不为之
　　所作平等　　从人道来　　善恶之言
　　初不忘失　　不信奸伪　　从人道来
　　贪淫悭嫉　　执心难舍　　尽解方俗
　　从人道来　　信意惠施　　解法非法
　　心不偏彼　　从人道来　　不失时节
　　亦不懈怠　　恭敬贤圣　　从人道来
　　设见沙门　　持戒多闻　　至心承事
　　从人道来　　供事诸佛　　正法众僧
　　随时闻法　　从人道来　　闻法能知
　　闻恶不为　　速还泥洹　　从人道来
　　此是人相　　粗说其貌

　　第六天相者。
　　依须弥山　　有五种天　　本所造缘
　　其相不同　　腰细脚粗　　恒喜含笑
　　智者当察　　从曲天来　　意好微妙
　　少于资财　　见斗则惧　　从尸天来
　　身长体白　　颜色端正　　不好火光
　　从婆天来　　常怀悦豫　　闻恶不懅
　　不从彼受　　从乐天来　　思惟忍苦
　　好分别义　　慈孝父母　　毗沙天来
　　宿不乐家　　喜游林薮　　志念女色
　　从三天来　　财宝虽多　　生卑贱家
　　心乐清净　　从三天来　　任己自行
　　所为不克　　望断愿达　　从炎天来
　　意喜他淫　　不守己妻　　为鬼所使
　　他化天来　　承事父母　　恒法则义
　　己短彼受　　兜率天来　　非道求道
　　心无吝想　　不乐在家　　从梵天来
　　意愿性质　　恒贪睡眠　　亦不解法
　　无想天来　　六趣众生　　各有元本
　　性行不同　　志操殊异

　　归信缘第三

　　如那先比丘问佛经云。时有弥兰王。问罗汉那先比丘言。人在世间作恶至百岁。临欲死时念佛。死后生天。我不信是语。复言杀一众生。死即入泥犁中。我亦不信是也。那先比丘问王。如人持小石置在水上。石浮耶没耶。王言。其石没也。那先言。如令持百枚大石置在船上。其船没不。王言。不没。那先言。船中百枚大石因船故不得没。人虽有本恶。一时念佛。用是不入泥犁便生天上。何不信耶。其小石没者。如人作恶不知佛经。死后便入泥犁。何不信耶。王言。善哉善哉。那先比丘言。如两人俱死。一人生第七梵天。一人生罽宾国。此二人远近虽异。死则一时俱到。如有一双飞鸟。一于高树上止。一于卑树上止。两鸟一时俱飞其影俱到地耳。那先比丘言。如愚人作恶得殃大。智人作恶得殃小。譬如烧铁在地。一人知为烧铁。一人不知。两人俱取。然不知者手烂大。知者小坏。作恶亦尔。愚者不能自悔故。其殃得大。智者作恶。知不当为日自悔过故。其殃少耳。
　　又四品学经云。凡俗之人或有不如畜生。畜生或胜于人。所以者何。人作罪不止。死入地狱。罪毕始为饿鬼。饿鬼罪毕转为畜生。畜生罪毕乃还为人。以畜生中毕罪。便得为人。是故当勤作善。奉三尊之教。长离三恶道受天人福。后长解脱。
　　又四十二章经云。佛言。天下有五难。贫穷布施难。豪贵学道难。制命不死难。得睹佛经难。生值佛世难。
　　又杂譬喻经云。有十八事于世甚难。一值佛世难。二正使值佛得为人难。三正使成人在中国生难。四正使在中国生种姓家难。五正使在种姓家。四支六情完具难。六正使四支六情完具。得财产难。七正使得财产值善知识难。八正使值善知识具智慧难。九正使得智慧具善心难。十正使得善心能布施难。十一正使能布施。欲得贤善有德人难。十二正使得贤善值有德人。往至其所难。十三正使至其所得宜适难。十四正使得宜适。得受听说难。十五正使听说。得正解智慧难。十六正使得解能受深经难。十七正使能受深经。得如说修行难。十八正使能受深经。得如说修行。得证圣果难。是为十八事难。
　　又罪业报应经偈云。
　　水流不常满　　火盛不久然
　　日出须臾没　　月满已复缺
　　尊荣豪贵者　　无常复过是

　　故知。人身难遇易失。以易失故不须生著。当知人身念念近死。如牵猪羊诣于屠所。故涅槃经云。观是寿命。常为无量怨仇所绕。念念损减无有增长。犹如瀑水不得停住。亦如朝雾势不久停。如囚趣市步步近死。
　　又摩耶经偈言。
　　譬如旃陀罗　　驱牛就屠所
　　步步近死地　　人命疾过是

　　又叔迦经中说。叔迦婆罗门子。白佛言。在家白衣。能修福德善根胜出家者。是事云何。佛言。我于此中不定答。出家或有不修善根。则不如在家。在家能修则胜出家(为判而言出家之人明解法多故胜在家希故故说不如出家人也)又三千威仪云。出家人所作业务者。一者坐禅。二者诵经法。三者劝化众事。若具足作三业者。是应出家人法。若不行者。徒生徒死唯有受罪之因。又百喻经云。昔有一人。事须火用及以冷水。即便宿火以燥灌盛水置于火上。后欲取火而火都灭。欲取冷水而水复热。火及冷水二事俱失。世间之人。入佛法中出家求道。既得出家。还念妻子五欲之乐。由是之故失其功德之火。兼失持戒之水。念欲之人亦复如是。
　　颂曰。
　　善恶相异　　圣凡道合　　五阴虽同
　　六道乖法　　占候观色　　各知先业
　　苦乐殊形　　孰能止遏

　　诸经要集卷第十七


　　诸经要集卷第十八

　　　　西明寺沙门释道世集

　　地狱部第二十八(此有八部)
　　·述意缘
　　·会名缘
　　·受报缘
　　·时量缘
　　·典主缘
　　·王都缘
　　·业因缘
　　·诫勖缘


　　述意缘第一

　　夫拥其流者。未若杜其源。扬其汤者。未若扑其火。何者。源出于水。源未杜而水不穷。火沸于汤。火未扑而汤讵息。故有杜源之客。不拥流而自干。扑火之宾。不扬汤而自止。类斯而谈。可得详矣。如厌其果者。未若挹其因。怖其苦者。岂若惩其恶。因资于果。因未绝而果不穷。恶生于苦。恶未惩而苦讵息。故使绝因之士。不厌果而自亡。惩恶之贤。不怖苦而自离。凡百君子。书其诫欤。

　　会名缘第二

