<!-- { "loadSidebar": true } -->
　　力力(去声未曾常用时往一度用补声引声之不足。高才博学晓解声明能用此四字。初学童蒙及人众凡庶实不曾用也。其三十四字母译经者呼为半字。足知不曾师授。胸臆谬说也。凡文句之中有含余音声不出口者名为半字。非呼字母以为半字。今且略举三二以明其义。假令云萨嚩即含啰字在娑嚩二字中间啰声即名为半字。若梵书即寄啰字一半于嚩字头上。如言没驮即母字之末任运含其娜字。娜是半字。梵书即寄娜于驮字之上故娜为半字。如言达么两字中间含其啰音。梵文啰字一半寄书么字之上。啰即名为半字。以是三句例诸他皆仿此其义明矣。奈何根本字母一切文字之源能含众德之美妙义说不尽而乃谤为半字。足知不解。若言合如此者自身既是半字义不圆满何能出生一切众字。以此观之足知所译不明。展转相传讹谬不可依据。有识梵文学士请勘梵本及问传学梵僧方知所论一一实尔。梵天所演字母条例分明。今且略说相生次第。用前十二字为声势举后字母一字一字翻之一字更生十一字兼本成十二字如此遍翻三十四字名为一番。又将野字遍加三十四字之下一遍准前一一翻之又成一番。除去野字即将啰字遍加三十四字之下准前以十二字声势翻之一字生十二字三十四字翻了成四百八字又是一番。次以攞字嚩字娑字贺字仰字娘字拏字曩字么字等十二字回换转加成十二番。用则足矣。亦须师授方知次第句义文翰摄在十二番中悉皆备足。若展转相加虽无穷无尽义理相涉声字乖僻人间罕用。只用前十二番字又以八转声明论参而用之。备尽世间一切声韵种种差别名言依字辩声。依声立义字即回互相加声义万差条然有序。繁而不杂。广而易解。此乃梵天王圣智所传。五通神仙高才术士广解略解凡数百家。各骋智力广造声论名论数论等终不能说尽其妙。是故前劫后劫诸佛出现世间转妙法轮皆依此梵文演说方尽其美也。是故大毗卢遮那经中有字轮曼荼罗品持诵此五十余字功德无量无边。能令众生三业清净决定当成无上菩提)。

　　第九卷

　　迦邻提鸟(梵语此云实可爱鸟)。
　　鸳鸯(水鸟也似[梟-木+儿]黄赤色也此鸟有匹偶不匹则不飞故以此鸟于共匹行也)。
　　金磺(古猛反说文铜铁璞石也从石黄声也郑玄璞石也云金玉在石未销炼日矿又作研矿并同)。
　　盛夏水长(张两反又作涨音同)。
　　亏盈(上丘危反减损也有作亏字非体也)。
　　月蚀(音食易云日中则吴月盈则蚀刘熙释名云日月亏日蚀稍稍侵亏如虫食草木叶也)。
　　彗星(随锐反尔雅云彗星为欃枪也释名云其星光稍稍似扫彗也人间谓之扫星也)。
　　厮下(思移反广雅命使也字书厮役也又作厮同谓贱役者也)。
　　怖遽(渠庶反广雅怖畏惧也遽疾急也经文有作懅亦通)。
　　堆阜(上都回反有作堆下浮务反并丘陵也)。
　　婆罗翅树(此云白鹭也)。
　　尼迦罗树(此云不黑亦云不时也)。
　　佉陀罗(云坑树其木坚实者是也)。
　　密致(直致反密也又作[糸*(尸@(土/干))]同用也)。
　　三十二相(十住婆沙第三卷瑜伽第十九大般若胜天王会及宝女经及菩萨藏经及此经卷具明三十二相文多不载也)。
　　八十种好(十住婆沙第七瑜伽四十八卷胜天王会无上依经第二具明此相也)。
　　轻蹈之(蹈徒到反玉篇云[跳-兆+名]践也)。
　　不匿(尼力反玉篇云隐也)。
　　郁烝(上于勿反李巡注尔雅云郁盛气也下之仍反说文火气上也)。
　　解八种药(一治身二治眼三治疮四治小儿五治邪鬼六治毒七治胎病八占星如下耆婆所说)。
　　乳哺(蒲布反含食也谓口中嚼食也经有作晡补姑反谓申时食也)。
　　创疱(上初良反又作戗创皆古字也说文创伤也经有作疮俗字非正也下蒲敩反又作[玸-土+向]同说文面生气疮也经文有作疱字非正体也)。
　　[病-丙+帶]下(当赖反又作[月*帶]同字林女人赤白[病-丙+帶]二病也关中多音带三苍下漏病也释名云下痢重而赤白曰[病-丙+帶]言厉[月*帶]而难差也经文作蜇字与蛆同知列反谓虫螫也又作哲字智也此之两字并非经意)。
　　抄前箸后(箸忠庶反箸言处也亦云立也)。
　　庵罗果(此无正翻状如木瓜其味香甘经取生熟难分者也)。
　　先陀婆(净三藏云是石盐也出在信度河边故以河为名今经云一名四实此喻智臣相时而用)。
　　婆罗奢树(此云赤花树也)。
　　迦尼迦树(具云尼迦割罗尼迦此云月也割罗此云作也)。
　　阿叔迦树(此云无忧也)。
　　波吒罗(吒音竹驾反此翻为重叶树也)。

　　第十卷

　　祠祀(徐理反尔雅云祭祀也礼记王者为群姓立十祀谓诸侯五祀太夫三祀士二祀庶人一祀或灶小神作谴告者也)。
　　轻躁(子到反又作躁同易云处震为躁躁犹动也论语曰言未及而言谓之躁郑玄曰躁不安静也)。
　　口[(木-(企-止)+((人/人)*(人/人)))/大](所两反败也楚人名美败曰爽也)。
　　肴馔(士眷反又作[竺-二+(旲/良)]同说丈馔具食也)。
　　怅怏(于亮反说文怏怏不服也苍颉篇云怏怼恨也)。
　　唐捐(徒郎反徒也徒空也捐音以专反玉篇弃也)。
　　摩伽陀国(梵语义译云摩云无也伽陀害也言此国法不行刑戮有犯死罪者送至寒林任其生死又释云摩者大也伽陀体也谓于五印度此国最大统摄诸国故云大体)。
　　满足八斛(此摩伽陀国处中诸部之中用于天律以治斗称余方不定皆此取则正准孙子算经云量之所起初起于粟六粟为一圭六十粟为一撮六百粟为一杪六千粟为一勺六万粟为一合六十万粟为一升六百万粟为一斗六千万粟为一斛此并据佛在世时与周法同若小斗三升是今之一斗也)。
　　乌角鸱(言角鸱者此鸟头上毛竖似角即鸺[(堊-王+田)*鳥]荒鸡之类是也此鸟啖鸟必无同栖之义故佛引为譬喻)。
　　七叶花(叶有七差状似人手其花臭恶也)。
　　婆师香(其花芬馥也此云藤花也)。
　　浸坏(上精禁反水潜人也坏胡怪反)。
　　说十三偈者(凡举六条誓有六只偈一偈结成十三也从角鸱讫以是故偈也)。
　　怡悦(上与之反尔雅云怡乐也喜也又熙同)。
　　姝大(上齿朱反说文好也色美也释名云赵魏燕代之间谓好为姝也)。
　　瑰异(上古回反又作傀同方美也盛也说文伟也奇也)。
　　弊恶(上毗谜反恶性也疾也急性也)。
　　吐核在地(核行革反果中实也)。
　　渚名拘耶尼(西牛货洲也)。
　　诊之(之忍反说文诊视也三苍候也声类云验也时用作[訖-乙+小]一也)。

　　外道九十五种皆趣恶道

　　　　慧琳释
　　(外道者邪见猥杂不堪缕说所行所执各各不同今且略举数般以明差别所谓胜论数论执我计常五热炙身编[木*豕]卧棘涂灰掬食翘足裸形自饿投河鸡狗等戒板衣[卄/(└@人)]草赴火投岩矫乱髑髅习诸邪定无利勤苦不得解脱是故经言皆趣恶道瑜伽六七显扬九十广辩宗途如彼二论戒禁所执以显相从总摄论之不过十六如论中颂曰)。
　　(执因中有果　显了有去来　我常宿作因　自在等实法边无边矫乱　计无因断空　最胜净吉祥　名十六异论)
　　(一因中有果宗　二从缘显了宗　三去来实有宗　四计我实有宗　五诸皆常论宗　六宿作因论宗　七自在等因宗　八实为正法宗　九边无边论宗　十不死矫乱宗十一计无因论宗　十二计七断论宗　十三因果皆空宗十四妄计最胜宗　十五妄计清净宗　十六妄计吉祥宗)
　　恕巳(舒预反苍颉篇如也大戴礼恕则仁也声类人者心恕物也)。
　　综习(上子宋反三苍云综理也谓机缕持丝文屈纬制经令得开合成于文像学习亦尔功著艺成也)。
　　非一切众生尽依饮食存(按孔子家语曰唯饮而不食者蝉也唯食而不饮者蚕也不食不饮者蜉蝣蠛蠓也亦食亦饮者世间人畜也故知前偈权为众生既非普遍之言是有余义也)。
　　羸瘠(上力佳反下情亦反又作[病-丙+貴][病-丙+束]膌三体同用说文云瘠瘦也)。
　　刺刺(上雌自反草木刺人为朿刀剑矛槊伤人者为刺古文作朿字说文木[卄/(└@人)]也下清亦反广雅以刃橦也)。
　　矛槊(上莫候反下音朔已见前释在第一卷中)。

　　一切经音义卷第二十五


　　一切经音义卷第二十六

　　　　释云公撰　大唐沙门慧琳再加删补
　　涅盘经从第十一尽四十
　　阇维分两卷
　　大般泥洹经六卷
　　方等般泥洹经两卷
　　南本涅盘经三十六卷同用此音
　　右已上计七十六卷同此卷音。

　　大般涅盘经第十一卷

　　习习(经文有从疒女革反作[病-丙+習]诸字书并无此[病-丙+習]字近代人加疒作之)。
　　哕噎(於越反通俗文气逆也说文云气短也)。
　　麻沥(上力金反声类小便数也经文作淋说文水[泛-之+(犮-乂+又)]也广雅淋渍也非此义)。
　　怼恨(上直泪反古文作怼同尔雅云怼怨而且忿也)。
　　阿伽陀药(此云无病或云不死药有翻为普除去谓众病悉除去也)。
　　三摩拔提(此云等至无心定也)。
　　[夢-夕+登]瞢(徒登反下莫登反昏昧也)。
　　那罗延(此云力士或云天中或云人中力士或云金刚力士也或云坚固力士)。
　　钵建提(此云跳踯此中力士甚勇健捷疾也)。
　　欠[去*欠](墟庶反通俗文口通气也有作呿非此义也)。
　　蟠龙(薄寒反方言龙未升天谓之蟠龙广雅蟠屈也经作盘器物字非此用也)。
　　[利-禾+皮]剥(上音披经文假借用字书中并无此字也)。
　　结加趺坐(趺音府无反。三苍云足趺也。郑注仪礼云足上也。按摄持鞋履之处名为足趺。慧琳云结加趺坐者加字只合单作加盘结二足更手以左右足趺加于二[骨*坒]之上名结加趺坐。其坐法差别名目颇多不可繁说。今且略叙二种坐仪。先以右足趺加左[骨*坒]上。又以左足趺加右[骨*坒]上。令二足掌仰于二[骨*坒]之上。此名降魔坐。二手亦仰掌展五指以左押在安在怀中。诸禅师多傅此坐是其次也若依持明藏教灌顶阿阇梨所传授即以吉祥坐为上。降魔为次。其吉祥坐者。先以左足趺加右[骨*坒]上。又以右足趺加左[骨*坒]上。亦令二足掌仰于二[骨*坒]之上。二手准前展指仰掌。以右押左此名吉祥坐。于一切坐法之中此最为上。如来成正觉时身安吉祥之坐。左手指地作降魔之印。若修行人能常习此坐具足百福庄严之相。能与一切三昧相应名为最胜也)。
