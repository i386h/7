<!-- { "loadSidebar": true } -->
　　逾须弥(字林曰逾越也)。
　　如世生盲卒无睹(卒将聿反竟也终也)。
　　如盲瞽(瞽公五反三苍曰无目谓之瞽释名曰瞽谓眠睡目平合如鼓皮也字从皮非也)。
　　弥纶(纶力唇反汉书拾遗曰弥纶犹缠裹也言周匝包罗耳也)。
　　名誉(誉余茹反毛诗传曰誉谓人美称扬也)。
　　明瞩(之欲反韵略曰瞩视也)。

　　经卷第五　妙严品之五

　　如川骛(下无羽反汉书音义曰骛乱驰也此谓因修历事无边佛海今坐道场菩萨竞奉如百川之凑海也)。
　　金刚脐(脐字从肉)。
　　无遗隐(遗余也隐藏也)。
　　绮丽窗(张载注灵光殿赋绮文也小雅曰丽著也言窗有文彩昭著者也)。
　　特明(颜注汉书曰特独也)。
　　填饰妙花(填字正宜作填音唐见反填陟邻二反汉书训纂曰瑱谓珠玉压座为饰也周礼有瑱圭长尺一寸玉所杂饰也今经本从土作者填音唐贤反乃是填塞之填字也)。
　　夷坦(夷以脂反坦他懒反毛诗传曰夷易也谓简易之道言省力易行者也广雅曰坦平也)。
　　光莹(郑笺诗曰光荣也切韵称莹饰也言以名花妙宝莹饰于佛座也又案说文字统莹又作蓥训与莹同然别有音余倾反训为光饰之义近代以来硕学绝嗣声义浑杂滥以营音之训安莹声之下)。
　　世尊凝睟(睟宣醉反易云君子以正位凝命王弼注曰凝者严整之貌睟视也谓肃然而视也又孟子曰睟面色润也玉篇曰睟然润泽之貌也)。
　　炳然(炳彼永反苍颉篇曰炳明著也)。
　　门闼(下他达反汉书集注曰闼小门也)。
　　洞启(洞徒弄反玉篇曰洞达也)。
　　栋宇(栋都弄反郭璞注尔雅曰栋屋檼也檼于靳反檼即脊也)。
　　妙香氛氲(氛符云反氲于云反王逸注楚辞曰氛氲盛也香气盛也二又作葐蒀也)。
　　树歧(歧拒羁反两股间也案字书作[巿*支]谓树枝横首也今经本有从山边作岐及切韵音之为歧并误也)。
　　争耸擢(耸息勇反擢直角反切韵称耸高也苍颉篇曰擢抽也言抽树枝条高上也)。
　　如重云(重直用反言密闇也)。
　　弥覆(覆芳富反汉书音义曰弥满也言遍覆荫也)。
　　相庇映(下卑至反郑玄注礼记曰庇覆也尔雅曰庇荫也字书曰映傍照也彩间也言相庇相映如五色之绮错也映字古正体作[目*芥]当日中央为映或有之从日边作英者谬)。

　　经卷第六　如来现相品

　　阎浮檀金(具正云染部捺陀此是西域河名其河近阎浮捺陀树其金出彼河中此则河因树以立称金由河以得名或曰阎浮果汁点物成金因流入河染石成此阎浮檀金其色赤黄兼带紫焰气)。
　　优钵罗花(具正云尼罗乌钵罗尼罗者此云青乌钵罗者花号也其叶狭长近下小圆向上渐尖佛眼似之经多为喻其花茎似藕梢有刺也)。
　　颇梨色(正云窣披致迦其状少似此方水精然有赤有白者也)。
　　普振(振字正宜作震震动之义经本作振字者乃是振举之振也)。
　　辟支佛地(辟支梵言具云卑勤支底迦此曰各各独行佛者觉也旧翻为独觉正得其意或翻为缘觉者译人谬失以梵语云钵罗底迦此翻为缘故智度论第十八中通上二类也)。
　　佥然坐(佥七盐反尔雅曰佥皆也小雅曰佥同也如云莫不皆然之也)。
　　克证(尔雅曰克能也)。
　　法界周流无不遍(周币流布故曰周流)。
　　或覆或傍住(覆芳福反傍薄即反)。
　　周闻十方(闻无运反郑注礼记云周遍也珠丛曰闻声所至也)。

　　经卷第七　普贤三昧品

　　包纳(包字又作苞并通用)。
　　般涅盘(具云般利涅盘那谓般利普也究竟也涅出离也盘那烦恼结也言诸烦恼结普究竟出离也)。
　　我曹(如淳注汉书曰曹辈也)。

　　世界成就品

　　志欲广大(论语注曰志慕也慕谓希乐也)。
　　烦恼扰浊(扰如绍反孔安国注书曰扰乱也字宜从夒夒音妙刀反经本从忧者谬也)。
　　或修或短(广雅曰修长也经本作修字者谓干脯之修非此用)。
　　悬覆住(覆孚福反倒垂状也)。
　　[牙-(必-心)+?]循复(循祥伦反复符福反郭璞曰循谓巡行也郑笺诗曰复谓反覆言经历往来也)。
　　无暂已(已余里反广雅曰已止也)。
　　三维及八隅(广雅曰维角也郑玄注考工记曰隅角也)。
　　共美(共字从廿不从廾横画必须相连美字从大必不得从火也)。
　　一一区分(马融注论语曰区别也)。
　　迫隘(隘于懈反迫迮也隘狭也)。

　　经卷第八　花藏世界品之一

　　珍草罗生悉芬馥(芬孚云反馥符福反尔雅曰珍美也贾逵注国语曰珍宝谓以宝为草楚词曰罗生乎堂王逸注曰罗谓列而生也)。
　　不可沮坏(沮才与反汉书音义曰沮毁也)。
　　淀垽其下(垽鱼靳反尔雅曰淀谓之垽郭璞注曰淀滓也江东呼为垽也)。
　　栏楯(栏勒丹反楯述尹反说文曰栏槛也王逸注楚词云纵曰槛横曰楯楯间子谓之棂)。
　　芬陀利(此云白莲花亦曰百叶花)。
　　尸罗幢(案梵语云尸罗此曰清凉若云试罗此翻为玉谓以玉为幢名尸罗幢也)。
　　竞奏(小雅曰奏进也为也)。
　　香水澄渟(渟笛零反埤苍曰水止曰渟渟犹湛也经本有从立人作停者误也)。
　　垣墙缭绕(垣于元反缭零鸟反毛诗传曰垣墙也说文曰缭缠也谓周匝缠绕也廧字籀文隶文皆作廧今或加土也)。
　　洄澓(洄旋也澓深也谓河海中深渊之处水旋转也)。
　　坛墠形(墠常演反尚书曰为三坛同墠孔注曰筑土为坛除地为墠韩诗传曰墠犹坦言平地也)。
　　佉勒迦形(佉勒迦此云篅)。
　　因陀罗(此云帝网)。
　　娑婆(此云堪忍)。
　　卍字之形(今勘梵本卍字乃是德者之相元非字也。然经中上下据汉本总一十七字同呼为万。依梵文有二十八相。即八种相中四种相也。谓室利[革*未]瑳。难提迦物多。塞嚩悉底迦。本囊伽吒又有钵特忙斫讫罗拔折罗等三相。虽于华藏回向二品中有。以其可识无谬故此不列在数。又有盎句奢相此经总无故亦不列其一十七相。既非万字又非一色之相。今显异同谓第八卷有一室利[革*未]瑳相。第九卷有三相。初难提迦物多。次室利[革*未]瑳。后亦室利[革*未]瑳。第二十二有一相谓塞缚悉底迦。第二十七有五相。初室利[革*未]瑳。次塞缚悉底迦。次难提迦物多。次室利[革*未]瑳。后难提迦物多。第四十八有三相。一塞缚悉底迦相。二室利[革*未]瑳。三室利[革*未]瑳。第五十七五十八六十三六十五等中各有一室利[革*未]瑳相。若谨依梵本总有二十八相具显如刊定记说也)。
　　梵书万字。
　　室利[革*未]瑳此云吉祥海云。
　　难提迦物多此云右旋。
　　塞缚悉底迦此云有乐。
　　本囊伽吒此云满瓶或八相中无此瓶有螺。
　　钵特忙此云赤莲华。
　　斫讫罗此云轮。
　　跋折罗此云杵。
　　盎句奢此云曲钩。

　　经卷第九　花藏世界品之二

　　世界名尸利(尸利此名殊胜亦曰吉祥)。
　　城郭(风俗通曰城之为言盛郭之为言廓谓宽廓盛受者也)。
　　状如四洲(尔雅曰水中可居之地曰洲今四天下皆在四大海中故俱名洲也言状如四洲者东洲形圆如日西洲形如半月南洲北广南狭北洲其形正方)。
　　师子频伸(毛诗传曰频急也申舒也谓有劳倦者以手足胸背左右上下或急努或舒展用自解其劳倦此或全是梵语如刊定记说也)。
　　世界名多罗(未详)。
　　龙渊(渊乌玄反孔安注论语曰渊潭也)。
　　惯习(惯古患反郑笺诗曰惯习也字宜从才或有作串者乃是贯串字也今经本从竖心者俗通用)。
　　天城宝堞(堞徒颊反杜预注左传曰堞女墙也)。

　　经卷第十　花藏世界品之三

　　轨度(度徒故反贾逵注国语曰轨法也郑玄注周礼曰度谓尺丈之数也言轨仪有节故曰轨度也)。
　　佛号娑罗王(娑罗此云坚固亦曰最胜)。
　　绝伦(郑注仪礼曰伦比也)。
　　吉祥幄(幄于角反尚书传曰吉善也杜注左传祥者吉凶之先兆也贾注国语曰祥犹象也何承纂要曰在上曰帐在旁曰帷四合象宫殿谓之幄也)。
　　崇饰宝陴堄(陴普米反堄研礼反郑注考工记曰崇高也广雅云陴堄女墙也苍颉篇曰堄城上小垣也案贾注国语陴字作俾杜注左传作陴广雅作陴籀文作[高*卑][高*卑]又音避支反今经本作俾倪字者案声类乃是轼中环持盖杠者也又有[卑*頁][兒*頁]又[月*辟]睨之字并是左右倾意邪视也或云车中倾视于外也杠音江谓盖竿)。
　　秀出(秀私究反国语曰秀出于众有则以吉顾野王曰秀美)。
　　如众缋(缋胡对反郑注论语曰缋画文也)。
　　劫烧(烧书耀反)。
　　坚硬(硬颜孟反)。
　　阎罗界(阎罗具正云琰摩逻阇此云遮止谓遮止罪人不令更造)。
　　金刚杵(杵昌与反)。
　　海蚌(蚌蒲项反蛤也字又作[虫*半])。
　　酸楚(酸苏官反说文曰酸酢也楚犹龂也谓身受剧苦疼痛不可触近犹齿之酸龂不可以近物也或曰酸犹于酸酸疼也楚荆杖也言被杖疼痛也又曰酸伤于骨楚犹齿龂言受重苦彻骨疼痛不可触近之)。

　　经卷第十一　毗卢遮那品

　　乃往(说文曰乃语辞也广雅曰乃往也重言训义犹清净也)。
　　不可纪极(纪居理反广雅曰纪记也郑注礼记极尽也言记之不可穷尽也)。
　　那由他(案此方黄帝数法有三等若依下等当此兆也中等[禾*巿]也上等沟也具如下阿僧祇品处释也)。
　　从广(从紫容反孟康注史记曰南北为从东西为横横即广也字正体从木作有从糸作者皆俗通用也)。
　　楼橹却敌皆悉崇丽(橹郎古反切韵称城上守御曰橹也绕城往往别筑迥起上台名为却敌既高且饰故云崇丽也)。
　　堑(七焰反说文曰堑坑也经本有从水者谬)。
　　波头摩花(正云钵特忙此曰赤莲也其花茎有刺)。
　　拘物头花(其花茎有刺色或赤白以其花叶稍短末开敷时状郁蹴然故亦或名小白花)。
　　萃止(毛诗传曰萃集也)。
　　城邑宰官(左氏传曰邑都也有先君之宗庙曰都无曰邑也孔安国注论语曰宰谓家臣也韵圃称宰主也谓城邑中长吏即为其主也)。
　　四衢道(尔雅曰一达谓之道路二达谓之歧旁三达谓之剧旁四达谓之衢五达谓之康六达谓之庄七达谓之剧骖八达谓之崇期九达谓之达然以路多四达凡语故多用)。
　　妓乐(妓渠倚反切韵称妓女乐也埤苍曰妓美女也因以美女为乐谓之妓乐也经本有从扌边作支者此乃技艺字也或有从立人作者音章[仁-二+易]反害也非此经意也)。
