<!-- { "loadSidebar": true } -->
　　该综(上改来反贾注国语该备也说文以兼备之也从言亥声下子宋反宋忠注太玄经曰综纪也说文综机缕持丝文交者也从糸宗声也)。
　　郁烈(上忧陆反考声郁香气貌也古今正字从邑有声下连哲反)。
　　门阃(坤稳反前第四卷中已释讫也)。
　　躄者(俾亦反顾野王曰躄谓足偏枯不能行也说文跛也正从止作云[辟/止]偏音匹鞭反)。

　　一切经音义卷第二十四


　　一切经音义卷第二十五

　　(开元二十一年壬申岁终南太一山智炬寺集)
　　　　释云公撰　翻经沙门慧琳再删补

　　大般涅槃经音义


　　卷上


　　(并序)

　　涅槃经者。北凉西主沮渠蒙逊玄始三年请天竺沙门昙无罗谶法师。与沙门慧嵩道朗等同译也。法师初至未闲汉语。三年习学妙尽方言辞辩如流。富于文藻。故此经文后人莫继。法师所翻经夹唯有上帙。经既未足。再往于阗求本三译乃毕其功。至玄始十年方得周备。乃是穷原之极教最后之微言。髻里明珠金刚宝藏者也。窃谓经为佛母。佛为人师。法藉人弘。人唯法器。即三种般若文字居先。十二真诠修多建首。譬以春池竞宝获珠者必假安徐。依文习义会意者须遵定教比者寻条以求本沿波以讨源仇挍经文素无定本。复览诸家音义梗概相传。梵语未译于方言。字体仍含于真伪。遂使挑挑浑于手木。怅帐乱于心巾。[賸-月+舟]草繁于果园要点删于写富修修兹用饰脯天乖悟寤同书解眠翻覆云匪量寡昧敬慕兹经虑以三点不圆八恒无趣。皮纸骨笔敢尽虔诚。冀握先王之刀更访新医之乳。遂观说文以定字。捡韵集以求音。训诂多据玉篇传梵先资金简。糅为音义两卷。用为私记时观案箧未敢流行同意披详幸无哂诮云耳。

　　大般涅槃经寿命品第一(慧琳云云公所制言虽繁[宋-木+儿]有似章疏今取周备不失经意由胜诸家所音此后南本涅槃三十六卷同用此音音义依云公所制唯陀罗尼及论梵字疏远不切者慧琳今再依梵本翻译为正览者详焉也)

　　大者(苍颉篇云大巨也遍也周易云大哉乾元万物之始也经中自释云所言大者名之为常其性广博也)。
　　般者(音补末反此梵语也准经翻为入也证也准书定字唯有班槃二音今取梵音稳便借音为钵)。
　　涅槃(此翻为圆寂也谓三点圆伊四德圆果金刚宝藏满足无鈌斯圆义也长袪二障永清三染正体缘真斯圆寂义也)。
　　经者(梵云修多罗此具五义论偈云经纬与涌泉绳墨线贳穿是谓修多罗甚深微妙义今言经者唯初一分义)。
　　寿命(上时九反又音时右反说文寿久也命也内释云寿即分限也命是连持如来寿命依无垢识种上而建立寿即命也)。
　　品者(品者类也则篇章之类例也)。
　　拘尸那城(梵语西国城名也唐云耎草城在中天竺界周十余里)。
　　阿利罗跋提河(梵语略也正梵音云阿尔多嚩底西国河名也唐云无胜文言谓之布啰拏嚩底唐云有金河此为美称也)。
　　娑罗双树(彼国亦云高远林西域记云四树特高在河西岸其树似槲而皮青白叶甚光润树汁流出凝结如香如来涅槃处也)。
　　将欲涅槃(将音子羊反玉篇云将者进也临也从肉从寸爿声爿音匠羊反)。
　　等视众生(视时至反玉篇云视者观也瞻也)。
　　如罗睺罗(此云覆障谓是修罗障月时生也又昔因塞鼠穴遂处胎经六年始生也)。
　　为作归依(为音于伪反作又音子落反)。
　　屋舍室宅(屋音瓮谷反说文屋居也何休注公羊云舍止也白虎通云室实也说文宅诧也谓居止托实四义全殊各有所表其南本经谢公为繁重遂改经云世间舍虽似删繁恐失余义也)。
　　晨[幹-干+舟](上食人反尔雅云晨早也明也释名云晨申也谓清旦光舒也下知遥反韵英早时也说文旦也从倝舟声倝音干旦反)。
　　颇梨(正云颇胝迦此云水玉状似水精有赤有白大论云过千年冰化为颇梨珠未详虚实也)。
　　玛瑙(字书云石之次玉者也其字或作码瑙石类也有翻为石藏宝者以生在石中故也)。
　　三千大千(一四天下一日月照临名一世界即此千世界名一小千一千小千名一中千一千中千名一大千故云三千大千也其数百亿亿有三等如第四卷释)。
　　号哭(上户刀反尔雅云号呼也哭也经中有作嗥字是豺狼之声非此义也)。
　　涕泣(上他礼反上声字王篇云目泪也若作剃音鼻汁非也泣钦立反无声泪出也)。
　　哽噎(古杏反下乌结反气塞也玉篇云如骨在喉也经文之中有作咽乌见反吞也又音咽咽喉也并非经意也)。
　　震动(双林召集皆有异相初则声相随其类音也次有光相面门所出也此则第三动地相也若唯声无光聋者不闻唯光无声盲者不见故须动地普召有缘如来密意)。
　　一劫(梵云劫波此云分别也劫有三种不同如别章说也)。
　　迦旃延(旃音毡此云大剪剃种)。
　　薄俱罗(此云善容谓此尊者形仪瑰玮也)。
　　优波难陀(或云拔难陀此云延喜下文尼名同此也)。
　　战桌(徒吊反动也摇也)。
　　阿罗汉(此云无生或云杀贼业结斯亡已超三有)。
　　逮得(上徒戴反及也经中多作逮字非正)。
　　漱口澡手(漱音瘦澡音早玉篇云荡口曰漱在手曰澡在头曰沐在面曰颒在身曰浴在足曰洗洗音跣颒音悔)。
　　波罗奢花(此云赤色花是树上之花经作华非也)。
　　拘陀罗女(此云好腹也)。
　　为不断绝(断音徒暖反)。
　　解未解者(谐卖反散也悟也)。
　　优婆塞(此云近事男受持三归五戒者也)。
　　恒河沙(无热恼池南面流出恒伽河入中印度国便入南海)。
　　深乐对治(乐五教反治直梨反)。
　　绍三宝种(绍时沼反言继祠也相承不断也)。
　　既自充足(足音子欲反满也周备也)。
　　复能充足(足音子喻反玉篇云成也益也谓自满已外成益他人也左传曰言以足志文以足言是也)。
　　阇毗(或阇维或茶毗古云耶旬此云焚烧也)。
　　胶香(依树而生如熏陆白胶之类是也)。
　　优钵罗花(此云青色莲花是也)。
　　拘物头花(此云黄赤莲花也)。
　　波头摩花(此云赤莲花其花茎有毛刺者也)。
　　分陀利花(此云白色莲花也)。
　　憍奢耶(五分律云野蚕所作绵捻织为衣)。
　　刍摩(此云细草花是也)。
　　辕槅(下音革释名云车轭也所用轭牛领也)。
　　七宝(一金二银三琉璃四颇梨五车渠六赤真珠七玛瑙也)。
　　厕瑱(田见反珠玉杂饰也相厕间杂也谓刻镂宝瑱也从玉经从土作填误也)。
　　骏疾(戍闰反尔雅速也疾也)。
　　箫瑟(小雕反说文编管为之像凤之翼瑟音虱庖羲造瑟也其瑟长八尺二寸四十五弦黄帝使素女鼓之悲不能止改为七尺二寸二十五弦也)。
　　八功德水(俱舍论云一甘二冷三耎四轻五清净六不臭七饮时不损喉八饮已不伤腹也)。
　　迦陵伽衣(迦陵伽是国名波和罗是衣名)。
　　钦婆罗衣(毛丝杂织是外道所服也)。
　　怅悢(上敕亮反玉篇云望也恨也下力尚反广雅云恨悲也)。
　　优婆夷(此云近事女也受持三归五戒也)。
　　毗舍佉优婆夷(毗舍佉是星名此女因星得名五分律云鹿子母是也)。
　　唼食(上沓答反俗字也韵略作[口*師]嗍也韵英云浅入口味之也说文作噆形声字也嗍音双捉反)。
　　却敌(徒历反玉篇云宛也对也言于城上雷下木石以却怨敌故也)。
　　楼橹(上洛侯反说文云重屋覆也释名橹露也上无覆也)。
　　所恶(乌路反玉篇云憎嫌也)。
　　窍孔(苦吊反说文云空也泥洹经作寮字义亦通音力雕反苍颉篇云小孔也)。
　　罗刹(此云恶鬼也食人血肉或飞空或地行捷疾可畏也)。
　　伊兰(具足应云伊那拔罗此云极臭木也)。
　　画水(横[虢-寸+?]反玉篇云分界也若音胡卦反形也象也非经义也取前音为正)。
　　鸱枭(上昌之反玉篇鸺鹠角鸱之属其鸟若鸣其民有祸枭音皎尧反说文云不孝鸟也子长大要当食其母始飞也)。
　　雕鹫(上鸟姚反苍颉篇云金喙鸟也鹫音就黑色多子鸟师旷日南方有鸟其名曰鹫黄头赤目五色皆备是也)。
　　毁呰(呰音紫说文云呰呵也郑玄曰口毁曰呰也)。
　　破坏生死(坏音乖拜反谓加功毁之使破也若音怀拜反任运自破也今义取前正合作[敲-高+(十/(罩-卓+衣))]字)。
　　毗舍离(城名在中印度正云吠舍厘周五十里宫城周四五里离车子正云栗呫婆王种也更[這-言+(虎-儿+几)]治也)。
　　阎浮提(亦名琰浮亦名赡部阎浮是树名提州名树在洲北岸上因树得名也)。
　　当断其舌(断音团乱反谓割截)。
　　四马驷(私恣反说文云一乘驾以四马也论语云齐景公有马千驷马四千疋也)。
　　纵广(上子容子用二反谓南北为从也下光朗反谓东西为广)。
　　多罗树(案西域记云树形如棕榈高六七十尺果熟则赤似此国石榴东印度多有国人收取食之也)。
　　阿阇世(此云未生怨也亦名婆罗留支此云折指亦名善见)。
　　骏疾如(骏戍闰反速疾也又音卒[門@壬]反马之神骏非此义也)。
　　熏修(上许君反切韵火气也有作薰字音同是香草非此义也修音息由反玉篇治也饰也经有作修字非也音同是干肉脯腊非此义亦非本字也)。
　　如雹(庞剥反玉篇云阴阳专精凝合为雹也)。
　　甘膳(音善谓美食也人中美物皆名珍膳也)。
　　琉璃(天竺之名梵云吠琉璃耶此云近山宝谓近迦毗罗城净三藏云绿色宝也汉书云罽宾所出经云无以琉璃同彼水精也)。
　　倚床(依绮反说文云依也经文多作猗字非也如此国绳床后有倚背是也)。
　　难陀跋难陀(此云欢喜贤欢喜此二龙是兄弟也)。
　　毗沙门王(此云多闻即北方天王也)。
　　乾闼婆(新云健挞缚此曰寻香即音乐神也)。
　　迦娄罗(新经云揭路荼此云妙翅鸟也)。
　　紧那罗(或云真陀罗此云歌神其声美妙正法花云和音天子是也亦云疑神也以头上有角亦名人非人也)。
　　摩睺罗伽(新云莫呼勒伽此云[凶/月]行神即大蟒蛇也)。
　　阿修罗(或名阿须伦新云阿素洛此云无酒神亦名非天海龙王经云无酒神常怀恶心共帝释斗也)。
　　睒婆利(此云大绵神也)。
　　陀那婆神(此云陀有那者名施婆者言有此神得有施名)。
　　拔提达多(拔提言贤达多名授即贤授王也)。
　　罗刹可畏(罗刹梵音翻为可畏唐梵双彰故也此鬼行速牙爪锋芒食人血肉故云可畏也)。
　　乐香王(乐音五教反爱也)。
　　贪色鬼魅(此并罗刹女等夺人精气者也法华会上早已发心今至双林复怀悲恋)。
