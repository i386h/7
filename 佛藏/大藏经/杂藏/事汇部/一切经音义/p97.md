<!-- { "loadSidebar": true } -->
　　混浊(上浑稳反顾野王云混亦秽浊说文从水昆声或作溷)。
　　涛波(前法界经音记)。

　　下卷

　　喑咽(上邑吟反方言云啼无声曰喑集训云喑哑也古今正字从口音声也)。
　　芬馥(下冯目反韩诗馥亦芬也毛诗传馥香白也古今正字从香夏声夏音同上也)。
　　金钢(下各郎反考声钢坚也文字集略金之精者也)。
　　倏尔(上升肉反王注楚辞倏忽电光貌也说文倏忽亦疾貌也从黑攸声)。
　　矛槊(上莫候反吕氏春秋蚩尤作矛考声首矛戈之类也说文矛长二丈建于兵车也象形字也经作鉾俗字也下双卓反博雅槊亦矛也古今正字云槊长丈八也文字典说今之戟槊也从矛肖声经作[木*朔][木*朔]犹棚也非经义)。
　　罥索(上涓兖反桂苑珠藂云以绳绕系取物谓之罥说文冈也从冈绢声或作罥下桑各反集训云索绳也文字典说从糸市声经作索误也)。
　　金坛(下徒南反考声云坛瓦器也集训云亦甒属甒音无甫反经作坛俗字也)。
　　毛纛(同仆反集训云形如竿用羽饰之军中为表也蔡邕独断云纛者以牦牛尾为之大如斗在最左騑头上也古今正字从绵毒声毒字从[艸-屮]经从县作纛俗字[艸-屮]音丑列反)。
　　慨悼(上开爱反淮南云慷慨不得志也考声云伤叹也说文从心既声也)。

　　大般泥洹经


　　第一卷

　　　　玄应撰
　　哀恸(同贡反论语云颜回死子哭之恸马融注云恸哀过也)。
　　澡漱(上遭老反下所溜反说文澡洗手也漱荡口也经文作嗽误也)。
　　寮孔(了雕反苍颉篇小空也经文作辽远之辽也非经义也)。
　　豪[卄/(└@人)](古文作[禾*(└@人)]同无方反谓纤利如禾[卄/(└@人)]也经文作[金*(└@人)]非也)。

　　第二卷

　　罗寇(口候反尚书寇贼奸宄范宁集声曰寇谓群行攻剽者也说文[宋-木+祋]暴也广雅[宋-木+祋]钞也剽疋妙反)。
　　祖送(宗古反尔雅祖始也诗云仲山自出祖者将行犯軷之祭也軷音蒲达反)。
　　长诀(古穴反诀绝也通俗文与死者辞曰诀韵略决亦别也)。

　　第三卷

　　狖鼠(余绣反似猕猴而大苍黑能捕鼠为物捷健也)。
　　墋浊(楚锦反通俗文云沙土入食中曰墋也)。

　　第四卷

　　瞿师罗(局俱反梵语也按中本起经云瞿师罗者此译云美音)。
　　攘臂(而羊反毛诗传曰攘除也谓除衣袂出臂也臂音必寐反袂音弥世反)。
　　宴默(石经为古文燕字同一见反说文宴安也谓安息貌也经文作嘻音虚基反痛声也嘻非此用)。

　　第五卷

　　坚块(今作块同苦对反说文[凵@士]坚土也三苍土块也)。
　　[(口*〡*人)/兀]来(又作[(口*口)/凵/(豕-一)][(口*口)/凵/儿]二形同音似又徐姊反尔雅[(口*〡*人)/兀]似牛一角青色重千斤)。
　　[嘌-示+土]者(鸟奚反)。
　　炮者(乌高反)。

　　第六卷

　　猛烈(力折反说文烈火猛也广雅烈热也)。
　　[卄/(网-ㄨ)]药(无往反正言莽草有毒出幽州人人城或捣和食置水中鱼食皆死浮出取食之无妨也)。

　　方等般泥洹经


　　上卷

　　　　玄应音
　　指膑(又作[骨*(實-毌+(眉-目))]同必刃反说文膝骨曰髌三苍膝盖文)。
　　面皱(侧救反韵略云皱面皮聚也谓不摄皱也经文作绉借字也)。
　　量迹(又作迹迹二形同子亦反谓足迹也经文作迹非也)。
　　潺横(仕山仕环二反字书潺湲水流貌也)。
　　辅弼(扶禹反韩诗云辅助也下又作[弓*(美-(王/大)+田)][弓*弓*ㄆ][弓*丙*丙]三形同皮笔反弼正也)。

　　下卷

　　卑[褫-虎+((虍-(厂-一))/巾)](宜作厮悉移反字书厮役也何注公羊谓贱役人者也厮亦微下也或作厮经文作[袖-由+(虍-七+巿)]音斯福也[袖-由+(戶@(一/巾))]非此义也)。
　　嵩貔(思隆反下作[豸*昆]同婢尸反国名也)。
　　阿[狂-王+(臿-臼+(凵@(人*人)))](初甲反佛名也经文从禾作[狂-王+(臿-臼+(凵@(人*人)))]应误也)。
　　鹖鸭(按诸经皆作鹖鸭上胡割反下又作鹌同于甲反鹖似雉而大青色有毛角若斗死乃止故武人戴鹖冠以象之也故经文作羯音居谒反羊也非经义乖依目此后合有四童子大悲大庄严等经移向涅盘音前附入第二十四卷末安检字者知之)。

　　一切经音义卷第二十六


　　一切经音义卷第二十七


　　音妙法莲花经八卷　添品法花亦同用


　　法花音训序

　　　　翻经沙门大乘基撰
　　　　翻经沙门慧琳再详定
　　妙法莲花经者。斯乃扣邃[寂-又]之微言。警鸿机之奥旨。扬真乘以宏空。掩曦驾之冏天衢。演觉水以潜津。孕蒙泽之通地纪。诚法王之德玺信怀生之履业者欤。由是金地缁英溥(音普)归真而诣赜。瑶山素彦咸挹道而求宗。寝味之辈寔繁。议咀之徒匪一。宫羽曾无仿佛辙迹屡有参差。师既章句漫行。弟亦道听涂说。余昆不爽增迷坦路。基往参详译。大小微功。于文虽不匠成义味。颇经师授。试观群缵无可适从。遂发愤前修。爰矜后学。制玄赞十卷音训一卷。赞以本论为先。有亏资于异典。音以说文为正。微训采于余。籍旨实精玄。粗以考穷源系。文华雅藻薄亦摭尽根由。虽未定以指南。诚谓深为逐北。知人哲鉴当自臧之。庶潋易桑津。景腾华而无辍。烟霏榆峤道传芳而不朽。镜之无已。详幽致云。

　　妙法莲花经序品第一(梵云萨达磨奔茶利迦素怛缆。萨者妙也正也。达磨法也。西域呼白莲花为奔茶利迦。素怛缆经也。应云妙法白莲花经。放白毫光驾以白牛。白是众色之本。一乘为二乘之基故以白莲花喻于妙法。梵本既无别白字故总云莲花法含持轨绾群祥以称妙玉篇云妙精也又要妙好貌也。古文从玄为妙法者轨则也。又揩式也。亦持也花兼秀发总众美而彰莲莲字玉篇云莲芙蕖实也。花字古译作华非华字无花音今不取)

　　经(贯穿也摄也玉篇云久也常也经营规求也经里数也法也理也度也凡东西为纬南北为经喻如织也)。
　　序(音徐吕反序由致也庠序也诠序也玉篇云东西堂曰序叙尊卑之处也序亦舒学也教有序序长幼也从广从予)。
　　品(品者汇聚也类别也又玉篇云利程也法也类也式也)。
　　第(题计反第居也玉篇次也亦为弟子)。
　　一(一者首也玉篇云同也数之始也物之极也初也少也)。
　　佛(梵云佛陀此云觉者此略去陀字但云佛具一切智一切种智能自开觉亦能开觉一切有情如睡梦觉如莲花开故名为佛也谓含多义且略言耳)。
　　耆阇崛山(上音只梵云姞利驮罗矩吒山此云鹫峰亦云鹫台此山峰上多栖鹫鸟又类高台故也余音皆讹余释皆非恐烦不述但举正言下皆准此解也)。
　　比丘(梵云苾刍此具五义一怖魔二乞士三净命四净戒五破恶)。
　　无复(上武扶反谓非有也或作无说文云古文奇字作无也通于无者虚无道也下吴音扶救反秦音冯目反说文往来也谓往来复重耳)。
　　逮得(台奈反尔雅逮及也方言自关之东西谓及曰逮有本作逯逯音力谷反非也广雅逯众也说文又音力足反行谨逯亦人姓皆非及义)。
　　阿若憍陈如(梵云阿若多憍陈那阿若多解也初解法故憍陈那婆罗门姓那是男声显从父姓新翻经云解憍陈那)。
　　摩诃迦叶(申涉反梵云摩诃迦摄波此云大饮光婆罗门姓大者显德高以简群小也)。
　　优楼频螺迦叶(邬卢频螺迦叶波邬卢频木瓜果也池中龙名亦胸前有[癃-(阿-可)]似木瓜故以名焉)。
　　伽耶迦叶(伽耶山名)。
　　那提迦叶(捺地迦河名也)。
　　舍利弗(奢利弗怛罗此云鹙子)。
　　大目揵连(渠焉反梵云摩诃没特伽罗此云采菽氏亦云菉豆子母氏是采菉豆仙人种也从父本名俱利迦云拘隶多俱律陀并讹也)。
　　摩诃迦栴(诸延反有作旃)。
　　延(摩诃迦多衍那此云大剪剔种男剪剔婆罗门姓也)。
　　阿[少/兔](奴沟反切韵兔子也或作[(而/而)*免]也)。
　　楼驮(唐佐反阿泥律陀此云无灭也)。
　　劫宾那(唐云房宿)。
　　憍梵波提(笈房钵底此云牛相)。
　　离波多(颉丽筏多此云室星北方星也祠之得子因以为名有本云离婆多应从离波多为正)。
　　毕陵伽婆蹉(七何反毕蔺陀筏蹉此云余习也)。
　　薄拘罗(薄矩罗唐云善容)。
　　摩诃拘絺(耻脂反)。
　　罗(摩诃俱瑟耻罗此云大膝)。
　　难陀(唐云喜也)。
　　孙陀罗难陀(孙达罗难陀此云艳喜)。
　　富楼那弥多罗尼子(补剌拏梅怛利曳尼弗怛罗此云满慈子补剌拏满也梅怛利曳尼女声中呼慈也弗怛罗子也慈是毋满是自名此满尊者是慈女之子或满及慈俱是母号云满慈子也更有他释皆不正也)。
　　须菩提(苏补底此云善现)。
　　阿难(阿难陀此云庆喜)。
　　罗睺罗(罗怙罗此云执日本是执日阿素洛名非天前军以手执日障盛光故今从喻名)。
　　摩诃波阇波提(摩诃钵剌阇钵底此云大胜生主)。
　　耶输陀罗(耶戍达罗此云持誉也)。
　　比丘尼(苾刍尼尼女声具五义如前)。
　　颰(蒲拨反有作跋亦通)。
　　菩萨摩诃萨(菩提觉也慧也萨埵有情也勇健也方便也觉为智所求果有情悲所度生依弘誓语故名菩萨或求觉果之有情者之勇健者或由妙惠及善方便利乐无方故言菩萨摩诃萨埵云大有情简求小觉及凡下位名摩诃萨也)。
　　阿耨(奴沃反古音作奴豆反作耨耘耨也借声也)。
　　多罗三藐(弭药反本是[邈-儿+八]音紫草也玉篇音摸角反又弥绍反今借音弭药反)。
　　三菩提(阿耨已下合云无上正等正觉也末伽云道菩提云觉也)。
　　陀罗尼(云总持以少略含多)。
　　殖众(上时力反苍颉篇种也广雅积也立也下平去二声皆得也)。
　　常为(荣伪反玉篇使也被也母猴为此禽兽好爪持人母猴象肠为母猴形象形字也)。
　　文殊师利(曼殊室利此云妙吉祥)。
　　颰陀波罗(颰三苍音盘末反亦作跋有云颰陀婆罗乃梵音也此云贤护大论云善守)。
　　弥勒(梅怛利曳此云慈氏慈为本姓或以心行为姓也)。
　　释提桓因(释迦提婆因达罗释迦刹帝利姓此云能也提婆天也因达罗帝也即释中天帝也)。
　　娑婆(索诃唐云堪忍由多怨嫉圣者于中堪耐劳倦而行教化故名堪忍也)。
　　梵天(梵摩此云寂静或云清净洁皆得葛洪字苑训梵为洁也)。
　　跋难陀(贤喜也)。
