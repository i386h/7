<!-- { "loadSidebar": true } -->
　　波涛(道劳反苍颉篇云涛大波也许叔重注淮南子云潮水踊起迁者为涛从水从寿声)。
　　膻腥(上伤然反韵英云羊羯臭也下音星鱼腥秽也见集训或作胜也)。
　　糠麸(上可郎反字书云谷皮也下音敷集训云磨麦为屑罗去细[麩-夫+山]粗者名麸麦皮也)。
　　铸写(上朱[子*(舄-臼+(十/甲))]反考声镕写也顾野王云洋铜为器曰铸也)。
　　[足-口+夭]骤(上正体走字也下愁瘦反考声聚数也集训云马疾步小走也从马聚声也)。
　　画碌(上华骂反借音用也本音获从聿聿笔也从田从一一界也会意字下音龙烛反彩色也出石中形声字也)。

　　群疑论七卷(阙本未音)


　　十疑论一卷

　　　　慧琳撰
　　羽翮(上羽字象形字也下衡革反尔疋羽本谓之翮说文翕羽之根茎也从羽鬲声)。
　　膀胀(上朴邦反下张亮反)。
　　烂坏(郎旦反从火下怀怪反自破曰坏也)。

　　具录西国浴像仪轨(慧琳集并音)

　　铜镴鍮石(铜则赤铜白铜镴音拉即白镴铅锡鍮音偷石吹于金皆充器)。
　　蠃罄(上鲁和反海嬴也吹为法音供养罄音轻迳反钟类也或铜或石取声)。
　　揾取(温困反头没水也)。
　　翘指(只姚反头起也)。
　　甜脆(上定阎反甘也下诠岁反从月危声)。
　　裸体(华瓦反赤露身体)。
　　小杓(常斫反有柄盂)。
　　之俦(音稠)。

　　说罪要行法

　　啮半(砑结反浅咬也从齿[丰*刀]声[丰*刀]音悭八反)。
　　謦欬(上轻郢反下开爱反韵英云喉中声气通也)。
　　奥箄迦(梵语文中自解箄音匕)。
　　特[奇*ㄆ]拏伽他(欹音欺也)。
　　脱屣(师滓反屣屦也)。
　　筒槽(上音同下音曹)。
　　七块(苦外反)。
　　砖板(上音专下班简反)。

　　受用三水要法

　　滤漉(上音虑下音鹿)。
　　枪杓(楚庚反考声云鼎类也俗作铛下常药反俗字也古文正体单作勺象形)。
　　负担(上扶武反下耽滥反从手)。

　　护命放生法

　　昆虫(上音昆下逐融反经中作蜫俗字非也)。
　　铜钮(尼肘反)。
　　抬系(上音台以手举物也下奚计反可以提携也从糸从丿者也)。
　　铁镮(音还)。

　　一切经音义卷第一百


　　重校一切经音义序

　　一切经音义一百卷。唐慧琳法师撰。续音义十卷。燕京希麟法师撰。二书网罗古训音释。梵经摭拾纂广色孕弥富考正声义辨核字体大氐遵汉魏经师遗说。而旁取唐已前各字书。华藻云披妙义纶贯。焕乎灿乎。洵有可观者焉。琳书既兼揽玄应慧苑窥基云公四家音训。复亲承不空三藏指定梵文音义。上通秦渭。近挹隋唐。乃至西土方言人文地理亦皆不遗不溢。囊括群有理事无碍。信乎无美而弗备也。麟师续撰一禀琳公家法。撷华成鬘。积壤崇山。探赜阐微。克绍前美。经云。善能分别诸法相。于第一义而不动。若二师者可以当之矣。至如所采。此方旧典尤多。可补散亡。如引说文。[屐-支+(禾/口)](古靴字)字嬉字等皆今本所无。足征许书之阙。引汉已来各家经注。并苍颉篇通俗文埤苍广苍字林字统字指字典字书声类韵略纂韵韵诠韵英诸书。及桂苑珠丛古今正字文字集略文字典说开元文字音义等。今皆原书久佚。堪资补辑。其余可据以证今书错脱者。尤难指屈数。虽间有一二俗书孱杂。明眼人自能别择。要不害其所长也。琳书成后。于大中五年。奏准入藏。麟书则述在偏方。时值季世。旋经兵燹中土文丧。高丽使人于北方求得之。宋初并刊入藏。由是复传至日本。百九十年前。彼国有忍澄律师。发愿重刻。依雒东缘山丽藏钞写(此丽藏即海印寺藏明天顺二年所印)文多疑误。近弘教藏本原文仍依丽藏。别用澄本参校之。本精舍重印大藏。即据弘教本为式。音义一部旧有六种。夹注缩印每遇繁密处。手民苦其朦混谢弗能任。宗公与予谋。琳麟二书别取澄师刻本。裁为两层。缩以石印。大小如今本。用备藏经之数。余四种无单本可得。即姑置之(海山仙馆丛书有玄应音义。守山阁丛书粤雅堂丛书并有慧苑音义。皆系丛刻无别行本)予以琳书虽称专箸。而玄应慧苑二书实括于内其晋。可洪音义三十卷音备而音疏宋处观大藏音三卷尤简之简者。不得已舍彼取此可也。惟是澄师旧本写刻多讹。非经修治殊难适用。虽今限于时日。亦聊以随分尽力焉。时维壬子秋月。爰与同人重校澄本。取弘教藏中丽藏慧琳希麟二书。及丽藏玄应书。宋元明藏玄应书。丽藏慧苑书。宋元明藏慧苑书。丽藏可洪音义之玄应书慧苑书。海山仙馆玄应书。守山阁并粤雅堂慧苑书。与经注说文等书。互相对勘。每至讹脱倒剩之处。即参以众本。折衷古义。去短从长。疑者阙之。尝有一纸之中修订至数十字者。盖唐世写经多用行体。展转传钞易滋舛缪。又数百年来四国之缁素鲜有为之点校者。故如此也。日本敬首师旧尝有校讹之作。然别自为书。今无其本。我国诂训家现有闽中王少樵先生箸。有玄应书引说文校异五卷。慧琳书引说文校异十二卷。皆可为此书辅似。予于校录之暇。亦颇有条记疏列得失具释藏丹铅记中。今校未及半已校者亦尚未覆勘而藏经出版期迫。重以友人敦促勉。先付印以副购阅者之期望。其未校者仍以暇日赓而成之焉。昔段金坛注说文解字阮芸台校群经注疏。但得玄应慧苑之书。尚多正讹补阙。若更得此二书。重加校辑。其精密又当何如固不仅有裨于梵典文义而已也。虽然世谛真谛同归不二之门。文持义持等示一中之的。因示月以标指。岂入海而算沙。览是书者果能离边情融性相。何文字之可言。又何文字之不可言哉。世有同志匡予不逮。幸垂示焉。剑邑黎养正序于沪上频伽精舍之校经堂。

