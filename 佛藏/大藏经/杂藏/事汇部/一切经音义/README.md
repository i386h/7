<!-- { "loadSidebar": true } -->
  一切经音义
　　唐 慧琳撰


　　新收一切藏经音义序

　　　　处士顾齐之
　　慧琳法师。俗姓裴氏。疏勒国人也。夙蕴儒术。弱冠归于释氏。师不空三藏。至于经论。尤精字学。建中末乃著经音义一百卷。约六十万言。始于大般若经。终于小乘记传。国初有沙门玄应及太原郭处士。并著音释。例多漏略。有西明寺玄畅上人。克绍前烈晦明不倦。志夺秋霜之净。心涵止水之鉴。乃寻其遗逸。蕴而藏诸。焚之以栴檀。饰之以绮绣。光前绝后。骇目惊心。福祉生焉。弘利博矣。齐之不敏欲窥藏经。乃询于畅公蒙示音义。齐之以为。文字之有音义。犹迷方而得路。慧灯而破闇。潜虽伏矣。默而识之。于是审其声。而辩其音。有喉腭龂齿唇吻等。有宫商角徵羽等音。晓之以重轻。别之以清浊。而四声递发五音迭用。其间双声叠韵循环反覆。互为首尾参差勿失。而义理昭然。得其音则义通。义通则理圆。理圆则文无滞。文无滞则千经万论如指诸掌而已矣。朝凡暮圣岂假终日。所以不离文字而得解脱。无师之智肇自心源拆。疑滞之胸襟。烛昏蒙于倏忽。真诠俗谛。于此区分梵语唐言自兹明白。又音虽南北。义无差别。秦人去声似上。吴人上声似去。其间失于轻剽伤于重浊。罕分鱼鲁之谬。多传豕亥之误。至如四十二字母及十二字音。从毗卢遮那佛心生。则鸟迹虫文之所不逮。然源流有异音义无殊。披沙拣金从理证性。性得而言可遣。言可遣而文字亦忘。同归一真如则筌蹄弃矣。上座明秀寺主契元都维那玄测。皆精悫真乘护持圣典。文华璀璨经论弘赡。或道情深远独得玄珠。或律行清高孤标戒月。上以惬圣贤之意。下以旌勤恳之心。因命匪才敬而为序(时开成五年九月十日)。

　　一切经音义序

　　　　试太常寺奉礼郎景审述
　　昔者素王设教。著十翼而通阴阳。玄帝谈经。演二篇而明道德。岂若能仁出代独步迦维。会三乘于鹫峰。转四轮于鹿苑。繇是有半满之字。敷贯散之花。因缁客而西至。驱白马以东迈。是知不无不有掩蔽邪徒。即色即空甄明正道。于是慧云蓄润。垂叆叇而荫群氓。法雨含滋。散空蒙而沾众草。斯之功利不可胜言。大矣哉。觉皇之为教也。若乃书之贝叶编诸海藏。结集由饮光之心。文义宣庆喜之口。流传此土七百余年。至于文字或难偏傍有误。书籍之所不载。声韵之所未闻。或俗体无凭。或梵言存本。不有音义诚难究诸。欲使坐得明师立闻精谊。就学无劳于负笈。请益讵假于抠衣。所以一十二音宣于涅槃奥典。四十二字载乎花严真经(十二音是翻梵字之声势也。旧云十四音误也。又有三十四字名为字母。每字以十二音翻之。遂成四百八字。共相乘转成一十八章名曰悉谈。如新涅盘经音义中广明矣)。故曰无离文字解脱也。暨国朝初有沙门玄应。孤标生知独运先觉。明唐梵异语。识古今奇字。撰一切经音义一部。凡二十五卷。可以贻诸后进光彼先贤。作彼岸之津梁。涉法门之键钥。次有沙门慧苑。撰新译华严音义二卷。并编于开元释教录。然以后译经论及先所未音者。至于披读讲解。文谬谊乖得失疑滞。寡闻孤陋莫有微通。多见强识罕能尽究。然而自慠之辈。耻下问而不求。匿好之流。[希-巾+ㄙ]深知而不答。则圣言有阻能无悲焉。有大兴善寺慧琳法师者。姓裴氏。疏勒国人也。则大广智不空三藏之弟子矣。内精密教。入于总持之门。外究墨流。研乎文字之粹。印度声明之妙。支那音韵之精。既瓶受于先师。亦泉泻于后学。鞮译回缀参于上首。师掇其阙遗叹其病惑。览兹群经纂彼诂训。然则古来音反多以傍纽而为双声。始自[服-月+舟]虔元无定旨。吴音与秦音莫辩。清韵与浊韵难明。至如武与绵为双声。企以智为叠韵。若斯之类盖所不取。近有元庭坚韵英。及张[戩-(ㄙ*ㄙ)+(ㄠ*ㄠ)]考声切韵。今之所音取则于此。大略以七家字书释谊(七书谓玉篇。说文。字林。字统。古今正字。文字典说。开元文字音义)七书不该百氏咸讨。又训解之末兼辩六书。庶因此而识彼。闻一以知十。师二十余载。傍求典籍。备讨经论。孜孜不倦。修缉为务。以建中末年创制。至元和二祀方就。凡一百轴。具释众经。始于大般若。终于护命法。总一千三百部。五千七百余卷。旧两家音义合而次之。标名为异(两家谓玄应慧苑等)浩然如海吞众流以成深。皎兮若镜照群物以无倦。元和十二年二月三十日。绝笔于西明寺焉。审以颇好文字择善从之。许为不请之师。自愧未成之器。因启其卷乃告厥功。谬以微才叙之云尔。

　　一切经音义卷第一

　　　　翻经沙门慧琳撰
　　音三藏圣教序并大般若经五十一卷

　　大唐三藏圣教序

　　　　太宗文皇帝制　慧琳音
　　二仪(鱼羁反易上系曰易有太极是生两仪顾野王云二仪谓天地也法象也毛诗传云仪正也说文度也从人义声也说文又解义字从羊从我我字从手从戈下从禾者非也羁音居宜反)。
　　覆载(上敷务反见韵英秦音也诸字书音为敷救反吴楚之音也贾逵注国语云覆盖也荫也说文从而复声也西音呀贾反从冂冂音觅上下覆之会意字也下哉爱反孔安国注尚书云载成也礼记曰天无私覆地无私载说文载乘也从车[水/戈]音哉从戈才声也经作载隶书略也才古文才字非水)。
　　潜寒暑(上渐阎反广雅潜没也藏也尔雅沈也深也说文涉水也从水朁声朁音惨七敢反有从二天或从二夫皆误略也下旱安反苍颉篇云寒冷也说文冻也从宀从人从[卄/廾]下从冰宀音绵[卄/廾]音莽冰音冰古莽字上下二草也)。
　　窥天(犬规反考声窥觑也韵诠云窃见也说文小视也从穴规声也或作窥觑音青预反)。
　　鉴地(贾陷反广雅鉴照也明也玉篇镜也说文大盆也取明水鉴诸月也从金监声也或作鉴)。
　　可征(陟陵反郑玄注周礼云征召也明也声类责也求也杜预注左传云验也说文象也案事有象可验曰征从壬从微省声也壬音体郢反)。
　　控寂(上苦贡反考声控持也说文引也告也从手空声下情亦反俗字也说文作[寂-又]正体字也)。
　　毫牦(上胡高反下力驰反案九章算经云凡度之法初起于忽十忽为丝十丝为毫十毫为牦说文毫牦二字并从毛毫从豪省牦从斄省皆形声字也今作豪斄非本字假借用也)。
　　凝玄(鱼兢反孔安国注尚书云凝成也郑注礼云坚也广雅止也韵英不动也说文作冰水坚结也从冫疑声也冫音冰)。
　　蠢蠢(春尹反毛诗传曰蠢蠢虫动也郭璞注尔雅云动摇貌也从昆春声也或作偆或作[戈/蠢]作蠢皆古字昆音昆)。
　　庸鄙(上勇从反考声庸愚也郑众注大戴礼孔子曰所谓庸人者口不道善言又不能选贤人善士而托其身以为已直从物而流不知所归若此者可谓庸人也楚辞亦云斯贱之人也说文从庚用声也下悲美反考声鄙贱人也恶鄙野不慧之称名鄙夫说文五酂为鄙从邑啚声啚音鄙酂音子短反百户也凡五百家为鄙也)。
　　东域(为逼反考声域国也刘熙注孟子云居处也说文邦也从土或声也)。
　　拯含(拯音无叠韵取蒸字上声杜预注左传拯助也韵诠救也方言拔出溺也古今正字拯抍也从手丞声也抍音升也)。
　　纷纠(上拂文反广雅纷纷乱也楚辞盛也说文从糸分声下经酉反杜注左传纠举也说文从糸[┴*├]声隶书省作[┴*├]音纠糸音觅也)。
　　沿时(上音缘孔注尚书云顺流而下曰沿杜注左传沿缘也说文云缘水而下也从水形声也)。
　　隆替(六冲反郭注尔雅云中央高起也说文礼大也从阜形声也天计反俗字也尔雅相待也贾注国语云礼也说文作普废也并两立一偏下曰替会意字今作替俗字也)。
　　玄奘(藏浪反亦通上声方言奘大也壮也考声多力也健也疾也说文从大壮声也)。
　　讵能(渠御反韵英云疑词也庄子讵能者下定之词也转注字也)。
　　回出(萤颖反上声字古文作冋象国邑从口说文邑外谓之郊郊外谓之野野外谓之林林外谓之冋冋音癸营反象远界也从辵今俗从向者非也)。
　　只千古(征亦反说文一枚也桂苑珠藂单也群书字要只字从隹隹鸟也从叉叉手也手持一鸟为只象形字经文或从又误也)。
　　栖虑(先奚反俗字也正作栖尔雅栖息也从木妻声下吕御反考声疑而息之也说文从息虍声音呼)。
　　慨深(康爱反顾野王云[巾*亢]慨不得志也愤壮慨叹太息也或作熂说文深字从水从[穴/((嘹-口)-(日/小))]省也)。
　　讹谬(上五戈反郑笺毛诗云讹伪也下眉救反韵英云谬误也韵诠诈妄也说文从言翏声此翏音六幼反)。
　　条析(上亭姚反广雅条教也毛诗科也说文小枝也从木攸声也下星亦反广雅析分也说文破木也从木从片或作析[片*斤]古字也)。
　　翘心(只姚反广雅翘举也杜注左传翘翘远貌也说文从羽尧声也)。
　　远迈(埋拜反广雅云迈远行也从万从辵辵音丑略反)。
　　拨烟霞(上补末反广雅拨除也郑注礼云拂也说文治也从手发声次宴贤反说文火气也从火垔声或作烟考声云元气也垔音因下夏加反韵英云日气也王逸注楚词云日始欲出赤黄气也考声云天际赤云也古今正字从两假声也或作赮)。
　　蹑霜(女辄反方言蹑登也广雅履也说文蹈也从足聂声也聂音同上)。
　　前踪(上俗前字也说文先也正体从止从舟作前说文不行而进谓之前止在舟上也蔡邕加刂刂水也广二寻深二仞曰刂刂音古外反俗从刀者非也下足庸反淮南子曰行则有踪尔雅迹也说文车迹也从足从声也)。
　　询求(笋遵反左传咨亲为询韵诠云询事也尔雅信也古今正字从言从旬声也)。
　　餐风(仓单反俗字也说文吞也食也正体从[餐-食]从食作餐[餐-食]音残)。
　　鹿苑(上勒木反下惌远反西域记云婆罗痆斯国之苑名也亦名鹿野苑亦名施鹿林旧译云波罗柰国即如来初转法轮处也)。
　　鹫峰(上音就西国山此山高峻鹫鸟所居或名灵鹫山或云鹫岭皆一山而异名也如来于此山中得转法轮甚多圣迹在中天界)。
　　探赜(上他含反变体俗字也古文从[穴/((嘹-口)-(日/小))]作[挖-乙+((嘹-口)-(日/小))][穴/((嘹-口)-(日/小))]音徒感反孔注尚书云探取又说文远取也从手深声下柴革反韵诠云幽深也桂苑珠藂玄微也古今正字从[姬-女][姬-女]音夷责字正从朿朿音次作[朿/貝])。
　　驰骤(上直离反俗字也本作驼形声字它音夷考声云驰走也广雅奔也说文大驱也从马也它声也下愁瘦反贾注国语云骤疾也广雅亦奔也说文马疾步也从马聚声也)。
