<!-- { "loadSidebar": true } -->
　　娜莫飒跢南(一)三藐三勃驮南(二)萨室啰嚩迦(同上)僧(苏亘反)[可*欠]南(三)萨嚩谜啰(上)皤耶底跢南(四)弭跛始诺塞(同上)谛惹娑(五)[口*栗](二合)地(亭夜反)者始企(同上)曩塞(同上)怛詑(六)弭湿(二合)嚩部跛(同上二合)啰肾(二合)坏(同上)耶(同上)臡嚩(七)讫(二合)啰屈(俱郁反)愻(苏问反)娜(八)嚩隶曩者(九)迦(同上)娜迦(同上)姥泥(十)始乞(二合)洒耶(十一)迦始野跛写(十二)误摨(尼谐反)啰比舍枳野僧(同上)[可*欠]写(十三)寐理曳拏(十四)窣嚩悉底皤嚩睹么么(称自名十五)驮啰尼健惹枲(二合)野(十六)萨嚩萨埵(二合)嚩难者(十七)萨嚩皤曜(同上)钵捺(二合)啰(上声)米[略/糸](同上十八)怛地(你也反)他(十九)惹曳弭惹曳(二十)惹演底(同上)弭惹演底(二十一)[打-丁+(褒-保+可)]尔尔旦惹曳惹演羝(二十二)[打-丁+(褒-保+可)]尔羝[打-丁+(褒-保+可)]播啰(上)尔羝(二十三)摩啰细攘(同上二十四)跛(同上二合)啰(上)末娜[寧*頁]曳(二十五)窣嚩诃(二十六)
　　尔时如来说是咒时。三千大千大地诸魔宫殿一时皆大六震动。是时如来告金刚密迹主菩萨言。此咒是我所说。称赞七佛神通十力功德为令利益诸有有情。受持成就一字顶轮王咒及诸咒者。令净如法书写佩带颈臂顶上。则速成证咒神宜逐围绕护念。若有诣往净不净处。应先诵是难胜奋怒王心咒三遍。则常不为一切天魔沙门婆罗门而作恼乱若药叉罗刹毗那夜迦卑舍遮鬼鸠槃荼鬼诸恶神鬼。若有起心伏不违逆此心咒者。则不得入毗沙门城。则已背叛金刚种族及自种族。是故密迹主。此奋怒王心咒。有大威德能成护卫一切事业。诸佛菩萨悉皆随喜。

　　　　一字佛顶轮王经证学法品第十二

　　尔时世尊见知法界一切有情无明坚盖垢障缠惑分割未尽。复告金刚密迹主菩萨言。我为一切苾刍苾刍尼信男信女等。持此不可思议一字顶轮王印咒乐成就者。说所修行三昧耶门。应各持清净戒发菩提心。请阿阇梨。作受法坛灌顶授法。净如法行善根具足。依善知识念修六念。善巧方便观知真如实法法界如虚空性。入深般若波罗蜜多。无二行心不放逸。口不妄语。常不卒暴。嗔恼我慢故相嘲誂。谤说有情。依学三世诸佛菩萨境界法行。善解分别随喜修习。不惜躯命远离人间。住阿兰若每日三时。发菩提心归佛法僧。如法自誓受菩萨戒。忆持不忘如所听习。思惟法义修四摄法。涂扫佛塔摩坛供养。发勤精进心口唯一。内外清净住无住相。应常谦下恭敬和上阇梨同学。怜愍有情了达密义甚深法门。恒乐精进济度有情。住于佛道。如是相应则得证成一字顶轮王法。于当来世身真金色。相好殊特具不思议。纯以七宝耳珰环钏花冠缨珞而庄饰之。身相光明过百千日。映蔽众相皆不现之。密迹主如是证成一字顶轮王法。人众见者皆大欢喜。如如意树所乐圆满。
　　复次密迹主若有菩萨。证此一字顶轮王法。心乐变化天诸美食。施雨地狱一切有情。则皆圆满。亦得世间意乐喜满。若有发心为诸有情。修成一字顶轮王法者。十地菩萨亦不能障我此一字顶轮王法。密迹主是咒于诸咒中而最为上。若成就者菩萨万行悉皆圆满。所有十重一切罪垢。地狱之报悉皆除灭。获诸神通一刹那顷即遍游往阿迦尼吒天。行菩萨行得一切佛菩萨独觉声闻诸天喜见赞叹。若欲游往无量无边一切世界。导化众生。随彼言音说诸法者。亦皆游往无量无边种种世界。随所世界现种种身。皆得端好。随其形类言词靡特悉皆圆满。是时如来重说颂曰。
　　成就顶轮王法人　　相好超特那罗
　　诸咒仙天大威者　　各手执剑若青莲
　　相斗纷腾如云转　　威光勇奕映空天
　　若遇顶王法咒人　　咸心息伏等投然

　　密迹主我今复为一切咒者。略说三种地成就处。一者上地。二者中地。三者下地。净不净处。如是三地各复有三。智者善知。言上地者。所谓天上有三胜地。成上悉地。言中地者。谓大河沜海沜山中。如是三地成中悉地。言下地者。谓大泉池有莲华处。多花果林处。尸陀林处。如是三地成下悉地。一切咒法亦如是说。若恶国王处。多贼难处。杂恶同伴饥馑等处。皆不同住修治作法。所修治法复有三时。不可修习。善分别知。一极热时。二瀑雨时。三极寒时。不于是时修治大法。日修治法。复有三时善分别知。一从五更至日晨时。二从午时至日未时。三从酉时至夜亥时。如是时中诵念作法皆得圆满。

　　　　一字佛顶轮王经护摩坛品第十三

　　尔时世尊复告金刚密迹主菩萨言。有三密法善分别知。若不解知所念诵法则不成证。所谓火坛法。炉法。烧时食法。谓是三法。各别有三。法不同一。若同一者则殃咎生。是[打-丁+(褒-保+可)]毗柘噜迦炉烧时。作法不作补瑟胝迦法扇底迦法。何以故如毒药不盛甘乳。若盛乳中乳亦随毒。是故说三。
　　扇底迦火坛。方量四肘或复三肘。如法泥拭。处坛中心圆掘炉坑。深十六指阔三十二指。正于坑底又作土台。高四指量。又可台面泥捏十二辐辋角轮。高一指量。以白黄土泥。如法泥炉。于坛东门画十二辐金轮。南门画三戟叉。西门画龙索印。北门画金刚杵印。四角各画二金刚杵。十字交叉。起白月一日洗浴清净著白净衣。唯食乳饭乳粥酪粥。尽断言论心清恬寂。坛中诵念至日没时。坛炉南面敷茅草席。面北安坐。当以榓木柏木桑木构木如是等木。随得一木亦得通用。长一磔手两头齐截。酥蜜相和涂揾两头。一一咒之。炉中方累如法然火。叉以青稞大麦小粳米麻。各皆等分和酥乳酪。日日三时一咒一烧时别一千八遍。满一七日或满半月或满一月。则得除灭一切罪障一切灾厄。福命增寿一切安隐。世间一切恶星变怪不吉祥相。亦皆散灭。夜日没时是净居天众下游此界所集会时。乐成世间安隐法故。如是作法。每欲至时。以白净土稀泥。遍炉摩拭。
　　补瑟置迦法者。准前扇底迦法。作坛画印。唯改炉坑方二肘深亦二肘。坑中土台圆阔一肘。量高四指。可台面上泥捏八叶莲华。是台花叶皆令分明。以赤黄土泥如法涂拭。起白月日洁身清净著白净衣。食三白食断诸谈论。坛中念诵至日出时。住坛炉西面东安坐。坐茅草席发欢喜心。以榓木构木桑木柏木。长一磔手两头齐截。以酥蜜乳酪相和。皆揾两头一一咒持。炉中方累如法然火。以蒸粳米饭及乌油麻等。二皆等分用和酥蜜酪乳。一咒一烧一千八遍。满一七日或满半月或满一月。如是作法即得成就吉祥丰乐。是日出时吉祥诸天下游此界。欢喜集时。乐成世间求丰饶法。如是作法。每欲至时以净赤黄土。泥净涂拭炉。又以摩罗木或枫香木或柏木。日日三时斫截然火。以骨露草截和郁金香及酥蜜等。烧焯火食。为补瑟胝迦。求大丰饶诸众善法。又以波罗奢木齐截然火。当以乌麻酥蜜白芥子相和。烧咒火食。亦得成就三种法故。
　　[打-丁+(褒-保+可)]毗拓噜迦法者。起黑月八日。或黑月十四十五日。著青赤衣。作饰三肘三角火坛。掘深一肘。一角指东一角指西。一角指南。其坛上唇。令阔三指。唇高二指。坑底泥捏一尺三戟叉头。量高三指。头刃指南。以黑土泥周遍涂拭。至日午时夜半时。住坛北面左足踏右足上。端身蹲坐。颦眉努目嗔怒诵咒。以酸枣木苦栋木。长一搩手头铦斫截。于坛炉中三角累然。又以臭花黑芥子糠盐人[打-丁+(褒-保+可)]萨底计舍。和自身噜地罗。一咒一烧一千八遍。时别如是满终三日或满七日。则彼障碍恶神鬼等身患殃疾。支节疼痛或身灾没不能障恼。如是作法若为自身贪求财宝。则不成就。当复堕于阿鼻地狱。是午时夜半时乃是诸恶药叉罗刹神鬼游行集时。乐愿成就世间一切调伏他法。如是作法。每欲至时皆以黑土泥。遍炉摩拭。
　　密迹主是正月二月四月八月九月腊月。此斯等月白月一日至十五日。月朔时吉。修求大法决定成就。正月多诸难时。作上中法。若有雷电相应相现。决定无障速证成就。二月风难。作安隐法有大风相。四月雨难。作降伏法有大雨相。八月九月无寒热时。作富饶法当有雷电霹雳难相。唯于腊月作求法者。无诸难相。如是诸难。皆上成相。是六个白月时。一日至十五日。当令修趣扇底迦法补瑟置迦法。一切成就无上愿事。是六个黑月时。一日至十五日。亦作补瑟置迦法[打-丁+(褒-保+可)]毗拓噜迦法。一切成就愿求法事。如是二法若鬼宿日时。若月蚀时。如法建修得最上成。唯日蚀时通上中下作成就法。如是作法皆以白黑等月一日三日。或于五日或于八日。或十三日或十五日。举修诸物成就法事。
　　若作猛利成就法者。还依猛利宿曜时作。或准三种事法相作。其所成就三事法品。各如本法指授。时分正月二月是春首时。上雨初节。应于是时通作上中一切事法。三月四月后春夏时。上雨中节。应于是时作[打-丁+(褒-保+可)]毗拓橹迦法。五月六月中夏热时。中雨下节。要欲成者修下成法。七月八月末夏秋时后雨中节。应于是时作扇底迦法。九月十月末秋冬初首冬上节。应于是时作补瑟置迦法。如是春夏秋冬时等。应宜成就三种悉地。各上中下九品分别。夜有三时。初夜下时。初夜相现是下成就。中夜中时。中夜相现是中成就。后夜上时。后夜相现是上成就。于初夜时。是作扇底迦法时。于中夜时。是作[打-丁+(褒-保+可)]毗拓噜迦法时。于后夜时是作补瑟置迦法时。如斯三时九品分别知其时节类法相应是三时分所说法相上中下事。惟日月蚀时修诸法事。不观时节。若乐猛利成就事法及[打-丁+(褒-保+可)]毗拓噜迦事法。于日月蚀时。如法作者。得上相应。凡法起首愿祈成者。皆令一日二日三日断食不语。其上中下修悉地法。于十二月中类日。应知每白月一日至十五日。作扇底迦补瑟置迦一切成就解脱事法。每黑月中一日至十五日。作[打-丁+(褒-保+可)]毗拓噜迦降调伏法若有灾难不应侯时随事作法亦得禳除。
