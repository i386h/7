<!-- { "loadSidebar": true } -->
　　是一印咒。名如来大慈力咒。若有咒者。常起慈心持此咒者。则当不为一切毗那夜迦虎狼怨贼。斗诤灾难横干娆恼。以印咒力。速证慈心三摩地故。

　　如来大悲印之四十八

　　又以二手合掌。虚于掌内。以二大拇指。屈入掌中印咒曰。
　　娜莫縒曼亸(一)勃驮南(二)唵(二合)[合*牛](三)亸僜(卢亘反弹舌呼)倪(同上)[寧*頁](四)虎(二合)[合*牛]泮(五)窣嚩诃(六)
　　是一印咒名如来大悲三摩地门。

　　如来无垢印之四十九

　　准前慈印。又改无名指头。于大拇指下。押却。次以小指头。押大拇指甲上印咒曰。
　　娜莫縒曼亸(一)勃驮南(二)虎(二合)[合*牛](三)莫唎达(二合)泥(四)虎噜(五)虎(二合)[合*牛]泮(六)窣嚩诃(七)
　　是一印咒。智者常诵咒诸饮食。乃服持吃能灭众罪。又当不被毗那夜迦食中恼害。

　　如来甘露印之五十

　　又以右手大拇指。横押头指中指无名指小指甲等印咒曰。
　　娜莫縒曼亸(一)勃驮南(二)唵(二合)[合*牛](三)印倪(同上)[寧*頁](四)部跢[寧*頁](五)窣嚩诃(六)
　　是一印咒能令持者。证甘露法大解脱门。

　　如来大师子吼印之五十一

　　合掌当心。以左右二手大拇指。各屈掌中。又各以二头指二中指二无名指二小指屈握大拇指作拳。甲背相著。是八指头勿著于掌印咒曰。
　　娜莫縒曼亸(一)勃驮南(二)唵(二合)[合*牛](三)迦(同上)比攞惹置攞(四)虎(二合)[合*牛]泮(五)
　　是一印咒名大师子吼。成就金刚顶轮王教。能广示眼不可思议诸未曾有越意事故。

　　如来相字印之五十二

　　又以左右二手八指。各伸磔开。右押左相叉。相押中节。其八指头各直竖伸。勿著岐间。其二大拇指。亦各斜磔竖伸。头相去寸半。以印当胸三寸间著印咒曰。
　　娜莫縒曼亸(一)勃驮南(二)示(诸二反三)
　　是一印咒名如来大丈夫相三摩地门。

　　如来洛讫瑟弭吉祥印之五十三

　　又以左右手。腕合相著。其十指各磔开。直竖微伸屈。头各相去一寸半间。如开莲华印咒曰。
　　娜莫縒曼亸(一)勃驮南(二)唵(二合)[合*牛](三)素(苏古反)没(二合)啰[可*欠](二合)弭(四)洛讫涩弭(五)洛讫涩弭(六)窣嚩诃(七)
　　是一印咒名如来吉祥三摩地门。能令持者得大法财众人敬赞。

　　如来般若波罗蜜印之五十四(一名供养印)

　　又以二手合掌。虚于掌内。如未开莲华朵。印咒曰。
　　娜莫縒曼亸(一)勃驮南(二)唵(二合)[合*牛](三)室噜底(四)塞(同上)密(二合)[口*栗]底(五)弭惹曳(六)窣嚩诃(七)
　　密迹主此一印咒。名如来般若波罗蜜三摩地门。所有三世一切如来诸大菩萨独觉声闻等。皆从此般若波罗蜜印咒三摩地门生。成证阿耨多罗三藐三菩提地。是知此印咒有大威德。名主三世一切如来诸大菩萨一切金刚独觉声闻之母。
　　尔时世尊诰金刚密迹主菩萨言。此等印咒从一切如来大丈夫相。庄严身分支节所生。汝善男子如来复有无量俱胝百千咒印。是一一印。各有无量仆从印等。成此一字顶轮王咒王。我今但为当来世时成此咒者。得大利益。略说此之印咒少分。密迹主当后世时。少有有情成解此咒印法仪用。汝当读诵依法受持是等咒印。为当来世一切有情。分别解说。一字顶轮王仆从印咒功绩力故。若善男子乐成此大一字顶轮王咒者。应常清洁恒诵此咒轮结此印。是人当得无量百千称叹功德。消灭一切黑闇垢障。为诸如来大菩萨等欢喜怜愍。于所生处得宿命智。身相心智皆得圆满。无诸夭疾。能与有情作大光明。能于恶界度脱有情。得大辩智具大精进。光明威德眷属圆满。洞解世间一切工巧。亦能治救一切有情烦扰痴病。常得十方一切如来加被护念。现获菩萨清净法身。若当有人日日常轮持结此等印咒。称已之名。则当不被一切毗那夜迦逼怖娆恼。一切罪障自然殄灭。若于现身证成此大一字顶轮王咒者。则当来世定得证佛无上正等菩提大三摩地故。密迹主此等印咒。皆是一切如来种族真实印咒法炬。今释迦牟尼如来为令成就一字顶轮王咒者。说是印咒三摩地门。

　　一字佛顶轮王经卷第三



　　一字佛顶轮王经卷第四

　　　　大唐南天竺三藏菩提留志译

　　大法坛品第八

　　尔时世尊诰金刚密迹主菩萨言。汝当谛听。我为利益一切有情。略说一字顶轮王大秘密曼拏攞。此曼拏攞。于出世世间。为最为上。如于如来三十二大人相顶相为最。又如如来天上人中为大导师。是一字顶轮王大曼拏攞亦复如是。于诸咒坛为大轮王而最第一。能灭一切不吉祥相。能摧一切诸恶天龙药叉罗刹阿素洛等及诸有情。能与一切学大乘者。蠲众罪垢。证成一切胜福业事大涅槃门。其作坛时。每候白月一日八日十四日或十五日或好吉星宿日时。于明晓时。香汤净浴著新洁衣。于舍利塔前或于山间。或於邑东或於邑北。瞻察闲净泉池河侧。简择胜地。量三十二肘或十六肘或十二肘或复八肘。可其肘数。先宽治扫。其阿阇梨执金刚杵。处坛地心面东安立。问诸弟子。汝等决定求学诸佛秘密法藏。不生疑不。时诸弟子一时答言。我某甲等志学诸佛甚深法藏。的定诚信不生疑心。如是三问三答竟已。
　　是时阿阇梨重复咒印香炉而执持之。面东长跪咒香焚烧。启白十方一切诸佛。一切顶轮王菩萨。一切菩萨一切金刚诸天龙神。及诸业道一切神祇等。悉证知。我今请此地是我方地。我于是地建立七日七夜一字佛顶轮王大曼拏攞道场法会。供养十方法界一切诸佛善逝世尊。甚深般若波罗蜜多一切秘密甚深法藏难思法门。诸大菩萨一切金刚诸天神等各并眷属。请证成就。我欲护身结界法事。在此方地东西南北四维上下。所有破坏佛法毗那夜迦恶鬼神等。皆远出去七里之外。若护佛法善神鬼等。于佛法中作利益者。任当安住(作三白已)则结一切顶轮王心印。护身诵摧碎顶轮王咒。咒白芥子香水七遍。用散十方。结封坛界。然后可其肘数方圆。掘去恶土瓦石根木。骨草及诸恶物。坑深一肘。以净好土坚筑平治。起基半肘。坛东北面令少下垫。其坛四角中心当。各又穿一小圆孔。深于半肘。中埋七宝五谷等物。其七宝者。一金二银三真珠四珊瑚五虎珀六萨颇胝迦宝(唐云似水精未详)七琉璃。其五谷者。一大麦二小麦三稻谷四小豆五胡麻。其七宝片。等分如豆。和五谷各一合。分以净白绢。和同裹持。咒之七遍。以五色线系头。埋置五孔之中。留其线头出地面上长五指量。一埋已后永更不许重出取之。如法平填。以新净瞿摩夷和黄白土。香水熟泥。逐日旋转如法涂饰。又咒白芥子散方结界。复可坛外界。从东北角至东南角。及西南角西北角。各竖一竿皆长丈二(无问竹木)又从东北角竿向上一丈。系绳竿上。引至三角亦如是。系至东北角匝竟。则从东北角。间错悬列种种神幡及缯绮罗幡花条铃带。金银莲华四布庄严。十六肘界外四面方别。又量取四尺之地。如法治饰系绳封界。礼设行道。
