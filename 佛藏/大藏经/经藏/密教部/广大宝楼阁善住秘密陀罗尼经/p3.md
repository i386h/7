<!-- { "loadSidebar": true } -->
　　根本咒者不假简择吉祥星宿日斋戒。但诵满一万遍已。然后佛前或舍利塔前。于白月十五日洁净洗浴。著鲜净衣随力供养。然四盏灯散诸香华。受持咒者食三白食。便诵此咒八百遍。即于当处宿。天欲晓时。如来乃现其身。执金刚手菩萨亦现于前。所有愿者皆得圆满。若造五逆罪者作如是法。第三遍方得感现勿生疑惑。常于清旦诵八百遍。所求上愿皆得成就。毒不能害水不能漂火不能烧。贼不能伤病不能侵。无他恐怖常无重病。亦无眼病耳病鼻病。舌病口病齿病唇病。乃至一日病二日病三日病四日病无头痛。诸恶毒蛇虎狼禽兽。不能为害无邪魅难。此陀罗尼威力如是。能除一切怖畏能灭一切恶障。能生一切功德能成就六波罗蜜。成就如来所行之行。读此陀罗尼者。皆能成就一切事业若有人登大高山峰上诵此陀罗尼。尽眼所见处。所有众生灭一切罪业。亦离一切地狱业。得免一切畜生身。若入天庙中诵此陀罗尼者。使诸天神无不从命。若入龙池诵此咒者。一切龙神皆来归命。若于日前诵此咒者。日天子即当来现其人前。所求意愿皆能与之。若有于执金刚手菩萨前诵此咒者。执金刚手菩萨现于其前。所求愿者亦得随意。若有人取菖蒲根。诵此咒八千遍讫或佩或执。即令一切众生。见者欢喜所索皆得。若咒胡椒含于口中共他人语。所出言音皆悉信受。若有人咒白芥子一千八遍掷于虚空。一切恶风雷雹皆得消散。若咒食盐一百八遍。令净行婆罗门皆来率伏。若欲调伏刹利。取白芥子咒千八遍烧之。并可呼诸鬼神来共人语。亦能治一切鬼气。若天炎旱以黄牛粪涂地。尽作龙一身三首。其下作四方龙池。于龙池心中著金。其坛青色。黄丹画龙身上。于坛四角各置一满瓶水。复置四香炉。置四新瓦盆。一盆中著乳一盆著酪一盆置乳糜一盆置酥及沙糖。又别作四肘方坛以牛粪涂饰。复以麨粖画坛。坛内插箭四只。缠五色线悬五彩幡。烧四种香所谓安悉熏陆白檀苏合。于其坛内散七种谷。列五色食并诸花果。其诵咒人面向东方。取一芥子咒之一遍皆令掷。打画龙头上一咒一掷满千八遍龙即行雨。一切诸龙皆来率伏。若欲止雨取白芥子诵咒。咒之掷龙池中雨即便止。若欲止恶风雹雨。取佉陀罗木作橛。钉龙池边即得雹止。若欲缚毗那夜迦。取白芥子咒百八遍。安毗那夜迦头上。便不能作其障碍。以乳洗毗那夜迦即得解脱。所作诸业皆得成就。其持咒者常须清洁著鲜净衣。此是根本咒法。

　　　　广大宝楼阁善住秘密陀罗尼经卷上



　　　　广大宝楼阁善住秘密陀罗尼经卷中

　　　　大唐天竺三藏菩提流志奉　诏译

　　持心咒法品第四

　　持心咒者诵百千遍得见一切如来。若诵二百千遍得见一切佛土。若诵三百千遍得入一切坛场。悉得成就一切咒法。若诵四百千遍得于仙人中转轮王。若诵五百千遍得入一切阿修罗宫中。若诵六百千遍得见一切伏藏。若诵七百千遍即了过去知宿命事。若诵八百千遍即得宝印三摩地。若诵九百千遍得一切菩萨神变加持。若诵十百千遍得一切如来灌顶佛地。与一切如来同会。如是倍增而获无量殊胜功德。若造五逆罪诽谤圣人诽谤正法。应入阿鼻地狱者。诵咒一千遍。所作罪业悉皆消灭。得不退位悟宿命智。眼耳鼻舌身意六根清净。增长无量殊胜功德。兼获世间种种事业随意成就。
　　复次说雄黄法。取好雄黄一小两许置赤铜器中。从月十三日身自洗浴。著鲜净衣吃三白食。谓酥乳酪。于世尊前咒十万遍。至十五日夜所咒雄黄现三种相。若暖若烟若光焰即得成就。若其暖时持咒之人身隐不现。阿修罗窟门开见一切宫殿悉皆得入。若意乐所作皆得成就。即得仙人转轮王位。取少雄黄点自额上。若见烟出即点眼上。当见一切菩萨宫殿住处。又见一切金刚种性。远离一切诸恶魔众。得达一切法藏。随所去处皆得通达。若见光焰即腾虚空。得见光焰陀罗尼三摩地。得入三十三诸天中王所欲皆得。若于山顶诵咒。得为一切众生尊重所求皆得。一切赡部人咸来恭敬。于水池边诵此咒一千八遍。一切诸龙皆悉降伏。取白芥子咒千遍散掷虚空。即便大雨降伏诸龙。若日日诵持即得种种殊胜吉祥。取一瓶水以因陀罗呵悉多药(白及药也)及钵罗奢(赤药也)白芥子。并郁金香紫檀白檀等香各一小两半。内前瓶中诵咒一万遍。取此香水洗浴一切大病患人皆得除差。及灭一切罪障。所有符书[示*厭]祷皆悉消灭。获得一切殊胜吉祥。若有妇人意欲求男。以此水洗浴即便生男。若有诸人诵持余咒无能验者。以此水洗浴即便有验。如是一切速得成就。及余事业亦得成就。

　　诵随心咒法品第五

　　诵随心咒者满一万遍。所有障碍诸鬼神等。悉来敬礼持咒者足。作如是言。救护我等勿断我命。所使我者决定得了。若诵二万一千遍者。即使得一切天龙为天中主。所出言辞天皆奉行。若诵三万遍一切药叉罗刹咸悉伏从(四万遍梵本阙)若诵五万遍所欲追摄。若天若龙若药叉若迦楼罗若紧那罗阿修罗摩睺罗。及仙人婇女沙门婆罗门刹利种种人等。以安悉香及白芥子烧之若诵六万遍得无垢三摩地。若诵七万遍得作仙人转轮王。若诵八万遍执金刚手菩萨及与眷属来现其前。若诵九万遍得诸菩萨施与无畏。若诵十万遍得尽见过去如来。随意所适无有随碍。得一切陀罗尼经论一切如来加持。令证无上菩提。及得种种出世间法皆得成就。诸佛如来无不随喜。

　　杂咒品第六

　　坛前欲坐诵此咒曰。
　　唵摩尼军荼利吽吽莎诃
　　诵七遍然后坐。作余护持法。
　　次结界咒曰。
　　唵摩尼微射曳达罗达罗吽吽莎诃
　　诵此咒咒白芥子七遍。散于坛中便成结界。
　　次结十方界咒曰。
　　唵腻嚩[口*栗]多摩尼阿卢止啰枳[口*栗]底吽吽泮吒
　　诵此咒咒香水。和白芥子百八遍散洒十方。
　　辟毗那夜迦咒曰。
　　唵摩尼钵啰婆嚩你贺啰贺啰吽泮莎诃
　　诵此咒咒灰水二十一。遍散于十方。
　　顶髻咒曰。
　　唵伐质啰摩你帝瑟吒帝瑟吒吽吽泮泮
　　诵此咒七遍以咒自身手以摩自头顶。
　　护衣咒曰。
　　唵摩尼微布黎地唎吽泮吒
　　诵此咒咒香水洒衣上。
　　洗手咒曰。
　　唵[口*物][口*柱](丁廋反)筏底诃啰诃啰摩诃摩你吽吽泮
　　诵此咒咒水。洗手及周洒身上。
　　洗浴咒曰。
　　唵苏涅隶摩罗伐底诃啰诃啰跛晚弭哩吽莎诃
　　诵此咒咒白芥子和水咒一百八遍浴身。
　　次结护咒曰。
　　唵摩尼达哩吽吽泮吒
　　诵此咒用结护。一切香华果等及所用之物。皆用此咒而结护之。
　　结索咒曰。
　　唵地哩地哩微摩罗迦哩吽吽泮吒
　　次散华咒曰。
　　唵萨婆怛他伽多布社摩你吽吽
　　所有香华皆诵此咒散之。散时亦诵。
　　涂香咒曰。
　　唵萨婆怛他伽多乾陀摩你馺颇啰拏吽吽
　　诵此咒咒香涂坛。
　　烧香咒曰。
　　唵拾缚哩多摩尼阿勃罗古吒娑颇罗拏(上)微伽低吽
　　然灯咒曰。
　　唵什缚哩多始佉哩陀嚩哩吽吽泮吒
　　坛外施一切天鬼等咒曰。
　　唵钵啰嚩啰竭啰缚底娑啰娑啰吽吽
　　次上遏迦咒。亦于天神边。日别散糠米花。诵此咒散之。咒曰。
　　唵摩诃摩你布啰耶达啰达啰吽吽
　　次坛中日别献佛食诵此咒曰。
　　唵摩诃摩你微布犁吽吽婆啰婆啰吽吽
　　次献火食咒曰。
　　唵什缚啰萨普啰伽伽那钵啰多啰尼吽吽
　　次把数珠咒曰。
　　唵阿卢止啰摩你钵啰缚多耶吽
　　以此咒诵七遍已。即成就一切如来无量百千咒法。若准摸坛界。以此咒咒绳七遍。可用拼界道。
　　次结加趺坐咒曰。
　　唵拔折啰摩你迦啰紧枳唎枳唎吽吽泮吒
　　(此咒是前结加趺坐咒前咒是欲令诵时咒应知)。
　　次念诵时咒曰。
　　唵苏钵啰缚底多吠艺摩你摩你莎诃
　　启告诸佛愿知咒曰。
　　唵萨婆怛他伽多喃缚庾社鞞多啰多啰吽吽摩你迦那宁莎诃
　　次请一切诸佛咒曰。
　　唵苏微布罗钵啰钵啰缚黎杜嚧杜嚧吽吽
　　次求愿咒曰。
　　唵萨婆怛他伽多地瑟吒质多僧洛叉跋社黎吽吽
　　诵此咒时当作是念。愿一切诸佛等心拥护施坚固力。
　　次求菩萨愿咒曰。
　　唵苏微布罗缚多宁诃啰诃啰吽
　　诵此咒时作如是念。愿得妙广博藏放无畏光。
　　请一切天龙咒曰。
　　唵阿鼻娑摩耶拔质黎达啰达啰吽
　　当作是念。无边三末耶金刚执持不可动坏。
　　次请四天王等咒曰。
　　唵摩你微迦缚低吽
　　侍者咒曰。
　　唵湿婆摩你呼嚧呼嚧吽
　　诵此咒用结护坛外供事弟子。
　　入道场咒曰。
　　唵萨婆怛他伽多拔折唎你达啰达啰吽吽
　　当于道场侧跪地合掌。诵此咒已作如是念。愿一切如来以金刚力加持我。
　　次献一切佛及一切菩萨诸天等咒曰。
　　唵微啰微啰制伽伽那缚泗你啰呼啰呼吽
　　所有一切香花饮食。皆诵此咒用持上之。
　　次拥护身咒曰。
　　唵摩你苏婆你微伽缚低阿啰叉多摩尼吽
　　次发遣诸圣咒曰。
　　唵萨婆怛他伽多俱卢你低娑摩啰微伽低什缚罗什缚罗吽莎诃
　　此咒通一切处用。所谓送尊上遏伽香花饮食等。此上并是心咒。皆有殊胜威力。若有用者先诵八百遍。然后作法。但念诵成就一切善业。消灭一切恶业。一切苦恼皆悉解脱。诸佛如来为决定授记。当得作佛。先世恶业受持此咒。悉皆消散速证菩提。获无量恒河沙等无量功德。速成正觉能转法轮。

　　结坛场法品第七

