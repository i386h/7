<!-- { "loadSidebar": true } -->
　　复说三摩地法。时阿阇梨观想[亢*欠]字变成大智。大智化成不动尊忿怒明王。作妙眼童子相身翡翠色。顶戴冠内有阿閦佛。六臂三面面各三目。正面微笑。右面黄色现忿怒相。开口出舌舌如红莲。左面白色以齿咬唇现大忿怒相。右第一手持剑。第二手持金刚杵。第三手持箭。左第一手持罥索及作期克印。第二手持般若经。第三手持弓。放赤色光遍满照曜。坐莲花上垂于一足。而彼座下有大宝山。心念吽字能除诸魔。具无边神通。化佛如云遍满虚空。如是依法观想。彼人已践圣道不久成佛。此名一切如来证觉不动智变化金刚三摩地。
　　复说三摩地法。时阿阇梨观想吽字变成大智。大智化成吒枳忿怒明王。身如青云色。六臂三面面各三目。顶戴宝冠冠内有佛。正面微笑。右面现忿怒相。左面白色以齿咬唇现颦眉忿怒相。二手结吒枳印。右第二手持金刚杵。第三手持箭。左第二手持般若经。第三手持弓。放赤色光遍满照曜。坐莲花上垂于一足。化佛如云遍满虚空。下有诸魔悉皆惊怖合掌作礼。如是依法观想当得最上大智。此名善钩一切众生最胜金刚三摩地。
　　复说三摩地法。时阿阇梨观想吽字变成大智。大智化成你罗难拏忿怒明王。身大青色六臂三面面各三目。正面微笑。右面黄色现忿怒相。左面青云色以齿咬唇。顶戴宝冠冠内有佛。右第一手持金刚杵。第二手持宝杖。第三手持箭。左第一手持罥索及作期克印。第二手持般若经。第三手持弓。赤色圆光遍满照曜。八大龙王而为严饰。坐莲花上垂于一足。化佛如云遍满虚空。如是依法观想所获功德如前无异。此名大智金刚三摩地。
　　复说三摩地法。时阿阇梨观想吽字变成大智。大智化成大力忿怒明王。身如云色八臂三面。面各三目目作赤色。发赤竖立顶戴阿閦佛。正面微笑。右面金色作忿怒相。左面白色以齿咬唇。右第一手持金刚杵。第二手持宝杖。第三手持剑。第四手持箭。左第一手持罥索及作期克印。第二手持般若经。第三手持骨朵。第四手持弓。坐于莲花而垂一足。白轮圆光遍满照曜。作忿怒顾视。诸天睹之深生惊怖避走十方。化佛如云遍满虚空。如是依法志心观想。所获功德与前无异。此名大力大智最胜金刚三摩地。
　　复说三摩地法。时阿阇梨观想勃龙二合字变成大智。大智化成大轮佛顶。身现金色有大圆光遍满照曜。三面面各三目。手作禅定印金刚莲花上坐。于其座下有大宝山。彼佛两边有四亲近菩萨。诸相圆满面现笑容。手持宝金刚杵。优钵罗花及莲花等。种种衣服而为装严。于大轮佛顶外复想轮围。于彼围内面有五色金刚光明普遍照曜。化佛如云遍满虚空。如是依法观想大轮佛顶。若人乐求生佛刹土。彼人决定随愿得生。非久之间速证菩提。此名装严一切佛刹大智大轮金刚三摩地。
　　复说三摩地法。时阿阇梨观想惹字变成大智。大智化成大夜叉主。名宝藏神。身黄色二臂三面。顶戴宝冠内有五佛。于冠左边少有所损。坐于莲花上。座下有贤瓶满盛诸宝。右手持海甘子。左手持鼠囊。两边有四夜叉女。身貌端正众宝装严。降一切宝雨化佛满空。如是依法观想。欲求财宝不久遍地。现大财宝得大富贵。复想己手掌中出甘露水施宝藏神。此名施宝雨大智金刚三摩地。
　　复说三摩地法。时阿阇梨观想[牟*含]字变成大智。大智化成日前菩萨。形容如十六岁。圆光炽盛身真金色。光明照耀逾于千日。以种种宝装严其身。乘七马车顶戴五如来冠。以大神通力拥护十方。六臂三面面各三目。正面圆满微笑。右第一手持金刚杵。第二手持针连线。第三手持箭。左第一手持罥索及作期克印。第二手持无忧树枝。第三手持弓。以神通力能禁缚一切诸恶众生。乃至缝彼眼耳口鼻等。如是常作观想。及持此菩萨根本真言。能降伏一切众生。能销除一切烦恼。乃至成无上菩提。此名隐身诸恶最上大智金刚三摩地。
　　复说三摩地法。时阿阇梨观想邦字变成大智。大智化成钵兰拏赊嚩哩菩萨。身现金色坐于莲花上顶戴五如来冠。想降甘露雨。身有圆光炽盛照曜。以花鬘严饰六臂。三面面各三目现喜怒相一切装严。右第一手持金刚杵。第二手持钺斧。第三手持箭。左第一手持罥索及作期克印。第二手持贝叶树枝。第三手持弓能变。化忿怒明王如云偏空。而彼明王以炽盛光降诸恶曜。复作忿怒炽盛势。其明王顶戴阿閦佛。如是依法观想。能除诸魔惊怖及诸灾障。此名息除一切诸魔尘垢大智金刚三摩地。
　　复说三摩地法。时阿阇梨观想惹字变成大智。大智化成穰虞利菩萨。作童子相头有七龙。龙头有如意珠光明遍照。顶戴阿閦佛及种种花。面现喜怒相以大龙系腰。坐于莲花上。身相金色放赤圆光。六臂三面面各三目。右第一手持金刚杵。第二手持剑。第三手作舞势及持箭。左第一手持罥索及作期克印。第二手持尾沙花。第三手持弓。如是菩萨复化五色虹光明遍满。如是持诵者。若见有情遭恶毒所害。观想诸佛满虚空中。手持甘露瓶灌于彼人顶。复想彼人口门有一[口*爾]字其毒即除永获安乐。如是依法观想。不久证大菩提。此名能断除一切烦恼及诸恶毒大智龙王金刚三摩地。
　　复说三摩地法。时阿阇梨观想吽字变成大智。大智化成诃逻曷罗菩萨。身大白色八臂三面。面各三目。顶戴宝冠如半月相。冠内有佛相好圆满。面现笑容作贡高势。右第一手执金刚杵。第二手持数珠第三手持箭。第四手持三叉。左第一手持莲花。第二手持般若经。第三手持弓。第四手持髑髅。内安种种花一切装严身。而彼菩萨于宝山岩中。处红莲花座而垂一足。以虎皮为衣。如是依法观想。诸佛满空作大神通。及志心持诵。设不持斋戒随意饮食。亦得速成大觉菩提。此名能成就一切事诃逻曷罗大喜大智金刚三摩地。
　　复说三摩地法。时阿阇梨观想索字变成大智。大智化成降大千界菩萨。彼菩萨能除一切有情诸恶及诸病苦。身有千臂千面。面各三目。今现略相而有八臂四面。面各三目身绿色。作贡高忿怒势。右第一手作施愿印。第二手持剑。第三手持钩。第四手持箭。左第一手持莲花。花内有摩尼金刚杵。第二手持罥索。第三手持弓。第四手持钺斧。发大精进力化本部佛。遍满虚空降千界魔。如是依法观想持诵真言力。以大炽盛光摄他象马军。及能成一切事。能作拥护及降伏等。此名观视大军拥护一切及降大千界大智金刚三摩地。
　　复说三摩地法。时阿阇梨观想特网二合字变成大智。大智化成最上宝幢菩萨。身真金色现忿怒相。八臂四面面各三目。右第一手持剑。第二手持捣杵。第三手持轮。第四手持箭。左第一手持三叉。第二手持金刚杵。第三手持弓。第四手作期克诸魔印。如是依法观想此菩萨。不久证大菩提。此名降三界最上金刚三摩地。
　　复说三摩地法。时阿阇梨观想钵囕二合字变成大智。大智化成大随求菩萨。八臂四面面各三目。身现金色具大威德。作贡高无畏势。右第一手持剑。第二手持轮。第三手持三又。第四手持箭。左第一手持金刚杵。第二手持罥索。第三手持钺斧。第四手持弓。坐于莲花上放大光明。如千日轮能除诸恶。此三摩地法。所有女人胎中子死者。时阿阇梨依法观想。自身为妙吉祥。持彼秘密曼拏罗内诸贤圣阏伽瓶灌女人顶。复想彼女胎中。所有非人薄福之子。以印及真言。为发遣净除罪障已。复想彼胎摄入福子。时彼女人得子安隐。此名观察一切胎藏随求大智最胜金刚三摩地。
　　复说三摩地法。时阿阇梨观想网字变成大智。大智化成持世菩萨。其身金色诸相圆满。一切装严光明照曜。作贡高势身有六臂。右第一手作施愿印。第二手持谷穗。第三手持箭。左第一手持如意宝。第二手持弓。第三手降宝雨。乃至眷属及仆从紧羯啰夜叉等。亦悉降宝及五谷雨。如是依法观想此持世菩萨。能降财谷雨广七由旬量。不久速成菩提。此名降财谷雨广智金刚三摩地。
　　复说三摩地法。时阿阇梨观想尾字变成大智。大智化成白莲罗刹女。身黑色腹大具大威势。有炽盛光如闪电相。坐莲花上垂于一足。有十八臂十二面。面各三目利牙出外。发髻赤黄色顶戴阿閦佛。髑髅为璎珞现大忿怒相。师子皮为衣龙为络腋。手持满血髑髅。及持剑钩轮金刚杵三叉。铃幡宝棒罥索钺斧等。复以众宝装严于身。能破诸恶有情。如是依法观想及持诵真言。为利益一切众生故。不久证大菩提。此名除灭一切恶观察佛刹最胜金刚三摩地。

　　佛说瑜伽大教王经卷第二



　　佛说瑜伽大教王经卷第三

　　　　西天译经三藏朝散大夫试光禄卿明教大师臣法贤奉　诏译

　　真言大智变化品第五

　　尔时世尊大遍照金刚如来。观察一切如来已。入寂静无尘最胜金刚三摩地。于此三摩地出已。从金刚三昧。说一切如来母佛眼大菩萨真言曰。
　　唵(引)婆誐嚩底(一)噜噜(二)塞普(二合)噜(三)入嚩(二合)罗(四)底瑟吒(二合)(五)悉驮噜左你(引)(六)萨哩嚩(二合引)啰他(二合)娑(引)达你娑嚩(二合引)贺(引)(七)
　　尔时诸佛如来及十地满心大菩萨众。闻此真言已悉皆欢喜。一切魔军惊怖迷闷。唯念大遍照金刚如来。今此真言具足大智。若有持诵之者能作种种成就事。乃至死者使令还命。难成能成。
　　尔时世尊复入三金刚最上炽盛三昧金刚三摩地。从定出已。说诸佛母摩摩枳菩萨真言曰。
　　唵(引)商羯哩(引)(一)扇(引)底羯哩(引)(二)崛吒崛吒(三)崛致你崛致你(四)哩伽(二合引)多野哩伽(二合引)多野(五)崛致你娑嚩(二合引)贺(引)(六)
　　尔时诸佛如来闻此佛母真言已。皆大欢喜。唯念心金刚如来。此真言能成就一切息灾增益等法。能作拥护乃至能灭一切罪障。
　　尔时世尊复入大乐无边莲花三金刚心变化三昧金刚三摩地。于定出已。从三金刚。说诸法母白衣菩萨真言曰。
　　唵(引)羯致(引)(一)尾羯致(引)(二)你羯致(引)(三)羯[舀*鳥]羯致(引)(四)羯噜吒微哩曳(二合引)娑嚩(二合引)贺(引)(五)
　　尔时诸佛如来闻此真言已。悉皆出定唯念心金刚如来。若人持诵观想。能作一切事能善拥护。乃至增长微妙法藏。
　　尔时世尊复入觉悟诸天平等三金刚大乐金刚三摩地。从定出已。说诸佛母大智多罗菩萨真言曰。
　　唵(引)多(引)哩(引)(一)咄多(引)哩(引)(二)咄哩(引)娑嚩(二合引)贺(引)(三)
