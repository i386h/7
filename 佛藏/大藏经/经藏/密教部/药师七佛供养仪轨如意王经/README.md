<!-- { "loadSidebar": true } -->
  药师七佛供养仪轨如意王经
　　清 工布查布译




　　药师七佛供养仪轨如意王经

　　　　大清册封西天大善自在佛领天下释教普智持金刚达赖喇嘛造
　　　　内阁掌译西番蒙古诸文番学总管仪宾工布查布旧译
　　　　崇梵静觉国师琢[王*羕]珞瓒校对
　　　　传贤首宗讲经论沙门京都静默寺住持僧海宽润色
　　　　内庭经咒馆行走梵香寺大喇嘛巴尔藏嘉磋补译
　　　　显亲王府润色校刻
　　稽首离垢满月主　　法雨饶益诸众生
　　修持仪轨行愿法　　愿灭诸苦获安宁

　　(此约取信行系愿之缘起也)(以上四句偈。并分行细字。仪宾工布查布所译之旧文也)。
　　(按番本。广演源流。辩正。布坛。置像。设供等例。三十余篇。文甚繁多皆非讽诵者。无庸全译。今将供坛城法。开列于后)。
　　修建药师坛法。或有制造坛城。或有绘画坛城。皆可。再或奉安释迦佛。药师七如来。及诸大菩萨护法十二药叉诸像。各随其宜。香灯花供。如法设之其供品。随时具办。务取虔洁。
　　欲修持者。自身浴净。著新衣。其为外浴。肉酒蒜葱等不净食断之。如三白三甜等净食。食之。染污心远离。其为内浴。以此法门行者居家者。安住斋戒出家者。安大乘斋戒。此最为要故。
　　仰冀三宝谛实一切诸佛菩萨摄授。二种资粮圆满最胜力。法界清净不可思议胜力。上师诸佛。并其弟子。在此奉受布萨之处。福田降临垂锡(此谛实胜力。降临奉坐。胜解想之)。
　　哀愍五浊时众生　　大方等经心藏义
　　亲教宗派摄持等　　威德诸师我敬礼
　　世尊具大慈悲心　　一切种智引导师
　　福慧功德胜海深　　于诸如来我敬礼
　　清净远离贪欲尘　　善能解脱诸恶趣
　　一味最上胜真谛　　寂静妙法我敬礼
　　已解宣说令他解　　善能住于诸学处
　　具诸功德胜福田　　于诸僧伽我敬礼
　　顶礼最尊正遍知　　顶礼宏济正妙法
　　顶礼广大僧伽众　　永于三宝诚顶礼
　　明鉴十方诸众生　　十方尽转妙法轮
　　拔济十方诸有情　　十方诸佛我敬礼
　　同心齐发希有愿　　行道时位亦作伴
　　一贤劫中事究竟　　圆满千佛我敬礼
　　已往无数世劫前　　为救众生穷困苦
　　誓发种种奇特愿　　八大善逝我敬礼
　　维卫式弃毗舍浮　　留孙金寂及饮光
　　释迦牟尼天中天　　勇猛七佛我敬礼
　　无垢月面殊胜像　　紫摩金身我敬礼
　　远离尘垢三界无　　正等明觉我敬礼
　　大悲世尊平等摄　　闻名即息恶趣苦
　　除三毒病药师佛　　琉璃光佛我敬礼
　　若有正觉降生处　　及其得成菩提处
　　转大寂静法轮处　　无漏灭处尽敬礼
　　善逝随方常居住　　经行散步坐立地
　　狮子卧势安眠处　　如斯等处尽敬礼
　　上方下方暨中央　　方隅不拘何方所
　　凡有舍利无舍利　　一切宝塔我敬礼
　　慧度不可言思说　　无生无灭虚空礼
　　随类自性智慧生　　三世佛母我敬礼
　　文殊救脱秘密主　　观世音等广大行
　　乐负度生有寂任　　大乘僧众我敬礼
　　宝光圆满妙明心　　发生其身愿敬礼
　　虽作害者与安乐　　如是等处我归依
　　应真胜智诸根调　　与教同有久住世
　　流通佛法作攘护　　十六罗汉我敬礼
　　修观十二因缘法　　自来缘觉分智果
　　不依知识自悟证　　诸圣缘觉我敬礼
　　得大变化力神通　　伎瑞已就承佛敕
　　善能谨守宝法藏　　护教金刚我敬礼
　　宿因广积善施海　　得大寿命财谷瑞
　　资育荫庇行道者　　继诸施财赞敬礼
　　遍于虚空佛菩萨　　我等众生尽无余
　　分身变作刹尘数　　一切时中恭敬礼
　　所有十方世界中　　三世一切人师子
　　我以清净身语意　　一切遍礼尽无余
　　普贤行愿威神力　　普现一切如来前
　　一身复现刹尘身　　一一遍礼刹尘佛
　　于一尘中尘数佛　　各处菩萨众会中
　　无尽法界尘亦然　　深信诸佛皆充满
　　各以一切音声海　　普出无尽妙言词
　　尽于未来一切劫　　赞佛甚深功德海

　　(拜毕。各归本位。鼓吹诸般乐器。且作且诵云)。
　　以诸最胜妙花鬘　　伎乐涂香及伞盖
　　如是最胜庄严具　　我以供养诸如来
　　最胜衣服最胜香　　末香烧香与灯烛
　　一一皆如妙高聚　　我悉供养诸如来
　　我以广大胜解心　　深信一切三世佛
　　悉以普贤行愿力　　普遍供养诸如来

　　(止乐。复诵云)。
　　我昔所造诸恶业　　皆由无始贪嗔痴
　　从身语意之所生　　一切我今皆忏悔
　　十方一切诸众生　　二乘有学及无学
　　一切如来与菩萨　　所有功德皆随喜
　　十方所有世间灯　　最初成就菩提者
　　我今一切皆劝请　　转于无上妙法轮
　　诸佛若有示涅槃　　我悉至诚而劝请
　　唯愿久住刹尘劫　　利乐一切诸众生
　　所有礼赞供养佛　　请佛住世转法轮
　　随喜忏悔诸善根　　回向众生及佛道

　　(如是作七支毕。右膝著地。合掌诚念受布萨义云)。
　　云何。忆昔如来应供正等正觉。如调顺马王。及大象王。应作者作。所作已办。舍诸重担。逮得已利。尽诸有结。具真实语心善解脱。正智解脱者。彼等或以为便于众生故。为令利益故。为令解脱故为令无疾病故。为令无饥馑故。为令圆满菩提方法故为令增上圆满无上菩提正觉故。实受布萨禁戒。如是我(某人)。亦起于此时。至于明旦日出时间实受布萨也(如是诵三遍。已得戒想。更宜记其所戒条目。诵云)。
　　从今不杀生　　亦不取他财
　　不行淫欲事　　不说虚妄语
　　因生多过失　　诸酒断不饮
　　不坐高广床　　复舍非时食
　　不著香鬘饰　　不作歌舞乐
　　如昔应供尊　　永断杀生等
　　我以如是戒　　愿得无上果
　　被苦扰众生　　愿拔出苦海(诵三遍)

　　鄂嘛阿摩噶哈施伊拉　萨嘛拔哈喇萨嘛拔哈喇　拔哈喇拔哈喇　嘛哈阿舒拔达哈　萨鵽巴达嘛　毕不溪伊答　不杂达哈喇达哈喇　萨曼答　阿斡罗基得　吽葩查娑阿哈阿(是谓净戒总持。诵七遍。或二十一遍)
　　坚持禁戒离垢染　　具足清净无所犯
　　离于禁戒取著等　　愿戒波罗密圆满

　　(如是发愿)。
　　(以上。乃受大乘布萨法也。受戒毕。而观作恭敬欢喜之想)。

　　归依者

　　归依十方三世一切如来。身语意德业。元统自性。出生八万四千法蕴。主宰一切圣僧。具恩亲教师。与宗派威德诸上师。

　　归依佛归依法归依僧(以上如常诵之)

　　归依世尊。药师八大善逝佛会。同其眷属(三遍。或七遍)。

　　发菩提心

　　为诸有情。愿得佛果。因此奉修世尊八大如来。佛会。同其眷属。礼．供．劝祈。妙意等胜道。次第安住也。

　　从真如体中发四无量心

　　我与诸有。法性本来相同。而尚未悟是理。一切众生愿令常具安乐。及安业因。
　　愿令永离苦恼。及苦恼因。
　　愿令既无苦恼不离纯乐。
　　愿令悉舍爱恶。亲疏分别。苦乐之因永处平等心。
　　(虎巢大师云。欲修持者。先当竭力自观。无我禅定斯功既起。由是发四无量心。及菩提心。皆为彼无明众生故此语乃分析因果次第。总以四无量心定之。盖菩提心。与四无量心。二种。意本相同也。若专发菩提心者。其说具于下文。发明仪轨。合大师经义也)。

　　四种加持中加持坛宇

　　仰冀三宝谛实。一切诸佛菩萨摄授。二种资粮圆满最胜力法界清净不可思议胜力。愿谨遵七佛如来本愿经中所说仪式。十方如来。并其弟子。诸圣护法会集之坛。与诸供品如彼诸佛菩萨。往昔愿力所感清净佛国。兼如阿密达佛。极乐世界。具足一切功德庄严。其地。皆是种种珍宝所成。平如手掌。广大无边。无垢放光微妙触乐柔软适散种种天花。各具牛头旃檀香气宝砖为垣。金银珍珠。纷沙布地。乌答巴拉。沽穆达。莲花。荏苒敷满。八功德水。池沼莹彻。微妙庄饰诸般水鸟。唱和雅音。戏喜飞腾。种种如意宝树。各树具饰以天嘛呢。珍珠璎珞悬垂宝珠。开发花果。灿然成熟。时风微动。悬垂金铃。摇动出妙法音。行列庄饰。如是丰足宝地。自然成就。

　　加持房舍坛宇

　　复次地中。七宝所成。无量大殿。放大光明。充满无量世界。纤丽非一殊胜无边。微妙无穷超出三界诸境度越世间。以彼无上善根。感成清净。自在觉明体相。如来所住之处。与诸菩萨圣僧。天．龙．鸦．嘎刹．干达喇斡．阿苏。喇噶噜查。金那喇。嘛和喇噶．人．非人等。无数游戏其间。以资法味。恒常喜悦。愿度一切有情。永得利益。远离一切烦恼怨害垢障。永舍一切魔事。一切世间庄严。不可比拟。宛如佛净土。意念大智慧。彻悟决定。自乘止观。入于解脱门。空性无相。无愿宝莲花王。无量功德。为饰此等无量宝殿。自然成就。

　　加持座位

　　复次宝坛中。莲花狮子宝座。善名称吉祥王如来。宝月莲花智严威音王如来。金色无垢宝光妙行成就如来。无忧最胜吉祥如来。法海雷音如来。法海胜慧游戏神通如来。药师琉璃光王如来。释迦牟尼如来。及十方如来菩萨。一切圣神。护法聚会。居处敷布。随各圣者。愿力所感。灿烂丰足。自然成就。

　　加持供物

　　复次内外一切处所。随种合宜天人最妙受用供物饮食．衣服．音乐．奇特种种供品。犹如三藏经暨普贤行愿品经所载。一切供物。如云如海。精洁盈满。庄严具陈。愿一切圣者。聚会冥加。亦愿垂慈纳受(三遍)。
　　(普贤供云广大喜悦者。诵供云总持。此乃增上大利益经中所云)。
　　止鄂嘛纳摩拔哈噶斡得　拔杂喇萨阿喇　巴喇嘛喇达讷　答塔阿噶答阿鸦　阿喇哈得　萨嘛鸦嘎萨嘛餔达达哈鸦　答达鸦塔阿　止鄂嘛拔杂哷拔杂哷　嘛哈阿拔杂哷　嘛哈阿得杂拔杂哷　嘛哈阿毕达鸦阿拔杂哷　嘛哈阿玻堤咨答答拔杂哷　嘛哈阿玻堤曼拙巴　桑嘎喇嘛那拔杂哷　萨喇斡嘎喇嘛　阿阿斡喇那　毕硕达哈纳　拔杂哷娑阿哈阿(三遍。或七遍遍)
　　复次三宝谛实一切诸佛菩萨摄授。二种资粮圆满最胜力。法界清净不可思议胜力。如是成就(三遍诵)。
