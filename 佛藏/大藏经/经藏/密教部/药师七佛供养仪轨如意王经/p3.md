<!-- { "loadSidebar": true } -->
　　顶礼供养归依。大梵帝释。四大天王等。一切护法。顶礼供养归依。极畏药叉大将等。十二药叉大将。于此圣会。供奉德水。涂香。妙花。熏香。明灯。食物。雅乐宝盖幢幡等。现今尽力备设此供。十方所有无主所拘。天上人间妙物。安乐所用。一切丰足。或咒。觉明势力胜信力。感发所生云供。犹如普贤行愿品中所说。大海虚空。无边无际。一切盈满。奉供献者今为(某人云云)兼我等。从无始来。在轮转时。一切生身中。作不善业略言之。如所不应作者作。应作者不作等。所有正罪。一切诚心忏悔。三世圣凡。所作诸善根。一切福德。今皆随喜。十方诸佛。劝请转无上大法轮。作世间明灯。若有将欲示入涅槃者。于是发一切诚心。仰祈永莫入灭。劝请常住世界。利益众生。如是所作一切福德。自他无遗。因而回向。令得现证无上菩提之因(按番经。此节内分行细字。与前四节分行细字同。今亦按旧绎改之)世尊会集法坛愿垂慈念。诸佛具大慈大悲专为未来五百世后。像法转时。有情众生。被种种恶业所缠。一切恶病所逼。种种苦恼所害。及诸困穷所迫。以为救度是等有情。兼为于诸天人。作利益之故。往昔七佛世尊如来。应供正等正觉善巧方便。昔发广大本愿。摄授加被。不可思议现在我等。本师世尊释迦牟尼如来。亲口宣扬。并为摄授。暨圣者文殊救脱金刚手等。诸尊菩萨摩诃萨往昔世尊所说。真实意行广大圆满。作为威就本经义业。察明圣语。应许摄授。梵天帝释。四大天王。十二药叉大将等。拥护妙法。诸大近事。今在法会前。于说本愿功德经时。凡诸受持。本愿功德经之有情者。应诺拥护救济。云何应诺以为先圣之所熏被。又如本愿功德经中所说。诸尊如来。并其弟子。在此聚会筑设坛场。尽力敷陈。合和供品法会坛前。称扬嘉号奉献供物。祈望恩指。在于会前如昔云何摄授。所说本愿功德经仪轨。现作圆满利益。如是所得一切恩惠。愿为(某人云云)兼我等速得垂锡(亦同前。按旧译改之。以下分行细字凡有同此者。俱按旧译改之)世尊会集法坛。愿垂慈念。诸尊圣者。具足洞照智慧怜悯慈悲。妙行事业救济势力。不可思议皆为利乐发生之故伏愿佛教兴隆。掌教诸位上师。身安寿长白法事业。渐见增广。十方众僧。咸得安和而其十种法行。一切受持。增长圆满流通依是势力所感。一切有情。咸得安乐。且特现前施主。而为上首。一切有情净消二障。圆满二资而速疾得成正等正觉愿赐冥加。
　　(复次。龙树菩萨云。四无量礼。如是说者盖佛境无量。自身变化无量为利众生无量。故寻无量手。获得功德无量。如施伊拉拔哈达喇经中所载。四无量。所谓四无量因。意念同也。信解殊胜德水等。具足八功德水。波鬘微动。浪如璎珞。行列无数。自身变化。亦如是状。而以奉身。乌阇嘛巴阿喇花。曼达阿。喇花莲花。乌答巴拉花。拔沽拉花等。天上人间。杂色妙花盈满虚空。而奉头上。赤白栴檀。蛇心沉香阇噜嘎香。香面未番种种药草焚熏。厚如云体而以奉鼻。尘器世界。而作灯碗粮油。百草津液禾油。如海填满须弥。以为灯心。燃灯无边。光明能超日月而以奉眼。六香。冰片栴檀等妙香。合和妙药。涂香如殑河流。而奉心间。天龙。鸦嘎刹。人等诸般熟食及未熟食。微妙九品。百味食物。而以奉舌。籥器。笛铦子。鼓。桑鼓等世间音声盈满。而以奉耳。复又伞盖幢幡彩鬘。七珍八宝。八吉祥等。为所供之物。或有真设。或作有相。心中多端变化。皆有主所拘供养。须弥山。金山游海。四洲日月等。是无主所拘供养。身或作如意宝。或作宝宫殿。复作役使随说成就乃为奉身供养。以上雪供。诵总持咒力。感如普贤云供成就者。是为总持供养。于是供养。远离限量不可思议者。是为胜解供养。迎请如来。同其眷属。乃为依力。昔已造之罪。如毒入腹。生极悔心者。乃自责之力。从今至于命难。而不复作者复退过力。如上所说。礼供。于胜义中亦无自性。世俗中。一切自他之罪障兼我等。如是说时。诸佛菩萨从心问放大光明。犹如能医。而用呕吐之药。将病引出。自身净如水晶胜信解者乃对治遍行力忏悔。自他一切三时所作之善。心生欢喜)(三千须弥衡时得限量随喜功德较彼无限量)(如是他善作随喜者得福平等有此利益。太子一切善成。成佛不远时)(圆明无为寂灭离缘起。犹如甘露妙法我今得。然虽宣说究亦谁能知。故且不语住于山林中。于此示现。不说法时。如梵天持千辐轮奉献祈祷。今即如自手持轮。各随所化界想根基祈请转妙法轮。诸佛菩萨为利有情虽六时不遗但诸有情。烦恼炽盛。故心生厌离。欲归于寂者。恳祈为利众生。永住一劫。不应涅槃。劝请住世。将无边善法。回向究竟菩提者。无尽意菩萨请问经中。有长行义。有一秘诀师所云。云何广大海中一滴水。乃至海水不尽是无尽。如是回向菩提诸善根。乃至不得菩提是不尽如如是善根。回向菩提因者。与时无尽。殊特支是也。如是七觉支。即同于耕种秋果熟实。是故劝请胜意。于诸胜境处。猛力专念。往昔所发胜意。奉求现今我等。随愿成就。如是名谓总祈。诸胜意成就。奉供因。即祷祝也)。
　　第二广演各各礼供发愿中。八如来。妙法。僧伽。兼成就总持宝瓶等。其八如来。初于善名。向下请圣。一一奉供发愿作之。

　　第一善名称吉祥王如来名号诵之奉供发愿

　　顶礼供养归依。世尊。应供正等正觉。善名称吉祥王如来(诵七遍)(今时不诵七遍。作易法者甚多。则成增减。而大有妨碍。故为克定方好)(此间奉供之法。亦如上于此圣会等六支。增补诵之。以下悉皆仿此)。
　　诸佛子等。今在众会道场。善名称吉祥王如来前闻号忆念。虔诵七遍。并礼赞供养等善力。善名称吉祥王如来。应佛当时。所发本愿某等愿为一切众生。若有身受种种痛苦。热病鬼魅。咒诅起尸等难。种种逼切。皆作灾害。一切病症。顿时息灭。乃至究竟菩提。无热病罪业之鬼魅。一切病症。善消除之。
　　某等愿为一切众生若有盲聋颠狂白癞诸病所困。愿彼等。乃至究竟菩提。诸根具足。一切苦恼病患。悉能断绝。
　　某等愿为一切众生。若有贪嗔痴障覆者。或作五逆之罪。多行非行之行。诽谤正法。作种种不善业罪。堕三途地狱。彼等众生。已生于地狱。受诸般苦楚。愿彼等。一切五逆之罪。恶业障等。一切尽能消除。乃至无上正等正觉。究竟不行众生地狱。及恶道中。常受天宫。天乐人乐。
　　某等愿为一切众生。若有穷困乏匮。饮食衣财。米谷卧具。香鬘诸物愿彼等。乃至究竟菩提。资生金银。衣财米谷。卧具香鬘。受用诸物某等愿为一切众生。若有缠缚捶挞。入于监牢。兵刃等。身受种种苦恼。愿彼等。乃至究竟菩提。一切缠缚捶挞。常令解脱。断绝一切身中烦恼。
　　某等愿为一切众生。若有无依怙者。身烦火炽。误入狮子虎豹。熊罴毒蛇之处。至于命难。可怜愍者。愿彼等。乃至究竟菩提。身中烦火。一切息灭。狮虎熊罴毒蛇等皆生慈心。无畏安住善地。
　　某等愿为一切众生。若有互相斗争。言讼恼乱惊恐怕惧。愿彼等。乃至究竟菩提斗争言讼。一切息灭互相慈心安住。
　　某等愿为一切众生。若有乘船。入于江海至无有洲渚。欲求活命。种种叫苦愿彼等。乃至究竟菩提。江海之中。安然得出无畏渡过。
　　愿此身迁没时。即往应供正等正觉善名称吉祥王如来佛土。莲台狮子宝座内化生往生之后总持禅定等。一切功德现前无上导师。善名称吉祥王等。及十方一切诸佛。亲得授记。心生欢悦刹那刹那间。无碍入于诸佛国土。
　　往昔最胜如来佛　　曾说弘深八大愿
　　依佛慈悲摄授力　　一切众生悉成就
　　唯愿佛法常炽盛　　普令有情得安乐
　　无明烦恼总消除　　速成无上菩提道

　　第二威音王如来

　　顶礼供养归依。世尊应供正等正觉宝月莲花智严威音王如来(七遍)。
　　(此间奉供六支同前)。
　　诸佛子等。今在众会道场宝月莲花智严威音王如来前闻号忆念。虔诵七遍。并礼赞供养等善力。宝月莲花智严威音王如来。应佛当时。所发本愿。
　　某等一切众生。若有为营农业。或商贾事。令心种种扰乱。故于菩提方分诸善法等。与菩提之心。作意亡失。迷于轮回各受轮转种种之苦。病老衰亡。忧嗥叫苦。意不安乐。无边扰感。一一当受。愿彼等。一切消除。乃至无上菩提正遍知觉。饮食衣服。受用资生之具。财谷金银。所得丰足。令诸善法增长。亦不舍离菩提之心。所作恶道有情地狱等。一切轮回苦难。咸得解脱。
　　某等一切众生。若为寒暑饥渴。烦热逼身受大苦恼可怜愍者。愿彼等。一切宿业障覆悉皆消除。乃以是身。而为最后之身。乃至无上菩提。一切生苦。悉得解脱。受人天乐。
　　复次若有女人。种种疾病。逼迫其身。更兼女身。所为下劣。临当产时。受大苦恼愿彼等。一切苦恼。悉皆断除。乃以是身。而为最后之身。乃至究竟菩提常为男子。某等一切众生。若遇死厄冤对。行险难处。为贼所侵。与其父母。兄弟姊妹。亲友眷属。受诸苦恼。悲泣痛戚。而逼其身。愿彼等。一切解脱。乃至究竟菩提。死厄冤难。险处被害。一切消灭。悲泣苦恼。悉皆远离。
　　某等一切众生。若遇昏夜。行于黑暗之处。成办种种缘事。被恶鬼神之所恼乱畏惧。大声叫哭。愿彼等一切消释。乃至究竟菩提。凡诸黑暗。已无所有。最恶鬼魔。悉皆解脱。皆其供养奉事。所作种种殷勤之故。
　　某等一切众生。若有下劣识解。智慧甚少。举念愚痴善法根力。菩提觉支。禅定诸总持门。及佛法僧。随念亡失。愿彼等。一切觉悟。乃至究竟菩提。禅定正念根力。诸总持门。诸菩提支。现前成就。随大智慧。行之无碍。
　　某等一切众生。若有下劣识解。欲求声闻。及独觉乘者。修行而住。弃背无上胜妙菩提。愿彼等。一切顿除。乃至究竟菩提。于无上正等正觉。永不退转。决定超越。声闻独觉之地。作意菩提。永不舍离。
　　某等一切众生。或逢大劫将尽之时。杂嘛餔低伊州。火遍发起。被火焚坏。悲泣忧恼。由彼前身恶业力。故受斯种苦。无归无依。愿彼等。一切苦恼忧悲。悉皆远离。受清凉乐。
　　愿此身迁没时。即往应供正等正觉。宝月莲花智严威音王如来国土。莲台狮子宝座内化生。往生之后总持禅定等。一切功德现前。无上导师。宝月莲花智严威音王等。及十方一切诸佛。亲得授记。心生欢悦。刹那刹那间。无碍入于诸佛国土。
