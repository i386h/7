<!-- { "loadSidebar": true } -->
　　尔时金刚手菩萨摩诃萨。承佛威神。观察十方无量无边尘数世界一切众生。如观掌中阿摩勒果。为众生故。生大悲心。即从座起。偏袒右肩。右膝著地。而白佛言。世尊一切世间诸有情类。或有贪著财宝。或有贪著饮食。或有贪著五欲憎嫌三宝。或有爱乐歌舞恣情游戏。是等众生。未曾见闻真实妙法。入于邪见外道法中。而不修习诸佛梵行。彼诸众生。广造恶业作地狱因。一切余法不能救度。唯有金刚界大曼陀罗无上大法。善能救护。何以故。若有众生造种种罪。当堕地狱饿鬼畜生。及八难处。唯有此法而能拔济。若有众生希望一切最胜安乐。唯此秘密善能圆满。复有众生爱乐正法。愿求一切如来净戒三昧智慧最胜悉地。此秘密法为方便行。曾多佛所修种种行。求于禅定解脱等果。如是众生易入此曼陀罗。即便证得阿耨多罗三藐三菩提。何况世间福乐果报。今者世尊。发起最胜大慈悲心。为斯等事。今当演说陀罗尼法。
　　尔时佛薄伽梵。告金刚手菩萨言。善哉善哉金刚手。如是如是如汝所说。汝起大悲。为未来世一切众生。示如实道。善男子谛听谛听善思念之。我今为汝。次第广说此曼陀罗大道场法。善男子若有修学诸佛境界此金刚界瑜伽大曼陀罗法著。最初第一作何等事。瑜伽行者最初入道场时。先结灭罪印。以左右大母指头指。更互相叉。以左右中指。直竖。次以二中指头相屈。更互拄著。其左右无名指小指。如大拇指头指。更互相叉。即持真言。如此名为三业秘密真言曰。
　　
　　持一遍已。作如是想。一切诸法本性清净。我及众生亦本性清净。作是想已。
　　复次瑜伽行者。结金刚合掌印。先合二掌。次十指头更互相叉。以右押左。即是金刚合掌印。一切印法皆从此生。持真言曰。
　　
　　持真言已。印身五处。一顶上。二右肩上。三左肩上。四心上。五喉上。于时行者。以此金刚合掌之印。加持五处。即时身上被金刚甲。行者及弟子。身心坚固悉得安稳。一切恶鬼毗那夜迦。不得其便。
　　复次喻伽行者。结金刚缚印。不解其前金刚合掌印。左右十指更互相握。以右五指坚握左手。以左五指坚握右手。如缚著相。持真言曰。
　　
　　最后三字。重持三遍。每习三字一遍。左右中指直竖。弹指一遍。如是至三。于时行者。持真言已作想。我身及诸众生身中所有一切烦恼。悉皆除灭。内外清净犹如虚空。堪为诸佛。菩萨住处。一切毗那夜迦诸鬼神等。悉皆远离。四摄十善十波罗蜜。一切善业皆随圆满。犹如众流入于大海。作是想已。
　　复次瑜伽行者。将入道场。双膝著地合掌礼拜。结觉起印。先结金刚拳。次以左右小指更互相钩。以右钩左。次舒左右头指。其头相拄。而作是想。如今毗卢遮那如来。敕于十方世界微尘沙数诸佛菩萨及贤圣众。令止一切三昧说法等事。来集道场观察行者。同共摄受利益众生。作此观已仰印向外。持真言曰。
　　
　　复次瑜伽行者。结金刚拳印。先以左拳。安心之上。次以右拳。出于外边。次舒左拳头指。又舒右拳头指。向外。持真言曰。
　　
　　持此真言一遍。即作此想。逐我身中并道场内所有。毗那夜迦一切恶鬼神等。行者持此真言时。右拳头指。向外摇动。是驱逐相。即名遣出魔等已。
　　复次瑜伽行者。结金刚钩印。先作金刚缚印。次舒右手头指。少屈。想作钩印。请诸佛菩萨一切圣众。持真言曰。
　　
　　才持此真言。一切诸佛菩萨圣众降临。
　　复次瑜伽行者。作集会印。先以两手结金刚拳。次以左拳安右上。次以右拳。上交臂束心。即作是想。一切如来菩萨圣众。皆悉集会。作此观已。持真言曰。
　　
　　持此真言已。即作是想。诸佛菩萨既集会已。发欢喜心。不摇两臂。唯以左右拇指头指。三遍弹指。尔时如来而说偈言。
　　定慧二翼金刚拳　　交臂束心精进力
　　弹指发声遍法界　　谛观普请诸如来


　　诸佛境界摄真实经卷上



　　诸佛境界摄真实经卷中

　　　　罽宾三藏般若奉　诏译

　　金刚界大道场品之余

　　复次瑜伽行者。作如是想。诸佛菩萨今当降临。示现威德大神通力。作此想已。复应观察释迦如来成道之法。如释迦菩萨。近菩提树一由旬内。修诸苦行。满足六年愿成佛道趣菩提树坐金刚座入金刚定。尔时毗卢遮那如来。观见是已。至菩提树金刚道场。示现无数化佛。遍满虚空犹如微尘。各共同声告菩萨言。善男子云何不求成佛之法。菩萨闻已。虔恭合掌。白佛言。我今未知成佛之法。唯愿慈悲示菩提路。时诸化佛告菩萨言。善男子心是菩提。当求自心。恒沙诸佛异口同音。说法身求心真言曰。
　　
　　尔时菩萨闻是法已。结金刚缚印。二手相叉作拳。安之当心。一心观察真言义趣。白诸佛言。我得是法。时佛问曰。得何等法。菩萨答言。心是菩提。我得是法。诸佛告言。更复微细观察分别。菩萨白言。心意识法。入诸烦恼。共相和合。不可分别。然诸法中。求心心所。悉不可得。五蕴法中。求不可得。十二处中亦不可得。十八界中亦不可得。乃至十八空中亦不可得。蕴处界法一一分别。一切法体无我我所。补特伽罗无我我所。心心所法本来无生。亦无灭处。于诸世间一切心中。亦不可见。内无外无。中间亦无。过去心不可得。现在心不可得。未来心不可得。犹如幻化无有差别。我今自证皆悉如是。世尊如我解者。心心所法本来空寂。依何等法求成佛道。诸佛告言。心心所法和合之时。自觉苦乐。名自悟心。唯自能觉他所不悟。依止此心立菩提心。
　　复次瑜伽行者。如彼菩萨。观察心已。结加趺坐。作金刚缚印。安之当心。闭于两目。谛观自心。口习求心真言。意想秘密之义。尔时世尊而说偈言。
　　行者想月轮　　定中普礼足
　　唯愿诸如来　　示我所行处
　　诸佛同音告　　汝应观自心
　　既闻是语已　　如教而观察
　　久住谛思惟　　不见自心相
　　复想礼佛足　　白言最胜尊
　　我不见自心　　此心为何相
　　诸佛咸告语　　心相难测量
　　授汝心真言　　如理谛观察

　　复次瑜伽行者。结金刚缚印。作菩提心相状之观。并习真言。是诸化佛。告菩萨言善男子应发无上大菩提心。菩萨问言。云何名为大菩提心诸佛告言。无量智慧犹如微尘。三阿僧祇一百劫中。精进修习之所成就。远离一切烦恼过失。成就福智犹如虚空。能生如是最胜妙果。即是无上大菩提心。譬如人身心为第一。大菩提心亦复如是。三千界中最为第一。以何义故名为第一。谓一切佛及诸菩萨。从菩提心而得出生。菩萨问言。大菩提心其相云何。诸佛告言。譬如五十由旬圆满月轮。清凉皎洁无诸云翳。当知此是菩提心相。作是语已。无量诸佛异口同音。说大菩提心真言曰。
　　
　　如彼菩萨观菩提心。瑜伽行者亦复如是。
　　尔时如来而说偈曰。
　　一念见净心　　圆满如秋月
　　复作是思惟　　是心为何物
　　烦恼习种子　　善恶皆由心
　　心为阿赖耶　　与净识为本
　　六度熏习故　　彼心为大心
　　藏识本非染　　清净无瑕秽
　　无始修福智　　犹如净满月
　　无体亦无用　　即月亦非月
　　由具福智故　　满月如自心
　　菩萨心欢喜　　复白诸佛言
　　我已见心相　　清净如月轮
　　离诸烦恼垢　　能执所执等
　　诸佛咸告言　　汝心本如是
　　为客尘所翳　　不悟菩提心
　　汝观净月轮　　念念而观照
　　能令智明显　　得悟菩提心

　　复次瑜伽行者。结金刚缚印。依前观察。并习真言。如前化佛告菩萨言。善男子复有坚固菩提心真言曰。
　　
　　尔时菩萨。依前观照而白佛言。我今已见。佛言云何为见。菩萨答言。见满月中五股金刚。一切烦恼悉皆摧碎。如销黄金其色焕然。如此智慧最为第一。即是诸佛不生不灭金刚之身。如彼菩萨观于月轮。瑜伽行者亦复如是。
　　复次瑜伽行者。自观我身金刚萨埵。并复结印持念百言(金刚萨埵即是毗卢遮那如来变化身)如诸化佛告菩萨言。善男子复有如金刚真言曰。
　　
　　尔时菩萨依前观之。白诸佛言。我今已见佛言云何已见。白言。我身已成金刚萨埵。头上宝冠有五化佛。手执金刚以为法主。利益安乐一切众生。如彼菩萨观金刚萨埵。瑜伽行者亦复如是。闭目端坐而作是想。我身即是金刚萨埵。顶有宝冠。宝冠之中五方化佛结跏趺坐。右手把金刚杵。当右臆下。若举此杵。即能摧破一切众生。及自身中所有一切重障烦恼。作此观已。结金刚缚印持此真言。
　　复次瑜伽行者。次观五方诸佛菩萨。及其眷属入自身中。如诸化佛告菩萨言。善男子有同三世诸佛真言曰。
　　
　　尔时菩萨。依前观之。白言已见。云何见之。答言三世诸佛。及其眷属微尘菩萨无数天龙。从十方界入我身。如五方色。青黄赤白及以杂色。是五方佛入我身中。具三真实总成我体。诸佛所证唯此法身。如彼菩萨观诸佛等入于身中。瑜伽行者亦复如是。闭目端坐结金刚缚印。而作是想。五方诸佛一切菩萨。各各自将无数眷属。及天音乐。入我身中。其诸佛身。第一白色。第二青色。第三金色。第四红色。第五杂色。又作此想。三身妙果并三真实。我身之中皆得圆满。如是念念常观。作此观已习彼真言。复作是念。如斯观门是佛境界。我今始觉知心清净。见身作佛。众相圆满得成菩提。于其定中遍礼诸佛。愿垂加护令证法身。
　　复次瑜伽行者。作报身观。如诸化佛告菩萨言。善男子有报身真言曰。
　　
　　尔时菩萨依前观之白言。我今已见。佛言云何见之。答言法与非法本性清净。譬如莲华虽生泥中。而尘不染。我今观此。即是报身。如彼菩萨作报身观。瑜伽行者亦复如是。安心端坐结金刚缚印。当作此想。法与非法本来清净。犹如莲华虽生泥中。尘不能染。诸佛报身。及我报身亦复如是。虽似受用衣服饮食诸天音乐。心不染著。作是想已习其真言。复次瑜伽行者。作化身观。如诸化佛告菩萨言。善男子有化身真言曰。
　　
