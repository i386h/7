<!-- { "loadSidebar": true } -->
　　我此心明。若有行人依法持诵一遍者。是人即得一切阿钵蹉啰作大爱敬。如其行人随心所欲。即得彼来施诸成就。若满四年已。彼为现身作爱乐事。及余一切所作事业皆悉成就。复说三十三天诸佛菩萨现集大曼拏罗。当知此即世间仪轨。余所有法是不空成就胜成就法。其曼拏罗相四方四门。当依法粉画。种种宝树周匝庄严。竖立幡幢诸妙宝盖。复以彼天妙园生树。及俱尾那啰树广为严饰。其内复画帝释宫殿。中安世尊释迦牟尼如来。十六大菩萨而共围绕。如其方位依法安布。于外曼拏罗次第复安诸天等众。如是安布曼拏罗已。金刚阿阇梨依法结印。其印以二手先作金刚拳。次二小指二大指相结。徐徐高起成金刚水印。复持妙华入曼拏罗依法抛华。后诵本部大明一遍。即能请召金刚萨埵等诸贤圣。然后令弟子亦如前法。结印持华入曼拏罗。入已抛华。华所堕处即是本尊。然后阿阇梨授与三昧颂曰。
　　一切佛法僧三宝　　执金刚尊亦复然
　　随力常行孝敬心　　汝得所欲皆成就

　　说是颂已又复告言。从今已后一切所作皆得成就。
　　此名三十三天现集会大曼拏罗。
　　尔时金刚手菩萨摩诃萨。于诸如来前。宣说如上秘密大教王甚深法门已。复为利益诸众生故。说此颂曰。
　　我为利益诸众生　　复令一切教成就
　　说此秘密大教王　　总集大三昧邪法
　　若有欲求成就者　　应当常发净信心
　　而彼大执金刚王　　常居其顶作卫护
　　行人诸欲受用等　　常得如意复作护
　　彼一切苦悉销除　　得卫护故无诸难
　　所说一切成就事　　为利未来诸有情
　　或耳或舌或梦中　　得金刚手常加被
　　诸有所求速圆满　　普集秘密大三昧
　　得一切佛及圣贤　　常施一切成就法

　　尔时金刚手菩萨摩诃萨。说是种种秘密法已。一切如来咸共赞言善哉善哉。是时一切大会等众。皆大欢喜信受奉行。

　　佛说秘密三昧大教王经卷第四


