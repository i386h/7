<!-- { "loadSidebar": true } -->
　　大忿怒王三摩地　　当结三昧邪胜印
　　此佛菩提大智门　　如应观想得成就

　　此佛所说执金刚法门。
　　莲华部大菩提智成就教理。
　　观自在尊三摩地　　作羯磨印当持诵
　　此佛菩提大智门　　如应观想得成就

　　此佛所说观自在法门。
　　宝部大菩提智成就教理。
　　金刚藏尊三摩地　　羯磨印契善所作
　　此佛菩提大智门　　如应观想得成就

　　如上是为诸部大菩提智成就教理。
　　复次金刚手菩萨摩诃萨。宣说诸部随爱乐成就教理。
　　谓先通说一切如来随爱乐成就教理。
　　一切义利遍所作　　即自求佛菩提者
　　念佛三昧法若成　　即得一切佛爱乐

　　此佛所说金刚爱乐法门。
　　如来部随爱乐成就教理。
　　随诸境界所成已　　金刚萨埵作成就
　　真实警悟法无虚　　速得所爱皆成就

　　此佛所说金刚萨埵法门。
　　金刚部随爱乐成就教理。
　　如佛教敕作大利　　普为调伏诸恶者
　　清净忿恚诸有情　　此即金刚随爱乐

　　此佛所说降三世法门。
　　莲华部随爱乐成就教理。
　　贪法乃为观照慈　　悲心即是正法语
　　一切无畏施有情　　即得诸佛随爱乐

　　此佛所说金刚眼法门。
　　宝部随爱乐成就教理。
　　如应广施灌顶法　　及施诸妙珍财藏
　　彼等得佛利相应　　此即诸佛随爱乐

　　此佛所说虚空藏法门。
　　如上是为诸部随爱乐成就教理。
　　复次金刚手菩萨摩诃萨。宣说诸部敬爱成就教理。
　　谓先通说一切如来敬爱成就教理。
　　应知贪性勿厌离　　即清净乐施亦然
　　利诸有情法相应　　此即诸佛敬爱理

　　此佛所说觉智法门。
　　如来部敬爱成就教理。
　　己身妙乐欲顺行　　称苏啰多萨怛鑁
　　金刚萨埵成就门　　真实警悟作敬爱

　　此佛所说普贤法门。
　　金刚部敬爱成就教理。
　　佛为清净诸有情　　普令有情得无畏
　　由于佛教作护持　　杀诸魔恶令敬爱

　　此佛所说降三世法门。
　　莲华部敬爱成就教理。
　　观察贪性本清净　　譬彼莲华正开敷
　　此中若染若爱时　　如应调伏作敬爱

　　此佛所说观自在法门。
　　宝部敬爱成就教理。
　　为求诸佛灌顶故　　日日以大金刚宝
　　安置顶间作法成　　即得诸佛敬爱理

　　此佛所说虚空藏法门。
　　如上是为诸部敬爱成就教理。
　　复次金刚手菩萨摩诃萨。宣说诸部破恶成就教理。
　　谓先通说一切如来破恶成就教理。
　　不见有情有所利　　亦非佛性可清净
　　身口意业所作中　　当得破恶法成就

　　此佛所说如实法门。
　　如来部破恶成就教理。
　　以无所得一切成　　由无嗔恚忿怒生
　　此大金刚摧击时　　速得破恶法成就

　　此佛所说金刚手法门。
　　金刚部破恶成就教理。
　　无恶可制无忿怒　　亦无有情可调伏
　　以己苦法皆施他　　即降三世破诸恶

　　此佛所说降三世法门。
　　莲华部破恶成就教理。
　　法中无悲亦无慈　　无恶有情可清净
　　于己违背语言中　　自得破恶法成就

　　此佛所说观自在法门。
　　宝部破恶成就教理。
　　自本无财可能舍　　他财不取亦不求
　　一切有情贫亦然　　自得破恶法成就

　　此佛所说圆满一切愿法门。
　　无所有法得相应　　我于诸佛不和合
　　彼为救拔利益故　　速疾施我胜成就

　　此佛所说圣普贤法门。
　　如上是为诸部破恶成就教理。
　　复次金刚手菩萨摩诃萨。宣说诸部加护印成就教理。
　　谓先通说一切如来加护印成就教理。
　　常不舍离诸有情　　我常供养于诸佛
　　归命诸佛常所尊　　最上希有此加护

　　如来部加护印成就教理。
　　金刚萨埵胜名号　　一称中间能摄受
　　此加护为广大门　　刹那常得施成就

　　此佛所说执金刚法门。
　　金刚部加护印成就教理。
　　不以喜心诵咒明　　我即三界中最胜
　　信奉降三世圣尊　　此与自他为加护

　　此佛所说降三世法门。
　　莲华部加护印成就教理。
　　所有贪清净大慈　　常施一切无所畏
　　观自在名称诵时　　最上希有此加护

　　此佛所说法金刚法门。
　　宝部加护印成就教理。
　　昼日所作无虚过　　随其力修方便行
　　常施佛及诸有情　　最上希有此加护

　　此佛所说金刚护法门。
　　如上是为诸部加护印成就教理。
　　尔时金刚手菩萨摩诃萨。前白佛言。世尊我向所说一切如来诸部最上成就教理。愿佛摄受。令诸有情于一切教中证法自在。速疾成就阿耨多罗三藐三菩提果。
　　尔时世尊赞金刚手菩萨摩诃萨言。善哉善哉金刚手。汝善宣说如上法门。我今为汝加持摄受。即时一切如来又复云集。咸共称赞金刚手菩萨摩诃萨。颂曰。
　　金刚萨埵善哉者　　金刚大宝复善哉
　　善哉金刚妙法门　　善哉金刚胜羯磨
　　能善宣说此正法　　无上金刚秘密乘
　　一切如来秘密门　　大乘现证法中摄

　　佛说一切如来真实摄大乘现证三昧大教王经卷第二十六



　　佛说一切如来真实摄大乘现证三昧大教王经卷第二十七

　　　　西天译经三藏朝奉大夫试光禄卿传法大师赐紫沙门臣施护等奉　诏译

　　一切如来真实摄诸部仪轨秘密法用广大教理分第二十四

　　复次金刚手菩萨摩诃萨。宣说诸部最上成就秘密教理。
　　谓先通说一切如来最上成就秘密教理颂曰。
　　佛大菩提三摩地　　妙等引心当观想
　　得彼菩提妙乐门　　作是思惟觉成就

　　此佛所说一切如来法门。
　　如来部最上成就秘密教理。
　　萨埵金刚印安心　　我善爱者极爱乐
　　捺哩墀婆嚩称时　　即得一切佛成就
　　今此秘密相应法　　不成就者自业因
　　玉呬婆哩野称时　　即得极上乐成就

　　此佛所说金刚萨埵法门。
　　金刚部最上成就秘密教理。
　　若处随起忿怒心　　即结降三世印契
　　此中秘密忿怒成　　一切佛尚生怖畏

　　此佛所说一切如来降三世法门。
　　莲华部最上成就秘密教理。
　　三摩地印相合故　　如应观察金刚拳
　　自他善爱者悉同　　得彼爱乐法成就

　　此佛所说莲华爱法门。
　　宝部最上成就秘密教理。
　　莲华金刚杵相合　　此说即为最上乐
　　复当以自出生门　　献一切佛速成就

　　此佛所说宝爱法门。
　　如上是为诸部最上成就秘密教理。
　　复次金刚手菩萨摩诃萨。宣说诸部三昧成就秘密教理。
　　谓先通说一切如来三昧成就秘密教理。
　　诵三摩邪萨怛鑁　　一切善爱者爱乐
　　不舍利益有情心　　常于诸佛起敬爱

　　此佛所说毗卢遮那法门。
　　如来部三昧成就秘密教理。
　　贪性应知勿舍离　　一切善爱者敬爱
　　金刚秘密三昧门　　此即加护法成就

　　此佛所说毗卢遮那法门。
　　金刚部三昧成就秘密教理。
　　虽破世间所爱法　　身语意业悉爱乐
　　降三世法成就门　　此三昧能施成就

　　莲华部三昧成就秘密教理。
　　贪清净故我清净　　非外计法清净同
　　今此清净三昧门　　即得善护法成就

　　此佛所说观自在法门。
　　宝部三昧成就秘密教理。
　　金刚宝印如前结　　即金刚藏三摩地
　　为令摄伏恶有情　　此三昧法得成就

　　此佛所说执金刚法门。
　　如上是为诸部三昧成就秘密教理。
　　复次金刚手菩萨摩诃萨。宣说诸部法成就秘密教理。
　　谓先通说一切如来法。成就秘密教理。
　　诸法自性本清净　　妙等引心当观想
　　于一切事遍所行　　即得菩提智成就

　　此佛所说金刚界法门。
　　如来部法成就秘密教理。
　　一切有情随爱乐　　亦不舍离诸境界
　　爱与非爱清净门　　此秘密法得成就

　　此佛所说金刚秘密法门。
　　金刚部法成就秘密教理。
　　鼻端想现吽字法　　一切恶者能破坏
　　微妙金刚三摩地　　即得如应法成就

　　此佛所说法吽字法门。
　　莲华部法成就秘密教理。
　　微妙金刚胜法用　　一切善爱者敬爱
　　获得一切成就门　　入金刚法三摩地

　　宝部法成就秘密教理。
　　莲华金刚杵相合　　即能圆满诸意愿
　　或余爱者或明妃　　悉得最上成就法

　　如上是为诸部法成就秘密教理。
　　复次金刚手菩萨摩诃萨。宣说诸部羯磨成就秘密教理。
　　谓先通说一切如来羯磨成就秘密教理。
　　金刚萨埵三摩地　　修者常念于诸佛
　　随应入彼爱者身　　使彼善爱者敬爱

　　如来部羯磨成就秘密教理。
　　金刚萨埵三摩地　　入彼出生门亦然
　　入已增广于彼身　　究尽一切皆敬爱

　　此佛所说金刚爱法门。
　　金刚部羯磨成就秘密教理。
　　金刚降三世胜印　　妙等引心依法结
　　作忿怒入出生门　　于彼复生摧破意

　　此佛所说金刚三昧成就秘密法门。
　　莲华部羯磨成就秘密教理。
　　结法羯磨所成印　　金刚莲华三摩地
　　依法入彼出生门　　入已诸爱者善护

　　此佛所说金刚莲华法门。
　　宝部羯磨成就秘密教理。
　　羯磨金刚宝印结　　住金刚宝三摩地
　　入诸爱者出生门　　刹那能作警悟事

　　此佛所说金刚宝法门。
　　如上是为诸部羯磨成就秘密教理。
　　复次金刚手菩萨摩诃萨。宣说诸部曼拏罗轮清净成就秘密教理。
　　谓先通说一切如来曼拏罗轮清净成就秘密教理。
　　清净法轮普遍相　　依法作外曼拏罗
　　明妃印众围绕成　　于彼中间安佛像
　　是中入已依秘密　　刹那于彼佛像前
　　启白圣尊我所求　　明妃成就常施我
　　如是所说秘密法　　即一切部印理趣
　　秘密成就悉能成　　是为诸佛无等理

　　此佛所说觉智法门。
　　如来部一切曼拏罗清净成就秘密教理。
　　依法遍画曼拏罗　　其相犹如金刚界
　　此如来部胜法仪　　即一切部胜理趣
　　悉提迦摩速称诵　　此曼拏罗当入已
　　称三摩邪萨埵呼　　金刚萨埵初成就
　　依法诵此心明句　　一切悉地皆能成
　　真实警悟法相应　　速得悦乐法成就

　　此佛所说金刚萨埵法门。
　　金刚部一切曼拏罗清净成就秘密教理。
　　所有降三世胜相　　摄彼一切金刚部
　　一切曼拏罗法仪　　智者应当依法画
