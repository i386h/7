<!-- { "loadSidebar": true } -->
　　复次宣说一切仪轨中胜智出生教理。
　　此中先说心明胜智出生教理。
　　智者持诵心明已　　若自若他法如应
　　过未现在三世中　　一切得闻及得见

　　印契胜智出生教理。
　　谛意一结于印契　　如教所说依法作
　　作已观察于世间　　一切应知如上说

　　咒句胜智出生教理。
　　依法一诵于咒句　　从自舌中所宣说
　　过未现在三世中　　彼诸真实法成就

　　此佛所说观自在法门。
　　大明胜智出生教理。
　　依法一诵于大明　　谛意相应而解了
　　过未现在三世中　　彼金刚语如所得

　　如上是为一切仪轨中胜智出生教理。

　　佛说一切如来真实摄大乘现证三昧大教王经卷第二十九



　　佛说一切如来真实摄大乘现证三昧大教王经卷第三十

　　　　西天译经三藏朝奉大夫试光禄卿传法大师赐紫沙门臣施护等奉　诏译

　　一切如来真实摄一切仪轨胜上教理分第二十六之三

　　复次宣说诸部通用秘密身语心金刚印成就教理。
　　此中先说如来部秘密身印成就教理。颂曰。
　　随处依法而安坐　　作加趺相求成就
　　如其所画顺修习　　即得大士法成就

　　此佛所说金刚萨埵法门。
　　金刚部秘密身印成就教理。
　　金刚步相依法作　　如其所画顺修习
　　求成就起忿怒时　　此中成就无疑惑

　　此佛所说金刚降三世法门。
　　莲华部秘密身印成就教理。
　　当作金刚加趺相　　二手结彼金刚缚
　　三摩地身依法成　　当作莲华出生法

　　此佛所说莲华萨埵法门。
　　宝部秘密身印成就教理。
　　行人或住或安坐　　或复随处而经行
　　以金刚宝灌顶门　　作成就事无疑惑

　　此佛所说金刚藏法门。
　　如来部秘密语印成就教理。
　　依法不动于舌端　　复以唇齿二相合
　　以金刚语微出声　　持诵能作诸成就

　　此佛所说金刚语法门。
　　金刚部秘密语印成就教理。
　　作云雷吼称吽字　　震发威怒甚深语
　　忿怒破坏大金刚　　此即忿怒语成就

　　此佛所说金刚降三世法门。
　　莲华部秘密语印成就教理。
　　当止微细出入息　　发微妙语极焕明
　　一切依此持诵时　　成就三摩地智藏

　　此佛所说一切如来三摩地智藏法门。
　　宝部秘密语印成就教理。
　　发彼极妙焕明语　　复常敬礼最上尊
　　如应持诵依法仪　　一切所作速成就

　　此佛所说一切如来供养广大羯磨法门。
　　如来部秘密心印成就教理。
　　世尊常以妙欲法　　普施一切有情乐
　　金刚萨埵广大身　　此中观想速成就

　　此佛所说妙欲法门。
　　金刚部秘密心印成就教理。
　　为利一切有情故　　设彼调伏诸恶法
　　令于佛教作护持　　乃说忿怒成就事

　　此佛所说一切如来金刚降三世法门。
　　莲华部秘密心印成就教理。
　　如其莲华本无染　　彼依止处即妙爱
　　我此妙爱净亦然　　即得妙爱法成就

　　此佛所说莲华妙爱法门。
　　宝部秘密心印成就教理。
　　何等随顺诸有情　　谓令成就一切事
　　雨众宝雨悉周圆　　如应一切速成就

　　此佛所说虚空藏法门。
　　如来部秘密金刚印成就教理。
　　行人或住或安坐　　或复随处而经行
　　左手结印依法仪　　一切所作皆成就

　　此佛所说一切如来秘密金刚手法门。
　　金刚部秘密金刚印成就教理。
　　行人随处依法住　　随处如应诸所作
　　金刚忿怒指印成　　以衣盖覆作成就

　　此佛所说一切如来金刚忿怒王法门。
　　莲华部秘密金刚印成就教理。
　　莲华拳印左手结　　复当盖覆其手印
　　随处成结法相应　　速得莲华法成就

　　此佛所说观自在法门。
　　宝部秘密金刚印成就教理。
　　左手当结宝雨印　　是印复当以盖覆
　　随处所作依本仪　　如应即得宝成就

　　此佛所说虚空藏法门。
　　如上是为诸部通用秘密身语心金刚印成就教理。
　　复次宣说诸部通用秘密金刚萨埵印。
　　依彼大印胜法用　　本尊萨埵三摩地
　　作金刚视金刚语　　速得最上成就法

　　此佛所说一切如来金刚萨埵法门。
　　尔时具德金刚手菩萨摩诃萨。白一切如来言。世尊如来我此法仪。唯愿如来加持所行。时一切如来即复云集。咸共称赞金刚手菩萨摩诃萨。颂曰。
　　金刚萨埵善哉者　　金刚大宝复善哉
　　善哉金刚妙法门　　善哉金刚胜羯磨
　　能善宣说此正法　　无上金刚秘密乘
　　一切如来秘密门　　大乘现证法中摄

　　尔时金刚手菩萨摩诃萨。即从座起。以一百八名称赞。劝请一切如来。颂曰。
　　大金刚界大萨埵　　利益有情最上主
　　具大智慧释迦王　　稽首归命金刚身
　　勇猛出生真实利　　作有情因大理趣
　　大士胜利胜业成　　归命萨埵中萨埵
　　具诸佛法广大法　　善转一切法轮者
　　大语最上极妙明　　稽首归命大真实
　　作大羯磨大加护　　一切羯磨成就者
　　大勇最上大行尊　　归命萨埵正因主
　　已得一切波罗蜜　　智一切智知觉者
　　一切有情大方便　　稽首归命大胜慧
　　具大悲心胜最上　　已运悲心悲主宰
　　广施一切大慈心　　稽首归命诸善作
　　释迦师子大能仁　　能中能者寂默尊
　　通达世俗大调伏　　稽首归命胜轨法
　　平等已达大法界　　清净法界大如来
　　金刚尊复广大尊　　稽首归命勇猛聚
　　为大光明大照曜　　广大精进大胜力
　　大勇最极胜勇猛　　归命威勇寂静生
　　大梵世尊自然生　　释迦无畏大寂默
　　具一切身净牟尼　　稽首归命法中王
　　无身现身最上身　　圆满三身修身者
　　具一切身广大身　　稽首归命金刚身
　　无语现语最上语　　圆满三语宣语者
　　具一切语妙大语　　稽首归命金刚语
　　无心现心最上心　　圆满三心心现者
　　具一切心大金刚　　稽首归命金刚心
　　无金刚现彼金刚　　最上金刚三金刚
　　清净广大众金刚　　归命金刚中金刚
　　胜出三有遍观察　　善逝主宰最胜者
　　为三界中大法王　　稽首归命大遍照
　　如来一百八名号　　若有闻者一称扬
　　或读或诵发志诚　　彼人当得成佛果
　　我今劝请佛圣尊　　为诸有情作利益
　　从大悲心所出生　　广大法轮此应转

　　尔时世尊大毗卢遮那如来。闻彼一切如来增上主宰金刚手菩萨摩诃萨劝请语已。即白一切如来言。唯愿如来摄受所行。时一切如来即复云集。说此颂曰。
　　为利一切有情故　　一切世界一切处
　　所应调伏众相门　　此大法轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊释迦牟尼如来。各住其前转妙法轮。
　　尔时金刚手菩萨摩诃萨。即说颂曰。
　　为利一切有情故　　一切世界一切处
　　所应调伏众相门　　大金刚轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊金刚界如来。各住其前转金刚界等一切金刚轮。
　　尔时降三世菩萨摩诃萨。说此颂曰。
　　为利一切有情故　　一切世界一切处
　　所应调伏众相门　　大忿怒轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊降三世如来。各住其前转一切如来大忿怒轮。
　　尔时圣观自在菩萨摩诃萨。说此颂曰。
　　为利一切有情故　　一切世界一切处
　　所应调伏众相门　　净莲华轮随宜转

　　说是颂时。所有一切佛刹一切世界。普遍一切方处一切有情。悉见一切如微尘量曼拏罗中。世尊法王如来。各住其前转莲华轮。
　　尔时圣虚空藏菩萨摩诃萨说。此颂曰。
　　为利一切有情故　　一切世界一切处
　　所应调伏众相门　　大妙宝轮随宜转

　　说是颂时。一切佛刹中所住一切有情。若细若大一切方面。皆悉见彼一切如来。在须弥山顶金刚摩尼宝峰大楼阁中。处于一切如来师子座上。转金刚界等一切法轮。
　　尔时金刚手菩萨摩诃萨。说此颂曰。
　　圣尊为利有情故　　自身所行大方便
　　最胜现降于人间　　大金刚轮随宜转

　　尔时世尊大毗卢遮那如来。复白一切如来言。世尊如来愿复云集摄受所行。是时一切如来等即复云集。从世尊大毗卢遮那如来心入。时世尊大毗卢遮那如来。以一切如来身语心金刚身。悉开觉已。告金刚手菩萨摩诃萨言。善男子我此心中一切如来。及彼一切金刚部曼拏罗。皆悉从我心中而入。汝今亦然从我心入。
　　尔时金刚手菩萨摩诃萨。如佛言教随了知已。说此颂曰。
　　为利一切有情故　　遍一切处我所行
　　一切诸佛入心中　　于身语心金刚住

　　说是颂时。普遍一切世界极微尘量等一切佛刹。彼彼现住一切如来。一一如来悉现充满一切世界极微尘量广大身相。皆从世尊大毗卢遮那如来心入。
　　时金刚手菩萨摩诃萨。同彼一切如来及世尊大毗卢遮那如来。混一切身转一切语摄一切心。种子相续。一切身分一切分位一切相好一切毛孔。出生极微尘量一切曼拏罗。乃至一切金刚教等。从心入已如理而住。
　　尔时世尊现成正觉。其未久间。以一切如来身语心金刚。于一切如来身自开觉已。从须弥山顶诣菩提场。到已。即于菩提树下随顺世间转其化事。执吉祥草说此颂曰。
　　大哉最上自利已　　广利有情一切教
　　所应调伏勤勇因　　破彼邪外非见者
　　世间所有不调伏　　一切暗冥诸恶见
　　智光清净大利圆　　此中如应得成佛

　　说是颂时。欲界诸天。不了世尊此真实语。即作是言。今此沙门何故乃能为求菩提作是难事。悍伏疲劳忍受诸苦。
