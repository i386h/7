<!-- { "loadSidebar": true } -->
　　又法以舍离沙(此云合欢)树。一肘粗如指大。以娑罗树汁。涂合欢枝上。咒师手执枝。于天像前。数数诵咒。满一百八日。天女欢喜。所有患处。以此咒杖拄之即愈。
　　又法须取谷麦小豆。咒之一遍掷著火中。令满一千八遍。一日三时。如是满足四十日。一切家中谷麦豆。自然色别皆来聚集。又法欲除家内一切灾祸。取伽罗树枝。若无此木。取石榴枝。寸截。涂酥酪蜜咒之一遍。著火中烧满一千八遍。一切灾祸自然除灭。又法为除家内一切灾障。每月八日十五日。炭灰二物和酪。咒之一百八遍散宅四方。当宅中立诵咒一千八遍。一切恶鬼不敢前进。咒师欲得天女欢喜者。于像前作四肘水坛。坛中心穿一肘火坑。深七寸。画作十二叶莲华形。于中烧紫檀木桑木。柴长一肘。各一束。如是每日三度。于像前烧之。种种供养。并烧酥酪粳。米华荞麦华。诵大身咒至十万遍。依如此法。天女欢喜恒具大验。诵此咒不得行欲。诵此咒者得无所畏。若阿须轮鬼神龙神无能害者。说此咒已。阿难及诸比丘。皆前为佛作礼而退。此功德天女法竟。

　　佛说陀罗尼集经卷第十



　　佛说陀罗尼集经卷第十一(诸天卷下)

　　　　大唐天竺三藏阿地瞿多译

　　诸天等献佛助成三昧法印咒品

　　一时佛在毗富罗山大众会中。说诸金刚陀罗尼印秘密法藏神咒坛法。于是会中。有梵天王及天帝释摩醯首罗。日天月天星天地天四天大王火天等俱。是诸天王各有无量诸眷属。俱共会说法。叉有无量天龙八部诸大鬼神药叉罗刹诸眷属等。闻是金刚神通自在法咒功能。各大惊怕莫知走处。佛语止止汝等莫怕。此金刚法藏大有利益。汝等谛听我为汝等。说诸利益方便之事。
　　尔时天龙八部众等。闻佛说已心生欢喜。各各惭愧悔诸罪过。从座而起五体投地。头面礼敬前白佛言。世尊我等眷属各有一百一十二大将。一一大将各领四万药叉眷属。一一药叉各领四百万亿鬼神。相共游行娑婆世界。满诸国土常伺人便。贪食血肉为诸横难。纵暴天下破坏正法。欺诳三宝恒作不善。我等愚痴不知诸佛慈悲。怜愍一切众生多诸利益。我等眷属各各不觉心口失念。发大誓愿归佛法僧。同诸天等献是神咒助护三宝。不敢违教从佛印可。对佛菩萨金刚等前。结诸要誓。我等从众所领眷属。在在处处如有寺舍道场。讲说大乘法轮。及有诵持陀罗尼藏神咒印者。所住之处若有恼乱。反加残害不相拥护。我等眷属即同欺犯负于三宝。我等皆当未来之世。誓愿不得成佛道果。愿佛证明印可法咒。我等亦当同诸佛等利益一切。

　　大梵摩天法印咒第一

　　仰右手掌。直申小指头指。屈无名指中指中节。头并向上竖之。大指附于头指侧上。大指来去咒曰。
　　唵(一)输噜(二合)致(二)悉弥哩(三合)致(三)陀啰(上音)尼(四)鸣[合*牛]诃(上音五)
　　是法印咒。若有人等受持此法。修习是咒。供养梵天。欲得验者。日日洗手面讫。先胡跪地。于左腋中以侠澡罐。罐口向前。即以左手作此印已。写澡罐水。盛印掌中。口近其掌。咒水三遍自饮水讫。又更印中盛水。以拭自口诵咒三遍。又印中盛水咒之三遍。即用水泮自右脚上。次泮左脚上。复以右手大指无名指。捺自两眼两鼻口中右耳左耳竟。向自头上过手放之。若是好事。以头指。入中指头大指两指之间。即以头指向外放之。出声弹指。若是恶事。即以大指中指相捻。出声弹指。作此法者。种种得验。作法即成。论义得胜。若作都大道场之时。亦作印咒唤梵天。人助护供养。如能日日诵咒。供养一切佛等。一切有验。

　　帝释天法印咒第二

　　先仰两手。即以二无名指相钩。其二中指及二小指。各向掌屈之。二头指各斜竖。头相拄。以二大指亦斜竖。附博头指侧大指来去咒曰。
　　唵(一)怯皤弭唎(二合)佉(二)怯皤伽弭唎(二合)佉(三)那罗阿姥肾穰(二合)(四)阿姥皤诃(五)阿佉殊姥佉(六)娑伽提(七)时那筏啰(二合)[口*息](八)莎(去音)诃(九)
　　是法印咒。若有人等。受持是咒印等。供养天帝者。种种有验。若在佛前。每日作意常供养者。是人恒得诸天卫护一切欢喜。

　　摩醯首罗天法印咒第三

　　合掌以二大指二头指二小指。皆相著竖。即以右手中指。叉在左手中指无名指芰出。又以无名指。复叉。在左无名小指芰出。以左手无名指。叉在右手无名指中指芰出。又以中指叉。在右手头指中指芰出。二手指相叉。以向外。各博著手背节间。大指来去咒曰。
　　唵(一)毗跢啰(二合)萨尼(二)波啰(二合)末(平音)陀(去音)尼(三)嗔陀(去音)尼(四)频陀(去音)尼(五)莎(去音)诃(六)
　　是法印咒。若有人等日日受持此印诵咒。供养摩醯首罗天者。种种得验。每作是印诵咒。供养诸佛之时。一切佛等亦生欢喜。兼疗一切诸病有验。

　　摩醯首罗天求马古印咒第四

　　右手屈中指最下节。向掌内。其余二节直申。又以无名指。苾在中指背根。又屈小指头向掌中。又屈头指。以中节文押无名指甲。又屈大指。以大指文押头指甲。以其大指头。复押小指甲咒曰。
　　唵(一)潜倍谋戏(二)莎(去音)诃(三)
　　若人欲得求马古者。七日之中全不吃食。日日作此印。印中中指上。以酥蜜涂之。数数诵咒。口云所求马古名字。急急来者。至第七日即来打门。夜时作法。莫听人知。若昼日作。牢闭门著莫听人知。
　　又法以泥作四个像形。如天像长三四指。何等为四。一名阇夜。二名毗阇夜。三名阿自多。四名阿婆啰自多。又以泥作摩醯首啰天像。中央安摩醯首罗。右边安阇夜及毗阇夜。左边安阿自多及阿婆罗自多。前著火炉。取猫儿屎(此是西国鬼食饼名)及人爪甲与人头发。三种相和烧供养之。数数作印并诵咒已。口云所求马古名字急急来看。如是七日日日作法。至第七日即来打门从心所愿。此法吃食亦无所苦。于夜作法莫令人知。若其昼日欲作法者。牢闭门著莫令人见。若事了竟收取其像。藏著还用。

　　东方提头赖吒天王法印咒第五

　　侧左手掌。中指已下三指把卷。又屈头指中节。头亦小曲。又以大指直斜申。头勿捻著头指上。右手亦同。唯举腕下。著于左手臂上。大指来去咒曰。
　　唵(一)地[口*梨]致啰(上音)瑟吒(二合)(二)啰啰啰(三)波啰(二合)末(平音)陀(去音)那(四)莎(去音)诃(五)

　　南方毗噜陀迦天王法印咒第六

　　侧左手腕。以右腕侧著左腕根上。二掌相背。以二中指相钩申之如索。以二小指二头指二大指。各曲之。头指来去咒曰。
　　唵(一)毗噜陀迦(二)药叉地波跢曳(三)莎(去音)诃(四)

　　西方毗噜博叉天王法印咒第七

　　右手侧腕。以右手腕。著于左手腕根上。二手中指已下三指。各屈在掌作卷屈二大指头。各押中指甲上。以二头指相交如索申之。大指来去咒曰。
　　唵(一)毗噜博叉那(去音)伽(二)地波跢曳(三)莎(去音)诃(四)

　　北方毗沙门天王法印咒第八

　　左手侧腕。屈头指已下四指。在掌中作卷。又屈大指押头指上。右手腕亦侧之作卷。如左手法。唯以大指直申向上。于左手卷上累著。大指来去咒曰。
　　唵(一)吠赊啰(二合)么那(二)檀那牝(平音)陀罗(三)莎(去音)诃(四)
　　是四天王法印咒等。若诸人辈。受持诸佛般若菩萨金刚天等法咒之时。因有供养都会道场法坛之所。并作此印诵咒唤天。安置供养。即得一切人等欢喜。是天王等。过去亦曾供养十方一切诸佛及诸菩萨并金刚等。其咒印法皆同。诸佛之所印可。并显像法具诸相貌。威侍佛所利益一切。

　　又四天王通心印咒第九

　　二手头中小三指。反叉合掌。二无名指竖头相拄。屈初节上。二大指还向内卷中。大指来去。
　　作是像已。于道场北面向南边。作行安置竟。咒师南坐面向北方。即手作前法印各别作印。各诵其咒一一唤之。安置坐已。烧安悉香种种供养。次作通心印诵通心咒。咒曰。

　　又四天王通心印咒第十(咒用最后)

　　右手大指中指小指。皆竖向上。屈头指无名指。卷著掌上手掌向前屈肘向上(不是别来去法)。
　　咒曰。
　　那(上音)谟毗(上音)噜茶(上音)迦(上音)夜(一)那么毗(上音)噜跛叉夜(二)那么吠(轻呼)赊啰皤拏曳(三)那么提唎(二合)底啰(长音)瑟吒(二合)啰夜(四)跢侄他(五)坛茶(徒皆反)陀坛茶(六)坛吒(上音)[齒*齊]坛吒[齒*齊](七)跢摩唎(八)莎诃(九)
　　若能清净如法。受持是法印咒。四大天王将二十八部善神。来诣道场助护行者。治一切病。七日咒之悉皆除差。

　　四天王像法

　　提头赖吒天王像法。其像身长量一肘作。身著种种天衣。严饰极令精妙。与身相称。左手申臂垂下把刀。右手屈臂。向前仰手。掌中著宝。宝上出光。
　　毗噜陀迦天王像法。其像大小衣服准前。左手亦同前天王法。申臂把刀。右手执槊。槊根著地。
　　毗噜博叉天王像法。其像大小衣服准前。左手同前。唯执槊异。其右手中而把赤索。
　　毗沙门天王像法。其像大小衣服准前。左手同前。执槊拄地。右手屈肘擎于佛塔。
　　作是像已。于道场北。面向南边。作行安置竟。咒师南坐面向北方。即手作前法印。诵咒一一唤之。安置坐已。烧安悉香种种供养。及诵心咒咒曰。
　　唵(一)渐婆罗(二)谢辇陀罗夜(三)莎(去音)诃(四)
　　是法印咒。名四天王通心印咒。若作像身。于道场中日日作印。对于像前诵上咒等。及诵心咒。得四天王欢喜垂恩。若能诵咒满十万遍。疗病大验多得钱财。

　　日天法印咒第十一

　　先背两手。中指无名指小指。等背竖使齐。以二头指斜直头相拄。以二大指侧屈。捻头指侧本节文。大指来去咒曰。
　　唵(一)娑诃萨啰(二)啰(上音)湿迷(二合)(三)莎(去音)诃(四)
　　是法印咒。若有受持此印诵咒。日日供养日天子者。一切无病。若在佛前为供养者。诸佛欢喜。

　　日天子供养印第十二(不见别咒)

　　右手无名指小指屈在掌中。以大指捺无名指小指上节。中指直竖。少屈头指。指头侧著中指上节。即以左手四指。把腕。大指把著右手腕背。小指斜申屈。右臂肘直向上竖。

　　月天法印咒第十三

