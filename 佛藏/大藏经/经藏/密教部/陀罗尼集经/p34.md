<!-- { "loadSidebar": true } -->
　　次作般若印。当心上著。口说三业所犯之罪发露忏悔。正坐莫动。数数礼佛口赞叹云。诸佛智慧大勇精进。那罗延力般若波罗蜜多等功德之行。次发愿云。愿弟子等若在人中。常闻大乘法及陀罗尼印等法藏。不见恶事不闻恶法。不遇外道诸恶人等。不遭九横。若命终时十方净土随意往生。常见诸佛。一切众生亦复如是。发是念已诵大心咒一千八遍。及次第作当部法印而为供养。从此已后日日每旦洗手面讫。口嚼杨枝揩齿净已。诵小心咒咒手中水。满七遍已向东散之。如是三遍。然后更咒手中净水。满七遍已散洒头上。后为洗浴。如其缘事不得洗浴。直作洒水法事结净。然后入房作护身竟。入道场中如是供养。如不能办日日饮食。空用香花作供养印。供养亦得。要须夜别一时供养忏悔。日别三时诵咒。乃至满足一百万遍。数满足已散去法坛。更作泥饰还如初时。安置法用一夜供养作法。事竟擎取其坛中心水罐。出于道场西门之外。又更别作一小方坛。坛上安置一小床子。令受法人坐床子上。以水灌于受法人顶。当灌顶时。其受法人心口发愿。灌顶毕已。著衣入于道场之内。一一次第作印发遣。是故常得军茶利金刚护念。一切行用皆有灵验。

　　军茶利金刚救病法坛

　　若有人著鬼神病者。于病人家。如法庄严道场毕已。即著施主上好衣服。与作四肘二色彩坛。一白二赤。坛开四门。五方各画二跋折罗(十字交著)其坛四角各竖长刀一口。四门各竖好箭一只。中心安镜一面仰著。种种饮食共宬十盘。四面四盘四角四盘中心一盘。坛外一盘施与一切鬼神。灯十二盏。香水娑罗一。坛外西南。别泥一所小圆坛子。著一盘食安一盏灯。与一切鬼神。大坛中心著一水罐。满宬净水。以青柏叶青竹柳叶。以生绢束插其罐口。限三日内。在于坛所诵前大咒。以病人差为限即止。唯烧安悉香。若不诵咒病人还房。若诵咒时还入坛内。咒师病人俱断一切酒肉五辛。若其食者作法不成。若不如法不净洁者。咒师病人二人俱被毗那夜迦鬼王所打。不能辟除。不如元来不为作法。一切所有香华香水饮食等物。皆咒七遍。坛中所用一切物等。皆亦如是咒七遍已然后入用。若如是者作法即成。
　　军茶利金刚治病法。用大心咒中心咒小心咒。大心咒曰。
　　唵(一)户卢户卢(二)底瑟吒(二合)底瑟吒(二合三)盘陀盘陀(四)诃(上音)那诃那(五)阿蜜哩(二合)羝(六)呜[合*牛](七)[打-丁+巿](八)
　　中心咒曰。
　　唵(一)杜那杜那(二)诃(上音)那诃那(三)呜[合*牛](四)[打-丁+巿](五)
　　小心咒曰。
　　唵(一)阿蜜哩(二合)羝(二)呜[合*牛](三)[打-丁+巿]
　　金刚军茶利。在于佛前说此咒时。一切鬼神皆悉战栗地皆震动。若人病患吐食不下。数数低头头旋倒地。是伏尸鬼入人身中令人作病。以酥和娑罗树脂香。咒七遍已火中烧之。熏病人身其病即差。若不差者。以白芥子咒七遍已。绕身七匝乃烧火中。如是烧满二十一遍其病即差。作此法者金刚大欢喜。若人患心东西狂走。或脱衣坐。或乱发髻。或取尘土以污其身。复欲行房。数数吃食皆言不饱。或欲相打或欲相杀。赴入水火不避直进。或向汤水即堕其中。如是种种多端状者。决定知是鬼入身中令作此病。是时咒师。即与其作二肘水坛。手执香炉。供养十方一切诸佛。烧安悉香及薰陆香二种皆得。病人头上作护身印。数数诵咒其病即差。一日不差二日即差。
　　若患风热病数数惊忙。或出或入心志不定。又复数数视妇女时或好或恶。如是病者。以娑罗树香咒烧即差。若无此香。当取牛黄和白芥子咒烧。即差。其药常须随身带行。天使者鬼所作之病。烧前香者即得除差。烟火之鬼。若人诵持一切诸佛菩萨金刚天等咒者。其鬼常随伺求人便。入人身中作业不成。令人不好。种种作法不成就者。人定以后即用净酥。然一盏灯咒三七遍。将此灯盏安置床底以钵覆灯。用左脚蹋覆灯钵上。诵咒七遍所在治病。不畏一切诸鬼神等不能障碍。若不作此咒。即令咒师心意所作转变不定。
　　若人患眼泪洟唾俱出眠卧出声。如是病者。还作上法其病即差。
　　若病人家遣使。请唤咒师来时。使到师边。若其面向西南西北。此病不差。亦不得去。咒师莫去。若被贵人唤不得已去者。自作护身印。至心诵咒二十一遍然后乃去。到于彼处即放还来。更不留连。若下凡人不去最好。去而无益即失名闻。
　　若病人家使到师边。若其使者。以举左手数数摩面。咒师莫去若去不来。贵人贱人同如前法。
　　军茶利像宜置南方面向北坐。咒师对像面向南坐。治病处作二肘水坛。其坛中心安一火炉。咒布瑟波(二合唐云花也)迦啰毗啰华二十一遍。投火中烧。如是烧满一百八遍。所有病痛治无不差。作此法者。一切鬼神总皆被缚不敢作恶。咒水七遍。先须遍洒咒师顶上。如是七遍。然后乃往向病人所。又咒净水二十一遍。散病人顶一遍即差。
　　若人患眼闇。取迦啰毗啰树脂(唐云羊踯躅也)。咒三七遍以涂眼上。患眼闇人即得见明也(若采其叶即脂汁出)。
　　又有一法。以佉陀啰木作橛四枚。各长八指。橛别各咒二十一遍即将此橛。钉著病人所住宅内四角结界。若无此木。咒白芥子二十一遍。散病人宅四角四面结法如前。
　　若欲治病。至病人处烧安悉香。咒云诃诃诃。三声诃已其病即差。
　　若被毒药入腹中者。手执刀子。至心咒满一百八遍。以此刀子遥画彼人身上。即差。
　　若欲远怨家。咒布瑟波(二合)一百八遍。依于前法对于像前。一咒一烧其人远去。
　　又有一法。黑月八日。近窗门作四肘水坛。其中安像。以净泥作摩奴沙形。身长一肘。令其仰卧头南脚北。咒白芥子于火中烧。仍打其形。即得随意远远揭车。若欲令彼还复旧者。取白芥子共布瑟波。咒一百八遍。投著栴檀香水之中。如是满足一百八遍。称前人名口云急差。一遍一称即得差愈。若求咩古者。洒干姜毕钵摩唎遮(唐云胡椒)总捣为末。以蜜腊作摩奴沙形。以咒前药。内其腹中。火前炙其摩奴沙形。口云试迦嚂试迦嚂阿伊舍阿伊舍。如是日日三遍作法。乃至八日。即阿伊舍。妇人丈夫一种通用。
　　若知伏藏处。以跋折啰。日日三时时别诵咒一千八遍。即打其上。如是作法三日即出。若不出者。于其打处。即有声出。掘之即得。不知莫作。作即不得。徒费功矣。若伏藏不出。七日作法。饮食供给诵咒即出若欲食时。未食以前。为军茶利出种种食少分出已。心中密诵军茶利心咒七遍。其军茶利常随咒师所在之处。悉皆拥护。若能日日作此法者。金刚军茶利心大欢喜。常不远去一切处护。治病大验若畜生病。随其种类还取其骨。咒一遍已投火中烧。一日三遍旦暮中时。以差为限跋折啰(二合)吒诃娑印咒法(唐云大笑金刚)。

　　跋折啰吒诃娑身印咒第一

　　先以二中指。各[打-丁+必]在二无名指背上。二无名指头相拄。二小指开头直竖。相去一寸许。二大母指压二无名指第二节侧文。合腕。二头指屈头相拄。头指来去咒曰。
　　跢侄他(一)唵(二)跋折啰　吒诃娑那(上音)摩(三)[王*垔]醯[王*垔]醯(四)莎诃(五)

　　护身印第二

　　准前身印。以二小指屈头相拄。印于顶上。亦诵身咒(如余部中护身之法)。

　　结界印第三

　　先以右手中指无名指头指。反钩左手无名指中指头指。二大母指各捻二小指甲上。亦诵身咒。以印印水。咒七遍已洒散十方普遍结之。名大结界。

　　辟除毗那夜迦印第四

　　准前结界印。上以二小指反相钩。二大母指移。捻二头指甲上。亦用身咒。

　　跋折啰吒诃娑大咒第五

