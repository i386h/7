<!-- { "loadSidebar": true } -->
　　千转经云。诵此咒已恶业销灭。诵至七遍五逆罪灭。若满千遍已罪无不灭。满十万遍面见观音种种庄严者。七日之中初作法时。惟得食乳糜酥酪白饼粳米饭。不得食盐酱菜。最后一日勿食。十五日夜空腹。佛前相续诵咒。无定限数。见像动摇。出声唱言善哉善哉。放光明曜。复以真珠宝物安咒师顶上。即知成验。面见观音已。得满一切善愿。又于睡眠中。梦见观音种种庄严者。一切善事成就。一切恶业销灭。直转读者亦得灭罪。欲东西行时。先咒手七遍以摩拭面所至之处无诸灾横。
　　若能清净如法常诵不废。得第一地。若有女人能诵持者。后成男子。更不重受如是女形。失作坛。安置供养备讫。然始诵咒。其坛四面各十六肘。四重作规。院相皆外白色内四色。各一重如似壁势。即是八重也。合五方色。四面开门。东西南北相当。正中一重不须开门。大瓦罐八枚。瓮子四枚。各满盛水。插柏及柳枝。安水罐瓮中。作白饼粳米饭乳酪酥蜜香果子等供养。然十六灯。四门外合插十六只未经用箭。挂五彩线于箭上。取佉陀啰木(紫姜木是)四枚。二长五指。二长六指。钉坛四角。散种种时非时华于坛上。又取颇伽木(拘杞子小者是)一千八枚。各长一尺。若一瓦钵若铜钵。和酥乳涂此木枝。咒一枝一遍即掷火中。无佉陀啰木时(赤枣木代亦得)须画一白色观音圣者像。随力大小作。又先翻法云。千劫聚集业障。一时诵念悉皆灭尽。得千佛聚集善根。得背千劫流转生老病死边际。舍此身已。即见千转轮圣王。恒持十善。若欲生诸佛净土者。昼夜各三时诵二十一遍。满三七日。如其所欲。即于梦中。或见佛金色形像及菩萨形像。此是先相。即知当生净土。
　　又受持法。取突婆香(唐云茅香)并苗五斤。楮木一千个。长一尺。并酥总咒一千遍。临欲烧之。以酥涂木茎及香上。各咒一遍烧之。预五月六月。取牛粪阴干。突婆香水和作泥作场。身二肘圆作场。场上安种种华香。冬月无华。刻华安之。然熏陆香。咒师面向东坐诵满一千遍。法成。未咒之时。用此咒水二十一遍或七遍。服之。咒水解污净室。道场佛堂。洒身。咒柳枝打病。咒水治病并得。各二十一遍。若能一生日别三时。时别诵二十一遍。灭罪不可思议。通一切用。作是法者观世音欢喜。

　　观世音母身法印第三

　　两大指坚。各捻二小指头。两手并竖相著。二头指相捻。在二大指小指上。二无名指亦尔。二中指在上。头少不相到。掌下相著。头指来去咒曰。
　　唵(一)税闭(二合)提(二)槃陀啰(二合)婆悉尼(三)折吒么俱吒(四)陀罗尼(五)莎诃(六)
　　是法印咒。若有人能日日作之。相续供养。以胡麻酥蜜和稻谷华。诵咒一遍一烧火中。如是乃至一千八遍。一百八遍咒烧亦得。如是日日作是法者。一切观世音欢喜。又法孩儿啼哭。当以此咒。咒结咒索。系项即止。

　　观世音母心印咒第四

　　合腕。二食指二中指二无名指。并屈头相拄。与大节令平。二大指并竖相著。捻食指头侧。二小指竖头相著。大指来去咒曰。
　　唵(一)摩诃室唎(二合)曳(二)莎诃(三)
　　是前二法印咒。名观世音母法。若有人诵持。能除身中百亿劫重罪。一切菩萨闻此咒者。皆得奢摩他。由此因缘得成佛位。故名菩萨母咒。有能受持者。不久当蒙诸佛授记。一切观世音菩萨。由此咒印得奢摩他记。

　　持一切观世音菩萨三昧印咒第五

　　两腕合。二大指二小指。直竖头合。余指不相著。直竖(但开二大指小指头不相到是名十一面印是大三昧印头指来去)咒用十一面大咒。
　　作是法者。能除一切王贼水火刀毒等难。皆无怖畏。是观世音威神力故。欲请诸菩萨等法。先须作三昧印。即得一切菩萨欢喜。

　　观世音菩萨随心印咒第六

　　二手中指无名小三指。向外相叉。合掌右压左。指头总博掌背。并竖二食指相著。大指亦然。各博食指。大指来去。归命与前十一面等归命法同咒曰。
　　跢侄他(一)唵(二)多(去)唎多(去音)唎(三)咄多(去音)唎(四)咄唎(五)莎诃(六)
　　是法印咒。若人欲得聪明。取一黄牛置清净所。令一童男子持八戒斋。构取牛乳。经于三日。所构得乳。日日还与其牛饮之。从第四日至第七日。构得乳者。即用作酪。以酪作酥。日月蚀时。香汤洒浴。著新净衣。而作四肘五彩水坛。其坛无门。其坛东面置莲华座。座上安置鸡都摩致。南面置都逻罗华座。北面置俱噜屈罗华座。中央置随心观世音华座。十六盏灯八盘饮食。烧香散华而供养已。取前件酥。盛一新净赤铜器中。咒师此日不食。三度洒浴。念佛。不得余想。将其酥碗置坛中心。令其作酥小儿。在外看于日月。勿令小儿见坛内事。咒师不得见于日月。若见日月一不得验。若日月渐生来。至心作多唎心印。把其酥碗。数数咒酥。其酥碗中三种相现。谓[曘-雨+而]烟火。若但[曘-雨+而]。服酥之人一日诵得七百偈经。若出烟者。服酥之人一日诵得七百偈经。若出火者。服酥之人及与他服。即大聪明。一日诵得一千偈经。若其如常。亦能强记。其酥一两二两三四五两。任意皆得。

　　又有随心观世音印第七(不见别号亦无别咒)

　　二手十指皆竖头合。掌内少空。两腕相著。正当心上(此印共供养一切印法同)。

　　随心观世音祈一切愿印第八

　　左手大指屈而向掌。又屈头指头。离大指头四五分许。中指以下三指。总申相博。以印横侧著心上。指头向右。咒用前咒。是一法印。欲求愿时。先作纵广四肘水坛。悬诸幡盖种种庄严。于其坛中著随心像。当其像前列著四碗。其四碗中各盛一味。谓盛石蜜沙糖乳蜜。如其次第各盛供养。散种种华烧沉水香。供养像已。对像至心发露忏悔。随其所愿仰祈请竟。像前作印。以袈裟覆。或用净巾。覆其印已。至心诵咒满八百遍。更莫余缘。诵此咒竟。随心所愿悉得称意。随事大小。一日乃至七日作法。日日三时。晨朝日中及黄昏时。依前作法必果所愿。除不至心。

　　十二臂观世音菩萨身印咒第九

　　左右无名指。各列在中指背上。竖二中指头相著。合竖二小指二大指并著。屈二食指头相拄。各压大指头。其食指齐第二节令平。食指来去咒曰。
　　唵(一)摩诃税(去音)羝(二)莎诃(三)
　　是法印咒。取牛粪牛尿酥乳酪等各一大两。总共和搅。香汤洒浴著新净衣。正面向东。并足蹲坐。即咒前药一百八遍。六月一服一年再服自身无病治病大吉。

　　观世音菩萨不空罥索身印咒第十

　　准前观世音母身印。上唯改开二中指。去一寸许。二头指无名指少举。勿与大指相著。头指无名指间。开容一中指地。头指来去咒曰。
　　跢侄他(一)唵(二)湿闭(二合)多夜(三)湿闭(二合)多菩阇(去音)夜(四)[嘌-示+土](去音)醯[嘌-示+土]醯(五)钵啰么(六)输驮萨埵(七)摩诃迦嚧腻迦(八)莎诃(九)
　　是法印咒。通种种用皆有大力。亦能降伏一切恶鬼神。疗一切病。一切贼难皆不能害。若被枷锁。取施输末罗指。作印咒已。涂枷锁上。更至心咒即得解脱。

　　观世音菩萨不空罥索口法印第十一

　　以左右小指。内只直竖。右无名指。[打-丁+必]左无名指中指背。向头指中指岐间入。左无名指。从右中指无名指间出之。即食指中指岐间入。二中指直竖头相拄。屈二食指。各钩无名指头。并二大指。直竖头相拄。与小指离半寸许。同诵前咒。

　　观世音菩萨不空罥索牙法印第十二

　　准前口印。唯改少屈二中指头。各压二大指头。二小指出外右压左。总握无名指背。咒用前咒。
　　是一法印。能除一切水火风贼刀及王难。夜叉罗刹一切鬼神毒龙毒蛇系缚等难。若人日日常作供养。得观世音及诸菩萨等皆生欢喜。命终得生阿弥陀佛国。又复十方净土随意往生。
　　若欲止风。先以此咒咒灰一百八遍。小片绢裹。将随身去。若风来者。以右手取灰。向风打散。次以右余指作拳。头指直竖。向风数数诵咒嗔喝即断。

　　观世音菩萨不空罥索心中心咒第十三

　　咒曰。
　　唵(一)唎悉底哩(二合)卢迦(去耶反)毗社夜(二)阿谟伽波舍(三)摩诃鸠嚧驮(四)啰阇夜(五)唎陀(去音)夜(六)阿波啰(上音)提阿跢(七)呜[合*牛]呜[合*牛](八)[打-丁+巿][打-丁+巿](九)
　　是一法咒。能灭罪障。忏悔治病。大有神验。具如不空罥索经说。

　　画观世音菩萨像法

