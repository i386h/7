<!-- { "loadSidebar": true } -->
　　是法印咒。若人诵持此咒印者。当觅一百八茎莲华。江水中浴。著新净衣还入江水。立至于膝。面正向东。作此印咒。请观世音。大指来去。即作坐印安置于前。左手掏珠右手把华。七遍诵咒。然后散于观世音上。如是一华各咒七遍。尽其一百八茎华竟。寻即得见观世音菩萨。若一日不得一百八花者。一日觅取五茎莲花。作此法用。如是日别取五茎花。满一百八。作法同前。亦用此咒。咒香烧香咒油然灯。而供养之。

　　阇吒印咒第五(唐云发长)

　　准前身印。唯改二中指。屈中节头相拄。附无名指后侧上节。咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)悉唎悉唎悉唎(八)地哩地哩地哩(九)悉哩(十)莎诃(十一)
　　是法印咒。若居聚落。若在山中。离杂声处。有华果树竹林。水池中央。起舍。日日洗浴入于道场。先作护身结界印竟。请观世音菩萨。作华座印安置座上。然三盏灯。种种香华供养礼拜赞叹毕已。掏珠一心。念观世音菩萨名字。若人日日作此咒法。满十万遍即得见观世音菩萨。又若入道场。欲以花香鬘供养时。先以此咒咒花七遍。用散像上。复以此咒咒香七遍。以涂尊像。又以此咒咒鬘七遍。以严尊像。

　　华座印咒第六

　　两腕相著。以左右二大指及二小指。各自相合并竖之。余三指等总散。大磔开之成咒曰。
　　唵(一)[合*牛](二)迦摩啰(三)莎诃(四)
　　是法印咒。若请诸佛般若菩萨金刚天等。一一皆用此大华座印咒。以承迎。以印右转坐之。安慰定已。后作金刚军茶利三摩耶法印。结闭严密门户。然后种种作法供养。作坛疗病一切法者。皆应如是。

　　观世音护身印咒第七

　　准前身印。唯改二无名指。[打-丁+必]在中指背上。头当前侧上节。头令相拄。二小指头相拄咒曰。
　　那(上音)谟(上音)阿[口*梨]耶(一)婆路(轻呼)枳帝(二)摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)娑地娑智(八)娑地娑地(九)薮度薮度(十)莎诃(十一)
　　是法印咒。若行法人。欲作诸法及诵咒时。当以此印用护其身。然后行法。得观世音来护行者。令所作法皆悉有验。又是印咒若欲献供。先诵此咒。咒诸饮食花果等味二十一遍。然后奉献。

　　婆罗跢印咒第八(唐云随心)

　　起立地上。脚如丁字。左脚丁尾右脚丁头。小屈右膝。屈左臂肘。臂向肩上。手掌向身。大指食指以把华茎。中指无名指双屈。勿著华茎。小指小曲屈腕。右手总申臂。并指向下。掌背当右[月*坒]侧。勿著[月*坒]上咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)阿私跢私(八)虎噜虎噜(九)素噜素噜(十)莎诃(十一)
　　是法印咒。若求法验者。苏曼那茎然火。又更别取苏曼那茎。段别寸截三十一段。用酥酪蜜三种相和。一一别取苏曼那茎。涂酥酪蜜。诵咒一遍投著火中。如是烧尽三十一段。次第作之即得大验。若小儿病。用五色线。一咒一结成三七结。系其颈上。咒师手作此印。印小儿项。其病即差。若其咒师自身病者。先作水坛纵广二肘。其坛中心著一水罐。满盛净水以五谷子著其罐中。复以柳枝塞于罐口。结界已竟。面向正西。一心诵咒一百八遍。然后举罐灌自顶上已。用此左印为护身印。印身七处其病即差。又用此咒咒火然薪。

　　观世音檀陀印咒第九(唐云策杖)

　　反叉二中指无名指。在掌中右押左。屈右头指。以左小指头。押右头指甲。屈左大指。在右掌中。屈右大指。押左大指中节。头入左掌中。右小指与左头指直申。二臂肘相著咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)伊(上音)里弥里(八)只里弥里(九)地里醯(上音)里(十)莎诃(十一)
　　是法印咒。香汤洗浴著新净衣。入道场中。遣一弟子取于香华水火及草并白芥子。阿阇梨默然护身。咒水七遍。散十方结界。次咒白芥子七遍。咒已散十方结界。次把草咒七遍。然火右旋三匝四方结界。次作此印诵咒七遍。请观世音。即作华座印安置毕已。烧香散花。种种上味饮食供养礼拜毕已。发遣弟子。阿阇梨不掏数珠。默然诵咒。结加趺坐。以手作前策宝杖印。当自胸上勿令著胸。心记诵咒。日日如是。满七日已。即得尸罗波罗蜜成。罪障消灭。第二七日更作此法。并作种种音声供养。即得奢摩他。第三七日更作此法种种供养。如是七日。日有一事。谓初一日不食。诵咒作此法者闻种种香。第二日见大光明。第三日得见鬼神。第四日见四天王。第五日见诸天。第六日见观世音诸使者身。第七日得见观世音菩萨。若以平等心。怜愍一切诸众生故作此法者。得如是验。亦以此印诵咒结界。

　　观世音甘露印咒第十

　　左右小指无名指。相合直竖。中指直竖。附无名指侧上。头开二分许。以二头指。各擗在中指背。头当上节。并二大指屈入掌中。头双拄二无名指中节文。二腕相著。以两腕根当心上著。掌向下垂咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)罗(去音)致帝帝哩(二合)脂致(八)阿揭车阿揭车(九)婆伽畔(十)阿[口*梨]耶(十一)婆路(轻呼)枳帝摄跋(二合)啰(去音十二)娑咩室地(十三)阿奴婆啰夜瑳(十四)莎诃(十五)
　　是法印咒。行道事竟。请我还宫时。以此印印水。咒水七遍散洒四方。我即还去。世尊如是神咒。虽不成立而能成办种种事业。至心诵念无不果愿。若患疟病。若一日一发。若二日一发。若三日一发。若四日一发。若患鬼病。若被恶鬼打。若鬼子母打。若茶枳尼所作。若毗舍遮所作。若羯吒布怛那所作。若癫鬼。若罗刹作。若痫鬼作。若余种种恶鬼所作。皆以此印咒印病者。咒一百八遍即得除愈。若罪障重者。用五色缕一咒一结。如是结成一百八结。系病者项或系臂上。罪障消灭。病即除差。
　　若患丁肿癫肿。若身病疮疱。疮疽疡癣等种种恶疮。若被刀箭矛槊等伤。蛇蝎蜈蚣毒蜂等螫。皆以此咒咒之七遍。即得除差。若障重者。咒黄土泥咒一七遍。用涂患处即得除愈。
　　若患风病缓风偏风。若患废风憨风等病。耳聋鼻塞。皆印病处。至心诵咒一百八遍病即除愈。若障重者。以胡麻油。若用牛酥和桦皮煎。若青木香和胡麻油。煎以为膏。每以此印印咒七遍。以涂身上或滴耳鼻。若令服之病即除愈。若有诸余种种疾病。皆以此印印其病处。至心诵咒即得除愈。此咒神力说不可尽。若持法者因供养次必作此印当心上著。诵此咒时。怜愍一切诸众生故。施与一切鬼神甘露。一切鬼神皆大欢喜。不令一切众生病苦。

　　掏数珠印第十一

　　以左大指头捻无名指头。作孔。于其孔中贯著数珠。中指直申。以头指屈中节。押中指背上节。小指直申。右手以大指无名指。掏珠。余指同左手(更无别咒)。此印通用一切诸咒。若以此印。日日诵咒念佛忏悔。得四禅定。速成阿耨多罗三藐三菩提。随愿成办。

　　君驰印咒第十二

　　合左右腕。从食指下四指头相拄。并二大指屈入掌中。开掌中央咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)税(去音)帝婆离罗陀(去音)礼(八)阿输(去音)指输指(九)波跛弥(十)莎诃(十一)
　　若日日不得洗浴者。日日洗手漱口。作此印诵前咒者。虽不洗浴即当洗浴。身大净洁。入道场中护身结界。请观世音。作此印已诵咒二十一遍者。一切诸佛观世音般若菩萨金刚天等皆大欢喜。

　　十果报印咒第十三

　　先仰左手掌。斜直。以右手掌背。捺著左手掌上。左右二手指总直申。右臂在左臂上相著咒曰。
　　唵(一)阿[口*梨]耶(二)婆路(轻呼)枳帝摄跋(二合)啰(去音)耶(三)菩提萨埵(去音)耶(四)摩诃萨埵(去音)耶(五)摩诃迦嚧尼迦(去音)耶(六)跢侄他(七)乌知(二合)迦(上音)羝(八)乌噜钵遮(九)乌噜钵遮(十)婆啰珊陀[口*梨]舍尼(十一)莎诃(十二)
　　若妇人无儿欲得儿者。以五色粉作四肘坛。坛中心安十一面观世音菩萨。东方安阿弥陀佛。北方安大势至菩萨。南方安马头观世音菩萨。西方安摩醯首罗天王取一。净罐满盛净水。中著五谷。以柳枝等塞其罐口复以生绢。束其柳枝。种种好华庄严其罐。即将此罐著于坛中。悬杂色幡。坛开四门。然十六灯。复以种种上妙香华十二盘食。而为供养于四门外各安一部好细音声。如不能办一部亦得。严办供已。咒师洗浴著新净衣。坛西门外面向东坐。作印奉请观世音菩萨阿弥陀佛等。次第请已各安本位。令其妇人香汤洗浴著新净衣。于西门外作大莲华座。于华座上敷生净草。次阿阇梨右手把跋折罗。以左手把妇人右手。引来向坛北门外立。阿阇梨至心诵咒二十一遍。教令妇人。至心念彼观世音菩萨名字二十一遍。如是次念阿弥陀佛马头观世音菩萨。大势至菩萨。摩醯首罗天王名已。令其妇人至心三礼发愿乞儿。阿阇梨以五色线。一咒一结成三七结。系妇人项。次令妇人坐华草上。念观世音菩萨一百八遍。次阿阇梨以右手案水罐上。以左手把数珠。掏咒其水罐一千八遍竟。次与妇人护身结界。次阿阇梨手擎水罐。妇人边立发愿口云。仰启十方一切诸佛菩萨圣众天龙八部诸鬼神等。以他心智证知。今日此优婆夷。欲得有身生好男女。愿大慈悲速满其愿。妇人合掌念观世音菩萨。阿阇梨灌其顶上。即得聪明端正男女具诸相好。一切求愿法亦如是。随愿皆果。作法以后。令其妇人烧香礼念观世音菩萨。勿令断绝。必果所愿。除不至心。

　　阇夜印第十四(唐云胜印)

