<!-- { "loadSidebar": true } -->
　　复次持诵者用左足。踏陪啰嚩天女像。诵真言一阿庾多。彼女即来。一切所求无不成就。如前作法持诵。令七摩底哩天女。彼亦速来所求成就。如是名为降伏部多成就之法。
　　复次金刚手菩萨调伏最上难调大恶成就之法。持诵者往大自在天祠宫殿之内。以足踏自在天身。诵前真言八千遍。至七日内彼天即来。若不到来即令命终。如是那罗延亦以足踏之。诵真言八千遍。至七日内彼即速来。降伏承事如仆从等。降伏梵王亦以足踏梵王身。诵真言八千遍。彼即速来承事供给亦如仆从。降伏帝释亦以足踏帝释身。诵真言八千遍。速来承事。若彼不来头面破裂作于百分。及彼眷属皆悉命终。
　　降伏迦哩帝计野天。亦以足踏之。诵真言八百遍。至七日内与诸眷属。速来供给亦如仆从。复次若彼持诵之者。欲杀部多如前作法称彼名字。复令还命亦称彼名即得成就。
　　复次如前作法持诵之者。亦以足踏频那夜迦身。诵真言八千遍。彼频那夜迦并诸眷属。速来给侍如仆从等。若彼不来即得命终。
　　复次持诵者。亦以足踏日天身。诵真言八千遍。至七日内能令持诵者。所作自在。
　　复次持诵者。亦以足踏月天身。诵真言八千遍。至七日后彼即速来。日留金一两。
　　复次持诵者。亦以足踏陪啰嚩天身。诵真言八千遍。然后作广大供养。即献人肉食燃人脂灯。烧人肉为香。时陪啰嚩天于夜分中。作大恶声而复大笑。告持诵者言我今食汝。若闻此声不得惊怖。如心怯惧但诵吽字即得无怖。时陪啰嚩天而自降伏。令彼行人为三界主。此之吽字若人持诵。一切世间人非人等皆生恐怖。
　　复次持诵者。以自足踏曩致湿嚩啰天身。诵真言八千遍。至七日内速来降伏。供给承事如仆从等。复次如前作法。足踏大黑神。诵真言八千遍。并诸眷属速来现前供给承事。若不来时即得命终。
　　复次往自在天祠四门殿内。亦以足踏自在天身。诵真言一阿庾多。至七日内。时自在天与其眷属即来现前。凡有所须悉皆供给。即负背行人往诣诸天。复令乌哩摩尸天女承事供养。及与种种圣药。如是金刚手菩萨降伏诸部多仆从成就之法。
　　尔时三界无量无边。一切天人等皆悉归命。是时金刚手菩萨。为利益一切诸众生故。说彼一切懈怠不信。及造恶业种种有情。亦得成就之法。令诸部多随意承事利乐众生。
　　时持诵之人。先于净室持法精熟。即得求于最上成就之法。或求持明天地下宝藏如意宝珠。及贤瓶璎珞等皆得成就。若为利益一切众生故。时阿阇梨依一切贤圣本尊持诵真言。所有一切部多女。夜叉女龙女紧曩啰女。乃至一切诸恶鬼等。刹那中间速来成就。
　　时金刚手菩萨言。若后末世。或有破戒众生不信佛法众生。造诸恶业众生乃至毁谤三宝。如是之人若欲依法持诵。亦得成就一切所求皆得满愿。若复有人于金刚阿阇梨而行毁谤。所求之法定不成就。
　　尔时金刚手菩萨。复说降伏部多最上秘密真言曰。
　　唵(引)纥哩(二合)羯茶羯茶阿目剑吽吽吽[口*弱](入)
　　若持此真言八百遍。一切部多及其眷属速来成就。或彼不来。令彼部多及其眷属悉皆破坏不久命终。复次持诵者用牛黄。画彼部多女及饿鬼女形像。以自左足踏彼画像。诵真言八千遍。刹那之间彼女即来。作大怖之声告言。我欲命终我欲命终。持诵者汝呼我何作。持诵者言。我要汝等为其仆从。即时彼女承事供给以尽百年。复次用牛黄于桦皮上。画前部多等形。持诵者以左足踏之。诵真言一千遍。刹那之间彼女速来。如不速来。用白芥子加持打彼像口。时部多女高声啼哭身生恶病。四体干枯即得命终。复用酥蜜加持打彼像口。速得还命平复如故。承事行人如仆从等。日给饮食衣服可赡三人有余。复次逐日于寺门内。夜分中持真言八千遍。时部多女名军惹嚩帝速现人前。彼女言曰呼我何作。持诵者言与我为母。女即允之如子养育至尽形寿。
　　复次金刚手大明王。说彼降伏诸部多利益一切贫穷有情成就之法。有八大部多女。一名部底二名尾沙尼。三名星呬你四名诃悉你。五名曩胝六名啰帝。七名迦弥湿嚩(二合)哩八名祢吠。此八部多女。能为持诵之者作成就故。若有行人于夜分中往其树下。持诵真言至第三日满八千遍。然后作大供养烧安悉香。复诵真言至中夜时。尾部沙尼部多女即现人前。用白檀香水献阏伽。令彼欢喜。若欲为母。彼即为母如子养育。日给衣服饮食可赡百人。若欲为妻忻悦和合。日给金钱一千。若为姊妹百由旬内。所有端正女人即为将来。及与圣药宝藏等悉充足。复次于夜分中。往尸陀林中诵真言一阿庾多。时军拏罗贺哩尼部多女即现人前。用血献阏伽令彼欢喜。时持诵者求彼为母。女即允之如子养育。一切所须悉令丰足。
　　复次往空闲宫观之内。诵真言一阿庾多。时贺哩尼部多女即来现身。与彼为妻同作欢乐。日给金钱二十五文名衣百件。持诵人等一十二人丰足有余。
　　复次往大自在天宫观之内。诵真言一阿庾多。时星呬你部多女即来现前。女云呼我何作。持诵者曰求汝为妻。女即相允日给金钱八文。名衣一对及种种圣药等。
　　复次于金刚手菩萨前。画部多女像。散迦啰尾啰花供养。诵真言至中夜。时诃悉你部多女即来现身。以白檀香水献阏伽。令彼欢喜。女曰呼我何作。行人言曰要为仆从。女即听允。衣服饮食须者给足。若畜积不使女不复与。
　　复次曩致部多女仆从成就法。不作持诵不作护摩。亦不在先精熟法事。但念金刚手菩萨名号。一切所用皆悉成就。
　　复次持诵者夜分中于本舍门前。持诵真言至三日内。彼啰帝部多女即来现前。一切承事而为仆从。乃至修补房舍及耕种等常自营办。
　　复次持诵者往寂静之处。于夜分用酒肉食而复出生。诵真言一千遍至第七日。彼迦弥湿嚩哩部多女即现人前。以血献阏伽。告言呼我何作。持诵者言汝为我妻。女即允之满一切愿令得自在。
　　复次往诣宫观之内安置宿卧。用白檀香惹帝花等作供养烧安悉香。彼部多女即来现身。作童女相金色一切庄严。即为妻子同作欢乐。日给金钱八文。名衣一对及上味饮食等。又此部多女往毗沙门天王宫内。取彼珍宝而以与之。如是金刚手说降伏八部多女成就之法已。
　　归命金刚手　　忿怒大威力
　　说此秘密言　　调此难调者

　　尔时金刚手菩萨。复说杀一切天龙夜叉诸部多等真言曰。
　　唵(引)贺曩贺曩萨哩嚩(二合)摩(引)啰野嚩日啰(二合)入嚩(二合引)隶(引)吽发吒(半音)
　　尔时菩萨说此真言之时。变为金刚炽焰。遍满三千大千世界。复说此真言曰。
　　吽贺曩发吒(半音)
　　说此法时。所有梵天那罗延天大自在天。及无数持明天龙神夜叉。必隶多必舍左。巘驮哩嚩紧曩啰。摩护啰誐誐噜拏。及一切天人。悉皆破坏俱获命终。
　　尔时文殊师利菩萨摩诃萨。睹斯神力怪未曾有。而唱是言善哉善哉金刚手大秘密主。能为末法众生作大利益。降伏一切天龙鬼等。令于有情广行饶益。尔时会中彼诸天女即从座起。头面礼金刚手足。各各说自根本心真言曰。
　　唵(引)室哩(二合引)舍始祢(引)么也(二合引)
　　唵(引)室哩(二合引)底路(引)多摩(引)
　　唵(引)室哩(二合引)建(引)左曩摩(引)攞(引)
　　唵(引)室哩(二合引)纥哩(二合引)军拏攞贺(引)哩(引)
　　唵(引)吽啰怛曩(二合)摩(引)攞(引)
　　唵(引)酥噜(二合)乌哩嚩(二合)细(引)
　　唵(引)鑁(引)悉哩(二合引)部沙尼(引)
　　复说天女成就法时。持诵者往山顶上结跏趺坐。诵真言一洛叉必得成就。复次于十五日。随力作供养及燃酥灯。竟夜持诵至明旦时。彼女即来而现本身。用白檀香水献阏伽女。即问云欲何所作。行人言曰要汝为妻。女即听允。复与圣物圣药等。食此药者获寿千岁。
　　复次持诵者食白檀香并乳。然后诵真言一阿庾多。至第七日作广大供养。时底路怛摩天女即来现身所求成就。复次于初八日。往山顶上跏趺而坐。竟夜持诵至明旦时。彼女现端严相于面前立。与持诵者默作欢乐。复负行人往诣诸天所为自在。
　　复次持诵者。往二河合流之岸。诵真言八千遍。至第七日作广大供养烧安悉香。复持诵竟夜至旦。彼建左曩摩攞天女。即来现前所求成就。
　　复次持诵者不择日月星辰。亦不持斋戒。即往山顶上诵真言一阿庾多。复诵真言至中夜时。彼军拏攞贺哩尼天女即现人前。与彼为妻日给金钱十万。复负行人诣四大洲。及与圣药圣物等所须满愿。
　　复次持诵之者往宫观内。诵真言八千遍至一月。月尽日复诵至中夜。时啰怛曩摩攞天女即来现身。作铃铎声即献华座。持诵者曰善来天女。彼女言曰呼我何作。持诵者曰我要为妻。女即听允尽心承事。所求皆得获寿一千岁。
　　复次持诵者于月一日。往寂静处作供养。用白檀香作曼拏罗烧安悉香。日日三时诵真言八千遍。至十五日作大供养。时嚂婆天女至明旦时现身而来。即得为妻同作欢乐。复与种种圣药等。若彼不来即得命终。复令行人寿命一万岁。命终之后生于王宫。
　　复次持诵者往宫观内。烧白檀香诵真言一阿庾多。至一月尽日随力作供养。复诵真言夜至明旦。彼乌哩嚩尸天女。即现人前与献华座。告言善来。女言呼我何作。持诵者曰要汝为妻。女即允之及与种种圣药等寿命一千岁。复次于洁净处。用桦皮上以恭俱摩香。画彼部沙尼天女形像。烧白檀香诵真言一月。至月尽日作广大供养。复诵真言至中夜。时彼天女即现人前用作欢乐。复与金银真珠及种种圣药等。日给上妙饮食令其安隐。如是金刚手菩萨说八天女成就之法。
　　尔时金刚手菩萨复说是言。若诸天女不为行人成就所求。诵此忿怒明王真言曰。
　　唵(引)纥哩(二合引)阿(引)羯茶阿母剑吽[口*弱](入)发吒(半音)
　　诵此真言之时。彼诸天女皆令破坏身为百分。复诵此真言曰。
　　唵(引)满驮满驮贺贺吽发吒(半音)
　　唵(引)左攞左攞嚩舍摩(引)曩野吽发吒(半音)
　　诵此真言令诸天女深生敬爱。
