<!-- { "loadSidebar": true } -->
　　又法若欲打西若者。马头尊像前作三角坛。念诵一十万遍。三日三夜断食。香摩坛上种种香华。以净饮食乳粥果子等种种供养。捣娑阇啰娑香。以白蜜和为八千丸。咒一一丸香一遍已。投火中烧之。如是乃至香尽。彼西若众。寻即初见变为马头。更经少时转为贺野纥哩嚩头。持诵者奇上向彼众。时一切西若悉皆散灭。又法若种种灾难起国土乱。他国怨敌数来侵扰。百姓不安大臣谋叛。疾流行水旱不调日月失度。如是灾难起时。是土国王身心精进请取持明者。大威怒王像前作念诵。以滑泸草揾苏乳蜜。护摩数满十万遍。外国怨敌即自降伏。各还政治国土。通洞慈心相向王子。百官皆行忠。亦妃后婇女孝敬向王。诸龙鬼神拥护其国。雨泽顺时果实丰饶人民欢乐。又法若家内遇大恶病。百怪竞起。鬼神邪魔[打-丁+毛]乱。其家恶人横造口舌以相谋害。室家大小内外不知者。向马头像前作念诵。数满一万遍。诸恶事悉皆消灭。又法若为王官收录。身系囹圄禁闭杻械枷锁。忆念大威怒王者。官自开思泽放还。上从王宫至于下囹处不行此法者。专莫有此处。又法先以大麦与牛吃已。取粪中麦洗干。拭捣煮为乳麋。从白月一日食此乳麋至十三日。每食加持余残置清净处。奉献马头尊使者。即断不食。大圣像前以涂香涂地。散种种花烧诸名香。种种饮食供养毕已。取迦比阇香捣为细末。水和为丸数满八千丸。取迦陀罗木为柴然火。取一香丸一咒一投于火中烧之。如是乃至八千丸尽。其炭变为苏跛那金。重百千两。又法若欲吃他咒者。取己身中少许血已。和白芥子为八千丸。黑月十四日一不食。取佉陀罗木炉中然火取前白芥子丸。一咒一丸投火中烧之。如是乃至芥子丸尽一切诸咒悉皆吃尽。又法但诵真言。行于旷野处及诸沙碛所须饮食。自然而离去。又法若人夜失不净。取于白线先用上咒加持一百八遍。后作咒索。一咒一结为二十一结。即用系腰更不漏失。又法日月蚀时。取净牛苏一两。新瓦钵盛。即把此钵仰看日月。咒钵中苏。乃至苏暖或烟火出。当尔时即饮此苏。服此苏已随欲诣处举意即至。若常诵此咒者。一切怖畏得无所畏。所有障难悉解脱。又法若患路陀疮及诸毒蛇之所者。或患健毗吒鸡疮。此等诸疮咒黄土涂满一千遍。涂其疮上即得除差。一切怖畏心念即除灭。又法若人忽逢一切水难。心念即得不被沉溺。如是等法不可广说。随意即成就。若造大曼荼罗者。不得行欲。
　　次复说贺野纥哩嚩像法。更有画像法。取净白絷不得截割。请一画师最功能者勿还其价。香汤洗浴著新净衣。与授八戒日日如是。于清净处作一水坛。纵广四肘。持诵者护身结界毕已。与彼护身。于其坛中烧种种香散种种华供养已讫。于此坛内画作大威怒王像。总有四面皆忿怒。每四口狗牙上下出现。头发微竖如火焰。四面顶上各戴天冠及著耳珰。其天冠上有化佛结跏趺坐。中面顶上作碧马头。顶下著诸宝璎珞。身色赫奕如日轮。遍身火焰逾劫灾火。有八手。左右二手结根本马口蜜印。右方一手执锐剑。左方一手执金刚棒。右方一手执金刚钺[金*斧]。左方一手执金刚宝轮。右方一手作旋无畏。左方一手执念珠。安坐宝盘石上青莲华台。其盘石山色赤黄青色。每八手腕上各皆作宝钏。身分庄严如余处说。作此像。从白月十四日起首。食大麦乳麋。后十三日十四日十五日。三日三夜断绝不食。断言语念诵。取娑迦毗遮香乾陀那句利华。咒此二物一咒一投。当前面上至八千遍。其面口中放出光明。其光围绕行者身已还入像口。于其口中出如意珠即当收。取此珠已。即得十四千岁寿活。寻得七宝转轮圣王。命终以后生安乐国。从马头尊足下而生。又法当乞食吃大麦乳麋。作念诵满七落叉遍。一落叉遍时。毗那夜迦即得被缚。二落叉遍咒法成就。三落叉遍即得安善那摩那炽罗药法成就。三日三夜不食作法。手把其药正咒药时。药中若现三种相者即知药成。言三相者谓暖烟焰。即得成就安陀罗陀那升空而去。即得成就持咒仙人。自在得入阿修罗宫。四落叉遍。离地四指而行自在。五落叉遍即得随意升空而行。六落叉遍即得千岁活。则持得现身往诣十方诸佛国土。持明者成就咒仙。随其所作任运皆成就。一切所呼唤者皆来。七落叉遍。行者即得头发变作螺发。成就随其所须应念即至。亲近承事大威怒王。即知三世一切众生死此死彼即得成就。若有沙门若波罗门诸善男子善女人等。意欲受持大威怒王法。准前应作四肘坛法。当觅胜地清净之所扫洒清净。复以香水牛粪泥土地。悬种种杂色幡盖宝铃佩镜并诸金银。种种间错严饰道场。其道场中立五色坛。纵广四肘先下白色。次黄次赤次青次黑而作四门。其坛中心作莲华座安置马头尊像。正当东门作两莲华座。安波罗多摩波罗遮那等二童子。正当北门作二莲华座。安一发罗刹阿婆罗底等二童子。其坛南方外。余者种种供养。更无华座。作八大龙王。此八大龙王唯以税米乳麋乳麋供养。以外余者种种供养亦得。燃四十五灯。唤八个龙王。其坛西门南畔安一火炉。以胡麻稻谷华等苏蜜相和竟。诵大威怒王心真言。加持前和物一遍。咒已投火中烧。一一如是。乃至一千八遍已。一日一夜不食。如不忍饥唯得食苏香汤。洗浴著新净衣。入道场中而作供养。或一七日或二七日或三七日。或三十五日或四十九日或九十日。若六时若四时若三时若二时若一时。如上护摩作念诵莫限遍数。则能施功速获得五种成就事。所谓息灾增益降伏敬爱钩召等也。所有希望世间出世间果报皆悉成就。本教中所不说成就法者。用莲华部中法对此像前作必获成就。我又于一切诸尊法中皆有大灵验。常忆念大威怒王故。灭无量罪得无量福。命终以后生安乐国。从马头尊右胁而生。
　　又法若欲论议。当作前四肘坛而供养者皆得胜上。不被他难及病难。作此坛已病无不差。若被毒药虫虎等之所伤者。当诵前根本真言者无有不差。用苏木佉子捣以为末极令微细。用酪汁和如麨法。用大威怒王心真言二十一遍加持。与其病人空腹服之。腹内所有一切毒虫悉皆吐出。为一切病恼。我医王治之。不差者无有此处。是我大慈大悲马口本愿深重故。化一切众生专胜诸尊。由大慈故不著生死。由大悲故不住涅槃。常住无明诸境界中。断尽种种诸恶趣。灭尽六道四生生老病死之苦。又能啖食灭尽取事近喻。如羸饥马食草更无他念。此本愿力故十方刹土无不现身。瑜伽者深起菩提心。每日诵一百八遍。大威怒王现身奉事修瑜伽者。喻如奴婢。恭敬犹如婆誐鑁。二世菩提何非成。忆念大威怒王者。不堕三恶道。决定往生诸佛国土。被此威怒尊加持时。设诸恶人恶魔恶禽兽。乃至厌魅蛊术魑魅魍魉恶鬼神等。起恶心欲恼害行人。远近来向行人住处。则路中自所杀害。此神验四十里外围绕。令无诸障碍。又常加持诸持明者。令菩提心不退转。
　　复说使者四大童子像法。此四大童子一双同体无异。其形甚大暴恶大有强力。身色青赤索发分垂左右。各各身著赤袈裟。前后腰背[膫-(日/小)+(夸-大)]间绕虎皮。以为刀布二手腕上。各有宝钏。唯婆罗多摩者。左右二手执一利鉾。婆罗遮那者。左右二手执钺[金*斧]。一发罗刹者。右方手执金刚棒。左方手执罗索。阿婆罗底者。右方手执利剑。左方执拔折罗。此四大使者王各威德自在。各守护威怒王。各跪坐瑟磬石上。遍身有大火焰。炽盛照曜如照日光。大暴恶形。能降伏诸外道及天魔诸恶夜叉恶鬼神等。悉皆令归依佛法。忆念大威怒尊故。四大童子常随守护。不离其侧如不离身景。如护眼精如护己命。守使者故。即能通达三世之事。若有人未诵真言。才忆念威怒王者。守护二使者诵持真言者。四大童子昼夜守护不离侧边。
　　又当说八大龙王像法。此八大龙王者同体无异。龙头蛇身遍身皆有火焰。若雷电霹雳。降大雹澍大雨时。当唤八个等龙王名号。能制止诸雷电即得消散。若又大地悉震列摇动。山河石壁碎破。暴恶岚忽吹来。诸大树摧折。如是诸恶难起时。诸众生恐怖不安者。当唤彼八个等龙王名号。则能止制诸地动及恶风。五谷丰饶万姓安乐。随顺风雨时节国土安隐。更无有灾难。何况行者身上。若有灾难者莫有此处。魔不得其便。速证得大菩提。不久当成佛。圣者马头尊大威怒王使者法门说已毕。

　　圣贺野纥哩嚩大威怒王供养念诵仪轨下卷


