<!-- { "loadSidebar": true } -->
  佛说不空罥索陀罗尼仪轨经
　　唐 阿目佉译




　　佛说不空罥索陀罗尼仪轨经卷上(一名不空罥索教法密言)

　　　　师子国三藏阿目佉奉　诏译
　　如是我闻。一时佛在净居天中。与诸天大众净居天王。伊首罗天王魔醯首罗天王。大梵天王帝释天王及诸天众。宝莲华师子之座而说妙法。逾如日光照明一切。尔时观世音菩萨摩诃萨。欢喜踊跃即从座起。偏袒右肩合掌恭敬。礼佛足已整理衣服。长跪叉手前白佛言。世尊。我有陀罗尼。名不空罥索心王陀罗尼真言三昧耶法。乃往过去九十一劫。彼最后劫中有佛出世。名世间自在王如来应正等觉明行圆满善逝世间解无上士调御丈夫天人师薄伽梵。彼佛世尊怜愍我故。授是陀罗尼密言一切法门。其佛世界名曰胜观察惠。世尊我从是已来。常受持此陀罗尼真言一切法教。导化无量百千众生。所谓净居天王伊首罗天王。魔醯首罗天王大梵天王。帝释天王一切天王各并眷属。恭敬供养尊重赞叹。皆令住于阿耨多罗三藐三菩提。俱以离疑网智而庄严之。世尊我初得是陀罗尼法时。证得百千不空无惑智。庄严首三摩地门而皆现前。世尊由斯真言之力。现见十方无量无数种种刹土诸佛如来所有会众。而皆供养听闻深法。展转教化无量有情。皆得发趣无上菩提。是故智者应当受持。世尊若此经典所作方处。当知其地即有无量百千净居天王伊首罗天王。大梵天王帝释天王。及诸一十二万百千天王并其眷属。常共拥护恭敬围绕。世尊若斯经典所在方处。有能依法清净书写。读诵受持赞叹之者。当知其地即是一切诸佛全身制底。世尊若诸有情。暂能读诵听闻。流行此不空罥索心王陀罗尼真言三昧耶者。当知是人则当亲近恭敬供养无量俱胝那庾多百千诸佛。于诸佛所种诸善根。所以者何。此法乃是一切诸佛菩提宝聚。
　　世尊若有有情造极恶业。谤讟一切诸佛菩萨独觉声闻。及谤正法言无有善。或复破灭诸佛菩萨独觉声闻。及谤形像塔庙经论教法。是应堕阿毗地狱。经无数劫受无间苦。诸佛菩萨独觉声闻。虽具神通亦不能救。世尊如斯有情。能生悔心清洁澡浴。以香涂身著鲜洁衣。如法佛前至诚忏悔过去今生所造重罪终更不犯。受持斋戒清净其心。七日七夜诫断诸论。于不空罥索观世音菩萨前。每日诵此陀罗尼真言一百八遍者。当知其人先世所造十恶五逆四重诸罪。悉灭无余。不堕地狱。惟除五逆现世轻受。云何证知。所谓一日二日三日四日乃至七日。疟病热病或患眼耳鼻舌龂牙齿。头背两肩心肚胁肋。腰髀两膝痔痢霍乱。手脚烦疼白癞风疽。疥癣痈肿游肿。疖肿毒肿癀病[病-丙+帶]门。疮疱痒瘨厌蛊等病。或为鬼神之所娆乱。或为人民种种讥谤横加骂辱。鞭挞楚楚闭受诸苦恼。遭余恶事或梦不祥。世尊此人以是轻受。能攘地狱一切剧苦重报之罪。何况净信轻罪有情。受持此陀罗尼真言不成就耶。若有情身心不安。为于种种灾厄怖畏恶梦不祥。日日清洁读诵受持烧香供养者。则得消灭。
　　世尊若有善男子善女人。如法书写受持读诵听闻是法。为人如法宣说赞叹。教他书写受持读诵。广令一切胎卵湿化有情。得闻此陀罗尼真言三昧耶者。皆得解脱一切罪障。是善男子善女人等。当净其心如理思惟。以无所得智。无方处智。无我无人无受者智。无分别智。无生无灭智。不迟行智。无作无染智。平等性智。离五蕴色声香味触法。无取无舍精进智。以是种种真如巧智。制御于心而为方便。观念诸佛常见目前。不久当得十方百千一切诸佛一时现前。摩顶赞叹为作证明。或复梦觉得见好相。或得诸佛变作沙门。与授菩萨增上戒品。令灭无量百千微尘数劫一切重罪。乃至如法书写是经安置宅中。以诸香华随心供养尊重礼拜。所得功德亦复如是。世尊是今且略说少分之耳。若有情为胜他心嫉妒谄诳。或为恐怖财利轻戏依他之心。读诵听闻此陀罗尼真言三昧耶者。皆获胜利。或复闻以诽谤轻毁而不恭敬。亦获胜利。世尊今此利益。唯大智者知。乃是世间自在王如来威神之力。乃是观世音大慈悲力。令诸恶辈一切有情。一经于耳谠种殖无量善根。所以者何。世尊譬如有人以痴恶心。行诣龙脑香林或诸香林。以愚痴智种种骂香。复恚心谤言此香实无香气。取香斫截捣碎为末。和水饮啖或涂身上。是香无心不言彼人而轻我。以是香性能熏一切。无香之物芬馥皆香。世尊此不空罥索心王陀罗尼真言三昧耶亦复如是。若诸有情说无因果。种种诽谤求非过恶。或为嫉妒谄曲财食一切厄难。受持读诵而作供养。由是因缘得大善根。从此身后于所生处。常得戒香定香慧香解脱香。威德无畏福智资粮香。一切菩提坚固不坏福聚蕴香。所生之处贵族种姓福聚圆满。戒慧严身常能饶益。
　　世尊若善男子善女人。受持读诵此陀罗尼者。应白月八日或十四日或十五日。清净澡浴以香涂身著净衣服。或复不食断诸谈论。于不空罥索观世音菩萨前。如法而坐烧众名香。瞻菩萨面诵此陀罗尼七七遍或一百八遍。世尊当知是人现世之中则得二十种功德胜利。何名二十。一者身无众病。若有宿业病生速令除灭。二者身肤细软姝娧妙好。三者恒为众人观视爱乐不相厌怠。四者六根常定财宝自然。五者不为劫贼侵夺衣服财宝。六者不为水火焚漂一切财宝。七者不为侵陵杀害强取财宝令饥饿死。八者不为崖岸自坠死。九者加持净水洒散一切果实苗稼。恶风霜雹虫兽之类。悉不灾难苗稼滋茂。十者不为军陈斗诤而杀害死。十一者不为世间诸恶鬼神吸啖精气怨仇害死。十二者常为众人赞叹称誉。更相恋慕不值恶时死。十三者若见一切外道恶人自然和睦。十四者不为一切恶人诽谤谋害。若有起者速自便灭。十五者恒无怕怖一切人非人等。十六者不为世间厌蛊咒诅荼枳尼鬼而得便死。十七者一切诸恶随眠烦恼自然消灭。十八者不为水火焚漂刀箭毒药毒虫殃害身死。十九者一切诸天常当守护。二十者当所生处具大慈大悲大喜大舍。四无碍心。
　　世尊复有八法。何名为八。一者临命终时。观世音菩萨自变现身作沙门相。善权导引将诣佛刹。二者临命终时体不疼痛。去住自在如入禅定。三者临命终时。眼不谩顾现恶死相。四者临命终时。手脚安稳右胁卧死。五者临命终时。不失大小便利恶痢血死。六者临命终时。不失正念而不面卧端坐座死。七者临命终时。种种谈说深妙之法乃寿终死。八者临命终时。愿生佛刹随愿往生诸佛净刹。莲华化生常睹一切诸佛菩萨摩诃萨众。恒不退转。
　　世尊若有有情深乐此法即便为说。或有发心尽求是法受持读诵亦不悭吝。依法广为分别解释。何以故。菩萨者于诸有情。常起悲智侥无悭惜嫉妒之心。乃得修治无上法故。又菩萨者恒为有情勤修善法。是故得名真是菩萨。言菩提萨埵者何谓也。菩提名智萨埵名悲。普示方便之众义也。此二法荷济有情。乃得名为菩提萨埵。
　　世尊若谠许我。我当为利益一切有情乃至邪见断见恶慧众生等。我今欲于如来前。说是不空罥索心王陀罗尼真言三昧耶。愿垂纳受。
　　尔时释迦牟尼如来。告观世音菩萨摩诃萨言。善男子汝当说之。今正是时。如来亦喜我加被汝。今为利益恶世一切垢重鲜福有情。及为新学菩萨住大乘者。广作利乐施为佛事。
　　尔时观世音菩萨摩诃萨。蒙佛听许熙怡微笑。合掌恭敬瞻仰如来目不暂舍。白言。世尊如来。今以听许我说是不空罥索心王母陀罗尼真言三昧耶。此三昧耶者。乃是一切菩萨摩诃萨。同共修治至解脱处。我今哀愍世间。利乐安乐无量有情说是神咒。若受持者应先敬礼正真行慈氏菩萨摩诃萨众　敬礼金色光明吼声自在王如来应正等觉　敬礼师子游戏王如来　敬礼无量光如来(案梵本文若略诵持则略敬礼佛菩萨等。当从慈氏菩萨下。略至敬礼无量光如来。从无量光如来。略至敬礼佛法僧宝等处)敬礼善往摩尼宝积王如来　敬礼普光明赞叹功德积王如来　敬礼胜观如来　敬礼宝髻如来　敬礼世间自在王如来　敬礼舍离损坏蕴如来　敬礼金色身寂如来　敬礼饮光如来　敬礼能寂如来　敬礼善名称如来　敬礼普光明胜怨敌德如来　敬礼帝幢德如来　敬礼宝光明自在王如来　敬礼无碍药王如来　敬礼勇猛游步如来　敬礼善住无畏如来　敬礼佛宝法宝苾刍僧宝　敬礼圣观自在菩萨摩诃萨大悲者　敬礼如是诸圣者。以诵圣观自在菩萨摩诃萨不空罥索心王母陀罗尼密言。
　　尔时圣观自在菩萨。即先入定。谛观母陀罗尼真言字句。皆如金色。光明晃耀照十方界。从三昧起。即说不空罥索心王母陀罗尼密言曰。
