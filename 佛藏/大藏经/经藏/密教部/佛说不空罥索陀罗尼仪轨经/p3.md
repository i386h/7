<!-- { "loadSidebar": true } -->
　　若患腹痛真言红盐汤。与令饮服则便除愈。若一切毒虫螫者。真言黄土泥数涂毒处或数加持牛乳空腹饮服。或加持煮豆汁。温蘸虫所毒处便得除愈。
　　若患眼疼真言白线索用系耳珰。又真言竹沥甘草白檀香水每日晨朝午时暮间洗眼。或真言波罗奢水。日日洗之即得除差。
　　若患耳鸣热风。真言生乌麻油或醍醐。数滴耳中不久除差。
　　若真言者加持绯线索二十一结。用系腰上二手腕上则护其身。若患齿疼真言迦啰弭啰木持嚼揩齿。若患鬼病加持五色线索。当使佩之即便除差。
　　若为毒药刀杖破疮咽喉肿病疔病恶疮。真言毕拨末牛乳石蜜。而令服涂即得除愈。
　　若口舌欲起已起者。每晨朝时向日真言净水。洗面漱口即令除散。
　　若国土荒乱大臣谋叛。他兵侵毁灾疫起时。先净洗浴著新净衣食三白食。于三七日严道场。四角中央置香水瓮。于所畿日内外清净如法供养。坛西坛北烧香散华。依法坐诵此陀罗尼真言声声莫绝。作除灾法满三七日。即令国土一切人民得大安稳。每日加持坛中瓮水。散一切上重成持护。灾厄罪障自然殄灭。
　　若为鬼神卒殃失音者。加持白旃檀香泥遍涂心上即还如故。若无财宝饮食香华常供养者。但诵持之常不间废。亦得除灭一切罪障。
　　若令家宅善神护持无灾疾者。每日当取莲华一百八茎遍涂苏蜜。散白旃檀香末加持护摩。每日三时时别一百八枚。满七日已。即成拥护除诸灾厄。
　　若欲众人而欢喜者。加持苏蜜白旃檀香护摩一百八遍。则如所愿。而说颂曰。
　　母陀罗尼伽陀药　　能除种种灾障苦
　　等数当以弭惹耶　　那俱唎药柘哩尼
　　干驮娜俱唎翳罗　　阿皤播抳躬矩么
　　印捺啰播毕[口*履]迦　　干驮毕唎禳俣药
　　多誐啰药斫迦啰　　摩诃斫羯乌施罗
　　苾瑟努羯啰哆药　　素摩啰尔素难那
　　精洁合治天雨和　　作丸丸如酸枣量
　　首末标界而护持　　首末真言遍加持
　　一千八遍便阴干　　佩时加持一七遍
　　随上中下与佩之　　上者头上顶戴之
　　中者项上常佩持　　下者臂上恒佩持
　　皆得除灭诸灾厄　　水火毒药之灾厄
　　种种厌蛊诸咒诅　　一切悉不能为害
　　诸恶鬼神不中害　　和香汤浴蠲诸障

　　若有恶风雷电霹雳数数起者。加持白芥子水望彼起处。一咒一散一百八遍则便除灭。或加持石榴枝望所起处。一咒一拟亦得除灭。世尊此母陀罗尼真言最上之法。但常诵持不作檀印。依法供养亦得成就。若欲成就此陀罗尼真言三昧耶者。如法图画不空罥索观世音菩萨。如大自在天首戴宝冠。冠上有化阿弥陀佛。被鹿皮衣七宝衣服。珠璎镮钏种种庄严执持器杖。以净黄土瞿摩夷香泥如法涂坛。清洁画彩中置其像。幡华庄饰。四角中央置香水瓶三白饮食诸果饮食敷献供养。惟除一切残秽触食恶律仪家百味饮食五辛酒肉皆不供养。余者尽通请召供养。烧沉水香。是真言者昼夜精勤如法承事。常净洁浴著净衣服。每时面东烧香散华。依法趺坐观瞻菩萨。如法诵持时数不阙。每白月八日。应当断食勤恳念诵。时观世音坛中现身。真言者见瞻仰礼拜。乞所求愿皆得满足。并以雄黄或安善那置于坛中。真言加持令现三相。一者暖相二者烟相三者光相。点额点眼。点二手掌点二脚掌。即证阿姥伽王神通智严三摩地。诸有事业无不成办。
　　尔时如来。赞观世音菩萨摩诃萨言。善哉善哉善男子。汝能于是天人大众之中。燃大法矩作众宝聚。挽诸有情出众苦海皆得其本。尔时净居天王伊首啰天王。摩醯首啰天王大梵天王帝释天王。及诸天众闻说是法。皆大欢喜合掌恭敬。俱从座起前白佛言。世尊后末世时。随在国土一切山林城邑村落。若有有情如法书写读诵受持此不空罥索心王母陀罗尼真言三昧耶者。我等天王并及眷属。昼夜集会常拥护之。尔时如来告诸天王。善哉善哉。读诵受持此陀罗尼真言三昧耶者。应当守护而勿放舍。便令修学增殖长养一切菩提福蕴善根。令得阿耨多罗三藐三菩提。尔时诸天闻佛告赞。欢喜踊跃恭敬顶戴。

　　不空罥索神变真言经卷上



　　佛说不空罥索陀罗尼仪轨经卷下


　　秘密心密言品第二

　　尔时观世音菩萨摩诃萨复从座起。整理衣服。右膝著地。合掌瞻佛颜貌熙怡。心具无量大慈大悲。遍身普放亿千大日轮光王。照于十方三千大千佛之世界靡不周遍。放斯光时映彻众色。皆如金聚。欢喜微笑白佛言。世尊今放此光。为于世间沙门婆罗门毗舍输陀。令得无量大悲之心。获诸最胜为依止处。及为一切学大乘者。持是不空罥索心王母陀罗尼真言三昧耶者。皆获菩提一切愿果。将欲广演是不空罥索心王母陀罗尼真言三昧耶中。秘密心真言三昧耶门。广大解脱莲华曼荼罗印三昧。此三昧是真实最上成就。乃是一切诸大菩萨真实解脱甚深秘密三昧耶法。我今欲于佛前。一切天龙药叉罗刹乾闼婆阿苏啰蘖噜荼紧那罗莫呼洛伽。摩诃持真言明仙净居天。伊首罗天魔醯首罗天大梵天帝释天。焰魔王水天风天火天。毗陛罗天大苦行仙。日天月天星天二十八宿主星神天持明天女。乃至一切诸天神等。以住最胜曼荼罗三昧耶者。前广演开释。是出世世间秘密曼荼罗印三昧耶法。令诸有情思惟读诵受持斯法。皆得最上成就一切功德。是故说是根本真实解脱心王母陀罗尼真言三昧耶中秘密心真言。惟垂哀愍听我所说。
　　尔时释迦牟尼佛如来应正等觉。熙怡微笑。即申百福庄严相好金色之手。摩观世音菩萨摩诃萨顶。告大慈大悲真清净者。能为大众阐斯妙法。善男子汝今当知。现在十方殑伽沙俱胝那庾多百千微尘世界。所有一切如来应正等觉。皆以无量神通光明加被于汝。我今亦以无量神通光明覆护于汝。恣汝神力。说斯不空罥索心王母陀罗尼真言三昧耶中秘密心真言三昧耶。
　　尔时观世音菩萨摩诃萨。观察十方一切大众。如大象王德无所畏。即说秘密心真言曰。
　　唵(一)钵[口*特]摩荷噻哆(二)恾诃阿暮伽播舍(三)娑驮耶娑摩耶(四)纥唎娜(引)焰(五)槄柘啰柘啰(六)[合*牛]
　　尔时观世音菩萨摩诃萨。说此真言之时。其补陀洛山。及三千大千世界苏弥山王。一切天宫神宫龙宫药叉宫。罗刹宫乾闼婆宫阿素洛宫伽楼罗宫。紧那罗宫莫呼罗伽宫持真言仙宫。皆六种震动。大海江河一切泉沼皆大涌沸。海中一切摩竭诸兽。皆大惊怖怪未曾有。十方殑伽沙俱胝那庾多百千微尘世界所有一切如来。于虚空中一时皆现。同声赞言。善哉善哉大悲者。善能说此最胜真实不空罥索心王母陀罗尼三昧耶中秘密心真言三昧耶。若但读诵即得成就最上菩提。
　　尔时释迦牟尼如来。告观世音菩萨摩诃萨言。善男子当为大众。说此真实广大成就秘密心真言三昧耶功德之门。尔时观世音菩萨白佛言。世尊此秘密心真言三昧耶。若有善男子善女人。一心观念十方一切诸佛菩萨。说诚实言忏悔无始已来一切重罪。唯愿一切诸佛菩萨摩诃萨加祐护念。我从今日乃至菩提。供给承事一切诸佛菩萨摩诃萨。摄澄心想。观于地下金刚轮际上。置一嚩字文画分明。变为金刚出大光明。其光炽盛焚烧自身为白灰。谛想此灰变成金色。持此金灰涂曼拏罗。其曼拏罗光明皎彻。当坛心中观置八叶开敷莲华。于华台上观一娑字放金色光。于其光中圣者观世音菩萨摩诃萨从此而出。现金色身颜貌熙怡。左手当胸执金莲华。右手掐珠结跏趺坐。一切妙宝庄严其身放奇特光。作是观已起大悲心。读诵受持此秘密心真言一百八遍。是人则为十方殑伽沙俱胝那庾多百千微尘世界一切如来应正等觉。同声赞叹而摄受之。是人于百千劫来。积聚恶业一切重罪。所有怨仇恶病烦恼。悉皆散灭无有遗余。其观世音菩萨即于梦中。而现其身速满诸愿。若修习此三昧耶者。常应清净澡浴。著鲜洁衣食三白食。于白月八日或十五日当断诸食。于诸有情起大悲心。恒于不空罥索观世音菩萨前。以白旃檀末泥涂坛地。献诸妙华烧焯香王而为供养。
　　若在坛前正念诵时当断诸语结印护身。咒白芥子及以香水顶上散洒。亦咒其手以自摩顶。结灌顶印咒印顶上。面向西方结跏趺坐。结数珠印诵母陀罗尼真言一百八遍。奋怒王真言亦一百八遍。诵秘密心真言一千八遍。即当更诵奋怒王真言满百千遍。若能如是依法念者。定得观世音菩萨画像身上放诸色光。光现之时其地即当六种震动。其罥索手亦放光明。于虚空中出众妙声种种赞咏。是真言者顶上亦出光明。证此相者。即得成就此大不空罥索心王母陀罗尼真言三昧耶门。一切诸法悉皆成办。是时十方殑伽沙俱胝那庾多百千微尘世界一切如来。一时现身。舒手摩行人顶赞叹加祐。观世音菩萨当亦出现真妙色身。怜愍护念爱之如子。教诏不空罥索心王母陀罗尼真言一切秘密三昧耶。乃至证妙菩提不相舍离。修此法者当于一切诸佛神通月修。所谓正月五月九月。白月一日至十五日。如法清净读诵受持即得成就。证斯法者。先于一月两月三月四月五月。依法清净调伏身心。内心诵念承事供养令心清净。乃当修治曼荼罗印三昧耶。则得成就。颂曰。
　　世尊今当知　　秘密心真言
　　神通力香王　　沉香黑煎香
　　数各十六分　　苏合郁金香
　　白檀等八分　　薰陆龙脑香
　　安悉等三分　　严洁净室中
　　以请召真言　　加持香和合
　　此香名三界　　最胜之不空
　　神通香王力　　若烧此香时
　　如法长跪坐　　手执持香炉
　　读诵召真言　　加持是香王
　　普通皆供养　　十方一切佛
　　菩萨摩诃萨　　真言之威力
　　变为妙香云　　宫殿之楼阁
　　香座香台树　　香华之璎珞
　　香云之衣服　　香幢妙幡盖
　　香云诸佛事　　是妙香王香
　　周至十方刹　　一切诸如来
　　菩萨摩诃萨　　天龙药叉众
　　罗刹乾闼婆　　阿素洛之众
　　蘖噜紧那罗　　摩呼罗伽等
　　前作大供养　　是诸圣众等
　　闻斯香气者　　欢喜皆赞叹
　　乃至于三涂　　地狱傍生界
　　闻斯香气者　　得灭众地狱
　　傍生诸罪障　　舍此身以后
　　更此身以后　　更不复重受

