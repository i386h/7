<!-- { "loadSidebar": true } -->
　　八者大愿若有众生广造诸罪。堕于地狱无有出期。经无量劫受诸苦恼。从地狱出生于五趣。先作畜生将命还于前生。负物作驼驴猪狗牛羊象马奴婢仆从。偿他宿债累劫倍命。还他偷盗无有休息。我于五道随形受化。常生同世教化于人。或作贫穷困苦盲聋喑哑最下乞人。于一切众生众中。同类同缘同事同行。同业导引得入佛道。共我有缘令发菩提之心。
　　九者大愿若有众生。纵恣身心我慢贡高。故于我法中污泥佛法。师长弟子无惭无愧。用僧佛钱菩萨财物。杀生偷盗邪行。妄语绮语恶口两舌。斗乱纵恣贪嗔。不拣良善劫夺他财。拒讳谩人不识善恶。广造十恶一切诸罪。死堕阿鼻入诸地狱。从地狱出轮还六处。入生死海诸趣恶道。愿共有缘同业同道。随缘化变当以救之令得出离。共我有缘发菩提心求无上道。
　　十者大愿若有众生当于我法。若我有缘若我无缘。同我大愿则是我身共我无别。行四无量心心等虚空。广度有情无有休歇。愿达菩提登正觉路。大圣曼殊以圣性愿力。不入三界亦不出三界。心如虚空常在如来清净性海真如藏中安住法界。遍在众生心识体性。曼殊室利言。我有大愿以圣性力。加持有情令罪垢消灭。得入菩提诸佛圣果。则是名菩萨十种大愿。如是曼殊发广大愿已。三千大千世界六种震动。天雨曼陀罗华遍满虚空。其时大会诸众尽见其华。同时赞叹曼殊大士。圣力自在不可思议不可言说。尔时诸大会众咸皆欢喜信受奉行。
　　是时释迦牟尼世尊。从摩醯首罗天下降阎浮世界。在舍卫国中祇园精舍。于大道场在大会众。有百亿菩萨摩诃萨众。有七十亿阿罗汉四果众。有六十亿诸大梵王一切诸天众。有五十亿帝释一切三十三天众。又有四十六亿四天王众。又有四大转轮王有三十五万众。又有修罗龙神八部鬼神夜叉二十万四千众。又有虚空非天旷野诸神鬼。有十五万众。又有山岳川原泉池河海树林草木华果药草神及有一切地水火风神。有百万亿上首众。复有十六大国王并余小国主。比丘僧比丘尼优婆塞优婆夷四部弟子等。善男子善女人一切众生。有七万亿众。是时释迦牟尼如来在大会众中。据百宝师子之座。入百千金刚三昧。放法界金刚宝焰光明。皆作金色靡不周遍千百亿三千大千世界海。世尊复从定而起。安详熙怡微笑。是时大会众中。有十六大士菩萨摩诃萨。曼殊室利菩萨为于上首。从座而起绕佛三匝。在佛一面长跪叉手合掌向佛而白世尊。如来安详微颜熙怡在三昧时。大众久未知如来说何因缘演何教法。而应广度一切众生。佛告曼殊室利十六大士菩萨摩诃萨等。吾当为度一切法界无尽众生等如虚空。示过去未来现在世界。三千大千一切刹土。一切菩萨众。一切声闻众。一切大梵诸天众。一切龙神八部众。一切诸天鬼神众。一切帝释三十三天众。四天轮王众。一切四部弟子众。善男子善女人等。如来言吾当与大众等。说曼殊室利往昔久远因地已来。共十六大士菩萨摩诃萨。从初元首教诸菩萨及一切有情众生。修学如来瑜伽金刚菩提三密门三十支三摩地法教。修入证寤诸佛金刚菩提真如观门。世尊言吾今显说曼殊等十六大士菩萨摩诃萨往昔因地。修持诸佛如来曼荼罗秘密三摩地殊胜金刚菩提三密圣性功德之力。拟欲令诸一切菩萨。修证入金刚三摩地。佛告大会一切菩萨摩诃萨。及诸声闻苾刍众四部弟子等。如是曼殊修行一切诸佛如来金刚三摩地法。无有比度不可说不可说不可思议如是。诸大菩萨众等言。今复世尊说金刚三摩地。无有比量者有几种法。如来言法有十等。何者为十。
　　一者假使如世间却火起时。烧三千大千世界。经于七日其火洞然猛焰极炽。于世界中洞彻无边。如来在中安住金刚三摩地。不加功德诸力自在。任运清凉坦然安泰。平等清净常乐我净。是故三摩地法甚深奇特。善哉善哉无可比校。
　　二者如来向洞然猛焰。在大火之中。住金刚三摩地者经行坐立。一切行住无有障碍。如来端严高显金色威力之身。光明殊特影蔽一切诸恶趣门。无有杂秽悉皆清净。是故如来三摩地。则有甚希奇特之法。
　　三者假使如上世界乃至大洞然之火。如来在中入金刚三摩地。得阎浮世界广博严净。譬如自在天宫。以如来自在力尽得清凉。则是世尊住三摩地。甚希奇特之法。
　　四者三界火然大地通同洞然炽盛。如来在中住金刚三摩地时。自然得感有流泉浴池。名华软草细滑青翠。如迦遮邻地触软清净。氛氲香气不可有比。如来在中安住自在。神力甚希奇特之法。
　　五者如上大火彻下。下火彻上。悉皆洞然。如来在中住金刚三摩地。时自然有八功德水。清凉浴池沐浴如来。何者为八。一者心得快乐如入禅定。二者轻安。三者软滑。四者澄虚性净。五者无诸秽浊。六者清莹净彻。七者常饮安善。八者多饮无患。消除烦恼得常乐清净。则是如来圣力甚希奇特之法。
　　六者世间大火洞然不休不息。如来在中住金刚三摩地。坐卧安禅自然快乐。和畅轻安如清凉之风来飘佛身。譬如清净之水沐浴身心。适性安隐快乐清泰无有譬喻如人极热得遇大树。厚荫凉风吹体悦意。安乐三昧圣力无比不可思议。尽皆清净如来圣性甚希奇特之法。
　　七者假使大千世界大火洞然。如来在中住金刚三摩地。自然涌出清凉池沼出大莲华。有无量诸华以为眷属。其华氛氲香洁无胜。光彩映发如大日轮晃耀无比。如来在中不可譬喻。睹者悦豫欢喜开寤。进趣菩提不可说尽。则是如来甚希奇特之法。
　　八者上有大火下彻阎浮。满中洞然炽焰赫奕。如来在中住金刚三摩地。自在安坐入于三昧。快乐无比量同虚空。自然出现有大香园出妙鲜果。复有五种殊异之华。嗢钵罗华芬陀利华。般头摩华俱物头华摩诃曼陀罗华。五彩映发香洁鲜明。异种殊妙不可称计。见者欢喜自然证得。三禅适意悦乐无尽。则是如来甚希奇特之法。
　　九者假使百千世界大火炽焰极盛无边。如来在中住金刚三摩地。坐立行住安禅在定。自在神用圣力无比。自然现出百千诸佛。百千净土不可思议。如来圣性令一切菩萨睹现神力。修入寂灭菩提究竟。金刚佛地常乐我净。则是如来神通自在。甚希奇特之法。
　　十者假使无极劫火炽盛猛焰。无有休歇焰火洞然。如来在中入此金刚三摩地。自然如来现出阿耨大池。于其池中出大莲华。百宝妙色庄严相映。晖曜如日世间无譬不可名说。其大莲华遍于三千大千。一切法界靡不周遍。其华晃曜放大光色等如虚空。忽有声言如来本所有大誓愿。当令无数诸大菩萨一切众生。悉令证入毗卢遮那真如法藏清净性海金刚三摩地。速证无上正等菩提。则是如来金刚大智甚希奇特之法。
