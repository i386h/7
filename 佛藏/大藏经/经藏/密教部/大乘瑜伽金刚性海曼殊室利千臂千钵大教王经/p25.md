<!-- { "loadSidebar": true } -->
　　尔时大会诸菩萨等。即依如来教命礼敬曼殊称为师首。是时曼殊室利菩萨。从坐而起稽首如来。长跪合掌叉手向佛。而白世尊听许于我。我则敢依如来指示。不敢违越世尊教命。惟愿世尊加被于我我当敢受。佛言许之。是故四众诸大菩萨摩诃萨。一切诸天梵释龙神八部大会诸众。咸皆欢喜总依世尊指授言教。当来之世修习菩提。总愿得值大圣曼殊引接于我。惟愿大圣曼殊室利菩萨。劫劫生生得遇相值。与我大会四部众等。作为导师不相舍离。渐次修学证成佛果。当来愿得阿耨多罗三藐三菩提故。是时大众咸皆信受叹美如来。与我众等指受曼殊得为导首。是我众会深生惭愧。譬喻无比不可校量。惟愿如来加被众等。是时于此大众诸菩萨摩诃萨。不敢违于世尊指示。我等大会一切菩萨一切声闻。一切龙神八部诸众。一切四部弟子善男子善女人等深信此经。佛言若有人发菩萨心至诚。书写此经受持读诵。见世此生获得聪明利智辩才无碍。福德增盛智慧如海。所求称遂悉皆圆满。何以故诸佛圣智加益行者。便能精勤进修如来所说曼殊室利千臂千钵大教王秘密经。至诚修学圣行圣智三密秘契金刚菩提三摩地圣性法教。超胜疾成过于阿僧祇殑伽沙微尘数劫向前成佛。速证无上正等菩提。是故菩萨精进修行如来观照性寂者。成就金刚无漏功德。其福甚多不可称计。若算师算师弟子不可筹量。算数比喻所不能及。唯有如来应正等觉乃可知尽。是时于此大道场会。有千百亿三千大千佛刹世界中。一切微尘数诸佛。一切诸大菩萨摩诃萨。一切声闻缘觉。一切大梵诸天四禅八定六欲天帝。三十三天四大天王。转轮四圣诸龙鬼神。二十八部夜叉之众。一切诸四天下阎浮提。大国小国粟散大小王等。四部弟子比丘比丘尼优婆塞优婆夷善男子善女人等。深发惭悚愧仰如来。演说妙法叹未曾有。咸皆欢喜信受奉行。当来总得成佛速超彼岸。证成阿耨多罗三藐三菩提故。

　　大乘瑜伽金刚性海曼殊室利千臂千钵大教王经卷第十


