<!-- { "loadSidebar": true } -->
　　若不得此二明王及印。作一切佛顶法。法则不成。要须作前件一切法等真言印契了。仍须加此二法。宁不得上件所说诸契真言等。但用此一切佛顶印真言难胜忿怒王真言印。即得办诸事业无不成就者。一切召请结界光显。辟除护净自护护他。护道场界。奉送诸尊等。皆同用此二明王真言印契无不成办。其持诵结印功德。唯佛乃能说之。余一切菩萨声闻所不能知。何以故。一切佛顶心最为胜故。一切佛顶中尊胜佛顶能除一切烦恼业障故。号为尊胜佛顶心。亦名除障佛顶。难胜忿怒王真言印者。准一切佛顶心印。唯改右中指上节屈。拄左中指上节即是。其所画方曼荼罗法则者。方八肘或十二肘或三十八肘。若自为众生造。四肘或七八肘等亦得。若大作者。或官府上下为国者。上至一百八肘。下至三者任意大造。其八肘者四肘者为中心。大圆更分为五圆。四隅半月轮。每圆画九尊。其半月轮画六足尊。大圆四面画八瓶四轮。十六嚩日啰(二合)为柱。等皆絓彩帛。四肘分两院各二肘。其二肘分别为两院。又两院各分三道。第二院外缘画三道。白黄赤表三佛顶之义。亦是戒定慧三学义也。第三院外缘画五道。白黄赤青黑。此表五佛顶五智之义。其两院中各分三道。从外第一院诸圣众座位向内。第二道布列诸宝瓶香炉灯明阏伽饮食果盘诸浆等处内。第三道是办事侍者。行食来往之道。第二院亦准此。其中台画大圆明。中又分为九圆。每轮中更分为九圆。其圆画九圣者等。中心圆中画毗卢遮那如来。四面尊胜等四顶轮王。四隅四波罗蜜菩萨。四隅半月中心各画四大顶轮王。各画四供养波罗蜜等。一依瑜伽具有法则。不能一一载名字。其第二院直东。释迦牟尼如来结跏趺坐作说法相。座下左右天帝释。并善住天子。合掌恭敬两膝著地。瞻仰如来请问。世尊云何除灾。云何延寿。云何去七返畜生之身。如是请已。尔时世尊慈悲愍念。便入除障三摩地。从如来顶上发生惹耶三摩地。状若轮王之像。白色首戴五佛宝冠。手执金刚钩。项背圆光。通身如车轮状。晖曜赫奕。现此三摩地时。十方世界六种震动。十方世界一切地狱六趣众生应堕恶道者。皆悉灭除一切恶业不复受。若便得生天及十方清净国土。为此善住天子七返恶道之身一时消灭。是故号为除障佛顶轮王。即是五佛顶轮王之一数。并通三佛顶八大顶轮王也。如来左右弥勒菩萨。手执法界印。曼殊室利菩萨。手持青莲华。各执本契。一手把拂。皆侧向如来立。其如来左右。如来毫相。如来心。如来舌相。如来眼。如来鼻。如来牙。如来耳。如来脐。如来腰。如来槊。如来无畏。如来力。如来马阴藏。如来眉。如来口。如来无能胜明王。如来无能胜明妃。院四角。香波罗蜜三昧耶。宝波罗蜜三昧耶。华波罗蜜三昧耶。涂香波罗蜜三昧耶。相对各在圆明中。其余如来毫相等。各执本契。种种庄严。结跏趺坐。四面各画十方佛并二仕菩萨等。又四大阿罗汉四辟支佛等分布四面。其北面中心画观自在王菩萨。左右画莲华部内眷属得大势至观自在菩萨。二白处尊观自在菩萨。苾俱胝观自在菩萨。不空罥索观自在菩萨。多罗观自在菩萨。如意轮观自在菩萨。乔哩观自在菩萨。吉祥观自在菩萨。大吉祥观自在菩萨。佛吉祥观自在菩萨。水吉祥观自在菩萨。马头明王观自在菩萨。莲华军荼利明王观自在菩萨。一髻明王观自在菩萨。如上诸圣者等。皆执本契种种庄严。于莲华座上半跏趺坐。次南面中心画执金刚王秘密主菩萨。手持嚩日啰(二合)结跏趺坐。于菩萨左右金刚部内诸圣众次第安置。金刚母菩萨。金刚拳菩萨。金刚锁菩萨。金刚眼菩萨。金刚忿怒菩萨。金刚索菩萨。金刚军荼利菩萨。金刚槊菩萨。金刚火菩萨。金刚铎菩萨。金刚喜菩萨。金刚棒菩萨。金刚心菩萨。金刚苏波呼菩萨。金刚童子菩萨。金刚赤身菩萨。金刚青面菩萨等。如上诸金刚菩萨等。各执嚩日啰(二合)轮索棒槊等本印契次第而坐。光焰璎珞等庄严之具。皆如法状之。其西门左右安置八大菩萨等。虚空藏菩萨。地藏菩萨。除盖障菩萨。慈氏菩萨。曼殊室利童子菩萨。持地菩萨。莲华手菩萨。秘密主等。次第门左右安置之。各执本契种种庄严。其外院各安十方护法神王等。各领眷属。左右画四个侍者。如东北角伊舍那。手执怛利首罗。左右各二侍者。随执本方印契。东门北东方提头赖吒天王。手执琵琶并四侍者。东门南上方护法天帝释王。手持嚩日啰(二合)各领四侍者。外院四面各画辟支佛四大声闻众东南角火天神在于火焰中坐。手持澡罐数珠。左右各二侍者。南面画阎罗王。手执死王节印。阎罗后及判官鬼类等眷属。左右画之。西南角画罗刹王。手把剑各有二侍者。手执刀而坐。西面门南西方水天神。被甲头上蛇头。手把龙索。四侍者左右两膝跪坐。合掌而住。门北下方地神阿修罗王。手把宝瓶。四侍者亦如是。又南门西面日天子并后。乘五马车。两手把开莲华坐圆轮。七曜各其本色。手执本印。在日左右围绕。门东面月天子并后。乘五鹅车。手执风幢上伏兔。坐白月轮中。二十八宿各执本契。随本方色状若天形。绕月天而坐。其东面南北面闲处。各画诸悉地仙天等。各有三四侍者。如上诸圣众。如法一一具画本形像。名为上曼荼罗。若单画印契。于莲华台上放光明焰。名曰中曼荼罗。若画莲华台上书种子梵字。光焰围绕。或但写梵种子字者。号曰下曼荼罗。若国难除灾者。第三院中画五岳四渎君王军兵众地界国内神祇等。如法画之。若起逆贼者。临时改变。第四院画贼徒失度之状。半入坛下镇之。如是画毕。结界辟除召请。便下宝瓶香炉燃灯果盘涂香末香凡香等及诸妙浆阏伽。随诸尊位下之。临时看事相应任意大小。若大一百八肘。或三十五肘。或十五肘已来者。宝瓶二十五个。若八肘已来者十一个。下至六个。余供养者随时而奉献之。中心九圆中各各下之。外二院共十六。四角四门相对名增益曼荼罗。息炎曼荼罗者唯改圆。若降伏三角。若摄召半月形。余皆同。

　　　　尊胜真言证瑜伽悉地品第九

　　复次如是画上中下曼荼罗。如法供养作法念诵十万遍。必得上悉地。若一百二百三百四百万遍不作法亦得成就。一切世间所求胜事无不随意。除遣五逆事背恩德等余皆成就。若千万遍必获无生悉地。即同本尊之身。若初持诵十万二十万百万数内。有种种相现必不得取舍。一心之外更无余物。自心是佛。如实知自心即是菩提。故但知求无上菩提。得成之日自知。某时有如是相现。为如是事应了了自知。不假须妄生分别。必堕毗那夜迦境界。若灯焰自然高。或一尺二尺已上。先不烧香香炉忽有焰起。或幡无风自动。或微雨或天华等者。或齿落更生。或白发须髭变黑更生牙齿。或先有病患自然除差。或先无福德福德增加。或先愚痴加以聪慧智慧日益。先是愚痴除痴慧生。或先所求解才笔文章日新悟解。世出世间胜事随意即成。或曾未解真言印契秘密法等自然悟解。先不通大乘经典善知通塞。如是等事皆是灭罪除障之相。未是成就真言之法。或见诸佛国土。或见自身为诸佛国遍满法界。如是等事不可具说。欲成就真言近悉地之相。更勤功德念诵必得成就。非但得长寿增福。如法持诵必获无生悉地。悉地有三种。下悉地者长生不死。地仙中为王。或世间一切胜事巧妙合练赤白。种种胜事多闻智慧福德无不具足。住寿万万岁。中悉地者隐形。悉地中为转轮圣王。住寿一劫。上悉地者所加持药物器杖等三相具现。得证五地已上八地已来菩萨之身。一念之间无量诸天大梵天王无量帝释天众毗沙门天王等。各领无量大威德天众迎来。一念之顷。过十佛刹微尘数佛世界。一一佛前承事供养。随众生趣化度众生。如是说者名为有相悉地之法。其念诵药物器杖者。光明砂雄黄牛黄大小还丹龙脑香水精珠宝珠真珠等。如是皆有分数。其器杖者。嚩日啰(二合)五股三股独股轮钩数珠及宝冠等物。一一皆依法作之。其无相悉地者。前三种悉地为下悉地。若无相中悉地者。或得本尊身。若得应化身乃至十地位之菩萨之身。号曰中悉地。其上悉地者。三业即是三密。三密即是三身。三身即是大毗卢遮那如来智。若得如是毗卢遮那之身。若证法界普现色身。同一法界同一体性。一心之外更无一物而可得立。诸佛虚空相。虚空亦无相心同虚空故。修瑜只者亦同一体。一念之顷越三妄执度三僧祇行。初发心时便成正觉。即是悉地之身也。此是无相悉地中最上悉地之法也。

　　　　尊胜佛顶真言修瑜伽护摩品第十

