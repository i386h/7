<!-- { "loadSidebar": true } -->
　　第五梦见入我十方一切刹土三世一切如来不退轮尊胜大灌顶秘密曼荼罗印三昧耶中。我诸如来为授不退转大灌顶秘密曼荼罗印三昧耶品。我诸如来同声赞言。善哉善哉善男子。汝今得我十方一切刹土三世一切如来不退转尊胜佛顶大灌顶秘密曼荼啰印三昧耶品。
　　第六梦见我等十方一切刹土三世一切如来住菩提树坐金刚座现等正觉作大法王灌顶地法。尽见十方一切刹土三世一切如来坐师子座为授一切如来不退法王灌顶地法。时诸如来同声赞言。善哉善哉。坚固者今得一切如来不退法王灌顶护念坚持不舍。
　　第七梦见释迦牟尼如来菩提树下。坐金刚座。放大光明。转大法轮。燃大法炬。雨大法雨。建大法幢。吹大法螺。系大法鼓。摧大魔军。并见十方一切刹土三世一切如来菩提树下坐金刚座转大法轮摧大魔军最胜大灌顶秘密曼荼罗印三昧耶品。得如来为授转法轮大灌顶秘密曼荼罗印三昧耶印品。时诸如来同声赞言。善哉善哉善男子。汝得真言宝坚固解脱转法轮大灌顶秘密曼荼罗印三昧耶。
　　如是如法常勤精恳佛瑜伽观。受持读诵。恒不间废。则获如是七大善梦。证我一切如来五顶轮王尊胜佛顶。亦名除障佛顶轮王真言神变之法。当入十方一切刹土三世一切佛顶轮王大毗卢遮那如来大曼荼罗印三昧耶会。入一切处三昧耶门。得见十方一切刹土三世一切如来尊胜佛顶王大毗卢遮那如来四波罗蜜等。及东方阿閦如来执金刚秘密主等。南方宝生如来虚空宝等。西方无量寿如来莲华眼等。北方不空悉地如来毗首羯摩等。四智四三昧耶等。无量圣众微妙色身。恭敬供养。当持十方一切刹土三世一切尊胜佛顶大毗卢遮那如来一切名号。当得十方一切刹土三世一切尊胜佛顶大毗卢遮那如来为授除障佛顶等印陀罗尼三昧耶神通法品而最第一。若有过去一切十恶五逆四重诸罪烬燃除灭。若有众生随处得闻此大灌顶光王尊胜佛顶轮王真言一二三七遍经于耳根者。即得除灭一切罪障。若有瑜只者愍念一切六趣有情。于高山顶上各礼十方。各诵尊胜真言一遍。眼所及望处一切众生。皆悉免离一切罪苦当来生不动佛国。或写幡上安于山高顶。竖幡竿头悬幡。幡脚所指方处。一切众生十恶五逆四重罪等。皆悉得消灭。或高幢上梵字写安置。亦准前说如上所说七种善梦相应。即知瑜只者速得证普现色身大三摩地。便入无生平等五智。成就大毗卢遮那如来之身矣。

　　尊胜佛顶瑜伽轨仪卷下

　　尊胜佛顶瑜伽法轨仪二卷。无畏三藏译。慈觉圆行慧运之请来也。而今所锲未决是孰师本。但以灵云净严大苾刍之挍本及别本。而挍阅之。然传写异同不少。故猥冠注之。后贤犹质之耳。
　　享保纪乙卯春三月十五日丰山长谷轮下无等志

