<!-- { "loadSidebar": true } -->
　　尔时娑伽罗王即于佛前与如意珠。得此珠已能雨珍宝。尔时四方应有火起。尔时应以苏和娑利沙子。置于火中应诵魔王咒。若欲斗战求胜敌者。应七遍烧香。以七色綖结为七结。七遍诵咒。当应以此结系幢头。设有刀箭欲来向身。自然堕落终不伤害。欲结界者诸天王所烧香供养。在香烟上七遍诵咒。复烧香以十色綖结作七结。以娑利沙掷置火中。诸夜叉罗刹咸自见身自然火然。界内有树以此咒线系于树上。若复欲使日月住者。此咒神力亦能住之。终不能得越此咒界。若欲得象乘马乘骆驼乘。应于冢间作诸咒具。应以胶香供养毗沙门诵此咒经。尔时便得种种随意所乘。若欲使夜叉罗刹。于月二十九日。在冢间著白净衣。以香烟供养四大天王。若欲动地。应著白净衣不嫌恨意。于一切众生心生平等。应上车轮上以多利婆香供养地神。诵此咒经大地震动。若欲使火不横起。把箭诵咒诵咒已竟。即以此箭向四方所射火即不起。若为毒箭所中。应诵此咒咒水。以所咒水饮之洗浴毒即消除。若欲隐形应以香供养摩醯首罗天王。以七色线系作七结。七遍诵咒以结系头。置之顶上即得隐形。若欲飞行应百遍诵此结咒界经。咒娑罗几子以置顶上。烧香供养念佛地功德。若此神咒实是恒沙诸佛之所说者。愿我飞行。即能飞行。诸佛忆念护持力故。若欲使诸王大臣沙门婆罗门欢喜忆念得自在者。应烧香供养四大天王当咒于油。以此油涂四王像口。一切见者皆生欢喜而得自在。若欲见一切鬼神夜叉提婆利沙。油涂已眼烧香供养四大天王。日日诵念此结界经。以四色线结作四结。系著顶上得如意见。若往到处处天所。与诸天等相娱乐者。应自洗浴以香涂身。著白净衣上车轮上。于诸众生无嫌恨意。烧一切香读诵此经。欲界天王自来现身在其人前。即将其人诣诸天前。以天庄严之具而庄严之。以天音乐而娱乐之。若为一切鬼神所著所捉者。噏人精气者。应以十色线七过烧种种香七遍。诵经系线作七结。摩醯首罗天王梵众之主。释提桓因四大天王。还益其精气　除造逆罪及谤正法谤毁贤圣者。若彼恶鬼毁诵咒者。当堕无间泥犁。受苦一劫不可救济。若欲入火火不烧者。应七遍烧香烧一切香。七遍诵此咒经。以五色线系作百结。以此咒缕系著咽下。入大火中火不能烧。欲得断除厌道魅蛊及毗陀罗咒。应以香供养魔王诵此咒经。以酥娑利沙烧掷火中诵魔王咒。一切厌蛊蛊道毗陀罗咒消灭如灰。令彼诸恶无有力势。咒咀之患自然不行。欲止恶风暴雨者。当驱乌令去烧乌巢窟。以香供养毗浮沙罗刹王。诵此咒经止恶风雨。一切鬼神夜叉罗刹。究槃茶金翅鸟毗舍阇。若欲禁制遮一切恶立一切善。当诵读是大结咒界经。以赤线系作百结。以香供养诸天。诸天等当集在一处为其说法。佛言我涅槃后诸天集会诵此咒。能使鬼神皆受五戒。若诵持此经者。于诸众生应慈心平等不害一切。恒修实语终不虚诳。见此结咒界经。一切诸天世间皆应恭敬礼拜。不生疑惑归依供养。佛告阿难汝于此经咒界。不应生疑。此经如实终无虚妄。若怀疑者当堕无间地狱。受苦一劫不可救济。所以者何此结咒界经。是一切诸佛之所宣说。阿难若有受持读诵此经者。以曾供养诸佛殖诸善根。诸佛护故此经自然来在手中。此人即是受经真器。持此经者天人世间。皆应礼拜供养恭敬。此持经者即是天人世间塔寺。阿难若为菩提族姓男女。于此经中能读一四句偈。受持读诵若教他说。如弹指顷心生随喜。当知此人必定当得菩提之道。若求辟支佛若求声闻乘能信解者。于现在世得止诸漏。若在家于三乘未有决定。得此经者得于决定。若有能持是经典者。当知供养过去诸佛深种善根。无量世中当作转轮圣王。若求帝释无量世中当得帝释若求梵王无量世中当得梵王。我以决定记上四种人。若有读诵经人所。于弹指顷生恶念者。此愚痴人名为远离一切诸佛。于三乘中即无种子。此人当堕地狱。阿难若有善男子善女人。信解是咒界经。使他读诵作此经器者。此人即成就梵福。若不信此经者诸天即隐此经。何以故此人必生不信疑惑之心。当生恶道堕地狱中。首陀会天当夺此经。礼拜香华供养。若能供养此经。即为供养恒沙诸佛。阿难汝以是故。应当受持此经。为于安乐利益拥护四众。阿难及诸弟子闻佛所说欢喜奉行。

　　大吉义神咒经卷第四


