<!-- { "loadSidebar": true } -->
　　复次广说护摩法则。令持诵者速得悉地。于尊像前。作护摩炉。顿方一肘。四面安椽。量深半肘。若作圆炉。其量准然。念诵之处若在房室。应出于外望见尊形而穿作炉。随其事业依法作之。乳木等物及以香花。置于右边。护摩器四置于左边。用诸事真言。洒诸物等。坐茅草座摄心静虑。捧持阏伽启请明王。倾阏伽水少洒炉中。复以一花一诵真言。献真言主。为除秽故。应诵计利吉里真言。并作手印。为卫护故。军荼利真言。水洒作净。燃乳木火。既烧火已。先请火天。我今奉请火天之首。天中之仙梵行宗敬。降临此处受纳护摩。次诵请召火天真言(同上)召火天已。先以阏伽水三度洒净。取净五谷苏酪等物诵以真言。三遍护摩奉祀火天。真言同上。祀火天食。一心标想。迎送火天置于本座。后诵计利吉里真言。并作手印。复净其火。一切护摩皆应如是。次请本尊。先诵本尊真言一遍。安住本座。依法供养。愿尊垂受护摩之食。所护摩木。谓钵逻输木。乌昙摩啰木。钵攞讫沙木尼俱陀木。佉他啰木。阏伽木。吠宫讫那木。阏没啰木。迦湿没啰也木。闪弭木。阿簸么[口*栗]伽木。阏说替那木。此十二种木。取枝。量长两指一折。皆须湿润新采得者。通于一切护摩法用条端直者。观其上下一向置之。香水净洗。细头向外。粗头向身。苏揾两头。掷于炉内。作扇底迦等一一法时。各依本法。先出搏食而作护摩。如是轨摸。遍通一切。每日作食之时。先出一分之食。置在尊前待护摩时。先应取用。如念诵时。置于两手。在双膝间。护摩之时亦应如是。以沉香木量长四指。粗如头指。揾苏合香。百八护摩。此法深妙益真言威。如是作时。遍通诸部。或用安悉和苏护摩。复一百八遍。或时空用萨阇啰娑。而作护摩一百八遍。皆能增益真言威力。为欲成就真言法故。作诸护摩。先请部尊主。次请本尊。然后依法作于护摩。为欲成就真言法故。作诸护摩。先用部母真言。护卫本尊。次护自身。然后依法乃作护摩。为欲成就真言法故。作诸护摩。若法了时。为加增益真言力故。应当念诵部心真言。为欲成就诸真言法故。作诸护摩。初时皆须大杓酌施。欲了之时。亦用大杓。在于中间应用小杓。为欲成就真言法故。作诸护摩。若法了时。用部心真言。真言阏伽而供养之。如曼荼罗法中所说。护摩次第法作。亦应如是。先作阿毗遮噜迦法。次作补瑟征迦法。次作扇底迦法。护摩了已。用本持真言。真言净水。以手远巡。散洒炉中。如是三度。护摩都了。复启火天。重受余供。如法供养。退还发遣。裂愿如请召法。去降临字置退还字。所残余谷苏蜜酪等。并和一处用祀火天。真言三遍而作护摩。复观本真言字数多少。而念诵之。复作供养护卫本尊。并护己身如法发遣。

　　　　苏悉地羯罗经备物品第二十八

　　复次广说诸成就支分。谓欲成就诸真言故。先当备辨诸杂物分。然后应作先承事法。若已先承事者。次应念诵。所谓诸杂涂香诸杂烧香。五种坚香。谓沉水香。白檀香。紫檀香。娑罗罗香。天木香。七胶香者。谓乾陀啰娑香。萨阇啰娑香。安悉香。苏合香。薰陆香设落翅香。室唎吠瑟吒迦香。白芥子毒药盐。黑芥子胡麻油牛苏。铜瓶铜梡。五谷。谓大麦小麦稻谷小豆胡麻。五宝。谓金银真珠螺贝赤珠。五药。谓干托迦哩药。勿哩诃底药。娑诃药娑诃提婆药。税多拟里疙哩迦药。蜜。五色线。谓青黄赤白黑。童子合线。金刚杵灯炷灯盏瓦梡。五种彩色。佉他啰木橛。乳木枝。苦练木梡。大杓小杓牛黄镔铁紫檀护净线净。浴衣黑鹿皮。钵孕瞿花。稻谷花。木履昌饵草大茅草。设多布涩波(迥香是)采花筐。缘饮食所须。苏蜜沙糖石蜜等物。数珠。如上所说种种诸物。皆预备之。然后应当作先承事及广念诵。

　　　　苏悉地羯罗经成诸物相品第二十九

　　复次我今说成就物。依是三部真言悉地。所谓真陀摩尼贤瓶雨宝伏藏轮雌黄刀。此等七物。上中之上。能令种种悉地成就。增益福德。乃至成满法王之法。况余世事。佛部莲花部金刚部三部真言。皆有如是胜上成就。于三部中。随受持者。具获五通。为上悉地。言七物者。若欲成就真陀摩尼者。法验成已。当作金台。量长一肘。或用银作。庄严精细。台头置摩尼珠。其珠用红颇梨光净无翳。或好水精。如法圆饰。成此宝者。应夜念诵。作台图样。若欲成就雨宝法者。法验成已。但当诚心。五由旬内。能雨金银种种杂宝。
　　若欲成就伏藏法者。法验成已。但当诚心。随所念处伏藏发起。金银诸珍济给贫乏。种种费用其藏无尽。若欲成就轮仙法者。镔铁作轮。量圆两指一磔。轮安六辐辋椽铦利。如是作法速得悉地。若欲成就雌黄法者。取光雌黄如日初出色光。亦如融金色光。是为上好。若欲成就刀法者。取好镔刀。量长两肘。以小指齐。阔四指。无诸瑕病。其色绀青。如[橾-品+卉]施鸟毣。若欲成就佛顶法者。当以金作佛顶犹如画印。安置台上。其台枨。用萨颇胝迦宝。若欲成就莲华法者。以金作八叶莲华。如两指一磔手量。或用银作。或熟铜作。或白栴檀木作。若欲成就拔折罗法者。以好镔铁。作拔折罗。长十六指。两头各作三股。或紫檀木作。或三宝作。所谓金银熟铜。若欲成就雄黄法者。当取雄黄色如融金。块成分片。复上有光。如是雄黄能成上事。若欲成就牛黄法者。当取黄牛牛黄为上。若欲成就刈哩迦药者。当取其药色如金钱花者上好。若欲成就素噜(二合)多安膳那药者。如蚯蟮粪者上好。若欲成就白[疊*毛]布者。取细软者。择去毛发。以郁金香染之。若欲成就护身线者。取白[疊*毛]缕。细细三合为股。复三股合索。童女合捻。皆须右合。或缕全合。若欲成就华鬘法者。取阇底花作鬘。若欲成就牛粪灰法者。取兰若所干净牛粪。烧作白灰。和龙脑香用。若欲成就木屐法者。取室唎钵[口*栗]尼木。作木屐。上安其盖。若欲成就伞盖法者。当以孔雀尾作。以新端竹而作其茎。若欲成就弓箭枪槊独股刃棓及诸器仗。随世用者。随意而作。若欲成就世间鞍马车乘牛羊一切鸟兽诸余物等。随世人辈共将为上。随意乐作。或依本法如是制作。若欲成就吠多罗者。应取族姓家生。盛年无病。卒死体无瘢迹。由未胀坏。诸根具足。取如是尸而作成就。随意所作上中下法。所取之物亦复如是。心无怖畏方作此法。

　　　　苏悉地羯罗经取物品第三十

　　复次我今说取物法。白黑二月八日十四日十五日。日蚀时。地动时日。于其午前而取其物。于念诵时得警界已。而取诸物或澡浴清净。不食持斋。求善警界而取诸物。所说须物。随方处所有是物者。而就贵货。不仇价直而取诸物。或时自觉增加威力。堪忍饥寒。种种异相。当尔之时而取诸物。其所取诸物。各依本性上中下品。皆取好者。如法得已。应加精进作成就法。

　　　　苏悉地羯罗经净物品第三十一

　　复次今说净诸物法。用五净洗。不应洗者。五净洒之观诸物量。五净和末。雌黄和乳。作末朱砂和牛尿。作末牛黄和苏。作末彩色和乳。调之。唯安膳那药。空治作末。刀轮等物。用牛粪水洗。余所说者。应洗物等。先牛尿洗。次胡麻水洗。次香水洗。诸余物等。世所称用。应水洗之。或香水洗已。次用诸事真言水洒净。次用部心真言水洒净。次用部母真言水洒净。但应洗者。先五净洗。次胡麻水洗。次香水洗。如所应净皆应如是。

　　　　苏悉地羯罗经物量品第三十二

　　复次广说成就物量成就物者。谓身庄严具诸器仗。种种衣服。如世常法所用量数。治妍细末。作成就法。若欲成就雌黄法者。五两为上法。三两为中法。一两为下法。若欲成就牛黄法者。一两为上法。半两为中法。一分为下法。若欲成就雄黄法者。二两为上法。一两为中法。半两为下法。若欲成就安膳那法者。三分为上法。二分为中法。一分为下法。若欲成就苏法者。七两为上法。五两为中法。三两为下法。若欲成就灰法者。五两为上法。三两为中法。二两为下法。若欲成就郁金香法者。量比雌黄。于安怛陀那法。说种种丸药成就者。其数须作二十一丸为上法。十五丸为中法。七丸为下法。于本法中。诸物量少。应加其数。或依都量。或如本法。或世所贵。量数多少。亦可依之。应观念诵功力。及观同伴多少。应当具备。如本尊恩眷境界许多。任可成就。悉地之法有上中下。诸物数量亦复如是。

　　　　苏悉地羯罗经灌顶坛品第三十三

