<!-- { "loadSidebar": true } -->
　　我今当说被偷之物。却征之法。其物成已。或作成就之时。其物被偷。偷物之时。或见其形。或但失物不见偷者。于时不择日宿。亦不断食。发起嗔怒。现前速应作此漫荼罗法。用烧尸灰三角而作。唯开西门。于外门前。置其本尊。内院东角。置苏悉地羯罗明王。右置金刚忿怒。左置大怒。右置金刚拳。左置金刚钩。右置金刚计利吉罗。左置毗摩。右置势吒。左置宾檗罗。右置阿设宁。左置商羯罗。右置微惹耶。右门置迦(引)利。左门置难陀目佉。左置金刚军。右置苏摩呼。及置诸余大忿怒等。为成就故。次第安置如法启请。以赤色花及赤食等。次第供养。如前所说阿毗遮噜迦法。于此应作。门外所置本尊。应以美妙花等如法供养。于其外院置八方神。及置本部诸余使者等尊。亦须如是供养。于其中央作护摩法。其炉三角一一如前。以七枚纤佉地罗。以己身血。涂而用护摩或用苦练木。或用烧尸残柴。而用护摩。火著已后。以烧尸灰和己身血而用护摩。及以毒药。己身之血。芥子油。及赤芥子四种。相和而用护摩。复取此四种物。作偷物者形。而坐其上。以左手片片割析而作护摩。若有能伏嗔者。及明法者。应作此法。其偷物者。慞惶恐怖。赍持亲付行者。便应施彼无畏。于时与彼。作扇底迦法。若不作者。彼便命终。或所将物。更复加添。密置尊前。又成就物。盗将日久。若欲追取。即应作此通三部。成辨诸事漫荼罗。四方而作。中央安置苏悉地羯罗明王印。内院南面置金刚忿怒。大忿。忙莽鸡。金刚钩。金刚食。金刚拳金刚火。金刚母特伽罗。金刚怖畏。金刚商羯锁。计利吉罗。慧金刚。金刚无能胜。及置诸大忿怒。及诸使者。诸大成德真言主等。于其南面。次第安置。内院北面。置能满诸愿。观自在。马头明王。多面多手。能现多形。耶输末底。大吉祥。落乞涩(二合)弭。湿吠多。半拏啰嚩悉[寧*頁]。跢啰。战捺啰。末啰。所有真言及明诸使者等。各各次第如法安置。内院东面。置金轮佛顶等诸余佛顶。佛毫。佛眼。佛铄底。佛牙。佛慈。及无能胜等自余明王。及能辨诸事真言等。诸余真言。及诸使者。于其东面。各各次第如法安置。近门两边。及门外者。亦复如前依法安置。于其外院。置八方神。西门南边置梵天王及与眷属。西门北边置摩醯首罗。及妃后。那钵底等诸眷属俱。及七忙怛罗母。及八龙王并诸眷属。阿修罗王与诸眷属。归依佛者。大威德神。于其外院。各各如法次第安置。至诚启请次第供养。于外西面。置护摩炉。以蜡作其盗物者形。置簸箕中。依阿毗遮噜迦法。启请祭祀。供养护摩。次以刀割其形而作护摩。或依本部所说阿毗遮噜迦法。依彼而作。或本尊自盗。及不与成。亦如是作。从黑月五日至十四日来。中间作法说为胜吉。其形复以杖鞭。及以火燃。种种猛法打棓。以末但那刺。依金刚橛法。用刺身分。以黑芥子油。和盐。遍涂其身。随意苦楚。而致害之。复以盖尸之衣。而覆其形。以赤线缠。献赤色花。持诵自眼。怒目视之。于真言中。置诃责句。每日打之。若将物来。即当休止。中夜应作是猛利法。用俱征那罗木。涂黑芥子油。而作护摩。又以毒药。及己身血。芥子油盐及黑芥子。总与相和。称盗物者名而作护摩。经八百遍。或但用己身血。和盐而作护摩。如是苦持。若不还物。即应更作至死猛法。于阿毗遮噜迦法中所说杀法。遍作其法。于真言中。置其杀句。若将物来即止其法。从乞欢喜。彼若已用其物。将余物替。亦止其事。或已用其物。复无物替。但来悔谢。亦止其事。施彼欢喜。彼或损失。及分与他。随残所有。持来还者。亦止其事。施彼欢喜。应当以金刚征那罗真言。而作护摩。或用大怒。或用不净忿怒而作护摩。或于当部所说。却追失物真言而作护摩。然此三种真言。通三部真言。
　　唵(同上呼一句)阿(上)[起-巳+乞]娜曳(二句)欱(呼合反)写(弭也反)合写(同上三合)嚩(无贺反)歌曩野(四句)莎(去二合)嚩诃(五句)
　　请火天已。持团食。一明一烧。满三团食。供养火天又护摩真言。
　　唵(同上呼一句)阿(上)[起-巳+乞]娜宅(二句)欱(同上)写(同上)合写(同上三句)嚩(无贺反)歌曩野(四句)揖(奴立反)比(并也反)揖(同上)比(同上)你跛野(五句)莎(去二合)嚩诃(六句)
　　又持苏一明一烧。亦满三遍。供养火天。
　　金刚部嗔怒金刚真言。
　　唵(同上呼一句)枳里枳里(二句)跋日罗矩噜驮(三句)[合*牛][打-丁+巿]
　　以此真言。一明一烧。火食作法。
　　成就护摩法真言。
　　那谟剌怛(二合)娜怛(二合)啰耶野(一句)那莫室战拏跋日啰幡拏曳(二句)靡诃药[起-巳+乞]洒(同上)栖那幡亸曳(三句)唵(同上呼四句)歌啰歌啰跋日啰(五句)么诧么诧跋日啰(六句)度曩度曩跋日罗(七句)[可*欠]曩[可*欠]曩跋日罗(八句)驮[可*欠]驮[可*欠]跋日罗(九句)幡者幡者跋日啰(十句)娜啰娜啰跋日啰(十一句)娜啰耶娜啰耶跋日啰(十二句)弭娜啰耶弭那啰耶跋日啰(十三句)嗔娜嗔娜跋日啰(十四句)频娜频娜跋日啰(十五句)虎(二合)[合*牛][打-丁+巿](十六句)
　　诵此真言。作护摩法。速得成就。若得其物。或得替物。即护其物。兼及护身。当于节日。次第而作光显等法。其中成就物。下成就物。皆以一分奉施世尊。一分奉施阿阇梨处。一分奉施先成就者。一分奉施同伴等人。一分自取。分作两分。一分自用。一分奉施比丘比丘尼邬波素迦邬波斯迦等。诸有未物法皆如是。先以阏伽奉献尊等。后取本分。其先成就者分。以阏伽供养。倍其价直。自取受用。其价直者。供养是也。其阿阇梨若不在时。其分还仇价直。而自受用。其价直者。心生惭愧即是价直。出漫荼罗外。奉先成就者时。应作是言。诸先成者。受取本分。手执阏伽。第二第三应如是唱。若无取者。即当持与同伴之人。勿怀疑虑。彼等以虔诚心故。以供养故。坚持戒故。侍行人故。即是先成之人。是故其分。彼等应受。三唱之。时彼同伴者应如是报。我等即是先成就者行人自分其物。与同伴等。其物若少。不可分者。即安善那。及牛黄等不可分也。应当以心。作其分量。而自受用。有如是物唯一人用不可分者。轮刀等是。随其本法所说成就应如是作。其桢像等亦不可分。于本法中。成就之物其量纵少。任加本量。而作成就。与同伴等。或依先成之人物量。而作成就。纵减其半亦得成就。或于本法所说分量。皆须依行。行人分物与同伴时。应处分言。汝等随我种种驱使。彼然诺已。后当与之。或若一身成就。利益余人。依此藏教或余法中。并皆通许。分与同伴等时。随其功劳。节限分物。不应偏傥物成就已。先应供养本尊。深生惭愧。殷勤再请。然后可分。一切诸部法皆如是。中下成就准此应知。深生惭愧恭敬供养。及施财物。所得进止。依其处分。以如是事。仇还物价。物成就已。先献阏伽。如法分与。诵本真言及作手印。以心观念本尊。及诵明王明妃真言。乃至观念。然后受用其物。随意升空。至众仙所。彼无能坏及以轻蔑。纵有怨敌亦无能损。彼成就者。常念本尊不应废忘。其成就物。常须心念或以眼视。为持明王真言法故。诸仙恭敬。持明妃故。无诸怖畏。作三摩耶印。及作部印。及眼视物。皆不应废。与仙相见。应先起敬而问讯言。善来安乐复从何至。彼若所问。善言而答。游行空时。不应于神庙上过。及独一树。并四衢道。诸仙居处。及以城墎祭祀之坛。婆罗门集会处。邪法仙众所居之处。亦不应过。增上慢故。经彼等过。必当堕落。为放逸故而堕落者。即应持诵明王真言。及以思惟。若已堕落及欲堕时。便得本位虚空。虽无形色。天眼见道。譬如成者起心即至。如亦在定不动即至。是故游彼先成就路。以福力故。自然衣服随意宫殿。用花林园观种种诸鸟。天女游戏歌舞伎乐。种种欲乐炽燃光明。犹如劫初如意宝树。能满诸愿。为居止故。宝石为座。下流渠水。软草布地。种种璎珞严身娱乐具诸吉祥树。有甘露果。乃至随所意乐忆念之处。皆现其前。纵如是已。常须护身不应废忘。应住清净园林及诸山顶。并海洲岛江河潬渚。以游戏故应住其处。于彼便有如前胜境。或与先成仙众共住。

　　　　苏悉地羯罗经成就具支法品第十七

