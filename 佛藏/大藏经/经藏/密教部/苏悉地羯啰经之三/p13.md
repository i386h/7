<!-- { "loadSidebar": true } -->
　　取黄牛乳酪苏粪尿。各别真言经百八遍。和置一处。复百八遍。以波罗舍中盛之。或诸乳树叶。或阏伽器。复以茅草揽。诵真言经一百八遍。后面向东。蹲踞而坐。顿服三合。如是三度。如药升合。当服之时不应致语。念诵之时像现声语。先应简择。即诵部尊主真言及印。若是魔作自然而退。或出语言与本法异。当知魔作。或出语言劝作恶事。亦是魔作。若见恶梦。即须先诵部母真言。经一百八遍。若不先诵部母真言。不可念诵。若念诵时其数减少。不应休止。若增无过。如上所说念诵次第。皆须依之。若异此法欲求悉地。不可得也。

　　　　苏悉地羯罗经增威品第二十一

　　复次今说增益神威。令使欢喜。所持真言而速成就。先具香水。澡浴身首。于上时日。加诸供养。复取苏摩那花一百八枚。取一一花。诵真言经甘一遍。或经七遍或时三遍。先观真言字数多少。而念诵之。奉献本尊。次献涂香。及以烧香奇香气者。复献饮食。如先陈说。加以沙糖及酪。复作护摩。烧木一百八枚。木不过量。次用乳酪和蜜护摩。一百八遍。次用苏酪和粳米饭。一百八遍而作护摩。此三护摩经三七日。或一七日或复五日或复三晨。此三既了。应取乳粥和以牛苏。一百八遍复作护摩。此既终了。取阏伽器诵以真言。经一百八遍。倾致少水而作护摩。作此等法。真言增威。谓异真言。截断其威。自得增益。或真言损益。或被罗截。真言不行。或被系缚真言。或异真言。遆相交杂。或真言字欠。或真言字增。如上等患。尽皆除去而得增威。诸护摩中所说药草。随取其一。经一日夜而作护摩。真言欢喜而得增威。复取诸香和作香泥。作本尊形。献忙攞底花。烧树胶香。或坚木香。一日三时。诵以真言一百八遍。真言主欢喜而得增威。作尊形置荷叶上。或芭蕉叶。或乳树叶。或诸草叶。非直昼日夜亦献之。法事了时。如法发遣。送置大河。如上次第。依此法则作者。本尊欢喜速赐悉地。

　　　　苏悉地羯罗经本尊灌顶品第二十二

　　复次先承事了。若欲真言生增加威德故。应灌之。取以金瓶或银铜等或新瓦瓶。盛满香水。置于五宝花叶果香。五种谷子种种涂香或坚香末。以新彩帛。系其瓶颈。插诸亸树枝或乳树枝。用部尊主真言。或用部母真言。真言百八遍。然后灌其真言主顶。应用金作。或以沉檀而作其形。置于座上而灌顶之。灌顶既了。复当献供花香等物。或诸缨络种种供具而供养之。及作护摩。并加念诵。如是作者。能令本尊增加威力速得悉地。先承事者作念诵时。应灌本尊。取阏伽器。标相本尊而灌顶之。或自浴了时。复应想念本真言主。三度七度而灌顶之。先承事时不应废忘。或时用乳或时用苏或时用蜜。盛满瓶中内置七宝。如法执持灌本尊顶。所祈之难速得满足。

　　　　苏悉地羯罗经祈请品第二十三

　　复次广说祈请法则。于白黑二月八日十四日十五日。或日月蚀时。一日不食。或经三日或经七日。澡浴清净著新净衣。离此晨日而祈请者。应用白月。诵扇底迦真言而祈请之。后于暮间。以诸汤水及用真言。澡浴清净除诸垢秽。洒沾五处。如法供养本真言主。复献阏伽。加诵真言一百八遍。用阇底花未大开者。洒栴檀香水。持奉献之。又广献食。名乌那(去)梨食。食中加酪。以忙攞底花。作鬘供养。先取牛苏而作护摩。一百八遍。次用娑析罗娑护摩。一百八遍。用白[疊*毛]缕或布线缕。令童女合索。一真言一结。当结七结。复真言七遍。随系左肘上。右胁而卧。思念真言主。得进止已。随意而住。安置茅座。上敷散花。想念尊形。于其梦中。见自部主。或见真言主。或见明王。当知此相成就之相。或见三宝。或见诸菩萨。或见四众。或见供养者悉地之相。或见自身诵持真言作诸事等。或见身著白净衣服。或见他来恭敬供养。当知胜上悉地才近。或见登山峰上。或见乘象。或见渡大河海。或见升果树上。或见乘师子。或乘牛鹿马诸余等。或乘飞鹅孔雀一切飞禽。或见美女身被缨络。手持花瓶。或香花盖围绕行道。或见受得象马车乘诸宝物等。见是等相悉地之相。或梦得花果根牛苏乳酪稻花等物。所成就药。悉地之相。先承事时。梦示成就药。及得数珠。得是相者。当知即须便作持诵法。或见熏馥自身。或见澡浴清净。或见身带璎珞。见是相已便作持诵。当速悉地。作持诵法。取阇底花一百八枚。用部母真言。兼本真言。和诵一百八遍。而供养之。复取白栴檀香。真言百遍。如是祈请。随意卧梦。本真言主自当现相。又取乌施啰药。捣和作真言主形像。以乌里弭迦蚁土。和作其器。满盛牛乳。置像乳中。或用苏乳蜜。和置器中。置像于中诵一百八遍。三时供养。如是供养。本尊欢喜速得相现。复于白黑二月。八日十四日十五日或日月蚀日。不食持斋。广作供养。以七胶香及五坚香。一一香等。一诵真言一作护摩。数满一千二百遍已。所祈之愿速见前相。祈请范则。若依法作速得成就。见其相貌不有疑也。

　　　　苏悉地羯罗经受真言品第二十四

　　复次广说受真言法。双膝著地。先于尊者阿阇梨处。广作布施。手捧妙花。发殷重心于阇梨处。三遍口受。真言多者受诵不得。应用纸叶牛黄写之。受取随意诵之。先入漫荼罗已。后于余时受真言者。于良日时。于尊者阇梨处。广作奉施。如前受之。如是正受。真言速成。纵不先作承事之法。便即持诵亦得成就。复以新瓶离诸病者。置诸花叶七宝五谷。一一如法。唯不著水。作至诚心广作供养。阿阇梨先取纸叶。书写诸真言主名。置于瓶中。庄严供养如灌顶法。作此法时。或经一日或经三日。不食斋戒。于日暮间。则以牛黄抄诸真言名号。置于瓶中。献以涂香花香灯食。并以本真言。作护摩百八遍。广作勤求。圣众谛听。经满三日。令其弟子。先净洗浴身体香馥。手著吉祥茅草指环。以用真言诵百八遍。真言其瓶。并以香薰。倾心作礼。令取一叶已。复重顶礼。如是受者速得悉地。若更别诵诸余真言。所受真言退失悉地。若于弟子处。心生欢喜。授与自所持悉地真言。应依轨则如法受之。为先诵持故。弟子不久当得悉地。先于真言主处。启请陈表。授此真言。与斯弟子。愿作加被。速赐悉地。手捧香花。诵一百八遍或一千遍。便呼弟子来授与之。复作是言。我于今时。向本明主授与弟子。唯愿照知为作悉地。弟子应言。我于今时己受明主。誓从今日乃至菩提。而不废忘。如上所说。师主弟子受真言法。当得成就。离此受者不得悉地。如此受得悉地真言。于中决定成就无疑。由先悉地。不先承事真言既尔。悉地药等受法亦然。或复有人先承事已。次合念持依于法则。回授与人。所受得者。不先承事。但作念持便得成就。受真言者为悉地故。先于师主处广作奉施。花果诸根名衣上服。金银摩尼诸杂宝物。种种谷麦苏蜜乳酪。男女童仆种种卧具。奇妙革屣严身之具。已成就药象马牛犊。诸余乘等乃至自身。亦持奉施。为仆所使。久经承事不惮劬劳。合掌虔诚珍重奉施。如是行施速得悉地。广说如上种种之物。先须奉施阿阇梨已。然后受于真言妙句。

　　　　苏悉地羯罗经满足真言品第二十五

　　复次持诵之人。于其梦中。见真言主身。诸支分加者。应知真言字加。若支分减少者。应知真言字少。委是相已。作满足法。或见真言与受持者异。或加或减字数不同。心便生疑。应依法作满足之法。先以纸叶牛黄。稀写所错真言。如法供养明王真言。及卫护已。置真言主座。复取乳木。并依本法。但用空苏。为求明王而加助故。应作护摩。布茅草铺。先礼部尊主次礼部母。次礼诸佛。作如是启。唯愿诸佛及诸圣众。加助卫护。如是启已。于茅草上。头面东卧。于其梦中本尊示相。牛黄所写纸叶之上。有加有减。本尊还以牛黄题注。字数满足。乃至加减点画亦皆楷定。真言不错但云不错。或于梦中指受满足。作此法时。作法卫护为除魔故。

　　　　苏悉地羯罗经增力品第二十六

　　复次谓欲增加威力应作护摩。或用苏蜜。或时用乳。各各别作。或用油麻和苏护摩。或用胶香和苏护摩。或用莲华和苏护摩。或时空用娑阇啰娑。或于山间。常服五净不食余餐。取本部花满十万枚。一一真言奉献本尊。妙好涂香及以香花燃灯食等。各诵真言经百八遍。一日三时经于三日。如是供养增加威力。或用坚木燃以为灯。一日三时经于七日。能令真言增加威力。或时供养迦弭迦食。亦增威力。如上所说念诵护摩供养法则。亦复能令增加威力。

　　　　苏悉地羯罗经护摩品第二十七

