<!-- { "loadSidebar": true } -->
　　我今复说具足作悉地法。其物不成者。如法禁住。护持藏弃。如前更作先念诵法。乃至还作成就之法。如是作已。若不成者重加精进。又更念诵作成就法。如是经满七遍。犹不成者。当作此法决定成就。所谓乞食精勤念诵。发大恭敬。巡八圣迹。礼拜行道。或复转读大般若经七遍或一百遍。或持胜物奉施增伽。或于入海河边。或于海岛。应作一窣睹波。数满一百。于一一窣睹波前。如法念诵满一千遍。最后第一百塔若放光者。当知作法决定成就。复作一千窣睹波。于一一前念诵千遍。假使造无间罪。其数满已。不须作法自然成就。又一切真言念诵一俱胝。决定成就。若作时念诵者。经十二年。纵有重罪亦皆成就。假使法不具足皆得成就。又念诵遍数。及时满已。即当应作增益护摩。或复作此成辨诸事漫荼罗。于中而作四种护摩。或于山顶。或于牛群先所住处。或恒河渚。平治其地。作漫荼罗量百八肘。置一百八瓶。于其四门立柱为门。各于门前。建立宝台。种种庄严。以作名花枝条。作鬘。系其门柱。及角幢上。遍围其处。以苏燃灯。满一百八。布漫荼罗及一百八香炉烧诸名香。亦置其处。内院一面其量七肘。外院一面三肘余是中央。所有启请及供养等。皆悉如前准护摩法。次当别说。于中以本真言。置羯罗舍瓶。其瓶四面作护摩法。于其内院东面。遍置佛部诸尊。其北面遍置莲华部中诸尊。于其南面遍置金刚部中诸尊。于西面置噜达啰神。及多闻天王各并眷属。如前所说使者等尊。内院若不容受。当置外院。其护方神。与诸眷属。各置本方位。其三部主及噜达罗多闻天王。先置本处。次复各置明王明妃辨事真言主等。并诸使言。次第安置。于外门前。置军荼利尊。及置无能胜尊。如是依法作漫荼罗。成已。用本部心而作启请。次第供养。即于四方而作念诵。然后其瓶四面所置之炉。各依彼部中。作护摩法。是名增益诸尊护摩。其供养食。用那罗献。作此法已。一切诸尊便成增益。如是念诵护摩已。更以部母真言。而护摩苏。次以本尊真言。乳粥和苏而作护摩更以部母真言。胡麻和三甜。而作护摩。又以部母真言。用苏护摩。作此法已。得一切尊即便充足。及成增益圆满具足。悉皆欢喜速与成就。若作此漫荼罗。乃至七度决定成就。如前念诵。及巡八塔乃至七遍。作此漫荼罗。若不成者。即以阿毗遮噜迦法。苦治本尊。以蜡作其形像。取其真言而念诵之。先诵部母及明王真言。中间置本尊真言。以阿毗遮噜迦法护摩。用芥子油涂其形像。便著壮热。若伏他著。遍身皆痛。以嗔鞭打。及以花打。用前二真言。以其嗔心而作供养。譬如治罚鬼魅治罚本尊法亦如是。如斯之法依教而作。不得自专。若尊来现。与其成就。满本愿已。则止前事。作扇底迦法。或以毒药自己身血。胡麻油盐赤芥子。总相和。竟夜护摩。本尊于时慞惶。唱言止止莫为。即与成就。如是作法经三日已。亦复不来与成就者。又加勇猛。以无畏心。便割己肉护摩三遍。本尊即来乞彼欢喜。心所求愿即与成就。若有阙过。一一而说。假使犯五无间。经于九夜。割肉护摩。决定而来。与其成就。此是与真言。斗诤之法。以无畏心如法护身。方可而作。必不空过。得成就已。即应速作扇底迦法。若说愆过。即须补阙。于诸成就事中。此漫荼罗为最。于中作三种事。得三种果。于中应作一切诸事。及以护摩。治罚本尊如治鬼魅。每时供养皆用新物。护摩之物亦复如是。此法不应放逸。澡浴清净如法护身。不应轻慢。明解藏教。方以此法治罚本尊。若违此者即使自损。

　　　　苏悉地羯罗经卷中

　　应永二十五年五月三日大传法院惠淳


　　　　苏悉地羯罗经分别成就品第十八


　　卷下

　　我今复说三部悉地成就。乘空自在而进。此为最上。藏形隐迹。为中成就。世间诸事为下悉地。成此三种上中下乘。世间事等三种成就。随上中下更分别之。三部上成就法。得持明仙。乘空游往。成就五通。又有多种。或得诸漏断尽。或得辟支佛地。或证菩萨位地。或知解一切事。或辩才多闻。或成吠跢罗尸。或成药叉尼。或得真陀摩尼。或得无尽伏藏。具上等事。名上中上成就之法。三或中成就法。藏迹于身得大势力。先来懈怠而得精勤。入修罗宫得长寿药。成钵[口*(隸-木+匕)]史迦天使。或能使鬼。或能成就娑罗坌尔迦树神。或成多闻。未经所闻。悟深义理。或合药。成才涂足顶。即远所涉无有疲乏。如上所说悉名中上成就之法。三部下成就法。令众喜见。或摄伏众人。或能征罚恶人。降诸怨众。及余下事。名下中下成就之法。若欲成就药物等者。有三种成。光焰为上。烟气为中。熅暖为下。复次圣者真言为上成就。诸天所说为中成就。世天真言为下成就。复次佛部真言为上悉地。莲花部真言为中悉地。金刚部真言为下悉地。若欲以上真言。欲求下成就者。得下成就。或以下真言。祈求上者。得上成就。或以中真言。成上下者。亦等成就。真言之中具此四德。当知即悉上中下分能成大果。谓令成满辟支佛位。谓令成满菩萨十地。乃至成佛。为大果报。复成大德行。谓多诸眷属。前后围绕。满如是愿者。为大德行。复能久住位。谓得王处转轮王处长寿仙处。满如是愿者。为久住位。形仪广大。威光远照。教修广大。具此四德者。虽是下品真言。能成上品。若上品中。不具此德。虽是上品真言。下品用也。诸佛菩萨所说真言。如是转次。多佛菩萨所说之者。虽属下品。亦能成就上品等事。或尊等所说真言之中。唯具一事者。谓扇底迦法。补瑟征迦法。阿毗遮噜迦法。虽具一事。于中各有上中下品。岂有下品真言。能成上事。犹若青泥出妙莲花。固无疑也。岂有上品慈善真言。能成忿怒下品成就。如白檀木其性清凉。若风击相揩。自然火起。非无因缘也。如是差互。虽非次第。诸余悉地皆勿疑虑。身分悉地为上品成。诸药悉地为中品成。富饶悉地为下品成。若复有人。久至持诵下品真言。纵自无力。于本尊边。转求上品。上品自成。若于上品真言之中。心怀犹豫。念持供养。复不精诚。虽于上品真言。由彼念诵心轻。敢招下品成就。故知持诵。皆由心意。且如诸天之中亦有贫者。诸鬼部内亦有富强。此彼如然。真言亦尔。一一真言皆具三悉地。谓上中下。诚心念诵皆获悉地。

　　　　苏悉地羯罗经奉请品第十九

　　复次若欲入本尊室。先睹尊颜。合十指爪。当小低头。复以器盛净水。随所作事。置本献花。复置涂香。依于本法而作阏伽烧香薰之。应诵真言。真言阏伽七遍。则当奉请已。依法供养。盛阏伽器。当用金银。或用熟铜。或以石作。或以土木。或取螺作。或用束底。或用荷叶以缀作器。或乳树叶。如上所说阏伽器等。当用之时。须知次第。若扇底迦当用白器。补瑟征迦当用黄器。阿毗遮噜迦当用黑器。作上中下悉地成就。类前所说。应可用之。作扇底迦所用阏伽。置少小麦。补瑟征迦应著胡麻。阿毗遮噜迦当置粟米。又扇底迦置乳。补瑟征迦置酪。阿毗遮噜迦应置牛尿。或著自血遍通用者。应著稻花涂香。及花胡麻茅草环。用熟铜器。盛以阏伽。若无此器。随所得者。亦遍通用。请召之时。应用当部明王真言。及慕捺啰。若有本法已说召请真言。应当取用。无取别者。先请当部尊。次请明王妃。三部之中皆应如是。本法若无请召真言。应用明王等真言。而请召之。本法虽说请召真言。真言是下。岂合请于部主。若以本法真言请召。当速成就。不应生难也。本法若有请召真言及发遣者。当请之时。此真言主。至部主所。请云。今有某甲。为某事奉请。若发遣时亦复如是。所作事已。愿尊证知。随意而去。明王妃真言用。请女仙等。明王真言。请诸真言主。或有真言主。不受明王真言所请。要以明王。及明王妃真言。然可依请。如别部说。置阏伽时。应诵真言。大者一遍。中者三遍。下者七遍。极小者二十一遍。如上所说阏伽法则。先两膝著地。应须手著净茅草环。捧持阏伽。烧香薰之。作如是请。仰唯尊者以本愿故。降赴道场愿垂哀愍。受此阏伽及微献供。有真言主。名曰独胜奇加忿怒。不受诸余真言召请。用彼所说真言。然降所请。彼诸眷属。亦不受于余真言请。亦应用彼眷属真言。而请召之。但缘请召用心真言。或说根本。或明王妃所说真言。而用请召。部心真言。遍通三部。用彼请召。当应降赴。加翳醯字。此更秘密。速满其愿。当请之时。诚心作礼再三启白。大慈悲者。请依本愿来降道场。若不诚心。徒多念诵。乃至真言亦皆殷重。以用两手捧阏伽器。顶戴供养为上悉地。置于心间为中悉地。置于脐间为下悉地。先观本尊画像。其像若立。持诵之人亦应立请。画像若坐。亦应坐请。又观彼像。曲躬立势。亦应敩之而奉请之。当请之时。先观本尊所止之方。而面彼请。然便回身。置阏伽器于尊像前。复有秘观。所作扇底迦等诸余方所。而请召之。或于余时。得诸花果。称本尊意。应须奉请。然可献之。当请之时。合手爪指。随于本方。但至诚心奉请。或以两手。捧诸阏伽器而请召之。然后敷献所得之物。若欲成就上中下事及扇底迦等。皆须加以真言及慕捺罗。而作请召。作成就诸余事等。或有障起。或魔兴娆。或病者加苦。当尔之时。事缘既速。不可当待辨阏伽器。便即用心。启请本尊。作除遣法。如上所说。随其大小。拟欲成就。阏伽请之。急难等事。诚心请之。若复有人。欲得归仰诸部尊者。应当常作召请法则。持诵之人速得成就。

　　　　苏悉地羯罗经供养品第二十

