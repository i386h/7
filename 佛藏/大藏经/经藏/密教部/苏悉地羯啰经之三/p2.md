<!-- { "loadSidebar": true } -->
　　复次当说同伴者相。福德庄严。贵族生种。常乐正法不行非法。复怀深信离诸恐怖。精进不退奉行尊教。常作实语。诸根支相皆悉。圆满。身无疾病。不过太长太短太肥太粗。亦不瘦小。色不太黑。亦不太白。离此陋疾。福德同伴。余忍诸苦。善解真言印漫荼罗供养次第诸余法则。常修梵行顺忍诸事。出言和雅令人乐闻。离诸我慢强记不忘。有教奉行不相推托。多闻智慧慈心无恚。常念布施。善解分别明王真言。常须念诵所持真言与行者同。兼明结界护身等法。得如是伴则速成就。三业调善。曾于师所入漫荼罗。归修佛教不习疏小法。善知行者所须次第。不待言教。随有所求知时即送。具如此者为胜同伴。身意贤善心无忧恼。决定坚固终不退心。得如是伴则速成就。于多财利不望贪著。具如是德说为胜伴。复于行者心无舍离。若欲成就诸余等药。为作强缘。不应舍离自然圣戒。具如是德说为胜伴。于行者处无所规求。未得悉地成就以来。终不舍离。纵淹年岁无证悉地。终不怀于舍离退心。假令有大苦及余难事。逼恼身心亦不应舍。具如是德说为胜伴。若有如前种种德行。堪能成就最上胜事。纵无前德。但明真言成就法则。并须善解诸漫荼罗。智慧高明复加福德。胜持诵者。如是之伴亦能成就最上胜事。为欲成就最上事故。其福德伴。半月半月与持诵者。而作灌顶及以护摩。随时所辨香花燃灯。诸余依次第拥护简择。随所有为并须助作。非直助修如前等事若诵持者有所亏失。其福德伴依于经法。以理教诲勿法事有阙。乃至事事广为开释诸行因缘。具如是者最为胜伴。行者每日持诵之时。及所行事有时忘失。其福德伴随所见处。相助作之使令周备。若欲成就药法之时。须常以手而按其药。或执草干而用按之。念诵作法事务虽多。终不废忘行者持诵欲了之时。其伴当须侧近而立。看彼行者念诵既劳。或恐忘作发遣神法。置数珠法。及余法等。见彼忘处应助作之。其伴常须持诵供养。所作诸事而生福德。并皆回向持真言者。满所求愿。有所指授唯共伴语。若欲成就最胜事故。更许一伴。展转合语不得参差。其伴所食与行者同。行者所食如依法制。具如是者堪为寂上胜事同伴。第三同伴福德亦然。如前所说。

　　　　苏悉地羯罗经择处品第五

　　复次演说持诵真言成就处者。住何方地速得成就。佛所得道降四魔处最为胜上。速得成就。尼连禅河。于沂岸处无诸难故。其地方所速得悉地。纵有众魔不能为障。所求之事无不悉地。如是之处速得成就。或于佛所转法轮处。或拘尸那城佛涅槃处。或迦毗罗城佛所生处。如上四处最为上胜。无诸障娆。三种悉地决定得成。又于诸佛所说胜处。复有菩萨所说胜处。佛八大塔。或有名山多诸林木。复多花果泉水交流。如是之处说为胜处。或有兰若。多诸花果。渠水交流人所爱乐。如是之处说为胜处。复有兰若。多诸麋鹿。无人采捕。复无罴熊虎狼等兽。如是之处说为胜处。或无大寒复无大热。其处宜人心所乐者。如是之处说为胜处。或于山傍或山峰顶。为独高台。或于山腹复有流水。如是之处说为胜处。复有胜处。青草遍地多诸树花。中有其木堪作护摩。如是之处说为胜处。或于安置舍利塔前。或于山中安舍利处。或四河边或有兰若。种种林木茂饰严丽。无多人处。或于寒林烟不绝处。或大河岸或大池边。或往曾有多牛居处。或于迥独大树之下。神灵所依。日影不转或多聚落一神祠处。或于十字大路之边。或龙池边。如是之处说为胜处。或佛经行所至之国。如是之方速得成就。但有国土人民信顺。恭敬三宝弘扬正法。如是之处速得成就。复有国土多诸仁众皆具慈悲。如是之处速得成就。既得如是上妙处所。应须蕳择地中秽恶瓦砾等物。漫荼罗品一一广明。如悉地法。善须分别三部处所。复须分别扇底迦法。补瑟征迦法。阿毗遮噜迦法。如是三法。复须分别上中下成法。即于是处。随心所宜。净涂洒扫作诸事业。速得成就悉地之法。

　　　　苏悉地羯罗经持真言法品第六

　　复次广说制持真言仪式法则。若依此式。不久。当获一切成就。若有智者持诸真言。先断嗔恚。乃至天神不应生嗔。亦不嗔嫌余持真言者。于诸真言不应擅意。乃至功能及诸法则。而分别之。于诸真言及以法则。深生敬重。于诸恶人善须将护。何以故能障大事及坏彼故。于阿阇梨所。纵见愆过。身业犹不生于憍慢嫌恨谈说种种是非心意。终不分别恶想。于过既尔耳。况依法耶。纵怀大怒终不以自所持真言。缚他明王。及生损害。并苦治罚。亦复不应作降怨法。未曾经于阿阇梨处。而受真言不应授人。所受之人。于三宝处不生恭敬。复是外道。虽阿阇梨所受得真言。亦不可与。乃至手印及以真言。并功能法及普行法。并不应与未曾经入曼荼罗者。亦不授与。不应跳蓦一切有情两足之类。乃至多足亦不跳蓦。又不应践蓦诸地印过。所谓锤轮棓杵螺金刚杵等。及以素成并不践蓦诸余药草根茎枝叶及以花实亦不践蓦。亦不弃于不净秽处。若乐成就真言法者。应须依制不应诘难大乘正义。若闻菩萨甚深希有不思议行。应生谛信不怀疑心。持真言人。不应与彼别持诵人。更相施验。若缘小过。不应即作降伏之法。乐成就人。不应歌咏言词调戏。为严身。好不应涂饰脂粉花鬘。亦不跳踯急走邪行。亦不河中裸形浮戏。略而言之身诸嘲调。一切戏笑诸邪口业。及虚诳语。謟污心语。离间和合。恶口骂詈。皆不应作。所应对答。不假多言。无益言谈终不习学。亦复不与外道之人及旃荼罗人同住。如斯等类来相问诘亦不与语。亦不与外诸人谈话。唯共伴语。当念诵时。纵是同伴亦不与语。唯除余时自非所须不与伴语。亦不以油涂饰于身。又不应吃葱蒜萝菔。油麻酒酢及余一切诸菜茹。米粉豆饼。并蒸毕豆及油麻饼。并作团食皆不应吃。一切毗那夜迦所爱之食。及供养残食。油麻粳米豆粥。及以乳粥所被蓦食。或被触食。皆不应食。一切车乘。及以鞍乘。皆不乘骑。一切严身之具。所谓镜花粉药伞盖。非因缘事。亦不应用。亦不以手揩手。以脚揩脚。一切水中不大小便。不应岸侧以手承食而食。亦不用锤铜器食。以诸叶上不翻盛食。不卧大小床榻。亦不与人同处而卧。欲卧之时清净而卧。寻思智慧不面地卧。亦不仰卧。如师子王右胁而卧。当卧之时不张目睡。日不再食。不应断食。不应多食不应少食。于食有疑不须食之。一切调戏多人丛丛。乃至女人。皆不观看。身口意等所受房舍。及好饮食。皆不应著。受恶房舍及粗饮食。皆不应弃。亦不应著紫色衣裳。亦不应著故破衣服垢秽衣服。念诵之时。应著内衣。不自谦下。云多愆犯。无由得成三种悉地。纵为宿业身婴诸疾。亦不违阙念诵所受真言。　终不舍弃。于其梦中。或于虚空现声告言。汝不应持是真言。如是频闻亦不舍弃。复不嗔彼诸恶责骂。何以故并是魔故。唯须精进不应退心。恶思攀缘诸邪境界。纵放诸根。恒常护净而念诵之。若欲求大悉地成就。自所诵持真言。不应摄伏魑魅魍魉。亦不拥护自他。亦不救难禁诸恶毒。非真所持真言。诸余真言亦不应作。所有随用一切真言。皆不应频频而作。亦不与人互诤验力。若求悉地。当须三时洗浴三时持诵。每浴以真言水而洗浴之。水真言曰。
　　唵(同上)(一)虎(二合)[合*牛]歌娜(二)跋日啰拏曤(三)
　　此真言真言水七遍洗浴。一切魔族毗那夜迦不为灾恼。不真言不用水土真言曰。
　　唵(同上)(一)[寧*頁]佉曩(二)皤素(苏古反)睇(三)莎缚(去二合)诃(四)
　　此真言真言土七遍。当以少水和土揽之。则涂楷身如法洗浴。一切毗那夜迦不为灾恼。辟毗那夜迦真言曰。
　　唵(同上)(一)阿(上)密栗底(丁礼反)(二)歌曩歌曩(三)虎(二合)[合*牛][打-丁+巿](四)
　　此真言诵之七遍辟诸毗那夜迦即澡浴之。沐浴真言曰。
　　唵(同上)(一)阿(上)密栗底(同上)(二)虎(二合)[合*牛][打-丁+巿](三)
　　此真言诵七遍。随意澡浴。洗浴之时勿誛谈话。心须持念沐浴心真言。沐浴心真言曰。
　　唵(同上)(一)曤可理理(二)虎(二合)[合*牛][打-丁+巿](三)
　　此真言诵之乃至浴竟。次掬水自灌顶上。自灌顶真言曰。
　　唵(同上)(一)贺佉里里(二)虎(二合)[合*牛][打-丁+巿](三)
　　此真言二手掬水。真言三遍自灌其顶。如是三度。次结顶发真言曰。
　　唵(同上)(一)素(苏古反)悉地迦[口*履](二)莎嚩(去二合)诃(三)
　　此真言真言发三遍。当顶作髻。若是比丘右手作拳。舒大拇指屈头指押大指头上。令头指圆曲。真言三遍置印顶上。
　　佛部结发真言曰。
　　唵(同上)(一)尸只尸契(二)莎嚩(去二合)诃(三)
　　莲华部结发真言曰。
　　唵(同上)(一)尸契(二)莎嚩(去二合)诃(三)
　　金刚部结发真言曰。
　　唵(同上)(一)尸佉(去)写(二)莎嚩(去二合)诃(三)
　　次应洗手三度漱口浴本尊主。
　　佛部漱口饮水洒净真言曰。
　　唵(同上)(一)摩诃(二)入嚩罗[合*牛]
　　莲华部漱口饮水洒净真言曰。
　　唵(同上)(一)睹(知雉反下同)睹啰(二)矩噜矩噜(三)莎缚(去二合)诃(四)
　　金刚部漱口饮水洒净真言曰。
　　唵(同上)(一)入嚩理多(二)嚩曰哩抳[合*牛](三句)
　　作漱口饮水洒净已。面向本尊所居之方。观念本尊持诵真言及作手印。取水三掬想浴本尊并奉阏伽。或于水中随意念诵方诣道场。
　　佛部献水真言曰。
　　唵(同上)(一)帝啰[口*(隸-木+匕)]勃陀(上)(二)莎嚩(去二合)诃(三)
　　莲华部献水真言曰。
　　唵(同上)(一)避哩避哩(二)[合*牛][打-丁+巿](三)
　　金刚部献水真言曰。
　　唵(同上)(一)微湿(二合)嚩(二)嚩曰[口*(隸-木+匕)](三)莎嚩(去二合)诃(四)
