<!-- { "loadSidebar": true } -->
　　尔时北方有九十九亿俱胝恒河沙如来。于彼如来众中。成就种种诸善根故。有大福德。又诸如来在北方者。赞咒师言。善哉善哉。一切如来往咒师所。摩顶受记种种咒愿。所在北方天龙夜叉。乾闼婆。阿修罗迦楼罗。紧那罗。摩睺罗伽。人非人等。皆来随喜供养恭敬礼拜信乐随顺。咒师亦诵持此咒。如常所寿命者。增益八倍百倍千倍。于命终之后。生诸佛国土。于九十二亿俱胝那庾多百千万亿诸佛如来佛国。于一一佛国。受恒河沙劫百千万亿安稳受大快乐。渐次经历。尽彼佛国所受之命。于此佛灭生于彼佛。次第如是。如蛇退皮。乃至成佛。即往北方自在游行。
　　尔时上方。毗卢遮那如来。九十二亿俱胝恒河沙等如来。及诸阿罗诃。三藐三菩提。在于虚空。若人诵持此咒。须臾之上方诸佛皆悉赞叹是人。便与摩顶受记。有诸菩萨无数眷属。及诸天人龙王。各各自现大神通变化。来至咒师所。种种赞叹种种供养。诵持此咒所有功德。喻如龙王放甘露雨。普遍世界亦无间断。是雨渧不可知数。如来赞言。善哉善哉。诵持此咒所有功德。复遇于彼增寿。福力不可思议。相好圆满。由如日月光明。现得神通三昧自在。一切如来妙乐国土往无障碍游戏通。又毗卢遮那如来舒左手摩咒师言。善哉善哉。汝咒师希有无边佛智惠。得不退转身。登十地次补佛处。愿汝早得成就广聚无畏宝莲华一切如来心秘密佛顶三昧坛。亦诵亦持咒。速得成就。愿汝咒师。余一切如来三昧并得成就。即说七大佛顶及转轮坛。
　　第一如来族佛顶。第二莲华族佛顶。第三金刚族佛顶。第四宝族佛顶。第五像族佛顶。第六毗卢遮那藏聚佛顶。第七宝轮佛顶。
　　佛顶大坛。金刚积坛。金刚嘴坛。大三昧坛。一切大使坛。毗卢遮那宝族等大使坛三昧咒印法等。亦诵此咒如上所说。愿汝即得成就。如来复告咒师言。有余不闻不见咒坛法印。亦入此毗卢遮那坛。一切坛并皆入尽。诸罪消灭。五重四重八重谤法等。七逆八难一切业障。皆得消灭。尔时世尊即说偈言。
　　若入栴荼罗国王　　诸蜜房车等国王
　　有诸贫贱下类王　　薄福恶业诸众生
　　五逆十恶阿鼻王　　更有罪重遇前者
　　受持读诵佛顶王　　如上等罪皆消灭
　　梦中常见毗卢佛　　边地下贱恶国生
　　佛顶福力皆消灭　　现身获得大安乐
　　转身当生诸佛国　　有人诵持佛顶者
　　一切诸佛及菩萨　　皆来围绕拥护身
　　及诸天龙乾闼婆　　护持坛神四天王
　　及诸善神皆围绕　　真心受持无不成
　　决定当得菩提道　　即为梵天转法轮

　　尔时下方至金刚际及大海际诸天龙王。并诸眷属。大地神及诸药草花果树等神。闻咒发欢喜心。皆来现身。随从供养恭敬作礼围绕受乐尊重。以头顶戴。白咒师言。最胜最尊希有众生受持得此佛顶陀罗尼。善哉善哉。菩萨摩诃萨希有如此大师。诸天神言。我等随从围绕拥护。昼夜不离。任意驱使。尔时诸神即说偈言。
　　我等海神及地神　　围绕□□以拥护
　　日夜随从常不离　　常听尊言不轻慢
　　随师言教令驱使　　尽我身命为奴仆
　　起意所须为使者　　咒师若入修罗窟
　　诸余国土及神宫　　我等使者皆随往
　　如上所说诸功德　　皆由诵持八千遍
　　得见如是最胜相

　　大佛顶无畏佛顶经卷第一



　　大佛顶广聚陀罗尼经卷第二


　　　　大佛顶无畏广聚如来佛顶得见咒师普薰灭罪品第四

　　尔时咒大师。若行若坐。所遇众生。若卵生若湿生。若化生等蠢动之类。若闻咒师语声。若见其身。若影所触。若得其语。若至咒师所诵咒处。是诸众生即得不退转。当得阿耨多罗三藐三菩提。复得无垢。罪障消灭。三命终之后。生极乐世界。莲华化生。常忆宿命。尔时大师色声形影难可得闻。亦难得说。云何难得。是七宝塔中十二亿百千如来秘蜜心藏故。及诸佛说受。是咒师即是如来身退转位身。登十地证无上上正等菩提。是咒师身犹如宝塔等无有别。有此力故是以难得。
　　尔时如上等佛顶功德灵验读诵受持力故即得。大师得此身已。一切金刚不能侵娆。咒咒余神天龙夜叉。罗刹毗那夜迦。及魔波旬部多毗舍。及诸饿鬼人非人等。水火风雨雷电霹雳诸杂毒等。亦不为害。刀兵孤魍魉恶咒邪魔。国土坏乱禁闭系缚孤独他卿。天时亢旱。若雨多苗稼不熟。旷野险难。师子虎狼诸杂禽兽能为害者。及诸盗贼时气癫痫虐病。一日二日乃至一月。诸邪伎术厌蛊妭惑蛇蝎蛛蜈蚣一切诸毒等。如上所说皆不为害。是以难见。一切灾怪。亢旱水风毒。及一切众病。皆不为害。是以难闻。丁疮病癫癞痈肿寒热。一切众病。及诸毒药等。诵此陀罗尼二十一遍。皆得消除。是以难说。
　　若有人每日受持读诵此佛顶陀罗尼者。令寿百年延至二百。福德端正。当生极乐国土。所生不忘。常忆宿命。无有退转。与佛同寿。得大快乐。住佛国土。
　　复次说。咒师若欲成就种种故。香汤澡洗清净著新净衣。于舍利骨塔前安置佛像。面向西。白月八日起首。至白月十五日。诵满八千遍。以其咒师现自身出光明。佛顶上放三道光。绕佛三匝。于顶上犹伞盖。住虚空中。当佛顶上。于其光中出大人相。善声赞咒师言。善哉善哉。愿汝得无畏佛顶莲华广聚一切如来心秘密藏大师子王曼荼罗大印跋吒罗等。愿汝成就此等咒法。佛即舒左手摩咒师顶上。如来如是赞咒师言。汝今得出生老病死苦。是我之子。能作善根福德。大事成就。复言。汝求何愿。欲作何事。今当受取于三世中欲得何事果。汝今何愿便乞现世如执金刚。即得成就大力。颜貌色相一如金刚。所欲作事皆得随意。
　　若欲成就如来秘密心坛族并即随现如自己眼。
　　复次乞过去世愿。若欲受过去如来大人色相。光明出现。如来顶大人之相光围绕身三匝。入咒师顶。既入顶已即变成莲华藏。从有漏身入无漏身。具足圆满三十二相八十种好。种种庄严清净之身。放大光明住虚空中。在九十二俱胝那庾多百千亿万诸天顶上。游行自在。普恒河沙九十九俱胝那庾多百千万亿佛国土。于诸佛门自然开辟。游行观视皆无障碍。乃至非相非非相天现大神变。于菩萨众中转大法轮。此即过去之愿法。
　　复次若欲入阿修罗宫门及诸余宫。咒师即须香汤洗浴。著新净衣。手执金刚及把数珠。烧安悉香。诵此佛顶陀罗尼一千遍。烧香香烟不绝。即咒金刚白芥子香烟上度之千八遍。由打阿修罗宫。打三遍已。复将金刚杵三遍心中忆念陀罗尼打已。锁皆碎关鐱随落自然开辟。一切神门亦皆自开。于诸宫中皆大震动。诸神等并皆惶怖。共心无力。总于善眼大轮中隐身不现。时持咒人执白芥子处处散之。散已说一切恶鬼魔所在宫中及大水中者。皆走远避百由旬外。莫知边际。其道寂净。便即入宫已。觉其暗求莫令明。

　　　　大佛顶无畏宝广聚如来顶眼药方一切光明品第五

　　莲华子。莲华。莲华鬘。莲华丝。龙恼香。牛黄。龙华(如师子口音)莲华。郁金香。莲华乳。以上药等分细捣作末。取赤牛乳取日好时和作丸。梧桐子以阴干之。即洗浴清净著新净衣。取药至道场中。以佛顶咒咒之一千八遍。咒已即取好时好日研药。取牛乳汁和研药。取牛乳汁和研。此药点咒师额上。点药已照曜光明如日初出。至于洗以来。一切地狱黑暗之处皆得光明。其咒师试已即入宫门。于中路逢一童女向前迎。其童女极以童女极以端正。具足圆满相好。种种庄严其身。叹不能尽。手执莲华。作微妙声歌赞叹。渐近咒师。口云大师。大师摄心默然不语。其童女手执持一宝奉上咒师。咒师不受。又将莲华与。亦复不受。口云尔许无情。女即避道。咒师前行至第二门。女亦随。后见五老妇人。极以丑陋。手持璎珞来上。咒师见是老人心不畏惧。受取璎珞默然不语。将此璎珞顶戴付与童女。时老人见取璎珞默然不语。受与童女言。不可思议入本阿修罗大宫。咒师闻此语。便即前入遂见金门。其门内有大水流。其水岸边有师子王。咒师取三丸药。咒三遍打之。其师子嗔怒咾吼振动阿修罗宫。咒师心无怕悕师子之难。咒师复见水难作治之。取咒白芥子三回散其水中。其水断流。水师左手把其童女。右手执师子骔。过津难已。其水还合。咒师默然不语。即见三道不知所至。即便思惟生三种智作三种分别。左手童女者是师子恶毒左右并不堪行。当取中道便即前行更无疑惑。佛子寻东道而去。童女随咒师。后欲别咒师。遂即大唤振动天地。咒师心无怕惧。默然不语。前行须臾逢七宝门。有种种窗。楼阁面有四门。于其门外并钩栏蜀柱及诸窗牖。种种七宝铃铎庄严。于门内有种种七宝莲华庄严微妙。第一乳池。第二旃檀香水池。第三中心甘露池。其池当色盈满。咒师来近池边。师子天女并置一处。咒师以手触甘露池。既甘触露池既触池已。已即寿百千大劫。头变为螺髻。绀青色身若真金。有九千九转轮王。于余百千万亿。咒师中为最胜。三升七宝莲华座。常乐师子。一弹指间行百千由旬。于中往来时。彼童女以咒力故。得同法轮王。游行自在。于香水洗浴清净。来触乳池出。入阿修罗宫。中有瞻部迦树。取树脂汁食已。更不饮食。得漏尽上升七宝高坐已。诸天为送既井带。以于虚空中复有七宝大轮来。轮既下以复有善眼大轮到。其取轮既到。以一切怨敌皆悉远避。一切诸天善神悉皆拥护。一切天女亦皆拥护。一弹指间往至西方极乐国土。安隐快乐。三十三天王。阿迦腻吒天。日月星辰大师所往。我亦如是得大自在。及阿迦瑟腻吒天共相娱乐。还归本所。
　　复次若欲得下于阎浮提者。即向东行。有一水。水中有树。名瞻部迦。其树下有甘露水。甘水甜如密味。当取是随其多少饮之。闭目思惟意念之处开目即至。若将是水所点之物。木石等皆变为阎浮檀金。
　　又法若不能至彼池边时。即前彼抱彼童女。把手口云娘子。即与童女相随所忆之处。
　　复次咒师门此语已。即前执童女两奶令乳汁出。便将研前丸药点于额上。既点额已。即便腾空。游行无碍。即得天轮圣王之身。
　　又法若欲见一切伏藏。不问大小。将药点于眼上。既点药已。便见点心上。身隐不现。一切夜叉罗刹毗舍步多等门皆自开辟。罗刹步等鬼便作使者令其驱使。若涂足掌。行百千里不觉疲乏。若点膝上。一切龙宫自然开辟。水皆涸竭。一切龙王及其眷属悉奉迎礼拜。愿为奴仆使者。期雨止雨皆得自在。暴风霜雹止放自在。若涂两手。折诸恶鬼门。诸鬼等嗥声大唤逃迸他方。莫知边际。若涂自身。力如十大龙王。
