<!-- { "loadSidebar": true } -->
　　第一如来族。第二莲花族。第三金刚族。第摩尼族。第五大三昧族。如上诸族等。皆随口不忌金刚不能破。最胜如来。金刚聚如来。阿閦如来。阿弥陀如来。毗卢遮那如来。宝光如来。如上诸如来。若人忆持。称名皆来现身。若人诵此咒。其诸如来赞言。善哉善哉。随喜与汝愿。得一切如来不退。如百千如来阿罗汉三藐三菩提。得大善根无量功德。一切如来皆共许可。命终之时。得见一切如来现前。如来叹言。善男子。汝随我后。生诸佛国。得阿耨多罗不退转菩提。
　　第九字咒功能法。
　　若欲成就此九字咒者。先诵满百千遍。以得第九不退地。所求者随意。一切如来在本国。佛智普广尽皆现。得九俱胝百千如来随喜赞叹。得大功德无量无边福力增长。如须弥山。得大善根。深于巨海。自身见十方诸佛。而为说法。种种变现。住不动地。得不退转。
　　第十字咒功能。
　　若欲成就。先诵此咒。满百千遍。咒以即得不退转第十地菩萨。若咒师身常顶戴于如来佛顶咒。即得五眼清净。得生一切如来智惠善根。得十俱胝恒沙那庾多百千万亿如来供养。以讫即得十俱胝恒河沙百千万亿如来种种功德圆满不可得说不可思量。其咒师顶上放大光明。面见十俱胝恒沙百千万亿如来叹言。善哉善哉。汝此身得大勇猛三昧。无垢莲花佛顶三昧。师子吼三昧。宝幢三昧。宝族三昧。大陀罗尼三昧。电光三昧。金刚界三昧。种种变现三昧。一切如来许可三昧。净光三昧。无垢光佛顶三昧。有诵持忆念者。皆得如上所说诸大三昧。有诵持有忆念者。有供养者。得如上所说诸三昧。
　　右以上十大陀罗尼。若有人。每日常诵忆念。及转读此心陀罗尼经者。得大延寿功德。广大如须弥山。得大文持。能除一切地狱．饿鬼．畜生．阎罗王界．三报．八难．七逆之罪。一切众生闻此咒名。如前罪障悉皆除灭。何咒如法受持。

　　大佛顶无畏宝广聚经卷第四



　　大佛顶广聚陀罗尼经卷第五


　　　　大佛顶无畏宝广聚如来佛顶秘坛八肘大坛法品第十六

　　复说。无垢宝莲华佛顶聚心一切如来秘密大坛。变化一切佛许可坛。决定最上坛。选择净地。如近海河泉处。其地欲得微妙柔软无诸砂卤瓦石骨等。土必黄色。兼有妙华及青软草。如上此堪作其坛。修治填土。涂其地面并及阶道。结界准前坛。坛一擗手。中心稍高令平实。其地光泽由如镜面。更取香水散洒磨之。彩色器物并须新。净界道五。准前法。中心画一百八叶宝莲华子鬓并须如法。于上安释迦牟尼佛。左边安金刚藏嗔怒恐怖形。右边画迦腻瑟宅天。坐地垂一脚。面貌甚端正。欢喜视如来。佛所坐华果上叶叶上画三十二宫诸天。于东方画帝释身。种种庄严具足。南方作一梵天如前。西方作自在天如前。北方作大自在天如前。四角画作四大神王并诸眷属。庄严如法。以上中心了。
　　东方起首。一一中间。画作小坛五色界道。四面并如是。作中隔一面分为九隔。中心一隔为门。四方皆如是作之。共有三十二隔。从东北角起首。逐日转。第一画作摩摩鸡神。第二嗔怒神。第三多罗神。第四作钩神。第五金刚(亦名迦罗销)第六日神。第七大白神南方。第八莲花孙那神。第九天神。第十地神。第十一使者神。第十二金刚使者神。第十三金刚牙神。第十四功德天神。第十五婆罗苏缚神。第十六元比神。西方。第十七虚空藏神。第十八海神。第十九执螺神。第二十螺髻神。第二十一大黑神。第二十二金刚族神。第二十三阎罗王神。第二十四嗔怒夜叉(是火神)第二十五龙王神。第二十六拔难陀龙王神。第二十七摩女神。
　　以上诸神各随自本法庄严。本面形色于外院四角著吉祥印者。四天王亦得。又画坛外第一院。还为九隔。从东北角起首画之。第一作金刚印。二转。三三[月*古]叉。四罥索。五复突。六天棒。七天锤。八天杵。九天刀。十天幢。十一拔折罗。十二螺。十三师子座(座上著一佛指)。十四幢。十五摩竭鱼槊。十六莲华戟(四枚四角著之)二十四宝[并*羽]四枚(四角安置)二十五吉祥印(四面定作之也)南方作一火炉神执之。东方作一铃铎。西方作一宝钵。北方袈裟二十五条。又于外边。更画一重面各四肘。分为两重。于内院中。依方色田地上画七宝莲华。面别各七枚。于院中依方田色。东方于内院中。作一小坛。二肘为之。坛中作智惠菩萨(作执法形)观在自在菩萨．文殊师利菩萨．除盖障菩萨．虚空藏菩萨．地藏菩萨。又作一莲华安一宝钵。如月形。南方亦作二肘小坛。坛上作诸大菩萨．普贤菩萨．慈氏菩萨．金刚藏菩萨．无尽意菩萨．海藏菩萨．金刚契菩萨。
　　是诸菩萨。有手执印契华经宝珠者。各随本形作之。
　　西方如前作二肘小坛。上作药王菩萨。是诸菩萨手执天地海须弥山日月星辰三千大千世界。种种庄严具足。
　　北方作二肘小坛如前。画金执拔折罗．大刀．金刚师子王．宋婆金刚．金刚顶王．金刚将王．金刚杵．金刚钩．盘龙．拔折罗．莲华拔折罗．大莲花拔折罗．金刚锁．金刚刀．金刚槊戟．金刚槊。并于北方坛上画之。次作三种结界撅法。
　　第一檀香木撅。第二铜撅。第三佉陀罗木撅(长短如前)寻常作诸一切坛。皆须著水瓫金银等。无有新瓷瓦瓶等。颙取一事金银盆等。香炉金银铜若无时。得新瓷瓦等亦得用之。食饮涂香末香种种华果叠器中盛于佛菩萨天神等前供养。其坛四角。安置七宝舍利塔。
　　香炉四枚。种种珍宝亦著供养。四面坛上。皆著种种饮食华果香油等。须如法。
　　佛像桢等。并于坛外面。向坛著之。其坛外面向坛著之。其坛幡华等并须如法。
　　烧香方。
　　钵多罗香(霍香是)薰陆香。栴坛香(白坛是)咄□瑟迦香(苏合香是)沉香(恶揭鲁)寠具罗(安悉香)安膳香。萨若罗婆香(婆律膏是)甲香。龙脑香。麝香。共矩么(郁金香是也)。此十二味是一切香王。坛上用烧之又。著种种音乐供养(咒师便即作法)。
　　次作结界法。
　　先结四方界。次结坛法界。次结顶界。次结护身界(及他人)次结大护身。便作入坛法界。行道三昧界。及弟子印咒。并结界花界(然后求成就法)。
　　又法。咒师须身清净洗浴。当著净衣。一日三时洗浴。然后于净处坐。不得往秽处。常须作斋。然后诵咒。祭火神一日三时供养。取好日好时好宿好曜。须好吉相于白月十五日。自身清净。断诸色欲。作真实行。发慈心。离贪嗔痴行。平等意。然后得作法结界。自身印咒。并如上作之。求请迎追嗔怒咒坐法善面咒发遣。一依咒法作之。伏一切毗那迦夜叉罗刹及诸恶魔等为恼害者。咒师并须缚之。
　　如上所说。一一次第作法。然后求成就。
　　尔时世尊即说偈言。
　　能入此坛及作法　　业障报障烦恼障
　　五逆四重及三恶　　皆悉消灭定无疑
　　刹那无间大成就　　功德无比难思议
　　清净明彻如摩尼　　善净柔软如金薄
　　如我清净无染污　　速断疑或成菩萨
　　住世人天最尊王　　常行世间无众苦
　　如月处空照四洲　　犹如满月照众生
　　众星围绕月最胜　　常放一切大光明
　　并由佛顶火坛力　　刹利四众诸大王
　　皇后嫔妃并婇女　　宰相诸官士官等
　　悉皆尊重求爱乐　　身得成就不退转
　　一切如来与演说　　皆由得入佛顶坛

　　　　大佛顶无畏宝广聚如来佛顶爱乐药法品第十七

　　尔时复说。相怜爱乐药净除。降伏恶众生心。降伏外道。不问男女。妇人呼唤夜叉罗刹。交令欢喜。驱使如上所说。并能降伏。常得驱使。由如奴仆。亦无嗔恨心。
　　尔时世尊。即说偈言。
　　若男若女诸天王　　妃后宫人及婇女
　　比丘及并尼四众　　一切四众皆归依
　　及至一生及灭度　　我今正说香功能
　　步多地神鸠槃荼　　衣香薰香涂身香
　　若有薰著此香药　　有人千里五重围
　　药力摄故速不至　　天龙夜叉药师尼
　　金翅闼干紧那罗　　摩睺罗伽阿修罗
　　比丘刹帝婆罗门　　毗舍首陀诸众等
　　皆来随意常恭敬　　及至命终心不退
　　四方追摄随心至　　千里闻香皆迷乱
　　皆由药力能降摄　　意所思念皆成就

　　沉香。煎香。檀香。安悉香。甲香。萨必栗迦(波西苜蓿香是)萨者罗婆(娑罗树汁)[口*芒]斯香(甘松香是)香附子。青木香。毕里[目*(盈-又+乂)]具那罗陀(波西荻根是)千尸罗(□细辛白色是而香气亦名药根香)郁金香。石蜜。好蜜苏。以上等分细茑。以苏和。为丸。丸如梧子。以根本咒。咒一千八遍。以嗔怒金刚咒。咒一千八遍。嗔怒心咒咒一千八遍。嗔怒中心咒一千八遍。诵已将此香于高处烧一丸。感得大山为动。所有天龙。十种天众闻香皆作舞。乾闼婆皆摄来。紧那罗天女皆来。急如火。一切强力难降伏者闻香皆自来。此名金刚心中心速摄光聚香王方。
　　又法。若咒师自薰此香。或薰衣裳。薰既已讫。咒师所行之处。四众皆来聚。若男若女。童男童女。皆生恭敬。薰此香药。皆来摄来。并发善心。心相爱乐。寻常随后。更不肯离。一切恶魔毗那夜伽等。及诸罗刹疾虎病等令人横死者。一切鬼神皆不能为害。常得善神拥护。身如著金刚甲。咒师即放大光明。
　　若欲摄诸人。取其名字及形状。画取瓮中。盛新瓮未经用者。四面画杂花。覆合是。瓮底令向上。于内烧香薰。形状姓名于中著生属及生月。若男若女。并如前所说。并能摄所。金银及财宝。奴婢并六畜等。一切所须。皆不达。
　　若欲为他人皆应。如是摄千里。并能来。期日不过七。
　　又法。欲摄龙者。以牛粪泥。作九头龙。取前香七颗米计大。以面作香炉。于龙前烧之。称龙名字及抄名。置于形像上。亦称其名。七族皆来。至咒师前。所有驱使之处。皆不敢违期。而止恶风霜雹雷电震雳恶云等。欲下欲止俱不敢违随意。驱使若常。供养是龙。龙即动起。腾空而去。若将前香于佛前。烧其佛像。即动起行。若天神像前烧此香时。诸天等皆隐不现。若于市中烧此香时。市中所有诸物并皆不现。
　　若于塔前烧此香时。其塔上天不现。
　　若一切痫病虎鬼业。皆令狂惑走去。
　　若欲缚扑将此香烧之。皆自缚香能禁一切不间强弱有病无病等。皆能缚之。
　　若于众中。烧此香。在摩诃迦罗前咒之。一切众人皆自动。归依是咒师所。众人间此香。众人皆自缚扑。
　　若于四衢路上。烧此香。有人于中过闻香。即自缚驱使皆随心。
