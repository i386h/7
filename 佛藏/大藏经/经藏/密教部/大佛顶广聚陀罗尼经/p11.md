<!-- { "loadSidebar": true } -->
　　又法。取檀香紫檀白芥子。安悉香煎香油酪蜜苏相和。取却地罗木枝。取桑木为火。一咒一掷火中。如是满八千遍即咒。洗浴清净著新净衣结界。然后作此法。烧种种香。一切如来。一切菩萨。一切金刚族。一切坛天神。皆自现形。所求随意。延寿更加百年。命终之后。生极乐世界。莲华化生。生不忘。常忆宿命。此是金刚护摩法所用之处。皆得通达无种不成。一切罪皆得消灭。尔时世尊即说偈言。
　　若能依上持法者　　能除一切诸恶业
　　三恶八难及四重　　所有怨敌及诤竞
　　八十四风及诸病　　如上罪病皆能除
　　延年益寿超十地　　一切诸佛及菩萨
　　常来拥护生佛国　　号名诸佛所生子

　　佛告金刚。希有此陀罗尼。汝今收取。我今付属于汝。护诸佛国。
　　尔时金刚夜叉大将。及迦腻瑟吒天。有余三十三天宫诸神。帝释梵天王四大天王。自在天大自在天等。前白佛言。世尊。我今受得一切大佛顶族王。为护佛国王及诸四众。若有读诵受持听闻此法书写。若自写。若教人写。若自随喜。教他随喜。乃至菩提道。不悔不忘。不谤此陀罗尼者。金刚言。我能拥护。日夜不离是诸人所。佛言。善哉善哉。汝能如是不可思议。
　　尔时四众。闻佛所说。皆大欢喜。信受奉行。

　　大佛顶无畏宝广聚经卷第五


