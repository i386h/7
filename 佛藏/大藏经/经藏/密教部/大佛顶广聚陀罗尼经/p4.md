<!-- { "loadSidebar": true } -->
　　若涂右手打罗闇门。自然开辟。罗等及其眷属并皆奉迎礼拜。为作奴婢使者。
　　若涂头者。一切众生顶戴供养。安稳快乐。财物无数。

　　　　大佛顶无畏广聚如来佛顶延年药法品第六

　　牛乳。牛苏。天门冬。取前药相和为丸。每日服三丸。至七日以来。如常寿命复加百年。若服一周年。如前七日。寿命服加千倍。身力如大龙王。少年如十岁小儿。头有螺髻发绀青色。其身柔软如兜罗绵。永一切众病听明智惠犹如大海。又法以苏饮下前药。七日令得大聪明。一日诵得千。所诵之者更不忘失。
　　若二七日服。声如紧那罗。读诵之音如紧那罗歌咏之声。一经于耳所闻不忘。
　　若三七日服之。如那罗延身等无异。若服一月者。即得隐形。一切夜叉罗刹部多等。一切鬼神皆悉自开。所欲游行入处。皆无障碍。一切伏藏门皆悉自开出现。
　　若服一年者。戒根清净为五仙尊。种种变现乘空而行。寿命千年。于虚空中作转轮圣王。于阎浮及中道之中游行最胜。
　　若命欲终时服之七日。更延百年之命。
　　若已终者内药口中即却活。若所用之处皆得成就。

　　　　大佛顶无畏宝广聚如来佛顶眼药品第七

　　尔时世尊赞叹眼药力故即说偈言。
　　一切成就法最胜　　所作无疑定成就
　　一切众罪皆消灭　　一切所行皆最胜
　　天龙诸鬼及人间　　所说如上胜功德
　　皆由咒力及眼药　　威德显现无过上

　　苏味罗。安舍那。海水沫。雄黄。两种黄。姜。牛黄。青莲华。郁金花。豆[卄/(冗-几+(豆*殳))]子。石密。右上件药等分细茑为末细。罗罗之和石密为散。于赤铜器中盛。咒师著新净衣。即将此至佛前。诵咒满八千遍。即得成就。
　　欲使此药之时。先须佛前诵咒一百遍。点此药眼中。即便隐形众中最胜。即得十二千。咒师随后三阡由旬内。诸物事等。天龙药叉乾闼婆罗刹等不动脚足。并皆路现而见明了。一切诸神宫并诸伏藏山河诸城郭围林变化事等。由如掌中观庵魔摩勒果。于夜分中所见诸物。逾于昼日。见过去未来现在诸事。犹如掌中视琉璃宝。一切咒王及海中诸宝悉得见。游行入海如己舍宅。从海出已。种种七宝楼阁入诸山窟黑暗之处。如日光明皆能得见。点眼药已更无暗处。若常著此药即成净眼。
　　若患眼二十四种病风翳暗暯赤等皆得除愈。尔时世尊即说偈言。
　　一切眼闇皆清净　　目净修广若青莲
　　眼中所见诸众生　　降伏受乐随欢喜
　　比丘净行及四众　　若男若女及王妃
　　若眼曾睹皆欢喜　　如上功能诸变现
　　皆由佛顶及眼药　　道引成辨诸功德

　　　　大佛顶无畏宝广聚如来佛顶相命咒师自证品第八

　　尔时世尊告咒师言。若欲成就。先须澡浴清净著新净衣。于七宝舍利塔前诵百千遍。欲作法时。如前洗浴。烧白檀香。一日一夜不食。诵八千遍。如来放光照室。便于座上动身空中而住。其咒师两膊出光。如来空中叹咒师言。善哉善哉。我今与汝成就此莲华佛顶如来心。汝今受此法已。时咒师欢喜礼拜顶戴如来足。其咒师即得无垢行三昧。住于虚空。见十方诸佛菩萨。及见一切佛国土。游行自在。面见毗卢遮那如来。一切恶鬼神诸摩毗那夜迦等无量无边皆悉得见。即于天中作咒师王。顶有螺髻。寿命百劫。此名现世成就。
　　又法若欲成就妙吉祥天女。绢上画种种七宝庄严及诸色等。勿用胶水。画得像已咒师洗浴著新净衣。在闲静处。立小方坛。于像前烧栴檀香。然后咒师三日三夜不食。于天像前结跏趺坐。诵咒满十千遍。其像即动放大光明。咒师见已踊跃欢喜。即于坛中赞咒师言。善哉善哉。汝须何愿复愿何物欲作何事。汝所求愿我今与汝。其咒师即乞言。我今极大贫困。功德天言。所须宝物钱财。汝今收取莫令乏少。所作功德布施及供养诸佛菩萨。今梵天等及比丘比丘尼。神仙鬼等并诸乞人一切须者。随意所用无有障碍。我身常在汝室寸步不离。每日布施百千恒河沙宝。日坛千倍。如是者转转至无数劫。如是财物渐转多无有穷尽。咒师得愿恭敬欢喜修行。
　　求见金刚法。又法若欲求见金刚。其咒师须净洗浴清净著净衣。复作一香檀种种庄严道场。取金刚像安置其中。散花烧安悉香。种种饮食果子乳酪等。于其像前供养。稻谷花及白芥子。金银铜等器盛之置于坛中。其咒师唯食三白食。除水余并不得食之。从白月八日起首。于金刚前。每日诵一千二百遍。一日三时诵咒。于中不得简断。至十五日。于十五日夜。数满八千遍。以其坛中金刚即动身。其不惊怕亦不恐怖。须馺馺诵咒。其金刚从坛中起立。不须怪之。勿须恐怖。即须大声诵咒。取前饮食花果。烧安悉香。烟莫绝。供养金刚。金刚踊跃欢喜起立赞咒师言。善哉善哉。汝佛顶如来许可法愿汝即得成就。所求事者皆悉称心。所须愿我皆与汝。汝今即说若欲腾空及乘仙隐形。欲居净土。若欲得伏藏。若入阿修罗宫大水山河海树木丛林入地窟中。若入隐处入深草芦荻及诸王宫。若入不思议奇异之处。若入国城村坊等有福禄处。若欲得入五谷熟处。及钱财金银琉璃车渠马瑙珊瑚虎珀真珠摩尼等宝。若求金银琉璃七宝等方。若求医药咒术等方。求曷罗阇大臣宰相一切尊贵等。求作夜叉罗刹鸠盘荼布单那等王。一切如上所求者。今并与汝。即时无碍。所用去处皆得通达成就。咒师受已供养礼拜欢喜修行。
　　又法若有贫贱罪业病痛之狐魅者。厌蛊饿鬼魍魉饥寒穷鬼囚厄恶魔等业鬼。其咒师香汤洗浴。著新净衣。于舍利塔前。作一四方香水坛。其坛种种庄严。于十五日起首。一日一夜种种花果等供养。于佛前烧三种香。坛香薰陆香安悉香。置于坛中烧香散花。手执金刚拔折罗。然后于坛前结跏趺坐。诵咒八千遍满已。即将金刚杵打其坛中。便出光明。所有饿鬼罪鬼穷鬼病鬼等。并皆出现。于咒师前胡跪忏悔口言。今日以去不敢恼乱。情愿远去。前身所有恶业悉得消灭。咒师即取香汤加持一百八遍。浴佛及舍利等。若有如上等病者。取此浴佛之水。洗浴佛其身。即得福贵安稳快乐。所有业障悉得消灭。

　　　　大佛顶无畏宝聚如来佛顶观世音文殊师利菩萨与愿品第九

　　尔时世尊复告咒师言。若欲成就此佛顶见观世音菩萨者。咒师以手押观世音两足。诵咒八千遍。观世音菩萨自身现来。所求愿者皆得随意。
　　又法取文殊师利自在钵者。复于文殊师利前。诵咒八千遍满已。其钵放大光明。咒师手持此钵。即便腾空。其钵法成就。咒师便得转轮王。住十方诸佛国土。天神皆来供养。心中所须中所愿者。皆从钵中出。种种百味食千之饮食。衣香涂身香香种种诸新香。伞盖并花药。衣裳及璎珞种种庄严具。坐卧诸七宝。其物数甚哉说不能尽。皆从钵中出。一切诸如来皆悉普供养。如此诸功能皆由佛力。
　　又法一香坛取一钵盛乳糜。置在坛中。咒师清净洗浴著新净衣。于文殊师利前结跏趺坐。烧前香等。香烟不绝。诵佛咒八千遍。以其钵放大光明。咒师当食少许。即便腾空。其钵中余粥施一切众生。假使一人一搏。如须弥山乃至千劫犹不能尽。咒师即作五通仙人中王。文殊师利日夜拥护。常与善愿。所求称意。寿二百岁。

　　　　大佛顶无畏宝广聚如来佛顶仙膏油品第十

　　郁金花(二两)龙脑香(二两)煎香(二两)乌油摩(五什退皮)一切众花(各少许)沉香(二两)牛黄(二两)右取水五升。取上诸药细切。煎令水欲尽。可得一升以来。即去滓令净。即下诸香药龙脑香牛黄煎香沉香郁金香花等。然后煎令水尽。于铜器中盛之。置于塔中。其咒师清净衣。于其坛中结加趺坐。烧沈煎等香烟不绝。诵佛顶咒八千遍已。得名曰清净宝光明日藏王油。其咒师即将此油涂身及诸支节。即成著天钾。遍身大光明藏照曜普遍一切世间。诸天及人皆来供养。取少许油咒之服已。即腾空隐形不现。将油涂顶。绀发青色如佛螺髺。涂其服往一切夜叉罗刹毗那夜迦诸鬼神及诸魔等。悉皆逃远去他方千由外。永不为害。作其障难闻咒师名者。皆悉星散。闻香亦然。若涂遍身。即便腾空。欲入阿修罗窟及诸天宫。皆悉自开。一切宫自在游行。出入无难。涂其足掌。履水如地。涂其膝上。即于天中游行。若涂左手触人天。即相怜爱随意驱使。若夜将灯炷及药相随。一切伏藏悉皆出现。随意所用。若涂眼中。一切天龙夜叉。乾闼婆。阿修罗。迦楼罗。紧那罗。摩睺罗。人非人等。悉皆出现。若涂白芥子上。咒八千遍。散著水中。海河涸竭。水中所有龙神皆来现身而为供养。所须之物皆得随意。至彼深宫中游行自在。如己舍宅。若将此芥子掷著火中。火神即现。所求驱使皆得随意。火不能烧。处大火聚如在水中。
　　又法入尸陀林。即取新死人未烂坏者。将来作坛。取尸陀林中上。涂于坛中。画跋折罗杵轮力髑髅越斧。将尸安置坛中。以白绢覆身。头向东。取前膏油涂死人尸遍身已。诵心咒八千遍。咒满以其尸即起。咒师取白芥子。咒之二十一遍。打其尸即不动。咒师即须勘问其尸。即语说过去未来事。咒师即前白芥子油涂其口上。涂已涂已。舌长一尸放大光明。其咒师即须下一割取便须吃却一半。一半左手把之。其手中放大光明。便即腾空。游行自在。即作刀轮王。寿命俱胝劫。顶有螺髺绀青色。
　　又法若有斗战。咒师取一宾刀。以膏油涂。手把出入于军中。一切兵马退散。悉皆惶怖星散。莫知避处。兵若极多。取白芥子咒之。涂其膏油。四方散之。化兵无数。皆长一丈。种种衣钾庄严具全。所有众贼四方退散藏避。
　　又法天旱无雨。近于海边及有龙之处。结跏趺坐。手执芥子。咒一掷海中。至二十一遍。其雨即下。若难降者。取一把芥子。以嗔怒面咒二十一遍。掷著海中。其芥子变成金翅鸟。其水皆端。其金翅鸟皆严。诸龙其龙并乱。即便降大雨甘。
　　又法若雨多不止。取白芥子。咒二十一遍。向天散之。其雨即止。
　　又法若恶雨雷电。取白芥子。咒二十一遍。散天上。当时即止。
　　又法若树神及居穴中者。咒白芥子二十一遍。咒一掷火。其诸神等皆出现。随意驱使。一切药草等神并皆来现。所有山精魅魍魉及诸药草神并皆放光。诸鬼神等并皆来现。若咒白芥子。散著尸陀林四方。其诸髑髅并皆作歌舞。尸陀林中诸鬼并皆来现。
　　若于造车家。咒白芥子二十一遍散之。所有车并皆作舞。
　　若于瓦器家。白芥子二十一遍。散之于瓫边。所有瓮器并皆作舞。
　　若于酒家。咒白芥子二十一遍散之。所有酒瓮并皆移去。
