<!-- { "loadSidebar": true } -->
　　取前火灰。于大城四面结界。恶魔鬼神。夜叉罗刹等。并皆远走他方。其城中百姓皆大安乐。无诸病患。五谷丰熟。
　　又法。若鬼神作癫痫病方。
　　早麻子莨[卄/渴]子曼陀罗子蔓[羔/月]子暮罗药乞沙(二合)暮啰麻子支得勒迦甘丽。
　　右以上十味药等分蜜和为丸。诵嗔怒金刚咒一千八遍。其药能疗八十四千种鬼神病。皆薰之造避他方。更不敢近。其不去者并皆碎灭。梵王自在大自在摩诃迦罗等皆走逃散。更不敢来。牛马六畜等病亦得除愈。
　　尔时世尊。即说偈言。
　　一切癫痫并诸疟　　梵王自在及诸天
　　药叉罗刹并诸鬼　　闻此香药皆逃还
　　所有斗战及怨家　　恶鬼人天并能伏
　　一切牛羊六畜病　　鬼神闻香皆退散
　　如此效力不思议　　并由佛顶神药力

　　又法。若欲使夜叉女。右以金上书夜叉女。若无银。锡上亦得。
　　尽身作女形。著种种衣裳。璎珞庄严。大小任作之印立著。于前作一小赤色坛。所有饮食果子等。并皆赤色以供养之。即诵嗔怒金刚心咒一千八遍。烧安悉香。遍数欲满。其像即起来语。亦莫怕之。馺馺诵咒。夜叉女语咒师言。太傅情生所须何物即说。其咒师语。我欲乃至灭度以来。驱使于汝言如愿心中所须者。并随乞之。一切如意。所须驱使取。金银珍宝。衣裳财物等。若生若熟。悉皆能取。千里万里并皆得之。
　　若欲咒瓶及钵。即一小牛粪坛以麨尽。沷折罗。刀戟。槊杵。越斧。轮天棒。一一布置遍于四方。其坛四门烧香。种种花果饱食供养。其瓶置在坛中。一咒之时。并皆行动。所教去处。悉皆能往。
　　又法若欲咒龙者。于有龙之处。作一八肘坛。所有诸佛及诸天神各各依方尽之。种种庄严。复以种种饮食花果。如前供养。请以烧安悉香檀沈等香。香烟莫绝。咒师结四方界。即于坛前。结跏趺坐。诵佛顶心咒一千八遍。其龙即现。所欲驱使问过去未来事。皆能说之。
　　又法。若欲咒天捧天双罥索树并屋及人诸物等。准前作小牛粪增。亦供养佛。诵佛时时意念。即得随心。
　　又法。咒师取一螺具。向高处立。咒螺一百八遍。以起东方起首。次此螺四方四角。逐日次第吹之。所有患疹癫痫疟病等。及诸疾病等。皆得除差。是诸鬼等皆被缚扑。
　　又法。若欲缚扑。烧香以忆念此咒。一切神即随缚。说不劳诵咒。
　　又法。若欲起死尸者。烧香忆念。以死尸目起。所问诸事。皆随问答。
　　又法。若欲使荼枳尼鬼。烧香诵咒。一切荼枳尼鬼。随意使役。缚扑发遣。
　　又法。若欲使诸鬼神摩诃迦罗众。烧香诵咒。皆悉怕惧惊怕。随意驱使。不敢违迟。
　　又法。若欲使诸女魅鬼。及夜叉女。孤魅。魍魉。[病-丙+猒]蛊鬼。烧香诵咒。使役随意。若不须者。远走他方。
　　又法。若欲尸陀林中。一切髑髅。自然相打。烧林作舞。唱歌而走。
　　又法。若有恶云恶雨。雷雹霹震欲来。烧香诵咒。当即散灭。
　　又法。若于空室中。烧香诵咒。所有一切魔鬼神。尽其报身。随意使役。须者皆得由如奴婢。
　　又法。若于死尸骸骨边。诵咒。其骨化为人。起立作舞。
　　又法。若在深山旷野。烧香诵咒。一切虫鹿鸟兽。皆自缚扑。
　　又法。若治怨家者。于尸陀林中。取盐苏二物相和。烧香诵咒。一咒一掷火中。如是一千八遍。一切怨家。及斗战之处。即得胜利。并皆消灭。
　　又法。若欲持摩诃迦罗者。于摩诃迦罗像前。作一小香坛。种种饮食供养。咒师著新净衣裳。于像前坐。诵佛顶金刚心咒百千遍。其像放大光明。□解大声起来。咒师安心莫怕。咒声不绝。其摩诃迦罗入坛中。四勺顾视。咒师即须香花饮食足下供养。摩诃迦罗欢喜赞言。善哉善哉。大能作法。大能供养。汝须何愿所愿者。我今与汝。咒师得愿。以摩诃迦罗并其眷属。一切所愿皆能随意。不离寸步。
　　又法。若欲持大自在天者。种种如前。咒师诵如来金刚心中心咒一千八遍。即向东南角面向坛。烧安悉香。诵一百八遍。又取安悉香。咒七遍烧之。大自在天并其眷属。并皆现身。赞言。善哉善哉。汝能如是兴大供养。所须愿者我今与汝。咒师记得愿随意所须皆能给与。日夜守护。寸步不离。
　　又法。若欲持那罗延者。供养如前。咒师以牟捻那罗延两足。诵如来金刚心咒八千遍。又取安悉香。咒七遍烧之。那罗延即动。语咒师言。善哉善哉。所须何愿。我念与汝。咒师言。欲得一切如那罗延天身。即得是愿。以所作皆得如那罗延。所利之事。悉皆成就。

　　　　大佛顶无畏宝广聚如来顶雌黄药法及秘密坛法品第十四

　　雌黄二两于铜器盛。咒师洗浴。著新净衣。取前药。于佛前坛中安置。咒师诵佛顶金刚心咒一千八遍。其药放大光明。烟未出三种成就。若眼中点之。即便腾空。一切隐形众中为王。由行自在。寿命十千劫。
　　第二烟出。点著眼中。于阎浮提。六作成中作王。寿命十千劫。所有伏藏龙宫。并出现。入出无难。
　　第三沫出时。点著眼中。一切如来心秘密根本咒。及咒心中咒。坛法一切印等并皆出现。一切国王贵人妃后等。并皆欢喜。恭敬尊重。随意所须。皆能给与。在于众中。如日光显。所有言教尊重流行。犹如孝敬事父母。
　　又法。若欲作入地中。至金刚际法。咒师于佛前作坛。清净洗浴。著新净衣。从日月一日起首至十五日。一日一夜。六时诵佛顶心咒。满百十遍。所有地中诸鬼神等并皆出现。呼唤驱使皆悉随意。咒师自身。能往十八地狱及金刚际。其中所有一切众生。见咒师者。一切业障。皆悉消除。便生天上。
　　如来佛顶四肘坛法。
　　尔时世尊。即说偈言。
　　欲作如来佛顶坛　　皆须近水寂净处
　　花果园林有瑞草　　无砂骨石及冢慕
　　迥绝独处离人间　　四方结界治其地
　　穿深一肘须黄土　　若无黄土选胜处
　　地堪须取高处土　　择治如法田其中
　　如是处所大成就

　　须取乌牸牛粪。若无者黄牛亦得。粪未随地者。漉去滓。和香汤。咒七遍。将泥方坛。其咒师于东北角坐。弟子东南角坐。抱白绳絣。咒师东南角。弟子西南角。如是逐日转。至东北角。次第絣之。
　　三分之咒师。坐东北角。弟子东南角如前絣之。如是次第一匝还至本处。从内起作五色界道　第一黄　第二白　第三赤　第四青　第五黑　三道作五色。从外第一界作四门。即取香汤泥地。乳颈香龙脞香作汤。涂其中心莫污。其界道中心画佛。坐莲花。如入禅定。其所坐处。画作海池。一切地神。及诸龙。九颈龙海马。象师子。鱼鳖龟鼋。水中一切禽兽。并在佛左边。出其半身。各乎持花果及珍宝等。供养佛。右边尽恐怖神神八擘种种宝物庄严。皆须如法。其神形状。如摩诃迦罗。
　　右佛西北又作一须弥山。七宝楼阁宫殿。殿上画阿修罗神。其神四擘。右手抱日。左手抱月。下左手抱捧。右下手抱莲华。右边内画火神自天梵天及师子颈诸杂等。并五颈七颈龙交龙。并于水中出半身。及第一左右边画斫迦罗。作一人于执轮。又一神手执金刚拔折罗。又作一神手执底哩(二合)鹿罗文。作一神手执牟槊揭罗。又作一神手执釰。又作一神手执刀。又作一神手执越斧。又作一神手执天捧。又作一神手执军荼。又作一神手执莲花槊。四门皆须著龙。五七九三颈龙皆随方置。东方青九。南方赤七。西方白五。北方黑三。种种押坛中。七宝金银等。五色彩色四十九段金银等钱。各一百八遍。幡花宝盖。种种庄严诸物等及画坛。并用胶水。其画师与受八戒持斋洗浴。然后画之。极须如法。种种百味饮食。皆须清洁。其下食时。用金银铜器。须四瓶器。好者新凡瓶亦得。五色綖香炉五枚取坛香水。撅长四指。钉内坛四角。铜撅四枚长十二指。从第二重四角钉。取劫地罗木。撅长十六指。于外坛四角钉之。次以五色綖于上圈之。又铁撅五枚。并须四指中心钉一木。余四枚于咒师座处外四角钉之。诸神各各须别供养。
