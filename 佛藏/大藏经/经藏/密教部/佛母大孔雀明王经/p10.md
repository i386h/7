<!-- { "loadSidebar": true } -->
　　复次阿难陀此佛母大孔雀明王教。七佛正遍知如来之所宣说。所谓微钵尸。尸弃。毗舍浮。羯句忖那。羯诺迦牟尼。迦叶波。我释迦牟尼正遍知等皆随喜宣说。此佛母大孔雀明王。慈氏菩萨亦随喜宣说。索诃世界主大梵天王。并天帝释四大天王。持国天王与揵达婆主。增长天王与俱槃茶主。广目天王与龙主。多闻天王与药叉主。并二十八大药叉将皆随喜宣说。此佛母大孔雀明王真言。散支迦大将诃利底母。及五百子并诸眷属亦随喜宣说阿难陀此佛母大孔雀明王真言。无能违越者。若天若龙。若阿苏罗么噜多誐噜拏彦达嚩紧那啰摩护啰誐等亦无能违越者。若药叉若罗刹娑。若毕[口*(隸-木+士)]多比舍遮步多矩伴拏布单那羯吒布单那塞建那嗢么那车耶阿钵娑么啰坞娑跢罗迦等。一切鬼神亦无能违越者。及一切诸恶食者。食精气者食胎者食血者食肉者。食脂膏者食髓者食生者食命者。食祭祠者食气者食香者食鬘者。食花者食果者食苗稼者食火祭者。食脓者食大便者食小便者食涕唾者。食涎者食洟者食残食者食吐者。食不净物者食漏水者如是等诸恶食者。亦不能违越此佛母大孔雀明王。又诸蛊魅厌祷咒术诸恶法者。讫[口*栗]底迦。羯么拏。迦具[口*栗]那。枳刺拏。吠跢拏。质者。毕[口*(隸-木+士)]洒迦亦不能违越。又有饮他血髓变人驱役。呼召鬼神造诸恶业。恶食恶吐恶影恶视。或造厌书恶跳恶蓦。或恶冒逆作恶事者。亦不能违越此佛母大孔雀明王。又诸王贼水火他兵饥馑非时夭寿。地动恶兽怨敌恶友等。亦不能违越悉皆远离。又诸恶病疥癞疮癣痔漏痈疽。身皮黑涩饮食不消。头痛半痛眼耳鼻痛。唇口颊痛牙齿舌痛。及咽喉痛胸胁背痛。心肚腰胯及脾膝痛手足四支及隐密处痛。瘦病干消遍身疼痛。如是等痛亦不能违越皆得远离。又诸疟病一日二日三日四日。乃至七日半月一月。或复频日或复须臾。或常热病偏邪瘿病。鬼神壮热风黄痰癊。或三集病四百四病。皆不能违越此佛母大孔雀明王。
　　阿难陀复有鬼魅人非人等。诸恶毒害一切不祥。及诸恶病一切鬼神并及使者。怨敌恐怖种种诸毒。及以咒术一切厌祷。皆不能违越此摩诃摩瑜利佛母明王。常得远离一切善不之业获大吉祥。众圣加持所求满足。复次阿难陀。若有人才称念此摩诃摩瑜利佛母明王名字者。便护自身及护他人。或结线索身上带持。如其此人。应合死罪以罚物得脱。应合被罚轻杖得脱。应合轻杖被骂得脱。应合被骂自然得脱。一切苦难悉皆消散。此人亦不被王贼。水火恶毒刀杖之所侵害。人天鬼神无敢违越。睡安觉安离诸恐怖。福德增长寿命延长。
　　阿难陀。唯除宿世定业必受报者但读诵此经必获应效。
　　阿难陀若天旱时及雨涝时。读诵此经诸龙欢喜。若滞雨即晴若亢旱必雨。令彼求者随意满足。
　　阿难陀此佛母大孔雀明王才忆念者。能除恐怖怨敌一切厄难。何况具足读诵受持必获安乐。
　　阿难陀此摩诃摩瑜利佛母明王。是能除灾祸息怨敌者。为欲守护四众苾刍苾刍尼邬波索迦邬波斯迦离诸怖畏故复说真言曰。
　　怛你也(二合)佗(引一)野嚩底(二)驮(引)[寧*頁](三)驮啰枳(四)矩噜睹噜铭(五)娑嚩(二合引)贺(引六)
　　贪欲嗔恚痴　　是世间三毒
　　诸佛皆已断　　实语毒消除
　　贪欲嗔恚痴　　是世间三毒
　　达磨皆已断　　实语毒消除
　　贪欲嗔恚痴　　是世间三毒
　　僧伽皆已断　　实语毒消除
　　一切诸世尊　　有大威神力
　　罗汉具名称　　除毒令安隐
　　我等并眷属　　常得离灾厄
　　愿佛母明王　　令一切安隐

　　尔时具寿阿难陀。闻佛世尊说是经已。顶礼双足右绕三匝。承佛圣旨往莎底苾刍所。便以此佛母大孔雀明王法。为彼苾刍而作救护。结其地界结方隅界。摄受饶益除其苦恼。时莎底苾刍苦毒消散。身得安隐从地而起。与具寿阿难陀俱诣佛所。礼双足已在一面住。
　　尔时世尊告阿难陀。由此因缘。汝当普告四众苾刍苾刍尼邬波索迦邬波斯迦。及国王大臣世间人等。劝令一心受持此法。为他人说书写经卷在处流通。当令严饰建立坛场。香花饮食随分供养。令一切有情离诸忧恼。得福无量常获安乐寿命百年。尔时世尊说是经已。人天药叉及诸鬼魅。奉佛教敕不敢违越。皆起慈心护持经者。时具寿阿难陀及诸大众。天龙药叉彦达嚩阿苏罗摩噜多蘖噜拏紧那啰摩护啰誐人非人等。闻佛所说皆大欢喜信受奉行。
　　天阿苏罗药叉等　　来听法者应至心
　　拥护佛法使长存　　各各勤行世尊教
　　诸有听徒来至此　　或在地上或居空
　　常于人世起慈心　　昼夜自身依法住
　　愿诸世界常安隐　　无边福智益群生
　　所有罪业并消除　　远离众苦归圆寂
　　恒用戒香涂莹体　　常持定服以资身
　　菩提妙华遍庄严　　随所住处常安乐

　　佛母大孔雀明王经卷下


