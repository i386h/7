<!-- { "loadSidebar": true } -->
　　先诵此母真言故能卫本尊。复令罪灭。能除诸障。与悉地门相应。但诵忙么鸡真言。亦通于二部。初后持诵。诸天增卫。若于本法。而已说者。持诵之时。先念此者。应随本法而念诵之。或于本法有独胜真言。亦应先诵。无烦别者。如上所说供养次第乃至除秽护净结界等事。初持诵时。及作法时。扇底迦等所作事时。皆应作之。若以部尊主真言。或以部心真言。或以一切真言王真言。或以苏悉地法王真言。或以一切事真言。此五种真言三部遍有。随作诸事。各于本部。应取其一而用作之。所谓护己及请召洒水。作净结诸方界。以法相治。真言不真。为增力故。为治罚真言故。为发觉故。及余诸事所不述者。亦以当部五真言中。随取其一而以用之当速悉地。部心真言。能护本尊。及护己身。护身之时。应诵三遍。或经七遍。结其顶发而作一结。若出家人。结袈裟角。或结护身线。或直咒头七遍点五处。亦成护身。所谓顶两肩膊咽下心上。或用牛黄。或白芥子。或阏伽水。随取其一而用护身。若作阿毗遮噜迦法。应用部尊主真言而护自身。若作扇底迦法。应用忿怒金刚真言护之。若作补瑟征迦法。应用部尊主真言及忿怒金刚二真言兼而护之。若真言主现时。持诵人怖者。应用部尊主真言用护自身。但作诸事之时。常以二真言而护自身。谓部尊主及忿怒真言。念诵了时。应当发遣。发遣之时。护彼真言主。或部尊主真言。或用部母。或以部心。亦护自身。而作随意。
　　若于秽处不净等处。缘事须往。先诵乌枢涩摩真言作印。印其五处。任意而往。仍须常诵其真言。不得废忘。澡浴之时。先诵伏障真言护身。乃至浴了已来。不应废忘。伏障真言者。军茶利也。吃食之时。用部尊主真言。护身念持。欲卧之时。用部母真言护身。若作诸法。遂乃忘作护持法则。今使魔兴。欲除魔故。速应诵持当部明王真言。将护自身。一切魔障不得其便。如上所说护身结界及余法等已。然后摄心安详念诵。念诵之人所须之座。以青茅草而作其座。座高四指阔一搩手。长十六指。如此之座。初念诵时。及持诵时。皆应受用。或用迦(去声)势草。或余青草等。或随部法而取乳树。以用其木。最为要妙。用作床座。量如前说。而净刬治。或用诸叶。或以枝茎。如上而制。随观事法。取枝叶用为座。于彼座上结跏趺坐。作扇底迦及上成就。半跏趺坐。作补瑟征迦及中成就。垂两足坐。作阿毗遮噜迦及下成就。供养既了。应起诚心赞叹于佛。次叹法僧。次观自在。次叹明王大威金刚。亦如是赞。
　　大悲救众生　　善导一切智
　　福持功德海　　我今顶礼佛
　　能净贪嗔毒　　善除诸恶趣
　　一向真如理　　我今礼彼法
　　得彼解脱门　　善住诸学处
　　胜上福田德　　我今礼彼僧
　　诸佛同赞叹　　能生种种福
　　号为观自在　　我今稽首礼
　　大力忿怒身　　善哉持明主
　　降伏难降者　　我今稽首礼

　　如是虔诚赞叹佛菩萨。已复合指掌起殷重心。赞诸佛德及余菩萨。其赞叹文。应用诸佛菩萨众等所说叹文。不应自作。赞叹既已。起至诚心。忏悔诸罪。我今归命十方世界诸佛世尊罗汉圣僧及诸菩萨。证知我等。自从过去及以今生。烦恼覆心。久流生死。及以余生。贪嗔痴覆。造诸恶业。或于佛法。及以圣僧。或于罗汉。菩萨圣众。或于父母。及尊者处。及余众生有德无德。于如上处。造诸恶业。自作教他见作随喜。身口意业广聚诸罪。对诸佛菩萨前。合掌诚心顶礼。如是频忏。以不善业所造众罪。如法佛知。并皆忏悔。起至诚心。尽形归命佛法僧宝涅槃正路。为除众生生死苦故。归命三宝。起珍重心。如是归依。头面作礼。次复起诚心。求胜上子解脱甘露果。应怀踊跃发菩提心。求悉地果。世界众生无量法苦。我当除灭。复度令离一切恶趣。于诸烦恼令得解脱。所有众苦种种煎迫。而起大悲。发菩提心。苦恼众生中。为作归依。无主众生。我当为主。失路众生。为作导师。恐怖众生。为作无畏。苦恼众生。令得安乐。众生诸烦恼逼。我为除灭之。我今所作诸余善业。及发胜心所生功德。回施一切众生。归于正路。所造六波罗蜜门。及余所造诸福。回与众生。同归胜果。自从过去现在未来。略而言之。所作胜福。尽皆回施一切众生。速成佛道。乃至菩提。不生懈怠。而起发菩提心。悲念诸众生。起大慈心。彼有众苦。何时除灭。为净心故。常持六念。念六念持专注一境而不散乱。不应我执。又如过去诸佛发愿。应如是发愿所生诸净业。回施众生。成就诸德。复愿我所生功德。愿一切众生。获无尽财。复能舍施。增益智慧。成大忍辱。常修善品。常宿命智。常怀大悲。诸众生类所生之处。具如上事。次应合掌顶礼部尊主。忆念明王。次依法则作诸事业。先以右手而取数珠。置左手中。合掌捧之。思念明王。为用数珠故而诵真言。
　　金刚部真言曰。
　　囊(上)谟(上)啰怛囊(上二合)怛啰(二合)夜也囊(上)莽室战(二合)拏嚩日啰(二合)簸儜(上)曳莽诃(去)药乞沙(二合)细囊钵多(上)曳唵枳里枳里唠捺哩(二合)尼(上)莎(去)诃(去)
　　佛部真言曰。
　　囊(上)谟(上)啰怛囊(上二合)怛啰(二合)夜也唵阏那(轻)部(二合)帝微若(而也反)曳悉驮(引)啰替(二合)莎诃
　　莲花部真言曰。
　　唵　庵没[口*栗](二合)担伽(轻)咩室哩(二合)曳室唎(二合)忙里宁(上)莎(去)诃(去)
　　二手头指无名指捻。右手掏念。通一切用。若阿毗遮噜迦。竖其母指。捻数珠印。菩提子珠。佛部念诵。莲花子珠。观音部用。噜梛啰叉子。金刚部珠。三部遍用。各如前说。此等数珠。最为胜上。一切念诵。应当执持。或用木槵。或多罗树子。或用土作。或螺琁作珠。或以水精。或用真珠。或牙作珠。或用赤珠。或诸摩尼等。或用薏苡珠及余草子。各随于部。观其色类。应取念持。若作阿毗遮噜迦法。应用诸骨而作数珠。速得成就。为护净增益法验故。更应诵。
　　佛部真言曰。
　　唵　囊(上)谟(上)薄伽(轻)嚩底(丁以反)悉悌娑(去)大也悉驮(引)啰替(二合)莎(去)诃
　　莲花部增验真言曰。
　　唵　嚩苏(上)莽底(丁以反)室哩(二合)曳莎(去)诃
　　金刚部增验真言曰。
　　唵　嚩曰谰(二合)尔担若曳莎(去)诃
　　用前珠印而念诵之。念诵之时。珠置当心。不得高下。捧数珠时。以小低头结志诚心而礼三宝。次礼八大菩萨。次礼明王眷属。次应起首持诵真言。想真言主如对目前。如是倾诚。不应散乱心缘别境。但诸真言初有唵字。及囊(上)么塞迦(去)嚂等字者。应静心中念诵。扇底迦时。补瑟征迦时。皆应缓诵。或心念诵。或有真言。后有[合*牛]字及有泮吒字者。当知皆应厉声念诵。作阿毗遮噜迦时。及余忿时。用看真言字数有多少。字有十五。应诵十五落叉。遍有三十三字。应诵三落叉。过此数者。诵十千遍如上。初诵之时。满如上数。观其部类。或上中下。或三种事。或观圣者说为天说。谓地居天说。细观部类。当诵持之。乃至成就。如是初诵。若不先诵而遍念持。所求下法尚不得久。况求上中悉地成就。以是义故。作胜上心而先念诵。但诸真言初诵持时。如已先说。诵持遍数分为十分。然后念诵既满。祈请真言主悉地因缘。初无相貌。如是从头第二第三祈请。若有相貌。即当依法念诵真言。若无境界。弃不应诵。请祈法则与请召法同。祈请之时。于其梦中见真言主背面而去。或不与语。当应更须起首念诵。如是再三。若于梦中见真言主与语。当知此人不久成就。若无境界。不应诵持。若强念持。与人为祸。初持诵时。于净密处起首诵持。从初日诵持。乃至疲极。遍数多少。一须依定。不应加减。
