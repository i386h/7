<!-- { "loadSidebar": true } -->
　　先说三时念诵者。昼日初分后分。于此二时。应当持诵。中分之时。加以澡浴。及造诸善业。于夜有三时。亦同于上。中分之间。消息等事。于此夜中持诵。供作阿毗遮噜迦法。安怛驮囊法。及起身法。于此夜分。说为胜上。若昼念诵。夜作护摩。若夜中持诵。昼作护摩。多具诸药。念诵之前而作护摩。持诵了后复护摩。若能如是。最为其上。如前先出所说团食。应作护摩。无问前后。但依此法念诵护摩。或于法中。但作护摩而得成者。当知亦须念诵真言。若如是者。诸明欢喜。法验易成。持诵之人不生嗔怒。不求欲乐。不应自下劣。不劳勤苦。不生恐怖。不过勤求。不生轻慢。念诵之时。不作异语。身虽疲极。不纵于之。制诸恶气。世间谈语皆不思念。不舍本尊。纵见奇相。不应怪之。念诵之时。亦不分别种种之相。持诵了时。应诵部主真言。或诵部母真言。诵此真言故。当得卫护。无能为障。依于本法。念诵了已。或过本数。亦无所畏。应起诚心。作祈请云。我依本法念诵数满。唯愿尊者领而为证。于其梦中为授教诲。正念诵时。忽然謦咳。及来欠上下气。忘真言字等。即起就水。作洒净法。纵掏数珠。欠一欲匝。有斯病至。洒净讫已。还从首念。如上所说障道者。为一一皆须从始而念念掏数珠。将毕之时。申礼一拜。终而复始。又申一礼。于其[巾*(穴/登)]前。或于像所。或于塔前。或于座所。随念诵处。数珠一匝。一观尊颜而作一礼已。如前说念诵了已。安心静处。或想真言及其尊主。三时念诵。但初中后诚心作意。遍数多少皆须一类。不增不减。三时澡浴。涂地献花。及除萎花种种供养等事。皆三时作。应具三衣。又内衣三时浣泽。其身燥听。以香薰洒净。一一时中。随听作一。别置睡衣及以浴衣。于此二时替换内衣。日别一洗。其衣难澡。听以熏晒。献尊钵器三时洗涤。既除萎花。更置新者。三时常读大乘般若等经。及作制多。涂漫茶罗。先诵承事真言既了。请祈未得。于中不得废阙。一时二时乃至一饷。应当念诵。不得间断。若魔障所著。病业婴身。心不精诚。恒常放逸。身心疲劳。违于时节。不依法则。或时不浴。作如是念诵及以护摩。不应作数摄心用行。依法念持。具此之者。应记数之。作护摩时。念诵之时。请召于此三事之中。所有真言遍数。皆不成就。一一皆须依法满数。纵欲数满。欠一未了。而有障起。更从头数。若有依法作曼茶罗。或于日月蚀时。于此二时。就彼念诵。其福增高。不久成就。无有疑也。或于八大灵塔。及有过去诸佛行菩萨行处。最为胜上。或于正月十五日时。亦为胜时。或于师主处。受得真言。先经承事。便当念持。不久速成。或于梦中。见真言主而指授者。依彼法则亦速成就。彼念诵人供养增加处所尊胜。或当时分。便加精诚。其数未满。唯此胜故。真言主悦而赐成就。当知此法悉地虽速不久当坏。以是义故。先承事了。而所得者说为坚固。先承事时。应广供养。于日月蚀时八日十四日十五日。复加献供诸神仙众。如余部说。于前等日。加诸善事业斋戒等事。复加献供本真言主。复于是日。瓶盛香水。垂插花枝。或取阏伽器。用甘露军茶利真言而真言之。自灌其顶。能除魔障。或于其日。献诸饮食。涂曼茶罗。及以护摩。然灯等供。并须加之。或有法中。但说持诵自然验见者。[巾*(穴/登)]前像所舍利塔等。或然摇动。或光焰出。当知不久速得成就得成就时。有何相貌。所谓身能轻利。病苦永除。增益胜慧。心无所畏。身威光现。勇健增益。夜梦常见清净实事。心恒安泰。于诵念时及作事业。不生疲倦。身出奇香。或行勇施。钦敬尊德。于真言主深生敬仰。成就之时。现如上事。当知即是成就相貌。先事了。依于法则供养本尊。应加献供及以护摩。先承事法依数既了。次应须作悉地念诵复先求愿。于其梦中。而希境界。作先承事法时。所念诵处。应作悉地念诵。不应移处。有诸难事而欲移者。至所住处。复须先作承事法则。然后乃作悉地念诵。若不依前念诵。应作治罚。令取部尊主真言诵一千遍。或时念诵本持真言。经十万遍。若离此者。还如前说。先作承事。正念诵时。忽然错误诵余真言。既知错误。诚心悔过。由放逸故。致斯错误。愿尊舍过。便申顶礼。复须从始而念诵之。忽于秽处心放逸故。诵本真言。便自觉已。应须治罚。至持诵处。诵部尊王真言七遍。半月半月一日不食。次服五净。诵五净真言。经八百遍。然后服之。服此五净。半月之中所食秽恶之食。当得清净真言增力。佛部五净真言曰。
　　囊(上)谟(上)薄伽嚩底乌瑟尼沙(去二合)夜微戍悌微啰誓始吠扇帝羯哩莎(去)诃(去)
　　莲华部五净真言曰。
　　唵　也输(去)誓(轻)莎诃
　　金刚部五净真言曰。
　　囊(上)谟(上)啰怛囊(上二合)怛啰(一合)夜也囊(上)莽室战拏嚩日啰(二合)簸儜(上)曳莽诃(去)药乞沙(二合)细囊钵多曳唵尸弃尸弃宁(上)啰莽(二合)隶钵啰(二合)鞞钵啰(二合)婆(去)娑嚩(二合)隶帝誓帝若嚩帝钵啰(二合)嚩底(丁以反)莎诃(去)
　　取黄牛乳酪酥粪尿。各别真言之经八百遍。置于一处。复八百遍。以波罗舍中盛之。或诸乳树叶。或阏伽器。复以茅草搅。诵真言经一百遍。后面向东。蹲踞而坐。顿服三合。如是三度。如用药汁合。当服之时。不应致语。念诵之时。像见声语。先应拣炼。即诵部尊主真言及印。若是魔作自然而退。或出语言与本法异。当知魔作。或出语言劝作恶事。亦知是魔。若见恶梦。即须先诵部母真言经一百遍。若不先诵部母真言。不可念诵。念诵之时。其数减少。不应休止。若增无过。如上所说念诵次第。皆须依之。若异此法。欲求悉地。不可得也。

　　　　苏悉地羯啰经光显法品第十九

　　复次今说增益威神令使欢喜。所持真言而速成就。先具香水。澡浴身首。于大节日。加诸供养。复取苏摩那花一百枚。取一一花。别诵真言经二十一遍。或经七遍。或时三遍。先观真言字数多少。而念诵之。奉献本尊。次献涂香。及以烧香奇香气者。复献饮食。如先陈说。加以砂糖及酪。复作护摩。但用其木取烧之。其木不过其量。烧百八枚。次用乳酪和蜜护摩一百八遍。次用酥酪和粳米饭。一百八遍而作护摩。经三七日。或一七日。或复三晨。此三既了。应取乳粥。和以牛酥。一百八遍复作护摩。此既终了。取阏伽器。诵以真言。经一百八遍倾致少水而作护摩。作此等法。真言增盛。若为异真言。截断其威而得增益。或真言损坏而得增益。或被罗截。真言不行。或被系缚。或异真言。递相交杂。或真言缺字。或真言字增。如上等患尽皆除去而得增威。诸护摩中所说药草。随取其一。经一日夜而作护摩。真言欢喜而得增威。复取诸香。和作香泥。作本尊形。献怛攞底花。烧树胶香。或坚木香。一日三时。诵以真言一百八遍。真言欢喜而得增威。作此尊形。置荷叶上。或芭蕉叶。或乳树叶。或诸草叶。非直昼日夜亦献之。法事了时。如法发遣。送置大河。如上次第。依此法则作者。本尊欢喜。速赐悉地。

　　　　苏悉地羯啰经灌顶本尊法品第二十

　　复次先承事了。若欲真言主增加威德故。应灌顶之。取以金瓶或银铜等或新瓦瓶。盛满香水。置于五宝花果香叶。复置五谷。种种涂香。或坚香末。以新彩帛。系其瓶项。插诸哆罗树枝。或乳树枝。用部尊主真言。或用部母真言。持诵一百八遍。然后灌其真言主顶。应用金等及以沉檀而作其形。置于座上而灌顶之。灌顶既了。复当献供花香等色。或诸璎珞种种供具而供养之。为供养故。复作护摩。并加念诵。如是作者。能令本尊增加威力。速得悉地。先承事故。作念诵时。应灌本尊。取阏伽器。标想本尊而灌顶之。或自浴了时。复应想念本真言主。三度七度而灌顶之。先承事时。不应废忘。或复用乳。或复用酥。或时用蜜满瓶中。如法复置七宝等物。灌顶本尊。所祈之愿速得成满。

　　　　苏悉地羯啰经祈验相品第二十一

　　复次广说祈请法则。于黑白月八日十四日十五日日月蚀日等。经一日不食。或经三日。或经七日。澡浴清净。著新净衣。离此晨日而祈请者。应用白月。诵扇底迦真言而祈请之。复于暮间。以诸汤水及用真言。澡浴清净。除诸垢秽。洒沾五处。如法供养本真言主。复献阏伽。加诵真言一百八遍。复用阇底花未盛开者。洒栴檀香。次奉献之。又广献食。名乌那(去)梨食中加陪酪。以忙攞底花作鬘供养。先取牛酥而作护摩。一百八遍。次娑折啰娑。一百八遍。复作护摩。令童女合白[疊*毛]缕。或布线缕取作七结。一结一诵。真言七结都了。复七诵真言。系左肘上。随右胁卧。思念真言主。得进止已。随意而住。安置茅座。上敷散花。想念尊形。于其梦中。见自部主。或真言主。或见明王。当知此相成就之相。或见三宝。或诸菩萨。及四众等。并见供养者悉地之相。或见自身诵持真言作诸事等。或见自身著净白衣。复见他来供养。当知胜上悉地在近。或见登山峰。或见乘象。或渡大河海。或升果树。或乘师子。或牛鹿马诸余兽等。或乘飞鹅孔雀鸟等一切飞禽。或见美女佩带璎珞手持花瓶。或香花盖围绕行道。或于梦中受得象马车乘诸宝物等。见是等相悉地之相。或梦得花果根酥乳酪稻花等物。所成就药。悉地之相。先承事时。梦是成就药。及得数珠。得是相者。当知即须便作持诵法。或见熏馥自身。或见澡浴清净。或见身分佩带璎珞。见是相已便作持诵。当速悉地。作持诵法。取阇底花一百枚。用部母真言兼本真言。和诵一百八遍。而供养之。复取白檀香。真言百遍。如是祈请。当随意卧时。真言主自当见相。又取乌施啰药。捣和作真言主形。以乌里弭迦蚁土。和作器。盛满牛乳。置形于中。或用酥乳蜜。和置器中。内形于中。诵一百八遍。三时供养。如是供养。本尊欢喜速得相现。复于白黑二月八日十四日十五日月蚀日等。不食持斋。度作供养。以七胶香及五坚香。一一香等一诵真言一作护摩。数满一千二百遍已。所祈之愿速见其相。如上广说祈请范则。若依法作。速得成就。见其相貌。不有疑也。

　　　　苏悉地羯啰经受真言法品第二十二

