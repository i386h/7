<!-- { "loadSidebar": true } -->
　　澡浴都了。想浴本尊。复于其处。当诵所持真言。任诵多少。然始可往。常念诵处。乃至未到彼所已来。不怀贪嗔。随顺诸境。身心清净。敬想本尊。而徐徐往。坚持禁戒。如前所制。当持不忘。既到彼所。即应如法作诸事业。而念诵之。当须作曼荼罗。常念诵既疲。当须转读大乘经典。或作制多诸余善事。常不废忘。应须三时归依三宝。三度忏悔诸余罪业。三时发菩提心。若如是者。当得成就。三时发愿。愿成所胜事为除罪故。应当依教作诸善业。常行惠施。具大慈悲。于诸法教。不生悭吝。常怀忍辱。精进不退。深怀归信。六念在心。所闻经典谛思其义。常须转读真言功德。当须供养真言法经。依善画妙曼荼罗。应须入发之。初令谛信比丘入之。比丘尼优婆塞优婆夷随次入之。并皆坚固发菩提心决定心正见。入曼荼罗了。应当授与结手印法。及真言并以法则。亦应正说广为宣说一切真言法则。或十四日。或月八日。及以月尽日。或十一日十五日。如是之日。倍加供养。及以持诵并作护摩。加持禁戒。常须忆念。倍加诸事。真言速成。作护摩时。常须以手持拔折罗。诵真言之经余千遍。或一百遍。办事。金刚真言曰。
　　唵　度曩嚩日啰(二合)贺
　　诸事金刚应用天火所烧之木。或苦练木。或取烧尸残火糟木。或用白檀。或紫檀木。随取一木。作拔折罗。应施三股。护摩之时。及念诵时。常以左手而执持之。能成诸事。故号拔折罗。若持此金刚者。一切毗那夜迦及余作障者。并皆恐怖驰散而去。以紫檀香涂是金刚。置本尊前。当用如前所说真言持诵花香而供养之。其诸事业。金刚秘密微细。能成就诸余事等。作诸事时。常须右手带持珠索。以香涂之。诵真言之一百遍。或一千。珠索真言曰。
　　唵　句兰达哩满驮满驮[合*牛]泮吒(二合)
　　此明王大印名忙莽鸡。能成一切明王真言。亦能增益及能满足真言字句。亦能成就诸余法乃至护身等事。非直但是诸明王母。亦是金刚之母。若金刚部珠索。著一呜噜捺啰叉。穿于线中后系为结。金刚部中既尔。余二随可知。佛部珠索应用佛母真言。若莲花部珠索。应用半拏啰嚩斯泥真言。金刚部珠索。应用忙莽鸡真言(三部母真言准前说之)。
　　带持此珠索者。毗那夜迦不能为障。身得清净。当速成就满所求愿。又作法之时。当用茅草作镮。置于右手无名指上。应诵当部三字半心真言。经百遍或经千遍后。安指上。佛部心真言曰。
　　尔曩尔迦(轻)
　　莲花部心真言曰。
　　阿(夫)[口*路]力迦(轻)
　　金刚部心真言曰。
　　嚩日啰地嘞(二合)迦(轻)
　　供养之时。持诵之时。护摩等时。应著草镮。以著此草镮故。罪障除灭。手得清净。所作皆成。复取白[疊*毛]丝及以麻缕。令童女染作红色。或作郁金色。合作线结为真言索。一结应诵七遍。真言经余七结。置本尊前。以真言持经一千遍。念诵之时及护摩时。并以卧时。卧时者暮时也应用系腰。夜卧之时。不失精秽故。常须作加持。索真言曰。
　　唵　贺啰贺啰满驮宁(上)束讫啰(二合)驮啰尼(上)悉驮啰替(二合)莎(去)诃(去)
　　念诵之时及护摩时。应须上下著衣偏袒右肩。若以卧时洗净及浴之时。不在此制所著上衣应真言之。若大小便。应著木履。若于本尊前及和上阿阇梨前。并余尊宿前。不应著之。于诸尊处。用身口意而供养之。若乐悉地速得成者。若见制多及以比丘。常应礼敬。若遇外天形像。但应合掌。或诵伽陀。若见尊者。亦应致礼。
　　若闻妙法。深生敬信。若闻菩萨不思议相。或闻真言所成诸事。皆应欢喜心怀踊跃。若乐速成者。常应勇进不生懈怠。如前所制。常须思念。若不如是者。当违制戒。获大重罪。悉地不成。身等诸根恒常忆念。不应贪著诸欲。复须常行如前所制。不可废忘。若晨朝时造诸恶业。至于暮间即忏悔。若于夜中纵造诸业。至晨朝时诚心忏悔。复须清净念诵。及以护摩供养等。如依本戒。应须如是遣度时日。当于明王戒中。常须作意。不久住于悉地之中。

　　　　苏悉地羯啰经供养花品第八

　　复次分别说三品事业。所谓三品者。即扇底迦法。补瑟征迦法。阿毗遮噜迦法。是为三品。三部之中。有三等真言。所谓圣者所说。诸天所说。地居天说。是为三部。圣者所说者。佛菩萨声闻缘觉所说。是为圣者真言。诸天所说者。从净居天。乃至三十三天中间诸天所说。是为诸天真言。地居天说者。诸龙夜叉罗刹阿修罗迦楼罗乾闼婆紧那罗摩护罗部多卑舍遮鸠盘茶等所说。为地居天真言。作扇底迦法。应用圣者说真言。作补瑟征迦法。应用诸天说真言。作阿毗遮噜迦法。应用地居天说真言。若求上成就。应用圣者真言。若求中成就。应用诸天真言。若求下成就。应用地居天真言。如前三部中及求三等成就。并作三种等法。应用水陆所生种种诸花。当须各依本部善分别之。以真言加持。应当奉献。奉献之时发如是愿。此花清净。生处复净。我今奉献。愿垂纳受。当赐成就。献花真言曰。
　　何(上)贺啰阿贺啰萨啰嚩(二合)尾你夜(二合)达啰布尔帝莎(去)诃(去)
　　当用此真言持花供养。通及三部。若献佛花。取白花香气者供养之。若供献观音。应取水中所生白花而供养之。若献金刚。应用种种妙花而以供养。若献地居天。随时所有种种诸花随取而献。忙攞底(丁异反)花。簸吒罗花。莲花。瞻卜花。龙蕊花(似牡丹花)嚩(无可反)句蓝花。俱物头花。娑罗树花。末利花。举亦迦花。喻底(厅以反)迦花。势破理迦花。句噜嚩(同前)釰花。迦淡闻华。末度摈尼(上)迦花。怛[口*栗](二合)拏花。彦陀补涩波花。本囊(去)言花。那嚩(无可反)忙里迦花。阿输(去)剑花。母注捃难花。那莽难花。注多曼折利花。勿嘞刍乌钵罗花。迦咤嚂花。建折那(上声)蓝花。娑摈尼(上)剑花。忧钵罗花。得[(薩-文+(立-一))/木]嚂花。捃陀难花。迦啰末花等。于林邑兰若所生者。及水陆生如上等花。应须善知三部所用及以三品三等供献。用忙攞底(丁以反)花。得[(薩-文+(立-一))/木]嚂花。捃难花。末理迦花。喻底(听以反)迦花。那龙絮花。如上等花。佛部献。用忧钵罗花。俱物头花。莲花。娑罗树花。势破理罗阇底(丁以反)迦花。本那言花。得[(薩-文+(立-一))/木]嚂花。此上等花。观音部中供养为胜。青莲花。钵孕衢花。花叶枝条。余不说者。并皆通献金刚部中。如上花中。白色者。当作扇底迦法。黄色者。作补瑟征迦法。紫色者。作阿毗遮噜迦法。如是花中。甘味者。作扇底迦法。辛味者。作阿毗遮噜迦法。淡味。作补瑟征迦法。或于净处所生枝蔓花条。始生芽茅草。或小草花。或中树花。大树花。种种诸花。随类应用。阇底花。苏末那花。单通献佛。莲花单献通供养观音。青莲花奉献金刚各为胜上。佛部之中。作扇底迦法用阇底苏末那花。作补瑟征迦法用莲花。作阿毗遮噜迦法用青莲花。余二部类此作之。上色妙香花。中色香花。下色香花。随事分用。或用取花条。或用花朵。以献妃天等。用说为上胜。紫白二色羯啰末啰花。应用奉献忿怒尊主及诸使者。说为上胜。句吒惹(而也反)花。底落迦花。娑罗花。迦[口*栗]尼(上二合)迦(引)啰(引)花。阿娑囊(去)努噜莽(二合)花。尾螺花。迦咤嚂花等。随取其一而供养之。遍通三部。及上中下除灾等三。复有种种诸花合成为鬘。或种种花聚持以供养。遍通九种。种种花中。不用臭花。或刺树所生。或苦辛味。或前广列花名之中。无名之者。亦不应用。木堇花。计得剑花。阿地目得迦花。瞢句蓝花。宁(去)簸花等。亦不应用。长时供养通九种者。红花。闪弭花。钵啰孕句花。及骨路草。并此等类。稻谷花。油麻相和。如上所说。种种花等供养。最为胜上。如无此类种种诸花。但用白粳米择碎者。而供养之。亦通九种。不得互用其花。如作法之时。求不得者随所得花。应诵当部花真言。而加持之。若无花献。应用苏啰二枝叶。或莽噜闻叶。滩敦叶。耽忙(去声)罗叶。讫[口*栗](二合)瑟拏(二合)末利迦叶。忙都抃伽叶。阏啰惹(而也反二合)迦叶。及兰香等类。而替献之。如无此等枝叶。应用嚩(无可反)落迦根甘松香根。卷柏根。牛膝根。及余香药根香果。亦通供养所谓丁香豆蔻。肉豆蔻。甘橘及一切香果等。通替花供养。若无如上花叶根果献者。先曾见献供。或曾闻说。或自曾献花。随其所知。应令自运心想。而供养之。最为胜上供养。虽有如前花果等献。若能至心虔诚合掌顶奉。供养本尊花等。如是心意供养最上。更无过者。致作之常应如是供养。不得怀疑。

　　　　苏悉地羯啰经涂香药品第九

