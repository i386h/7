<!-- { "loadSidebar": true } -->
　　复次说奉请成就之法。如前所说。时节星曜及瑞相等。于作曼荼罗法中及成就法中。广以陈说。若不善相现时。即以部母明。护摩牛酥。经一百遍。然后作法。亦得成就悉地。前所分别曼荼罗地。亦应依彼而作成就。若上成就。于山上作。若中成就。于池边作。若下成就。随处而作。或与真言相应之处。当就彼作。不依此处。成就稍迟。于有舍利骨制底之中。作一切内法真言。皆得成就。佛生处等八大制底。成就之中最为胜上。然于菩提道场。无一切难。能与成就相应。魔王尚于彼处不能为难。况余诸类。是故一切真言决定成就。凡是猛利成就。于冢间作。或于空室。或于一神独居之庙。或迥独树下。或于河边。当作成就。若欲成就女药叉者。于林间作。若欲成就龙王法者。于泉边作。若欲成就富贵法者。于屋上作。若欲成就使者法时。于诸人民集会之处作。若欲成就入诸穴法。于窟中作。此是秘密分别成就之处。拣择地定已。先应断食。如曼荼罗净地之法。或如念诵室法。应净其地。处所清洁。速得灵验。先以成办诸事真言。或用军茶利真言。持诵白芥子等物。散打其地。辟除诸难。以佉达罗木。为橛四枚。其量二指。纤其一头。如一股杵。以紫檀香。涂其橛上。复以绯线缠之。以跋折啰橛印。作拳执之。以此真言。持诵一百遍。钉于四角。橛头少现。作一白幡。于曼荼罗东西。悬长竹竿上。以金刚墙真言。持诵铁末百遍。作三钴跋折啰。皆相接围绕曼荼罗。为金刚墙。复以金刚钩栏真言。持诵铁末百遍。亦作三钴跋折啰。各横置于竖跋折啰上。绕曼荼罗。为金刚钩栏。外曼荼罗门。以军荼利真言。以跋折罗印。而护其门。第二重门。以诃利帝母。而护其门。中台院门。以无能胜。而护其门。此等护门三部通用。或用其一通护三门。此三圣者。能摧诸难。无有能坏。此是秘密护成就物。其台中心埋五宝等物。若于人民集会之处。作曼荼罗时。其五宝等物。不应埋之。但置所成物下。若于中庭及与室内。或佛堂中。作曼荼罗时。亦复如是。以上五处。但持诵香水洒。即便成净。不假掘地。若于本念诵室中作此法。速得成就。于诸室中。必不合作成就法。于坏室中。亦不合作。欲作曼荼罗时。七日已前于黄昏时。以敬仰心观念诸尊。如对目前。而奉请言。于三部内。一切诸尊及于本藏中。诸尊与眷属等。我已久时念诵护摩。坚持戒行。以此真心供养诸尊。愿后七日降赴道场。哀愍我故。受此微供。以大慈悲。令我成就。如是乃至满其七日。依时启请。然后作法。又以阏伽花香饮食及赞叹等。每日暮时。别供一方护世诸神。乃至三方皆应如是。又以香涂手。持诵其手。以按其物而奉请之。复以烧香熏物奉请。又复断食。取好时日。略作曼荼罗。用奉请物。或但用一色。作圆曼荼罗。唯开一门。中置八叶莲花。其量二肘。次余外院。随意大小而作。先于内院置三部主。西面门北置摩醯首罗及妃。佛右边置帝殊罗施。左边置佛眼。次观自在右边置摩诃室利。左边置六臂。次金刚右边置忙莽计。左边置明王心。西边门南置吉里吉利忿怒及金刚钩。如上所说。皆于内院安置。次于外院置八方神。及置能办诸事真言主等。内外二院。心所敬重真言主等乐。皆应安置。外门北边置军荼利。门南置无能胜。各以心真言而请供养。于莲花上置成就物而供养之。或于莲花上置满迦罗赊瓶。于上置其成就之物。或于莲花上置合子。于中盛物。或莲花置瓦器。于中盛物。其物或于花台中盛。置莲花上。加以手按。持诵其物千遍。或一百遍。次复持诵花。以掷物上。次复以酥和安悉香。而烧熏之。次复香水微洒物上。次复以部母明。持诵其物。于曼荼罗所有诸尊。各以彼等真言。持诵其物。次复次牛酥护摩。或用牛乳。或以酥蜜胡麻。和作护摩。后以酪饭护摩。于本法中所说诸物皆应护摩。各取以曼荼罗内所有真言。遍作护摩。及各以真言持诵香水而洒其物。如前所说光显物法。此亦如是持诵。自眼用看其物。心诵真言。如是作法。其物即成奉请。凡一切物作奉请法。速得成就。或于本法所有一切供养及祭祀法。一一皆应具作此奉请法。曼荼罗中。亦通受持其物。其物亦通光显其物。于中若作成就。诸作障者亦不得便。亦通净物。依灌顶法。亦通灌顶其物。亦通灌顶自身。此是秘密能办诸事胜曼荼罗。若作此法。不久得成。

　　　　苏悉地羯啰经补阙少法品第三十六

