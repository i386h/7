<!-- { "loadSidebar": true } -->
　　若欲成就雨宝法者。法验成已。但当诚心。五由旬内。能雨金银种种杂宝。若欲成就伏藏法者。法验成已。但当诚心。随所念处。伏藏发起。真金满藏。济给贫乏。种种费用。其藏无尽。若欲成就轮仙法者。镔铁作轮。量圆两指一搩。轮安六辐。辋缘纤利。如是依法速得悉地。若欲成就雌黄法。先取好光雌黄。如日初出。其光烟赤。亦如炼金作水之时。金汁烟光。其雌黄应取如是好者。若欲成就刀法。先取镔刀。量长两肘。以小指齐。阔四指。无诸病疹。其色绀青。如桑施鸟翎。若欲成就佛顶法者。以金作佛顶犹如画印。安置幢台。茎用颇知迦。若欲成就莲花法者。先以金作莲花。花作八叶。如两指一搩手量。或用银作。或熟铜作。或白檀作。若欲成就拔折啰者。先以镔铁作折拔啰。长十六指。两头皆作三股。或紫檀作。或三金作。三金者。谓金银熟铜。若欲成就雄黄法者。先取雄黄色如金薄。块成分片。复有光焰。如是雄黄能成上事。若欲成就牛黄法者。取黄牛牛黄。若欲成就刈哩迦药者。先取其药色如金钱花者好。若欲成就素噜(二合)多安膳那药。如曲蟮粪者好。若欲成就白[疊*毛]布者。取细软者。择去毛发。蔚金染之。若欲成就护身线者。取白[疊*毛]缕。细细三合复三合之。皆须右合。或缕金合。若欲成就花鬘法者。童女合缕。取阇底花作鬘。若欲成就牛粪灰法者。取兰若所干燥牛粪。烧作白灰。和龙脑香用。若欲成就木履法者。取室唎(二合)钵[口*栗]尼(二合)木。作木履。上安其盖。若欲成就伞盖法者。盖应以孔雀尾作。以新端竹而作其茎。若欲成就弓箭枪槊独股叉棒诸余器仗。各随世人所用。应如是作。若欲成就世间诸物。所谓鞍马车乘牛羊一切鸟兽诸余物等。随其世人共将为上。或所意乐。或依本法应如是作制。若欲成就吠多罗者。应取族姓家生。盛年无病。卒死身无瘢迹。由未胀坏。诸根具足。取如是尸而作成就。随其所作。上中下成。所取之物亦复如是。心无怖畏。方作此法。

　　　　苏悉地羯啰经取成就物品第二十八

　　复次我今说取物法。于黑白二月八日十四日十五日日月蚀时。地动时日。于其午前而取其物。于念诵时。得境界已。然后应当而取诸物。或澡浴清净。不食持斋。求善境界而取诸物。所说须物。随于方处所有是物者。而就货买。不酬价直而取诸物。或时自觉增加威力。堪忍饥寒。种种异相。当尔之时而取诸物。所取诸物。各依本性上中下品。取上好者。如法得已。应加精勇。作成就法。

　　　　苏悉地羯啰经净除诸物品第二十九

　　复次今说净除诸物而洒净法。先以五净洗之。不应洗者。五净洒之。观雌黄量。五净亦然。而和末之。雌黄和乳。作末朱砂牛尿和。作其末牛黄酥和。末彩色和乳。调安膳那药。唯空作末。刀轮等物。用牛粪水洗。余所说者。牛尿洗之。应洗物等。先以牛尿和胡麻水洗讫后。以香水洗之。诸余物等。世所称用其水洗应随洗之。或可香水洗洗。次用诸事真言。真言水洒净。次用部心真言。真言水洒净。次用部母真言。真言水洒净。但应洗者。先以五净。次胡麻水。次用香水。如所应净。皆应如是。

　　　　苏悉地羯啰经诸物量数品第三十

　　复次广说成就物量成就物者。谓身庄严具诸倚仗等。种种衣服。如世常法所用量数。应作成就。然欲成就雌黄法者。取末五两为最上法。三两为中法。一两为下法。成就牛黄者。一两为上。半两为中。一分为下法。成就雄黄者。二两为上法。一两为中法。半两为下法。若欲成就安膳那者。取三分为上。二分为中。一分为下。成就酥者。七两为上。五两为中。三两为下。成就灰者。五两为上三两为中。二两为下。若欲成就郁金香者。量比雌黄。于安怛法。说种种丸欲成就者。其数须只二十一丸为上。十四为中。七丸为下。于本法中。诸物量少。应加数。或依都量。或如本法。或世所贵尊。量数多少。亦可依之。应观念诵功力。及观同伴多少。应当具备。如本尊恩眷境界许多。任可成就。悉地之法有上中下。诸物数量亦复如是。

　　　　苏悉地羯啰经除一切障大灌顶曼荼罗法品第三十一

　　复次广说成就诸物。秘密妙法。令速悉地。若欲起首成就法者。先应备办诸悉地具。次应以护摩之法而加威本尊真言。及自灌顶。欲灌顶者。作曼荼罗。如法供养。作灌顶已。然后起首作成就法。次说灌顶大曼荼罗。能得成就一切诸事。如前所说明王曼荼罗。净地等法皆应如是。其曼荼罗。顿方四角安置四门。其量八肘。或七肘五肘。唯开四门。分明界道。以五彩色而用画之。如其胎晕。次外减半。次外亦然。于此西面。四肘之外。复作一曼荼罗。其量五肘。或四或三。唯开东门。或如根本大曼荼罗。灌顶处所。减半而作。凡曼荼罗地势。皆须地门而泻。说为吉祥。但曼荼罗地势北泻。说为最胜。或用一种彩色画之。于四角外。作三钴叉拔折罗。于中台内。如法画作八叶莲花。诸曼荼罗亦应如是。莲花叶外。周匝画作吉祥妙印。于四门中画拔折罗。复于诸角。安吉祥瓶。于外灌顶曼荼罗亦如是作。凡欲灌顶。必须四种所置瓶处。并函界角。随所持诵真言及与明等。于其台内。画本尊印。并置一瓶。所持真言。随其部类。画本尊主印。所谓佛顶莲花金刚。应知此法置为秘密。所持真言不识名号。及部不贯者。应安一瓶。名办诸事。或安成就义利之瓶。或安一瓶名诸真言。次外东面画佛顶印。右边部母印。左边部心印。次右铄底印。次左牙印。次右阿难。次左湏菩提。诸余真言及明等印。左右安置。乃至两角。次于北面。画观自在菩萨印。右边部母印。左边部心印。次右落涩弥印。次左多罗印。次右成就义菩萨印。次左大势至菩萨印。诸余真言及明等印。左右安置。乃至两角。次于南面。画金刚印。右边部母印。左边部心印。次右金刚拳印。次左食金刚印。次右拔折罗印。次左金刚棒印。诸余真言及明等印。左右安置。乃至两角。次于西面门南。画梵王印及梵吉祥明并诸眷属。乃至南角门北。画达罗神印及。妃印并诸眷属。乃至北角。次第三曼荼罗。画八方神各与眷属。令满其位。第二曼荼罗门外。右边画难陀龙王。左边画拔难陀龙王。于三曼荼罗门外。右边画孙陀龙王。优波孙陀龙王。曼荼罗外。画甘露瓶印。如前作曼荼罗法已。及供养已。次应如法作三种事护摩。为欲遣除毗那夜迦故。应作阿毗遮噜事。为自利益故。应作补瑟征迦事。为息诸灾难故。应作扇底迦事。应以当部成办诸事真言。作阿毗遮噜迦事。或用甘露瓶真言。通三部用。应用当部心明。作补瑟征迦事。应以当部母明。作扇底迦事。于曼荼罗所集圣者及以诸天。各各以本真言而作三种护摩。或以成办诸事真言。而作其护摩处。曼荼罗西面门南作之。如护摩法。酥等诸物。以三事真言。各供养百遍。或加其数。为欲加威诸真言故。应作如是三种护摩。次为三部诸真言等。各供养七遍。其三部主应加其数。或但三部各供养百遍。如不办者。七遍三遍亦得满足。所持真言主。于台曼荼罗内部尊之下安置。于曼荼罗外东面。别安诃利帝母。南面安置输利尼。西面安置医迦热吒。北面安置句吒啮利。随彼所乐而奉献之。如法供养诸真言已。及护摩已前之安瓶。随所为者。诵彼真言。而用加被。于本尊前。所安之瓶。还用彼真言而加被之。其台内瓶。应用明王真言而作加被。当门为军荼利所安置瓶。亦须用彼真言加被。于台曼荼罗东面两角。所安置瓶。东北角者。以部心真言。东南角者。用部母真言。西北角者。用能办诸真言。西南角者。用一切真言。如是加被此上瓶已。及供养已。次应右绕。如前已说灌顶之法此亦如是。安置吉祥。所谓谷实药草花果香树枝叶花鬘及宝。置于瓶内。新帛缯彩。用缠其颈。诸灌顶法皆应如是。即令同伴灌行者顶。其同伴者。皆须持诵如法清净。或求阿阇梨。与其灌顶。为欲除遣诸作障故。先用军荼利瓶而用灌顶。第四应用所持真言而用灌顶。其余二瓶随意而用。如是毕已。应以手黄涂香薰香芥子线钏衣服皆应受用。如法灌顶了已。复为息诸障故。应作护摩。了已便即发遣。或于平净处所。但一彩色作小曼荼罗。极令方正。其量二肘。安置三部大印西面朔印。如前安置净瓶。如法灌顶。即应离诸障难。本尊欢喜。不久速成此是秘密最胜悉地。

　　　　苏悉地羯啰经光显诸物品第三十二

　　复次如法灌顶毕已。应作护摩。经三七日或一七日。或经一月。或随其成就相应。或于本法所说。每日三时。用酥密及酪和以胡麻。应作护摩。或依本法或献乳粥。或以酪饭。所成就物。每日三时。以香熏之。以香水洒。以真言加被。其眼观视其物。以吉祥环。安置于指。撝按其物。以牛黄水或白芥子。洒散其上。及于节日。加诸供具。奉献彼物。若白月成者。取十五日。若黑月成者。取十四日。如斯光显其物。皆用部母真言。复重加诸香花鬘等物供养。以香涂手。安置茅环。按所成物。毕夜持诵。于夜三时。诵百八遍。如斯光显成就之物。从始至终。皆应如是。若具此法。速得成就。
　　佛部光显真言曰。
　　唵　帝誓帝若娑尾(二合)宁(上)悉悌娑(去)大也[合*牛]泮吒(二合)
　　莲花部光显真言曰。
　　唵　尔(去)比也(二合)尔(去)比也(二合)尔(去)钵也莽诃(去)室哩曳莎(去)诃(去)
　　金刚部光显真言曰。
　　唵　若嚩(二合)罗若嚩(引二合)罗也满度莎(去)诃(去)
