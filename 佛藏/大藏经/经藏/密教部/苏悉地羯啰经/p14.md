<!-- { "loadSidebar": true } -->
　　我今当说补阙少法。从受持物已。每日三时澡浴。三时供养。及作护摩。手按其物。三时换衣。节日断食。供养等法皆须增加。三时礼拜忏悔随喜劝请发愿。三时读经及作曼荼罗。三时归依受戒。三时护身。如是作法。定得成就。或由放逸致有阙少。即应以部母明持诵二十一遍。便成满足。若阙此法。成就亦阙。或若有阙。更须念诵一十万遍。复应作此曼荼罗。补前阙少。然后方作成就。其曼荼罗。方四角安四门。如前所说。分布界道。东面置佛。右边置佛毫。左边置佛铄底。右边置佛慈。左边置佛眼。右边置轮王佛顶。左边置白伞佛顶。右边置帝殊罗尸。左边置最胜佛顶。右边置超越佛顶。左边置须菩提。右边置阿难。于西南角置钵。于西北角置锡杖。门外右边置诃利帝母。左边置无能胜。于曼荼罗外。置能办诸事。中央置轮。于上置其所成就物。或置本尊。外院置八方神门。两边置难陀及拔难陀龙王。各以本真言请。或以部心明都请。依法供养。然后护摩。其诸尊等。或置其印。或置其座。以本真言成净火已。护摩酥密一百八遍。又以酪饭。及用胡麻。各以本真言护摩百遍。其事毕已。复诵百遍。此是秘密补愆过法。所供养物。皆须香美。其所献食。用呜那啰供。及粆糖和酪。作此法者。诸尊皆得充滋欢喜得成就。非但补阙。亦应半月半月。或于节日。或复每日。作此曼荼罗。供养诸尊。皆得充滋。速与成就。若不办时。随力而作。如前所说佛部曼荼罗法。此莲花部法亦皆同彼。唯改圆作。其量随意。东西置观自在。右边置马头明王。左边置毗首噜波。右边置二目。左边置四臂。右边置六臂。左边置十二臂。右边置能满诸愿。又右边置耶输末底。左边置大吉祥。右边置多罗。左边置战捺啰(二合)近门右边置湿吠多。左边置半拏啰嚩悉宁。中央置莲花。曼荼罗外。置本部能办诸事。此是莲花部补阙曼荼罗法。如前所说佛部曼荼罗。此金刚部亦复如是。然须方作。其量随意。东面置执金刚。右边置明王。左边置忙莽计。右边置军荼利忿怒。左边置金刚钩。右边置棒。左边置大力。右边置拳。左边置逊婆。右边置提防伽。左边置钵那宁乞差(二合)跛。右边置忿怒火。右边近门置金刚可畏眼。右边近门置金刚无能胜。曼荼罗外。置本部能办诸事。诸余外院及供养法。皆如前说。此是金刚部补阙之法。如是供养毕已。求得好梦。晨朝澡浴。著白净衣。以稻谷花及青俱蒌草香美白花。供养所作曼荼罗地。然后以牛粪遍涂扫。却复作三簸多护摩。右边置俱蒌草柴酥蜜胡麻及饭。所有护摩之物。皆置于右。左边置阏伽器。率酥杓。及率诸物杓。置于当前。融酥次置杓前。用成办诸事真言。洒其物等。请部主尊。安置供养。用本真言。以阏伽请其本尊亦复安置。自身前置酥。酥前置火。酥火中间置成就物。最初自身。次酥次物次火。次本持尊及部主尊。如前五种之物置次应知。部主左边置帝阇宁明。右边置成办诸事。如前所说护摩法中次第安置。先敷青俱蒌草。置和酪饭。散稻谷花。献莎嚩(二合)悉底(二合)供。以好美香供养。然后依法作护摩事。所成就物。置于金器或银熟铜石商佉螺木啰弭迦土器等。敷阿说他树叶。于上置器。或敷有乳树叶。或阏伽树叶。或芭蕉树叶。或莲花叶。或新净白[疊*毛]。随取敷之。又叶五重。先敷地上。置成就物。复以叶五重而覆其物。或可是伞。或种种衣。或诸杂物。次第应知所盛之器。然后以不散乱心。作三簸多法。以心光明其物及散洒之。手执杓。缓[戀-心+斗]其酥。置其物上。诵本真言。至其莎(去)字。即泻炉中。呼其诃(去)字。还触其物。却至酥器。如是来去三处。触物不得断绝。是名三簸多护摩法。经一千遍或一百遍。或观真言广略。或复成就上下轻重。乃至护摩二十一遍。此名都说遍数之限。三簸多时。以枸遍沾其物。令皆润腻。初置物时。先以水洒。次按持诵。次以眼看。次献供养。护摩毕已。还须如是。于成就曼荼罗。所说三种成就之相。作此法时。若有相现。即须禁之。应知不久即得成就。其物若大。置于右边。应右手执者。置于左边。而三簸多之。若成有情之物。作其形像。杓触于头。而作护摩。若成自身。以杓触顶而作护摩。若为他故作三簸多者。但称其名而作护摩。其成就物复有三种差别。一但称名。二以物盖隔之。三但露现眼所观见。如是皆用其酥而作护摩。若不获酥。当用牛乳。或酥和乳。或用三甜。或观成就差别。应当用酪。或如本所说而用护摩。或以麻油护摩器仗。若成吠多罗者。应用坚木香心护摩。或用苏合等诸余汁香。或观其物差别及与成就差别。当取诸类香物与法相应者。而作护摩。若或犬肉。还用彼脂。诸余肉类。亦复如是。其成就物。或尽置于前。以此所三簸多法说。或如前说护摩之法。当应广作三簸多法。护摩其物。如是作已速得成就。三簸多已。洗灌令净。然后如法灌顶。灌顶毕已。供养护持。置本尊前。更加种种饮食。供养本尊。及当祭祀八方护世。亦须如法供养护摩之地。然后以诸澡豆及阿摩罗。以自如法澡浴。于其午时手按其物。而加念诵。又更别办其线。依前如法持诵。臂钏水灰白芥子水。一一皆须如前持诵。欲作成就之时。如是护身之物。先须持诵拟充后用。如是念诵护身。诸物成就之时。有所用处。皆即有验。是故应须预先持诵备拟。花等供养之物。亦须加法持诵。置于侧近。次则依作曼荼罗。如法供养而作成就。用能办诸事真言。持诵五色界道线。缠四橛上。以军荼利真言。持诵瓶置外门前。所缠之线两头。俱系瓶项。稍令宽纵。每出入时。思念军荼利。举线而入。其线若以军荼利真言持诵亦得。或取本法真言持诵亦得。如是所说辟除难法。先净其处。然后作法。其时于外祭祀八方护世大神并诸眷属。于其瓶上。置跋折罗。或置有果枝条。其瓶及线。或当部明王持诵。或用部心或用部母持诵。以护其处。或于当部所有契印。各于本方而安置之。以辟诸难。其橛以金刚栓真言持诵百遍。其栓上一头。作三钴杵形或一钴形。如是作已。于净室外四角钉之。若作曼荼罗。于界道角钉之。此名金刚栓法。能办诸事。其曼荼罗。或用干粖彩色。或用种种香粖。或以湿色。用牛毛笔画。于诸角外。画三钴杵。其诸界道。遍作三钴杵形。还用金刚墙真言持诵。复于其界杵形之中。更复横置一杵。遍应如是。则名金刚钩栏。还用金刚钩栏真言持诵。如是作已无有能坏。是故于中作成就法。于诸门中及门外。由各置跋折罗。其成就法。或于净室中作。或于露地作曼荼罗。其量五肘。或七或八。观其所成就事。随事大小而作。于诸门中置跋折罗。于诸角上置瓶。于外门前置能办诸事瓶。于内东面置法轮印。右边置佛眼。左边置佛毫。右置牙印。左置铄底印。右置五种佛顶。次第左右安置。于佛部中。所有诸尊随意次第左右安置。最后两边置阿难及须菩提。次下近门置无能胜。次于外院东面置悉达多明王。北面置大势至尊。南面置妙吉祥尊。西面置军热啰尊。东面右置梵天及与色界诸天。左置因陀罗上至他化自在乃至地居天神。于东南方置火神与诸仙人以为眷属。于南方置焰摩王与毗舍遮。布单那。诸魔怛罗。而为眷属。于西南方置泥唎帝神与诸罗刹。而为眷属。于西面门南置嚩噜拏神与诸龙众。而为眷属。门北置地神与诸阿修罗而为眷属。于西北方置风神与诸伽路拏而为眷属。于北方置多闻天王与诸药叉而为眷属。于东北方置伊舍那神与诸鸠盘荼而为眷属。复于东面一所之处置日天子及与曜等。复于西面一所之处置月天子与宿围绕。于西门曲两边置难陀拔难陀龙王。于佛部中所有使者等类真言及明。于其外院四面随意安置。然后依法启请。次第供养护摩念诵。于最中央置其本尊或成就物。如于曼荼罗法所说护身等事。此亦如是次第应行。此是佛部成诸物曼荼罗。一切诸难无能得便。于中作法速得成就。一切诸尊增加卫护。如前以五彩色作曼荼罗。唯改圆作方。于其内院东面处中置莲花印。右置七多罗明。左置七吉祥明。次左右置六大明王。右置半拏嚩悉宁。左置耶输末底。近门两边置一髻明妃及马头明王。于外门前置能办诸事瓶。于门及角置拔折罗。中置莲花。于其外院置其梵天及因陀罗摩醯首罗等净居诸天。及无垢行菩萨。光[王*曼]菩萨。庄严菩萨。无边龙王。逊陀及优波逊陀龙王。及商佉持明仙王。与诸持明仙俱。如前诸方护世。于此部中所有使者诸类真言及明。随意安置。如前所说安置次第。此亦如是。一切诸难无能得便。应当此中作成就法。如前方作。如所界道。于内院东面置苏悉地羯啰。右置天尸金刚明妃。左置金刚拳明妃。右置逊婆明王。左置计利枳里明王。右置拔折啰尊。左置拔折啰但吒。右置金刚亩特伽罗锤。左置金刚商羯罗。右置金刚钩明妃。左置忙莽计明妃。于其外院东边置胜慧使者。金刚慧使者。摩醯首罗及妃。多闻天王及诸药叉。于其门前置办诸事瓶。于金刚部中所有使者真言及明部多。毗舍遮。乾闼婆。摩睺罗伽。及持明仙八方护世。各于外院次第安置。然后启请。如法供养。护摩念诵。起首成就。其所启请诸尊。应用明王真言。或用部母明。请于曼荼罗所有诸尊。各为置瓶。如前曼荼罗所有诸法。各为置瓶。如前曼荼罗所有诸法。此成就法亦皆如是。若于此等曼荼罗中作成就者。纵不具足护身之法。亦得悉地。为彼诸尊自有其誓。若请我等赴曼荼罗者。以虔诚心如法供养。我等当与彼所求愿。是故于此应知无难必为加护。若用部心真言及以部母。或用明妃能办诸事真言。并及内护身真言。而用启请。护身诸界速得成就。此是三部秘密之法。
