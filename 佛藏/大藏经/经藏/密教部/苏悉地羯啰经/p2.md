<!-- { "loadSidebar": true } -->
　　复次我今演说持诵真言速获成就修行法相。三业清净。心不散乱。曾无间断。常修智慧。能行一法。成就众事。复离悭吝。所出言辞。无有滞碍。处众无畏。所作速办。当行忍辱。离诸谄佞。无诸疹病。常行实语。善解法事。年岁少壮。诸根身分。皆悉圆满。于三宝处。常起信心。修习大乘微妙经典。诸善功德无怀退心。如此之人。速得成就。于诸菩萨。及以真言。常起恭敬。于诸有情。起大慈悲。如此之人速得成就。常乐寂静。不欲众闹。恒行实语。作意护净。如此之人。速得成就。若闻执金刚菩萨威力自在。闻已谛信。心生欢喜。如此之人。速得成就。若人少欲及以知足。诵持真言。念所求事。日夜不绝。如此之人。速得成就。若人初闻真言法。则身毛皆竖。心怀踊跃欢喜。如此之人。成就法器。若人梦中自见悉地。如经所说。心乐寂静。不与众居。如此之人。速得成就。若人复有于阿阇梨所。敬重如佛。如此之人。速得成就。若人持诵真言。久无效验。亦不弃舍。倍增广愿。转加精进。以成为限。如此之人。速得成就。

　　　　苏悉地羯啰经分别同伴品第五

　　复次当说其同伴相。福德庄严。贵族生者。常乐正法。不行非法。复怀深信。离诸恐怖。精进不退。奉行尊教。常作实语。诸根支分。皆悉圆满。身无疾病。不过大长。复不大短。不大肥粗。亦不瘦小。不用大黑。亦不极白。离此诸过。福德同伴。能忍诸苦。善解真言。及曼荼罗供养次第诸余法则。常修梵行。忍顺诸事。出言柔软。令人乐闻。离诸我慢。强记不忘。有教奉行。不相推托。多闻智慧。慈心不嗔。常念布施。善解分别。明王真言。常须念诵所持真言。与尊行同。兼明结界护身等法。得如是伴。当速成就。三业调善。曾于师所。入曼荼罗。归依佛教。不习邪法。善知尊者。所须次第。不待言教。随有所求。知时即送。具如此者。为胜同伴。身意贤善。心无忧恼。决定坚固。终不退心。得如是伴。当速成就。于多财利。不生贪著。具如是德。说为胜伴。复于行者。心无舍离。若欲成就诸余药等。为作强缘。不应舍离。自然圣戒。具如是德。说为胜伴。于行者处。无所规求。未得悉地。成就以来。终不舍离。纵淹年岁。复无悉地。终不怀于舍离之心。假有大苦。及余难事。逼切身心。亦不应舍。具如是德。说为胜伴。若有如前种种德行。堪能成就最上胜事。纵无前德。但明真言成就法则。并须善解诸曼荼罗。智慧高明。复加福德。胜持诵者。如是之伴。亦能成就最上胜事。为欲成就最上胜事故。其福德伴。半月半月。与持诵者。而作灌顶及以护摩。随时所办香花然灯。诸余次第拥护拣择。随所有为并须助作。非直助修如前等事。若持诵者。有所亏失。其福德伴依于经法。以理教诲。勿令有阙。乃至广为开示因缘。具如是者。最为胜伴。行者每日持诵之时。及所行事。有时忘失。其福德伴。随所见处。相助作之。使令周备。若欲成就药法之时。须常以手按其药。或以草干而用按之。念诵作法事务虽多。终不废忘。行者持诵欲了之时。其伴当须侧近而立。看彼行者。念诵既劳。或恐忘作。发遣尊法。置数珠法。及余法等。见彼忘处。应助作之。其伴常须持诵供养。所作诸事而生福德。并皆回向持真言者。满所求愿。有所指授。唯共伴语。既欲成就最胜事故。更许一伴。展转令语不得参差。其伴所食与行者同。行者所食如依法制。具如是者。堪为最上胜事同伴。第三同伴福德亦然。一如前说。

　　　　苏悉地羯啰经拣择处所品第六

　　复次演说持诵真言成就处所者。于住何方速得成就。佛所得道降四魔军。如是之处最为胜上。速得成就。尼连禅河。于彼岸侧无诸难故。其地方所速得悉地。纵有众魔。不能为障。所求之事无不成就。如是之处速得悉地。或于佛所转法轮处。或于拘尸那城佛涅槃处。或于迦毗罗城佛所生处。如上四处最为胜上。无障娆故。三种悉地决定得成。又于诸佛所说胜处。复有菩萨所说胜处。佛八大塔。或于名山多诸林木。复多果实。泉水交流。如是之处。说为胜处。或于兰若多诸花果。复有水流。人所爱乐。如是之处。说为胜处。复有兰若。多诸麋鹿。无人采捕。复无罴熊虎狼等兽。如是之处。说为胜处。或无大寒。复无大热。其处宜人心所乐者。如是之处。说为胜处。或于山傍。或山峰顶。或独高台。或于山腹中。彼复有水。如是之处。说为胜处。复有胜处。青草遍地。树多诸花。中有其木堪作护摩。如是之处。说为胜处。或于安置舍利塔前。或于山中安舍利处。或四河边或有兰若。种种林木而饰严之。无多人处。或于寒林烟不绝处。或大河岸。或大池边。或于曾有多牛居处。或于迥独大树之下。神灵所依。日影不转。或多聚落一神祠处。或于十字大路之边。或龙池边。如是之处。说为胜处。或佛经行所至之国。如是之方速得成就。但有国土。诸人四辈。深信三宝。弘扬正法。如是之处。速得成就。复有国土。多诸仁众。并具慈悲。如是之处。速得成就。既得如是上妙处所。应须拣择地中秽恶瓦砾等物。曼荼罗品一一广明。如悉地法。善须分别三部处所。复须分别扇底迦法。补瑟征迦。阿毗遮噜迦。如是三法。复须分别上中下成。即于是处。随心所宜。应涂洒扫作诸事业。速得成就悉地之法。

　　　　苏悉地羯啰经持戒品第七

　　复次广说制持真言法则。若依此戒。不久当获成就。若有智者持诸真言。先断于嗔。乃至邪神不应生忿。复于余类持真言者。亦不怀嗔。于诸真言。不应擅意。乃至功德及诸法则而分别之。应于诸真言及以法则。深生敬重。于诸恶人。善须将护。何以故。能障大事及怀彼故。于阿阇梨所。纵见愆过。三业犹不生于憍慢之心。口不谈说种种是非心。意终不分别愆过之想。纵有愆过。尚不谈说。况依法耶。纵他怀恶。终不加报。又复不得以自所持真言缚他明王。及生损害。并苦治罚。亦复不应作降怨法。未曾经于阿阇梨处而受真言者。不应与彼受持。又于三宝处不生恭敬者。及是外道。虽于阿阇梨所受得真言。后退本心。亦不可与。乃至手印及以真言。并功能法及普行法。并不应与。未曾经入曼荼罗者。亦不授与。不应跳蓦。一切有情两足之类。乃至多足。亦复如是。又不应蓦。诸地印过。所谓锤轮棒杵螺拔折罗等。及以索成并不应蓦。诸余药草根茎枝叶。及以子实。亦不应蓦。亦不弃于不净之中。若乐成就真言法者。应须依制不应诘难大乘正义。若闻菩萨甚深希有不思议行。应生谛信。不怀疑心。持真言人。不应与彼。别持诵人。更相施验。若缘小过。不应作降伏法。乐成就人。不应歌。咏调戏。又为严身故。不应涂饰及带花鬘。亦不跳踯而行。亦不河中浮戏。略而言之。身诸调笑皆不应作。口业不善皆不应作。所谓作虚诳语。染污心语。离间和合。恶口骂詈。所作对答。不假多言。无益言谈。终不习学。亦复不与外道共住。及以难诘旃荼罗类。皆不与语不应与于诸人谈话。唯除同伴。当念诵时。纵是同伴。亦不与语。持诵余时自非所须不与伴语。亦不以油涂身。又不应吃五辛。葱蒜萝卜油麻并酢。及余一切诸菜茹米粉豆饼。并馑毕豆。及油麻饼。并作团食。皆不应吃。一切毗那夜迦所爱之食。及供养残食。油麻粳豆粥。及以乳粥。皆不应食。一切车乘。及以鞍乘。皆不乘骑。及所被蓦食。并被触食。并不得食。又一切严身之具。所谓镜花。并以粉药伞盖非因缘事。不应以手揩手以脚揩脚。不于一切水中。及侧近水大小便。不应以手承食而食。亦不用锤铜器食。其诸叶中不翻盛食。不卧大小床榻。亦不与人同卧。欲卧之时。安心寂静清净而卧。寻思智慧不覆面而卧。亦不仰卧。如师子王。右胁而卧。当卧之时。不得张目而睡。日不应再食。不应断食。不应多食。不应全少。于食有疑。不须食之。一切调戏。及多人丛聚。乃至女人。皆不观看。身口意等所受好房舍及好饮食。皆不应著。应受恶房舍及恶饮食。皆不应弃。不应著紫衣裳。及不著故破之衣。垢秽之衣。念诵之时。应著内衣。亦不自卑下。云多愆犯。无由得成悉地。复为宿世之业身婴诸疾。终不应违阙。念诵于阿阇梨边所受真言。终不舍弃。于其梦中。或于虚空。又声告言。汝不应持是真言。如是频闻。亦不舍弃。复不嗔彼。何以故。并是魔故。唯须精进。不应退止。心不恶思攀缘诸境。纵放诸根。恒常护净。而念诵之。若求大成就。自所持真言。不应摄伏魍魉。亦不拥护自他。亦不救难及禁诸毒。非持所持真言。诸余真言。亦不应作。所有随用一切真言。皆不应频频而作。亦不与人互诤验力。若欲求悉地。当须三时持诵三时洗净。洗净净时。非但空水和真言水而洗净之。水真言曰。
　　唵[合*牛]贺曩嚩日哩(二合)嚩日[口*(肄-聿+余)]儜(上)贺(上惊声)
　　澡浴之时。应用净土遍身涂洗。用真言土诵经七遍。土真言曰。
　　唵嚩日啰(二合)贺啰[合*牛]
　　水土之中多有行障毗那夜迦。先须发遣。然后用之。诵此真言。而遣逐之。于水土中遣障真言曰。
　　曩谟嚩日啰(引)也[合*牛]贺曩度曩莽他尾特瞢(二合)娑瑜瑳(去)啰也泮吒
　　又先取水。以手和搅。诵真言讫。而用澡浴。澡浴真言曰。
　　曩谟啰怛曩(二合)怛啰(二合)夜也娜莽室战(二合)拏嚩日啰(二合)簸儜(上)曳摩诃(去)药乞沙(二合)细囊钵多(上)曳娜谟(上)能(去)
　　用此真言水随意澡浴。澡浴之时。不应谈话。澡浴未了已来。常须心念次下心真言。浴时心真言曰。
　　唵　闇没(二合)帝[合*牛]泮吒(二合)
　　澡浴既了。应以两手掬水一掬。用前心真言加之。经诵七遍。用灌其顶。如是三度。应结顶发。诵真言之经七遍。当顶作发。若是出家。应以右手为拳。置于顶上。如前遍数同结顶发。顶发真言曰。
　　唵　苏悉地羯哩莎(去)诃
　　次应洗手取水三度漱口。然后浴自本尊。用本真言诵经七遍。诵漱口真言。遍身五处。
　　唵　枳里枳里嚩日啰[合*牛]泮吒(二合)
