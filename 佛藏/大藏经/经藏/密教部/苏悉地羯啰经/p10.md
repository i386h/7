<!-- { "loadSidebar": true } -->
　　复次广说受真言法。双膝著地。先于尊者阿阇梨处。广作布施。手捧妙花。发殷重心。于阇梨处。三遍口受。真言多者受诵不得。应用纸叶牛黄写之。受取随意诵之。先入漫茶罗已。后于余时受真言者。于良日时。于尊者阇梨等处。广作奉施已。如前受之。如是正受。真言速成。纵不作先承事法。便即持诵亦得成就。复以新瓶无有损缺。置诸花叶七宝五谷。一一如法。唯不著水。作至诚心广作供养。阿阇梨先书写纸叶。作诸真言主名。置于瓶中。庄严供养如灌顶法。作此法时。或经一日。或经三日。不食斋戒。于日暮间作此法。则以牛黄抄诸真言名号。置于瓶中。献以涂香花香灯食。并作护摩以本真言作百八遍。广作勤求。圣众护听。如是经满三日。令其弟子乃于瓶中擎取一叶。先须洗浴身体香馥。手加吉祥茅环。以用真言诵百八遍持诵其瓶并以香熏。倾心作礼。令取一叶。取已复礼。如是受者速得悉地。若更别诵诸余真言。所受真言退失悉地。若于弟子处。心生欢喜。授与自所持悉地真言。应依轨则如法受之。为先诵持故。弟子不久当得悉地。先于真言主处。启请陈表。授此真言。与此弟子。愿作加被。速赐悉地。手捧香花。诵一百遍。或一千遍。便呼弟子采授与之。复作是言。我于今时。回本明主授与弟子。唯愿照知为作悉地。弟子应言。我于今时已受明主。誓从今日乃至菩提。而不废忘。如上所说。师主弟子受真言法。当得成就。离此受者不得悉地。如此受得悉地真言。于中决定成就无疑。既先有悉地。不先承事。真言既尔。悉地药等受法亦然。或复有人。先承事已。次合念持。依于法则。回授与人。所受得者。不先承事。但作念持便得成就。受真言者。为悉地故。先于师主处。广作奉施。花果根药名衣上服。金银摩尼诸杂宝物。种种谷麦。瓶盛好酪。男女童仆。种种卧具。奇妙革屣。严身之具。已成就药象马牛犊。诸余乘等乃至自身。亦将奉施。为仆所使。久经承事不惮劳劬。合掌虔诚珍重奉施。如是行施速得悉地。广说如上种种之物。先须奉施上阿阇梨已。然后受于真言妙句。

　　　　苏悉地羯啰经满足真言法品第二十三

　　复以持诵之人于其梦中。见真言主身诸支分加者。应知真言字加。支分减少应知字少。委是相已。作满足法。或见真言与受持者异。或加或减。字数不同。心便生疑。应作满足作满足法。先以纸叶牛黄。稀写所错真言。如法供养明王真言。及卫护己。置真言主座。复取乳木。并依本法。但用空酥。为求明王而加助故。应作护摩。布茅为铺。先礼部尊主。次礼部母。次礼诸佛。作如是启。唯愿诸佛及诸众圣。而加助卫。启已于茅草上。头面东卧。其于梦中。本尊示相牛黄所写纸叶之上。有加有减。本尊还以牛黄写之题注满足。乃至加减点画亦皆揩定。真言不错但云不错。或于梦中指授满足。作此法时。为除魔故。作法卫护。

　　　　苏悉地羯啰经增威品第二十四

　　复次为欲增加威力故。应作护摩。或用酥蜜。或时用乳。各各别作。或用油麻和酥护摩。或用胶香和酥护摩。或用莲花和酥护摩。或时空用娑阇啰娑。或于山间。常服五净不食余餐。取本部花满十万枚。枚一真言奉献本尊妙好涂香及以香花然灯食等。各诵真言经八百遍。一日三时。经于三日。如是供养。增加威力。或用坚木然以为灯。一日三时。经于七日。能令真言。增加威力。或用时供养迦弭迦食。亦增威力。如上所说念诵护摩供养法则。亦复能令增加威力。

　　　　苏悉地羯啰经护摩法则品第二十五

　　复次广说护摩法则。令持诵者速得悉地。于尊像前。作护摩炉顿方一肘。四面安椽深半肘量。圆作亦然。念诵之处。若在房室应出于外。望见尊形。而穿作炉。随其事业。依法作之。乳木等物及以香花。置于右边。护摩器皿置于左边。用诸事真言。洒诸物等。坐于茅座。摄心静虑。手持阏伽。启请明主。倾阏伽水少泻炉中。复以一花一诵真言。献真言主。为除秽故。应诵计利吉里真言。并作其印。为卫护故。诵军茶利真言。水洒作净。然后用乳木烧火。既烧火已。先请火天。我今奉请火天之首。天中之仙梵行宗敬。降临此处受纳护摩。次诵真言。请召火天真言曰。
　　唵　[目*壹]呬醯莽诃(去)部多泥(去)嚩哩使(二合)你尾(二合)若萨多(上)莽多(上)莽仡[口*栗](二合)呬怛嚩(二合)护底莽诃(引)诃(去)啰莽娑泯(二合)散宁(上)呬妒婆(上)嚩阿仡囊(二合)曳合尾也(二合)劫尾也(二合)嚩(引)护底也莎诃(去)
　　召火天已。先以阏伽水三度洒净。取诸五谷酥酪等物。诵以真言三遍护摩。奉祀火天。
　　祀火天真言曰。
　　阿[卄/(阿-可+辛)/木]囊(二合)曳合微也(二合)劫微也(二合)嚩贺囊也你比也(二合)你比也(二合)你钵也莎(去)诃(去)
　　作祀火天食已。唯心标想。引送火天置于本座。然后诵计利吉里真言。并作手印。复净其火。一切护摩皆应如是。次请本尊。先诵本尊真言一遍。安住本座。依法供养已。垂受护摩。护摩之时。所须之木。谓钵罗(去)输木。乌昙么啰木。钵攞(二合)讫沙(二合)木。尼俱陀木却地罗木阏迦木。吠宫讫那木。闇没啰(二合)木。迦湿没(二合)啰也(二合)木。闪弭木。阿簸么[口*栗]伽(二合)木。阏说替那木。如上十二种树枝。量长两指一搩。皆须湿润。新采得者。通于一切护摩处用。条端直者。观其上下。一向置之。香水净洗。纤头向外。粗下向身。酥揾两头。掷于炉内。作扇底迦等法。时各依本法。先出搏食取作护摩。如是轨摸遍通一切。每日作食之时。先出一分之食。置在尊前。待护摩时。先应取用。如念诵时。致于两手在双膝间护摩之时。亦应如是。取以沉水量长四指。鹿如头指。揾酥合香。百八护摩。此法深妙益真言威。如是作时。遍通诸部。或用安悉和酥护摩。复一百八。或时空用安阇啰娑而作护摩。作百八遍。皆能增益真言威力。为欲成就真言法故。作诸护摩。先请部尊主。次请本尊然后依法乃作护摩。为欲成就真言法故。作诸护摩。先用部母真言。护卫本尊。次及自身。然后依法乃作护摩。为欲成就真言法故。作诸护摩。护摩了时。为增益真言力故。应当念诵部心真言。为欲成就诸真言法故。凡作诸护摩。初时皆须大杓酌施。欲了之时。亦用大杓。满泻三遍。在于中间。应用小杓。为欲成就真言法故。作诸护摩了时。用部心真言。真言阏伽而供养之。如漫茶罗法中所说。护摩次第。请作护摩亦应如是。先作阿毗遮噜迦法。次作补瑟征迦法。复作扇底迦法。护摩了已。用本尊真言。加持净水。以手巡绕。散洒炉中。如是三度。护摩都了。复启火天。重受余供。如法退还发遣。祈愿如请召法。去降临字置退还字。所残余谷酥蜜酪等。并和一处用祀前火天真言。真言三遍而作护摩。复观本真言字数多少。而念诵之。复作供养护卫本尊。并护己身。如法发遣。

　　　　苏悉地羯啰经备办持诵支分品第二十六

　　复以广说诸成就支分。为欲成就诸真言故。先当办备诸杂物分。然后应作先承事法。已先承事。次应当念诵。所谓诸杂涂香诸烧香等。五种坚香。谓沉檀紫檀娑啰罗香天木香等。七胶香者。谓乾陀啰娑香。萨阇啰娑香。安悉香苏合香。薰陆香。设落枳(去)香。室唎吠瑟吒迦香。并白芥子毒药益芥子胡麻油牛酥瓶铜碗。五谷。谓大麦小麦稻谷小豆胡麻。五宝。谓金银真珠螺贝赤珠。五药。谓干杔迦哩药。勿哩何底药。娑诃药娑诃提婆药。税多拟里讫哩迦药。五色线。谓青黄赤白黑。童女所合线。金刚杵灯炷灯盏瓦碗。五种彩色。却地啰木橛。乳木枝。苦练木碗。大杓小杓牛黄镔铁紫檀护净线净。浴衣黑鹿皮。钵孕瞿花。苏谷花。木履。冒饵草大茅草。设多布涩波。茴香是采花筐。缘饮食所须。酥蜜砂糖石蜜等物。数珠。如上所说种种等物。皆预备之。然后应当作先承事及广念诵。

　　　　苏悉地羯啰经成就诸物相品第二十七

　　复次我今说成就物。依是等物真言悉地。所谓真陀摩尼贤瓶雨宝伏藏轮雌黄刀。此等七物。上中之上。能令种种悉地成就。增益福德。乃至成满法王之果。况余世事。佛部莲花部金刚部等。此三部真言。皆有如是胜上成就。于此之中。随取受持。获具五通。为上悉地。前说七物。今又细演。长一肘量。作一金台。或用银作。庄严精细。安摩尼珠。著以摩尼红玻璃光净无翳。或好水精。置于台头。成就此宝者。应夜念诵。次作台样。
　　
　　若欲成就贤瓶法者。庄严其瓶。如受真言品中说。唯不著水置于幢台。次作瓶样。样准印法。
