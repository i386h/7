<!-- { "loadSidebar": true } -->
　　又成就物盗将日久。若欲追取。即应作此通三部。成办诸事曼荼罗。四方而作。中央安置苏悉地羯啰明王印。内院南面置金刚忿怒。大忿。忙莽鸡。金刚钩食。金刚拳。金刚火。金刚母特伽罗。金刚怖畏。金刚商羯啰。锁计利吉罗。慧金刚无能胜。及置诸大忿怒。及诸使者。诸大威德真言主等。于其南面。次第安置。内院北面。置能满诸愿。观自在。马头明王。多面多手。能现多形。耶输末底。大吉祥。落乞涩(二合)弭。湿吠多。半拏啰嚩悉宁(去)多啰。战捺啰。末啰。所有真言及明诸使者等。各各次第如法安置。内院东面。置金轮佛顶等诸余佛顶。佛毫佛眼。佛铄底。佛牙佛慈。及无能胜等自余明主。及能办事诸真言等诸余真言。及诸使者。于其东面。各各次第如法安置。近门两边。及门外者。亦复如前依法安置。于其外院。八方神。西门南边置梵天王及与眷属。西门北边。置摩醯首罗。及妃言那钵底等诸眷属俱。及七忙怛啰母。及八龙王并诸眷属。阿修罗王与诸眷属。归依佛者。大威德神于其外院。各各如法次第安置。至诚启请次第供养。于外西面。置护摩炉以蜡作其盗物者形。置簸箕中。依阿毗遮噜法。启请祭祀。供养护摩。次以刀割其形而作护摩。或依本部所说阿毗遮噜法。依彼而作。或本尊自盗及不与成。亦如是作。从黑月五日至十四日来。中间作法说为胜达。其形复以杖鞭。及以火炙。种种猛法打棒以末但那剌。依金刚橛法。用刺身分。以黑芥子油和盐。遍涂其身。随意苦楚而致害之。复以盖尸之衣。而覆其形。以赤线缠。献赤色花。持诵自眼。努目视之。于真言中。置诃责句。每日打之。若将物来。即当休止。中夜应作是猛利法。用俱征那木。涂黑芥油。而作护摩。又以毒药。及己身血。芥油盐及黑芥子。揔与相和。称盗物者名而作护摩。经八百遍。或但用己身血和盐。而和护摩。如是苦治。若不还物。即应更作至死猛法。于阿毗遮噜法中所说杀法。遍作其法。于真言置其杀句。若将物来。即止其法。从乞欢喜。彼若已用其物将余物替。亦止其事。或已用其物。复无物替。但来悔谢。亦止其事。施彼欢喜。彼或损失。及分与他。随残所有持来还者。亦止其事。施彼欢喜。应当以金刚征那啰真言而作护摩。或用大怒。或用不净忿怒而作护摩。或于当部所说。却追失物真言而作护摩。然此三种真言。通三部用。真言曰。
　　囊(上)谟啰怛囊(上二合)怛啰(二合)夜也囊(上)莽室战拏嚩日啰(二合)簸儜(上)曳莽贺药乞沙(二合)细那囊钵多(上)曳唵贺罗贺罗嚩日啰(二合)莽他莽他(上)嚩日啰(二合)度囊度囊(上)嚩日啰(二合)贺曩贺曩嚩日啰(二合)钵者钵者嚩日啰(二合)捺罗捺罗嚩日啰(二合)那啰野那啰也嚩日啰(二合)那啰野尾那啰也嚩日啰(二合)嗔(去)那嗔(去)那嚩日啰(二合)频(去)那频(去)那嚩日啰(二合)[合*牛]泮吒(二合)
　　得其物已。或得替已。即护其物。兼及护身。当于节日。次第而作光显等法。其中成就物及下成就。一分应奉世尊。一分应奉于阿阇梨。出曼荼罗外。取其一分奉先成就者。一分当与同伴等人。取第五分而自受用。或作两分。一分自用。一分奉四处。诸有未物法皆如是。先以阏伽奉献尊等。后取本分。其先成就者分。以阏伽供养。陪其价直。自取受用。其价直者。供养是也。其阿阇梨若不在时。其分还酬价直。而自受用。其愧直者心生惭愧。即是价直之曼荼罗外。奉先成就者时。应作是言。诸先成者。受取本分。手执阏伽。第二第三。应如是唱。若无取者。即当持与同伴之人。勿怀疑虑。彼等以虔诚心故。以供养故。坚持戒故。侍行人故。即是先成之人。是故其分彼等应受三唱之。时彼同伴者应如是报。我等即是先成就者。行人自分其物与同伴等。其物若少不可分者。即安善那。及牛黄等不可分也。应当以心作其分量。而自受用。有如是物唯一人用不可分者。轮刀等是。随于本法所说成就。应如是作。其[巾*(穴/登)]像等亦不可分。于本法中。成就之物其量纵少。任加本量。而作成就。与伴同等。或依先成之人物量。而作成就。纵减其半。亦得成就。或于本法所说分量。皆须依行。行人分物与同伴时。应处分言。汝等随我种种驱使。彼然诺已。后当与之。或若一身成就。利益余人。依此藏教或余法中。并皆通许。分与同伴等时。随其功劳。节限分物。不应偏傥。物成就已。先应供养本尊。深生惭愧。殷勤再请。然后可分。一切诸部法皆如是。中下成就准此应知。深生惭愧。恭敬供养。及施财物。所得进止。依其处分。以如是事。酬还物价。物成就已。先献阏伽。如法分与。诵本真言。及作手印。以心观念本尊。及诵明王妃真言。乃至观念。然后受用其物。随意升空。至众仙所。彼无能坏及以轻蔑。纵有怨敌。亦无能损。彼成就者。常念本尊。不应废忘。其成就物。常须心念。或以眼视。为持诵明王真言故。诸仙恭敬。持妃明故。无诸怖畏。作三摩耶印。及作部印。及眼视物。皆不应废。与仙相见。应先起敬。而问讯言。善来安乐复从何至。彼若所问。善言而答。游行空时。不应于神庙上过。及独一树。并四衢道。诸仙居处。及以城郭祭祀之坛。婆罗门集会处。假使邪法仙众所居之处。不应过。增上慢故。经彼等过。必当堕落。为放逸故而堕落者。即应持诵明王真言。及以思惟。若已堕落。及欲堕时。便得本位虚空。虽无形色。天眼见道。譬如成者起心即至。如亦在定不动而至。是故游彼先成就路。以福力故。自然衣服随意宫殿。用花林园观种种诸鸟。天女游献歌舞妓乐。种种欲乐。炽然光明。如意劫树能满诸愿。为居止故。宝石为座。下流渠水。耎草布地。种种璎珞及严身具并娱乐。诸吉祥树有甘露果。乃至随所意乐忆念之处。皆现其前。纵如是已。常须护身。不应废忘。应住清净园林及诸山顶。并海洲岛江河滩渚。以游戏故。应住其处。于彼便有如前胜境。或与先成仙众共住。
　　又如前所说具足而作悉地之法。其物不成者。如法禁住。护持藏弃。如前更作先念诵法。乃至还作成就之法。如是作已。若不成者。重加精进。又更念诵。作成就法。如是经满七遍。犹不成者。当作此法。决定成就。所谓乞食精勤念诵。发大恭敬。巡八圣迹。礼拜行道。或复转读大般若经。经七遍或一百。或持胜物奉施僧伽。或于入海河边。或于海岛。应作一肘窣睹波数满一百。于一一窣睹波前。如法念诵。满一千遍。最后第一百塔若放光者。当知作法决定成就。后作一千窣睹波。于一一前念诵千遍。假使无间罪。其数满已。不须作法自然成就。又一切真言念诵一俱胝。决定成就。若作时念诵者。经十二年。纵有重罪。亦皆成就。假使法不具足。皆得成就。又念遍数。及时满已。即当应作增益护摩。或复作此成办诸事曼荼罗。于中而作四种护摩。或于山顶。或于牛群先所住处。或恒河渚。平治其地。作曼荼罗量百八肘。置一百八瓶。于其四门。立柱为门。各于门前。建立宝台。种种装严。以名花枝条作鬘。系其门柱。及角幢上。遍绕其处以酥燃灯。满一百八。布曼荼罗。及一百八香炉烧诸名香。亦置其处。内院一面其量七肘。外院一面三肘余是中央。所有启请及供养等。皆悉如前准护摩法。次当别说。于中以本真言。置羯攞舍瓶。其瓶四面。作护摩法。于其内院东面。遍置佛部诸尊。其北面。遍置莲花部中诸尊。于其南面。遍置金刚部中诸尊。于西面。置噜达啰神。及多闻天王。各并眷属。如前所说。使者等尊。内院若不容受。当置外院。其护方神与诸眷属。各置本位方。其三部主及噜达罗多闻天王。先置本处。次复各置明王明妃办事真言主等。并诸使者。次第安置。于外门前。置军荼利尊。及置无能胜尊。如是依法作曼荼罗成已。用本部心而作启请。次第供养。即于四方而作念诵。然后其瓶四面所置之炉。各依彼部中。作护摩法。是名增益诸尊护摩。其供养食。用乌那罗献。作此已。一切诸尊便成增益。如是念诵作护摩已。更以部母真言而护摩酥。次以本尊真言。乳粥酥和而作护摩。更以部母真言。胡麻和三甜而作护摩。又以部母真言。用酥护摩。作此法已。一切尊即便充足。及成增益圆满具足。悉皆欢喜。速与成就。若作此曼荼罗。乃至七度。决定成就。如前念诵。及巡塔乃至七遍。作此曼荼罗。若不成者。即以阿毗遮噜迦法。苦治本尊。以蜡作其形像。取其真言而念诵之。先诵部母及明王真言。中间置本尊真言。以阿毗遮噜迦法护摩。用芥子油涂其形像。便著壮热。若伏他者。遍身皆痛。以嗔鞭打。及以花打。用前二真言。以其嗔心而作供养。譬如治罚鬼魅。治罚本尊法亦如是。如斯之法。依教而作。不得自专。辄其尊即来现前。与其成就。满本愿已。止其前事。作扇底迦法。或以毒药己身血。胡麻油盐赤芥子。总相和。竟夜护摩。本尊于时慞惶唱言。止止莫莫与成就。如是作法经三日已。亦复不来与成就者。又加勇猛。以无畏心。便割己肉护摩三遍。本尊即来乞彼欢喜。心所求愿即与成就。若有阙过。一一而说。假使犯五无间。经于九夜。割肉护摩。决定而来与其成就。此是与真言。斗争之法。以无畏心。如法护身。方可而作。必不空过。得成就已。即应当速作扇底迦法。若说愆过。即须补阙。于诸成就事中。此曼荼罗为最。于中作三种事。得三种果。于中应作一切诸事。及以护摩。治罚本尊如治鬼魅。每时供养皆用新物。护摩之物亦复如是。此法不应放逸。澡浴清净。如法护身。不应轻慢。明解藏教。方以此法治罚本尊。若违此者。即使自损。

　　苏悉地羯啰经卷下

　　右经国本同宋。丹本独异。捡无所据。不敢去取。而双存之。以待贤哲。此则丹本也。

