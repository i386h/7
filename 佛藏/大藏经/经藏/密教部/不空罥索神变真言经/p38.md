<!-- { "loadSidebar": true } -->
　　世尊是出世解脱护摩曼拏罗三昧耶。能害一切障累灾厄。逾生死海住不退地。得诸如来现前安慰。出世道分净居天大梵天。帝释天那罗延天。大自在天伊首罗天。摩醯首罗天焰摩王。婆鲁拏天俱废罗天。俱摩罗天。及诸天龙药叉罗刹阿素洛乾闼婆蘖噜拏紧那罗摩呼啰伽一切鬼神。悉皆来集周遍佐护。十大执金刚菩萨摩诃萨。四天王神瞻护遮止。诸恶鬼神一切灾难不相恼害。
　　坛西门北。纵广三肘基高四指。中圆一肘深量一肘。穿火炉坑。坑上唇椽高阔四指。坑底泥捏开敷莲华。瞿摩夷黄土泥香泥如法涂摩。绕唇椽外七宝莲华叶须蕊。四面四角开敷莲华。台上置印。七宝界道开廓四门。四门四角金铜莲华。四面四角阏伽香水。水上泛华。以诸香花三白饮食。种种华鬘敷置供养。烧火食时四门四角。座上读经声声不绝。真言加持枫香木榓木柏木杜仲木。端直好者截长半肘。加持燃火。加持白栴檀香沉水香苏合香熏陆香安悉香郁金香。龙脑香。白芥子稻谷华白蜜石蜜牛酥。护摩。其龙脑香随所办著。西门安坐诵持光焰真言曰。
　　娜谟啰怛(二合)娜怛(二合)啰耶(余个反)野(杨可反一句)那莫旖唎耶(二合二句)缚(无可反)路枳谛湿(二合)缚啰野(三句)菩地萨埵野(四句)摩诃萨埵野(五句)摩诃迦噜抳迦野(六句)怛[寧*也]他(七句)唵(抬声呼之)钵头(途邑反)么振亸么抳(八句)缚啰缚啰(九句)钵头么步臡(人曳反十句)入缚攞入缚攞(十一句)虎亸舍祢(奴礼反十二句)步噜步噜(十三句)弭目乞洒(疏贾反)步臡(十四句)驮[可*欠]驮[可*欠](十五句)萨缚么谰(十六句)旖暮伽(上)播抳婆(无可反)啰第(十七句)[合*牛][合*牛](十八句)[寧*吉](宁吉反)娜[可*欠]播般(北曼反十九句)舍么舍么你(二十句)路句跢逻抳(二十一句)三(去)漫多(上)啰湿弭婆(同上)啰祢(同上二十二句)睹噜睹噜(二十三句)跛(北没反二合)啰缚啰旖暮伽(上)悉地(二十四句)唵(台声呼)步噜步嚩(无各反二十五句)那谟窣睹羝莎(二合)缚诃(二十六句)
　　献毗卢遮那如来阿弥陀佛。释迦牟尼佛世间自在王如来。次献不空罥索观世音菩萨。不空奋怒王菩萨。次献第二院一切菩萨。次献外院一切天神真言明神坛神。次献东门坛内佛菩萨。次献北门坛内佛菩萨。次献南门坛内佛菩萨。次献西门坛内佛菩萨。次献一切天龙八部。一一如法护摩供养。一切罪障灾厄变怪。王难贼难蛇虎等难悉皆除灭。国土安宁时世人民。傍生有情闻香气者。皆得解除一切罪障。命终之后莲华化生住不退地。冬夜护摩春昼护摩。日别三时。持真言者身出光明。十方刹土一切如来一时现身。伸手摩顶同声赞言。善哉善哉持真言者。汝今已得一切如来秘密出世解脱护摩坛三昧耶。降伏一切毗那夜迦诸魔鬼神。此护摩三昧耶。亦能进趣菩提道场转法轮会。观世音菩萨。身持大梵天相。一手执莲花一手执戟。一手持索一手弹指。当现身来赞言。善哉善哉持真言者。汝今已得不空罥索心解脱护摩曼拏罗成就三昧耶。汝欲何愿我令满足。是时心愿皆悉乞之。观世音菩萨伸手摩顶。摩顶之时身证神通。游往十方一切刹土顶礼诸佛。得诸如来为授阿耨多罗三藐三菩提记。住于西方极乐国土。为阿弥陀佛菩萨众数。乃至无上正等菩提。听闻深法。此护摩灰涂身洗浴。亦得除灭一切罪障。若患一切鬼神病者。持灰点额则得除差。若点心脐解除灾厄。若毒虫螫。和水涂附则得除差。若[示*厭]蛊咒诅。涂身洗浴亦得除差。若恶疮疥。和酥涂附亦得除差。若恶风雷雹数数起者。逆风雨散则得除散。若诵念处散则成界。若绕园林田疆遍遗散者。不为一切蝗虫灾食华果苗稼。若城四门散。人民踏者解除厄障。当舍命后上生天界。或生净土。若散尸陀林冢墓尸上。彼所亡者皆脱诸罪。上生天上或生净土。若散聚落城邑村坊宅舍阿兰若处。皆得安隐除诸厄难。若散王宫。解诸灾厄获得安隐。是护摩灰任意随心。加持所用皆得成就。

　　出世解脱坛像品第二十六

　　世尊是不思议观陀罗尼真言出世解脱曼拏罗像。白[疊*毛]布绢纵广四肘。或广六肘八肘十二肘。白月十五日起首图画。彩色笔盏皆净好者。龙脑香水销融香胶调色图画。画匠画时洁浴香涂。著净衣服断见妻室。不食五辛酒肉残食。食三白食。每日晨朝受八戒斋。教发信心大悲之心。中画补陀洛山。其山状像须弥山王。山有九嘴状开莲华。其当心嘴圆大平正。山上画诸宝树华树藤枝花叶。山下大海种种鱼兽。当心嘴上画宝宫殿楼阁宝树。殿中莲华师子宝座。座上不空罥索观世音菩萨。一面四臂。著天衣服镮钏珠璎。状大梵天面有三目。首戴宝冠冠有化佛。一手把莲花一手把三叉戟。一手把罥索一手施无畏。结加趺坐。右多罗菩萨手执优钵罗花半加趺坐。后毗俱胝菩萨半加趺坐。左湿废多菩萨手执俱物头花半加趺坐。后莲华逊那利菩萨手执莲花半加趺坐。菩萨冠璎耳珰镮钏天诸衣服。种种庄严坐莲花座。座下右不空罥索菩萨。长跪合掌执持罥索。后布施波罗蜜菩萨净戒波罗蜜菩萨。安忍波罗蜜菩萨精进波罗蜜菩萨。静虑波罗蜜菩萨。座下左不空奋怒王菩萨。四臂。二手合掌。一把莲花一执罥索。长跪而坐。后般若波罗蜜菩萨方便波罗蜜菩萨。愿波罗蜜菩萨力波罗蜜菩萨。智波罗蜜菩萨。十波罗蜜菩萨。花冠璎珞耳珰镮钏白色天衣。种种庄严各蹈莲花。静虑波罗蜜菩萨后。一髻罗刹女身真青色。面目嗔怒狗牙上出。首戴髑髅而有六臂。左一手执三股金刚杵一手持莲华一手持罥索。右一手执钺斧一手执如意杖一手执三叉戟。蛇为璎珞腰搏虎皮。半加趺坐身圆火焰。智波罗蜜菩萨后。度底使者身真青色。面目嗔怒狗牙上出。首戴髑髅而有八臂。左一手执三股金刚杵一手持青莲花。一手执三叉戟一手扬掌。右一手执剑一手执钺斧。一手执曲刀一手执罥索。蛇为璎珞腰搏虎皮。半加趺坐身圆火焰。不空罥索菩萨座下。五苦行仙众诸天子众。持诸花果半加趺坐。不空奋怒王座下。五苦行仙众诸天子众。持诸华果半加趺坐。观世音顶上。横行七佛。右手作摩顶相结加趺坐。师子宝座放众光明。第四佛前。执金刚秘密主。一手当胸执金刚杵。一手执白拂。瞻仰如来。七佛行上。毗卢遮那佛。左阿弥陀佛右世间自在王如来。结加趺坐师子宝座。观世音左右竖行。三十二佛结加趺坐。师子宝座放众光明。佛外周匝。画三股金刚杵花鬘。于花鬘外。周匝行画三十二天神。执持器仗杂宝华果半加趺坐。三十二天神外。周匝行画大梵天那罗延天。大自在天伊首罗天。摩醯首罗天帝释天。不骄乐天广果天。少光天兜率陀天。色究竟天乐变化天。净居天三十三天。他化自在天。日天子月天子四天王焰摩王。水天俱废罗天俱摩罗天。火天风天摩诃迦罗神。难祢计湿皤罗天。难陀龙王优波难陀龙王。皤罗祢皤神布刺拏跋陀罗神。摩尼跋陀罗神诸天天神。花璎衣服种种庄严。执持器仗杂宝花果半加趺坐。诸天神外。周匝画莲花鬘三股金刚杵花鬘。于花鬘外。周匝画一百八七宝开敷莲花。一一台上或置一手或置二手。一一手中执持诸印绕火焰光。于其山间画难陀龙王跋难陀龙王。宫殿中有一切龙女。执持宝华瞻献菩萨。山下右。无譬喻天女婆散底天女。地天女毗摩夜天苗稼天药天神。山下左。功德天女辩才天女。商迦利天女。商弃尼天女。罗刹天女是诸天女。花璎衣服种种庄严。持诸宝花瞻献菩萨。于宝宫殿会外上。横行画八舍利宝塔。其塔行右画菩提树。树下释迦牟尼佛。结加趺坐师子宝座。面向观世音作说法相。右具寿庆喜。左执金刚秘密主菩萨。身状青色。一手把白拂一手掌金刚杵。绕佛左右诸大菩萨会下。苦行仙众诸天子众。捧持宝花曲躬而立。面向观世音菩萨供养。其塔行左又画释迦牟尼佛。结加趺坐师子宝座作说法相。右具寿庆喜。左执金刚秘密主菩萨。身状青色一手把白拂一手执金刚杵。绕佛左右诸大菩萨声闻缘觉。面向观世音。会下苦行仙众。诸天子众。执持宝花曲躬而立。面向观世音菩萨供养。其塔行上横行及左右竖行。五十四佛结加趺坐师子宝座。观世音座右。持真言者跪坐瞻仰菩萨。一手持数珠一手执花香炉。世尊此不空罥索心王陀罗尼真言三昧耶。不思议观陀罗尼真言出世解脱曼拏罗像。名一切菩萨摩诃萨所敬礼处。亦名一切如来目所观察菩提道场大秘密像三昧耶。若有苾刍苾刍尼国王王子后妃婇女大臣僚佐婆罗门及诸人民。观瞻斯像欢喜信向种种供养。所有谤佛谤法。谤诸菩萨声闻缘觉无量重罪。应堕阿毗地狱住者。皆得消灭。获清净身摄受相应。即谠承事供养十方九十九殑伽沙俱胝那庾多百千如来应正等觉。坐菩提场转大法轮。福聚功德。即当承事供养补陀洛山宝宫殿中。一切诸佛菩萨大众福聚功德。若有有情信心清净。合掌观睹赞叹礼拜。即得无量大福德蕴摄受相应。观世音菩萨忆念加被。当得一切如来神通。摄持身意六根清净。贪嗔嫉妒随业重罪皆得消灭。常为世间人民爱敬。寿不夭疾离诸宿障。命寿终后往安乐国莲台化生。此出世解脱坛像。能进无上无等法故。

　　一切菩萨敬礼解脱三昧耶真言品第二十七之一

　　世尊言一切菩萨摩诃萨敬礼解脱三昧耶真言者。以诸有情为大悲心。但读诵持。即得十方一切佛土皆自门开。所有一切诸佛菩萨摩诃萨。一切陀罗尼神曼拏罗神。一切天神皆悉祐护。当得种种真言坛印之法。清净出世无量无边一切菩萨敬礼解脱三昧耶真言。
