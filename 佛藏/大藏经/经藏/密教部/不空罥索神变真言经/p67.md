<!-- { "loadSidebar": true } -->
　　尔时执金刚秘密主菩萨摩诃萨。见是广大无量神变。合掌欢喜深心踊跃叹未曾有。尔时观世音菩萨摩诃萨得佛诰已。又白佛言世尊。若苾刍苾刍尼族姓男族姓女。能以一切如来金刚身语心印。金刚法门甚深秘密大三昧耶大悲之心。信解受持读诵修习恭敬供养是一切不空罥索心王陀罗尼真言。广大解脱莲华曼拏罗印三昧耶者。清洁洗浴著净衣服。一心寂默勿与他语。面东合掌顶礼十方一切诸佛菩萨摩诃萨。如法而坐。加持众香烧焯供养一切诸佛菩萨摩诃萨众会。乃当诵此广大明王央俱舍真言。顶礼十方一切诸佛如来菩萨摩诃萨众。誓菩提愿烧香供养。便诵广大明王央俱舍真言。如法作法昼夜六时而不间绝。满七七日或一百日或二三百日。得观世音补陀洛山。所有一切观世音种族。一切菩萨一切天神。一切曼拏罗神真言明神。天龙八部悉皆欢喜。凑会加被一时护念。梦觉现身为令证解一切菩萨摩诃萨。共所合掌恭敬顶礼。一切不空罥索心王陀罗尼真言。广大解脱莲华坛印变像三昧耶甚深诸法。若一千日若二千日。若三千日若四千日。若常受持所求一切菩提胜法悉疾成就。常得观世音觉梦现身护念加慰。一切善相功德福蕴。口气香洁声音清彻。舌相柔软肤体光泽。清净无垢。复谠受持读诵恭敬供养十方一切不空如来种族陀罗尼真言。曼拏罗印三昧耶。一切毗那夜迦诸天魔众皆自敬伏过现所造阿毗地狱。一切重罪尽皆消灭。身器清净舍宅清净同伴清净。有三毒者得离三毒。有愚痴者得离愚痴。有贪欲者得离贪欲。有垢障者得离垢障。有魔障者得离魔障。有恶心者得离恶心。不持五戒八戒十戒菩萨戒者。当于持戒。不禅定者而当禅定。不持斋者当。于持斋。不持梵行者当持梵行。一切坛法不清净者而得清净。无福德者而得福德。不持二百五十戒五百戒者。当持二部清净戒品。未入一切灌顶曼拏罗者。当入一切灌顶曼拏罗三昧耶。未证一切三摩地者。当证一切三摩地。不结手印者当结手印。未见一切佛法僧宝者。当见一切佛法僧宝。未得一切菩萨观察忆念者。则得一切菩萨观察忆念。未种一切菩提善根者。得种一切菩提善根。不修布施波罗蜜多者。当修布施波罗蜜多积集相应。不修净戒波罗蜜多者。当修净戒波罗蜜多积集相应。不修安忍波罗蜜多者。当修安忍波罗蜜多积集相应。不修精进波罗蜜多者。当修精进波罗蜜多积集相应。不修静虑波罗蜜多者。当修静虑波罗蜜多积集相应。不修般若波罗蜜多者。当修般若波罗蜜多积集相应。若昔退失一切陀罗尼真言三昧耶者。则不退失一切陀罗尼真言三昧耶。未得善知识教诫教授者。当得善知识教诫教授相应。未得时世人民信向恭敬供养者。当得时世人民信向恭敬供养。世尊此广大明王央俱舍真言。如是威力。能广摄持一切广大无等等量悉地成就。又能摄持一切如来。十力四无所畏。四无碍解大慈大悲大喜大舍。十八佛不共法。三十七助道法。真如实际第一义法。犹是威力即能刹那。增长无等最极福聚诸大法蕴。悉地成就。如是广大称赞威德。皆是观世音菩萨摩诃萨心。不空广大明王央俱舍真言。不空能摄最大善根成就相应。

　　不空罥索神变真言经卷第二十四



　　不空罥索神变真言经卷第二十五

　　　　大唐天竺三藏菩提流志译

　　广大明王摩尼曼拏罗品第五十三

　　世尊若苾刍苾刍尼族姓男族姓女。乐见观世音净妙身者。清洁洗浴以香涂身。著净衣服食酥乳酪饭。戴七仙人其身各长一把量等。当用金作或白栴檀木作。或以银作纯金庄饰置于坛中如法供养。广大明王央俱舍真言加持相现。以一仙人戴置顶上。以一仙人佩置胸前。以一仙人佩置背上。以二仙人左右髆上。以二仙人左右肘上。当用绯缯作囊系佩。于闲静处方圆五肘。净治其地起基四指。以诸香泥细饰涂治。规列界院开廓四门。内院当心一百八叶开敷莲华。一一叶上央俱舍印绕火光焰。台上摩尼珠印光焰围绕。绕台四缘火光光焰。四面四角开敷莲华。台上罥索印左右相盘。其索两头当作钩形。次院四角开敷莲华。台上诸印绕火光焰。四角四天王神面目嗔怒。执持杵槊绕身光焰。东门须弥卢山。顶上执金刚秘密主菩萨面目喜悦。一手执金刚杵一手揭掌绕身光焰。南门宝华树。树华台上广大奋怒明王面目可畏。一手执莲华鬘一手扬掌绕身光焰。西门须弥卢山顶上天帝释面有三眼。一手执金刚杵一手扬掌绕身光焰。北门旖暮伽观世音大奋怒王。面目嗔怒坐莲华座。一手执莲华鬘一手扬掌绕身光焰。次院四面开敷莲华。台上诸印绕上火焰。四门如意瓶印口出莲华荷叶蒲桃朵叶。四角莲台。十字金刚杵印绕上火焰。内外院地纯白色地金刚幖帜。置不空罥索观世音像。外四面界五色线围幡华庄严。敷置银瓮阏伽牛乳。金瓮阏伽沉檀香水。银香炉烧香供养六十四分。种种香华果子三白饮食。或白磁瓮阏伽香水。四门香罏随烧诸香。六十四灯。广大明王央俱舍真言加持供物。时华稻谷华种种华鬘而皆敷献。作是法者起白月八日食三白食。大可畏明王央俱舍真言。加持白芥子香水。净治内外加持身上。每十五日断语绝食。广大明王央俱舍真言。加持白芥子散方结界。一切诸恶天龙八部诸魔鬼神毗那夜迦怖散驰走。一切诸善天龙八部。护佛法者皆悉凑会四方拥护。一切水天火天风天。四天王天焰摩王各诸眷属。皆来凑会四维拥护。一切地天皆悉来会下方拥护。一切大梵天帝释天。那罗延天摩醯首罗天。婆底夜天日天月天星天。皆来凑会上方拥护。如法结界。坛东敷白茅草加趺而坐。每日时别诵母陀罗尼真言。一加持华一掷不空罥索观世音像上。大可畏明王央俱舍真言。一加持白芥子一抛像上。广大明王央俱舍真言。一加持香一烧请现。又一加持白芥子一打坛中一百八叶莲华台上。如法作法六时无间满祈日夜。五更之时像自动瞻。当出种种微妙梵声如紧那罗声。是真言者倍复精恳发坚固心。诵广大明王央俱舍真言声声不绝。坛心莲台出种种光遍照十方。是时坛内出诸天香。气多芬馥遍彻十方。过于世间百千种香。是香气雾覆于坛上周圆广大百千逾膳那。状如伞盖青琉璃色。住空显现不空罥索观世音菩萨摩诃萨。中莲台上当复涌现三十二相八十种好清净色身。如大梵天王。身有四臂。一手执莲华一手执罥索。一手执三叉戟一手施无畏。首戴宝冠冠有化佛。天诸衣服耳珰环钏。众宝璎珞用庄饰身。身放光明过百千日初出光明。面目熙怡。腾住空中看真言者。遍观十方高声赞言。善哉善哉大真言者。则伸俱胝百千光手摩其顶上。即证神通。便随菩萨升空而坐。授得不空广大明王央俱舍广大光严神通幻化解脱三摩地。不空观三摩地。广大宝藏称赞三摩地。无垢称三摩地。观世音菩萨摩诃萨心不空明王央俱舍陀罗尼三摩地。授得如是殑伽沙俱胝那庾多百千三摩地。若证此三摩地者。则得一切菩萨摩诃萨。共所合掌恭敬顶礼。一切不空罥索心王陀罗尼真言广大解脱莲华坛印变像三昧耶皆悉现前。复得一切广大莲华种族陀罗尼真言坛印三昧耶。复得一切如来种族陀罗尼真言坛印三昧耶。复得一切金刚种族陀罗尼真言坛印三昧耶。复得一切摩尼种族陀罗尼真言坛印三昧耶。复得一切香象种族陀罗尼真言坛印三昧耶。复得九十二殑伽沙俱胝那庾多百千真言明仙大真言仙三昧耶。尔时观世音菩萨摩诃萨。又复语言更何所求。我今为汝皆得满足。是真言者心所愿求。出世一切菩提愿行皆应乞之。亦复教诏出世世间三世法故。尽令悟解。

　　广大明王三三昧耶品第五十四

