<!-- { "loadSidebar": true } -->
　　世尊如是真言三昧耶。于一切观世音曼拏罗印三昧耶中。随诸物类三遍五遍加持作法。则疾成就无诸障碍。尔时观世音菩萨摩诃萨。复白佛言世尊。如来听说读诵。成就真实一切不空如来秘密种族会通一切曼拏罗印三昧耶秘密法性无戏论性大乐不空金刚法故。方便善巧成立胜智。一切事业调伏世间。溥遍三界自在最胜。此三昧耶乃于一切无上菩提真实解脱坛印法中。简择诠出。为真言者圆满成就一切菩提灭诸盖障。若苾刍苾刍尼族姓男族姓女。能依一切不空如来甚深智印善建立性金刚法门。以大悲心恭敬供养。受持读诵书写解说。或复教人书写受持。如法思惟清净修行。无暂舍废常依如是不空罥索心王陀罗尼真言三昧耶中一一曼拏啰印三昧耶。随真言法一一作法。我当随逐为作拥护。为除无始垢障重罪。为速现与不空随量成就法愿。世尊斯人我常不舍。当与安住不退转地。乃至阿耨多罗三藐三菩提转法轮处。我常承事爱乐是人。亦如阿难承事如来。无暂懈怠。如是承事乃至涅槃收取舍利。大以七宝起舍利塔。以诸华香种种幢幡宝盖衣服。常作供养无时断绝。世尊我于此人。如是爱乐恭敬尊重观侍供养。世尊若旃茶罗人受持此法。不识恩义外示贤善内行腐败。窃盗一切陀罗尼真言坛印三昧耶。我慢贡高无菩提心。不持净戒不住慈悲。谄曲嫉妒互相毁蔑。谤讟一切陀罗尼真言坛印三昧耶。亦不具信此陀罗尼真言坛印三昧耶。如斯人辈是真恶族旃茶罗种。世尊如是旃茶罗人。我以种种方便神力。欲脱此人少许厄难。无能得济。由斯因缘修不成就非我过咎。世尊复有苾刍苾刍尼诸族姓子。身意恬寂持如来戒。正见正信是不空罥索心王陀罗尼真言广大解脱莲华曼拏罗印三昧耶。具依众法无诸妒心。昼夜精勤受持读诵恒不断绝。我随爱乐肩负是人恒不舍离。心所求法皆为满足。
　　尔时释迦牟尼如来。赞观世音菩萨摩诃萨言。善哉善哉大悲者。汝发斯愿为最上愿。如是愿者汝应为之。世间度脱一切有情。皆令安住阿耨多罗三藐三菩提地。尔时执金刚秘密主。一切眷属曼拏罗神四天王神。一切天龙药叉罗刹乾闼婆阿素洛孽鲁茶紧那罗摩呼罗伽人非人等。一时合掌恭敬瞻仰同声赞观世音菩萨摩诃萨言。善哉善哉大悲者。我等大众同于世间随逐尊者。恭敬供养此不空罥索心王陀罗尼真言广大解脱莲华曼拏罗印三昧耶。此法真是一切如来种族会通三昧耶。我辈皆能常勤依法受持读诵书写听闻恭敬供养求大成就。职令不断。若见有人常能依法。受持读诵恭敬供养。我辈常护助成就法。圣者我辈知恩。非不知故以坚固心。愿长守护不舍是法。
　　尔时观世音菩萨摩诃萨。诰诸大众善哉善哉。汝能发是最精进愿护持此法。此法是真一切如来种族会通三昧耶尔时执金刚秘密主一切眷属。闻法欢喜合掌旋绕辞还本宫。

　　不空罥索神变真言经卷第二十三



　　不空罥索神变真言经卷第二十四

　　　　大唐天竺三藏菩提流志译

　　执金刚秘密主问疑品第五十一

　　尔时执金刚秘密主菩萨摩诃萨。于自宫中乃与无量诸大真言仙王。前后围绕。端坐观察思惟此法。诰诸仙言。彼观世音菩萨摩诃萨。说此不空罥索心王陀罗尼真言广大解脱莲华曼拏罗印三昧耶。乃是一切菩萨摩诃萨。共所合掌恭敬顶礼修治之处。极为甚深秘密法藏。我及梵释一切诸天诸真言。仙一切魔众沙门婆罗门人非人等。尽皆迷惑非意思伺非度所测。此法广大极为甚深难解难入。如是不空罥索心王陀罗尼真言广大解脱莲华曼拏罗印像三昧耶无量无数。已于佛前大众中说等如大海。云何得入此大法海三昧耶门。修学受持。我等犹如芥子击动苏弥卢山。云何得动。如以十方一切微尘诸佛刹土。内芥子中。云何得入。若复有人乐欲书写受持读诵听闻修者。先不承事恭敬供养十方过现一切刹土殑伽沙俱胝那庾多百千诸佛。一切深法读诵听闻。何由得解此不空罥索心王陀罗尼真言广大解脱莲华檀印三昧耶。是一切菩萨摩诃萨。共所合掌恭敬顶礼赞叹受持读诵修习。大秘密三昧耶。得解脱处。非我修法。由是迷惑。难解难入此大甚深秘密三昧耶。又复有人受持一切诸佛法教。证于出世最甚深法善巧智慧。于此法中勇猛精进信解受持。读诵听闻犹不得了。何况今世当世。苾刍苾刍尼族姓男族姓女。受持读诵听闻修习此不空罥索心王陀罗尼真言广大解脱莲华檀印三昧耶种种神通。求成就者。当云何成。我诸菩萨梵释诸天。一切诸众。有此疑惑事须问佛为解众所心之疑惑。当令有情修治成就得满诸愿。
　　尔时执金刚秘密主菩萨摩诃萨。当敕无量俱胝百千诸大真言仙王大众。各以无量神通威力。饰持种种幢幡宝盖。真珠网缦杂宝华鬘。天妙衣服水陆诸华。天诸末香涂香烧香。天诸伎乐头冠缨珞。七宝绦襻钗珰环钏。一切色相摩尼宝珠。前后围绕。执金刚秘密主菩萨摩诃萨而为上首。发宫殿中作大神通。以此不空罥索心王陀罗尼真言三昧耶神通威力。从空来至补陀洛山观世音菩萨摩诃萨宝宫殿中。不空罥索心王陀罗尼真言广大解脱莲华曼拏罗印三昧耶会上。正于如来大众中下。则便佛前恭敬作礼。各以所持种种供具作大供养。右绕如来数百千匝。却退一面重礼佛足。往观世音菩萨摩诃萨前。一时顶礼菩萨双足。复作种种广大供养。右绕七匝及遍周匝。广大供养一切菩萨摩诃萨大曼拏罗神。并会大众。尔时执金刚秘密主菩萨摩诃萨。与诸仙众便于观世音菩萨摩诃萨前。嬐然一面整理衣服。合掌恭敬靖默瞻仰。于须臾间执金刚秘密主菩萨摩诃萨。轮弄持杵步如师子往诣佛前。又复顶礼右绕三匝却退一面。长跪叉手前白佛言。世尊彼观世音菩萨摩诃萨。说此不空罥索心王陀罗尼真言广大解脱莲华曼拏罗印三昧耶。乃是一切菩萨摩诃萨共所合掌恭敬顶礼修治之处。极为甚深难解难入。逾过大海苏弥卢山。不可动摇。特奇希有难为受持读诵修习。此法中有无量无边陀罗尼真言。广大解脱莲华曼拏罗印三昧耶像成就之法。无量如来现神通法。无量不空王观世音菩萨摩诃萨。所有受持读诵修习成就神通变现之法。世尊我及一切菩萨摩诃萨。梵释诸天一切诸众皆当疑惑。云何受持读诵听闻修习。云何令得成就是法。一一陀罗尼真言曼拏罗印像三昧耶。所供养法各别。皆有无量无边三昧耶门。云何令于现在未来苾刍苾刍尼族姓男族姓女。信解受持读诵修习。心不散缘心不迷惑。依何法门而得成就。惟愿如来为令解释断诸疑惑。
　　尔时释迦牟尼如来。谓执金刚秘密主菩萨摩诃萨言。如是如是。此法具有种种秘密轮摄如来陀罗尼真言之行成就法门。若有最上成就斯者。则得无量大智海生。获大成就。无量广大六波罗蜜多福蕴善根成就相应。
　　尔时执金刚秘密主菩萨摩诃萨。复白佛言世尊。何者名得最上成就。云何以此成就得诸成就。尔时如来谓执金刚秘密主菩萨摩诃萨言。若有苾刍苾刍尼族姓男族姓女。有少宿植真菩提心善根种子如芥子者。彼人则得最胜成就。如是真实菩提心人。随其力办当作金铜舍利制多。于制多中置佛舍利。恒常精进。日日当以种种香水。如法灌浴舍利制多。置于坛内。并置此经。常以种种华香供养。受持读诵听闻修习。令不间断。则得最上成就之法。所作诸法尽皆成办。以是受持供养功德。日日则当承事供养九十九殑伽沙俱胝那庾多百千佛所种诸善根。复得此诸如来受记加被护念赞叹。无量方便善根成熟。复得一切菩萨摩诃萨。共所修治恭敬顶礼。无量不空罥索心王陀罗尼真言广大解脱莲华曼拏罗印三昧耶。无量不空广大明王真言曼拏罗印三昧耶处皆获成就。斯人由此受持供养舍利之福。即身现前获得无量功德称叹得大成就。执金刚秘密主。我虽此说犹未了矣。汝应复往观世音前具所陈问。彼复为汝重更宣说。
　　尔时执金刚秘密主菩萨摩诃萨。欢喜踊跃顶礼佛足。往观世音菩萨摩诃萨前。合掌顶礼右绕三匝。于一面立欢喜微笑。轮弄持杵瞻仰菩萨目不暂舍。尔时观世音菩萨摩诃萨。诰执金刚秘密主菩萨摩诃萨。言仁者瞻我请求何愿。我当相为一一解释令所愿满。
　　尔时执金刚秘密主菩萨摩诃萨。即白观世音菩萨摩诃萨言。此不空罥索心王陀罗尼真言。广大解脱莲华曼拏罗印三昧耶。乃是一切菩萨摩诃萨共所恭敬顶礼学处。深广无量难解难入。是法中有无量种陀罗尼真言广大解脱莲华曼拏罗印像三昧耶。极为甚深。广大无量逾过大海苏弥卢山。等如虚空无有限量。此法广大从何出生。云何受持读诵听闻修习。云何尽得一一解了。云何了知证法成就。云何大法而得成就云何地成就广大解脱莲华曼拏罗印三昧耶。何者为先何者为中何者为后。是中无量陀罗尼真言。各有无量坛印法则。应云何作云何证解。惟愿圣者为我解说除断众疑。解此法中无量陀罗尼真言坛印像法。一切受持得大成就。
