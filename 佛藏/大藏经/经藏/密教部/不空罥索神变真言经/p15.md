<!-- { "loadSidebar": true } -->
　　世尊大自在天三叉戟罥索三昧耶。镔铁为戟。其戟量长四手把量。罥索等分取生[犛-未+矛]牛尾生童男头发。五净净治建曼拏罗。真言加持索股。长为一条勿别为股。覆叠三股长十六肘。合成罥索。其索一头系戟干上。黑月八日图曼拏罗。严宝彩座置戟罥索。其索宽盘绕戟四边。安不空王观世音像。种种供养每日诵母陀罗尼真言秘密心真言。先持戟索。夜诵奋怒王真言。加持白芥子。先打戟索。三十六旬无间作法。戟上索上放大火光。明时真言者左手执戟右手持索。诵奋怒王真言一百八遍。则证大自在天神通三昧耶。寿延十八千岁。世间游行。于诸鬼神得无所畏。大自在天一切鬼神而为仆从。若尸陀林中右轮索执戟。大奋怒声诵奋怒王真言七遍。林中鬼神而皆现身。鬼神宫门一时开现。中有珍宝任取无碍。若以索一头系故人项。持真言者执戟真言故人。令语所问世间诸吉凶事皆自说之。若如旧者解去其索。若以索系药叉像项。持真言者执持戟拟。大嗔怒声一诵奋怒王真言。一唱拽声一百八遍。则真药叉来前现身。白真言者有何所作。当复语言我今相须。乃至命未尽来使役仁者。作一切事当常随我。药叉白言今即依命。若以索系药叉女像项上。真言者执持戟拟。大嗔怒声一诵奋怒王真言。一唱拽声一百八遍。真药叉女来前现身。白真言者今何所作。当复语言我求三愿。女今与我。其药叉女白言任取。与我为母常当给赐一切财宝。与我为姊常当供给一切衣服饮食。恒相随逐处处游戏。与我为妹任为驱使满种种愿。若以索系毗沙门像项上。持真言者执持戟拟。大嗔怒声一诵奋怒王真言。一作摄召毗沙门势一千八遍。真毗沙门来前现身。持真言者白言大天。每日乞金一千大两金钱一千。天言随意。若得金钱勿令贮积。随得随施作诸功德。若以索系摩诃迦罗像项上。持真言者执持戟拟。大嗔怒声一诵奋怒王真言加持自手作大嗔心。一挌摩诃迦啰面三五七下。其像大叫。时真言者勿生怖畏。结期克印拟摩诃迦啰像。其像眼中便泪出下。手指取泪点涂额上。得秘密三昧耶见于伏藏。又真言手挌三四七下。其像眼中便血出下。承掬饮之即证身通。腾空自在于诸药叉威用第一。若欲摩诃迦啰神现身来者。烧安悉香大嗔怒声。一诵奋怒王真言。一称摩诃迦罗名。一唱拽声一千八遍。即来现身所求诸愿皆得圆满。其大鬼子母诃利底亦自降伏。若有别求一切诸愿。亦如是作皆得成就。世尊如是阿暮伽王观世音像罥索三昧耶。乃是真实成就一切最胜三昧耶处。随诸相类以大幻化三昧耶力。示现一切神变相状。所谓现于千手千眼。轮持无量神通手印器杖印。三界示现种种色身。随诸众生而皆导诱。或现一切密妙色身。利益有情成熟。种种菩提善根。是真言者应勤修学出世世间一切诸法。趣向一切如来地静观地菩萨地。则得常见一切如来真妙色身。及见净土观世音菩萨广大神通。以是义故。智者应当恭敬尊重如是罥索三昧耶。如见佛身观世音身。何以故此法能现阿暮伽王观世音一切最胜解脱真妙色身不空神通大自在三昧耶一切不空如来无等等阿罗诃三藐三佛陀三昧耶。是真言者应常昼夜守护其心。恒不懈念。住于布施净戒安忍精进静虑般若波罗蜜多大悲之心。依法修行恭敬供养。具足如法。一一塑画一切诸佛一切不空罥索观世音菩萨摩诃萨莲花种族菩萨摩诃萨天龙药叉神鬼形像。恭敬尊重以诸花香而为供养。心不杂念持念不空罥索心王母陀罗尼真言三昧耶。广大解脱莲花曼拏罗印三昧耶。常不废忘。则得旖暮伽王母陀罗尼真言罥索三昧耶。奋怒王真言罥索三昧耶。种种神通三昧成就。及得成就一切诸佛菩萨摩诃萨一切观世音菩萨摩诃萨。一切神通三昧耶。复得一切天龙药叉罗刹乾闼婆阿素洛蘖鲁荼紧那罗摩呼罗伽。可畏神微妙色神焰摩王毗沙门天。伊首罗天摩醯首罗天大梵天那罗延天。大自在天俱摩罗天火天风天。日天月天星宿天。昼神夜神步多鬼等三昧耶皆悉成就。世尊如是示现说者。为诸有情得利乐故说。为调伏一切邪见众生入正道故说。以此义故我今示现。随诸有情相应调伏说此法教。若有智者不应法上生于疑心。其作法者。先须明解一切坛印诸法日月时分。于闲静处心所乐处。随其像法索法作坛。置佛置不空罥索观世音菩萨。天龙八部神鬼形像。或随心所乐佛菩萨观世音菩萨。或诸天神鬼神像法。任令图塑随所作法。若诸天神龙神鬼像。作证法者皆系项上。若佛菩萨执金刚像。作证法者皆置手上足下。依上中下三昧修行。作一切法悉皆成办。若求一切解脱法者。以摩尼宝索置佛观世音菩萨足下。诵摩尼宝陀罗尼真言。则证诸法解脱之门。当此生后获大菩提。成等正觉转大法轮。

　　不空罥索神变真言经卷第六



　　不空罥索神变真言经卷第七

　　　　大唐天竺三藏菩提流志译

　　护摩增益品第七

　　世尊是不空王护摩三昧耶。能成一切功德善根。能灭过现一切罪障。能破一切设睹噜等。能除一切恶毗那夜迦。能止一切恶讷瑟吒。能灭一切不吉祥相。能禳十六大地狱苦。能除八大怖畏之怖。能破一切怨诤酬难。能伏他军一切兵仗。能除一切疫病饥馑。能证一切诸佛大智。能入一切诸佛菩提。若有有情如法修学。常使四天王天一切天龙八部鬼神。皆当护祐。一切如来观世音菩萨观察加祐。世尊说扇底迦三昧耶。安乐有情灭诸灾疫。说补瑟置迦三昧耶增益有情福命财宝。说阿毗柘鲁迦三昧耶。治灭一切恶性药叉罗刹啖人精气者。皆自置伏。使诸稠林邪见有情入于正见。以斯义故说护摩法。成就出世世间解脱三昧耶。当如法作。请召一切诸佛菩萨火天诸天那伽龙神真言明仙烧食供养。换洁身服。去道场处不远不近。观见尊容作护摩坛。方圆四肘治饰坛地开廓门道。基高侧手内院穿炉。广一肘半深一肘量。周匝重缘。内缘高阔二指之量。外缘高阔四指之量。炉底泥作八叶莲花。于花台上重捏泥轮。如法涂磨。外院一肘。东方置大梵天印帝释天印日天印。东南方置火天印诸仙印。南方置焰摩王印一髻罗刹神印度底使者印。西南方置泥利帝神印诸罗刹印。西方置水天印龙印地天印月天印。西北方置风天印蘖路荼印。北方置毗沙门印诸药叉印。东北方置大自在天印伊舍那天印。结印辟除护身结界。而请召之。四角置阏伽瓶。四门置香炉烧种种香。敷诸花香饮食供养。加持净茅灰。与同伴者点额护身。敷茅草座。酉戌之时面东而坐。以杜仲木木榓木柏木。如大拇指长十二指截。炉内然火。扇挻勿吹。当以香水洒净火上弹指三遍。当观火焰金为啰字变为火天。一面三目身白四臂黄发冠髻。左二手一持君持一执宝杖。右二手一施无畏一掐数珠。半加趺坐放大火焰烧香请召。以稻谷花白芥子好酥。真言护摩请唤火天真言曰。
　　唵(一)入(轻呼)缚(二合)攞入缚(二合)攞(二)跛(二合)罗入缚(二合)攞(三)底瑟詑縒么焰(四)虎噜虎噜(五)[合*牛][怡-台+巿](六)莎(二合)缚诃(七)
