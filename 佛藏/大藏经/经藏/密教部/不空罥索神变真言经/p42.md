<!-- { "loadSidebar": true } -->
　　尔时执金刚秘密主菩萨摩诃萨。合掌恭敬白佛言。世尊我今惟忖。观世音菩萨摩诃萨。说此不空罥索心王陀罗尼真言广大解脱莲花坛印三昧耶。极为甚深广大无量。难解难入难得成就。观是法中。有无量坛法无量印法。无量像法无量轨则威仪之法。犹如大海须弥山王。虚空阳焰微尘数等。又如如来无量大智。无与等智无思量智。总非一切天龙八部六欲魔众人及非人之所度量。唯是如来甚深大智见智。藏智大解脱智。亦是一切菩萨摩诃萨等。大智本行法界之智。此法前际中际后际皆不可得。我心思忖极大迷乱。何者是前何者是中何者是后。何者是可通解成就之法。何者是根本莲花顶陀罗尼真言。何者是秘密心真言。何者是熙怡真言。何者是奋怒王真言。何者是奋怒王心真言。何者是一字二字三字四字。乃至十字真言。何者是安隐法丰饶法降伏法。何者是点药法涂药法。何者是像法坛法印法。何者是召请结界。梳发洗浴治衣。甘露灌顶被甲。坐卧法。何者是采花烧香涂香。芥子食饼果子花鬘法。何者是三白饮食燃灯。入坛礼拜行道散花。教受整仪法则。何者是取珠转念乞梦。护身结界烧火火食。神通器仗摄法。何者是请召观世音菩萨。亲近发遣法。何者是罥索法。何者是金刚杵法。世尊此法我不悟解。于何相中仿敩修习。当得成就。后末世中我当云何随顺众生种种心行。教修何法。依何陀罗尼真言之法。开导度脱。若修治者成何悉地。我于此法极大迷乱。无诸智解惟垂哀愍。愿如法说解破疑网。
　　尔时释迦牟尼如来应正等觉。诰执金刚秘密主菩萨摩诃萨言。善哉善哉。
　　秘密主。汝发斯问极为善问。何不早问迟辩若斯。汝能开导为诸众生及真言者。皆得最上成就之地。故作是问为最大问。
　　秘密主此不空罥索心王陀罗尼真言三昧耶。巨如十方无量大海难解难入。宁以海水沥渧数知。此不空罥索心王陀罗尼真言三昧耶。实非数量得知其际。又以须弥山王末如微尘。亦尽数知。此不空罥索心王陀罗尼真言三昧耶。非所算分知其数限。如是广大逾过大海微尘算分数分。
　　秘密主所有十方过现未来一切如来。有种种智三昧耶亦可知数。此不空罥索心王陀罗尼真言三昧耶。非所算数得知其际。
　　秘密主一切诸佛菩萨摩诃萨所有法智。知五蕴等差别相转。所有类智。知蕴界处一切缘起。若总若别是无常等。所有俗智。知一切法假设名字。所有他心智。知诸有情心心所法修行证灭。所有苦智知苦不生。所有集智知集永断。所有灭智知灭应证。所有道智知道应修。所有尽智知贪嗔痴尽。所有无生智。知诸有趣而不复生。所有如实智。解一切智一切相智。所有未知当知根。于诸圣谛未得现观。未得圣果。所有已知根。于诸圣谛已得现观。已得圣果。所有具知根。谓诸声闻独觉一切诸佛菩萨摩诃萨等。所有有寻有伺三摩地。离一切欲恶不善法。有寻有伺离生喜乐。入初静虑具足而住。所有无寻惟伺三摩地。于初静虑第二静虑中间时定。所有无寻无伺三摩地。从第二静虑乃至非想非非想处。所有佛随念法随念。僧随念戒随念。舍随念天随念。寂静厌离随念入出息随念。身随念死随念。所行布施波罗蜜多时。以一切不空智大悲为首。自施一切内外所有。亦劝他施一切内外所有。所行净戒波罗蜜多时。以一切不空智大悲为首。自住十善业道。亦劝他住十善业道。所行安忍波罗蜜多时。以一切不空智大悲为首。自具增上安忍。亦劝他具增上安忍。所行精进波罗蜜多时。以一切不空智大悲为首。自修六波罗蜜多精勤不息。亦劝他修六波罗蜜多精勤不息。所行静虑波罗蜜多时。以一切不空智大悲为首。自修巧便。入诸静虑无量无色。终不随彼势力受生。亦善劝他。入诸静虑无量无色。同已善巧。所行般若波罗蜜多时。以一切不空智大悲为首。自如实观一切法性无所执著。亦劝他观一切法性无所执著。亦复不住自性自相。若动若住不可得故。所修四正断时。于诸未生恶不善法。为不生故。于诸已生恶不善法。为永断故。未生善法为令生故。已生善法为令安住。不忘增广倍修满故。所修四神足。修欲三摩地时。断行离依成就神足。修勤三摩地时。断行离依成就神足。修心三摩地时。断行离依成就神足。修观三摩地时。断行离依成就神足。以无所得为方便。修信根精进根念根定根慧根时。谓信根精进根念根定根慧根性。离依离染以无所得为方便。修信力精进力念力定力慧力时。谓信力精进力念力定力慧力性。离依离染以无所得为方便。修念等觉支择法等觉支。精进等觉支喜等觉支。轻安等觉支定等觉支舍等觉支时。谓念等觉支择法等觉支。精进等觉支喜等觉支。轻安等觉支定等觉支舍等觉支性。离依离染以无所得为方便。修正见支正思惟支。正语支正业支。正命支正精进支。正念支正定支时。谓正见支正思惟支正语支正业支。正命支正精进支。正念支正定支性。离依离染。所住空解脱三摩地时。谓观诸法自相皆空其心安住。所住无相解脱三摩地时。谓观诸法自相无相其心安住。所住无愿解脱三摩地时。谓观诸法自相无愿其心安住。以无所得为方便。修处非处智力时。谓如实了知诸有情类。因果等相处非处相。以无所得为方便。修业异熟智力时。谓如实了知诸有情类。诸业法受种种因果业异熟相。以无所得为方便。修种种界智力时。谓如实了知诸有情类无量界相。以无所得为方便。修种种胜解智力时。谓如实了知诸有情类无量胜解相。以无所得为方便。修根胜劣智力时。谓如实了知诸有情类根胜劣相。以无所得为方便。修遍行行智力时。谓如实了知诸有情类遍行行相。以无所得为方便。修静虑解脱等持等至杂染清净智力时。谓如实了知诸有情类。静虑解脱等持等至杂染清净根力觉支道支等相。以无所得为方便。修宿住随念智力时。谓如实了知诸有情类。无量亿数宿住事相。以无所得为方便。修死生智力时。谓如实了知诸有情类。无量无数死生事相。以无所得为方便。修漏尽智力时。谓如实了知诸漏永尽无漏心解脱无漏慧解脱。于现法中而自作证具足安住。能正了知我生已尽梵行已立。所作已办不受后有。以无所得为方便。修正等觉无畏时。谓自称是正等觉者。以无所得为方便。修漏尽无畏时。谓自称已永尽诸漏。以无所得为方便。修障法无畏时。为诸弟子说障法道。以无所得为方便。修尽苦道无畏时。为诸弟子说尽苦道。如是等时。设有沙门若婆罗门若天魔梵。据余世间依法立难。及令忆念。言于是法非正等觉。言有如是漏未永尽。言习此法不能障道。言修此道不能尽苦。我于彼难正见无由。以于彼难见无由故。获安隐住无怖无畏。自称我处大仙尊位。于大众中正师子吼。转妙法轮。甚深清净正真无上。以无所得为方便。修义无碍解法无碍解词无碍解辩无碍解。以无所得为方便。修大慈大悲大喜大舍。以无所得为方便。修五眼六神通一切智智。以无所得为方便。得我如来应正等觉。从初证得阿耨多罗三藐三菩提夜。乃至最后所作已办入无余依大涅槃夜。于其中间常无误失无卒暴音。无忘失念无不定心。无种种想无不择舍。志欲无退精进无退。念无退慧无退。解脱无退解脱智见无退。一切身业智为前导。随智而转。一切语业智为前导随智而转。一切意业智为前导随智而转。过现未来世所起智见无著无碍。以无所得为方便。以一心智如实遍入。知一切有情心心所法。圆满游戏种种神通。而自严净种种佛土。供养承事诸佛世尊。于如来身如实观察饶益有情。于法义趣如实分别。以法供养承事诸佛。当复谛观诸佛法身。以无所得圆满无相。谓不思惟一切诸相。于一切法不增不减。不执不著无取无住。圆满一切法平等见。圆满诸法一相理趣。行不二相不起分别。以无所得远离一切声闻独觉一切诸见。舍诸有漏烦恼习气见。调伏心性见。以无所得圆满随如一切天龙药叉罗刹乾闼婆阿素洛蘖鲁荼紧那罗莫呼洛伽人非人等一切音智。以无所得无量无数诸佛菩萨摩诃萨种族眷扇。非诸杂类。以无所得身相具足。于初生时其身具足一切相好。放大光明遍照无边诸佛世界。令彼世界六种变动。有情遇者无不蒙益。以无所得圆满出家无量无数天龙药叉罗刹乾闼婆阿素洛孽鲁荼紧那罗莫呼洛伽人非人等之所翼从。往诣道场剃除须发。服三法衣受持应器。引导无量无数有情。令乘三乘趣证圆寂。以无所得殊胜善根广大愿力。感得如是妙菩提树。吠琉璃宝以为其干。真金刚宝而为其根。奇妙众宝以为枝叶种种花果。其树高广遍覆三千大千佛刹。光明照耀周遍十方殑伽沙等诸佛世界。满足殊胜福慧资粮。成熟有情严净佛土一切功德。乃至尽诸所有一切幻化三昧神通。皆是不空罥索心王陀罗尼真言三昧耶。秘密主汝问如是如来甚深大智见智。藏智大解脱智。一切菩萨摩诃萨大智。本行法界之智者。是观世音菩萨摩诃萨。恒常以斯一切幻化三昧神变。示现如是不空罥索心王陀罗尼真言三昧耶种种形相色类神通。度诸有情。及真言者得大悉地。秘密主彼观世音菩萨摩诃萨。身识心智大慈大悲。皆是不空罥索心王陀罗尼真言三昧耶。如水乳性合一味一相。平等无二平等溉灌。一切界处圆是不空罥索心王陀罗尼真言三昧耶。摄化度脱三有有情。等住涅槃金刚之地。若有人趣地狱趣饿鬼趣一切众生。等心忆念观世音菩萨摩诃萨名者。一时齐至随所给济无不解脱。彼观世音菩萨摩诃萨。悲心愍心不退不悔。复有一切诸天乃至色究竟天。一切龙神药叉罗刹阿素洛乾闼婆蘖鲁荼紧那罗摩呼啰伽。乃至阿鼻地狱所有有情。一时称念观世音菩萨摩诃萨名者。亦皆同时齐至度脱诸欲厄难。譬如日月平等轮光。灭四洲中所有一切混沌黑暗。彼观世音菩萨摩诃萨亦复如是。以大慈悲。光明遍照一切有情。有为有漏生老病死种种厄难。皆得解脱住于善道。秘密主彼观世音菩萨摩诃萨。为诸众生及真言者。如是坚牢被精进铠。与证无上菩提之道。如大商主引进众人。遮止恶道安置善道。心不分别心不悔惓。
　　尔时执金刚秘密主菩萨摩诃萨。承佛称赞观世音菩萨摩诃萨大功德已。奋迅踊跃合掌偈叹。
　　呜呼大悲观世音　　呜呼世间自在主
　　若有专正忆持者　　得脱一切恶道苦
　　此是世间尊重父　　此是世间尊重母
　　此是世间救度者　　此是世间大日光

　　复告执金刚秘密主言。如是如是如汝所说。汝应当往观世音菩萨摩诃萨前。恭敬顶礼如法启问。即以真语实语为汝演说。
