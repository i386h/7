<!-- { "loadSidebar": true } -->
　　若有能于七日七夜。断诸语论。读诵受持此陀罗尼真言者。于百千俱胝劫。所造四重五逆十恶众罪一时除灭。当定不受阿毗地狱一切罪苦。当所生处犹若莲花。不为尘垢之所染污。以少功行获安乐地。若常依法持是真言者。当得不退菩萨摩诃萨金刚胜定。世尊若有日别但诵此陀罗尼真言一百八遍者。即当修行一切不空十波罗蜜曼拏罗法。圆满相应。一切真言明神常乐拥护。若有众生亿劫具造四重五逆十恶等罪。身坏命终堕阿毗狱者。若此亡者随其身分尸骸衣服。为真言者身影映著即得解脱。舍所苦身直生净土。世尊此不空摩尼宝陀罗尼真言三昧耶。真实不虚。名拔恶趣真实解脱三昧耶门。何况净信苾刍苾刍尼族姓男族姓女。以真实心昼夜精勤。依法清净恭敬供养。受持读诵思惟修学。自书写者教人书者。岂不解脱当得阿耨多罗三藐三菩提耶。是不空摩尼宝陀罗尼真言。于诸真言三昧耶中而最第一。成就一切广大功德福聚善根。是故智者应当如法。受持读诵恭敬供养书写解说。世尊此经若有见者。即名实见观世音菩萨。真实法身持真言者若以宝索盘挂项上。右手把索莲花左手把索钩。诵念真言则得秘密三昧耶。入于一切天龙修罗鬼神山泽窟中住者。皆无障碍。寿命等于天上岁数。一切随眠烦恼暗障悉自消灭。若欲观相一切事者。白月八日或十四日或十五日或月尽日。清净洗浴著净衣服。作曼拏罗庄严法座。座上盘置宝索。其银莲花置索中心。于上散花敷设供养。沉水香安悉香各十六分。苏合香散折啰娑香二各七分。白栴檀香二分和合烧之。左手执钩右手掏珠。诵母陀罗尼真言三遍。诵秘密心真言一百八遍。诵奋怒王真言三遍。诵摩尼宝陀罗尼真言二十一遍。趺坐静念思观观世音菩萨。来与说相随意寂住。是时则得睹见一切诸佛菩萨天龙八部。或见一切作怨害者。或见长命短命相。或见病相死相。或见国王善恶相。或见得金银珍宝种种衣服庄严具相。或见种种功巧相。或见种种幻化法相。或见地下伏藏相。或见谷稼丰稔饥馑等相。或见作诸事业成不成相。或见童男童女相。或见持真言成就调伏人民种种法相。或见富贵贫贱等相。或见雨时不雨时。或见一切人民畜生灾疫相。或见种种怖畏相。或见他贼逆乱侵国相。或见种种求诸事愿得圆满相。世尊说此诸相是真实说。智者不应而生猜虑。若天亢旱。执持宝索于湫池中诵真言。湫水则降大雨。若霖雨者。执持宝索于迥望处。视天诵念真言其雨即止。若视日天执持宝索诵真言请。则得日天观视拥护。若视月天执持宝索诵真言请。则得月天观视拥护。若江河海岸执持宝索。诵真言召水中众宝。则当出现取用无碍。若深山林执持宝索。诵真言呼一切药精。一时现身白真言者。我等药精任当取服。若持宝索系摩诃迦罗像头。诵真言呼摩诃迦罗。领诸族来一时现身。誓为仆从任所驱使。若持宝索见诸贵人欢喜爱敬。若见民庶亦皆归敬。若有国土灾疫起者。白月十五日清净沐浴著净衣服。于诸有情起大悲心。仰高楼上或于塔上或于幢下。如法作坛执持宝索。诵母陀罗尼真言秘密心真言一百八遍。诵奋怒王真言四十九遍。诵摩尼宝陀罗尼真言一百八遍。观视九方轮旋宝索。愿言国土一切灾障水旱不调。即当消灭而则除烬。能使种种谷稼花果一切衣服庄严具等皆悉丰饶。人民安乐无诸怖畏。又令一切恶性有情。更相怜爱不相残娆。
　　世尊剑罥索三昧耶。镔铁为剑。其剑量长一十六指(手四把量定)白银为柄。剑两面上金彩火焰。罥索等分用杜仲木丝蚕丝树皮丝。精洁治练作曼拏罗。加持于丝合持索股。长为一条勿别为股。覆叠三股长十六肘。合成罥索其索一头系剑柄上。作曼拏罗严宝彩座。置不空王观世音像。当前如法盘置剑索。种种供养烧焯香王。昼如法坐面目嗔怒。左手执杖按剑索上。诵母陀罗尼真言秘密心真言。先持剑索。夜诵奋怒王真言。加持白芥子先打剑索。三十六旬无间作法剑上索上放大火光。时真言者右手持剑左手执索。大奋怒声诵奋怒王真言一百八遍。证获不空王陀罗尼真言神通剑仙三昧耶。寿命十八千岁。是时一切执剑真言明仙大转轮王一切秘密剑仙大转轮王。一时现前赞护为伴神通游戏。若大怒声诵奋怒王真言七遍。当于顶上轮旋剑索。则令一切极恶毗那夜迦药叉罗刹鬼神。一时面门沸血流出。或自首破。若军阵中大怒声诵奋怒王真言一百八遍。当于头上轮旋剑索。则使他兵四散驰走无能勇敌。若尸陀林中大嗔怒声诵奋怒王真言七遍。当于顶上轮旋剑索。则令一切诸恶鬼神。慞惶大怖闷绝于地。鬼神宫门一时开现。若阿修罗窟门龙窟门前。大嗔怒声诵奋怒王真言一百八遍。当于顶上轮旋剑索。窟门自开窟中鬼神悉皆降伏。而为仆从无敢拒者。若求众愿作诸事者。皆如是作无不成办。
　　世尊龙罥索三昧耶。其龙等分取七宝黄丹雄黄莲花须龙花甘草花。净治精末。杜仲木汁如法和治。诵秘密心真言加持一万遍。图塑龙王状如天神。头上出三那伽龙头。龙项微[匚@虒]。身肢以金周遍庄饰。其罥索用五种丝染作五色。建曼拏罗三昧耶。真言持丝合持索股。长为一条勿别为股。覆叠三股长十六肘。合成罥索。其索一头系龙项上。图曼拏罗严宝彩座。置龙座上龙面向东。罥索盘绕龙身四边。当置旖暮伽王观世音像。种种供养烧焯香王。每日西门轮印而坐。诵母陀罗尼真言秘密心真言先持龙索。夜诵奋怒王真言加持白芥子先打龙索。三十六旬无问作法。龙上索上放大火光。自举离座三四五寸。是时左手执龙右手持索。大奋怒声诵奋怒王真言一百八遍。证获不空那伽播舍三昧耶。游行世间而无障碍。当入龙宫。于龙湫沜或龙窟前。大嗔怒声诵奋怒王真言一百八遍。右轮索龙拟。其龙宫门即自开现。又诵母陀罗尼真言秘密心真言。加持龙宫门一百八遍。右轮索龙拟。即得龙王领诸仆从。一时出现合掌恭敬。白言大仙愿入宫中。若入之时诵念真言。若轮索龙拟伏诸毒龙。令龙关锁总开无阂。诣至龙宫得诸龙女捧持宝花奉上施之。时真言者当受此花置自顶上。与诸龙女腾空自在。时诸龙女各出奶乳。时真言者手掬承饮。颜貌随变端正姝丽。发如螺髻寿延十二千岁。于诸龙中威用为最。日别应诵母陀罗尼真言秘密心真言。加持龙索一百八遍。盘挂右臂莫舍离身。左手结期克印。以大拇指。捻无名指根文。其头指直竖。中指无名指小指。急握大拇指作拳以印日日拟其龙索。每日龙宫受于龙王一切上味饮食妙供。是龙宫中一切毒龙悉不相害。又诵奋怒王真言一百八遍。右轮索龙拟。则得龙王一切衣服众宝严具。若春正月二月秋则七月八月。此等月中有云出处。遥望云处右手持索左手执龙。诵母陀罗尼真言秘密心真言一百八遍。观云右轮索龙拟。则一年中令诸龙王降下甘雨。得诸谷稼一切果蓏滋实繁多。又诵奋怒王真言一百八遍。右轮索龙拟其龙宫殿。所有一切甘露味水当令降下。又诵奋怒王真言。又轮索龙拟。即得一切龙王眷属仆从而护佐之。若亢旱者。高山顶上诵母陀罗尼真言秘密心真言一百八遍。右轮索龙拟则降大雨。若霖雨者。执持龙索置高幢头。或置塔头或置山顶其雨即晴。若恶风雷雹数数起者。高望迥处大嗔怒声。诵母陀罗尼真言秘密心真言一百八遍。右轮索龙拟。则于一年无恶风雹。若欲导化一切人者。坛上置龙索。诵母陀罗尼真言秘密心真言。加持石榴子白芥子。一真言一打龙索七下。当持龙索向彼。轮索龙拟。则令一切恭敬信伏。若于军阵中面向他军。大嗔怒声诵奋怒王真言一百八遍。右轮索龙拟。他军兵众皆见是大可畏毒龙。努目张口如大火聚。一时忙怖四散驰走。若有所求种种诸法。例前作法悉皆成就。
