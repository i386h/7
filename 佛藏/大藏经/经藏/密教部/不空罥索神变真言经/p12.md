<!-- { "loadSidebar": true } -->
　　世尊莲花罥索三昧耶。白银为叶青琉璃台。真珠子蕊黄金须茎。其华大小象生莲花。罥索等分取莲荷茎丝蚕丝。清净治练如法作坛作法。加持其丝合持罥索。股长一条勿别为股。覆叠三股长二十一肘。合成罥索染作青色。以索一头系观世音菩萨。一头系莲花茎。于神通月白月八日。清净洗浴著净衣服。食三白食作曼拏罗。中画二肘三十二叶开敷莲华。以紫檀香泥为叶。白栴檀香泥为台。郁金香泥为须。龙脑香泥为蕊。沉水香泥为子。标郭门道。莲花台上严宝彩座。盘置罥索。中置莲花曼拏罗。东置不空罥索观世音菩萨像。以诸香花香水三白饮食香水阏伽如法献供。每日面东烧。焯香王。舞印而坐。结数珠印依法观虑。诵母陀罗尼真言秘密心真言。先持莲花罥索。初夜后夜真言白芥子。先打莲华罥索三十六旬。精进持法无间时日。其莲花罥索观世音像。一时放光空中赞声。善哉善哉精进者。闻已熙怡静念不动。瞻菩萨面跪坐结印。诵母陀罗尼真言秘密心真言二三七遍。摄持光住。左手持莲右手执索。顶戴受已诵母陀罗尼真言秘密心真言。其观世音菩萨现身摩顶。赞言善哉善哉善男子。而今乃能为我之子。如斯供养是真供养是真事我。是真成就不空王三昧耶。善男子汝今得脱生老病死苦。十六大地狱苦。八大怖畏苦。而今此身最后胎身。舍此生已直往西方极乐国土住。受上品莲花化生。乃至阿耨多罗三藐三菩提。更不退转。汝修斯法。便当承事八十四千竞伽沙俱胝那庾多一切如来所。种殖施蕴慧蕴解脱蕴种种善根。及谠种殖无量无边供养三宝。造寺造塔造诸形像。所施国位珍宝园林屋宅。象马车乘妻子奴婢种种善根。一切如来而授记莂。善男子汝于无始。积罪业障尽皆消灭。善男子而心所欲何法何愿。任汝取之我今满汝。时真言者当如乞之。莲花罥索常清净处安置供养。若后祈于观世音菩萨数现见者。莲花索头置观世音菩萨像左手中。持真言者右手持索一头。一诵母陀罗尼真言秘密心真言。一称观世音名一千八遍。观世音菩萨即为现身。若欲乐见一切菩萨摩诃萨者。法亦准此随彼称名。若欲乐见三十三天者。随彼一一天名准例作法。真言称名一百八遍。当即现身所乞求愿皆为满足。若欲令我释迦牟尼佛授记莂者。白月八日清净澡浴著净衣服尽断言论食三白食。作曼拏罗。中置释迦牟尼佛。以诸香花广大供养。以莲花索头置释迦牟尼佛像右手中。一头如法系自耳珰。一诵母陀罗尼真言秘密心真言。一称释迦牟尼佛名满一万遍。时释迦牟尼佛。则现身来摩顶授记。剪除无始一切罪障。名后胎身。舍此生己乃至菩提。更不重受世间一切胎卵湿化。若处世间得大富贵。众所尊敬无诸夭疾。若临终时十方诸佛一时现身。谓语安慰指示生处。观世音菩萨摩顶慰语。汝舍此己。直往西方极乐国土。莲花化生。以三十二大人相八十随形好。用庄严身得宿住智。识知百劫所受生事。深解不空罥索广大解脱莲花曼拏罗印三昧耶。更不退转。住极喜地得大神通。周历十方一切佛刹。恭敬供养一切诸佛。居众宝殿楼阁台观。乃至无上正等菩提。若欲乐见极乐国土阿弥陀佛一切菩萨者。于闲胜处白月十五日。如法治洁作三肘坛。或作四肘或至八肘。开廓四门。随心所作皆得供养。方量地去恶土瓦石骨木。净土香水填筑平饰。以瞿摩夷和黄土泥如法摩饰。加持线绳括量坛界。内院海水当中一百八叶七宝开莲。四角开莲。外院海水青黄赤白开敷莲花。并莲茎叶。于莲台上置诸印等。诸莲花间。种种鱼兽凫雁鸳鸯白鹤孔雀迦陵频伽舍利共命如是鸟等。四门四天王神半加趺坐。如法庄彩标饰界道。莲华台上严饰高座。于其座上置阿弥陀佛。左置观世音右置大势至。以莲华罥索一头。置于阿弥陀佛右手中。一头如法系自耳珰。以诸幡花周匝庄饰。以诸香花香水三白饮食酥灯油灯。如法敷献烧焯香王。西门舞印依法而坐。诵母陀罗尼真言秘密心真言。称阿弥陀佛名昼夜无间。每至白月十四日十五日。空服牛乳。诵念真言如法作法。于十五日夜五更。时阿弥陀佛放大光明。坛地震动。持真言者身上亦出光明。行者是时忏悔发愿。又诵真言二三七遍。阿弥陀佛现前摩顶安慰语言。汝所求愿今当满足。是时当证清净无垢光明之身。则见西方极乐国土宫殿楼阁。阿弥陀佛一切菩萨。相好光明种种神通。一时赞言善哉善哉善男子。汝所受身是最后身。舍此生已生住我国。识知七千生宿命之智。时真言者左手执持莲花罥索。诵母陀罗尼真言秘密心真言一万遍奋怒王真言一千八遍。证大神通寿延。万岁而得一切执持罥索真言明仙大转轮王恭敬赞祐。一十八千受持罥索真言明仙恭敬随逐。乃至菩提世尊金刚杵罥索三昧耶。用白栴檀木量十二指(手三把量是)图刻五股跋驲罗杵。心股两头步多鬼头面。其余八股锋刃面上金彩光焰。其杵通身心股两头。难陀龙王跋难陀龙王。左右逆顺交缴相缠。各缴步多鬼头。是二龙头。各出过步多鬼头三四分量。罥索等分取树皮丝白[疊*毛]线蚕丝。清洁治练作曼拏罗。作法加持丝。合持罥索。股长一条勿别为股。覆叠三股合成罥索。以索一头系杵腰上。清洁洗浴著净衣服如上严饰。坛场高座安置杵索曼拏罗。东置不空罥索观世音菩萨。种种供献。其真言者敷白茅草。西门法座。左手执杖按杵索上。昼日诵母陀罗尼真言秘密心真言。先持杵索。初夜时后夜时诵奋怒王真言。加持白芥子先打杵索。精进持法无间时日。满三十六旬。杵上索上若放光时。则执杵索诵母陀罗尼真言一百八遍。诵奋怒王真言一百八遍。其如来种族金刚种族。摩尼种族莲花种族。一时现前与于神通腾空自在。身状威力如若金刚。一切金刚种族神众。犹远拥护寿延一万二千岁数。若欲化导一切天龙药叉罗刹乾闼婆阿素洛紧那罗[薜/米]噜茶摩呼罗伽者。随彼一一天名。称名诵奋怒王真言。轮索杵拟。即皆敬伏恭敬使护。若欲化导一切恶人亦如是作。又法黑月十四日十五日于中夜时。大嗔怒声诵奋怒王真言。轮索杵拟。当作系缚一切妒憋药叉罗刹吸精气鬼意。即皆被缚。若解放者。诵秘密心真言。若为鬼神作病恼者。住其人前执杵拟之。其病即差。若于尸陀林。大嗔怒声诵奋怒王真言。右手轮索杵拟。则得安怛陀那见诸鬼神宫殿门开。若于阿修罗窟门。加持杵拟。门门自开。窟中一切鬼神毒龙悉不相害。窟路平正入中无畏。见于窟中奇妙玩具。所欲皆得。出入无碍常得安乐。应知是大金刚杵索力。能发趣世间所有一切事业。

　　不空罥索神变真言经卷第五



　　不空罥索神变真言经卷第六

　　　　大唐天竺三藏菩提流志译

　　罥索成就品第六之二

　　世尊摩尼宝索三昧耶。用金刚宝或琉璃宝。或帝青宝或娑颇胝迦宝。如是四宝随得一宝。如胡桃等无诸瑕翳。或更大者上胜第一。如法治磨白银莲花。其华大小象生莲花。置金刚宝莲花台心。其莲花台真珠庄填。红线罥索准前作法。建曼拏罗加持其线。合持索股长为一条。勿别为股。覆叠三股长二十一肘。合成罥索。其索两头一头系莲花茎。一头系金刚钩。其钩金作长手四把量。钩柄宝庄清洁身服。作曼拏罗严宝彩座。座上盘置摩尼宝索。莲花宝钩置索中心。东面置释迦牟尼佛像阿弥陀佛像观世音菩萨像。以诸香花香水果蓏三白饮食如法供养。烧焯香王断诸言论。外来施食非自馔者。皆不应食不应供养。食三白食如法趺坐。左手持杖按宝索上。右手捻珠。昼日诵母陀罗尼真言秘密心真言。先持宝索。初夜后夜一诵奋怒王真言。一加持白芥子先打宝索。如是作法无间时日。满三十六旬。于十五日初夜时后夜时五更晓时。宝上索上观世音像上行者身上一时放光。时真言者阏伽供养。左手持索右手执莲。诵奋怒王真言二十一遍。于虚空中出大音声歌呗赞叹。观世音菩萨现身。释迦牟尼佛阿弥陀佛世间观光王如来。一时现身伸手摩顶。同声赞言善哉善哉善男子。汝今己成不空清净摩尼宝索出世世间三昧耶。观世音菩萨告言。汝今己得我不空清净大思惟摩尼宝索成就三昧耶。得作世间一切宝聚。汝应当作诸神变相。如我神变。起现种种摩尼宝光明海云种种无价宝香海云。一切天诸妙花花鬘海。云种种涂香末香海云。种种甘露美膳海云种种宝幢幡盖海云。种种天妙衣服海云种种宝庄严具海云。种种杂宝宫殿楼阁台榭海云。种种微妙天乐海云种种宝树花果海云。供养释迦牟尼佛阿弥陀佛世间观光王如来一切菩萨摩诃萨众。复得示济一切有情。皆得解脱。舍斯生己即往西方莲花化生。是时诵念奋怒王真言三遍。右手执宝索。覆叠相盘置二肘里。出垂两头尺四五寸。索莲花头左手中把。其索钩头置左肘里。外出垂下。右手持珠烧香供养。于诸有情起大悲心。观是宝内出无量种供养海云。诵母陀罗尼真言三遍。诵秘密心真言二十一遍。顶礼归命一切诸佛菩萨请祐神通。诵广大不空摩尼宝陀罗尼真言曰。
