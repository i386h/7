<!-- { "loadSidebar": true } -->
　　执金刚秘密主。若用药时。先净澡浴以香涂身著净衣服。加持黑芥子油而和其药。点持身上即得随意。入阿修罗窟龙窟鬼神窟皆去无阂。是诸鬼神任为命事。若加持僧[可*欠]乳牛乳。和药涂点[(聰-耳)*頁]上心上。便所思惟。上中下人种种障累为念除遣。若加持香油和药。涂两脚胫二脚掌上。行疾如风日行倍常履水不湿。若药和人乳点二眼中。即得随意往诸聚落。自在游观为人爱敬。或对人前心念移物。令诸人众皆不见知。若涂面上身上手上。往大众中作诸呗赞。令诸人民唯观赞声不观于身。若涂瓶里外满盛净水。持往众中高把写水。时诸人民唯观水下不观瓶像。若涂盆里外满盛净水。时诸人众唯观其水不观盆像。若加持香油和药涂身熏衣。入阿修罗窟龙窟鬼神窟。皆得自在不相娆害。若入水底水不能溺。水中有情亦不相害。若入火中火不能烧。若入龙湫龙不能害。所有世间种种事法。心但请念作者皆成。若常精勤受持此法。日日增见世间种种情与非情随念事故。
　　又莲华顶悉地药　　能现种种神变相
　　得大安乐饶财宝　　时世人民竞供养
　　莲华须蕊迦俱皤　　干驮啰娑香牛黄
　　竹黄雄黄郁金香　　青优钵罗华海沫
　　小柏檀黄阿摩勒　　数等如法精合治
　　又龙脑香兼麝香　　波斯石蜜等和治
　　置于坛内观音前　　以莲华顶陀罗尼
　　种族奋怒真言等　　加持药上现三相

　　执金刚秘密主。洁涤身衣药和水研。遍涂身分手足头面。并点眼中。即证秘密三昧自在。当高声称[合*牛]字。则得现身命诸鬼神皆见身上出大光焰。入水不溺入火不烧。入大众中心所启请。散药空中请召观世音菩萨摩诃萨。变现一切诸天仙相。变现一切人民等相。变现一切诸佛菩萨种种因地。舍头目髓脑身肉手足相。空中变现身上出水身下出火相。变现杀活烂坏之相。心所请者随心散之即皆显现。复以药涂身上。又加持香油和药。涂头涂二手掌。及烧熏身整理衣服。端身徐步入于四众。请观世音菩萨摩诃萨。入水观三昧火观三昧堰卧空中。想现身下水出身上出火。并出种种天乐之声。随皆现之。复加持杜仲木汁和药。涂身手足入大众中。请观世音菩萨摩诃萨。现于过去菩萨施诸国位妻妾男女象马七珍。坐菩提场降诸魔众。一切神变华果宫殿。天妙衣服诸庄严具。一切所请皆随心念即当现之。谓令邪见恶慧众生睹斯神通。发菩提心信求佛道。故说是法。

　　不空罥索神变真言经卷第十八



　　不空罥索神变真言经卷第十九

　　　　大唐天竺三藏菩提流志译

　　护摩成就品第三十四

　　复有护摩悉地三昧耶。能灭一切罪障灾厄。得大安乐除诸怨贼。成就不空变像坛印三昧耶。能请一切天龙八部。能摧一切毗那夜迦。能令一切人民欢喜。得大精进常见一切诸佛菩萨摩诃萨故。执金刚神一切天神皆作祐护。秘密主加持粳米白芥子安悉香酥蜜。观世音像前以秘密心真言护摩之者。观世音菩萨为现化身与所求愿。又加持沉水香白旃檀香莲荷干稻谷华白芥子酥蜜酪。又秘密心真言护摩之者。观世音菩萨为现真身。便与一切不空王真言坛印三昧耶。自在成办增大福蕴。谠入一切如来种族坛三昧耶。又紫橿木苦栋木。长一磔手斫截然火。加持稻谷乌麻白芥子盐酥酪。以种族奋怒王真言护摩之者。则得除灭一切毗那夜迦鬼神怨难盗贼干戈。复加持莲华叶稻谷华白旃檀香酥蜜酪。又秘密心真言护摩之者。千逾膳那五谷丰稔。护诸城邑聚落人民。无诸灾疫虎狼水火盗贼之难。复加持杜仲木苏枋木。长一磔手斫截然火。加持白芥子龙华稻谷华蜜护摩之者。使诸龙众降大甘雨苗稼滋盛若加持止雨烧止食灰。白栴檀香护摩之者。灾瀑霖雨一时皆止。复加持稻谷华白芥子酥。护摩之者。除灭一切灾雹霹雳。复加持白芥子粳米。护摩之者。则得除灭灾恶猛风冷风热风。复加持稻谷糠白芥子乌麻。护摩之者一年。命伏一切恶龙不起灾气。复加持白芥子酥护摩之者得灭一切鬼神等病。复加持踯躅木苦栋木叶盐稻谷糠。护摩之者。则得除灭一切怨难。复加持莲华叶乌麻白芥子稻谷华酥。护摩之者。则得周遍一千逾膳那结成大界。复加持乌麻白芥子酥黑芥子油。护摩之者。一切诸恶毗那夜迦众魔鬼神皆被固缚。复加持大麻子盐蔓菁油。护摩之者。一切诸恶药叉罗刹精魅鬼神怖皆驰散。复加持杜仲木然火。加持稻谷华酥。护摩之者。一切净行婆罗门欢喜信伏。复加持稻谷华杜仲木叶沙糖酥。护摩之者。刹帝利种欢喜供养。复加持末陀那果羯抳迦啰药。护摩之者。输陀罗欢喜供养。复加持趺唎蜜[口*栗]多药和酥。护摩之者。一切毗舍欢喜供养。复加持酥曼那华。护摩之者。一切妇人欢喜归信。复加持莲华叶和酥。护摩之者。一切童女欢喜致敬。复加持稻谷和酥。护摩之者。得灭一切口舌谤事。复加持大麦小麦稻谷大豆小豆胡麻白谷酥。护摩之者。当得一切财宝谷帛而自增长。复加持白芥子和蜜。护摩之者。得诸人民致敬称赞。复加持踯躅华白芥子稻谷华酥。护摩之者。当得福禄。复如持莲荷干。长一磔手截。苏揾两头护摩之者。当得伏藏。复加持安悉香黑芥子酥蜜。护摩之者。一切药叉来集为使。复加持胡椒粳米酥蜜。高山顶上面向日天。护摩之者。日天祐护观摄赞叹。复加持胡椒荜钵仙陀婆盐酥蜜乳。高山峰上面向月天。护摩之者。月天星天当作福护观摄赞叹。复加持胡麻干姜白芥子粳米酥蜜酪。护摩之者。一切天龙八部非人悉皆欢喜当拥护之。

　　根本莲华坛品第三十五

