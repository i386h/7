<!-- { "loadSidebar": true } -->
　　尔时执金刚秘密主菩萨摩诃萨。即起于座轮弄于杵。步如师子。诣观世音菩萨摩诃萨前。恭敬顶礼右绕三匝。却住一面。脱所头上清净月光摩尼宝冠。二手捧上观世音菩萨摩诃萨已。长跪合掌白言圣者。我于此法甚大迷乱。无诸智慧解此不空罥索心王陀罗尼真言广大解脱莲花坛印变像成就三昧耶。此法广大甚深无量皆不了知。何者为前何者为中何者为后。何者为根本莲华顶陀罗尼真言。何者为秘密心真言。何者为善熙怡真言。何者为奋怒王真言。何者为奋怒王心真言。何者为一字二字三字四字。乃至十字真言及一切法。愿为示教开释解说。
　　尔时观世音菩萨摩诃萨。以慈悲心受斯清净月光宝冠。便掷于空献供养佛。以大神力宝冠直至阿迦尼吒天。当佛顶住变成宝盖。周圆纵广五百千逾膳那。绀琉璃宝而为其骨。以诸大宝作花珠璎。阎浮檀金为众铃铎。天诸衣服以为网拂。其盖一一花璎铃铎。网罗珠拂出无量光。其光蓥彻过百千日。举众仰观心皆愉喜。一切诸天龙神八都。皆悉顶礼恭敬供养。苦行仙众一时发声。种种歌呗瞻赞斯盖。是诸如来所赞叹处。其盖诸花一一台上各有宝帐。一一帐中有一如来结加趺坐。绕盖四边而有无量诸天娙女。龙女乾闼婆女阿素洛女蘖噜荼女紧那罗女。一切种族真言仙女。及有无量百千天龙药叉罗刹乾闼婆阿素洛蘖鲁荼紧那罗摩呼罗伽等众。一一皆乘众宝花云光明台殿。各持天诸花鬘涂香末香。天诸音乐衣服珠璎幢花幡拂。各相交列供养如来。或俱击奏种种天乐。歌舞赞叹唱梵音声。一时等心献供养佛。所有住补陀洛山一切天龙八部。亦皆欢喜勇跃观视叹未曾有。复有一切如来种族真言神。一切莲花种族真言神。一切金刚种族真言神。一切摩尼种族真言神。一切香象菩萨种族真言神。一切大曼拏罗种族真言神。踊跃观视叹未曾有合掌瞻仰。复有一切星天七曜天。毗摩夜天大梵天。帝释天那罗延天。大自在天俱摩罗天。难祢计湿缚啰天。誐泥湿缚啰天。伊首罗天摩醯首罗天。四天王宝贤神满贤神。力天神焰摩王。缚噜拏天俱废罗天。皆乘宝殿。各持天诸花鬘涂香末香衣服珠璎宝盖幢幡。敷饰会中而供养佛。复有兜率陀天乃至阿迦尼吒天。各乘天诸宝云宫殿。于虚空中雨现种种色海云。献供养佛观世音菩萨摩诃萨。并会大众。复有地居一切丛林神药草神苗稼神花果神。山神水神泉沼神。河神江神海神龙神。药叉罗刹乾闼婆阿素洛蘖鲁荼紧那罗摩呼罗伽。各持种种涂香末香烧香。水陆杂花一时缤纷。遍散敷地作大供养。如是一切天龙神众。俱时同得如来神通威德加备。
　　尔时执金刚秘密主。见斯广大无量神变。复思念言彼观世音菩萨摩诃萨。示现如是无量神通广大神变。复白观世音菩萨摩诃萨言。惟垂开示使解疑惑。尔时观世音菩萨摩诃萨。诰执金刚秘密主菩萨摩诃萨言。解所疑者谛听谛听。
　　尔时观世音菩萨摩诃萨。复从座起往诣佛前。恭敬合掌顶礼尊足。右绕三匝却住一面。熙怡微笑放大光明。白佛言世尊是不空罥索心王陀罗尼真言三昧耶中。根本莲花顶陀罗尼真言秘密心印。溥遍幻化观大曼拏罗广大神变最上三昧耶。欲于佛前开演示之。是三昧耶以少功行。读诵受持速得成就。
　　尔时释迦牟尼佛。即伸无量百千光明金色光手。摩观世音菩萨摩诃萨顶赞言。善哉善哉清净者。今正是时宜当演说。
　　尔时观世音菩萨摩诃萨承佛赞已。遍观十方一切如来。一时恭敬尽皆顶礼。奋迅踊跃即说根本莲花顶陀罗尼真言曰。
