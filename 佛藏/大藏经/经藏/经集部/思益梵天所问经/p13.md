<!-- { "loadSidebar": true } -->
　　迦叶。又如大海澄净无垢。浊水流入即皆清洁。此诸菩萨亦复如是。净诸结恨。尘劳之垢。迦叶。又如大海甚深无底。此诸菩萨亦复如是。能思惟入无量法故。名为甚深。一切声闻辟支佛不能测故。名为无底。迦叶。又如大海集无量水。此诸菩萨亦复如是。集无量法无量智慧。是故说诸菩萨心如大海。迦叶。又如大海积聚种种无量珍宝。此诸菩萨亦复如是。入种种法门集诸法宝。种种行道出生无量法宝之聚。迦叶。又如大海有三种宝。一者少价。二者有价。三者无价。此诸菩萨所可说法亦复如是。随诸众生根之利钝令得解脱。有以小乘而得解脱。有以中乘而得解脱。有以大乘而得解脱。迦叶。又如大海渐渐转深。此诸菩萨亦复如是。向萨婆若渐渐转深。迦叶。又如大海不宿死尸。此诸菩萨亦复如是。不宿声闻辟支佛心。亦不宿悭贪毁戒嗔恚懈怠乱念愚痴之心。亦不宿我人众生之见。迦叶。又如劫尽烧时诸小陂池江河泉源在前枯竭。然后大海乃当消尽。正法灭时亦复如是。诸行小道正法先尽。然后菩萨大海之心正法乃灭。迦叶。此诸菩萨宁失身命不舍正法。汝谓菩萨失正法耶。勿造斯观。迦叶。如彼大海有金刚珠名集诸宝。乃至七日出时火至梵世。而此宝珠不烧不失。转至他方大海之中。若是宝珠在此世界。世界烧者无有是处。此诸菩萨亦复如是。正法灭时七邪法出尔。乃至于他方世界。何等七。一者外道论。二者恶知识。三者邪用道法。四者互相恼乱。五者入邪见棘林。六者不修福德。七者无有得道。此七恶出时。是诸菩萨知诸众生不可得度尔。乃至于他方佛国。不离见佛闻法。教化众生增长善根。迦叶。又如大海为无量众生之所依止。此诸菩萨亦复如是。众生依止得三种乐。人乐天乐涅槃之乐。迦叶。又如大海咸不可饮。此诸菩萨亦复如是。诸魔外道不能吞灭。于是大迦叶白佛言。世尊。大海虽深尚可测量。此诸菩萨不可测也。佛告迦叶。三千大千世界微尘犹可数知。此诸菩萨功德无量不可数也。尔时世尊欲重宣此事。而说偈言。
　　譬如大海能悉受　　一切众水无满时
　　此诸菩萨亦如是　　常求法利无厌足
　　又如大海纳众流　　一切悉归无损益
　　此诸菩萨亦如是　　听受深法无增减
　　又如大海不受浊　　浊水流入悉清净
　　此诸菩萨亦如是　　不受一切烦恼垢
　　又如大海无涯底　　此诸菩萨亦如是
　　功德智慧无有量　　一切众生不能测
　　又如大海无别异　　百川流入皆一味
　　此诸菩萨亦如是　　所听受法同一相
　　又如大海所以成　　非但为一众生故
　　此诸菩萨亦如是　　普为一切发道心
　　如海宝珠名集宝　　因是宝故有众宝
　　菩萨宝聚亦如是　　从菩萨宝出诸宝
　　如大海出三种宝　　而此大海无分别
　　菩萨说法亦如是　　三乘度人无彼此
　　又如大海渐渐深　　此诸菩萨亦如是
　　为众生故修功德　　回向甚深萨婆若
　　又如大海不宿尸　　此诸菩萨亦如是
　　发清净心菩提愿　　不宿声闻烦恼心
　　如大海有坚牢宝　　其宝名曰集诸宝
　　劫尽烧时终不烧　　转至他方诸佛国
　　正法灭时亦如是　　坚精进者能持法
　　知诸众生不可度　　转至他方诸佛所
　　三千世界欲坏时　　火劫将起烧天地
　　百川众流在前涸　　尔时水王于后竭
　　行小道者亦如是　　法欲尽时在前灭
　　菩萨勇猛不惜身　　护持正法后乃尽
　　若佛在世灭度后　　是心中法宝不灭
　　深心清净住是法　　以此善法修行道
　　百千众生依止海　　海成非为一众生
　　菩萨发心亦如是　　为度一切众生故
　　十方世界诸大海　　犹尚可得测其量
　　是诸菩萨所行道　　声闻缘觉不能测
　　迦叶当知诸菩萨　　勇猛精进回向心
　　愿欲作佛度众生　　尚无与等何况胜
　　是德宝聚如大海　　是可供养良福田
　　是为最上大医王　　能疗一切众生病
　　是世归依作救护　　洲渚灯明究竟道
　　能与世间无明眼　　得眼则能服甘露
　　是为世间诸法王　　是为帝释决断智
　　是为梵王行四禅　　是为能转梵法轮
　　是为大智导世师　　示诸邪径正真道
　　是为勇猛能破魔　　是为清净除恼秽
　　是修白法如满月　　光明高显犹如日
　　智慧超出如须弥　　犹如密云雨甘露
　　是无所畏如师子　　是心调柔如象王
　　是则譬如金刚山　　一切外道不能坏
　　是则清净犹如水　　是有威猛如大火
　　是则如风无障碍　　是则如地无能动
　　是拔憍慢我根等　　是如药树无分别
　　是持净戒如莲华　　是于世法无所染
　　是如优昙钵罗华　　千万亿劫时一出
　　是为知报佛之恩　　是为不断诸佛种
　　是为精进行大悲　　是用慈喜而超出
　　是能舍离五欲心　　是常求佛法宝财
　　是行布施为最胜　　是持净戒无等侣
　　是忍辱健无畴匹　　是勤精进无厌倦
　　是行禅定具神通　　能至无量诸佛土
　　常见诸佛听受法　　如其所闻为人说
　　是知众生所行道　　随其性欲根利钝
　　是名善知方便力　　是然慧灯得济处
　　是能善知一切法　　皆从和合因缘生
　　是能决了因缘相　　离于我见乐平等
　　是能正观于诸法　　为从何来至何所
　　善知诸法无去来　　常住法性而不动
　　是见有为法皆空　　增益大悲济众生
　　众生妄想起众苦　　为欲度故修行道
　　凡夫分别我我所　　行于种种诸邪见
　　是能晓了法实相　　为断诸见讲说法
　　无常为常不清净　　无我谓我苦为乐
　　凡夫颠倒贪著故　　生死前际不可知
　　是能知此从颠倒　　无我无人无众生
　　我当如是修正道　　无常我乐及不净
　　迦叶当知此菩萨　　我所称赞诸功德
　　于其所行不可尽　　犹如大地举一尘
　　若发菩提心不退　　三千大千供养具
　　若复有供过于是　　悉应供养如是人
　　若人发心愿作佛　　是则恭敬供养我
　　于诸去来现在佛　　亦皆恭敬供养已

　　建立法品第十六(丹天子授记品第二十二)

　　尔时思益梵天谓文殊师利法王子。当请如来护念斯经。于后末世五百岁时令广流布。文殊师利言。于意云何。佛于是经有法有说有示可护念不。思益言不也。梵天。是故当知一切法无说无示无有护念。是法终不可灭不可护念。若欲护此法者。为欲护念虚空。梵天。菩萨若言欲有所受法者。即非法言。所以者何。出过一切言论。是名菩萨乐无诤讼。梵天。若有菩萨于此众中作是念。今说是法。当知是人即非听法。所以者何。不听法者乃为听法。梵天言。何故说不听法者乃为听法。文殊师利言。眼耳鼻舌身意不漏。是听法也。所以者何。若于内六入不漏色声香味触法中。乃为听法。尔时会中三万二千天子。五百比丘。三百比丘尼。八百优婆塞。八百优婆夷。闻文殊师利所说皆得无生法忍。得是忍已作是言。如是如是。文殊师利。如仁者所说。不听法者乃为听法。
　　尔时思益梵天。问得忍诸菩萨言。汝等岂不听是经耶。诸菩萨言。如我等听。以不听为听。又问。汝等云何知是法耶。答言。以不知为知。又问。汝等得何等故名为得忍。答言。以一切法不可得故。我等名为得忍。思益言。云何随是法行。答言。以不随行故随行。又问。汝等于此法中明了通达耶。答言。一切诸法皆明了通达。无彼我故。尔时会中有天子名净相。谓思益梵天。若有但闻此经佛不与受记者。我当授其阿耨多罗三藐三菩提记。所以者何。此经不破因果。能生一切善法。能坏魔怨离诸憎爱。能令众生心得清净。能令信者皆得欢喜除诸嗔恨。斯经一切善人之所修行。斯经一切诸佛之所护念。斯经一切世间天人阿修罗所共守护。斯经决定至不退转故。斯经不诳至道场故。斯经真实能令众生得诸佛法。斯经能转法轮。斯经能除疑悔。斯经能开圣道。斯经求解脱者所应善听。斯经欲得陀罗尼者所应善持。斯经求福之人所应善说。斯经乐法之人所应善念。斯经能与快乐至于涅槃。斯经若魔外道有所得人所不能断。斯经应受供养人能随其义。斯经能令利根者欣悦。斯经能令智慧者欢喜。斯经能与人慧。离诸见故。斯经能与人智。破愚痴故。斯经文辞次第善说。斯经究竟善随义说。斯经多所利益说第一义。斯经爱乐法人之所贪惜。斯经有智之人所不能离。斯经施者之大藏。斯经热恼者之清凉池。斯经能令慈者心等。斯经能令懈怠者精进。斯经能令妄念者得定。斯经能与愚者慧明。梵天。斯经一切诸佛之所贵重。净相天子说是法时。三千大千世界皆大振动。佛即赞言。善哉善哉。天子。如汝所说。
　　尔时思益梵天白佛言。世尊。是天子曾于过去诸佛所闻是经耶。佛言。是天子已于六十四亿诸佛所。得闻是经。过四万二千劫。当得作佛号宝庄严。国名多宝。于其中间有诸佛出。皆得供养亦闻是经。梵天。是诸比丘比丘尼优婆塞优婆夷。诸天龙鬼神。在此会中得法忍者。皆当得生多宝国土。尔时净相天子白佛言。世尊。我不求菩提。不愿菩提。不贪菩提。不乐菩提。不念菩提。不分别菩提。云何如来见授记耶。佛告天子。如以草木茎节枝叶。投于火中而语之言。汝等莫然。汝等莫然。若以是语而不然者。无有是处。天子。菩萨亦如是。虽不喜乐贪著菩提。当知是人已为一切诸佛所记。所以者何。若菩萨不喜不乐不贪不著不得菩提。则于诸佛必得受阿耨多罗三藐三菩提记。尔时会中有五百菩萨白佛言。世尊。我等今不求菩提。不愿菩提。不喜乐菩提。不贪著菩提。不思念菩提。不分别菩提。作是语已。以佛神力。即见上方八万四千诸佛。授其阿耨多罗三藐三菩提记。
　　尔时五百菩萨。白佛言。未曾有也。世尊。如来所说甚善快哉。所谓菩萨不求不愿不贪不喜不得菩提。而诸佛授记。世尊。我等今见上方八万四千诸佛。诸佛皆与我等。受阿耨多罗三藐三菩提记。

　　诸天叹品第十七(丹如来神咒品第二十三)

