<!-- { "loadSidebar": true } -->
　　尔时菩萨诱进前人。逮成无上正真之道。或有众生。在凡夫地不求方便。上及三乘。菩萨劝进成三乘道。是谓菩萨第二之业进趣道场庄严佛树。如来出世布现言教。以权方便适化众生。荷负重担为人重任。或与众生现作父母兄弟朋友。或现国师尊长道士。或现大富长者神力鬼王。周给贫困惠施七宝。开说道教成三乘果。是谓菩萨修习三业进趣道场庄严佛树。如来出世转无上法轮。不失四辩。观察人心授十善行。分别演畅苦习尽道。或生迷惑没溺三界。行权拔济永离生死。是谓菩罗修第四业进趣道场庄严佛树。如来世尊出现于世。恒以大悲如被众生。如母爱子心不舍离。譬如龙王伊罗钵多罗。住于须弥金福山边七宝宫殿。与诸龙女共相娱乐。若欲往至忉利天宫兴致供养。化身七万由延三十二头。一一头者边有七牙。一一牙上有宝浴池。一一池中生七百莲华。一一莲华七百玉女。共相娱乐作倡伎乐。弹琴鼓瑟音声不绝。复雨七宝乃至于膝。菩萨大士亦复如是。以四等心加被众生。雨七觉意无穷法财。随其志趣皆成道果。是谓菩萨修第五业进趣道场庄严佛树。如来世尊以权方便随时适化。可行知行可坐知坐。可言知言可默知默。遍入众生心识所念。随病疗救不使增减。普令永处无为之岸。是谓菩萨修第六业进趣道场庄严佛树。复次族姓子。如来出世。化导众生不自为身。为一人故经百千劫。代彼受苦不怀厌惓。安处佛慧成无上道。是谓菩萨修第七业进趣道场庄严佛树。诸佛兴出不坏法界。法性自尔亦非自尔。如尔真际亦不有坏非不有坏。修而不惧亦不恐畏。是谓菩萨修第八业进趣道场庄严佛树。如来出世。当复具足一相无相。弹指之顷于过去未来现在法中。出生三世诸佛世尊。实而不异亦不变易。是谓菩萨修第九业进趣道场庄严佛树。如来出世慈愍众生。以一日之数令三世为一劫。其中众生无觉知者。是谓菩萨初生堕地举左足修行十业进趣道场庄严佛树。佛复告族姓子。菩萨初生堕地七步。于其中间复当思惟十法。降伏外道坏魔罗网。诸天侍卫。进趣道场庄严佛树。乃至灭度终不舍离。云何为十。于是族姓子。先当降魔。身被慈仁之铠。手执慧剑善权前导。头戴无畏华鬘。摧却憍慢之众。永除贡高。是谓族姓子。先当修此第一难得之法。复次族姓子。复当思惟玄妙广义。断漏取证。摄彼外道而为上首。加以神足神力无量。设彼现一我当现二。趣使邪部安处正见。是谓族姓子菩萨当念修此第二难得之法。复次族姓子。菩萨大士化度众生。受法欢喜。必至坚固不趣余道。是谓菩萨修行第三难得之法。复次族姓子。诸佛世尊恒所行法。日夜四时观察众生。弹指之顷周遍十方恒沙刹土。周而复始不著三界。是谓菩萨修行第四难得之法。复次族姓子。行无碍智。遍满三千大千世界。虽度众生不见有度。是谓菩萨修习第五难得之法。复次族姓子。菩萨大士以神足力。遍游十方恒沙刹土。遍观众生心识所念。或以一身化百千身。还合为一无觉知者。是谓菩萨修行第六难得之法。复次族姓子。菩萨思惟四无碍慧。亦非罗汉辟支所修。亦非天龙鬼神八部之众所能及逮。是谓菩萨修行第七难得之法。复次族姓子。如来神力不可思议。十方无量诸佛刹土入一尘孔。周旋往来无有挂碍。还复如故无觉知者。是谓菩萨修行第八难得之法。复次族姓子。如来至真等正觉。得四辩才无生灭智。遍满三千大千世界。是谓菩萨修行第九难得之法。复次族姓子。诸佛世尊。行无尽法法门覆盖众生。十力无畏十八不共诸佛之法。是谓菩萨修行第十难得之法。进趣道场庄严佛树。

　　　　菩萨璎珞经卷第一



　　　　菩萨璎珞经卷第二(一名现在报)

　　　　姚秦凉州沙门竺佛念译

　　龙王浴太子品第四

　　佛复告族姓子。菩萨于时前升金机。颜色安详颜貌容豫。诸天在上散华烧香。作天伎乐娱乐菩萨。世人在下左右侍卫。异口同音声震天地。八十亿垓干沓和子。捶钟磬歌娱乐菩萨。时有摩那斯龙王。文驎龙王。伊罗钵龙王。阿耨达龙王等八十四亿。皆来云集。时诸龙王便以此偈。而赞颂曰。
　　今日离世垢　　降生阎浮利
　　随俗处母胎　　愿浴除世尘
　　昔于无数劫　　积功造众业
　　誓愿今已果　　愿听沐圣体
　　八十四亿垓　　龙从十方来
　　各欲供养尊　　奉瓶贡香汤
　　尊本无数劫　　苦行为众生
　　巍巍德无边　　垂愍愿听之
　　渴仰世雄久　　疲厌生死苦
　　今得睹贤明　　如日照虚空
　　尊本发弘誓　　欲度未度者
　　最胜已解脱　　当复脱未解
　　过去恒沙佛　　及当来现在
　　功勋不可量　　尊今已具足
　　设从劫至劫　　宣畅人中尊
　　岂以萤火光　　敢与佛日竞
　　虚空可究竟　　须弥可称量
　　海水可竭尽　　尊德无边涯
　　比方日月光　　摩尼明月珠
　　虽照外闇冥　　未能除无明
　　今日无等伦　　一毛之光明
　　普照天世间　　除垢淫怒痴
　　过去六如来　　尽生阎浮提
　　尽受我等供　　香汤浴尊形
　　今复遭天师　　亿劫乃出现
　　今各顶礼足　　唯愿时沐浴
　　诸天世人民　　咸欲听正法
　　敷演深法本　　当礼三界尊

　　尔时世尊。直视东方颜色和悦。与诸龙王而说斯偈。
　　吾今以降形　　踔步阎浮利
　　拔济苦恼类　　四等无边涯
　　金体有明证　　众相如日光
　　当觉未觉者　　今成佛不久
　　观生无数世　　受形非一类
　　虽有上中下　　未有如是像
　　快哉牢固誓　　执意不亏损
　　所现应果报　　本净如虚空
　　世有三坚法　　身命财宝货
　　此犹非究竟　　终始可恃怙
　　吾今舍此三　　法身空无形
　　无尽无生命　　自然成道根
　　世宝多险危　　如幻不久停
　　今获七宝财　　无形不可穷
　　众生心意识　　三垢所覆盖
　　今已获三明　　初中竟通达
　　普为世天人　　当转不死法
　　法轮覆大千　　仁慈心普润
　　受生有四缚　　不离三世患
　　今得四诚谛　　无缚不复染
　　慧观苦圣谛　　无智寤其智
　　净性如无垢　　受证永澹泊
　　本习兴更乐　　染著爱无尽
　　彼尘我心受　　缠结遂滋甚
　　吾今观本净　　乐想苦想灭
　　澹然无忧喜　　永与生死别
　　过去有三行　　生痴爱本原
　　已尽亦不处　　无有尘垢心
　　现在六十四　　牵致冥室聚
　　永舍不与俱　　获六十四明
　　未来无数尘　　覆蔽于人心
　　法云布三界　　润泽诸不及
　　净教口柔软　　言声如哀鸾
　　斯由行无欺　　说法无缺漏
　　众生怀阴盖　　调戏无惭愧
　　今始得惭愧　　坏灭贡高心
　　佛所出现世　　降伏诸邪众
　　升座师子吼　　演说本行缘
　　过去诸佛记　　及未来现在
　　五浊衰微世　　有佛名能仁
　　今我自观察　　志性殊于常
　　名号既不虚　　父称为悉达
　　故在于众中　　平视无所畏
　　得净总持慧　　为度不肖人
　　不见诸法本　　起灭无处所
　　亦复无成败　　寂然应慧观
　　普分别诸法　　悉无窠窟处
　　澹然无归趣　　斯乃应律行
　　不以见无见　　无求无所守
　　我人寂寞定　　无相愿亦然
　　夫欲饮无厌　　甘露微妙味
　　妄想除诸著　　斯应菩萨慧
　　无人无寿命　　成就诸佛藏
　　摧碎贡高心　　不兴自大意
　　上智不著数　　不计有常想
　　众生兴染心　　照令知净慧
　　贤圣若干品　　众生根不同
　　以慧观未来　　尽无若干道
　　佛法有深要　　其慧无边涯
　　唯空无染著　　是谓法界净
　　一生经百生　　乃至无数劫
　　我今永以舍　　背而前取证
　　设我于中间　　计寿著法性
　　恒沙诸佛过　　不履空无慧
　　恒自降伏心　　分别文字法
　　是故自觉寤　　建立大弘誓
　　昔吾初发意　　志求缘觉乘
　　闲净无人处　　四十四亿劫
　　无佛法圣众　　其间七十劫
　　后遇大通慧　　演畅大乘迹
　　初闻未曾有　　圣慧无量觉
　　慈悲护四等　　尔乃微信解
　　自从是已来　　兴建功德业
　　供养无数佛　　复经十九劫
　　后为大国王　　飞轮皇帝王
　　七宝前导从　　千子才艺具
　　供养清净人　　勤修梵行者
　　九十七亿垓　　无著解脱心
　　及施国贫穷　　孤匮无所归
　　库藏出珍宝　　周济令无乏
　　复于无数劫　　躬自修净行
　　舍位授太子　　出家衣法服
　　忍辱性仁和　　燕居寂无念
　　渐渐心疲惓　　犹人溺于渊
　　善根渐渐微　　如果熟自落
　　往来生死苦　　受报无数变
　　意扃无大誓　　趣欲免身患
　　意业被想风　　犹豫不究竟
　　如是在生死　　轮转不能出
　　复经六十劫　　值遇宝璎佛
　　权化济渡人　　一乘无二道
　　不闻小节名　　空慧尽漏人
　　敷演道一相　　甚深纯淑行
　　始从彼发意　　弘誓心难沮
　　从彼至今日　　七亿阿僧祇
　　将护顺正法　　今乃自觉寤

