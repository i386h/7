<!-- { "loadSidebar": true } -->
　　尔时有菩萨名无畏。曾供养过去无数诸佛。已得总持分别三世成败所趣。即从座起偏露右臂。叉手长跪白佛言。唯然世尊。今闻如来至真等正觉说四贤圣难有之法。未曾所闻未曾所见。若有善男子善女人。受持讽诵四圣谛名者。便能与人作良祐福田。何以故。世尊。此善男子女人。兴建弘誓不自为身。欲于空际济度众生。皆得至无余泥洹界而般泥洹。菩萨摩诃萨得此四圣谛者。观了众生悉无所有。空观菩萨不自有身。亦无众生执弘誓之心。以空举空于无数劫积功累德。观见诸佛出现于世。分别诸法无有形貌。不著世利利衰毁誉称讥苦乐。亦知众生我人寿命当来过去现在心识。一一分别能使成就。尔时无畏菩萨复白佛言。云何世尊。众生之类不可称记。非是罗汉辟支所及。过去恒沙无央数佛。颇有发意求菩萨道。言我久久当成无上正真之道。我能尽虚空际知虚空际众生根本。已能分别虚空众生。复能分别识有趣无趣。如是等众生。尽令一日之中能使成道有此不乎。尔时世尊告无畏菩萨曰。当来过去今现在识非汝境界所能分别。今汝发问者皆佛威神。何以故。如来至真等正觉乃能一一宣畅深法。佛言族姓子。过去识如汝所问。尽知识流转天上人中四道。乃至八部识所经历所趣尽能分别。无畏菩萨白佛言。如来至真等正觉。发弘誓心尽能拔济过去当来今现在。云何一日之中尽得成佛耶。佛言。无畏菩萨所问甚大。今当为汝一一分别知其所趣所问。过去识不于过去中使过去识令得成佛。不于现在中使现在识令得成佛。不于未来中使未来识得至成佛。何以故。过去识非本过去识。未来识非未来识。现在识非现在识。无畏菩萨当知。过去成佛有三事行。云何为三。有初心。有生心。有众生心。云何为初心。无畏菩萨当知。本无如来至真等正觉。即于彼而教化之。同日同时尽成佛道。是谓初心。云何生心。所谓生心者。已受尘垢方当灭心除垢。云何为众生心。如有众生从劫至劫乃至百千劫。复尽无数生死尘劳。然此菩萨摩诃萨。要当灭彼无数尘劳。及济无数众生。是谓无畏菩萨于过去中成就三事。无畏当知。如来至真等正觉。于当来世亦当具三法。云何为三。如当来心未受现在是亦可进。复次无畏。未来心已经一日便有尘垢。菩萨摩诃萨要当灭一日尘垢。族姓子当知。未来移转从一劫至百劫。乃至无数阿僧祇劫。如来至真等正觉。知此身识及与尘劳。是谓于未来中当具此三法。佛复告族姓子。如来至真等正觉。于现在中复当具是三法。云何为三。初识现在未染尘劳。即令彼识一日灭度。若一若二便生尘劳。能灭一二及与尘劳。然彼乃得成佛。佛复告族姓子。若于现在从一身至百千身生诸尘劳。是谓菩萨摩诃萨于现在中具足三法。佛复告无畏菩萨。过去初心一日度者。即是过去普施如来至真等正觉。过去生心蒙得度者。即是无等如来至真等正觉。过去众生蒙得济者。即是原本如来至真等正觉。未来初心蒙得度者。即是空色如来至真等正觉。未来一二蒙得度者。即是空门如来至真等正觉。未来无数身蒙得度者。即是定意如来至真等正觉。现在初心得度者。即是无身如来至真等正觉。现在一二身得度者。即是善星宿如来至真等正觉。现在无数身得度者。即是月光如来至真等正觉。云何族姓子。汝于九品中何所志趣。为欲从过去初心耶。过去生心耶。过去众生心耶。为欲从未来初心耶。未来一二心耶。未来无数劫心耶。为欲从现在初心耶。现在一二心耶。现在无数心耶。尔时无畏菩萨前白佛言。如我初发心求无上正真道。未能自知为求何道。今闻如来说九品行。今始欲发弘誓大心。欲度过去初心未受尘垢者。佛言止止。族姓子。汝今已坠堕初心。云何欲得于初心成无上等正觉乎。此则不然。无畏菩萨白佛言。世尊。今于过去初心已坠落。愿欲求过去度生心众生普同等慧成无上等正觉。佛言。汝今已越此境坠堕下地。未能成办拔济众生成无上等正觉。尔时无畏菩萨复白佛言。云何世尊。于过去尘劳众生。发弘誓心得成无上等正觉不乎。佛言无也。何以故。过去无数已灭已尽。非今现身尽彼尘劳。以是故不得成无上等正觉。尔时无畏菩萨白佛言。我今于过去三分永无所得。在上亦不在下故。不得无上至真等正觉。何以故。汝本发弘誓心。非彼非此故不得成。无畏菩萨白佛言。云何世尊。我今欲舍未来一二舍未来尘劳复可从现在初心得成无上等正觉不乎。佛言不也。汝本发意心系有在。如来至真等正觉。随其变化观见国土。应适系有在非汝本愿。无畏菩萨白佛言。世尊。于未来中舍一心二心。复于未来中舍尘劳众生。复于现在舍现在众生。颇于现在一心二心众生。使成无上等正觉不乎。佛言无也。何以故。汝本发意心系有在非汝本愿。无畏菩萨白佛言。世尊。且舍一心二心。复舍未来众生尘劳。复舍现在初心。复舍现在一心二心。今欲发愿于现在尘劳众生为可得不乎。佛言不也。何以故。已过此境。时无畏菩萨白佛言。世尊。今日如来于九品中为在何地。佛言。吾舍过去三未来三现在三。复可于未来初心成等正觉。使未来初心众生成等正觉不乎。佛言无也。何以故。汝身非未来。云何欲得成等正觉度未来众生。此事不然。无畏菩萨白佛言。世尊。我今坠堕未来初心。复欲发弘誓愿于未来一二心成等正觉不乎。佛言然也。果汝所愿。何以故。汝本无数阿僧祇劫。恒发弘誓广大之心。即于此身当升上方清净世界于中成佛。如今汝号无畏如来至真等正觉。无畏菩萨得受别已。欢喜踊跃即自面见清净世界。所化众生如己无异。何以故。皆佛威神令彼悉见。尔时无畏菩萨。白佛言。世尊。我今复发弘誓心。供养无数恒沙诸佛。愿欲度未来尘劳众生于中成等正觉可获不乎。佛言不也。汝求道已来心不中际除二在尘劳众生中。成如来至真等正觉明行成为善逝世间解无上士道法御天人师号佛世尊。

　　　　菩萨璎珞经卷第四



　　　　菩萨璎珞经卷第五(一名现在报)

　　　　姚秦凉州沙门竺佛念译

　　生佛品第十四

　　尔时座上有菩萨摩诃萨。名分别说施。普于无量诸佛世尊造众德本。即从坐起前白佛言。善哉善哉。世尊。颇有如来至真等正觉于过去世未来现在。一时一日中知过去三事未来现在三事得成佛不乎。答曰无也。何以故。如来至真等正觉。随其变化观见国土。应适众生乃有所成耳。犹如菩萨摩诃萨不以国土为国土。不以众生为众生。分别法界法智所生。如来神智非世俗智。世俗智者从欲色界。至有想无想天。乃谓世俗智。今日如来至真等正觉。已过此智。云何出生诸法。成如来至真等正觉乎。此事不然。何以故。如来如。如如来如如。世界如。诸法性如。不思议如。未来如。于彼世界劫数如。如来劫数如。一如不二如。诸有如。诸法性空如。亦不生亦不灭。亦无著断。诸佛世尊所出名号。于彼劫数无限无量不可称记。不见有长亦不见短。亦不见生亦不见灭。云何出生诸法。无形不可见未来未起。无记不见有记如无形法种种异。名句身亦尔。味身亦尔。无各各名身。无各各句身。无各各味身。何以故。一切诸法各各虚空。亦不有善亦不有恶。亦不有福非不有福。或有行或无行。尔时有菩萨名无尽慧。得此性空如如无法。即从坐起白佛言。我今堪任于如来前说有行无行如空性如如法。佛言善哉善哉。族姓子。恣汝所说。无尽慧菩萨白佛言。若有善男子善女人。修习有行无行。便能具足一切诸法成等正觉。云何有行无行。诸法不生不灭。无过去当来今现在。是谓无行。必终诸法分别过去当来今现在。是谓菩萨有行。无量有名身不见本末。无量有句。身不见本末。无量味身不见本末。是谓菩萨无行。若善男子善女人知三世法有生有灭。于中分别悉无所有。是谓菩萨有行尔时无尽慧复白佛言。未究竟法使令究竟。未灭尽法使令灭尽。是谓菩萨无行。若有菩萨摩诃萨于过去当来今现在。不见有量不见无量。是谓菩萨有行。复次善男子女人。初生道心行无上正真道。不以称讥苦乐利衰毁誉甘乐其中。是谓菩萨无行。如三千大千世界其中众生一意一心。分别三世断灭之法。是谓菩萨有行。复次善男子女人于无量劫中行勤苦行。欲得闻受如来言教。是谓菩萨无行。复次善男子女人行四等心。不以四等以自称叹。是谓菩萨有行。不染不污无过去当来今现在。是谓菩萨无行。若善男子女人非义非无义。非有成非无成。亦不有对亦不无对。是谓菩萨有行。或以国土清净无所染。自不见国土有所成就。是谓菩萨无行。若复于诸法不生妄见而无所起。以无尽法能自缨络。是谓有行。亦不有亦不无。是谓菩萨无行。复次善男子女人。观一刹土如空无异。不以异刹系在一国。是谓菩萨有行。复自观见本有三世诸佛菩萨摩诃萨。有过去当来今现在。是谓菩萨无行。复次族姓子。若善男子女人。一一分别。界非我界。世非我世。有非我有。是谓菩萨有行。复次族姓子。分别三界行无所行。不见作亦不见不作。是谓菩萨无行。尔时如来问无尽慧菩萨曰。汝住何等法而说此乎。无行起于有行。有行起于无行。何由而从如来。而自说有行无行耶。无尽慧菩萨复白佛言。本从自觉如今始果。唯愿世尊敷演宣畅。佛言。善哉善哉。善男子。如汝所言善思念之。今日如来当为汝敷演其教。云何族姓子。汝本发意成无上等正觉。为从有行为从无行。答曰不从有行不从无行。佛言云何族姓子。若不从有行不从无行。云何得成等正觉乎。答曰有如如如亦如如。是故不从有行不从无行。佛言汝本何以不发此问。吾先已说有行无行。

　　　　菩萨璎珞经本末品第十五

