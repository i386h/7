<!-- { "loadSidebar": true } -->
　　尔时世尊重告四部众。若有善男子善女人。一心一意受持讽诵。便得十无碍功德。云何为十。得虚空藏威仪深入。所闻强记不失辩才。观了诸念如幻如化游心解脱亦不计常。恒离八法不处愦闹。闻辄欢悦心无二见。解空无相亦不著相。复能深入寂灭定意。神足无碍得捷疾智。知法自生不见起灭。是谓善男子善女人。便能具足十无碍功德。尔时舍利弗即从座起。偏露右臂。叉手前白佛言。唯然世尊。诸法无形不可睹见。无形之法。非是罗汉辟支所及。云何世尊。言善男子善女人。执持讽诵十无碍功德。便成道果入泥洹门。无碍泥洹岂异法乎。泥洹无为无碍无著。如来现在逮等正觉。云何以无碍功德。而说泥洹。若使众生得十无碍功德。便为已得泥洹。若使众生已得泥洹者。则为泥洹非泥洹也。云何世尊。言得十无碍功德便是泥洹。佛告舍利弗。如汝所问。皆佛威神非汝境界。云何舍利弗。泥洹色耶。对曰非也。云何舍利弗。泥洹无色耶。对曰非也。云何舍利弗。泥洹色无色耶。对曰非也。云何舍利弗。泥洹非色非不色耶。对曰非也。云何舍利弗。无碍诸法。是常非常有起有灭耶。对曰非也世尊。佛告舍利弗。若使无碍诸法乃至泥洹。非色非无色。亦非色亦非无色。亦无生灭断著。无形不可见。云何复言泥洹名乎。舍利弗白佛言。世尊。泥洹无名。非眼识境界所能见也。佛言。如是如是。舍利弗。如汝所言。非眼识境界所能见也。云何舍利弗。识有形乎。对曰。随其形相。佛告舍利弗。如汝所言。随其形相。则有识者。云何复言非眼识境界耶。舍利弗白佛言。随有形相是有为识。随无形相是无为识。无碍泥洹。非有为相非有为识。非无为相非无为识。云何舍利弗。无碍泥洹非有为相非有为识。非无为相非无为识。有为有识无为无识。泥洹非此非彼。更异识乎。舍利弗白佛言。非也世尊。佛告舍利弗。泥洹非此非彼。亦非异识。相则非相。云何泥洹别立名耶。假使泥洹别立名号。随其形相则有识生。若使泥洹不别立名号。随无为相便有无为识。云何说言泥洹。不有为相不有为识。不无为相不无为识。亦不异识。复非别立名号。如今云何称泥洹乎。舍利弗白佛言。世尊。泥洹泥洹。佛言。云何泥洹泥洹。舍利弗言。如泥洹尽。佛言。云何如泥洹尽。舍利弗言。如尽无尽。佛言。善哉善哉。舍利弗。如汝所言。本说无碍泥洹。非有为相非有为识。非无为相非无为识。亦非异识。相则无相不别立名。云何复言无碍泥洹如尽无尽。时舍利弗白佛言。世尊。非我境界说无碍泥洹。但无碍泥洹无尽非无尽。佛告舍利弗。吾今与汝引喻。智者以譬喻自解。犹如士夫仰射虚空。于空求空。复向人说。吾昔游空自陷于渊。今得空便射而报仇。何其快哉果我所愿。云何舍利弗。斯人志趣为审然不乎。舍利弗白佛言。世尊。彼射虚空欲报其怨审然不虚。云何舍利弗。于空射空箭著空耶。对曰不著。
　　佛言。云何于空报怨。舍利弗言。虚空无相不见有报无报。佛言。如是如是。如汝所言虚空无报。佛告舍利弗。无碍泥洹亦复如是。在有为相随有为识。在无为相随无为识。不在此相不在彼相。亦非有识亦非无识。是谓无碍泥洹非有识非无识也。时有五百比丘。闻此虚空无尽之法。即从座起收摄衣钵涉道而去。何以故。斯等比丘。于空求空欲报空怨。计心染著谓空有空。正使将来恒沙诸佛立前说法。斯等比丘。于空染空终不解脱。尔时座上凡夫立信。学无学人未能尽苦至无为界。时舍利弗承佛威神。告四部众。云何诸贤。汝等审解此深法乎。对曰唯然。贤者舍利弗。永断尘劳所作已办。舍利弗言。云何尽尘劳耶。对曰。众智不杂。非造非不造故。故尽尘劳。舍利弗言。善哉善哉。族姓子。尘劳之畴是众生本。于众生中成无上道。于如来福田净一切智。舍利弗言。净亦无净。云何于福田净一切智。对曰。未得道果。于一切智未净其迹。又问。舍利弗。菩萨净一切智凡有几品。舍利弗言。菩萨净一切智。不为世法所拘。又问。云何不为世法所拘。舍利弗言。诸法无著不怀倒见。又问。菩萨璎珞云何成就。答曰。不失佛道至竟成就。不失菩萨璎珞。是谓族姓子斯由本行不失善愿。又问。云何舍利弗。菩萨摩诃萨云何凭善知识。成就菩萨众行璎珞。答曰。于一切众生不惜身命。是谓菩萨摩诃萨善知识。又问。用何等智成就众行璎珞。答曰。不断佛种更不造新。又问。云何于诸如来。承事供养庄严佛土。答曰。不以劫数为期。是谓庄严佛土。又问。云何于如来所。贤圣默然不起众想。答曰。宁失身命不缺于戒。又问。云何分别八百根门。答曰。持心连续不失守意出入息念。又问。云何具足六坚之法。答曰。不实之身不实之命。易实身命。又问。云何具足无尽藏。答曰。已得菩萨无碍璎珞。便能具足七财无尽。又问。云何于世少欲知足。答曰。于诸众智不相违背。是谓少欲。又问。云何游心闲居不染三有。答曰。不愿求于三界。又问。云何用智觉三世患。答曰。尽苦元本不生尘劳。又问。云何于三痛法无有想念。答曰。不见苦乐无苦无乐。又问。云何菩萨受无所受。答曰。分别五阴色痛想行识。又问。云何菩萨深入法本。答曰。舍外六入内不造六尘。又问。云何以度度也。答曰。分别诸道不染道果。云何菩萨舍悭惠施不起想著。答曰。于一切众生心无三碍。又问。云何菩萨守戒不缺。答曰。从初发意乃至成佛。不舍道心柔顺法忍。又问。云何修忍不起恚怒。答曰。伏心摄意计空无形。又问。云何菩萨用心精进不起懈怠。答曰。分别思惟如救火然。又问。云何菩萨禅意不亏。游至十方心意不错。答曰。意等无二不失智慧。又问。云何慧眼普照无碍。答曰。一切诸法不见形相。又问。云何菩萨入慈等定。摄取众生不见有度。答曰。观了众生心意识本。云何菩萨愍念悲泣诸不度者。答曰。不起法想见有高下。又问。云何菩萨喜心不绝入无量定。答曰。行本自然不见生灭。又问。云何菩萨行三三昧至泥洹门。答曰。不舍如来八道径路。
