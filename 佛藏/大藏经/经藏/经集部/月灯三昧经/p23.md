<!-- { "loadSidebar": true } -->
　　尔时勇健得王作是念。此诸宫人心皆变异违叛于我。云何知也。悉脱臂印及珠璎珞。偏袒右肩右膝著地。于此比丘合掌作礼。时勇健王。见善花月颜容端正。自顾形貌不如比丘。寻即惊怖恐夺王位。极大嗔怒。时彼比丘住于王道。吹尘入目视瞬动睑。时勇健王作如是念。比丘染心著我宫人瞬眼期会。谁有能杀是比丘者。尔时勇健得王具足千子侍从其后。便诏儿言。汝今可断是比丘命。其王千子为比丘故不受王教。王作是念。儿等尚不受我教敕。我今独一而无伴侣。谁复能杀是比丘也。时勇健王有旃陀罗。名曰难提。常令杀戮毒害凶暴无所顾惜。王见难提欢喜踊跃。必能为我杀是比丘。寻时敕唤。时彼难提即诣王所。王语之言。汝今能杀是比丘不。若能杀者当重封赏。唯然大王。我当奉敕随王所遣我能杀之。即于是日便断其命。王告难提汝应当知今正是时。宜执利刀截彼比丘手足耳鼻。以其染心看我宫人。当以铁钩挑出其目。尔时难提。即受王敕手执利刀。割截比丘手足耳鼻并挑两目。王杀比丘已寻诣园林。是时众人悲号懊恼。还复入于珍宝王城。尔时勇健王。七日之中在于园苑。心无悦乐都不喜戏亦不娱乐。过七日已。从园而出还来入城。于其王路见此比丘。死经七日弃之于道。七日之中形色无变。尔时勇健王便作是念。比丘死来经于七日身色不异。于阿耨多罗三藐三菩提。定得不退转无有疑也。我造恶业。必堕地狱受苦不久。作是念时。有八万四千诸天。在于空中一时同声。如是大王。如汝所念如汝所言。此比丘者。真是不退转于阿耨多罗三藐三菩提。王闻是语惊怖战悚。身毛皆竖心生悔恨。尔时勇健得王。忧愁苦恼心悔恨已。而说偈言。
　　吾舍王位及城邑　　金银真珠摩尼宝
　　愚痴无智恶业者　　我持利刀当自杀
　　昔时善花月法师　　三十二相而庄严
　　入于王城光普照　　犹如满月星中王
　　我为爱欲所惑乱　　婇女围绕出城游
　　升于宝车刹利从　　端正妙眼而来至
　　女见比丘皆欣悦　　咸以喜心散金鬘
　　一切女人皆合掌　　说偈歌叹彼比丘
　　我时娱乐出游观　　刹利围绕乘宝车
　　遇值端正妙眼人　　是大威德如来子
　　吾时见彼起恶意　　嫉妒嗔恚生害心
　　以见比丘入王城　　众女睹之欣喜故
　　光明遍照于四方　　如月得出修罗口
　　众人皆发于大声　　婇女见之悉欢喜
　　我昔出于粗恶言　　普皆告敕其千子
　　速杀比丘为异段　　斯是我之大怨家
　　一切童子悉持戒　　怜愍爱念是法师
　　咸皆不受我教敕　　吾时心怀极忧恼
　　见是比丘持净戒　　智慧相应如慈父
　　我时嗔心遣令杀　　不虑阿鼻及后悔
　　时见难提住王路　　毒害与人作苦恼
　　我为恶教敕彼人　　截此比丘如花鬘
　　普贤林处甚端妙　　众仙瑧萃香芬馥
　　彼诸大众失法师　　犹如一子失其母
　　比丘可起诣贤林　　以广利益诸人众
　　汝今既入此王城　　彼众将至大悲泣
　　妙花幢幡列在右　　左厢端严亦复然
　　以诸妙衣布道路　　比丘速起说妙法
　　汝入王城已经久　　彼众必当大悲哀
　　于彼佛法未尽时　　不令断于汝命根
　　假使有人大威神　　广名流布遍诸方
　　具足势力回大地　　悉皆映蔽三千界
　　解脱苦箭离忧患　　得圣欢喜相应法
　　彼若见闻尚生恼　　况诸世间不荒迷
　　花月法师如山王　　三十二相以庄严
　　喻若众女争花鬘　　俄尔分析作异段
　　我造尤重不善业　　堕彼阿鼻无能救
　　于诸佛所极远离　　以其割截比丘故
　　非子诸亲能救我　　辅相诸贵及僮仆
　　我既造于重恶业　　是等众人莫能救
　　过去未来一切佛　　及今现在十方者
　　十力导师离烦恼　　心如金刚我归依
　　见彼比丘作异分　　诸天悲泣悉号叫
　　往告彼诸菩萨众　　花月比丘为王杀
　　聪明利智法师者　　具大威德名遍闻
　　安住陀罗尼菩萨　　今在王城而被杀
　　经无量劫广行施　　护戒不动无秽杂
　　能修忍辱无比者　　今在王城而被杀
　　无量劫来常精进　　增上胜心修四禅
　　起智能断烦恼者　　今在王城而被杀
　　弃舍一切于身爱　　亦不顾恋其寿命
　　从彼普贤林中出　　今在王城而被杀
　　彼林大众入王城　　高声悲叫悉号泣
　　见此比丘身数段　　一切闷绝而擗地
　　是诸比丘启王言　　大王法师有何过
　　持戒无缺大名称　　能知宿世无边事
　　于彼总持得究竟　　善解世间悉空寂
　　为诸众生显无相　　弃舍一切诸愿想
　　演说微妙音可爱　　诸根寂静善调柔
　　了达过去宿世事　　超出一切诸世间
　　当得为佛自然智　　于彼世间最希有
　　净眼明见无暗障　　是谓慈心所照瞩
　　贪爱淫欲甚鄙秽　　能生苦恼丧天趣
　　习欲之人离多闻　　名为损减智慧者
　　媅著爱欲为盲人　　便能伤害于父母
　　亦复能害持戒者　　是故应当弃舍欲
　　大王若习于爱欲　　便失威德胜自在
　　趣向尤恶地狱中　　生于大怖极苦处
　　杀害聪慧胜法师　　造作如是重恶业
　　若欲志求菩提者　　应当远离如是恶
　　胜妙色声香味触　　其心勇猛能弃舍
　　身意皆空犹如幻　　眼耳鼻舌亦复然
　　修习施戒无伦匹　　忍辱精进亦如是
　　已到禅定智彼岸　　堪能利益于众生
　　一切世间诸天人　　能以慈心观如来
　　彼眼能除大闇冥　　悟解最胜上菩提
　　欢喜信心舍楼阁　　象马车乘及床敷
　　一切辇舆牛羊等　　国界城邑诸村落
　　弃舍王位并金银　　真珠颇梨及珊瑚
　　头目妻子悉能施　　为求无上菩提故
　　欢喜供养无有比　　妙花涂香及末香
　　种种诸幡胜幢盖　　美妙歌音众伎乐
　　于诸有中离愿想　　了知三界悉空故
　　是以十力相庄严　　光明遍照于十方
　　色欲二界而不著　　及以无色亦复然
　　若住菩萨总持者　　脱舍三界如蛇皮
　　无有我想众生想　　亦无男想及女想
　　彼修梵行无秽杂　　菩萨安住总持故
　　有事无事想悉无　　安不安想亦复然
　　非非数想非数想　　以住菩萨总持故
　　非有有想悉皆无　　非有命想众生想
　　非有村想及城想　　菩萨安住总持故
　　非非贪想非贪想　　非非嗔想无嗔想
　　非非痴想非痴想　　以住菩萨总持故
　　于其诸根及以力　　禅定道品皆不著
　　悉能弃舍于三有　　菩萨安住总持故
　　不为贪嗔之所染　　亦无痴乱谄曲心
　　见佛十力设供养　　智者不悕生天处
　　从他闻于深妙法　　不起一切诸疑惑
　　譬如器盛清净油　　尽无尽相理亦然
　　正以贪恋故生爱　　此则名为大烦恼
　　亦以嗔嫌故起憎　　斯则名为恶恐怖
　　智者远离此二边　　是谓能趣胜菩提
　　得为十力人牛王　　出过一切诸世间
　　悉舍一切内外事　　安住实际法性中
　　护持禁戒善清净　　无穿无缺无秽浊
　　彼于净戒无间杂　　亦复无其羯磨法
　　智人弃舍于二边　　能悟无上大菩提


　　　　月灯三昧经卷第八



　　　　月灯三昧经卷第九

　　　　高齐天竺三藏那连提耶舍译
　　尔时世尊。即说偈言。
　　我于往昔修行时　　为王号曰勇健得
　　尔时有城名珍宝　　彼王出城诣园林
　　乘驾宝车遇比丘　　端正殊特甚微妙
　　三十二相以庄严　　光明普照于十方
　　善花月名遍诸域　　安住慈悲能利益
　　为救众生故入城　　功德威势极端严
　　我时颜貌不如彼　　遂起增上妒嫉心
　　爱欲媅荒所缠结　　恐彼比丘夺王位
　　昔具千子为眷属　　乘驾宝车从我后
　　种种宝冠自庄严　　行如忉利诸天子
　　于彼子中五百子　　悉著妙宝摩尼履
　　宝冠璎珞自严饰　　金网弥覆于车上
　　婇女眷属有八万　　一切端妙悉严丽
　　升于宝舆见比丘　　端正犹如须弥山
　　彼见悉皆如父想　　各发无上菩提心
　　从彼受于净梵行　　脱胜璎珞散比丘
　　我寻起上嫉妒意　　便生嗔怒秽浊心
　　豪富惑乱敕子言　　可杀我前立比丘
　　诸子闻父教敕已　　深怀忧恼白父曰
　　愿王勿作如是语　　我终不能杀此人
　　若有割截我身分　　经于恒沙多亿劫
　　终不能杀是法师　　以从彼发道心故
　　于彼尊所发是心　　愿我得佛人中胜
　　趣菩提者不为恶　　我等悉是佛日子
　　王闻诸子如是语　　即敕奴言唤旃陀
　　速呼魁脍杀比丘　　在我宫人前立者
　　寻时将于杀者来　　号曰难提极暴恶
　　手执利刀而鉴治　　截此比丘为八分
　　比丘被斩身无血　　割处流出千种光
　　亦有功德吉祥轮　　是文肉里炳然现
　　作斯尤重恶业已　　我时为戏诣园林
　　一切歌舞都不乐　　思念花月法师故
　　于时匆速出彼园　　还来归入珍宝城
　　于是乘车诣其所　　到彼割截比丘处
　　即时空中闻恶声　　无量那由天号叫
　　咸言恶王造重业　　死堕阿鼻受极苦
　　王时闻彼诸天音　　心怀忧恼大怖畏
　　我为无量重罪过　　以杀善花比丘故
　　如来具足无量智　　是彼最胜真佛子
　　诸根调柔心寂灭　　我为爱欲故杀彼
　　若有能持如来法　　于正法藏灭坏时
　　能于世间然智灯　　我为欲故杀是人
　　于诸世间为大医　　疗治众生烦恼病
　　复以甘露令转下　　为爱欲故而杀彼
　　受持导师胜法藏　　黑闇众生为灯明
　　持陀罗尼法王者　　我为欲故而杀彼
　　为世演说胜妙法　　甚深微细难可见
　　显说趣于道场路　　我为爱故杀彼人
　　其智清净无秽杂　　凝静寂灭恒在定
　　为爱所盲遂便杀　　欲是苦因应弃舍
　　过去未来所有佛　　及今现在人中尊
　　功德无量如大海　　一切合掌归命彼
　　此死趣恶阿鼻狱　　于彼无有能救者
　　不爱果业既自造　　正由杀害胜法师
　　咄哉恶心造苦业　　咄哉王位自傲慢
　　此处究竟无坚实　　当舍一切而独去
　　初无欲染修净业　　悲心爱语真佛子
　　独为世亲离诸过　　我善花月何处去
　　呜呼圣者具忍财　　呜呼妙色德相应
　　无谄戏论功德聚　　汝今舍我何处去
　　我今始知大仙言　　世间为欲之所坏
　　身心热恼恶道因　　如是知已舍欲行
　　此死趣恶地狱中　　无有能得救济者
　　造于极重之恶业　　正由害彼比丘故
　　舍怖疲劳王位处　　奉持禁戒修梵行
