<!-- { "loadSidebar": true } -->
　　于诸利养不贪著　　不得利养勿生忧
　　闻他赞毁心莫异　　犹如须弥山不动
　　为求法故起恭敬　　勿得闻已而报著
　　安住一切佛行处　　速能游于百世界
　　于诸世间悉平等　　莫起憎爱差别心
　　慎勿求利及名闻　　速得成于天人师
　　恒常赞说佛功德　　以言辞句如实叹
　　众生闻是赞叹者　　于佛功德生爱乐
　　父母师长及众生　　如是一切悉恭敬
　　而不随顺于魔力　　便获三十二种相
　　常离一切诸愦闹　　住于寂静空闲林
　　既能自利亦利他　　为求解脱速施作
　　常乐修习慈悲心　　乃以喜舍亦复然
　　调伏寂灭应赞叹　　速得成于利世间
　　若有欲得寂灭定　　趣向无上菩提者
　　慎勿习近恶知识　　恒常亲近于善人
　　又莫愿欲声闻地　　亦勿爱彼所修行
　　勇猛志乐佛功德　　速得成佛当如我
　　恒说真实清净语　　慎勿妄言及恶口
　　常说可爱美妙言　　能得最胜佛菩提
　　于其身命莫顾恋　　慎勿自誉轻毁他
　　但自思念己功德　　莫观他人之所行
　　常乐观空及解脱　　于诸趣中勿愿乐
　　舍一切相悉无余　　心恒安住于无相
　　常能远离于二边　　于有于无莫分别
　　观诸众生但因缘　　若能知此为大师
　　弃舍一切爱欲行　　悉皆断离秽浊心
　　剪除一切愚痴闇　　得为寂灭人师子
　　恒乐观察于无常　　离诸有中苦乐等
　　秽污不净及无我　　如是修者为人尊
　　佛于世间作灯明　　而能说此胜正法
　　彼亦降伏于魔力　　已到无上胜菩提
　　我向所说诸功德　　及示无量百千过
　　应当离过修功德　　童子如是必得佛


　　　　月灯三昧经卷第九



　　　　月灯三昧经卷第十

　　　　高齐天竺三藏那连提耶舍译
　　童子。是故菩萨应当具足修学身戒。云何菩萨具足身戒。若菩萨具足身戒。于一切法得无碍智。谓身善修行。若身善修行者。于一切法得无碍智。是名菩萨具足身戒。
　　复次童子。若具足身戒菩萨。能获三十二大人之相。得如来十力四无所畏四无碍智十八不共法。童子。是名菩萨具足身戒。
　　复次童子。具足身戒菩萨。能获三解脱门。何者为三。谓空解脱门。无相解脱门。无愿解脱门。是名具足身戒。
　　复次童子。若具足身戒菩萨。能得具足四梵住。何等为四。谓慈念一切众生。悲喜舍心亦复如是。童子。是名菩萨具足身戒。
　　复次童子。云何菩萨修身善行。谓四念处四正勤四如意足五根五力七觉分八圣道分。是名菩萨身戒具足。
　　复次童子。具足身戒菩萨。能得四禅及四正受。能住大悲。得善觉观。得寂灭觉观。是名菩萨具足身戒。
　　复次童子。若菩萨具足身戒。远离杀生偷盗邪淫妄语两舌恶口绮语贪嗔邪见十不善业。斗秤欺诳语言欺诳衣服欺诳。因官形势割截破坏凌押系缚邪曲虚妄。与贪共行一切恶业悉皆远离。自禁防制无贪无取悉皆断除。犹如断截多罗树头。于未来世不复更起。无有生法。童子应知。此法是为菩萨具足身戒。童子。乃于往昔过阿僧祇阿僧祇广大无量无边不可思议劫。
　　尔时有佛。号曰智光如来应供正遍知明行足善逝世间解无上士调御丈夫天人师佛世尊。于时住世六十亿岁。尔时有王。号曰胜思惟。与其眷属八万亿人俱。往智光如来所。顶礼佛足右绕三匝退坐一面。尔时智光如来。即以偈颂说身律仪。
　　犹如虚空无垢秽　　自性光洁毕竟净
　　如斯身戒亦如是　　不可音声而演说
　　音声与空不可知　　如是二种同一相
　　说于虚空无相貌　　彼相便同于身戒
　　若知其戒惟一相　　彼便具足戒律仪
　　智性无生境亦寂　　真无漏中妄想尽
　　亦无贪著及爱欲　　不于财色起渴爱
　　若不见于诸有过　　终不能知是身戒
　　若有能知无漏戒　　彼便无复一切生
　　当知罗汉法如是　　非诸外道之所知
　　于诸三界心怖畏　　于欲资产无贪爱
　　不悕王位及资财　　彼能具足此身戒
　　我今说此身戒义　　此义声教不能说
　　若能知是法母者　　是人常能住身戒
　　智者爱乐是义母　　信乐是义故我说
　　远离非义应真义　　斯则常名住身戒
　　诸佛法中说何义　　云何善能知是义
　　若能知于相应义　　是即名为住身戒
　　若有观察于无相　　一切无我悉空无
　　彼人不名无戒者　　是人修学实际故
　　观一切有知非有　　是人恒住非有际
　　于一切有无所著　　是人能证无相定
　　若人知于无我法　　自体空无性非有
　　是人不名无戒者　　已觉决定真实故
　　若人能知五阴空　　诸法寂灭无神我
　　彼便名为持戒者　　其身不复行恶业
　　无有律仪取相者　　存于我想心执著
　　若取色相执著人　　起于爱欲无律仪
　　若常修学于实际　　是人究竟真妙空
　　彼不更起于爱欲　　不为无戒堕恶道
　　蚁子堪能动虚空　　须弥安固复令动
　　若有善学实法者　　诸天妙色不能动
　　彩色可以画虚空　　亦可手执于太虚
　　一切诸魔爱欲等　　无有能得动摇者
　　呼响音声犹可捉　　大石沉水亦可浮
　　如是学于身戒者　　无有能知彼心念
　　所有一切诸音声　　悉皆盛内于箧中
　　若住如是身戒者　　无有能知彼住所
　　所有云雷及电光　　日月明等悉可执
　　若有住于身戒者　　无能知彼身自性
　　四方所有诸风轮　　罗网钩罥可系缚
　　若有住于身戒者　　无有能知彼身量
　　其有住于制心者　　非诸众生之境界
　　能善修习身戒者　　犹如虚空无能染
　　于其四方风行道　　虚空鸟迹犹可见
　　彼之身量不可测　　及心所行难可思
　　若住如是身戒者　　彼无一切诸过恶
　　远离一切烦恼聚　　由学如是身戒故
　　住于清净寂灭定　　不为刀火之所害
　　彼身无能执捉者　　由常修学身戒故
　　如是住者无怖畏　　心无纷动无嫉妒
　　远离一切诸厄难　　修学如是身戒故
　　不畏刀杖及毒药　　亦不怖畏水火灾
　　远离一切诸厄难　　修学如是身戒故
　　不畏雨雹及盗贼　　所有一切毒害等
　　彼离一切我想故　　以离想故无怖畏
　　远离怖畏及恐惧　　以无怖畏心不动
　　心不动转无怖畏　　亿诸魔众不能怖
　　若于菩萨身戒所　　演说开晓及显示
　　若有学是身戒者　　诸亿魔众不能扰
　　若有欲知诸佛法　　当知无有其限齐
　　若有修学身戒者　　是人能为三界塔
　　若有欲知是佛法　　不可思议寂灭众
　　若学如是身戒者　　其行坚固速成佛
　　若有欲得大仙法　　不可思议佛十力
　　若学如是身戒者　　修习佛力得不难
　　十八最胜不共法　　诸佛如来所安住
　　若有修学是身戒　　彼得此法不为难
　　若于七觉支宝所　　及与神足辩才等
　　若有修学身戒者　　获彼妙果不为难
　　于其梵住及四禅　　及以三种解脱门
　　安隐觉观及寂灭　　住身戒者得不难
　　四念处等及正勤　　大仙五根及五力
　　亦于圣宝八正道　　住身戒者得不难
　　于余诸佛所有法　　不可思议无限量
　　彼得此法悉不难　　以学如是身戒故
　　得闻如是身戒已　　是王获得最胜利
　　欢喜踊跃而爱乐　　于彼佛法便出家
　　出家已经十亿岁　　修行最胜净梵行
　　恒常修行四梵住　　利益世间诸天人
　　善修清净梵住已　　便得如是胜身戒
　　复见十方亿千佛　　修行如是菩提行
　　于彼胜法出家已　　修行最胜净梵行
　　具足多闻妙辩才　　是名聪慧大法师
　　坚持禁戒无缺漏　　戒身清净无瑕秽
　　所谓圣戒无漏戒　　当知圣戒是常住
　　童子我昔修菩提　　尔时化作胜思王
　　汝勿致疑为异人　　当知即是我身也
　　童子汝应随顺学　　安住如是胜身戒
　　当为亿众广宣说　　不久亦当得如我

　　童子。是故菩萨当修行清净身业。何以故。修行净业菩萨摩诃萨。不畏堕于地狱畜生饿鬼阎魔罗等。亦不畏八难五趣苦厄。又不畏水火五兵毒药王贼师子虎豹豺狼犀象熊罴一切恶兽毒虫食肉之属。亦复不畏人非人难。童子。修行清净身行菩萨摩诃萨。欲以手掌举此三千大千世界。若高一多罗。乃至十多罗。随其所欲悉能举之。童子。净身行菩萨摩诃萨。能达究竟神通彼岸。彼以报得神足福德力故。摄取远离随顺无染寂灭之定。悉皆能入依是定故。无漏成就得一切世间无碍之眼。云何神足。谓随念能为威力自在。解了无滞随欲能成故名神足。
　　复次童子。住神足菩萨摩诃萨。能为种种神变之事。所谓一能为多。多能为一。隐显自在。石壁诸山彻过无碍。如风行空在于空中。加趺而坐。犹如飞鸟。履水如地。出没地中如水无异。身出烟焰如大火聚。日月有大威德而能扪摸。欲为大身自在无碍乃至梵天。尔时世尊。即说偈言。
　　神通自在游十方　　于诸石壁及诸山
　　随意彻过无有碍　　犹如飞鸟顺风行
　　履于大地犹如水　　出没自在无所碍
　　游行于水不沉没　　犹若履于坚[革*卬]地
　　一身能现于千身　　无量多身能为一
　　随意能现种种色　　智者为渡众生故
　　游行空中如飞鸟　　身出烟焰如火聚
　　复能己身悉流出　　清净凉冷香美水
　　智者端坐于此地　　而能以手摩日月
　　一念能往梵天所　　而为梵众演胜法
　　千亿梵众闻法已　　乐求无上获胜利
　　复能往余胜天处　　而为演说最胜法
　　若其意欲说法时　　便能震动大千界
　　又令无量亿佛刹　　微妙音声悉充满

