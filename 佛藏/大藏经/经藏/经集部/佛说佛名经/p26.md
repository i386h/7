<!-- { "loadSidebar": true } -->
　　弟子等从无始劫来所有众恶。以是因缘生大忧苦。贫穷困乏愁热惊惧。怖畏恶业心常怯劣。在在处处暂无欢乐。十方现在大悲世尊。能除众生一切怖畏。愿受我等诚心忏悔。过去诸恶今悉悔过。现在作业诚心发露。所未作者更不敢作。已作之业不敢覆藏。身业三种口业有四。意三业行今悉忏悔。生死险难种种淫欲愚烦恼难。如是诸难今悉忏悔。心轻躁难。近恶友难。三有险难。及三毒难。遇无难难。值好时难。修功德难值佛亦难。如是诸难。今悉忏悔。
　　弟子等自从无始劫来乃至今身。杀害一切三宝师僧父母六亲眷属善知识法界众生不可知数。偷盗一切三宝师僧父母六亲眷属善知识法界众生物不可知数。于一切三宝师僧父母六亲眷属善知识法界众生上。起邪心不可知数。妄语欺诳一切三宝师僧父母六亲眷属善知识法界众生不可知数。绮语调弄一切三宝师僧父母六亲眷属善知识法界众生不可知数。恶口骂辱诽谤毁訾一切三宝师僧父母六亲眷属善知识法界众生不可知数。两舌斗乱破坏一切三宝师僧父母六亲眷属善知识法界众生不可知数。或破五戒八戒。十戒十善戒。二百五十戒五百戒。菩萨三聚戒十无尽戒。乃至一切戒及一切威仪戒等。自作教他见作随喜不可知数。如是等众罪。亦如十方大地无边微尘无数。我等作罪亦无边无数。虚空无边我等作罪亦复无边。方便无边我等作罪亦复无边。法性无边我等作罪亦复无边。法界无边我等作罪亦复无边。众生无边我等劫夺杀害亦复无边。三宝无边我等侵损亦复无边。戒品无边我等毁犯亦复无边。如是等罪上至诸菩萨下至声闻缘觉所不能知。唯佛与佛乃能知我罪之多少。今于三宝前法界众生前。发露忏悔不敢覆藏。唯愿十方三宝法界众生。听我忏悔。
　　愿弟子等承是忏悔所生功德。愿生生世世永舍胎藏形。随心愿往生获六神通力救摄诸苦众。虚空法界尽我愿亦如是。地狱饿鬼一切众生贫穷困厄。及诸有苦烦恼所逼。如是等苦悉令除灭。又愿弟子承是忏悔所成功德。愿离于生死到大智岸。转无上轮微妙清净。诸所愿求成就具足。又愿盲者得视。聋者得听。哑者能言。裸者得衣。贫穷乏者则得宝藏。仓库盈溢无所乏少。一切皆受安隐快乐。乃至无有一人受苦。又愿众生慈心相向佛眼相看。形貌端严人所喜见。上妙色像庄严其身。为菩提眷属作真善知识。

　　大乘莲华宝达问答报应沙门经

　　宝达顷前更入[月*鬼]肉地狱。云何名曰[月*鬼]肉地狱。其地狱纵广四十由旬。铁壁周匝铁网覆上。烟火俱然如上无异。地有铁锵火亦洞然。中有铁床方圆五百余步。床上火然来烧罪人。南门之中有六百罪人。似是人形而非人也。身长一丈亦无口眼手脚六根。
　　尔时马头罗刹手捉铁钩望身而挑。罪人身动似有人声。唱如是言。我今何罪受如是苦。狱卒抛身来入狱中。狱中铁锵逆刺其身。身中血出火则入中。复有饿鬼来食其肉。复有饿狗来饮其血。复有铁乌来啄其筋。复有猛风来吹罪人。一日一夜受罪万端。千死千生万死万生。若得为人贫穷痴闇不识佛语。
　　宝达问马头罗刹曰。此诸沙门作何罪故受苦如是。马头罗刹答曰。此诸沙门受佛禁戒不求无上菩提。但求现在名利。贪饮酒故破法破戒三十六失。以是因缘堕此地狱。宝达闻之悲泣而去。

　　　　佛名经卷第十四



　　　　佛说佛名经卷第十五

