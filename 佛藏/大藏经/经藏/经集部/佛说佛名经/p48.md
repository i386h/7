<!-- { "loadSidebar": true } -->
　　弟子等已忏悔烦恼障。已忏悔业障。所余报障今当次第披陈忏悔。经中说言。业报至时非空非海中非入山石间。无有他方所脱之不受报。唯有忏悔力乃能得除灭。何以知然。释提桓因五衰相现。恐惧切心归诚三宝。死相即灭得延天年。如是等比。经教所明其事非一。故知忏悔实能灭祸。但凡夫之人若不遇善友奖导。则靡恶而不造。致使大命将尽临穷之际。地狱恶相皆现在前。当尔之时悔惧交至。不预修善临穷方悔。悔之于后将何及乎。殃祸异处宿预严待当独趣入。远到他所但得前行。入于大镬身心摧碎精神痛苦。如此之时欲求一礼一忏岂复可得。众等。莫自恃盛年财宝势力。懒惰懈怠放逸自恣。死苦一至。无问老少贫富贵贱。皆悉磨灭奄忽而至不令人知。夫命无常喻如朝露。出息虽存入息难保。云何以此而不忏悔。且五天使者既来。无常杀鬼卒至。盛年壮色无得免者。当尔之时华堂邃宇何关人事。高车大马岂得自随。妻子眷属非复我亲七珍宝饰乃为他玩。以此而言世间果报皆如幻化。上天虽乐会归败坏。寿尽魂魄堕落三途。是故佛语须跋陀言。汝师郁头蓝弗。利根聪明能伏烦恼。至于非非想处命终。还作畜生道中飞狸之身。况复余者。故知未证圣果已还皆应流转备经恶趣。如不谨慎匆尔一朝亲婴斯事将不及悔。或如今被罪行诣公门已是小苦。精神慞惶眷属恐惧求救百端。地狱众苦比于此者。百千万倍不得为喻。众等。相与历劫已来罪若须弥。云何闻此晏然不畏不惊不恐。令此精神复婴斯苦实为可痛。是故弟子等。运此丹诚。至心归依佛。
　　南无东方功德华佛　南无南方光明尊佛　南无西方无边命佛　南无北方功德胜佛　南无东南方须漫那佛　南无西南方无障碍利益佛　南无西北方是世善妙佛　南无东北方上香弥楼佛　南无下方调意越诸花佛　南无上方净轮幡佛
　　归命如是等。十方尽虚空界一切三宝。
　　弟子等自从无始已来至于今日。所有报障然其重者。第一唯有阿鼻地狱如经所明。今当略说其相此狱周匝有七重铁城。复有七重铁网罗覆其上。下有七重刀林无量猛火。纵广八万四千由旬。罪人之身遍满其中。罪业因缘不相妨碍。上火彻下下火彻上。东西南北通彻交过。如鱼在熬脂膏皆尽。此中罪苦亦复如是。其城四门有四大铜狗。其身纵广四十由旬。牙爪锋钜眼如闪电。复有无量铁觜诸鸟。奋飞腾翔啄罪人肉。牛头狱卒形如罗刹。而有九尾尾如铁叉。复有八头头上有十八角。有六十四眼。一一眼中皆悉迸出诸铁丸。烧罪人肉然其一嗔一怒喈吼之时声如霹雳。复有无量自然刀轮空中而下。从罪人顶入从足而出。于是罪人痛彻骨髓苦切肝心。如是经无量岁受诸苦恼。求生不得求死不得。如是等报今日皆悉稽颡。惭愧发露诚心忏悔。
　　其余地狱刀山剑树地狱。身首脱落罪报忏悔。镬汤炉炭地狱。烧煮罪报忏悔。铁床铜柱地狱。燋然罪报忏悔。刀轮火车地狱。劈轹罪报忏悔拔舌犁耕地狱。楚痛罪报忏悔。吞啖铁丸洋铜灌口地狱。五内消烂罪报忏悔。铁碓铁磨地狱。骨肉灰粉罪报忏悔。黑绳铁网地狱。支节分离罪报忏悔。灰河沸屎地狱恼闷罪报忏悔。碱水寒水地狱。皮肤坼裂裸冻罪报忏悔。虎狼鹰犬地狱。更和残害罪报忏悔。刀兵分距地狱。更相搏撮斫刺罪报忏悔。火坑地狱。炮炙罪报忏悔。两石相磕地狱。形骸破碎罪报忏悔。聚合黑耳地狱。解剔罪报忏悔。闇冥肉山地狱。斩剉罪报忏悔。锯解钉身地狱。断截罪报忏悔。铁棒倒悬地狱。屠割罪报忏悔。燋热叫唤地狱。烦冤罪报忏悔。大小铁围山间长夜冥冥不识三光罪报忏悔。阿波波地狱。阿娑娑地狱阿吒吒地狱阿罗罗地狱。如是八寒八热一切诸地狱。一一狱中复有八万四千隔子地狱。以为眷属。此中罪苦炮煮楚痛。剥皮呙肉削骨打髓抽肠拔肺无量诸苦不可闻不可说。南无佛今日在此中者。或是我等。无始已来经生父母一切眷属。我等相与命终之后或当复堕如此狱中。今日洗心至到丹诚。叩头稽颡向十方佛大地菩萨。求哀忏悔令此一切报障毕竟消灭愿弟子等。承是忏悔地狱等报所生功德。愿生生世世诸佛慈悲救众生苦。即时破坏阿鼻铁城。悉与净土无恶道名。其余地狱。一切苦具转为乐缘。刀山剑树变成宝林。镬汤炉炭莲华化生。牛头狱卒除舍暴虐皆起慈悲无有恶念。地狱众生得离苦果更不造因。等受安乐如第三禅。一时俱发无上道心。

　　大乘莲华宝达问答报应沙门经

　　宝达顷前入一铁火屋地狱。云何名曰铁屋地狱。其地狱纵广三十四由旬。铁壁周匝铁网罗覆铁城四角。有大风猛利来吹其城。铁城动摇自然火出。周遍狱中炎赫炽盛。复有铁锵銐如锋铓。虚空而住殷殷硙硙状如雷声。其锵撩乱下刺罪人之体。有大铁床周回四十余步。火屋围绕罪人之身。遍布其床诸所受报了无妨碍。尔时西门之中有无量无边罪人。唱如是言。我今何罪入于此处。举身自捶踉[跳-兆+旁]宛转。悲啼号叫而不肯前。马头罗刹手捉铁钳。望胸而夹掷著狱中。钳所著处烟焰俱出。狱卒夜叉以大铁钩望头而搭。牵入铁火屋中。其屋周匝猛火炽焰。业力吹转罪人之身。登床而卧。有大毒蛇鳞甲皆刺。口中而入从下而出。复有铁鸟望心而啄抽其心肠。如是苦痛不可堪忍。一日一夜受罪无量。求生不得求死不得。经千万劫尔乃得脱。从地狱出当作畜生。牵犁负重偿他宿债。百生千生无有休息。
　　宝达问马头罗刹曰。此诸罪人何罪所至受苦如是。马头罗刹答曰。此诸沙门。受佛净戒而不护持。向白衣不受屋舍而则眠卧。或因此见而生欲想。污净行比丘污比丘尼。偷僧祇物以是罪故堕此地狱。后得为人当堕五逆。家贫寒贱弊衣不盖形。自无家宅飘露居止。宝达闻之啼泣言曰。云何名为出世人。而为俗所缚。以得解脱门翻为欲所逼。说是语已涕泣而去。

　　　　佛名经卷第二十六



　　　　佛说佛名经卷第二十七

