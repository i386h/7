<!-- { "loadSidebar": true } -->
　　尔时优波摩那比丘从座而起。偏袒右肩右膝著地。合掌恭敬白佛言。世尊。几佛过去。佛告优波摩那比丘。比丘。譬如恒河沙世界。下至水际上尽有顶满中微尘。比丘。有人于中取尔所微尘。过恒河沙世界下一微尘。如是过恒河沙世界复下一尘。如是尽尔所微尘。比丘。于意云何。若著微尘若不著微尘。是诸微尘数可知数不。比丘言。不也世尊。佛告比丘。比丘。彼诸微尘可知其数。而彼过去同名释迦牟尼佛。已入涅槃者不可数知。比丘。我知彼过去诸佛如现前见。彼诸佛母同名摩诃摩耶。父同名输头檀王。城同名迦毗罗。彼诸佛第一声闻弟子。同名舍利弗目揵连。侍者弟子同名阿难陀。何况种种异名母异名父异名城。异名弟子异名侍者。比丘。彼若干世界。彼人于何等世界著微尘。何等世界不著微尘。彼诸世界若著微尘不著微尘。下至水际上至有顶。比丘。复有第二人取一微尘。过彼若干微尘数世界。尔数佛国土阿僧祇亿百千万那由他世界为一步。比丘。彼人复过是若干微尘数世界为一步。彼人如是过百千万亿那由他阿僧祇劫。行乃下一尘。如是尽诸微尘。比丘。如是若干世界满中微尘。复更著十方世界。比丘。复过是世界著微尘。彼诸世界下至水际上至有顶满中微尘。比丘。于意云何。彼诸微尘可知数不。比丘言。不也世尊。佛告比丘。彼诸微尘可知其数彼同名母同名父同名城。同名弟子同名侍者。同名释迦牟尼佛不可知数。如释迦牟尼。不胜幢佛亦如是。卢舍那佛亦如是。无垢胜眼佛亦如是。无垢光明眼佛亦如是。光明清净王佛亦如是。善无垢清净佛亦如是。成就无边功德胜王佛亦如是。宝光明佛亦如是。寂修佛亦如是。声德佛亦如是。波头摩胜佛亦如是。日月佛亦如是。普宝盖佛亦如是。比丘。汝当归命如是等阿僧祇同名佛。
　　南无普光明奋迅王佛　南无普照佛　南无药王佛　南无弥留灯王佛　南无宝庄严佛　南无智成就佛　南无宝盖佛　南无放炎佛　南无物成就佛　南无称智佛　南无三昧胜佛　南无宝观佛　南无宝鸡都佛　南无尸罗施佛　南无莎罗王佛　南无宝意山鸡兜王佛　南无大庄严佛　南无山自在王佛　南无旃陀佛　南无见义佛　南无自在幢佛　南无大弥留佛　南无无光胜佛　南无大庄严王佛　南无大智幢佛　南无日藏佛　南无无畏上胜山王佛　南无梵自在佛　南无余依止黠声王佛　南无智鸡兜佛　南无智炬住持佛　南无过一切世间佛　南无法照佛　南无无垢光佛　南无普光佛　南无一切胜佛　南无寂静妙声佛　南无普明佛　南无胜山王师子奋迅境界声佛　南无地住持佛　南无功德王光佛　南无住持智庭燎佛　南无乐说胜王佛　南无金色波头摩成王佛　南无难胜佛　南无宝作佛　南无无量声佛　南无亲光佛　南无龙天佛　南无天力佛　南无师子佛　南无离诤光佛　南无世天佛　南无胜积佛　南无人王佛　南无华王佛　南无华胜佛　南无发精进佛　南无因陀罗鸡兜佛　南无清净无垢光菩提宝华不断绝光明王佛　南无卜薝上佛　南无意福德自在佛　南无观声王佛　南无无垢威德佛　南无功德宝集吼佛　南无成就德佛　南无成就胜佛　南无斯何佛　南无威德佛　南无高须弥山佛　南无阿输迦世界贤妙胜佛
　　若有善男子善女人。受持读诵是诸佛名。必得不退菩提心。
　　南无难陀世界栴檀胜佛。
　　若有善男子善女人。受持读诵是诸佛名。毕竟得清净心。
　　南无跋陀世界寂染佛　南无意智鸡兜世界破魔力佛　南无满月世界无忧佛　南无鸡兜意胜世界宝杖佛　南无语吼声胜世界花胜佛　南无差摩世界三昧奋迅佛　南无广世界树提胜佛　南无月胜世界金刚功德身佛　南无过去无量无边海胜佛
　　若有善男子称彼佛名。得毕竟不退菩提心。
　　南无弥留胜王佛
　　彼佛初成佛第一会。八十亿百千万那由他声闻众。第二会七十亿百千万那由他。第三会六十亿百千万那由他。第四会二十五亿百千万那由他。如是菩萨无量无边。百千万那由他。
　　南无师子妙声王佛
　　彼佛初会有九十九亿声闻。第二会九十亿。第三会九十三亿。第四会九十九亿。如是菩萨摩诃萨众无量无边。
　　南无华胜佛
　　彼佛初会八十亿声闻。菩萨僧亦如是。
　　南无妙行佛
　　彼佛初会八十亿声闻。菩萨僧亦如是。
　　南无无量大庄严佛
　　彼佛初会八十亿声闻。第二会七十亿乃至第十会亦如是。菩萨僧亦如是无量无边。
　　南无放炎佛
　　彼佛初会有九十亿声闻。如是第二乃至第十亦如是。菩萨摩诃萨僧无量无边。
　　南无一切光明佛
　　彼佛初会有那由他亿声闻。菩萨僧亦如是。
　　南无无量光明佛
　　彼佛初会声闻有九十六亿。第二会九十四亿。第三会九十三亿。菩萨僧亦如是。
　　南无声德佛
　　彼佛初会声闻有八十亿。第二会七十亿。第三会六十亿。菩萨僧亦如是。应当归命如是等诸佛菩萨。
　　复次比丘。应当敬礼南方清净无垢世界菩萨佛。谓文殊师利。现在普见如来佛国土中。
　　复次比丘。应当敬礼四大士菩萨。第一名光明幢。现在东方无畏如来佛国土中。第二名智胜。现在南方智聚如来佛国土中。第三名寂根。现在西方智山如来佛国土中。第四名愿意成就。现在北方那罗延如来佛国土中。
　　复次摩诃男比丘。重问如来世尊。过去几佛入涅槃。佛告摩诃男。汝今谛听当为汝说。比丘。东方恒河沙世界。南方恒河沙世界。西方恒河沙世界。北方恒河沙世界。上下四维恒河沙世界。彼一切世界。下至水际上尽有顶满中微尘。比丘。于意云何。彼如是微尘可知数不。比丘言不也世尊。佛告比丘。如是同名释迦牟尼佛。过去入涅槃者不可数知。比丘。我知彼过去诸佛如现在前。彼诸佛母同名摩诃摩耶。父同名输头檀王。城同名迦毗罗。彼佛第一声闻弟子同名舍利弗目揵连。侍者弟子同名阿难陀。何况种种异名母异名父异名城异名弟子异名侍者异名。比丘。彼若干世界彼人于何等世界著微尘。何等世界不著微尘。彼诸世界若著微尘及不著者。下至水际上至有顶。比丘。复有第二人取彼微尘。彼若干微尘数世界尔所佛国土。阿僧祇数百千万亿那由他世界。过尔所世界为一步。比丘。彼人复过若干微尘数世界为一步。彼人如是过百千万亿那由他阿僧祇劫行乃下一尘。如是尽诸微尘。比丘。如是若干世界若著微尘及不著者。满中微尘。复更著十方世界。比丘。复过是世界若著微尘及不著者。彼诸世界下至水际上至有顶满中微尘。比丘。于意云何。彼诸微尘可知数不。比丘言。不也世尊。佛告比丘。彼诸微尘可知其数。彼同名释迦牟尼佛。母同名摩诃摩耶。父同名输头檀王。城同名迦毗罗。第一声闻弟子。同名舍利弗目揵连。侍者弟子同名阿难陀。不可知数。
　　复次比丘。复有第三人。取彼尔所世界微尘。过彼尔所微尘数世界为一步。过彼若干百千万亿那由他阿僧祇劫。行乃下一尘。如是尽诸微尘。复有第四人。取彼若干微尘数世界。若著微尘若不著微尘。下至水际上至有顶满中微尘。比丘。于意云何。彼诸微尘可知数不。比丘言。不也世尊。佛告比丘。彼若干微尘可知其数。然彼同名释迦牟尼佛母同名父同名世界同名弟子同名侍者同名佛不可知数。比丘。如是第五人。第六第七第八第九第十人。复次比丘。复有第十一人。是人彼若干微尘中取一微尘。破为十方若干世界微尘数分。如一微尘破为若干分。如是余微尘亦悉破为若干世界微尘数分。比丘。于意云何。彼诸微尘可知数不。比丘言。不也世尊。佛告比丘。复有人彼若干微尘佛国土为过一步。如是速疾神通行东方世界。无量无边劫行。如是东方世界下一微尘。东方尽如是微尘。若著微尘及不着者。下至水际上至有顶满中微尘。如是南方乃至十方。下至水际上至有顶满中微尘。比丘。于意云何。彼诸微尘可知数不。比丘言。不也世尊。佛告比丘。若干微尘分可知其数。然现今在世同名释迦牟尼佛入涅槃不可数知。母同名摩诃摩耶。父同名输头檀王。城同名迦毗罗。第一声闻弟子。同名舍利弗目揵连。侍者弟子同名阿难陀。何况种种异名。比丘。我若干微尘数劫住世。说一同名释迦牟尼佛不可穷尽。如是同名然灯佛同名提娑延佛。同名灯光明佛。同名一切胜佛。同名称王佛。同名波头摩胜佛。同名毗婆尸佛。同名尸弃佛。同名毗舍浮佛。同名拘留孙佛。同名拘那含牟尼佛。同名迦叶佛。如是等异名母。乃至异名侍者入涅槃。我知彼佛如现在前。应当敬礼如是等诸佛。优波摩那比丘白佛言。世尊。未来有几许佛。佛告优波摩那比丘。汝今谛听当为汝说。比丘。未来星宿劫中有三百佛出世。同名大鸡兜。复有十千同名庄严王佛。华作劫中有一亿百千万佛出世。同名菩提觉华。复有劫中八千频婆罗佛出世。同名离爱佛。多卢波摩劫中有六千佛出世同名散华。胜声劫中莎罗自在高幢世界。有十千佛出世。同名清净优波罗香山。普华劫中有千八百佛出世。同名离妄。复有劫中千三百佛出世。同名梵声。复有劫中三十亿佛出世。同名释迦牟尼。复有劫中八千同名然灯佛出世。复有劫中六十千同名欢喜佛出世。复有劫中三亿佛出世。同名弗沙。复有劫中八十千佛出世。同名莎罗自在王。复有劫中三百佛出世。同名波头摩胜。复有劫中五百佛出世。同名波多婆。复有劫中千佛出世。同名阎浮檀。复有劫中千二百千万佛出世。同名见一切义。复有劫中千佛出世。同名俱邻。复有劫中九千佛出世。同名迦叶。复有劫中十八佛出世。同名因陀罗幢。复有劫中十五佛出世。同名日佛。复有劫中六十亿佛出世。同名大庄严。复有劫中六十佛出世。同名因陀幢。复有劫中五百佛出世。同名日佛。复有劫中六十亿佛出世。同名大庄严。复有劫中六十二百佛出世。同名寂行。复有劫中六十亿佛出世。同名莎罗自在王。复有劫中八千佛出世。同名坚精进。复有劫中百亿佛出世。同名决定光明。复有劫中八十亿佛出世。同名实法决定。复有劫中六十二亿佛出世。同名毗留罗。复有劫中六十千佛出世。同名妙波头摩佛。复有劫中四十千佛出世。同名愿庄严。复有劫中五百佛出世。同名华胜王。复有劫中四十亿那由他佛出世。同名妙声。复有劫中千佛出世。同名功德盖安隐自在王。复有劫中六十千佛出世。同名坚修柔濡。复有劫中十佛国土微尘数百千万不可说不可说佛出世。同名普贤。复有劫中七千佛出世。同名法庄严王。比丘。举要言之。未来诸佛无量无边不可说不可说不可穷尽。比丘汝等应当一心归命如是等诸佛。
