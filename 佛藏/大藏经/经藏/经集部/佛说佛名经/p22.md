<!-- { "loadSidebar": true } -->
　　弟子等已忏地狱报竟。今当复次忏悔三恶道报经中佛说多欲之人多求利故苦恼亦多。知足之人虽卧地上犹以为乐。不知足者虽处天堂犹不称意。但世间人忽有急难。便能舍财不讨多少。而不知此身临于三途深坑之上。一息不还定应堕落。忽有知识教营福德。令修未来善法资粮。执此悭心无肯作理。夫如此者极为愚惑。何以故。尔经中佛说。生时不赍一文而来。死亦不持一文而去。苦身积聚为之忧恼。于己无益徒为他有。无善可恃无德可怙。致使命终堕诸恶道。是故弟子等。今日至心稽颡恳切丹诚归依佛。
　　南无东方大光曜佛　南无南方虚空住佛　南无西方金刚步佛　南无北方无边力佛　南无东南方无边王佛　南无西南方坏诸怨贼佛　南无西北方离垢光佛　南无东北方金色光音佛　南无下方师子游戏佛　南无上方月幢王佛
　　归命如是等。十方尽虚空界一切三宝。
　　弟子等今日次复忏悔畜生道中无所识知罪报。忏悔畜生道中负重牵犁。偿他宿债罪报。忏悔畜生道中不得自在。为他斫刺屠割罪报。忏悔畜生道中无足二足四足多足罪报。忏悔畜生道中身诸毛羽鳞甲之内。为诸小虫之所[口*(一/巾)]啖罪报。忏悔如是畜生道中有无量无边罪报。今日至诚归命忏悔。
　　弟子等今日次复忏悔饿鬼道中长饥罪报。忏悔饿鬼道中百千万岁永不曾闻浆水之名罪报。忏悔饿鬼道中食啖脓血粪秽罪报。忏悔饿鬼道中动身之时。一切支节悉皆火然罪报。忏悔饿鬼道中腹大咽小罪报。忏悔如是饿鬼道中无量无边苦报。是故今日至诚稽颡归命忏悔。
　　弟子等今日次复忏悔一切鬼神修罗道中。谀谄诈称罪报。忏悔鬼神道中担沙负石填河塞海罪报。忏悔鬼神罗刹鸠槃荼诸恶鬼神。生啖血肉受此丑陋罪报。忏悔如是鬼神道中无量无边一切罪报。今日稽颡向十方佛大地菩萨。求哀忏悔悉令消灭。
　　愿弟子等。承是忏悔畜生等报所生功德。愿生生世世灭愚痴垢。自识业缘智慧明照断恶道身。愿以忏悔饿鬼等报所生功德。愿生生世世永离悭贪饥渴之苦。常餐甘露解脱之味。愿以忏悔鬼神修罗等报所生功德。愿生生世世质直无谄。离邪命因除丑陋果。福利人天。愿弟子等从今日以去乃至道场。决定不受四恶道报。唯除大悲为众生故以誓愿力处之无厌。

　　大乘莲华宝达问答报应沙门经

　　宝达顷前更入一地狱。名曰飞刀地狱。其地狱纵广十五由旬铁壁周匝铁网覆上其城四角。火风猛利来吹铁山。其山相磨则成利刀。其刀两刃亦如锋铓。虚空銝銝[金*疑][金*疑]亦如雷声。刀刀相钹亦如霹雳。从空而来刺罪人头。从头而入足下而出。从背上入胸前而出。左出右入烟火俱然。一日一夜受罪万端。千生千死万生万死。若得为人身生恶疮遍体周匝。宝达问曰。此诸沙门作何等行受如是苦。马头罗刹答曰。此诸沙门受佛净戒而不净持。心无慈心饮酒食肉言无罪报。食肉之罪理不可恕。以是因缘故受此罪。宝达菩萨闻之悲泣而去。

　　　　佛名经卷第十二



　　　　佛说佛名经卷第十三

