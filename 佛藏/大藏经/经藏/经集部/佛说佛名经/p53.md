<!-- { "loadSidebar": true } -->
　　弟子等。从无始劫来所有众恶。以是因缘生大忧苦。贫穷困乏愁热惊惧。怖畏恶业心常怯劣。在在处处暂无欢乐。十方现在大悲世尊。能除众生一切怖畏。愿受我等诚心忏悔。过去诸恶今悉悔过。现在作业诚心发露。所未作者更不敢作已作之业不敢覆藏。身业三种口业有四意三业行今悉忏悔。生死险难种种淫欲愚烦恼难。如是诸难今悉忏悔。心轻躁难。近恶友难。三有险难。及三毒难。遇无难难值好时难。修功德难。值佛亦难。如是诸难今悉忏悔。
　　弟子等。今者为诸众生及自己身。十方佛前归命忏悔。一切众生无量劫来。不识诸佛及父母恩。不解善法造作众恶。自恃种性及诸财宝。盛年放逸作诸恶行。心念不善口作恶业。随心所造不见其过。凡夫愚行无知闇覆。亲近恶友烦恼乱心。五欲因缘心生忿恚。不知厌足故作众恶。亲近非圣因生悭嫉。贫穷因缘奸谄作恶。系属于他常有怖畏。不得自在而造诸恶。贪欲恚痴挠动其心。渴爱所逼造作诸恶。依因衣食及以女色诸结恼热。爱他男子染着其心。或于牛马驴骡羊一切禽兽诸色异类而生女想。不依佛行造作诸恶。身口意业所集三业。如是众罪无量无边今悉忏悔。弟子等。自从无始已来至于今日。或不恭敬佛法圣僧。如是众罪今悉忏悔。或不恭敬缘觉菩萨。如是众罪今悉忏悔。以无智故诽谤正法。不知恭敬父母尊长。愚惑所覆憍慢放逸。因贪嗔痴造作诸恶。如是众罪今悉忏悔。好乐饮酒不知止极。或以酒与众僧与持戒人与比丘尼。若灭心人若禅定人。如是等罪无量无边。今日运心归命忏悔。
　　愿弟子等。承是忏悔所生功德。愿生生世世永舍胎藏形。随心愿往生获六神通力。救摄诸苦众。虚空法界尽我愿亦如是。地狱饿鬼一切众生贫穷困厄。及诸有苦烦恼所逼。如是等苦悉令除灭。又愿弟子。承是忏悔所成功德。愿离于生死到大智岸。转无上轮微妙清净。诸所愿求成就具足。又愿盲者得视。聋者得听。哑者能言。裸者得衣。贫穷乏者则得宝藏。仓库盈溢无所乏少。一切皆受安隐快乐。乃至无有一人受苦。又愿众生慈心相向佛眼相看。形貌端严人所喜见。上妙色像庄严其身。为菩提眷属作真善知识。

　　大乘莲华宝达问答报应沙门经

　　宝达顷前入一飞火叫唤分头地狱。其地狱纵广六十由旬。周匝铁城铁网覆上。其中铁锵銐如锋铓。猛风吹火烟焰赫奕来烧罪人。尔时东门之中有三万六千罪人。唱如是言。我今何罪来入此处。马头罗刹手捉铁棒望背而打。罪人前入以脚蹴之。罪人狼[跳-兆+旁]步步而倒。铁锵下刺飞火焚烧。或从眼然或从口出。罪人叫唤东西而走。直欲东走飞火逆烧。复欲西驰火还烧面。马头罗刹以手撮罪人头发两手擿之。皮毛皆脱身骨俱碎。乃有饿狗来食其肉。复有饿鬼来饮其血。一日一夜受罪万端。求生不得求死不得。经千万劫受报不了。后若得出常作畜生。
　　宝达问马头罗刹曰。此诸人等何罪所致入于其中。马头罗刹答曰。此诸罪人受佛禁戒而不守持。拔诸禽兽之毛损伤一切品类不曾恩念。所被擒捉之者心神飞飏驰魂走魄。痛切不堪酸楚难忍。而诸人等烂拔毛羽将为快乐。都无慈心亦无惭愧。以是罪故堕此地狱。宝达菩萨闻之悲泣而去。

　　　　佛名经卷第二十九



　　　　佛说佛名经卷第三十

