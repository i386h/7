<!-- { "loadSidebar": true } -->
　　南无东方破疑净光佛　南无南方无忧功德佛　南无西方华严神通佛　南无北方月殿清净佛　南无东南方破一切闇佛　南无西南方大哀观众生佛　南无西北方香气放光明佛　南无东北方无量功德海佛　南无下方断一切疑佛　南无上方离一切忧佛
　　归命如是等十方尽虚空界一切三宝。
　　弟子等从无始已来至于今日。积聚无明障蔽心目。随烦恼性造三世罪业。或耽染爱着起于贪欲烦恼。或嗔恚忿怒怀害烦恼。或惛愦瞢瞪不了烦恼。或我慢自高轻傲烦恼。疑惑正道犹预烦恼。谤无因果邪见烦恼。不识缘假着我烦恼。迷于三世执断常烦恼。朋狎恶法起见取烦恼。僻禀邪师造戒取烦恼。乃至一等四执撗计烦恼。今日至诚归命忏悔。
　　又复弟子等从无始以来至于今日。守惜坚著起悭吝烦恼。不摄六情奢诞烦恼。心行弊恶不忍烦恼。懒惰缓纵不勤烦恼。情虑[跳-兆+參]动觉观烦恼。触境迷惑无知解烦恼。随世八风生彼我烦恼。谄曲面誉不直心烦恼。撗强难触不调和烦恼。易忿难悦多含恨烦恼。嫉妒系刺佷戾烦恼。凶险暴害谄毒烦恼。乖背二谛执相烦恼。于苦集灭道生颠倒烦恼。随从生死十二因缘流转烦恼。乃至无始无明住地恒沙烦恼。起四住地构于三界苦果烦恼。如是等诸烦恼无量无边。恼乱贤圣六道四生。今日发露向十方佛尊法圣众。归命忏悔。
　　愿弟子等。承是忏悔贪嗔痴等一切诸烦恼所生功德。愿生生世世折憍慢幢。竭爱欲水灭嗔恚火。破愚痴暗拔断疑根裂诸见网。深识三界犹如牢狱四大毒蛇五阴怨贼。六入空聚爱诈亲善。修八圣道断无明源。正向涅槃不休不息。三十七品心心相应。十波罗蜜常现在前。

　　大乘莲华宝达问答报应沙门经

　　宝达即便入地狱中。上高楼头四顾望视。见罪人等各从四门号叫而入宝达前。入铁车铁牛铁驴铁马。此四小地狱前为一地狱。云何名曰铁车铁马铁牛铁驴地狱。此地狱方圆纵广十五由旬。其中铁城高一由旬。猛火辉赫烧其铁车炎赫炽然。中有铁牛其身亦然。头角毛尾皆如锋铓。毛中火然烟焰俱出。其铁马者身毛[髟/公/心]尾。銐如刀锋毛尾火然烟焰俱出。其铁驴者亦复如是。其地狱中有铁[金*疾][金*離]。銐如锋铓铁锵撩乱遍布其地。其锵火然猛炽于前。
　　尔时北门之中有五百沙门。咩声号叫口眼火出。唱如是言。云何我今受如此苦。狱卒夜叉马头罗刹。手捉三钴铁。叉望背而撞胸前而出。复有铁索来缠其臂。其索火然烧罪人臂。复有铁枷枷罪人咽。其枷八方銐如锋铓。烟火猛炽烧罪人颈。尔时罪人宛转倒地而不肯前。马头罗刹手捉铁棒。望头而打。罪人身体碎如微尘。复有饿鬼来食其肉。复有饿狗来饮其血。马头罗刹蹴地言活罪人即活。尔时铁牛吼唤跑地。其牛吼唤来向罪人。罪人迫迮宛转倒地。马头罗刹手捉铁叉。叉著车上罪人跳踉。复堕牛上。牛毛仰刺从腹而入背上而出。牛复跳踉复堕马上。马毛仰刺亦如锋铓。马尾掉之身即碎烂。须臾还活。尔时铁马举脚连蹴身碎如尘。须臾还活复骑铁驴。驴即跳踉。罪人堕地驴便大嗔。举脚连踏须臾便死。须臾还活。一日一夜受罪无量。
　　宝达问马头罗刹曰。此诸沙门云何如是。罗刹答曰此诸沙门。受佛禁戒不惜将来。但取现在违犯净戒。故作恶业畜不净物。乘车骑马走驴治生。心无慈善不护威仪受人信施。恶因缘故堕此地狱百千万劫。设得为人身不具足聋盲喑哑。不见三宝不闻正法。宝达闻之悲泣叹曰。云何沙门应出三界。云何恶业受如是罪。宝达即去。

　　　　佛名经卷第二



　　　　佛说佛名经卷第三

