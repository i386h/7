<!-- { "loadSidebar": true } -->
　　弟子等。已忏悔烦恼障已忏悔业障。所余报障今当次第披陈忏悔。经中说言。业报至时。非空非海中。非入山石间。无有他方所脱之不受报。唯有忏悔力乃能得除灭。何以知然。释提桓因五衰相现。恐惧切心归诚三宝。死相即灭得延天年。如是等比。经教所明其事非一。故知忏悔实能灭祸。但凡夫之人若不遇善友奖导。则靡恶而不造。致使大命将尽临穷之际。地狱恶相皆现在前。当尔之时悔惧交至。不预修善临穷方悔。悔之于后将何及乎。殃祸异处宿预严待当独趣入远到他所。但得前行入于大镬。身心摧碎精神痛苦。如此之时欲求一礼一忏岂复可得。众等莫自恃盛年财宝势力。懒惰懈怠放逸自恣。死苦一至无问老少。贫富贵贱皆悉磨灭。奄忽而至不令人知。夫命无常喻如朝露。出息虽存入息难保。云何以此而不忏悔。且五天使者既来。无常杀鬼卒至。盛年[牛*壬]色无得免者。当尔之时华堂邃宇何关人事。高车大马岂得自随。妻子眷属非复我亲。七珍宝饰乃为他玩。以此而言。世间果报皆如幻化。上天虽乐会归败坏。寿尽魂魄堕落三途。是故佛语须跋陀言。汝师郁头蓝弗利根聪明能伏烦恼。至于非非想处命终。还作畜生道中飞狸之身。况复余者。故知未证圣果已还。皆应流转备经恶趣。如不谨慎忽尔一朝亲婴斯事将不及悔。或如今被罪行诣公门。已是小苦精神慞惶。眷属恐惧求救百端。地狱众苦比于此者。百千万倍不得为喻。众等相与历劫已来罪若须弥。云何闻此晏然不畏不惊不恐。令此精神复婴斯苦实为可痛。是故弟子等。运此单诚至心归依佛。
　　南无东方调御佛　南无南方金刚藏佛　南无西方灯法界佛　南无北方边眼佛　南无东南方无忧德佛　南无西南方坏诸怖畏佛　南无西北方勇猛伏佛　南无东北方大力光明佛　南无下方欢喜路佛　南无上方香上王佛
　　归命如是等十方尽虚空界一切三宝。
　　弟子等自从无始已来至于今日所有报障。然其重者第一唯有阿鼻地狱。如经所明。今当略说其相。此狱周匝有七重铁城。复有七重铁网罗覆其上。下有七重刀林。无量猛火纵广八万四千由旬。罪人之身遍满其中。罪业因缘不相妨碍。上火彻下下火彻上。东西南北通彻交过。如鱼在熬脂膏皆尽。此中罪苦亦复如是。其城四门有四大铜狗。其身纵广四十由旬。牙爪锋铓眼如闪电。复有无量铁觜诸鸟。奋飞腾翔啄罪人肉。牛头狱卒形如罗刹。而有九尾尾如铁叉。复有八头。头上有十八角。有六十四眼。一一眼中皆悉迸出诸热铁丸。烧罪人肉。然其一嗔一怒喈吼之时声如霹雳。复有无量自然刀轮空中而下。从罪人顶入从足而出。于是罪人痛彻骨髓苦切肝心。如是经无量岁受诸苦恼。求生不得求死不得。如是等报。今日皆悉稽颡惭愧发露。诚心忏悔。
　　其余地狱刀山剑树地狱。身首脱落罪报忏悔。镬汤炉炭地狱。烧煮罪报忏悔。狱床铜柱地狱。燋然罪报忏悔。刀轮火车地狱。劈轹罪报忏悔。拔舌犁耕地狱。楚痛罪报忏悔。吞啖铁丸洋铜灌口地狱。五内消烂罪报忏悔。铁碓铁磨地狱。骨肉灰粉罪报忏悔。黑绳铁网地狱。支节分离罪报忏悔。灰河沸屎地狱。恼闷罪报忏悔。醎水寒冰地狱。皮肤坼裂裸冻罪报忏悔。虎狼鹰犬地狱。更相残害罪报忏悔。刀兵分距地狱。更相搏撮斫刺罪报忏悔。火坑地狱。炮炙罪报忏悔。两石相磕地狱。形骸破碎罪报忏悔。聚合黑耳地狱。解剔罪报忏悔。闇冥肉山地狱。斩剉罪报忏悔。锯解钉身地狱。断截罪报忏悔。铁捧倒悬地狱。屠割罪报忏悔。燋热叫唤地狱。烦冤罪报忏悔。大小铁围山间。长夜冥冥不识三光。罪报忏悔。阿波波地狱。阿娑娑地狱。阿吒吒地狱。阿罗罗地狱。如是八寒八热一切诸地狱。一一狱中复有八万四千隔子地狱。以为眷属此中罪苦。炮煮楚痛剥皮呙肉。削骨打髓抽肠拔肺。无量诸苦不可闻不可说。南无佛今日在此中者。或是我等无始已来。经生父母一切眷属。我等相与命终之后。或当复堕如此狱中。今日洗心至到丹诚叩头稽颡。向十方佛大地菩萨求哀忏悔。令此一切报障毕竟消灭。
　　愿弟子等。承是忏悔地狱等报所生功德。愿生生世世诸佛慈悲救众生苦。则时破坏阿鼻铁城。悉与净土无恶道名。其余地狱一切苦具转为乐缘。刀山剑树变成宝床。镬汤炉炭莲华化生。牛头狱卒除舍暴虐。皆起慈悲无有恶念。地狱众生得离苦果更不造因。等受安乐如第三禅。一时俱发无上道心。

　　大乘莲华宝达问答报应沙门经

　　宝达顷前入饮火铢地狱。云何名曰饮火铢地狱。其地狱纵广三百由旬。铁壁周匝烟火俱起。其地有镬满中铁铢浑淆而沸。边有马头罗刹。手捉铁杓扬铁铢子。东门之中有八千沙门。悲号涕泣身毛火然烟焰俱起。罪人比丘步步起倒。马头罗刹手捉三股铁叉。望胸而撞背上而出。叉股火然左右通彻。狱卒夜叉手捉铁钩。望骸而搭口中而出。尔时罪人眼口开张。尔时狱卒手捉铁杓鋎铁铢子。望罪人口灌铁铢入口。六根俱出烟焰洞然。身毛孔中皆亦火然。一日一夜受罪万端。千死千生万死万生。若得为人身不具足。聋盲喑哑不闻佛名。亦复不见千佛出世。
　　宝达菩萨问马头罗刹曰。此诸沙门作何等业受如是罪。马头罗刹答曰。此诸沙门受佛净戒而不净持。食人信施反更不斋。夜食僧食亦复自手作食。还自取食无惭愧心以是因缘受如此罪。宝达闻之悲泣而去。

　　　　佛名经卷第十一



　　　　佛说佛名经卷第十二

