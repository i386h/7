<!-- { "loadSidebar": true } -->
　　南无功德相严菩萨　南无梵网菩萨　南无宝财菩萨　南无无缘菩萨　南无严土菩萨　南无光严童子菩萨　南无持世菩萨　南无善德菩萨　南无难胜菩萨　南无照明菩萨　南无萨陀波沦菩萨　南无昙无竭菩萨　南无法自在菩萨　南无德守菩萨　南无不眴菩萨　南无德顶菩萨　南无善宿菩萨　南无妙臂菩萨　南无弗沙菩萨　南无净解菩萨　南无善意菩萨　南无现见菩萨　南无普守菩萨　南无喜见菩萨　南无明相菩萨　南无深慧菩萨　南无无碍菩萨　南无上善菩萨　南无福田菩萨　南无德藏菩萨　南无月上菩萨　南无珠顶王菩萨　南无乐实菩萨　南无慧见菩萨　南无登王菩萨　南无深王菩萨　南无华王菩萨　南无妙色菩萨　南无善明菩萨　南无善答菩萨
　　归命如是等十方世界无量无边诸大菩萨摩诃萨。
　　敬礼声闻缘觉一切贤圣。
　　礼三宝已次复忏悔。
　　弟子等至心忏悔贪欲之罪。经中说言。但为贪欲闭在痴狱。没生死河莫之能出。众生为是五欲因缘。从昔已来流转生死。一一众生一劫之中。所积身骨如王舍城毗富罗山。所饮母乳如四海水。身所出血复过于此。父母兄弟六亲眷属。命终哭泣所出目泪如四海冰。是故说言。有爱则生爱尽则灭。故知生死贪爱为本。所以经言。淫欲之罪。能令众生堕于地狱饿鬼受苦。若在畜生则受鸰雀鸳鸯等身。若生人中妻不贞良。得不随意眷属。淫欲既有如此恶业。是故弟子。今日至心稽颡归依佛。
　　南无东方光轮佛　南无南方开光明佛　南无西方习智佛　南无北方大琉璃佛　南无东南方乐莲花首佛　南无西南方智慧和合佛　南无西北方无上胜尊佛　南无东北方眼净无垢佛　南无下方具足光明佛　南无上方最清净无量幢佛
　　归命如是等十方尽虚空界一切三宝。
　　弟子等自从无始已来至于今日。或通人妻妾夺他妇女。侵陵贞洁污比丘尼。破他梵行逼迫不道。浊心邪视言语嘲[口*調]。或复耻他门户污贤善名。或于男子五种人所起不净行。如是等罪无量无边。今日至诚归命忏悔。弟子等从无始已来至于今日。或受女身。心如野马。恒日放荡。无一时定。常怀邪心。恒生欲想。或于伽蓝会所。无心听法眼常贪视。或爱欲沙门坏他男子。不诞佛法恣放淫情。致令心飘大海冥然失岸。或秽污僧三衣法服。或于精舍院宇。行不净行。共相探摸。如是等罪无量无边。今日惭愧至心忏悔。
　　又复弟子等从无始已来至于今日。或作女身恒怀淫欲。或侵夺他夫婿迷惑诸丈夫。或作符书厌蛊遣他妇患。人生少福为邪所著。诸病鬼等因此得便。不遇良医遂致身死。如是等罪无量无边。今日惭愧发露悔过。至诚稽颡归命忏悔。
　　又复弟子等从无始已来至于今日。或眼为色。或爱染玄黄红绿。朱紫珍玩宝饰。或取男女长短黑白姿态之相起非法想。或耳贪好声宫商弦管妓乐歌唱。或取男女音声言语啼笑之相起非法想。或鼻籍名香蕴麝幽兰郁金苏合起非法想。或舌贪好味鲜羔甘肥。众生肉血资养四大。更增苦本起非法想。或身乐华绮锦绣缯縠。一切细滑七珍丽服。起非法想。或意多乱想触向乖法。有此六想造罪尤甚。如是等罪无量无边。今日至诚向十方佛尊法圣众前归命忏悔。
　　愿弟子等承是忏悔淫欲等罪所生功德。愿生生世世自然化生不由胞胎。清净皎洁相好光丽。六情开朗聪利分明了达恩爱犹如桎梏。观此六尘如幻如化。于五欲境决定厌离。乃至梦中不起邪想。内外因缘永不能动。愿以忏悔眼根功德。愿令此眼彻见十方。诸佛菩萨清净法身不以二相。愿以忏悔耳根功德。愿令此耳常闻十方诸佛贤圣。所说正法如教奉行。愿以忏悔鼻根功德。愿令此鼻常闻香[示*責]入法位香。舍离生死不净臭秽。愿以忏悔舌根功德。愿令此舌常餐法喜禅悦之食。不贪众生血肉之味。愿以忏悔身根功德。愿令此身被如来衣著忍辱铠。卧无畏床坐四禅座。愿以忏悔意根功德。愿令此意成就十想洞达五明。深观二谛空平等理。从方便慧起十妙行。入法流水念念增明。显发如来大无生法忍。

　　大乘莲华宝达问答报应沙门经

　　宝达顷前入一钩阴地狱。云何名曰钩阴地狱。其地狱纵广三十由旬。其中火流灌注遍布于地。其地四壁如上无异。中间无数罪人。狱卒夜叉手捉铁钩望罪人阴而搭。钩中火然上入胸心。心上火然腹背俱彻。欲报业故化作妇人。如本生时先所见者。彼即见已欲火发起便走趣。彼妇女者身是金刚铁火炎热。既到彼已抱彼罪人。抱即破碎复就其口。遂食其唇身亦被食。尽已复生生已复食。彼诸女人爱欲男子亦复如是。欲心不定欲火常然。如是苦切楚痛难堪。当此之时罪人众等犹无悔过。一日一夜受罪无量。千死千生万死万生。经无量百千万劫尔乃得脱。以余业果生畜生中作不净虫。经二百千世后得生人中。于五百世胎中而死。复五百世生已。雌雄不辩眼目不正。贫穷孤露受命短促。或时有妇被他侵近。或自贪爱他人妇女。不能遮障恒绝继嗣。
　　宝达问马头罗刹曰。此诸沙门。作何等行受罪如是。马头罗刹答曰。此诸沙门。受佛净戒不能净持故。行淫欲放纵六情。以是因缘得如是罪。
　　宝达闻之悲泣而去。

　　　　佛名经卷第二十二



　　　　佛说佛名经卷第二十三

