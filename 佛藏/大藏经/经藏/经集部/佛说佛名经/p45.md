<!-- { "loadSidebar": true } -->
　　弟子等。自从无始已来至于今日。常以无明覆心烦恼障重。见佛形像不能尽心恭敬。轻慢众僧残虐善友。破塔毁寺焚烧形像出佛身血。或自处华堂安置尊像卑猥之处。使烟薰日暴风吹雨露。尘土粪污雀鼠残毁。共住共宿曾无礼敬。或裸露像身永不严饰。或遮掩灯烛关闭殿宇障佛光明。如是等罪无量无边。今日至诚发露忏悔。
　　又复弟子等。从无始已来至于今日。或于法间以不净手把捉经卷。或临经书非法俗话。或安置床头坐起不敬。或关闭箱箧虫啖朽烂。或首轴脱落部党失次。或参脱漏误纸墨破裂。自不修理不肯流转。如是等罪无量无边。今日发露归命忏悔。
　　或眠地听经仰卧读诵。高声语笑乱他听法。或邪解佛语僻说听意。非法说法法说非法。非犯说犯犯说非犯。轻罪说重重罪说轻。或抄前著后抄后著前。前后著中中著前后。绮饰文辞安置己典。或为利养名誉恭敬为人说法。无道德心求法师过。而为论议非理弹击。不为长解求出世法。或轻慢佛语尊重邪教。毁呰大乘赞声闻道。如是等罪无量无边。今日至心发露忏悔。
　　又复弟子等。从无始已来至于今日。或于僧间有障。杀害阿罗汉。破和合僧。害发无上菩提心人。断灭佛种使道不行。或罢人道鞭拷沙门。楚挞驱役苦言加谤。或破戒破齐破于威仪。或劝他人舍于梵行受行五欲。或假托形仪窥窃贼住。如是等罪无量无边。今日惭愧至心忏悔。
　　弟子等。从无始已来至于今日。或裸形单服在经像前。不净脚履跷上殿塔。或著[尸@(棄-ㄊ)]屐入僧伽蓝。涕唾堂房污佛僧地。或共僧同宿污彼法衣。乘车策马排突寺舍。如是等罪于三宝间。所起罪障无量无边。今日至诚向十方佛尊法圣众前。归命忏悔。
　　愿弟子等。承是忏悔佛法僧间所有罪障所生功德。愿生生世世常值三宝。尊仰恭敬无有厌足。天缯妙彩宝绞络台。百千妓乐珍异华香。非世所有常以供养。若未成佛先往劝请开甘露门。若入涅槃愿我常得献最后供。于众僧中修六和敬。得自在力兴隆三宝。上弘佛道下化众生。

　　大乘莲华宝达问答报应沙门经

　　宝达顷前更入一耕田地狱。云何名曰耕田地狱。其地狱纵广二十由旬。铁壁周匝猛火绝焰。上火下彻下火上彻。其炎俱炽烟火洞然。尔时狱中地生铁刀。其刃仰向刃上火然来烧罪人。罪人忙[慄-木+(革*月)]精神飞飏。魂灵怗怕晃恼幽冥而不自觉。受罪千端苦痛万亿。其地狱中有铁牛犁地火焰俱起。东门之中有六千罪人。口眼火然烟焰俱发。身手六根火流如水。罪人沙门而不肯前。马头罗刹手捉铁叉。望背而撞胸前而出。手捉铁钩望骸而搭步步来前。中有铁狗来饮其血。复有饿鬼来食其肉。尔时罪人沙门手捉铁犁耕其地。其地火然随流而去。其犁扬中亦皆火流来烧罪人。地生谷草皆亦火然。一日一夜万死万生受大苦恼。精神飘浪魂魄幽冥。经千万劫始得为人。聋盲喑哑为人所憎。横为官事县官闭缠。身生恶疮游于草野。
　　宝达问马头罗刹曰。此诸沙门。行何等行今受此苦。马头罗刹答曰。此诸沙门。受佛禁戒不惧三恶八难。受罪破戒无善。耕田种植名为破戒。手自作食还取自食自杀草木。亦如外道旃陀罗等无惭愧心。以是因缘堕此地狱。宝达悲泣说此偈言。
　　呜呼难思议　　云何颠倒见
　　已得渡大海　　而没其深渊
　　已得离生盲　　还复失光明
　　已得无为道　　还堕有为中
　　已得离生死　　还被欲火烧

　　宝达菩萨说偈而去。

　　　　佛名经卷第二十四



　　　　佛说佛名经卷第二十五

