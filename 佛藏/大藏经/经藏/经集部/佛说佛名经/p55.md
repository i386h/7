<!-- { "loadSidebar": true } -->
　　南无东方胜意佛　南无南方胜仙佛　南无西方声山佛　南无北方胜光明佛　南无东南方爱清净佛　南无西南方坏众怖畏佛　南无西北方无畏善化佛　南无东北方极受上影王佛　南无下方遇神通王佛　南无上方莲花尊丰王佛
　　归命如是等十方尽虚空界一切三宝。弟子等自从无始世界已来及今恶身狂惑心乱无量倒见烦恼恶业不可具陈。所作众罪不自觉知。恶心炽盛不见后世。但见现在乐习烦恼远离善根。恶业障碍近恶知识。或于比丘边作非法。比丘尼边作非法。父母边作非法。或复大众前作非法。或复自在用僧鬘物。或于五部僧边。或作是非或说世间无量恶果。或杀菩提善根众生。或谤法师。法说非法非法说法。谓如来无常正法无常僧宝无常。不乐惠施信受邪法。如是等罪无量无边。是故今日无量怖畏无量惭愧。归依三宝。诸佛慈悲方等父母菩萨知识。听许我等今日发露忏悔。
　　弟子等。自从无量劫来造作五逆。或犯过去未来现在诸佛禁戒。作一阐提行。发粗言诽谤正法。造是重业未曾改悔心无惭愧。或犯十恶等罪。自知定犯如是重事。本心初无怖畏惭愧嘿受供养。未曾发露。于彼正法未有护惜建立之心。于其中间毁訾轻贱言多过恶。或复说言无佛法僧。或复不信有诸地狱受报。如是等罪无量无边。今日无量怖畏无量惭愧。归依三宝诸佛慈悲方等父母菩萨知识。听许我等发露忏悔。
　　弟子等。自从无量劫来至于今日。或四倒见四重之法说偷兰遮。偷兰遮法说为四重。犯说非犯非犯说犯。轻罪说重重罪说轻。净见不净不净见净。或复邪见赞说世典不敬佛经诸恶论议畜八不净。真是佛语以为魔语。真是魔语以为佛语。或复信受六师所说。或作是言。如来今日已归涅槃三宝无常。身心起惑无量倒见。是故今日无量怖畏无量惭愧。归依三宝。诸佛慈悲方等父母菩萨知识。听许我等发露忏悔。
　　愿弟子等。承是忏悔所生功德。愿生生世世拔济十方一切众生。远离十恶修行十善。所有诸苦使得安止。不可思议阿僧祇众令住十地。若此国土及余世界。所有善法悉以回向。我所修行身口意善。愿于来世证无上道。愿诸女人皆成男子。具足智慧精勤不懈。一切皆行菩萨之道。勤心修集六波罗蜜。若此阎浮及余他方无量世界所有众生。所作种种善妙功德。我今深心随其欢喜。我今以此随喜功德及身口意所作善业。愿于来世成无上道。得净无垢吉祥果报。悉令具足如来正觉。

　　大乘莲华宝达问答报应沙门经

　　马头罗刹语宝达菩萨曰。而此地狱乃有无量。若有比丘。不净靴鞋蹑于方等大乘清净香室。当堕铁[金*疾][金*離]地狱。若有比丘。心怀嗔恚举手向师生一念恶。堕燃手脚地狱。若有比丘。发声骂师作一恶言堕铜狗地狱。若有比丘。心无慈悲煮汤众生肉者。入铁山地狱。马头罗刹语宝达菩萨曰。如是罪报皆不虚也。
　　宝达悲泣而还摩竭道场。绕佛七匝悲泣而言。此东方铁围山间无量地狱。我当云何而拔此诸罪人等。佛言。宝达。汝作神通往入其中。唤诸罪人悉皆得出。地狱苦恼皆得休息。悉来见我我为说法令使得道。
　　尔时宝达便作神通往诣地狱坐高台上唤诸罪人及阿须轮王。汝等罪人。今不知耶。三界人尊今出于世。大悲普照无不蒙益使出三界。阿须轮王得闻是语生欢喜心。唤诸罪人。我今快乐如囚得赦如死还活。将诸罪人来向宝达菩萨。则化地狱苦痛之处莫不快乐。来诣佛所佛为说法皆得悟道。说此品时二万比丘得阿罗汉道。五千比丘尼得须陀洹果。六千王子得法眼净。八百女人得三禅心。天龙鬼神莫不欢喜而去。

　　佛说罪业报应教化地狱经

　　如是我闻。一时佛在王舍城耆阇崛山中。与菩萨摩诃萨及声闻眷属俱。比丘比丘尼优婆塞优婆夷。及诸天龙鬼神等皆悉集会。尔时信相菩萨白佛言。今有地狱饿鬼畜生奴婢贫富贵贱种类若干。唯愿世尊。具演说之。凡有众生闻佛说法。如孩儿得母。如病得医。如裸得衣。如闇得灯。世尊说法利益众生亦复如是。
　　尔时世尊观时已至。知诸菩萨劝请殷勤。则放眉间白毫相光照于世界。地狱休息苦痛安宁。尔时一切受罪众生寻佛光明来诣佛所。绕佛七匝至心作礼。劝请世尊。敷演导化令此众生得蒙解脱。
　　尔时信相菩萨。为诸众生而作发起白佛言。世尊。尔时众生为诸狱卒剉碓斩身。从足斩之乃至其顶斩之以讫。巧风吹活而复斩之。何罪所致。佛言。此人前世坐不信三尊不孝父母。屠儿魁脍斩害众生故获斯罪。复有众生身体顽痹眉须堕落。举身洪烂鸟栖鹿宿。
　　人迹断绝沾污亲族。人不嬉见名之癞病。何罪所致。佛言。以前世时坐不信三尊不孝父母。破坏塔寺剥脱道人。斫射贤圣伤害师长。常不返报复背恩义。常行猪犬淫溢所尊。不避亲疏无有惭愧故获斯罪。复有众生身体长大。聋騃无足宛转腹行。唯食泥土以自活命。为诸小虫之所[口*(一/巾)]食。常受此苦不可堪处。何罪所致。佛言。以前世时为人自用。不信好言善语。不孝父母。反戾时君。若为帝王大臣四镇方伯州郡令长宫禁守护。恃其威势。侵夺民物无有道理。使人穷苦故获斯罪。复有众生两目盲瞎睹无所见。或触树木或堕沟坑。于时死已更复受身亦复如是。何罪所致。佛言。以前世时坐不信罪福障佛光明。缝鹰眼合笼系众生。皮囊盛头不得所见故获斯罪。复有众生。吃嘅喑哑口不能言。若有所说不能明了。何罪所致。佛言。以前世时坐诽谤三尊轻毁圣道。论他好恶求人长短。强诬良善憎嫉贤人故获斯罪。
　　复有众生。腹大颈细不能下食。若有所食变为脓血。何罪所致。佛言。以前世时偷盗僧食。或为大会施设肴馔。故取麻米屏处食之。吝惜己物但贪自有。常行恶心与人毒药。气息不通故获斯罪。复有众生。常为狱卒烧热铁钉贯之百节针之已讫。自然火生焚烧其身悉皆燋烂。何罪所致。佛言。以前世时坐为针师伤人身体不能差病。诳他取物徒令痛苦故获斯罪。复有众生常有镬中。牛头阿婆手捉铁叉。牵着镬中煮之令烂。还则吹活而复煮之。何罪所致。佛言。以前世时屠杀众生。汤灌灭毛不可限量。故获斯罪。
　　复有众生在大城中煻煨齐心。四门虽开到则闭之。东西驰走不能自免。为火烧尽何罪所致。佛言。以前世时焚烧山泽决穴陂池。使诸众生没溺而死。故获斯罪。复有众生常在雪山中。寒风所吹皮肉剥裂。何罪所致。佛言。以前世时横道作贼剥脱人衣。冬月隆寒令他冻死。[利-禾+皮]剥牛羊苦痛难堪。故获斯罪。
　　复有众生。常在刀山剑树之上。若有所捉则便伤割支节断坏。何罪所致。佛言。以前世时屠杀为业烹害众生。刀割剥刺骨肉分离。头脚星散悬于高格秤量而卖。或复生悬痛不可堪。故获斯罪。复有众生五根不具。何罪所致。佛言。以前世时飞鹰走狗弹射鸟兽。或破其头或断其足生灭头翼。故获斯罪。
　　复有众生。癵癖背膢腰臗不遂。脚跛手折不能行步。何罪所致。佛言。以前世时为人疽克行道安锵。或施射科陷坠众生前后非一。故获斯罪。复有众生。或嗔或痴或狂或騃。不别好丑何罪所致。佛言。以前世时饮酒醉乱犯三十六失。后得痴身如似醉人。不别尊卑故获斯罪。好弓刀骑乘为夷人。好杀猎为豺狼。好著驭花入精舍中后为戴角虫。好著长裙后作长尾虫。喜恶口者后作狗。恶口谗刺人及多嗔恚者后为蛇虺。好恶声后为鸱枭。喜祸语后为野狐。
　　目连见一大身众生举体无皮形如肉段乘空而行。佛言。过去自堕其胎已堕地狱故受斯苦。目连见一众生举身无皮纯一肉段。乘空而行乌鸱随而喙食。佛言。过去生中为屠儿者。已堕地狱犹受斯苦。
　　目连见一众生。以铜铁罗网自缠其身。火常炽盛还烧其体乘空而行。佛言。过去生中为捕鱼师。地狱余罪今受此身。网鸟网兔亦复如是。
　　目连见一大身无头众生。两边生目胸前生口。身常流血诸虫[口*(一/巾)]食痛彻骨髓。佛言。过去生中好断虫兽头。已地狱受苦今得此身。目连见一大身众生举身生毛毛利如刀。其毛火燃烧割其体。佛言。过去生中刀剑伤一切之命。地狱余报续受斯苦。

　　　　佛名经卷第三十


　　佛说佛名经

　　次礼十二部尊经大藏法轮。
　　南无阿差末经　南无弥勒下生经　南无修行经　南无无尽意经　南无大云经　南无广博严净经　南无所行赞经　南无十住经　南无海龙王经　南无思益经　南无菩萨处胎经　南无禅行经　南无鸯掘魔罗经　南无菩萨本缘经　南无密迹金刚经　南无佛藏经　南无大树紧那罗经　南无阿毗昙心经　南无大悲分陀利经　南无百喻经　南无大吉义咒经　南无净度经　南无维摩诘经　南无菩萨本行经　南无宝箧经　南无无明罗刹经　南无集一切福德经　南无金光明经
　　次礼十方诸大菩萨。
　　南无因陀罗德菩萨　南无海天菩萨　南无拔陀波罗菩萨　南无药王菩萨　南无卢舍那菩萨　南无月光菩萨　南无波头摩胜藏菩萨　南无智山菩萨　南无圣藏菩萨　南无不舍行菩萨　南无不空见菩萨　南无妙声菩萨　南无妙声吼菩萨　南无常微笑寂根菩萨　南无波头摩道胜菩萨　南无广思菩萨　南无忧波罗眼菩萨　南无可供养菩萨　南无常忆菩萨　南无住一切悲见菩萨　南无断一切恶法菩萨　南无住一切声菩萨　南无住一切有菩萨　南无住佛声菩萨　南无无垢菩萨　南无勇猛德菩萨　南无净菩萨　南无宝胜菩萨　南无罗网光菩萨　南无断诸盖菩萨　南无能舍一切事菩萨　南无华庄严菩萨　南无月光光明菩萨　南无最胜意菩萨　南无坚意菩萨　南无自在天菩萨　南无胜意菩萨　南无净意菩萨
　　从此以上一千四百佛十二部经一切贤圣。
　　南无金刚意菩萨　南无增长意菩萨　南无善住菩萨　南无善导师菩萨　南无波头摩藏菩萨　南无陀尼自在王菩萨　南无普行菩萨　南无觉菩提菩萨　南无归如是等十方无量无边菩萨
　　次礼声闻缘觉一切贤圣。
　　南无实辟支佛　南无不可比辟支佛　南无欢喜辟支佛　南无喜辟支佛　南无随喜辟支佛　南无十二婆罗堕辟支佛　南无十同名婆罗辟支佛　南无火身辟支佛　南无同菩提辟支佛　南无摩诃男辟支佛　南无心上辟支佛　南无发净辟支佛　归命如是等无量无边辟支佛
　　礼三宝已次复忏悔。
