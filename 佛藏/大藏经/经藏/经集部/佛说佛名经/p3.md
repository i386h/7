<!-- { "loadSidebar": true } -->
　　又复弟子。无始已来至于今日。或因九恼造一切罪。或因九结造一切罪。或因九上缘造一切罪。或因十烦恼造一切罪。或因十缠造一切罪。或因十一遍使造一切罪。或因十二入造一切罪。或因十六知见造一切罪。或因十八界造一切罪。或因二十五我造一切罪。或因六十二见造一切罪。或因见谛思惟九十八使。百八烦恼昼夜炽然。开诸漏门造一切罪。如是等烦恼无量无边。恼乱贤圣及以四生。遍满三界弥亘六道。无处可藏无处可避。今日至到向十方佛尊法圣众。惭愧发露皆悉忏悔。
　　愿弟子等。承是忏悔三毒等一切诸烦恼所生功德。愿生生世世三慧明三达朗三苦灭三愿满。愿弟子等承是忏悔四识等一切诸烦恼所生功德。愿生生世世广四等心立四信业。四恶趣灭得四无畏。
　　愿弟子等承是忏悔五盖等诸烦恼所生功德。愿生生世世度五道树五根。净五眼成五分。
　　愿弟子等承是忏悔六爱等诸烦恼所生功德。愿生生世世具足六神通满足六度业。不为六尘惑常行六妙行。
　　愿弟子等承是忏悔七漏八垢九结十缠等一切诸烦恼所生功德。愿生生世世坐七净华。洗尘八水具九断智。成十地行愿。以忏悔十一遍使及十二入十八界等一切诸烦恼所生功德。愿生生世世十一空解常用洗心。自在能转十二行轮。具足十八不共之法。无量功德一切圆满。
　　三部合卷罪报应经此经有二十八品略此一品流行。

　　大乘莲华宝达问答报应沙门品第一

　　尔时摩竭道场菩提树光明不现。其华枯悴堕落佛前。一切大众皆悉惊疑。各相谓言。今此菩提道场树华。何故堕落。大众菩萨皆生疑惑不自安隐。
　　尔时宝达菩萨前白佛言。云何菩提树华悉皆堕落。其华光色不如于常。一切大众皆生疑惑。唯愿天尊为我解说。令此众中诸坐大士疑惑悉除。
　　尔时世尊从三昧起。光颜魏魏举身毛孔皆悉出光。语宝达菩萨言。汝等善听今为汝说。所以菩提树华堕落失光者何如上所说。沙门行恶堕落苦处受罪无殃。是故菩提树华失光堕落。宝达前白佛言。唯愿世尊。为我说此恶行沙门果报之处。
　　佛告宝达菩萨。东方乃有铁围大山。其山中间幽冥之处。日月光明及以火光所不能照。名曰地狱。其狱之中有恶沙门受如是罪。汝可往诣问诸罪人。云何因缘来生此处。修何等行受如是罪。
　　宝达白佛言。世尊。我无威神何能往诣。愿佛大悲垂神顾念。乃使我等得见东方阿鼻地狱。佛言。善哉善哉。汝今但往令汝得见。宝达菩萨礼佛而去。龙飞虚空徘徊自在。当尔之时大地震动。于虚空中雨宝莲华飞流而下。
　　尔时宝达一念之顷往诣东方铁围山间。其山崦[山*曇]幽冥高峻。其山四方了无草木。日月威光都不能照。
　　宝达须前。挟道两边有三十六王。典主地狱。其王名曰恒伽噤王。波吉头王。广目都王。安头罗王。虎目见王。阳声吉王。大诤诵王。吸血鬼王。安得罗王。陀达王。达多罗王。吉梨善王。安侯罗王。宝首王。金树吉王。大恶声王。鸟头王。等虎眼王。等象牙王。等震声王。等归首王。衣首王。见首王。广安王。广定王。王头王。立正王。立见王。摩尼罗王。都曹王。部见王。恶目王。善王。龙口王。鬼王。南安王等。三十六王遥见宝达菩萨。悉皆叉手合掌。前行作礼白言。大智尊王。云何因缘入此苦处。亦如栴檀在伊兰而生。宝达答言。我闻如来三界人尊说言。东方有铁围山。其山幽冥。日月之光所不能照。我故闻之故来诣。汝诸王前入地狱行诸罪人。汝等诸王谁能共我往诣大王前见罪人受苦之者。尔时恒伽噤王。则便与宝达菩萨往诣大王。
　　尔时大鬼王。遥见宝达菩萨从门而来光颜从容。则便下座往前礼敬白言。大士。今此恶处云何怪哉。伊兰林中忽生栴檀。尔时宝达便前就座。问鬼王曰。今此东方地狱可有几狱。鬼王答言。此山之中有无量地狱。今此一方有三十二沙门地狱。宝达问曰。三十二地狱。其名云何。鬼王答曰。铁车铁马铁牛铁驴地狱。铁衣地狱。铁铢地狱。洋铜灌口地狱。流火地狱。铁床地狱。耕田地狱。斫首地狱。烧脚地狱。铁锵地狱。饮铁铢地狱。飞刀地狱。火箭地狱。[月*鬼]肉地狱。身然地狱。火丸仰口地狱。诤论地狱。雨火地狱。流火地狱。粪屎地狱。钩阴地狱。火象地狱。咩声叫唤地狱。铁[金*疾][金*離]地狱。崩埋地狱。然手脚地狱。铜狗钩牙地狱。剥皮饮血地狱。解身地狱。铁屋地狱。铁山地狱。飞火叫唤分头地狱。尔时鬼王答宝达曰。地狱受罪其名如是。

　　　　佛说佛名经卷第一

　　按开元录伪妄乱真中云。右一经时俗号为马头罗刹佛名经。似是近代所集。乃取流支所译十二卷者。错综而成。于中取诸经名目。后取辟支佛及菩萨阿罗汉名。以为三宝次第。总有三十二件。礼三宝后皆有忏悔。忏悔之下仍引马头罗刹伪经。置之于后。乃以凡俗鄙语杂于圣言。寻其所集之者。全是庸愚。只如第四卷云南无法显传经。在法宝中列此传。乃是东晋沙门法显。往游天竺自记行迹。元非是经。置法宝中误谬之甚。又如第九卷云南无富楼那。南无弥陀罗尼子。此是一人之名。分为二唱。次云南无阿难罗睺罗。此乃二人之名。合之为一。如斯谬妄其类寔繁。群愚仿习邪傥共传。若不指明恐秽真教。故此述之。贞元录云。此经乃以凡俗鄙语杂于圣言。本经虽真以有伪杂。作此挍量编于伪妄乱真录中。不得入藏。由斯可否已数百年。贞元十五年十月二十三日。乃颁制曰大佛名经。左右监门卫将军知内侍省事马承债奏。前件经未入藏目录。敕旨宜令所司附入目录。今于谬妄之处。分者请合。合者请分。诸如此类伏请改正。下顺人望上副天心。编入贞元新定释教目录。传出梁朝附于梁代。
　　校曰今捡国本大藏。彼回汉函中。亦有此经十八卷者。以此三十卷本对彼校之。卷数虽异文义全同。但一样忏文。此经再叠彼乃三叠。又宝达伪经此有彼无。为少异耳。此一伪经古有二名。一名大乘莲华马头罗刹经。古十六卷本。用此名合之。一名宝达菩萨问报应沙门经。而无答字。今此三十卷本用此名合之。而妄加答字。隋开皇十四年敕沙门法经等。所撰众经目录。暨皇唐诸家目录。并以此宝达经列为伪妄。今佛名经。前诸录家真伪不录。开元录中收为伪妄。而合此宝达伪经。则妄中加妄也。开元录云。经至晋土其年未远。而喜事者以沙揉金而无括正。何以别真伪乎。农者禾草俱存。后稷为之叹息。金匮玉石同缄卞和为之怀耻。泾渭淆杂龙蛇并进。岂不耻之。今列意谓。非佛经者以示将来学士。共知鄙倍焉。遂摽此经而为其首。录家恳嘱知是。国本如何二重重载。彼十八卷经。乃似是贞元录中奉　制所收入者。其分卷小异耳。后人见此三十卷本。认为异经故加入耳。今欲删正则彼十八卷者乃无。宝达伪经稍正可存。然此三十卷经本朝盛行。行来日久国俗多有倚此而作福者。今忽删之彼必众怒。若俱存之理亦未可。且顺人情存此而删彼。因书古人之意。以告雅正君子。但其误分错合之处。今随改之。如第十二卷云。南无拘絺罗难陀。此是二圣之名。经错合之。今分为二。第十三卷云。南无宾头卢南无颇罗堕。此是一圣之名。经误分之。今合为一。此类不少不能具叙。呜呼阿难大圣也。距佛不远也。经藏所集也。而欲正一僧水鹤之偈。僧竟不从。况我凡夫乎。佛世已远乎。经法遥传乎。而于举国盛行久远之典。忽独起以删之。而欲众情之不怒己。如螗螂之怒其臂以当车欲其不辗己也。犹不足以譬其非分也。心知伪妄力不能正。末法之弊一至于此。伤哉。但有一理。既所患在于伪妄乱真。若于诸经之名。诸罗汉号。忏悔文等。分明知是人所撰集有所错处。各依圣教本文而正之。删去宝达伪经。而名之曰夹忏佛名经。使人看其名分其主客。如诸家夹注解经。则其行于世。亦庶几乎可矣。

　　　　佛名经卷第一



　　　　佛说佛名经卷第二

　　南无栴檀香佛　南无无垢慧深声王佛　南无断一切障佛　南无无量光明佛　南无作功德佛　南无普香上佛　南无不可胜频迅声王佛　南无降伏憍慢佛　南无毗婆尸佛　南无尸弃佛　南无毗舍浮佛　南无拘留孙佛　南无拘那含牟尼佛　南无迦叶佛　南无释迦牟尼佛　南无成就一切义佛　南无能作无畏佛　南无寂静王佛　南无阿閦佛　南无卢至佛　南无阿弥多佛　南无尼弥佛　南无住法佛　南无宝炎佛　南无弥留佛　南无金刚佛　南无持法佛　南无勇猛法佛　南无妙法光明佛　南无法月面佛　南无住法佛　南无法幢佛　南无法威德佛　南无法自在佛　南无善住法佛　南无法寂静佛　南无善智力佛　南无弥勒等无量佛　南无毗婆尸佛　南无尸弃佛　南无毗舍浮佛　南无拘留孙佛　南无拘那含牟尼佛　南无迦叶佛　南无释迦牟尼佛　南无阿弥陀佛　南无天光照佛　南无胜色佛　南无乐意佛　南无大导师佛　南无大圣天佛　南无那罗延佛　南无树提佛　南无慈他佛　南无毗卢遮那佛　南无栴檀佛　南无具足佛　南无化现佛　南无善化佛　南无世自在佛　南无人自在佛　南无摩醢那自在佛　南无胜自在佛　南无十力自在佛　南无毗头罗佛　南无离诸畏佛　南无离诸忧佛　南无能破诸邪佛　南无散诸邪佛　南无破异意佛　南无智慧岳佛　南无宝岳佛　南无弥留岳佛　南无降魔佛　南无善才佛　南无坚才佛　南无坚频迅佛　南无坚精进佛　南无坚莎罗佛　南无坚心佛　南无坚勇猛破阵佛　南无破诤佛　南无实体佛　南无昙无竭佛　南无尼尸陀佛　南无波罗罗坚佛　南无普光佛　南无普贤佛　南无胜海佛　南无功德海佛　南无法海佛　南无虚空寂佛　南无虚空功德佛　南无虚空库藏佛　南无虚空心佛　南无虚空多罗佛　南无无垢心佛　南无功德林佛　南无放光世界中现在说法虚空胜离尘无垢尘平等眼清净功德幢光明华波头摩琉璃光宝香象身胜妙罗网庄严顶无量日月光明照庄严愿上庄严法界善化无障碍王佛　南无彼佛世界中有菩萨名无比。彼佛授记不久得阿耨多罗三藐三菩提。佛号种种光华宝波头摩金色身普照庄严不住眼放光照十方世界幢王佛
　　若有善男子善女人。信心受持读诵彼佛及菩萨名。是善男子善女人超越阎浮提微尘数劫。得陀罗尼。一切诸恶病不及其身。
