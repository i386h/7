<!-- { "loadSidebar": true } -->
　　文殊师利言。世尊。何者是得相。文殊师利。谓取诸法见观菩提分法。我说菩提分法四念处等。是名彼法自体相。共世间出世间远离染相。彼法果起世间出世间功德。是名彼得相。文殊师利。即彼法依解脱智受用。应知。广为人说示现。是名彼法随顺示现相。文殊师利。即彼修行菩提分法。离道相违染法。是名向障法。应知。文殊师利。为彼法多生增长。是名随顺彼法相。文殊师利。障诸法是名过相。文殊师利。随顺彼法功德。是名利益相。应知。
　　尔时文殊师利菩萨白佛言。世尊。惟愿世尊为诸菩萨更重略说修多罗毗尼摩得勒伽义。不共一切外道二乘陀罗尼相。诸佛如来说甚深法。诸菩萨得甚深意。得已能入一切佛法。佛告文殊师利。汝今谛听。我当为汝略说陀罗尼义。诸菩萨等闻我法已能得我意。得我意已入于我法。文殊师利。何者略说陀罗尼义。所谓我说一切染法。一切净法。破一切法不觉相。无作相。无分别相。无我相。如是如是法。我说不觉无作无分别无我相。以一切无觉无我相。是故染法。非先是染后时得净。诸净法者。亦非先净后得名染。愚痴凡夫依虚妄染。身执著我法。计自体相。依因邪见而言有我。所谓我能见能闻能嗅能味能触。我能知我能食我染我净。生如是等诸邪见行。若人如是如实能知离烦恼身。彼人能得离诸烦恼断诸戏论。毕竟清净得无为身。无有一切诸有为行。文殊师利。是名略说陀罗尼义。应知。尔时世尊而说偈言。
　　诸法本无染　　后时不清净
　　染及于清净　　是诸法无我
　　染身见有我　　生于我所相
　　我染及清净　　我见及以食
　　若能如是知　　彼人离烦恼
　　能得无染身　　是故名无为

　　文殊师利菩萨白佛言。世尊。世尊如来心生有何等相。愿为我说。佛告文殊师利。文殊师利如来非心意意识得名。而无诸行心生得名。依应化身说名为生。文殊师利言。世尊。若法身离于诸行。云何离作心行而能生心。佛言。文殊师利。依本方便般若修行自然而生。文殊师利。譬如睡眠无心觉起而能觉起。文殊师利。如入灭尽定而无起心。依本作心自然而起。文殊师利。如眠灭定二无起心依本而起。如是如来心生依本。般若方便修行成就。应知。
　　文殊师利菩萨白佛言。世尊。世尊说如来应化所作化身。为是有心。为是无心。佛言。文殊师利。得言有心。得言无心。何以故。以自心不得自在故言无心。假他力故言有心。文殊师利白佛言。世尊。如世尊说。如来行处。如来境界。此二种法有何差别。佛言。文殊师利。言如来行处者。一切诸佛功德平等不可思议。无量功德庄严清净佛之国土。是名诸佛如来行处。文殊师利。言如来境界者有五种。何等为五。所谓众生界。世界。法界。可化众生界。方便界。文殊师利。如来行处。如来境界。如是差别。应知。
　　文殊师利菩萨白佛言。世尊。世尊如来得大菩提。转大法轮。入大涅槃。此三种相云何差别。应云何知。佛告文殊师利言。文殊师利。无有二相。不证菩提。非不证菩提。不转法轮。非不转法轮。非入大涅槃。非不入大涅槃。文殊师利言。世尊。我解世尊所说之义。何以故。如来法身本来常清净故。应化身示现故。文殊师利言。世尊。众生见彼应化之身。闻应化身。解应化身。供养赞叹应化之身。得诸功德于何身得。佛言。文殊师利。以能正念如来身故。以应化身依如来法身住持力得。文殊师利白佛言。世尊。世尊等无心无作无行。何义故。如来法身为诸众生出大光明。及出无量应化镜像。而诸声闻辟支佛等解脱之身无如是相。佛言。文殊师利。等无心无作。譬如日月摩尼珠等。为诸众生出大光明及种种物。而水琉璃颇梨珠等无心无作。不出一切光明等物。何以故。依大众生住持力故。依诸众生增上业故。文殊师利。譬如善巧练治珠宝能出影像。余不善者不出光明。文殊师利。诸佛如来亦复如是。依无量法正观修行方便般若。作诸善业集诸善根。依佛法身方便智慧出诸光明。及出无量应化色像。声闻缘觉解脱之身。不能修集一切善根故不能出。
　　文殊师利菩萨白佛言。世尊。世尊说依诸佛菩萨住持力故。一切众生成就世间功德之身。所谓生于刹利婆罗门大长者家。欲界色界无色界。一切处。一切身。一切功德果报成就皆依诸佛及诸菩萨住持力得。世尊。何意作如是说。佛言。文殊师利。如来住持之力及菩萨力。随说何等道。何等修行。若有人能依于彼道如实修行。彼人一切生处一切身。一切世间果报成就。文殊师利。若人不能信于彼道。又复不能如实修行。谤我法诤我法。而于我身生恶嗔心。彼人命终一切生处。常得一切下劣恶身。受恶果报。文殊师利。依于此义汝今应知。非但成就上妙胜身及胜果报。依佛如来住持力。得下劣恶身及恶果报。亦依如来住持力得。
　　文殊师利白佛言。世尊。世尊不净国土中。何法易得何法难得。世尊。净佛国土中。何法易得何法难得。佛告文殊师利言。文殊师利。不净国土中有八事易得二事难得。何等为八。所谓外道易得。受苦众生易得。生下姓家势力败坏易得。恶行众生易得。破戒众生易得。入恶道众生易得。发下品心小乘众生易得。发菩提心菩萨狭劣心易得。
　　文殊师利。何者二事难得。高心修行菩萨难得。诸佛如来出世难得。文殊师利。净佛国土中八事难得。二事易得。应如是知。尔时文殊师利法王子菩萨白佛言。世尊。此深密解脱修多罗中。此法门当名何等。云何奉持。佛告文殊师利法王子菩萨言。文殊师利。此法门名说诸佛如来住持力了义经。文殊师利。如来所说了义修多罗其义如是。汝当奉持。说此如来住持力了义经时。七万五千菩萨得满足法身。文殊师利法王子菩萨摩诃萨。及诸一切天人阿修罗大众。欢喜奉行。

　　　　深密解脱经卷第五


