<!-- { "loadSidebar": true } -->
　　复次舍利弗。东方去此日世界。度三十佛刹。有世界名曰清净。其国有佛。号无垢光如来至真等正觉明行成为善逝世间解无上士道法御天人师号曰众祐度人无量。其有得闻无垢光如来名者。若天若人龙及阅叉若诸非人。欢喜信乐一心敬礼。斯等皆得立不退转。成无上最正觉道。终不畏堕三涂之中。
　　复次舍利弗。东方去此清净世界。度半大千佛刹。有世界名曰琉璃光。其国有佛。号曰净光如来至真等正觉明行成为善逝世间解无上士道法御天人师号曰众祐度人无量。其有得闻净光如来名号者。诵其名号欢喜作礼。若天若龙阅叉及与非人。此等寿终当生天上及与人中。未曾失于天人之路。常当得值法之盈利。贪心嗔恚愚痴之意。疾得清净。若有谤毁而不信者。六万岁中在于卢猎泥犁受罪。
　　复次舍利弗。东方去此琉璃光世界。度三百佛刹。有世界名得大丰。其国有佛。号日光如来至真等正觉明行成为善逝世间解无上士道法御天人师号曰众祐度人无量。其有得闻斯佛名者。欢喜信乐念其如来。斯等之类譬若日轮。皆悉具满白净之法。降伏众魔及诸外道。却四十劫生死之罪。
　　复次舍利弗。东方去此大丰世界。度万佛刹。有世界名曰得立正觉侍从。其国有佛。号无量宝如来至真等正觉明行成为善逝世间解无上士道法御天人师号曰众祐度人无量。其有得闻无量宝如来名号。欢心信乐持讽诵者。斯辈皆当得七觉宝。能立众生于最宝中。众德之聚日日增长。
　　复次舍利弗。东方去此立正觉世界。度五千佛刹。有世界名莲花光。其国有佛。号莲花最尊如来至真等正觉明行成为善逝世间解无上士道法御天人师号曰众祐度人无量。其有得闻莲花最尊如来名号。欢喜信乐持讽诵者。犹若妙花在尊法室。功德智慧日日增长。譬如莲花从水涌出。却五十劫生死之罪。
　　复次舍利弗。东方去此莲花光世界。度十万亿佛刹。有世界名普度众难。其国有佛。号曰身尊如来至真等正觉明行成为善逝世间解无上士道法御天人师号曰众祐度人无量。其有得闻身尊如来名号者。尽心信乐持讽诵者。其人疾度生死之海。能除众生诸欲饥渴。当作快士为于世间而作福田能受三界一切供养。其有目见此如来者。欢喜信乐。当为世间作大法师。得金刚力立不退转。当成无上正真之道。其有女人闻此身尊如来名者。尽心净意欢喜信乐无谀谄者。厌污女身。从是以后更止不受女人之身。却六十劫生死之罪。
　　如是舍利弗。其有得闻身尊如来名号者。斯等为获无极之德。是故当求正觉之道。普救一切令离众苦。
　　复次舍利弗。东方去此度众难世界。度二十佛刹。有世界名曰坚固。其国有佛。号曰金光如来至真等正觉明行成为善逝世间解无上士道法御天人师号曰众祐度人无量。其有得闻金光如来名号者。欢喜信乐持讽诵念。斯等皆当为佛光明之所护持。成佛之时于诸如来。光明广远而得自在。悉得如来一切众德。是故至心普当信乐诸佛尊号。悉得无碍辩才之慧。终不咨受下劣之法。诸愿之行当疾成满。其有闻此诸如来名。当自劝发起于尊意。发金刚志求无上道。此等皆当却十二劫生死之罪。
　　复次舍利弗。东方去此坚固世界。度十佛刹。有世界名曰无际。其国有佛。号梵自在王如来至真等正觉明行成为善逝世间解无上士道法御天人师号曰众祐度人无量。其有得闻梵自在王如来名者。欢喜信乐持讽诵念。叉手作礼。其人必当得见其佛。作转轮王立不退转。当成无上正真之道。
　　复次舍利弗。东方去此无际世界。度二千佛刹。有世界名曰为月。其国有佛。号金光明如来至真等正觉明行成为善逝世间解无上士道法御天人师号曰众祐度人无量。其有得闻金光明如来名者。欢喜信乐持讽诵念。此等后生常为众生广说经法。虽为分别一切如梦如水中月幻化之法。用寤众生。从是以往终不复堕恶道之中。当与大德众聚共会。而常欢喜。能使众生而得快乐。后作佛时以大乘法。兴显于世无有二道。
　　复次舍利弗。东方去此月世界。度千佛刹。有世界名曰火光。其国有佛。号曰金海如来至真等正觉明行成为善逝世间解无上士道法御天人师号曰众祐度人无量。其有得闻金海如来名号者。尽心信乐持讽诵者。得不退转必成正觉。所以者何。其佛如来本行菩萨道时。作是誓愿。若使有人生我国者。及在他方诸佛国土。闻我名号。斯等当住不退转地成最正觉。我当尽为满具如来无上之愿。
　　复次舍利弗。东方去此火光世界。度十八佛刹。有世界名曰正觉。其国有佛。号龙自在王如来至真等正觉明行成为善逝世间解无上士道法御天人师号曰众祐度人无量。其有得闻龙自在王如来名者。尽心信乐持讽诵者。若使郡县村落之中雨雹霜时。以右膝著地叉手作礼。而作是言。龙自在王如来本行菩萨道时。无数诸龙于厄难中悉度脱之。由此功德自致成佛。作是誓言。若我刹中及诸佛土。若我在世般泥洹后。若有诸龙雷电雹霜恐怖众生。以龙自在王如来威神功德智力。至诚誓愿口作是言。头面作礼疾得度脱。当知舍利弗。如是厄难疾得解脱。唯除宿罪不能得免。一切诸龙若在厄难闻此佛名。于众厄中疾得解脱。其有执持斯佛名者。复劝他人令使诵持增益功德。必当得往生此佛国。求最正觉。立不退转。疾成不久。
　　复次舍利弗。东方去此正觉世界。度十亿佛刹。有世界名曰喻月。其国有佛。号一切花香自在王如来至真等正觉明行成为善逝世间解无上士道法御天人师号曰众祐度人无量。其有得闻一切花香自在王如来名者。净心信乐持讽诵者。斯其人等所生之处。当得恒沙戒香具足。一切妙香香气遍熏。诸佛刹土众戒具满。常能奉持未曾缺犯。舍利弗言。本何因缘乃能如是。佛言。其佛本行菩萨道时作是誓愿。我若在世般泥洹后。若有众生持我名字一心信乐。皆悉当得如是戒香。是故舍利弗。常当兴立大敬信心于诸如来。如是诸佛拥护其人。使得功德不可计量。若有持此诸佛名者。从其所愿得之。皆悉当得诸佛智慧而令备满得不退转长跪叉手自作是言。我今礼此一切花香自在王如来。常念不忘。却十四劫生死之罪。
　　复次舍利弗。东方去此喻月世界。度二千一亿佛刹。有世界名曰星王。其国有佛。号曰树王如来至真等正觉明行成为善逝世间解无上士道法御天人师号曰众祐度人无量。其有得闻树王如来名号者。欢喜信乐持讽诵者。斯辈皆当得诸法乐。坏诸魔兵裂破罗网。若闻此经轻慢诽谤用相调戏。满六万岁于僧迦泥犁受其罪报。若有言我不信此经。于七万岁常在饿鬼。不闻饮食水谷之名。
　　复次舍利弗。东方去此星王世界。度五十五佛刹有世界。其国有佛。号曰勇猛执持牢杖弃舍斗战如来至真等正觉明行成为善逝世间解无上士道法御天人师号曰众祐度人无量。其有得闻勇猛执持牢杖弃舍斗战如来名者。欢喜信乐持讽诵者乃至梦中。此等众生。譬如金刚伏众魔兵。以诸智慧消伏诸欲。其有得闻此佛名号一心信者。审谛自知我等前世。以为曾见此佛世尊游于菩萨径路之时而不疑也。我等当发弘誓之愿。莫从大乘而得退转。但当自庆欢喜踊踊进大法路。得闻如来种姓名号。诸佛普利益于一切。不舍一人而取灭度。诸佛大慈普愍众生雨于法雨。其有得持此如来名者欢喜信乐。所得功德。我当为汝取少譬喻。如恒边沙诸佛国土。满中七宝持用布施。所得功德宁多不乎。舍利弗言。甚多甚多。不可思议。佛言。分大海水一渧为一分。布施功德犹若一渧。持佛名者所得功德。如大海水不可为喻。少功德人不能堪任听斯经典。若使有人久殖德本。得闻斯法信而不疑。若使地狱畜生饿鬼及长寿天闻此经者尚得大福。况复有人已种德本。闻斯经法所得功德宁可喻乎。
　　复次舍利弗。东方去此佛土。度二十佛刹。有世界名曰丰饶。其国有佛。号内丰珠光如来至真等正觉明行成为善逝世间解无上士道法御天人师号曰众祐度人无量。其有得闻内丰珠光如来名者。一心信乐持讽诵念。斯等皆当获大功德。终不畏堕三涂之难。所发弘誓如意得满大乘之愿。若今现在般泥洹后。其有得闻内丰珠光如来名者信乐诵念。斯等皆当得大乘法乐而以自娱。及受天上人中快乐。常当得生清净佛土。于诸佛国具满众愿。从意所欲于三乘法而得灭度。于其中间从此佛所。获功德聚甚大弘广。恒沙劫中所作众罪。悉当弃舍不受。唯除逆罪起嗔恚意向诸快士。此等之类于久长世。地狱之中受斯罪毕。因得闻此佛名功德所致。其后如愿于三乘中而取灭度。当知舍利弗。众恶之行慎莫造作。如我于此经中上章所说。不可起恚向于焦柱。何况怀恶向于众生。已立信心向成道者。况起嗔恚怀于诽谤。向诸如来无量慧等。如此之人于无数劫在地狱中。具受无量苦恼之罪。尔乃得出。我为斯等求于大乘信解者故。而说斯法。其有毁坏大乘法者。实当具受无量大苦。信乐之者自果当立不退转地必成正觉。
　　复次舍利弗。东方去此丰饶世界。度八十佛刹。有世界名最香熏。其国有佛。号无量香光明如来至真等正觉明行成为善逝世间解无上士道法御天人师号曰众祐度人无量。其有得闻无量香光明如来名者。持讽诵念一心信乐最后念之。斯等皆当得不退转地成最正觉。成正觉已诸毛孔中出众妙香。遍至十方犹若云起。非是下劣少智之士学浅法者而解斯经。吾亦道眼观睹斯等诸众生类。其有信乐斯经法者。过去世间无数劫中。于诸佛所集诸慧法造众德本。今乃得闻此尊妙法。最后末世闻斯典教信而奉持。未曾生意而怀诽谤。初未曾有不解法时。却四十劫生死之罪。其人功德如月欲满。为于世间而作快士。应当得受一切恭敬。而为众生作良福田。
　　复次舍利弗。东方去此香熏世界。度五十佛刹。有世界名龙珠观。其国有佛。号师子响如来至真等正觉明行成为善逝世间解无上士道法御天人师号曰众祐度人无量。其有得闻师子响如来名者。持讽诵读一心信乐念于戒行。斯等皆当立不退转。成最正觉作众德轮。入白净法于中旋转过出于世。却二十劫生死之罪。若族姓子族姓女。若人非人。其诸厄难疾得解脱。现在于世有得闻斯佛名者。于诸世间犹若尊塔。
