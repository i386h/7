<!-- { "loadSidebar": true } -->
　　尔时大慧菩萨摩诃萨。复白佛言。世尊。愿为我说诸须陀洹须陀洹果行差别相。我及诸菩萨摩诃萨闻是义故。于须陀洹斯陀含阿那含阿罗汉方便相。皆得善巧。如是而为众生演说。令其证得二无我法净除二障。于诸地相渐次通达。获于如来不可思议智慧境界。如众色摩尼。普令众生悉得饶益。佛言。谛听当为汝说。大慧言唯。佛言。大慧。诸须陀洹须陀洹果差别有三。谓下中上。大慧。下者于诸有中极七反生。中者三生五生。上者即于此生而入涅槃。大慧。此三种人断三种结。谓身见疑戒禁取。上上胜进得阿罗汉果。大慧。身见有二种。谓俱生及分别。如依缘起有妄计性。大慧。譬如依止缘起性故种种妄计执著性生。彼法但是妄分别相。非有非无。非亦有亦无。凡夫愚痴而横执著。犹如渴兽妄生水想。此分别身见无智慧故久远相应。见人无我即时舍离。大慧。俱生身见。以普观察自他之身。受等四蕴无色相故。色由大种而得生故。是诸大种互相因故。色不集故。如是观已。明见有无即时舍离。舍身见故贪则不生。是名身见相。大慧。疑相者。于所证法善见相故。及先二种身见分别断故。于诸法中疑不得生。亦不于余生大师想为净不净。是名疑相。大慧。何故须陀洹不取戒禁。谓以明见生处苦相。是故不取。夫其取者。谓诸凡愚于诸有中贪著世乐。苦行持戒愿生于彼。须陀洹人不取是相。惟求所证最胜无漏无分别法。修行戒品。是名戒禁取相。大慧。须陀洹人舍三结故离贪嗔痴。大慧白言。贪有多种舍何等贪。佛言。大慧。舍于女色缠绵贪欲。见此现乐生来苦故。又得三昧殊胜乐故。是故舍彼非涅槃贪。大慧。云何斯陀含果。谓不了色相起色分别。一往来已善修禅行。尽苦边际而般涅槃。是名斯陀含。大慧。云何阿那含果。谓于过未现在色相起有无见。分别过恶随眠不起。永舍诸结更不还来。是名阿那含。大慧。阿罗汉者。谓诸禅三昧解脱力通悉已成就。烦恼诸苦分别永尽。是名阿罗汉。大慧言。世尊。阿罗汉有三种。谓一向趣寂。退菩提愿。佛所变化。此说何者。佛言。大慧。此说趣寂非是其余。大慧。余二种人。谓已曾发巧方便愿。及为庄严诸佛众会于彼示生。大慧。于虚妄处说种种法。所谓证果禅者及禅皆性离故。自心所见得果相故。大慧。若须陀洹作如是念。我离诸结则有二过。谓堕我见及诸结不断。复次大慧。若欲超过诸禅无量无色界者。应离自心所见诸相。大慧。想受灭三昧。超自心所见境者不然。不离心故。尔时世尊重说颂言。
　　诸禅与无量　　无色四摩提
　　及以想受灭　　惟心不可得
　　预流一来果　　不还阿罗汉
　　如是诸圣人　　悉依心妄有
　　禅者禅所缘　　断惑见真谛
　　此皆是妄想　　了知即解脱

　　复次大慧。有二种觉智。谓观察智。及取相分别执著建立智。观察智者。谓观一切法。离四句不可得。四句者。谓一异俱不俱有非有常无常等。我以诸法离此四句。是故说言一切法离。大慧。如是观法汝应修学。云何取相分别执著建立智。谓于坚湿暖动诸大种性。取相执著虚妄分别。以宗因喻而妄建立。是名取相分别执著建立智。是名二种觉智相。菩萨摩诃萨知此智相。即能通达人法无我。以无相智于解行地善巧观察。入于初地得百三昧。以胜三昧力见百佛百菩萨。知前后际各百劫事。光明照曜百佛世界。善能了知上上地相。以胜愿力变现自在。至法云地而受灌顶。入于佛地十无尽愿成就众生。种种应现无有休息。而恒安住自觉境界三昧胜乐。复次大慧。菩萨摩诃萨当善了知大种造色。云何了知。大慧。菩萨摩诃萨应如是观。彼诸大种真实不生。以诸三界但是分别。惟心所现无有外物。如是观时大种所造悉皆性离超过四句无我我所。住如实处成无生相。大慧。彼诸大种云何造色。大慧。谓虚妄分别津润大种成内外水界。炎盛大种成内外火界。飘动大种成内外风界。色分段大种成内外地界。离于虚空。由执著邪谛。五蕴聚集大种造色生。大慧。识者以执著种种言说境界。为因起故。于余趣中相续受生。大慧。地等造色有大种因。非四大种为大种因。何以故。谓若有法有形相者。则是所作非无形者。大慧。此大种造色相外道分别。非是我说。复次大慧。我今当说五蕴体相。谓色受想行识。大慧。色谓四大及所造色。此各异相受等非色。大慧。非色诸蕴。犹如虚空无有四数。大慧。譬如虚空超过数相。然分别言此是虚空。非色诸蕴亦复如是。离诸数相。离有无等四种句故。数相者愚夫所说非诸圣者。诸圣但说如幻所作。唯假施设离异不异。如梦如像无别所有。不了圣智所行境故。见有诸蕴分别现前。是名诸蕴自性相。大慧。如是分别汝应舍离。舍离此已说寂静法。断一切刹诸外道见。净法无我入远行地。成就无量自在三昧。获意生身。如幻三昧力通自在皆悉具足。犹如大地普益群生。
　　复次大慧。涅槃有四种。何等为四。谓诸法自性无性涅槃。种种相性无性涅槃。觉自相性无性涅槃。断诸蕴自共相流注涅槃。大慧。此四涅槃是外道义。非我所说。大慧。我所说者。分别尔炎识灭名为涅槃。大慧言。世尊。岂不建立八种识耶。佛言建立。大慧言。若建立者。云何但说意识灭非七识灭。佛言。大慧。以彼为因及所缘故。七识得生。大慧。意识分别境界起执著时。生诸习气长养藏识。由是意俱我我所执思量随转无别体相。藏识为因为所缘故。执著自心所现境界。心聚生起展转为因。大慧。譬如海浪自心所现境界风吹而有起灭。是故意识灭时七识亦灭。尔时世尊重说颂曰。
　　我不以自性　　及以于作相
　　分别境识灭　　如是说涅槃
　　意识为心因　　心为意境界
　　因及所缘故　　诸识依止生
　　如大瀑流尽　　波浪则不起
　　如是意识灭　　种种识不生

　　复次大慧。我今当说妄计自性差别相。令汝及诸菩萨摩诃萨善知此义。超诸妄想证圣智境。知外道法。远离能取所取分别。于依他起种种相中。不更取著妄所计相。大慧。云何妄计自性差别相。所谓言说分别所说分别。相分别财分别。自性分别。因分别。见分别。理分别。生分别。不生分别。相属分别。缚解分别。大慧。此是妄计自性差别相。云何言说分别。谓执著种种美妙音词。是名言说分别。云何所说分别。谓执有所说事。是圣智所证境依此起说。是名所说分别。云何相分别。谓即于彼所说事中。如渴兽想。分别执著坚湿暖动等一切诸相。是名相分别云何财分别。谓取著种种金银等宝。而起言说。是名财分别。云何自性分别。谓以恶见如是分别此自性。决定非余。是名自性分别。云何因分别。谓于因缘分别有无。以此因相而能生故。是名因分别。云何见分别。谓诸外道恶见。执著有无一异俱不俱等。是名见分别。云何理分别。谓有执著我我所相。而起言说。是名理分别。云何生分别。谓计诸法若有若无从缘而生。是名生分别。云何不生分别。谓计一切法本来不生未有诸缘而先有体不从因起。是名不生分别。云何相属分别。谓此与彼递相系属。如针与线。是名相属分别。云何缚解分别。谓执因能缚而有所缚。如人以绳方便力故缚已复解。是名缚解分别。大慧。此是妄计性差别相。一切凡愚于中执著若有若无。大慧。于缘起中。执著种种妄计自性。如依于幻见种种物。凡愚分别见异于幻。大慧。幻与种种非异非不异。若异者。应幻非种种因。若一者。幻与种种应无差别。然见差别。是故非异非不异。大慧。汝及诸菩萨摩诃萨于幻有无不应生著。尔时世尊重说颂言。
　　心为境所缚　　觉想智随转
　　无相最胜处　　平等智慧生
　　在妄计是有　　于缘起则无
　　妄计迷惑取　　缘起离分别
　　种种支分生　　如幻不成就
　　虽现种种相　　妄分别则无
　　彼相即是过　　皆从心缚生
　　妄计者不了　　分别缘起法
　　此诸妄计性　　皆即是缘起
　　妄计有种种　　缘起中分别
　　世俗第一义　　第三无因生
　　妄计是世俗　　断则圣境界
　　如修观行者　　于一种种现
　　于彼无种种　　妄计相如是
　　如目种种翳　　妄想见众色
　　彼无色非色　　不了缘起然
　　如金离尘垢　　如水离泥浊
　　如虚空无云　　妄想净如是
　　无有妄计性　　而有于缘起
　　建立及诽谤　　斯由分别坏
　　若无妄计性　　而有缘起者
　　无法而有法　　有法从无生
　　依因于妄计　　而得有缘起
　　相名常相随　　而生于妄计
　　以缘起依妄　　究竟不成就
　　是时现清净　　名为第一义
　　妄计有十二　　缘起有六种
　　自证真如境　　彼无有差别
　　五法为真实　　三自性亦尔
　　修行者观此　　不越于真如
　　依于缘起相　　妄计种种名
　　彼诸妄计相　　皆因缘起有
　　智慧善观察　　无缘无妄计
　　真实中无物　　云何起分别
　　圆成若是有　　此则离有无
　　既已离有无　　云何有二性
　　妄计有二性　　二性是安立
　　分别见种种　　清净圣所行
　　妄计种种相　　缘起中分别
　　若异此分别　　则堕外道论
　　以诸妄见故　　妄计于妄计
　　离此二计者　　则为真实法

　　大慧菩萨摩诃萨。复白佛言。世尊。惟愿为说自证圣智行相及一乘行相。我及诸菩萨摩诃萨得此善巧。于佛法中不由他悟。佛言谛听当为汝说。大慧言唯。佛言。大慧。菩萨摩诃萨依诸圣教无有分别。独处闲静观察自觉。不由他悟离分别见。上上升进入如来地。如是修行。名自证圣智行相。云何名一乘行相。谓得证知一乘道故。云何名为知一乘道。谓离能取所取分别如实而住。大慧。此一乘道惟除如来。非外道二乘梵天王等之所能得。大慧白佛言。世尊。何故说有三乘不说一乘。佛言。大慧。声闻缘觉。无自般涅槃法故。我说一乘。以彼但依如来所说调伏远离。如是修行而得解脱。非自所得。又彼未能除灭智障及业习气。未觉法无我。未名不思议变易死。是故我说以为三乘。若彼能除一切过习觉法无我。是时乃离三昧所醉。于无漏界而得觉悟已。于出世上上无漏界中修诸功德。普使满足获不思议自在法身。尔时世尊重说颂言。
　　天乘及梵乘　　声闻缘觉乘
　　诸佛如来乘　　诸乘我所说
　　乃至有心起　　诸乘未究竟
　　彼心转灭已　　无乘及乘者
　　无有乘建立　　我说为一乘
　　为摄愚夫故　　说诸乘差别
　　解脱有三种　　谓离诸烦恼
　　及以法无我　　平等智解脱
