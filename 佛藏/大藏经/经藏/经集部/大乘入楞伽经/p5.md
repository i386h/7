<!-- { "loadSidebar": true } -->
　　复次大慧。此中一阐提。何故于解脱中不生欲乐。大慧。以舍一切善根故。为无始众生起愿故。云何舍一切善根。谓谤菩萨藏言。此非随顺契经调伏解脱之说。作是语时。善根悉断不入涅槃。云何为无始众生起愿。谓诸菩萨以本愿方便。愿一切众生悉入涅槃。若一众生未涅槃者我终不入。此亦住一阐提趣。此是无涅槃种性相。大慧菩萨言。世尊。此中何者毕竟不入涅槃。佛言。大慧。彼菩萨一阐提。知一切法本来涅槃。毕竟不入非舍善根。何以故。舍善根。一阐提。以佛威力故。或时善根生。所以者何。佛于一切众生无舍时故。是故菩萨一阐提不入涅槃。
　　复次大慧。菩萨摩诃萨当善知三自性相。何者为三。所谓妄计自性。缘起自性。圆成自性。大慧。妄计自性从相生。云何从相生。谓彼依缘起事相种类显现。生计著故。大慧。彼计著事相。有二种妄计性生。是诸如来之所演说。谓名相计著相。事相计著相。大慧。事计著相者。谓计著内外法。相计著相者。谓即彼内外法中计著自共相。是名二种妄计自性相。大慧。从所依所缘起。是缘起性。何者圆成自性。谓离名相事相一切分别自证圣智所行真如。大慧。此是圆成自性如来藏心。尔时世尊即说颂言。
　　名相分别　　二自性相　　正智真如
　　是圆成性

　　大慧。是名观察五法自性相法门。自证圣智所行境界。汝及诸菩萨摩诃萨当勤修学。复次大慧。菩萨摩诃萨当善观察二无我相。何者为二。所谓人无我相。法无我相。大慧。何者是人无我相。谓蕴界处离我我所。无知爱业之所生起眼等识生。取于色等而生计著。又自心所见身器世间。皆是藏心之所显现。刹那相续变坏不停。如河流如种子如灯焰。如迅风如浮云。躁动不安如猿猴。乐不净处如飞蝇。不知厌足如猛火。无始虚伪习气为因。诸有趣中流转不息如汲水轮。种种色身威仪进止。譬如死尸咒力故行。亦如木人因机运动。若能于此善知其相。是名人无我智。大慧。云何为法无我智。谓知蕴界处是妄计性。如蕴界处离我我所。唯共积聚爱业绳缚。互为缘起无能作者。蕴等亦尔离自共相。虚妄分别种种相现。愚夫分别非诸圣者。如是观察一切诸法。离心意意识五法自性。是名菩萨摩诃萨法无我智。得此智已知无境界。了诸地相即入初地。心生欢喜次第渐进。乃至善慧及以法云。诸有所作皆悉已办。住是地已有大宝莲花王众宝庄严。于其花上有宝宫殿状如莲花。菩萨往修幻性法门之所成就。而坐其上。同行佛子前后围绕。一切佛刹所有如来皆舒其手。如转轮王子灌顶之法而灌其顶。超佛子地获自证法。成就如来自在法身。大慧。是名见法无我相。汝及诸菩萨摩诃萨应勤修学。
　　尔时大慧菩萨摩诃萨复白佛言。世尊。愿说建立诽谤相。令我及诸菩萨摩诃萨离此恶见疾得阿耨多罗三藐三菩提。得菩提已破建立常诽谤断见。令于正法不生毁谤。佛受其请即说颂言。
　　身资财所住　　皆唯心影像
　　凡愚不能了　　起建立诽谤
　　所起但是心　　离心不可得

　　尔时世尊欲重说此义。告大慧言。有四种无有有建立。何者为四。所谓无有相建立相。无有见建立见。无有因建立因。无有性建立性。是为四。大慧。诽谤者。谓于诸恶见所建立法求不可得。不善观察遂生诽谤。此是建立诽谤相。大慧。云何无有相建立相。谓于蕴界处自相共相本无所有。而生计著。此如是此不异。而此分别从无始种种恶习所生。是名无有相建立相。云何无有见建立见。谓于蕴界处。建立我人众生等见。是名无有见建立见。云何无有因建立因。谓初识前无因不生。其初识本无。后眼色明念等为因如幻生。生已有有还灭。是名无有因建立因。云何无有性建立性。谓于虚空涅槃非数灭无作性。执著建立。大慧。此离性非性。一切诸法离于有无。犹如毛轮兔马等角。是名无有性建立性。大慧。建立诽谤。皆是凡愚不了唯心而生分别。非诸圣者。是故汝等当勤观察远离此见。大慧。菩萨摩诃萨善知心意意识五法自性二无我相已。为众生故作种种身。如依缘起起妄计性。亦如摩尼随心现色。普入佛会听闻佛说。诸法如幻如梦如影。如镜中像如水中月。远离生灭及以断常。不住声闻辟支佛道。闻已成就无量百千亿那由他三昧。得此三昧已。遍游一切诸佛国土。供养诸佛生诸天上。显扬三宝示现佛身。为诸声闻菩萨大众。说外境界皆唯是心。悉令远离有无等执。尔时世尊即说颂言。
　　佛子能观见　　世间唯是心
　　示现种种身　　所作无障碍
　　神通力自在　　一切皆成就

　　尔时大慧菩萨摩诃萨复请佛言。愿为我说一切法空无生无二无自性相。我及诸菩萨悟此相故离有无分别。疾得阿耨多罗三藐三菩提。佛言。谛听当为汝说。大慧。空者即是妄计性句义。大慧。为执著妄计自性故。说空无生无二无自性。大慧。略说空性有七种。谓相空自性空无行空行空一切法不可说空第一义圣智大空彼彼空。云何相空。谓一切法自相共相空。展转积聚互相待故。分析推求无所有故。自他及共皆不生故。自共相无生亦无住。是故名一切法自相空。云何自性空。谓一切法自性不生。是名自性空。云何无行空。所谓诸蕴本来涅槃无有诸行。是名无行空。云何行空。所谓诸蕴由业及因和合而起。离我我所。是名行空。云何一切法不可说空。谓一切法妄计自性无可言说。是名不可说空。云何第一义圣智大空。谓得自证圣智时。一切诸见过习悉离。是名第一义圣智大空。云何彼彼空。谓于此无彼。是名彼彼空。譬如鹿子母堂无象马牛羊等。我说彼堂空非无比丘众。大慧。非谓堂无堂自性。非谓比丘无比丘自性。非谓余处无象马牛羊。大慧。一切诸法自共相。彼彼求不可得。是故说名彼彼空。是名七种空。大慧。此彼彼空空中最粗。汝应远离。
　　复次大慧。无生者。自体不生而非不生。除住三昧。是名无生。大慧。无自性者。以无生故密意而说。大慧。一切法无自性。以刹那不住故。见后变异故。是名无自性。云何无二相。大慧。如光影如长短如黑白。皆相待立独则不成。大慧。非于生死外有涅槃。非于涅槃外有生死。生死涅槃无相违相。如生死涅槃。一切法亦如是。是名无二相。大慧。空无生无二无自性相。汝当勤学。尔时世尊重说颂言。
　　我常说空法　　远离于断常
　　生死如幻梦　　而业亦不坏
　　虚空及涅槃　　灭二亦如是
　　愚夫妄分别　　诸圣离有无

　　尔时世尊复告大慧菩萨摩诃萨言。大慧。此空无生无自性无二相。悉入一切诸佛所说修多罗中。佛所说经皆有是义。大慧。诸修多罗随顺一切众生心说。而非真实在于言中。譬如阳焰诳惑诸兽令生水想而实无水。众经所说亦复如是。随诸愚夫自所分别令生欢喜。非皆显示圣智证处真实之法。大慧。应随顺义莫著言说。尔时大慧菩萨摩诃萨白佛言。世尊。修多罗中说如来藏本性清净。常恒不断无有变易。具三十二相。在于一切众生身中。为蕴界处垢衣所缠。贪恚痴等妄分别垢之所污染。如无价宝在垢衣中。外道说我是常作者。离于求那自在无灭。世尊所说如来藏义。岂不同于外道我耶。佛言。大慧。我说如来藏。不同外道所说之我。大慧。如来应正等觉。以性空实际涅槃不生无相无愿等诸句义。说如来藏。为令愚夫离无我怖。说无分别无影像处如来藏门。未来现在诸菩萨摩诃萨。不应于此执著于我。大慧。譬如陶师于泥聚中以人功水杖轮绳方便作种种器。如来亦尔。于远离一切分别相无我法中。以种种智慧方便善巧。或说如来藏。或说为无我。种种名字各各差别。大慧。我说如来藏。为摄著我诸外道众。令离妄见入三解脱。速得证于阿耨多罗三藐三菩提。是故诸佛说如来藏。不同外道所说之我。若欲离于外道见者。应知无我如来藏义。尔时世尊即说颂曰。
　　士夫相续蕴　　众缘及微尘
　　胜自在作者　　此但心分别

　　尔时大慧菩萨普观未来一切众生。复请佛言。愿为我说具修行法。如诸菩萨摩诃萨成大修行。佛言。大慧。菩萨摩诃萨具四种法成大修行。何者为四。谓观察自心所现故。远离生住灭见故。善知外法无性故。专求自证圣智故。若诸菩萨成此四法。则得名为大修行者。大慧。云何观察自心所现。谓观三界唯是自心。离我我所无动作无来去。无始执著过习所熏。三界种种色行名言系缚身资所住分别随入之所显现。菩萨摩诃萨如是观察自心所现。大慧。云何得离生住灭见。所谓观一切法如幻梦生。自他及俱皆不生故。随自心量之所现故。见外物无有故。见诸识不起故。及众缘无积故。分别因缘起三界故。如是观时。若内若外一切诸法皆不可得。知无体实远离生见。证如幻性即时逮得无生法忍。住第八地。了心意意识五法自性二无我境。转所依止获意生身。大慧言。世尊。以何因缘名意生身。佛言。大慧。意生身者。譬如意去速疾无碍。名意生身。大慧。譬如心意于无量百千由旬之外。忆先所见种种诸物。念念相续疾诣于彼。非是其身及山河石壁所能为碍。意生身者亦复如是。如幻三昧力通自在诸相庄严。忆本成就众生愿故。犹如意去生于一切诸圣众中。是名菩萨摩诃萨得远离于生住灭见。大慧。云何观察外法无性。谓观察一切法。如阳焰如梦境如毛轮。无始戏论种种执著。虚妄恶习为其因故。如是观察一切法时。即是专求自证圣智。大慧。是名菩萨具四种法成大修行。汝应如是勤加修学。
