<!-- { "loadSidebar": true } -->
　　譬如海波浪　　镜中像及梦
　　俱时而显现　　心境界亦然
　　境界不具故　　次第而转生
　　识以能了知　　意复意谓然
　　五识了现境　　无有定次第
　　譬如工画师　　及画师弟子
　　布彩图众像　　我说亦如是
　　彩色中无文　　非笔亦非素
　　为悦众生故　　绮焕成众像
　　言说则变异　　真实离文字
　　我所住实法　　为诸修行说
　　真实自证处　　能所分别离
　　此为佛子说　　愚夫别开演
　　种种皆如幻　　所见不可得
　　如是种种说　　随事而变异
　　所说非所应　　于彼为非说
　　譬如众病人　　良医随授药
　　如来为众生　　随心应量说
　　世间依怙者　　证智所行处
　　外道非境界　　声闻亦复然

　　复次大慧。菩萨摩诃萨若欲了知能取所取分别境界。皆是自心之所现者。当离愦闹昏滞睡眠初中后夜勤加修习。远离曾闻外道邪论及二乘法。通达自心分别之相。
　　复次大慧。菩萨摩诃萨住智慧心所住相已。于上圣智三相当勤修学。何者为三。所谓无影像相。一切诸佛愿持相。自证圣智所趣相。诸修行者获此相已。即舍跛驴智慧心相。入菩萨第八地。于此三相修行不舍。大慧。无影像相者。谓由惯习一切二乘外道相故而得生起。一切诸佛愿持相者。谓由诸佛自本愿力所加持故而得生起。自证圣智所趣相者。谓由不取一切法相成就如幻诸三昧身趣佛地智故而得生起。大慧。是名上圣智三种相。若得此相即到自证圣智所行之处。汝及诸菩萨摩诃萨应勤修学。尔时大慧菩萨摩诃萨知诸菩萨心之所念。承一切佛威神之力。白佛言。唯愿为说百八句差别所依圣智事自性法门。一切如来应正等觉。为诸菩萨摩诃萨堕自共相者。说此妄计性差别义门。知此义已。则能净治二无我观境照明诸地。超越一切二乘外道三昧之乐。见诸如来不可思议所行境界。毕竟舍离五法自性。以一切佛法身智慧。而自庄严入如幻境。住一切刹兜率陀宫色究竟天。成如来身。佛言。大慧。有一类外道。见一切法随因而尽。生分别解想兔无角。起于无见如兔角无。一切诸法悉亦如是。复有外道。见大种求那尘等诸物形量分位。各差别已执兔无角。于此而生牛有角想。大慧。彼堕二见不了唯心。但于自心增长分别。大慧。身及资生器世间等。一切皆唯分别所现。大慧。应知兔角离于有无。诸法悉然勿生分别。云何兔角离于有无。互因待故。分析牛角乃至微尘。求其体相终不可得。圣智所行远离彼见。是故于此不应分别。
　　尔时大慧菩萨摩诃萨复白佛言。世尊。彼岂不以妄见起相。比度观待妄计无耶。佛言。不以分别起相待以言无。何以故。彼以分别为生因故。以角分别为其所依。所依为因离异不异。非由相待显兔角无。大慧。若此分别异兔角者则非角因。若不异者因彼而起。大慧。分析牛角乃至极微求不可得。异于有角言无角者。如是分别决定非理。二俱非有谁待于谁若相待不成。待于有故言兔角无。不应分别。不正因故。有无论者执有执无二俱不成。大慧。复有外道。见色形状虚空分齐而生执著。言色异虚空起于分别。大慧。虚空是色随入色种。大慧。色是虚空。能持所持建立性故。色空分齐应如是知。大慧。大种生时自相各别。不住虚空中。非彼无虚空。大慧。兔角亦尔。观待牛角言彼角无。大慧。分柝牛角乃至微尘。又析彼尘其相不现。彼何所待而言无耶。若待余物彼亦如是。大慧。汝应远离兔角牛角虚空及色所有分别。汝及诸菩萨摩诃萨。应常观察自心所见分别之相。于一切国土为诸佛子说观察自心修行之法。尔时世尊即说颂言。
　　心所见无有　　唯依心故起
　　身资所住影　　众生藏识现
　　心意及与识　　自性五种法
　　二无我清净　　诸导师演说
　　长短共观待　　展转互相生
　　因有故成无　　因无故成有
　　微尘分析事　　不起色分别
　　唯心所安立　　恶见者不信
　　外道非行处　　声闻亦复然
　　救世之所说　　自证之境界

　　尔时大慧菩萨摩诃萨。为净心现流故而请佛言。世尊。云何净诸众生自心现流。为渐次净为顿净耶。佛言大慧。渐净非顿。如庵罗果渐熟非顿。诸佛如来净诸众生自心现流。亦复如是渐净非顿。如陶师造器渐成非顿。诸佛如来净诸众生自心现流。亦复如是渐而非顿。譬如大地生诸草木渐生非顿。诸佛如来净诸众生自心现流。亦复如是渐而非顿。大慧。譬如人学音乐书画种种伎术渐成非顿。诸佛如来净诸众生自心现流。亦复如是渐而非顿。譬如明镜顿现众像而无分别。诸佛如来净诸众生自心现流。亦复如是。顿现一切无相境界而无分别。如日月轮一时遍照一切色像。诸佛如来净诸众生自心过习。亦复如是。顿为示现不可思议诸佛如来智慧境界。譬如藏识顿现于身及资生国土一切境界。报佛亦尔。于色究竟天。顿能成熟一切众生令修诸行。譬如法佛顿现报佛及以化佛光明照曜。自证圣境亦复如是。顿现法相而为照曜。令离一切有无恶见。复次大慧。法性所流佛说一切法自相共相。自心现习气因相。妄计性所执因相。更相系属种种幻事皆无自性。而诸众生种种执著取以为实。悉不可得。复次大慧。妄计自性执著缘起自性起。大慧。譬如幻师以幻术力。依草木瓦石幻作众生若干色像。令其见者种种分别。皆无真实。大慧。此亦如是。由取著境界习气力故。于缘起性中。有妄计性种种相现。是名妄计性生。大慧。是名法性所流佛说法相。大慧。法性佛者。建立自证智所行。离心自性相。大慧。化佛说施戒忍进禅定智慧蕴界处法及诸解脱诸识行相。建立差别越外道见超无色行。复次大慧。法性佛非所攀缘。一切所缘一切所作相根量等相悉皆远离。非凡夫二乘及诸外道执著我相所取境界。是故大慧。于自证圣智胜境界相当勤修学。于自心所现分别见相当速舍离。复次大慧。声闻乘有二种差别相。所谓自证圣智殊胜相。分别执著自性相。云何自证圣智殊胜相。谓明见苦空无常无我诸谛境界。离欲寂灭故。于蕴界处若自若共外不坏相如实了知故心住一境。住一境已获禅解脱三昧道果而得出离。住自证圣智境界乐。未离习气及不思议变易死。是名声闻乘自证圣智境界相。菩萨摩诃萨虽亦得此圣智境界。以怜愍众生故。本愿所持故。不证寂灭门及三昧乐。诸菩萨摩诃萨于此自证圣智乐中不应修学。大慧。云何分别执著自性相。所谓知坚湿暖动青黄赤白如是等法非作者生。然依教理见自共相分别执著。是名声闻乘分别执著相。菩萨摩诃萨于此法中应知。应舍离人无我见入法无我相渐住诸地。
　　尔时大慧菩萨摩诃萨白佛言。世尊。如来所说常不思议自证圣智第一义境。将无同诸外道所说常不思议作者耶。佛言。大慧。非诸外道作者得常不思议。所以者何。诸外道常不思议因自相。不成。既因自相不成。以何显示常不思议。大慧。外道所说常不思议。若因自相成彼则有常。但以作者为因相故。常不思议不成。大慧。我第一义常不思议。第一义因相成。远离有无。自证圣智所行相故有相。第一义智为其因故有因。离有无故非作者。如虚空涅槃寂灭法故常不思议。是故我说常不思议。不同外道所有诤论。大慧。此常不思议。是诸如来自证圣智所行真理。是故菩萨当勤修学。复次大慧。外道常不思议。以无常异相因故常。非自相因力故常。大慧。外道常不思议。以见所作法有已还无无常已比知是常。我亦见所作法有已还无无常已不因此说为常。大慧。外道以如是因相成常不思议。此因相非有。同于兔角故。常不思议唯是分别但有言说。何故彼因同于兔角。无自因相故。大慧。我常不思议。以自证为因相。不以外法有已还无无常为因。外道反此。曾不能知常不思议自因之相。而恒在于自证圣智所行相外。此不应说。
　　复次大慧。诸声闻畏生死妄想苦而求涅槃。不知生死涅槃差别之相一切皆是妄分别有。无所有故。妄计未来诸根境灭以为涅槃。不知证自智境界转所依藏识为大涅槃。彼愚痴人说有三乘。不说唯心无有境界。大慧。彼人不知去来现在诸佛所说自心境界。取心外境常于生死轮转不绝。复次大慧。去来现在诸如来说一切法不生。何以故。自心所见非有性故。离有无生故。如兔马等角凡愚妄取。唯自证圣智所行之处。非诸愚夫二分别境。大慧。身及资生器世间等。一切皆是藏识影像。所取能取二种相现。彼诸愚夫。堕生住灭二见中故。于中妄起有无分别。大慧。汝于此义当勤修学。
　　复次大慧。有五种种性。何等为五。谓声闻乘种性。缘觉乘种性。如来乘种性。不定种性。无种性。大慧。云何知是声闻乘种性。谓若闻说于蕴界处自相共相。若知若证。举身毛竖心乐修习。于缘起相不乐观察。应知此是声闻乘种性。彼于自乘见所证已。于五六地断烦恼结。不断烦恼习。住不思议死。正师子吼言。我生已尽梵行已立。所作已办不受后有。修习人无我。乃至生于得涅槃觉。大慧。复有众生求证涅槃。言能觉知我人众生养者取者此是涅槃。复有说言。见一切法因作者有此是涅槃。大慧。彼无解脱。以未能见法无我故。此是声闻乘及外道种性。于未出中生出离想。应勤修习舍此恶见。大慧。云何知是缘觉乘种性。谓若闻说缘觉乘法。举身毛竖悲泣流泪。离愦闹缘无所染著。有时闻说现种种身或聚或散神通变化。其心信受无所违逆。当知此是缘觉乘种性。应为其说缘觉乘法。大慧。如来乘种性所证法有三种。所谓自性无自性法。内身自证圣智法。外诸佛刹广大法。大慧。若有闻说此一一法及自心所现身财建立阿赖耶识不思议境。不惊不怖不畏。当知此是如来乘性。大慧。不定种性者。谓闻说彼三种法时。随生信解而顺修学。大慧。为初治地人而说种性。欲令其入无影像地。作此建立。大慧。彼住三昧乐声闻。若能证知自所依识。见法无我净烦恼习。毕竟当得如来之身。尔时世尊即说颂言。
　　预流一来果　　不还阿罗汉
　　是等诸圣人　　其心悉迷惑
　　我所立三乘　　一乘及非乘
　　为愚夫少智　　乐寂诸圣说
　　第一义法门　　远离于二取
　　住于无境界　　何建立三乘
　　诸禅及无量　　无色三摩提
　　乃至灭受想　　唯心不可得

