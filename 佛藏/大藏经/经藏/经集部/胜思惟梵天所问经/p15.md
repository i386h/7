<!-- { "loadSidebar": true } -->
　　尔时胜思惟梵天。问不退转天子言。天子。何谓菩萨坚固精进。答言。梵天。若菩萨于诸法不见一相不见异相。是名菩萨坚固精进。若菩萨于诸法不坏法性故。于诸法无著无断无增无减。不见垢净出过法性。是名第一坚固精进。所谓菩萨身无所起心无所起。于是世尊。赞不退转天子言。善哉善哉。赞天子已。语胜思惟大梵天言。如此天子向来所说身无所起心无所起。是为第一坚固精进。梵天。我念往昔一切所行坚固精进持戒头陀。供养诸佛恭敬尊重。而彼诸佛皆不授我阿耨多罗三藐三菩提记。于诸佛所如是供养恭敬尊重。于空闲处思惟坐禅习多闻慧。愍念众生给其所须。一切所行难行苦行勤行精进。而彼诸佛不授我记。何以故。我于尔时。住身口心起精进故。梵天。我乃于后。得如天子上来所说坚固精进。然后方为燃灯如来授我记言。汝于来世当得作佛。号释迦牟尼。是故梵天。若有菩萨欲得如来速疾授记。应当修行如天子说坚固精进。谓于诸法不起精进。梵天言。世尊。云何三世平等精进。佛言。梵天。过去心已灭。未来心未至。现在心无住。若法已灭不复更起。若法未至即无生相。若法无住即住实相。若如是者。则非过去非是未来非是现在。若非过去非是未来非是现在。是名自性。如是自性即是不生。梵天。是名三世平等精进。能令菩萨疾得授记。梵天。菩萨成就如是法忍。信一切法无所舍故。是名菩萨布施精进。信一切法无诸漏故。是名菩萨持戒精进。信一切法无所伤故。是名菩萨忍辱精进。信一切法无所起故。是名菩萨勤行精进。信一切法悉平等故。是名菩萨禅定精进。信一切法不分别故。是名菩萨般若精进。梵天。菩萨如是信于诸法不增不减不邪不正。而常布施不求果报。常持禁戒无所贪著。修行忍辱知内外空。修行精进知无所起。修行禅定无所依止。修行般若无所取相。梵天。菩萨成就如是法忍。虽复示现于一切法有所修行。而无染污。是人名得诸法平等。不为世法得失毁誉称讥苦乐之所倾动。出过一切世间法故。亦不自高亦不自下。不喜不忧不动不逸。无有二心。离于诸见得无二法。于诸众生堕二见者起大悲心。以为教化诸众生故。而现受身。梵天。是名第一坚固精进。所谓得无我忍忍于众生。起大悲心摄受众生。当说如是大精进时。八千菩萨得无生法忍。佛为授记。皆当得成阿耨多罗三藐三菩提。各于异土得成佛道。皆同一号号坚精进。
　　尔时慧命大迦叶。在大会坐而白佛言。世尊。譬如大龙若欲雨时雨于大海不雨余处。此菩萨亦复如是。以大法雨为大海心诸菩萨说。不为余者。佛言。如是如是。迦叶。如汝所说。诸大龙王。所以不雨阎浮提者。非有吝妒。但以其处不堪受故。何以故。大龙所雨澍如车轴。阎浮提中不能容受。若其雨者。是阎浮提城邑聚落。山林陂池皆悉漂流如漂枣叶。是故大龙不以大雨雨阎浮提。如是迦叶。此诸菩萨不雨法雨于余众生。亦无吝妒。但以其器不能堪受如是等法。以是义故。此诸菩萨。但于甚深无量无边智慧大海菩萨心中。雨如是等不可思议无上法雨。迦叶。譬如大海堪受大雨澍如车轴不增不减。此诸菩萨亦复如是。若于一劫若复百劫。若听若说其法湛然不增不减。迦叶。譬如大海四天下中百川众流入其中者同一咸味。此诸菩萨亦复如是。闻种种法种种论义。皆能信解皆为一味。所谓空味。迦叶。譬如大海清净无垢浊水流入即皆澄净。此诸菩萨亦复如是。能净一切嗔恨害垢。迦叶。譬如大海甚深无底。不可度量。此诸菩萨亦复如是。悉皆能入甚深法相。一切声闻辟支佛等不能度量。迦叶。譬如大海集无量水集无量宝。此诸菩萨亦复如是。集无量法无量智慧无量法宝。以是义故。说诸菩萨心大如海。迦叶。譬如大海积聚种种无量珍宝。此诸菩萨亦复如是。一切皆入种种法门。集诸法宝种种行道。出生无量法宝之聚。迦叶。譬如大海生三种宝。一者少价。二者大价。三者无价。此诸菩萨所可说法亦复如是。随诸众生根之利钝令得解脱。有以小乘令得解脱。有以中乘令得解脱。有以大乘令得解脱。迦叶。譬如大海终不偏为一众生有。此诸菩萨亦复如是。不唯独为一众生故发菩提心。迦叶。譬如大海渐渐转深渐渐称意。此诸菩萨亦复如是。向萨婆若渐渐转深渐渐随意。迦叶。譬如大海不宿死尸。此诸菩萨亦复如是。不宿声闻辟支佛心。亦复不宿悭贪毁禁嗔恚懈怠乱念愚痴如是等心。亦复不宿我人众生如是等见。迦叶。譬如劫尽烧世界时。诸小陂池江河泉源在前枯竭。然后大海乃当消尽。正法灭时亦复如是。诸行小道正法先尽。然后菩萨大海之心正法乃灭。迦叶。此诸菩萨宁失身命不舍正法。迦叶。大海之水则有灭尽。而诸菩萨摩诃萨等。甚深正法不尽不灭。迦叶。汝谓菩萨失正法耶。勿作斯观。迦叶。如彼大海有金刚珠。名集众宝。于千世界大海之中。转作金刚摩尼宝珠。乃至第七日出之时。大火猛焰上至梵世。而此宝珠不烧不失。转至他方大海之中。若是宝珠在此世界。世界烧者无有是处。此诸菩萨亦复如是。正法灭时七邪法出。尔乃至于他方世界。何等为七。一者外道论。二者恶知识。三者邪用道法。四者互相恼乱。五者入邪见棘林。六者不能坏不善根。七者无有证会法者。是等七恶出于世时。此诸菩萨。知诸众生不可得度。尔乃至于他方佛国。亦常不离见佛闻法。教化众生增长善根。迦叶。譬如大海无量众生之所依止得安乐处。此诸菩萨亦复如是。众生依止得三种乐。人乐天乐涅槃之乐。迦叶。譬如大海其水极咸余处众生咸不能饮。此诸菩萨亦复如是。诸魔外道不能吞灭。迦叶。譬如大海水中众生不于余处求觅水饮。而即饮此大海碱水。此诸菩萨亦复如是。不于余处推求法味以饮服之。唯自饮服诸佛法味。尔时大德迦叶白佛言。世尊。大海虽深尚可测量。此诸菩萨一切声闻辟支佛等不能测量。是故说此诸菩萨心犹如虚空。佛言迦叶。恒河沙等诸世界中。大海之水犹可测量。此诸菩萨智慧大海不可测量。尔时世尊。偈重说言。
　　譬如大海能悉受　　一切众水无满时
　　此诸菩萨亦如是　　常求法利无厌足
　　譬如大海纳众流　　一切悉归不盈少
　　此诸菩萨亦如是　　听受深法无增减
　　譬如大海性不浊　　浊水流入悉澄清
　　此诸菩萨亦如是　　能净一切烦恼垢
　　譬如大海深无底　　此诸菩萨亦如是
　　功德智慧无有量　　一切外道不能恻
　　譬如大海等一味　　百川流入味不殊
　　此诸菩萨亦如是　　所听受法一空味
　　譬如大海在世界　　非但为一众生有
　　此诸菩萨亦如是　　普为一切发道心
　　如海宝珠名集宝　　因是宝故有众宝
　　菩萨宝聚亦如是　　从菩萨宝出三宝
　　譬如大海有三宝　　而彼大海无分别
　　菩萨说法亦如是　　三乘度人无彼我
　　譬如大海渐渐深　　此诸菩萨亦如是
　　为众生故修功德　　渐入甚深萨婆若
　　譬如大海不宿尸　　此诸菩萨亦如是
　　发清净心菩提愿　　不宿声闻缘觉心
　　譬如大海有宝珠　　劫尽烧时宝不烧
　　菩萨于法欲灭时　　大智护持令不灭
　　如彼宝珠不烧失　　转至他方大海中
　　知诸众生非法器　　黠慧菩萨至余国
　　三千世界欲烧时　　劫火将起烧天地
　　百川众流在前涸　　尔乃水王于后竭
　　行小道者亦如是　　法欲尽时在前灭
　　菩萨勇猛不惜身　　护持正法乃不尽
　　若佛在世若灭后　　是心中宝实不灭
　　深心清净住是法　　以此善法修行道
　　百千众生依止海　　海有非为一众生
　　菩萨发心亦如是　　为度一切众生故
　　十方世界诸大海　　犹尚可得测其量
　　是诸菩萨所行道　　声闻缘觉不能测
　　十方世界虚空界　　空界犹尚可测量
　　诸菩萨行虚空界　　不可测量此行界
　　迦叶当知诸菩萨　　勇猛精进坚固心
　　愿欲作佛度众生　　尚无与等何况胜
　　斯德宝聚如大海　　是可供养良福田
　　是为最上大医王　　能疗一切众生病
　　是为归依作救护　　洲渚灯明究竟道
　　能与无明世间眼　　得眼则能服甘露
　　是为世间诸法王　　是为帝释决断智
　　是为大梵行四禅　　是为能转梵法轮
　　是为大智导世师　　示著邪径正真道
　　勇猛能住大菩提　　是为清净除秽恼
　　是修白法如满月　　光明高显犹如日
　　菩萨智慧生增长　　如大雷声雨法雨
　　是无所畏如师子　　是心调柔如象王
　　菩萨坚固如须弥　　一切诸魔不能伏
　　离浊清净为如水　　是有威猛为如火
　　是无障碍为如风　　无能动转为如地
　　以是菩萨离限心　　拔我慢根贪嫉等
　　如药树王无分别　　世间八法不染污
　　菩萨为如优昙华　　千万亿劫不可见
　　是为知报佛之恩　　是为不断诸佛种
　　是为坚固行大悲　　是用喜舍而超出
　　是能舍离五欲心　　是常求佛法宝财
　　是行布施为最胜　　善住持戒无等侣
　　善住忍力健无匹　　是勤精进无疲倦
　　是行禅定具神通　　能至无量诸佛土
　　常见诸佛听受法　　如其所闻为人说
　　善知众生所行行　　随其性欲根利钝
　　是名善知方便力　　是然慧灯得济处
　　是能善知一切法　　是知众生得解脱
　　修行坚固如实知　　如是因生如实知
　　是于诸法正观察　　为从何来至何所
　　善知诸法无去来　　常住法性而不动
　　是见有为法皆空　　增益大悲济众生
　　妄想烦恼故受苦　　为度之故修行道
　　凡夫分别我我所　　行于种种诸邪见
　　是能晓了法实相　　为断诸见讲说法
　　无常为常不净净　　无我谓我苦为乐
　　凡夫颠倒贪著故　　生死前际不可知
　　能知如是颠倒法　　无我无人无众生
　　菩萨如是修正道　　无常无乐无我净
　　迦叶当知此菩萨　　我所赞叹诸功德
　　于其所行不可尽　　犹如大地举一尘
　　发菩提心若不退　　三千大千供养具
　　若复有供过于此　　是人应受此供养
　　若人发心愿作佛　　是则恭敬供养我
　　于诸去来现在佛　　亦皆恭敬供养已

