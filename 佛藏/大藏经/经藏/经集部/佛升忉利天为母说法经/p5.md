<!-- { "loadSidebar": true } -->
　　佛告目连。于此三千大千世界。东南去斯八万四千诸四大域。其域名曰普锦彩色。佛号众华如来至真等正觉。现在说法。彼四大域种种妙好八品珍宝以成为地交露宝幔。其地柔软如上妙衣。以珍为草自然四寸遍布于地。足蹈其上则便陷偃举足还复。其地平正犹若如掌。普锦世界有大城郭名曰上贤。人民炽盛安隐无患。米谷平贱快乐。不伦人民繁滋其城东西长千二百八十里。南北广六百四十里。上贤大城人民所居众多难计。复多于此安迦摩竭拘娄沙国。众华如来常游在于上贤大城。若一说法化三垓人得罗汉证。有三垓人至阿那含。有三垓人至斯陀含寂寞之行。有三垓人得道迹证。有三垓人化缘觉乘。又两倍人皆发无上正真道意。有无数人皆殖众德本。彼四大域其境界中。而有一树名蜜合成。常有华实其味甚美如百味馔。男子女人若取华实当食之者。昼夜七日饱不饥渴。颜容姝好色中改变。精气充满势力强盛形体轻便。食是已后亦不大行亦不小便无有涕唾。土不耕种贾贩求利。服是华实自然安隐。亦无贫富饮食居宅等无差特。又彼如来诸声闻等。六十四亿百千诸垓诸菩萨众复倍此数。而彼如来所游观园名曰普华。佛所食处。佛与声闻诸菩萨众。适坐饭顷寻时诸树曲躬作礼。有此华实自然来入比丘钵中。饭食已竟。有诸树木复重作礼复住如故。佛言。目连。彼之世界功德巍巍乃如是矣。众华如来则吾身是。今续现在。以此名号讲说经义。则非一切声闻缘觉之所能知也。
　　佛告目连。斯三千大千世界。西南方去此七大四域。有四方界名曰选择。一一方域有八万四千国。一一国有八万四千王。一一王有八万四千城。其州域大邦郡国县邑村落。人民之众亿百千垓具足备满斯一切王弃去非法。一一王者有八万四千夫人婇女。一切婇女国中第一为真玉女。一一国王有五百子。或有千二百子者。一一诸王以正治国。不加鞕杖刀刃不设。各各教化不令而从。佛名释宝光明如来至真等正觉。现在说法。彼佛所游厥四方域精舍。香座高四丈九尺。一一座床香气流布。于四天下而雨天华。散于释宝光明如来上。百千伎乐自然和鸣。天地忽然为大震动音声如梵。积累功德不可称计。百千之福为转法轮。断诸尘劳泥洹无垢名曰将护。诸菩萨容如来说法为四大。八万四千王住在宫中。及诸婇女男女大小。闻了道义悉得远尘离垢诸法法眼生。诸王妻子中宫眷属悉发无上正真道意。皆同一音各自宣言。志愿出家。如来劝赞悉使一时同作沙门。若游郡国县邑丘聚村落。造行亦不种作自然生粳米。诸天悉来供养之。其佛第一讲法。诸声闻众皆得立于须陀洹果。诸菩萨乘皆逮信忍。第二说法得斯陀含果。诸菩萨乘皆悉逮得柔顺法忍。第三法会讲说经典住阿那含。诸菩萨学获致五通。第四说法立于罗汉。诸菩萨学得不起法忍。诸王中宫女子官属。皆转女身得为男子。斯诸如来悉授其决。皆当逮得无上正真之道。于意云何。彼界如来名释宝光明。岂异人乎。莫造斯观。所以者何。则吾身是也。以此名号于彼世界示现说法如来变动。则非一切声闻缘觉之所能知也。佛告目连。于是三千大千世界。西北方去此。五十五四大方域。有四方域号名香土。以上妙好栴檀杂香为阎浮提土地。有树名曰普香。一一树者香闻四十里。自然莲华大如车轮。有无数叶香气普流极柔软。好绝细彩衣色不可计。光耀炜炜生高二丈。一一莲华其香之气。遍四天下香周无量。香为重阁。香为经行。池生莲华。无有郡县国邑丘聚村落。惟有高台无央数千满其境界。犹如第六无憍乐天。自然之物人民之安。饮食游居等无差特。彼土如来说经法时。惟演清净诸大人教。舍于声闻缘觉之事。神通菩萨周遍四方。不可思议诸菩萨众。逮得法忍。诸菩萨中有菩萨名曰变众法王。志愿高妙获威成三。忍明神通辩才巍巍。供养稽首归命无央数亿百千诸佛。变众法王菩萨大士劝请世尊演说经典。佛即听之宣扬道义。即于佛前从座而兴高四百里。因从毛孔悉放光明普照世界。自然化生微妙莲华。其色像貌生无央数亿百千叶。遍布境界积四丈九尺。诸天伎乐不鼓自鸣。出八部音法印之声。一一法印总八十四亿经典之训。一一经典摄二万二千香气之敏言。从虚空中自然而建。九十六百千亿人立不退转。当成无上正真之道。皆逮得至不起法忍。诸菩萨众如是比像周遍彼土。其境人民无有盲聋亦无跛蹇。亦无恶色瑕秽之难。无贫匮者。斯众菩萨三十二相庄严其身。无有异乐以法为乐。亦不食饮服志禅定以为供养。彼无八处及与恶趣。假使寿终无有别趣惟归佛道。佛言。目连。于意云何。释贤光明如来则吾身是也。如来于彼变化感动。则非一切声闻缘觉之所能知也。
　　佛告目连。于是三千大千世界。东北方去此四十二四方大域。有别大界名曰志危。其土人民淫怒痴盛。弊恶悭贪手执刀杖。无信嫉妒犯戒嗔恚。多为徙倚懈怠慢突。放心恣意而不安详。计有吾我贪人寿命。复无智慧不知时节。不晓羞惭志性卒暴而无恭敬。彼土众生颜貌变恶下劣卑贱。相求长短欲相危害。喜相骂詈诽谤相言。风雨不时邪辞相教。其地坚鞕粗恶之瑕。荆棘污秽周布土境。斯诸人民形体颜貌似冰麻油草木蓝色。衣服丑陋。饮食粗恶贫穷困厄。土石七凶人民憍念。是天宫殿人民之党。若得财宝悉没王藏。彼土人民遭众罚厄。加之杖痛一类无差也。佛言。目连。彼土人民。勤苦之患现在如是。假使命过终没之后悉堕地狱饿鬼畜生。其佛名曰心念愍哀如来至真等正觉。讲说经法现十八变而演典籍。七百岁中无有一人受法教者。其佛世尊不以懈厌。兴发大哀益加演经。其佛若入郡国县邑邦域村落。人民见之皆共骂詈诽谤。毁辱唾贱瓦石打之。彼如来尊欲开化故亦不退止。时佛复于七百岁中说经。八十四垓人皆得罗汉。得阿那含斯陀含须陀洹。各各亦复八十四垓。悉于一日出作沙门受成就戒。一切学者及不学者。于三月竟不乐余谈。一日之中皆般泥洹。又其如来续存处世。复有五人学菩萨乘。宿有余衅生彼佛土。遭勤苦恼佛为说经。目连白佛言。其土菩萨以何罪殃生彼土弊恶之处耶。佛告目连。菩萨以四事法。生于恶处受于恼患也。何等四。假使菩萨慕供养利。不学道法即生恶处。复次目连。菩萨又喜诽谤正法既自不学。又止他人令不受持。复次目连。菩萨呵折他人断不得共行诽谤之。复次目连。菩萨不护身口意者。以是四法生于恶趣而受恼患。佛言。在彼世界讲说经者则吾身是也。如来现变感动威神。则非一切声闻缘觉之所能知。目连白佛。如来至真。惟于此三千大千世界现作佛事。复于余国异佛土乎。佛告目连。今尔所见世尊示现与声闻俱。吾又复于斯三千大千世界百亿四大域。随人所乐察其本志各为说法。又佛于斯三千世界四方大域。以梵天色像说法。或如来像而现教化。或现白衣不著袈裟。或如帝释示现说法。或如四王转轮圣王。如是一切行权方便为说经典。如来于斯三千大千世界。各各随心之所喜乐。所应度者众生之类。而为说法开化之也。及在他方无量佛土。一切声闻缘觉之乘所不能知也。如日月宫而不动移。普悉现于郡国县邑村落丘聚州域大邦。如来若斯自于佛土而不动摇。则便皆现于无央数诸佛国土。随从群黎本志所应为说经典。
