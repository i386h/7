<!-- { "loadSidebar": true } -->
　　尔时东方去此世界。过无量无边阿僧祇国。有世界名相德聚。佛号无相音。现在说法。为发心即转法轮菩萨。授无上道记。作如是言。今此菩萨次于我后。当得阿耨多罗三藐三菩提。时此菩萨见大光明闻大音声。白彼佛言。世尊。是为何佛光明音声。彼佛答言。西方去此过于无量阿僧祇国。有世界名娑婆。佛号释迦牟尼。今现在。是为彼佛光明音声。今彼如来为菩萨。说断众生疑令众欢喜菩萨藏经。彼诸菩萨成就无量具足庄严。时发心即转法轮菩萨白彼佛言。世尊。我欲诣彼娑婆世界供养礼觐释迦牟尼佛及诸菩萨摩诃萨众。所以者何。是诸大士尚难得见。何况亲近。彼佛报言。汝自知时。时彼菩萨既蒙听许。即从坐起。顶礼佛足右绕已去。时无相音佛与一莲华。而告之言。汝持此华与释迦牟尼。此莲华中。见无相音佛本为菩萨所修功德。如是等华遍彼世界。令诸众生皆得受用。时彼菩萨从佛受华来诣此土。时此世界所有卉木。华叶果实乃至毫末。皆悉于发心即转法轮菩萨手中现。及诸众生所有音声。皆出法音无常苦空无我之音。根力觉道禅定解脱诸三昧音。时舍利弗。白佛言世尊。今见如来大神通力。佛告舍利弗。非我所为。从此东方过于无量阿僧祇国。有世界名相德聚。佛号无相音。现在说法。有菩萨名发心即转法轮。从彼发来至此世界。是彼菩萨本愿果报神通之力。舍利弗白佛言。世尊。发心即转法轮菩萨。于过去世种何善根。能有如是果报神力。佛告舍利弗。善哉善哉。汝以佛力能问如来。发心即转法轮菩萨。从过去佛种诸善根汝今一心听。是菩萨于过去世所殖德本。若十方佛坐于道场初始得佛。时此菩萨或为梵王转轮圣王五通仙人。来诣道场供养诸佛。请转法轮其数多少。舍利弗。如我初得无上道时。有梵天王来请我言。唯愿世尊。转于法轮有诸众生于过去世深行善法。利根智慧能知佛意。若不闻法则为永失。舍利弗。是发心即转法轮菩萨。劝请诸佛转于法轮。此诸功德更无所为。但为请佛转于法轮。舍利弗。我今当说譬喻以明此义。智者有以譬喻得解。假使三千大千世界。百亿日月四百亿大海。百亿四天下。四百亿那由他属四天下诸小国土。百亿须弥山王。百亿铁围山。皆为一器状若海坑。满中芥子若麻若米。有大力士尽能把持洒散四方。大风普吹令一芥子堕一世界。汝意云何。是诸芥子所堕世界宁为多不。答言世尊。甚多无量不可称数。舍利弗。我今为汝明了此事。尔许芥子所堕世界。合为一器。纵广正等高亦如是。其壁坚固。如是大器满中细沙。如以升斛堆量米面。如是沙数宁为多不。甚多世尊。不可称数。佛告舍利弗。是诸沙数尚可数知。而此菩萨所可劝请道场诸佛。转于法轮度脱众生。是不可数。此诸善根犹不回向阿耨多罗三藐三菩提。又以七宝珠轮上佛请转法轮。其数倍多。又以众宝华轮上佛请转法轮。数复倍多。又以香轮上佛请转法轮。数亦转多。况以金银彩画木轮。供养诸佛请转法轮。而是善根亦不回向佛菩提道。但为请佛转于法轮。又舍利弗。是后有佛名过智力时有转轮圣王。号名闻力。大千世界威势自在。后宫园馆五欲自娱。诸婇女等歌咏称赞随五欲事。而自然出无常苦空不净之音。王即怖畏生厌离心。时便往诣过智力佛。过智力佛令自忆本所种善根。王闻佛言。便作是念。诸佛如来至未曾有智慧无阂。令我得知若干佛所种诸善根。我以自恣五欲覆心。统理国事众务所缠。尚不自知于一佛所种诸善根。我昔虽从尔所诸佛殖众善本。而不回向佛无上道。令此善根在不定中。我今当以所集善根。为无上道利益众生。在所生处游诸佛国。其中所有众生语言。皆是无常苦空无我之音。及诸世界卉木丛林华叶果实。皆出无常苦空无我之音。我此善根与众生共。当得如今过智力佛所得智慧。作是念已。即从坐起于佛前立。发如是言。世尊。今我所有一切国土奉佛及僧。唯愿受用。既奉施已出家为道。四兵闻已亦随出家。四十那由他诸婇女等皆随出家。及八十亿那由他人亦随出家。过智力佛诸四部众。于是增广。是诸出家皆得五通。各以神力至于东方恒沙佛土。劝请无量坐道场佛。转尊法轮度脱众生。南西北方四维上下。劝请无量恒沙诸佛。转于法轮度脱众生。皆亦如是。名闻力王。从是已后更不受胎。亦常不生不净国土。所游世界其中众生卉木丛林。皆出无常苦空无我之音。舍利弗。汝谓尔时名闻力王。于过智力佛。自闻先世所种善根。出家修道得五神通。游于十方无量世界。劝请诸佛转于法轮度众生者。岂异人乎。今此发心即转法轮菩萨是也。

　　现变品第八

　　尔时发心即转法轮菩萨。至王舍城诣竹园中。顶礼佛足却住一面。而白佛言。无相音佛问讯世尊。少恼少病起居轻利气力康耶。以大莲华奉上世尊。佛即受华而告之曰。无相音佛安隐无恙善教化耶。答言世尊。无相音佛气力康强众生易度。所以者何。彼世界中大众集会。有四净法。何谓为四。善根清净为菩提故。无量戒净正发愿故。无量见净不得法故。所观清净不取相故。世尊。彼众无有毁禁破戒坏威仪者。亦无有是三毁之名。彼国土众。观此世界所有众生如狱拷掠。我今请还。唯愿如来至彼世界。时佛告言。止善男子。至彼世界欲何所为。我今于此亦化众生。发心即转法轮菩萨殷勤三请。唯愿如来至彼世界。若不临顾。我当自以报得神力接此世界。如一念顷置于彼土虚空分中。时佛默然。听此菩萨现大神通自在之力。欲令众生具足善根亦为示现度知见力。时此菩萨。即以右手断取三千大千世界。犹如陶师以杖转轮。持之而去。时舍利弗觉此三千大千世界皆大摇动。白世尊曰。持此世界并我等去。持此世界并我等去。尔时世尊。以随智音柔软和雅悦可众心。具足深远不高不下。简要不乱能示义趣。答舍利弗。非我所为。其音普闻大千世界。时有众生贪著我心依止有见。皆大惊怖得厌离心。余诸四众。但见如来菩萨围绕而为说法。如转轮王安处正座。如大梵王在众梵中。时发心即转法轮菩萨。皆持十方无量世界令集一处以示众生。尔时世尊以神通力。令大风起吹诸世界。互相触搏坏裂破碎。皆悉散灭。佛现神力。诸大梵王及诸梵天。于见闻法计常不坏。所谓梵王诸梵宫殿。今皆自见宫殿散坏。甚大惊怖生厌离心。各作是念。此诸宫殿先自成立。而今皆悉相搏毁坏如水波荡鼓浪成沫。若水竭尽日曝风飘皆悉磨灭。则是我等无常相也。俱怀战悚合掌礼佛。尔时世尊告舍利弗。我从昔来常为汝说。世间虚妄无有真实。譬如有人与空共诤。世间如是。但从忆想分别故有。无牢无固犹如聚沫。世间如幻能诳众生。世间如炎无实体相。不除渴爱。世间如影不可得取。世间如响虚诳起业。世间如实性无颠倒。舍利弗。我坐道场如实通达。知世间相空无所有无所依止。以无障阂得世间相。舍利弗。我本未知世间味世间患世间出。不自唱言我得佛道。我既如实知世间相及世间集。知世间灭世间灭道。便自唱言我得佛道。舍利弗何谓世间其世间者。所谓五阴。何谓为五。色阴受阴想行识阴。舍利弗。何谓色阴。或有众生作如是念。若过去者不名为色。未来现在不名为色。是故佛说诸所有色。若于过去未来现在。若内若外若粗若细。若好若丑若近若远。皆名色阴。而是色阴实无有相。譬如空阴风阴火阴水阴地阴。但有是名。色阴受阴想行识阴亦复如是。以此因缘说有诸阴。舍利弗。凡夫痴冥贪著于身不知色相。谓色是我是我所有。取相分别而生著心。受想行识亦复如是。舍利弗。我坐道场。于此事中。不谓是有不谓是无而生法眼。凡夫于此无所有法。生渴爱心。是法散坏便生忧恼。是人深著失所著故。转增痴惑重起黑业。若以瓦石杖楚刀槊种种兵器。共相加害。以痴惑故起是罪业如来通达诸法平等。诸见平等故说正见。谓正见者。平等正直无有高下。正行道者。正修习者。正解脱者。得是见故名为正见。舍利弗。佛说正见。不可以言为汝等说。但可随顺如说修行。舍利弗。汝等皆当如法修习。当得无量无边智慧。是则名为八万四千诸法藏中一法藏门。谓诸起作非起作相。如来说此法藏门时。七万七千那由他数诸梵天王。于诸法中远离尘垢得法眼净。欲界诸天八万四千那由他众。于诸法中远离尘垢得法眼净。及无量人亦于诸法远尘离垢得法眼净。百亿阎浮提中百千万亿诸菩萨众。皆于此会得无生忍。及余无量无边众生。皆发阿耨多罗三藐三菩提心。尔时世尊还摄神力。诸四部众梵世梵住梵众诸天。及欲界中天龙夜叉乾闼婆阿修罗迦楼罗紧陀罗摩睺罗伽人非人等。皆自见身还此世界。

　　如来力品第九

