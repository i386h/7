<!-- { "loadSidebar": true } -->
　　吾从世尊。闻如是语。苾刍当知。若于一切。未如实知。未正遍知。未能永断。彼于自心。未离一切故。不能通达。不能遍知。不能等觉。不能涅槃。不能证得无上安乐。若于一切。已如实知。已正遍知。已能永断。彼于自心。已离一切故。即能通达。即能遍知。即能等觉。即能涅槃。即能证得无上安乐。故于一切。应如实知应正遍知。应求永断。于佛法中。当修梵行。尔时世尊。重摄此义。而说颂曰。
　　若一切未知　　彼去涅槃远
　　一切已知者　　去涅槃不遥
　　我观诸有情　　由一切所染
　　还来堕恶趣　　受生死轮回

　　重摄前经嗢拖南曰。
　　贪恚及愚痴　　覆藏恼忿恨
　　嫉悭与耽嗜　　慢害将一切

　　吾从世尊。闻如是语。苾刍当知。一切修习。福业事中。慈心解脱。最为第一。所以者何。慈心解脱。威德炽盛。映蔽一切诸福业事。以彼诸事所有威德。欲比所修。慈心解脱。十六分中。亦不及一。苾刍当知。譬如小大诸国王中。转轮圣王。最为第一。所以者何。转轮圣王。威德炽盛。映蔽一切小大诸王。以彼诸王所有威德。比转轮王。十六分中。亦不及一。诸福业事。亦复如是。欲比所修慈心解脱。十六分中。亦不及一。又如小大诸星之中。其满月轮。最为第一。所以者何。是满月轮。威光炽盛。映蔽一切小大诸星。以彼诸星所有威光。比满月轮。十六分中。亦不及一。诸福业事。亦复如是。欲比所修慈心解脱。十六分中。亦不及一。尔时世尊。重摄此义。而说颂曰。
　　一切福业事　　比慈心解脱
　　于十六分中　　亦不能及一
　　于一有情所　　能修慈善心
　　其福尚无边　　何况于一切
　　诸有大国王　　威伏于大地
　　世间祠施会　　一切无不为
　　如是祠施福　　比所修慈心
　　于十六分中　　亦不能及一
　　如转轮圣帝　　威德蔽诸王
　　亦如满月轮　　其光映诸宿
　　如是诸所修　　一切福业事
　　皆为慈善心　　威德之所覆
　　修慈心解脱　　若人若非人
　　一切诸有情　　皆不能为害

　　吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作外强缘。如善知识。所以者何。彼诸有情。因善知识。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。
　　我观诸世间　　无别有一法
　　学未得心者　　求无上果时
　　为作外强缘　　如彼善知识
　　亲近善知识　　所求无不成
　　恭敬受其教　　无放逸奉行
　　速证于涅槃　　离怖常安乐

　　吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作内强缘。如正作意。所以者何。彼诸有情。因正作意。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰。
　　我观诸世间　　无别有一法
　　学未得心者　　求无上果时
　　为作内强缘　　如彼正作意
　　修习正作意　　所求无不成
　　如理审观察　　无放逸修行
　　速证于涅槃　　离怖常安乐

　　吾从世尊。闻如是语。苾刍当知。若诸有情。能知惠施。所感果报。明了现前。如我知者。必无悭吝。缠染其心。设彼唯有所食一抟。要分施他。然后自食。以不知故。为诸悭吝缠染其心。虽有无量饮食财宝。而不施他唯自食用。所以者何。惠施果报。生人天中。无量往返。受诸快乐。尔时世尊。重摄此义。而说颂曰。
　　世间诸有情　　若了知惠施
　　能感大果报　　明见似如来
　　其心必不为　　悭吝所缠染
　　唯有食一抟　　而亦能分施
　　由不知施果　　明见似如来
　　虽有多财食　　悭吝不能舍
　　若于凡圣田　　三时心喜施
　　感人天果报　　往返量无边

　　吾从世尊。闻如是语。苾刍当知。若诸有情。能知犯戒。所感果报。明了现前。如我知者。行住坐卧。皆不能安。言笑饮食。都无思念。其心惊惶。狂乱吐血。身形萎悴。如被刈芦。以不知故。安然无畏。所以者何。诸犯戒罪。能感恶趣。增上猛利。诸苦果报。尔时世尊。重摄此义。而说颂曰。
　　世间诸有情　　若了知犯戒
　　能感苦果报　　明见似如来
　　四威仪不安　　不思言笑等
　　心惊狂吐血　　身悴如刈芦
　　由不知犯戒　　能感恶趣苦
　　明见似如来　　安然不惊惧
　　诸有犯戒人　　定堕于恶趣
　　受增上猛利　　苦果报无边

　　吾从世尊。闻如是语。苾刍当知。若诸有情。能知持戒。所感果报。明了现前。如我知者。彼于自身。深生厌离。欣乐当来。坚持禁戒。以不知故。乐著自身。毁犯禁戒。所以者何。诸持戒福。能感善趣。增上猛利。诸乐果报。尔时世尊。重摄此义。而说颂曰。
　　世间诸有情　　若了知持戒
　　能感乐果报　　明见似如来
　　便于不净身　　深能生厌离
　　求当来胜果　　坚守净尸罗
　　由不知持戒　　能感善趣乐
　　明见似如来　　故毁犯净戒
　　诸有持戒人　　得生于善趣
　　受天诸妙乐　　证无上涅槃

　　吾从世尊。闻如是语。苾刍当知。若诸有情。知而妄语。无惭无愧。无改悔心。我说彼于恶不善业无不能造。尔时世尊。重摄此义。而说颂曰。
　　知而故妄语　　无惭愧悔心
　　如是诸有情　　无恶而不造

　　吾从世尊。闻如是语。苾刍当知。若诸有情。知而妄语。深生惭愧。有改悔心。我说彼于白净善法无不能造。尔时世尊。重摄此义。而说颂曰。
　　知而故妄语　　有惭愧悔心
　　如是诸有情　　无善而不造
　　精勤不放逸　　如说正修行
　　得无上涅槃　　永离诸怖畏

　　吾从世尊。闻如是语。苾刍当知。有一最胜补特伽罗。彼于世间。若不出现。无量有情。退失圣慧。云何为一补特伽罗。所谓如来应正等觉。所以者何。若诸如来应正等觉。不现世间。无能宣说修圣慧法。故诸有情退失圣慧。苾刍当知。诸有退失亲友财位。名小退失。退失圣慧。名大退失。所以者何。若诸有情。退失圣慧。于现法中。多诸忧苦。无喜乐住。有灾有患。有恼有烧。及于当来长夜受苦。及受种种猛利灾害。增长血滴。常游死路。数堕地狱饿鬼傍生阿素洛趣。数受人天生死忧苦。所以者何。由彼有情。于其圣慧。未能随觉。未能通达。故于六趣。生死轮回。若诸有情。证得圣慧。便能出离。正尽苦边。是故汝等。应如是学。我当云何修习圣慧。令不退失。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。
　　如来不出现　　世间诸有情
　　无救无归依　　皆退失圣慧
　　失亲友财位　　是名小退失
　　若失真圣慧　　是名大退失
　　我观诸世间　　失无上圣慧
　　轮转于生死　　受诸名色身
　　彼于现法中　　有苦无上乐
　　于当来长夜　　久生死轮回
　　若欲求圣慧　　正尽众苦边
　　当愿诸如来　　数出现于世

　　吾从世尊。闻如是语。苾刍当知。有一最胜补特伽罗。彼于世间。若出现者。无量有情。增长圣慧。云何为一补特伽罗。所谓如来应正等觉。所以者何。若诸如来应正等觉。出现世间。有能宣说修圣慧法。令诸有情增长圣慧。苾刍当知。诸有增长亲友财位。名小增长。增长圣慧。名大增长。所以者何。若诸有情。增长圣慧。于现法中。多诸喜乐。无忧苦住。无灾无患。无恼无烧。不于当来长夜受苦。不受种种猛利灾害。不增血滴。不游死路。不堕地狱饿鬼傍生阿素洛趣。不受人天生死忧苦。所以者何。由彼有情。于其圣慧。已能随觉。已能通达。不于六趣生死轮回。若诸有情。未增圣慧。无能出离正尽苦边。是故汝等。应如是学。我当云何修习圣慧。令其增长。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰。
　　如来若出现　　世间诸有情
　　有救有归依　　皆增长圣慧
　　得亲友财位　　是名小增长
　　若得真圣慧　　是名大增长
　　我观诸世间　　得无上圣慧
　　不流转生死　　定取于涅槃
　　彼于现法中　　离苦常安乐
　　于当来长夜　　离生死轮回
　　若欲增圣慧　　正尽众苦边
　　当愿佛世尊　　长久住于世

　　吾从世尊。闻如是语。苾刍当知。世有一法。于生长时。令诸有情愚痴增益颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。云何一法。所谓邪见。所以者何。由邪见故。令诸有情愚痴增益。颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。如是名为世有一法。于生长时。令诸有情愚痴增益。广说乃至。令诸世间。人天大众。无义无利。增长忧苦。尔时世尊。重摄此义。而说颂曰。
　　邪见生长时　　令愚痴增益
　　及颠倒坚固　　诸垢秽随增
　　成满诸恶趣　　为无利乐等
　　邪见害愚夫　　如火烧众物

　　吾从世尊。闻如是语。苾刍当知。世有一法。于生长时。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利。增长喜乐。云何一法。所谓正见。所以者何。由正见故。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利增长喜乐。如是名为世有一法。于生长时。令诸有情愚痴损减。广说乃至。令诸世间人天大众。有义有利。增长喜乐。尔时世尊。重摄此义。而说颂曰。
　　正见生长时　　令愚痴损减
　　及颠倒除灭　　诸净法随增
　　脱恶满善趣　　为有利乐等
　　正见现在前　　速证涅槃乐

