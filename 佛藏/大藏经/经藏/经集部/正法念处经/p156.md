<!-- { "loadSidebar": true } -->
　　复次第二善法增长善法。所谓畏于恶道。名大出法。灭于放逸。能断放逸。一切人天。畏恶道行。若有沙门若婆罗门。若复余人。若畏恶道。不作恶业。若见他作。亦不随喜。知不善业堕于地狱饿鬼畜生。是故不作恶不善业。恶业之因。堕于恶道。何以故。于少恶业。习近喜乐。令恶增长。堕于地狱饿鬼畜生。是故沙门若婆罗门。及余畏恶道者。应如是学。常应怖畏。不善果报。甚为大恶。成就地狱饿鬼畜生放逸行人。少智之人。若能如是畏恶道者。不作放逸。不作身口意三种恶业。如是之人。常修善业。舍不善业。是名畏恶道。譬如有人。知自他力。畏于毒蛇。及以刀火。能断人命。畏恶道者。怖畏恶业。亦复如是。如是之人。于微细业。舍而不作。不行放逸。舍放逸故。生天人中。受大富乐。受富乐已。后入涅槃。以胜乐故。无死无变。无退无尽。是故常应怖畏恶道。若有沙门。若婆罗门。及余行者。能如是行。得无上处。彼时世尊。说此偈言。
　　若人畏恶道　　应舍放逸垢
　　修善求功德　　则到涅槃城
　　若人畏恶道　　其人心正直
　　以其正心故　　从乐得乐处
　　若不畏恶道　　则多造恶业
　　为恶火所烧　　将入于地狱
　　譬如微少火　　虽小亦能烧
　　恶道亦如是　　经劫犹得报
　　若人欲得乐　　应畏于恶道
　　怖畏救恶道　　则能得安乐

　　如是法中。若天若人。若沙门婆罗门。及余善人。若畏恶道于少不善。寻即悔过。心不随喜。亦不思惟。心念地狱饿鬼畜生。怖畏苦果。念已畏于三不善道。舍十恶业。止而不作。不教他作亦不随喜。不近如是恶业之人。修行善业。舍一切恶。行净无垢。舍离放逸。止一切恶。于不善法流转有中。而得解脱。于一切法。得解脱已。解脱诸过。则能安隐。度有彼岸。是故应当常畏恶道。当如是学。一切天人若爱此法。能至涅槃。
　　复次彼佛世尊。说离放逸能至涅槃。利益安乐一切天人。我于先世人中得闻。忆念不忘。我今当为诸天众说。云何名为第三忍法。如是忍者。第一善法。第一清净。佛所赞叹。忍有二种。一者法忍。一者生忍。云何法忍。缘法道行。思惟白法。忍坚固法。思惟善道胜故能忍。故名为忍。譬如大地。忍诸世间山河园林无量种类。忍之不疲。一切法忍。亦复如是。能到涅槃。一切法忍。坚固最胜。白净善法。涅槃道摄。故名法忍。如是之人。坚固世间忍故。能至涅槃。
　　复次第二忍。所谓若沙门婆罗门。若复余人。欲起嗔恚。忍令不起。知嗔过故。作是思惟。若起嗔恚。自烧其身。其心噤毒颜色变异。他人所弃。皆悉惊避。众人不爱。轻毁鄙贱。身坏命终。堕于地狱。以嗔恚故。无恶不作。是故智者。舍嗔如火。知嗔过故。能自利益。为欲自利。利益他人。应当行忍。譬如大火焚烧屋宅。有勇健者。以水灭之。智慧之人。忍灭嗔恚。亦复如是。能忍之人。第一善心。能舍嗔恚。众人所爱。众人乐见。人所信受。颜色清净。其心寂静。心不躁动。善净深心。离身口过。离心热恼。离恶道畏。离于怨憎。离恶名称。离于忧恼。离怨家畏。离于恶人。恶口骂詈。离于悔畏。离恶声畏。离无利畏。离于苦畏。离于慢畏。若人能离如是之畏。一切功德。皆悉具足。名称普闻。得现在未来二世之乐。众人视之。犹如父母。是忍辱人。众人亲近是故嗔怒。犹如毒蛇。如刀如火。以忍灭之。能令皆尽。能忍嗔恚。是名为忍。若有善人。欲修行善。应作是念。忍者如宝。应善护之。如是忍者。能破嗔恚。正法忍光。犹如炬火。能灭嗔闇。如盲者眼贫正法者之财贿。除邪见之贫穷。犹如父母。利益其子。嗔恚没溺。忍为大船。堕恶道者。忍为救拔。忍如大水。灭地狱火。忍力能断饿鬼悭嫉饥渴之恼。若堕畜生。互相残害。忍力则能施其身命。应乐行忍。常习不舍。若畏恶道。当勤精进。思惟忍力。尔时孔雀王菩萨。以偈颂曰。
　　若人忍庄严　　诸庄严中胜
　　财物可劫盗　　忍则不可失
　　若人修行忍　　一切众所爱
　　后时得安隐　　忍为第一戒
　　若人修行忍　　舍一切嗔恚
　　现在及未来　　常得安隐处
　　忍辱戒智慧　　如是三种财
　　此财最第一　　非珍宝能譬
　　若人修行忍　　一切应供养
　　善人所赞叹　　是故应行忍
　　忍药为第一　　能除于嗔毒
　　忍能灭嗔恚　　令其不复生
　　闇覆愚痴人　　忍为胜光明
　　如灯能除闇　　忍示于正道
　　若离正法财　　流转于五道
　　若有忍财物　　于世最豪富
　　嗔恚大旷野　　黑闇甚难度
　　忍资粮具足　　能过无留难
　　若迷正法路　　忍能为正导
　　怖畏恶道者　　忍力为救护
　　常令众生乐　　能灭于苦恼
　　常得安隐乐　　永离诸怖畏
　　善人之所爱　　能生信功德
　　和集善吉祥　　舍离不善法
　　示人正解脱　　能灭生死畏
　　升天之阶陛　　灭除地狱火
　　饿鬼畜生界　　忍为能救护
　　忍能满功德　　令众生寂灭
　　欲得吉祥乐　　当修行忍辱

　　如是忍者。名第一法。以修行故。现在未来。常得安乐。身坏命终。生于天上。后得涅槃。是故为不放逸。生天人中。当修行忍。
　　复次第四善业。能离放逸。若沙门婆罗门。及余善人。作何等善业。所谓精进勤求善法。与善相应。道法精进。正时相应。时处寂静。修习世间出世间法。相应寂静。非不相应。若沙门婆罗门。于世间出世间法。初夜后夜。知时止息。知时知处。及知方便。如是则得安隐。而住精进。能破一切懈怠。若沙门婆罗门。为破烦恼。勤修精进。既生精进。于色声香味触境界。不起著心。若得因缘。持心令住。正心精进。二法为伴。摄心令离一切境界。若不善力起。精进遮之。正念断除。一切法中。精进第一。以此二法。为同伴故。令诸善法坚固不坏而得果报。正心精进功德力故。终得涅槃。若沙门婆罗门。及余善人。知此功德。当勤精进。于世间中。精进最胜。若世间业。以勤修故。而得坚固。以勤修故。而得果报。久住于世。他不能坏。若人精进。于命终时。其心清净。亦不怯弱。心不散乱。不恐不怖。虽得衰恼。不休不息。常勤修习。诸善增长。怨不能坏。无有人能说其过恶。随所作业。具足成就。如是世间善业精进。智者所赞。何况出世。正智精进。而不胜妙。是故一切法。一切时。一切智。有智和合现前精进。知时知处。正见勤修。发精进故。得一切乐。若行颠倒。则得无利。衰恼忧患。若无智慧。虽复勤苦。不名精进。尔时孔雀王菩萨以偈颂曰。
　　时处相应故　　令作业增长
　　如法勤精进　　则得善果报
　　虽法处作业　　舍离于正法
　　作业不成就　　以离精进故
　　如法勤精进　　智慧得涅槃
　　如空中投戟　　即生于天上
　　若人勤作业　　而修行精进
　　所作皆和合　　得广大成就
　　若于世间义　　若出世间义
　　皆由精进力　　一切得成就
　　若离精进力　　及离于正法
　　彼人无富乐　　如求月中垢
　　贤圣八分道　　念为能守护
　　精进大力人　　能到第一道
　　精进得菩提　　精进故生天
　　一切诸道果　　无非精进得
　　既知此功德　　精进调诸根
　　意发勤精进　　无与精进等

　　如是孔雀王菩萨。为兜率陀天众夜摩天众。说于本生所持经法。时诸天众。皆悉听受。离于放逸。诸根调伏。一心谛听。时孔雀王知诸天心生大欢喜。发勤精进。以清净心。为之说法。令集安隐。寂灭涅槃。利益安乐一切诸天。一切菩萨。法利众生。

　　　　正法念处经卷第六十



　　　　正法念处经卷第六十一

　　　　元魏婆罗门瞿昙般若流支译

　　观天品之四十(夜摩天之二十六)

　　复次第五闻法利益安乐一切人天。谓何等法。所谓说法。说于一切布施之法。说诸善法。一切尊中。闻法。最胜。能断一切憍慢根本。所谓说法。能调憍慢。说法闻法。尊敬重法。说于信法。说受持法。说修行人不离说法。诸佛如来以法为师。何况声闻缘觉。说法有十功德。多所利益。何等为十。时处具足。分别易解。与法相应。非为利养。为调伏心。随顺说法。说施有报。说生死法。多诸障碍。说天退没。说有业果。若说法人。有此十法。令闻法者得多功德。利益安乐。乃至涅槃。是听法者。及说法人。随所作愿。各得成就。一切种种布施之中。法施最胜。乃至能令一切众生得涅槃乐。
　　复次闻法功德。成就深心。信根清净。一向净心。信于三宝。诣听法处。为闻正法。随举一足。皆生梵福。若人供养说法法师。当知是人即为供养现在世尊。其人如是随所供养。所愿成就。乃至得阿耨多罗三藐三菩提。以能供养说法师故何以故。以闻法故。心得调伏。以调伏故。能断无知流转之闇。若离闻法。无有一法能调伏心。如闻说法。有四种恩。甚为难报。何等为四。一者母。二者父。三者如来。四者说法法师。若有供养此四种人。得无量福。现在为人之所赞叹。于未来世。能得菩提。何以故。以说法力。令憍慢者得调伏故。令贪著者信布施故。令粗犷者心调柔故。令愚痴者得智慧故。以闻法力。令迷因果者得正信故。以闻法力。令邪见者入正见故。以闻法力。令乐杀生偷盗邪淫业者。得远离故。以此说法调伏因缘。终得涅槃。以此因缘。说法法师。甚为难报。父母之恩。难可得报。以生身故。是故父母不可得报。若令父母住于法中。名少报恩。如来应等正觉。三界最胜。度脱生死。无上大师。此恩难报。唯有一法。能报佛恩。若于佛法。深心得不坏信。是名报恩。以此供养。亦自利益。尔时孔雀王菩萨。说经偈曰。
　　以说法因缘　　得安隐涅槃
　　能断一切缚　　众生之大师
　　以说寂静法　　能断愚痴网
　　如是胜导师　　能示众生道
　　若法令众生　　超度诸有海
　　此法最殊胜　　世法莫能及
　　若人能供养　　此四种福田
　　斯人得善果　　导师如是说
　　既得具诸根　　亦得闻佛法
　　若行于非法　　后悔无所及
　　处处生爱著　　常求于欲乐
　　恒贪爱妻子　　不觉死来至
　　念念多诸恶　　种种过所乱
　　以心缚众生　　将趣三恶道
　　是恶难调伏　　常求天人便
　　是心不可信　　众生之大怨
　　以善闻善见　　无量种修习
　　以法调伏心　　如马得衔勒

