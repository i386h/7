<!-- { "loadSidebar": true } -->
　　大海胜涓流　　及以诸河池
　　日光胜众星　　亦胜于余宿
　　法式胜无法　　布施破贫穷
　　质直胜谄曲　　实能破妄语
　　吉能破不吉　　火能烧众薪
　　水能破于渴　　食则能除饥
　　师子心勇健　　胜于一切兽
　　知足胜悕望　　智者如是说
　　悲愍者常胜　　无悲为减劣
　　智慧能调伏　　智者如是说
　　众恶邪见业　　多作诸妄语
　　如是外道中　　如来最殊胜
　　天胜阿修罗　　以其法胜故
　　我当破一切　　何况汝一身
　　汝阿修罗使　　汝勿生悕望
　　令此师子座　　智者所应住

　　时阿修罗。闻释迦提婆说是语已。不复增长。以得闻于实语缚故。减劣不增。色力勇健。悉不增长。见其劣弱。时有天子。手捉其足。曳令下座。即时驱出天欢喜园。时天帝释。心生欢喜。复往诣于摩尼支罗所住之地。乘于伊罗婆那大白象王。腾空而游。向于摩尼支罗之林。所作已办。与诸一切天子天女。至摩尼地。摩尼地天。见天王释。皆悉出迎。头面顶礼。修敬既毕。皆往诣于弥伽云林。其地一切众欲具足。柔软广博。众花遍覆。以莲花枝用为宫室。一切爱处。释迦天主。共诸天女。种种乐音。歌舞游戏。娱乐受乐。乾闼婆王。围绕帝释。歌众妙音。赞叹天王五乐音声。以为娱乐。时天帝释。在于伊罗婆那白象之上。其象端严。胜于宝山。行步进趣。如动玉山。其象鲜白。逾于雪山。如春末时。日光照曜雪山之峰。如是天众。天子天女。围绕帝释。游于园林。其诸园林。毗琉璃宝。白银颇梨。因陀青宝。大因陀宝。赤莲花宝。真金砗磲。以为庄严。释迦天王。共诸天众天子天女。游戏园中。闭恶趣门。心生欢喜。虽得见谛。犹受欲乐。而常思惟众生生死。既思惟已。不恚不悦。观诸乐受。皆悉无常破坏离散。如是知已。内自思惟。诸天退没。因于自业。为何所至。受自业果。业风所吹。堕于地狱饿鬼畜生。流转受苦。而无伴侣。一切诸天及诸天女。皆悉如是。会当别离如是之业。大作乐具。戏弄一切愚痴凡夫。时天帝释。思惟是已。而说颂曰。
　　譬如虚空云　　为风之所吹
　　和合须臾散　　生死亦如是
　　时时如众花　　见人有生死
　　一切皆磨灭　　如去来亦然
　　如是善业熟　　则受于天乐
　　善时既尽已　　乐受则亦失
　　时节如树林　　生时甚敷荣
　　时节既过已　　一切皆堕落
　　诸天如树叶　　树如受乐处
　　受乐则有堕　　无有常乐者
　　犹如夏降雨　　不住于空中
　　诸乐亦如是　　念念不暂停
　　譬如孔雀鸟　　风云则出声
　　风止声则灭　　天乐亦如是
　　譬如以干木　　而置于火中
　　天乐亦如是　　为时火所烧
　　生已复归灭　　已经百千返
　　为爱之所欺　　而无有厌心
　　痴爱网所覆　　一切无免者
　　戏弄于诸天　　受诸不善业

　　如是天帝释。愍诸天故。说是偈已。乘于伊罗婆那大白象王。天众围绕。奏诸音乐。出妙音声。还善法堂。以得胜于阿修罗故。心生欢喜。诸天恭敬。到善法堂。摩尼支罗所住诸天。受欲无厌。受于色声香味触等游戏园林。乃至可爱善业坏尽。从天还退。随业流转。堕于地狱饿鬼畜生。若生人中。生大种姓。受第一乐。端正殊妙。生在中国。正法行处。大富饶财。子孙具足。寿命延长。眷属和顺。世间所有一切资具。皆悉具足。一切众人之所爱敬。或为大王。或作大臣。以余业故。
　　复次比丘。知乐果报观三十三天所住之地。彼以闻慧。见三十三天。二十八地名曰众分。众生何业而生彼天。彼以闻知。见有众生修行善业。正身口意。质直不谄。不恼众生。常行善意。其心质直。离恶知识。亲近善友。不近恶友。不共言论。不与同住。亦不同行。常避恶人。恶人所友。亦不亲近。亲近贤善。听闻正法。闻已思惟。心入于法。善不善无记。若有善法。则便摄取。知不善法。则便舍离。正念观察。调伏其心。不贪不欲。持七种戒。微细不犯。乃至小犯。常怀大惧。一切善业。如炼真金。清净无垢。如是之人。不杀不盗。布施修福。见杀害者。救令得脱。云何救于杀害众生。若有丈夫。侵他妇人。为官所收。打恶声鼓。从右门出。欲断其命。无救无护。无所悕望。愁悴忧恼。欲至冢间。将至杀处。如是善人。赎令得脱。复行布施。修诸福德。云何善人修行福业。若僧住处。旷野无水。渴乏苦恼。如是善人。或为作井。或为造池。若有水池。若井崩坏。若多细虫。为僧修治。以诸细虫置余水中。如是微细。皆不杀害。若以漉囊。漉诸水虫还置水中。是名不杀生。云何不偷盗。不以盗心取他草叶。若旷野中种种果菜。故村聚落疑他所护。亦不故取。是名不盗。是人修行一切善业。身坏命终。生于善道三十三天众分之地。生于右门。真金为座。白银琉璃。或以颇梨。或车磲宝。或赤莲花宝。以为其座。青因陀宝。大青宝王。真珠之座。如是珍宝庄严之座。而于中生。既生天已。而自思惟。我以何业。而来生此。即自念知。我于前世。作斯善业。供养众僧。如是善业。犹如父母。清凉之宝。生于天上。决定受乐。如是天子。作是念已。即自现见业之果报。见果报已。赞叹善业。毁訾恶业。念本生已。念人业地。无量善业地。如父如母。尔时天子。念本生已。而说颂曰。
　　以善得人身　　得已不放逸
　　造作众善业　　因是得生天
　　人身甚难得　　得已行放逸
　　为放逸所迷　　命终堕地狱
　　作三种善业　　修行七种戒
　　杀于三怨家　　则受诸天身
　　若人伏烦恼　　未断于爱心
　　是人爱因缘　　则生于天中
　　破坏于嫉妒　　大苦之窟宅
　　种种行布施　　是人生天中
　　观他如己身　　悲愍护众生
　　慈心常调伏　　是人生天中
　　观偷盗如火　　布施于一切
　　以自修其心　　是人生天中
　　观他妻如母　　常思惟真谛
　　欲泥不能污　　是人生天中
　　火从自心起　　由舌赞燧生
　　若离此妄语　　则生于善道
　　恶口破慈心　　智者能舍离
　　常乐说软语　　则生于天上
　　观绮语如刀　　一切常远离
　　常行于正语　　是人生善道
　　若有行善人　　不行于两舌
　　实说谛知时　　是人生天中
　　若人护如是　　七种身口戒
　　其人谛知戒　　则生于天中

　　如是初生天子。思惟既讫说此偈已。观本生处。念生处已。著欲境界。以前习故。说如是偈。尔时初生天子。威德殊胜。一切皆集。天女见之。速疾驰奔至天子所。犹如众蜂驰奔莲花。诸天女众。驰奔天子。亦复如是。手中执于种种伎乐。琴瑟箜篌。鼓众妙音。是诸天女。花鬘庄严。散以末香。手执花鬘。复有天女。散花供养。初生天子。如是天女。以种种供养供养天子。不可譬喻胜上天女。或百或千。见此天子初生天中。心生爱乐。又见本所奉事天子死相已现。舍本天子。驰向初生福德天子。譬如渴牛。舍于枯池。走趣清水。此诸天女。亦复如是。舍本所事。驰速往诣初生天子。
　　尔时初生天子。闻诸天女庄严之具。出美妙音。欲心即发。何况见色。及其音声。尔时天子。见诸天女。及闻乐音。恭敬供养。心生爱乐。悉忘本生。犹如隔于百千生死。何以故。以生天中放逸地故。性如是故。尔时初生天子。为诸天女。以诸欲法种种情态不善观故。欲心增长。时诸天女。说于种种欲心相应不净之语。如是受于放逸之乐。天子天女。互相随逐。天女围绕。一切诸欲。皆悉具足。如是之乐。昔所未得。今既得已。心生欢喜。为欲所牵。随诸天女。不得自在。时诸天女。奉给天子。歌舞戏笑。种种吟咏。鄙亵调话。令此天子心意迷惑。随诸天女所至之处。常随其后。欲网所缚。如鸟在网。如是天子。爱欲所缚。亦复如是。随其至处。天子随之。如是地处。七宝庄严。昔所未见。见之爱乐。既见此地。于此地中无量天衣天鬘庄严。受无量乐。复往诣于度旷野林。作天伎乐。共此天子。至旷野林见此林中。一切众鸟。种种相貌。以为庄严。其音美妙。出种种声。与诸群鸟。游戏娱乐。诸鸟亦复雄雌相随。若至华中。饮摩偷酒。雄鸟随之。若于诸花。亦复如是。若鸟游空。雄雌相随。亦复如是。随其至处。若食美果。鸟亦随之。若复游戏莲花池中。亦复如是。于山峰中。二鸟双游。如是天鸟。亦为爱网之所系缚。将至异处。众蜂之类。亦复如是。群鹿麚麀。相随游戏。亦为麀鹿欲网所缚。亦如天子。迷天女色。譬如夏时降雨满池。充遍盈溢。是诸天子。为诸天女欲爱充满。亦复如是。爱欲系缚。虽复舒缓。甚为难解。如是比丘。观此事已。而说颂曰。
　　如是女欲网　　系缚甚坚牢
　　能令诸众生　　轮转于有狱
　　身缚尚可解　　心缚不可脱
　　心既为欲缚　　常受诸苦恼
　　罥网尚可断　　欲网不可烧
　　随其所行处　　不离三恶道
　　罥网但缚身　　爱网甚广大
　　虽非是色法　　能缚一切人
　　罥网缚众生　　尚可现睹见
　　如是爱缚心　　求之不可见
　　初染生爱著　　心著甚难解
　　人为爱所缚　　不能脱生死
　　女色大罥网　　缚众生六根
　　罥但缚一身　　或缚或不缚
　　若枷锁杻械　　圣说非为坚
　　痴人爱染心　　系缚甚坚牢

