<!-- { "loadSidebar": true } -->
　　尔时阿私陀仙人闻是偈已。即白王言。太子不久即成正觉。云何于身而有怖畏。假使空中降大金刚。如彼真珠满空而下。不能侵彼菩萨身之一毫。世间所有一切大火而不能烧。一切大风而不能吹。一切毒药而不能损。刀剑弓箭而不能伤。毒龙猛兽而不能害。又此菩萨于过去世行大慈悲。于诸众生未曾舍离。令彼有情常获安隐。云何菩萨有斯怖畏。于虚空中恒有帝释梵天王等而共守护。我今啼哭。自观己身年命中夭。于其佛世不得听闻甚深法藏。于其善财而无有分。是故感伤而自啼泣。请王无忧。尔时阿私陀又复思惟。我有神通菩萨威制令不显现。是故步行入于王宫。今若出城而复屣步。彼诸有情即起慢心。大神通仙步出王城。作是念已。告净饭王。我今辞王出迦毗罗城。与我修治四衢道路。时净饭王即敕有司。修治道路去除砂砾秽恶之物。以白檀香水洒地清净。处处竖立幢幡璎珞。烧众妙香。王并诸臣长者居士恭敬围绕。出迦毗罗城送彼仙人。时阿私陀辞国王已。随意前行往枳瑟计驮山。即住山中修习禅定。岁月不久复得神通。于其后时身少有病。服食良药及花果等乃得除愈。弟子告曰。我今出家为求出世解脱甘露。师有所得愿赐告谕。师曰。我自修行岁月弥久。于斯甘露犹尚未得。云何令我复为于汝。今有净饭王子名悉达多。成等正觉得真甘露。于彼出家。一心梵行而求出离。莫作族姓之相及我人相。即得成就无为之法。尔时阿私陀仙人。即说偈言。
　　我住如是山　　久修于梵行
　　虽复得神通　　而未饮甘露
　　自知身无常　　恒处于生灭
　　聚集假和合　　即是无常法

　　尔时仙人说此偈已。曩罗那感师诲示礼拜供养。即往波罗柰国。见五百摩拏嚩迦婆罗门。念围陀经。知非究竟而不亲近。即往佛所希闻法要。尔时曩罗那。姓迦底(丁也切)。以姓为名。佛为开示法要得寂灭乐。乃名大迦底(丁也切)。复次太子在乳母怀。执金器而食。须臾食已。乳母即收金器。器重如山举之不起。即以上事具告于王。王与宫人同往取器亦不能举。即集国人同举金器其器愈重。复驾大象五百头拽彼金器。不能摇动金器小分。何以故。由菩萨神力。举其左手一指钩住金器。令象尽力而不能动。尔时净饭王乃自思惟。若菩萨举其两指钩彼金器。假使百千大象亦不能动。由是菩萨有千象之力。若诸童子欲与菩萨斗戏。如小飞鹅比于大鹤其力不等。复次菩萨在王宫时。与五百眷属入学读书。尔时本师将第一书令太子读。太子告言。此书我解。其师乃令读第二书。太子见之。复白师云。此书亦解。于是本师即以五百种书授与太子。太子白言。此五百种书我一一俱解。如有他书即当与我。师乃白言。于其世间只有此等五百种书。此外无有。尔时太子即自写书令师读之。师乃叹言。我自昔来目未曾睹。太子告曰。此是梵书。时彼梵王知我当绍轮王之位传授于我。即以微妙梵音而自读诵。时大梵天王于虚空中。高声赞言。此是梵天之书。师闻天证深生信解。
　　尔时太子舅氏娑捺梨。复有一人。名娑贺你嚩。此二人者善解弓射。有五百人亲学其艺。又此二师互相言曰。彼提婆达多其性粗恶心多嫉妒。所有射法不宜告之。若或教授必将害物。彼悉达多慈悲聪敏利济有情。堪当传习如是弓射。有其五种。一曰远射。所发之箭能极辽远。二曰闻声射。闻其声音即可射之。三曰中射。所发之箭随意而中。四曰亲的射。所发之箭而无疏阔。五断物射。所射之物无不透断。如是菩萨善解五射。
　　尔时毗舍离城有一大象。形相端正具大势力。彼国人众咸共商议。迦毗罗城净饭大王。有一太子名悉达多。相师视之有转轮王位。即驰此象而充贡献。乃以珠璎珍宝种种严饰。将往迦毗罗城至王宫门。时提婆达多出门见象。诘问门人曰。此象从何所来。门人答言。毗舍离城聚落人众。为悉达多有转轮王分。驰献此象。时提婆达多闻是事已。心生嫉妒。告门人曰。彼悉达多何有王位。即持器仗杀象命终。尔时难陀见此死象。知为提婆嗔怒所杀。难陀欲与斗其勇力。即执象尾以手掷之。象离本处七步之外。时悉达多见其死象离于本处。知是难陀示威力故。手执象尾掷彼处故。尔时悉达多太子显自威神。以其一手执持象尾。向空而掷过七重城如投土块。时毗舍离城献象之者。见悉达多有大威力。即说偈言。
　　我等远驰象　　为献于轮王
　　遇斯凶恶人　　即时行杀害
　　难陀手执尾　　掷象七步外
　　菩萨大威神　　掷象如抛块


　　　　佛说众许摩诃帝经卷第三



　　　　佛说众许摩诃帝经卷第四

　　　　西天译经三藏朝散大夫试鸿胪少卿明教大师臣法贤奉　诏译
　　尔时提婆达多手持弓箭。出迦毗罗城而欲教射。悉达多太子知已。与五百眷属亦出国城同为弓射。时提婆达多即持弓箭遥射一树。其树中箭应弦而倒。悉达多太子。亦射一树箭力甚大。树虽两断俨然不动。提婆达多见树如故疑箭不中。白太子言。常闻太子解五种射法。云何射树而不能中。如是言已。帝释天主于虚空中。而自思惟。我须今日显发菩萨神通威力。若不如是云何有情知彼菩萨。善能通达一切众事。作是念已。即化大风吹中箭树忽然倒地。时提婆达多即自惊叹。尔时太子又令安置七多罗树。七重铁鼓七重铁猪令众射之。时提婆达多显自威力挽弓前射透一多罗树。难陀次之透二多罗树。悉达多太子即便随射所有七多罗树七重铁鼓及铁猪等皆悉透过。其箭入地至龙王宫。尔时龙王见菩萨箭。以手捧之。于箭入处涌水上流。即有信心婆罗门长者起塔供养。一切苾刍常来瞻礼尔时悉达多太子乃乘宝辇回归王城。有相师占太子曰。至十二岁。若不出家为转轮王。统领四洲千子围绕。时净饭王闻是事已心大欢喜。即集群臣及诸释种。具白斯事。时有大臣白净饭王。若要太子绍轮王位。速于国内公卿臣僚士庶之舍。选择淑女为其妃配。仍造种种上妙衣服。真珠璎珞珍玩之具及舍宅楼阁等。如是造已。即选良辰。令太子于王正殿坐师子座。命公卿臣僚及长者居士等所有童女。悉赴王宫。如有端正福德殊胜之女太子乐者。即赐上件珍玩物等。纳为夫人。
　　尔时净饭王即依所奏。后至吉日。命悉达多太子。登王宝殿。坐师子座。所集童女俱来赴会。尔时有一童女名耶输陀罗。而不赴召。父问其故。耶输陀罗曰。金帛财货我家自有。何须王宫而受锡赉。父又告言。汝至王宫太子见已。或当采择纳为夫人。岂独宝玩而充赠遗耶。童女闻已即著上妙衣服。严身璎珞而赴王宫。太子见是童女福相殊胜身有光明。心大欢喜下师子座。依古仪礼。互相设拜。拜已复坐合掌恭肃。时僚等俱白王言。如是童女诸相具足福德深厚。堪与太子为其夫人。王即诏命二万童女。围绕耶输陀罗同入宫室。
　　尔时迦毗罗城不远。有一大河名噜贺迦。于河岸上有一大树。名娑啰迦里(梨也切)努。与太子同时而生。此树不久长及百肘。太阳未出树身柔软爪甲能伤。日既升天则斧不能入。火不能爇。寻以河津泛涨浸坏树根。偃仆洪川下流干涸。时酥钵啰没驮王。以噜贺迦河为大树所塞水不通行。国内民众乏水受用。发使出国告净饭王。颠水壅流邦人大恐。欲假太子神力去树导川。时净饭王默然不允。若太子自去即当随意。有大臣名曰餐那。潜知王意。以方便力告太子言。噜贺迦河旁有园苑。亭台楼观花卉池沼。甚是严饰可去游从。太子闻言。即与眷属及诸臣僚。同出迦毗罗城。往彼园中随意游戏。时提婆达多见一飞鹅从空而过。挽弓仰射堕太子前。太子见之嗟念伤害。与拔其箭放鹅飞去。提婆达多遣人取鹅。太子告曰。我发菩提心。常行慈愍行。利益诸有情。不欲见损恼。所有飞鹅拔箭放去令彼安隐。汝宜回心勿生嗔恨。提婆达多闻是语已。默然不悦。
　　尔时酥钵啰没驮王。知其太子近在园林。即遣国人往彼河津。出其大树。唱声用力。响震郊原。太子闻之访诸左右。群臣具白。此是酥钵啰没驮王遣其人众。出河中树。太子闻已。我当自往。去河不远有一大窟毒龙所居。太子至前龙乃出窟。众人恐惧虑伤太子。即以利剑断彼龙命。龙有毒气被触之者遍身青黑。因以立名迦路那夷。太子行至河边。先令提婆达多出彼大树。提婆达多极其神力终不能举。次及难那尽力挽树稍离于地。是时太子以己神力。手把大树折为两段掷虚空中。于河两边各下一段。告众人言。此娑啰迦里(梨也切)拏树。是大良药火不能烧。若有疮肿涂之即差。汝等众人勿复忘失。太子作是语已。即乘车骑回归城邑。时有相师。相太子曰。若至七岁而不出家。作转轮王。太子入城将至王宫。释种伽吒拟里有一女。名娱闭迦。在高楼上。忽见太子身相端严心生恋仰。太子见此女已。令住车骑。回首观瞻。手执弓箭不觉堕地。时诸人众见此童女福相殊胜。皆言。此女堪事太子。父净饭王知是事已。遣童女二万围绕娱闭迦女令入王宫。尔时太子纳夫人已。思惟城外游观园苑。即告御车人阿誐多。汝今谛听。我思城外游观园苑。与我如法安置装严上好车骑。时阿誐多闻是语已。即于厩中如法装饰上好车骑。至太子前。尔时太子即乘车骑出于城外。于其马前见一老人。发白面皱策杖呻吟。太子不识。问阿誐多。此是何人。阿誐多曰。此是老人。太子问云。何名为老。阿誐多言。幻化之体无有坚实。四相迁移六情昏昧。起坐无力执杖而行。名之为老。太子问云。汝能免不。阿誐多曰。我何能免。太子问云。汝即不免我能免不。阿誐多曰。贵贱虽异幻体一般。日月推迁无人能免。太子闻已不悦而归复自思惟。四大假合五蕴无实。始自少年便成衰老。如是之相深可悲愍。尔时净饭王问阿誐多曰。我子出外有何所见阿誐多曰。太子出外见一老人发白面皱。具说上事。王既闻已忆前相师占言太子后必出家。太子于今安处深宫受五欲乐。情必爱著而不出家。即说偈言。
　　王闻相师占太子　　恐后舍父求出家
　　今以五欲悦其情　　爱著必继轮王位

