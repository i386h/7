<!-- { "loadSidebar": true } -->
　　尔时魔众即皆退散。复告净饭王曰。悉达多太子。于金刚座上而得无常。王既闻已与诸眷属悲啼懊恼迷闷倒地。时有天人告净饭王。太子已成无上菩提。王闻是语心大欢喜。及奏王云。甘露饭王生其一子。耶输陀罗亦生一子。王诸眷属皆大踊跃。
　　尔时净饭王敕诸臣僚。令街巷道陌扫洒清净。烧众妙香竖立幢幡真珠璎珞。于城四门皆聚金银珍宝种种财物。施诸沙门婆罗门及诸外道贫乞之人。为作福祐。甘露饭王生子之时。眷属欢喜名阿难陀。耶输陀罗。生子之时月有蚀障。名罗护罗。时净饭王言。耶输之子非佛之种。耶输闻已恒怀忧恼。王宫后园池岸一石。名菩萨石。罗护罗坐石作戏。母忽见之而立誓言。若是佛种愿水不溺。如非佛种即沉水下。作是誓已。以手推石子亦堕落。石浮水面子犹作戏。时净饭王。与诸眷属来至岸上。见子如是心大欢喜。赞言。善哉甚为希有。尔时大地振动。佛光普照幽闇之处。所有众生互得相睹。归命顶礼。

　　　　佛说众许摩诃帝经卷第六



　　　　佛说众许摩诃帝经卷第七

　　　　西天译经三藏朝散大夫试鸿胪少卿明教大师臣法贤奉　诏译
　　尔时有二梵天子。住自梵界而作是念。今南赡部洲有佛世尊。于乌噜尾罗池侧尼连河边菩提树下成等正觉。彼佛世尊而于树下结跏趺坐。于七昼夜入于火界。时二梵天互相谓言。我等天人亦有大力。如展臂顷能到于彼。我等今者宜速往彼。以妙伽陀而伸赞请。于是二天从彼梵界速至佛所。旋绕瞻仰礼重毕已。住立佛前。时一天子先以伽陀。而赞请曰。
　　愿佛起道树　　救度众生界
　　为说最上法　　令得智法宝

　　第二天子说伽陀。而赞请曰。
　　佛面如满月　　心净烦恼除
　　愿说甘露法　　行安乐世间

　　二梵天子说是伽陀赞请佛已。隐而不现。
　　尔时世尊出彼禅定。观诸世间。说伽陀曰。
　　世间所有诸欲乐　　乃至天上所有乐
　　若比断贪之大乐　　十六分之不及一

　　复说伽陀曰。
　　担世苦重担　　迷苦而不舍
　　若舍苦重担　　能担最上乐

　　复说伽陀曰。
　　能断世间一切爱　　一切烦恼自除灭
　　知烦恼者脱轮回　　当得解脱之快乐

　　尔时世尊于七昼夜。跏趺而坐入于禅定。当尔之际亦无有人持食供养。才说偈已。忽有商主。名布萨婆梨迦。将五百量车载诸宝货。欲往他国经过近地。时布萨娑梨迦。以宿善根力常起思念。云何令我获得善友及妙眷属。忽闻人言。世尊入定七日不饮不食。作是念言。今佛世尊在乌噜尾罗池侧尼连河边菩提树下经七昼夜。不饮不食而入禅定。得解脱乐成等正觉此我善友当为我益我今宜速诣彼奉食作最上供养。发是心已。时有天人以天报通闻知布萨婆梨迦。发如是心。乃观照布萨婆梨迦及一切所将车乘等已。乃先白佛言。今商主布萨婆梨迦。闻佛在此得解脱乐成等正觉。于菩提树下跏趺而坐。入于禅定经七昼夜不饮不食。彼人定来献食供养。希望果报求大安乐。及利益故。作是语已隐而不见。于是布萨婆梨迦。与同行亲友。自手办造种种饮食美妙香洁品味。成已即专注虔诚持以奉佛。未至佛所复作斯念。我今奉食为最上供养。如来必当演说最上之法。而使我等以献食因得天乐果。作是念已。寻至佛所即用头面礼如来足。礼已起立瞻仰而住。时布萨婆梨迦。白佛言。世尊。我与亲友办种种饮食而来供养。愿佛慈愍唯垂纳受。
　　尔时世尊许而未受。何以故。佛初成道未有应器。作是思惟。我若不以应器受斯供养者。彼外道天魔必生毁谤。作如是言。岂有过去正等正觉为利益众生故。如是受其供养耶。佛作念时。彼梵天子白佛言。世尊。过去正等正觉为利益众生故。皆持应器而受檀施饮食供养。于是世尊思欲应器。彼四大天王即知佛意。乃各于自天令其妙工选取宝石。于少时间造成应器。清净莹彻殊妙无比。时四天王造成钵已。各各自持同来奉献。至佛所已。即以头面礼世尊足。礼已瞻仰住立一面。尔时四大天王异口同声白世尊言。我等今者。各以宝石造得应器同来奉上。唯愿世尊。哀愍纳受。作是语已。颙听佛旨。
　　尔时世尊复自思惟。今此四王各献一钵。我若受一三天不喜。我若受三一天生恼。我今等受四天之钵。既受钵已又复思惟。用唯一器四钵孰先。即以神力合四为一。四器虽合楞际叠存。于是世尊为利生故。即持此钵于布萨婆梨迦处受所施食。既纳受已。即谓布萨婆梨迦曰。我今为汝演说三归。汝当谛受。时布萨婆梨迦奉教而住。
　　世尊曰。归依佛归依法归依未来僧伽。此是三归。尽汝形寿不得违悔。时布萨婆梨迦白佛言。我今归依佛归依法归依未来僧伽。尽此形寿不敢违悔。
　　尔时世尊谓布萨婆梨迦曰。随喜布施感果不虚。汝自舍施定获快乐。所求福报依愿皆得。亦复当证最上寂静。布萨婆梨迦。若行布施所作福利。人天及魔不能迷惑。乃至禅定智慧。若能尽行能竭苦源。见前证圣。是时布萨婆梨迦闻是说已。心意快然欢喜踊跃。愿于未来世中忆念受持亦不忘失。作是语已礼佛而退。
　　尔时世尊受得商主布萨婆梨迦所施之食。即持往彼尼连河边。即于岸上敷草而坐吃所受食。食既毕已。又复盥漱。如是之际忽觉体中而发风病。何以故。佛出世间示斯为缘。欲令众生知身如幻故。是时天魔。恐佛出世教化众生出离三界。当空我境。常伺其隙欲来惑乱。忽知发疾速离天界来至佛所。而作是言。善逝。汝今不安涅槃时至。我今请佛入大涅槃。尔时世尊知是魔来欲乱我心。佛谓魔言。我涅槃未至。我今直待声闻弟子。解佛法分智慧明达。了知教本广演法相。乃至苾刍苾刍尼优婆塞优婆夷等。修持梵行。有众多人欲周大地及彼天人皆证解脱。我于是时方入涅槃。时彼天魔闻佛语已。知不涅槃心生懊恼。于是天魔惭耻而退。
　　尔时帝释天主遥知世尊体发风病。自天而下至赡部洲。去菩提树不近不远。有大诃梨勒林于中而住。于此林中取得上好诃梨勒已。疾往佛所。到佛所已。头面著地礼世尊足。礼已瞻仰住立一面白言。世尊。我知圣体小有风病。此赡部洲有诃梨勒。色妙馨香可疗斯恙。我今持来奉上世尊。唯愿大慈纳受而食。世尊受已寻便服食。风病即除体安如故。世尊慰劳。帝释乃退还归天宫。
　　尔时世尊又复离菩提树。往彼母唧鳞那龙王宫。到彼宫已。于一树下跏趺而坐入于禅定。是时彼处七日七夜降霔大雨。时母唧鳞那龙王。以雨方霔知佛在定。恐其风雨之气互侵佛身。又恐蚊蚋虻蝇唼扰圣体。遂以自身缠绕七匝卬首上覆。如伞盖相。经七昼夜不动不摇。佛将出定龙自摄身龙王还宫。复以种种花鬘涂香严饰其身。来至佛所顶礼佛足白言。世尊。七日已来风雨之气。蚊虻之类侵扰以否。圣体云何。于是世尊。说伽陀曰。
　　观察于世间　　一切众生等
　　若得无侵害　　欢喜复快乐
　　离欲断烦恼　　此乐难比喻
　　无明若调伏　　斯为最上乐

　　尔时世尊说是伽陀答龙王已。即离彼处还来菩提树下。结跏趺坐经七昼夜。入定观察十二缘生。云何根本而因得生。所谓因于无明乃缘于行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。由如是因得一大苦蕴集如是。根本不生则一切得灭。所谓无明灭即行灭。行灭即识灭。灭识即名色灭。名色灭即。六入灭。六入灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。解如是灭则得一大苦蕴灭。
　　尔时世尊于七昼夜。在于禅定如是观察十二缘生已。乃出三摩地。而说伽陀曰。
　　净行观察苦相时　　知一一法有所因
　　若知苦相之不生　　自然一切所爱断
　　净行观察灭受时　　知灭受法之无尽
　　若知灭受之不生　　自然一切所爱断
　　净行观察缘生时　　乃知缘生法无尽
　　若知缘生之不生　　自然一切所爱断
　　净行观察有漏时　　乃知有漏法无尽
　　若知有漏法不生　　自然一切所爱断
　　净行观察如是法　　知如是法悉无生
　　如日遍照于世间　　行住虚空无所碍
　　净行观察于苦相　　知一一苦悉无生
　　破坏烦恼得无余　　如佛降伏魔罗军

　　尔时世尊说伽陀已。复说是言。若有众生断于轮回。知甚深法微妙言辞悉能通解。如是之人是有智者。我为此等人说。我令此等人知。我今如是独处林野。依相应行见行法乐。是时世尊说是语已。自在行住无诸系著。不云说法亦不生心。是时娑婆世界主大梵天王。知于世尊不云说法亦不生心。而作斯念若如是者世间灭坏。何以故。如来应正等觉出于世间。如优昙钵花时乃一现。今不说法自取法乐。当令一切有贪欲者乐邪法者不觉不悟。云何世间而不灭坏。我今往彼伸其劝请。是时梵王娑婆世界主离彼梵界。如展臂顷即至佛所住立佛前。说伽陀曰。
　　出世摩伽国　　过去法无垢
　　悉开甘露门　　演法济众生

　　世尊告言。我法甚深难见难了。我若辄说速取灭坏。何以故。世间一切乐邪法者。有贪欲者。不乐听受不能觉悟。何以故。贪欲之者。黑闇覆障故。梵王白言。世尊。众生者。世间生世间老有利根钝根及以中根乃至相好易化。尘垢轻微诸异生等。世尊。譬如青莲花或白莲花等生于水中。于水而长于水而老。其中或有出水者。或不出水者。亦复如是。世尊诸异生等。若不为说种种妙法。皆趣沉坠。唯愿善逝。赐其法宝。唯愿善逝。降于甘露。
　　尔时世尊受于梵王殷勤劝请已。默而许之。遂以佛眼。审谛观察世间众生。世间生世间老。钝根者利根者。乃至于中下。颜貌之好丑。易化与难化。少尘极少尘。如是众生等。我若不为说种种之妙法。不知诸苦本。悉趣于沉坠。世尊如是观察知已。而起大悲将演妙法。先说偈言。
　　我今降法甘露雨　　当润乐闻及一切
　　从此人间得法因　　若见弊魔不广说

　　是时梵王娑婆世界主闻此偈已。定知世尊演说妙法。身心快乐喜不自胜。即以头面礼世尊足。右绕三匝隐没而退。尔时世尊即自思惟。今者何人先得闻法。乃忆往昔阿啰拏迦罗摩等仙人可先闻法。何以故。我于往昔过彼住处。受其妙供及受其嘱。我今先为彼人说法。作是念时乃有天人。来白佛言。彼阿啰拏迦罗摩等。皆已命终方今七日。世尊默知。又闻天告。乃嗟叹曰。无常大事世不惊乎。又念阿啰拏迦罗摩等。薄祐如是。不闻正法耶。
