<!-- { "loadSidebar": true } -->
　　智者不越次者。博古明今分别是非。于慧无减损。受性不懈怠。是故说曰。智者不越次也。渐渐以微者。渐渐日进勿怀中息。犹如巧匠除刈重垢积日乃成。人去心垢亦复如是。为诸天阿须伦真陀罗摩休勒等。所见称誉。
　　犹如车巧匠　　善能修治朴
　　随欲能灭欲　　后必受永康

　　犹如彼巧匠者。观彼朽车严治修饰。远致重载无所缺损。便成二义云何为二。一为名誉远布。二为得其财货。彼巧比丘亦复如是。唯舍于欲便得二称。名声远布诸天所誉。于现法中受无量乐。是故说曰。
　　犹如车巧匠　　善能修治朴
　　随欲能灭欲　　后必受永康

　　时诸众会闻佛所说。欢喜而去。
　　欲受一切乐　　当舍诸爱欲
　　已舍诸爱欲　　永受无穷乐

　　若有众生欲受一切乐者。当念四支五支禅乐行神通乐道出要乐。彼人当念舍一切欲。已舍诸欲倍获功德受乐无穷。得游戏乐遇诸福业乐。于现法中俗财无乏。昔外道异学各作是说。二二合会者。彼即清净寻得解脱亦得出要。复有说者。欲妙欲净当与欲共相娱乐欲无厌足。欲除彼狐疑故。是故说曰。随欲能灭欲。后必受永康。
　　不念欲有厌　　岂能修禅定
　　变悔寻行本　　智慧疗乃止

　　若有众生。念欲不去心怀遂生尘垢。犹如有人近大火坑遂近遂热。欲避其热当求巧便求灭彼火。人亦如是。遂不念欲欲自然灭。犹如毒药颜色成就香美且甘若人遇病而服此药咽喉通利。入腹未久即丧命根。贪欲亦如是。当时悦意非法行欲。身坏命终入地狱中。今当引喻。智者以譬喻自解。昔阎浮利地。有顶生王出现于世。寿十四亿。时顶生王四方游观。至忉利天。三十六释取命终故住彼天宫。时彼人王经历久远心作是念。我今寿命过于天寿。躬自眼见三十六释尽取命终。我今宜可杀释提桓因。即于此治遥王四天下。领人天王。岂不乐也。以生此念便失神足。还堕世间住阎浮利。患身疼痛受诸苦恼。时王大臣问讯王曰。王今患重或就后世。若有人民来见问者。顶生王临欲终时有何言教。时顶生王告诸大臣。若有人民来问卿等当以此语报。顶生王者贪著五欲七宝无厌足。顶生王者生千子无厌足。顶生王者领四天下无厌足。而取命终。顶生王者七日七夜。于宫殿上雨七宝而无厌足。而取命终。顶生王者游观至忉利天宫。兴意欲害释提桓因。而取命终。是故说曰。
　　不念欲有厌　　岂能修禅定
　　变悔寻行本　　智慧疗乃止

　　尔时诸来会者。皆离爱欲无贪著心。皆发无上正真道意。
　　智慧厌足者　　不复观欲爱
　　人以智慧厌　　不随爱踪迹

　　智慧厌足者。何以故。言智慧厌足者。与诸世尊共同法室。与真人罗汉。观不净行起厌患心。除诸患苦知苦原本。诸佛世尊思惟智慧。是故说曰。智慧厌足者不复观欲爱。欲者知其体实而不亲近。曾所爱著今已远离。智者谨慎不染著欲。是时众会闻说此欲兴不净想。即于坐上逮得总持。
　　人贪著爱欲　　习于非法行
　　不观死命至　　谓命为久长

　　昔佛在舍卫国祇树给孤独园。有一男子居业贫。匮多乏财货躬自困苦劳功役力。周遍四方而乃获宝。所获无量从远归家。与父母五亲共相娱乐。在大众中而自夸说。吾今获宝价直数亿。今当娉娶豪族女。人中盛壮不肥不瘦不白不黑。妇女姿态一以备悉。既自端正面如桃华色。复以香华脂粉庄严其身。日共娱乐不能舍离。肴馔饮食日日不同。杀害众生不可称计。纵情放恣独胜无匹。会复遇疾即便命终。见妇去世心迷意乱。遂致狂颠游诸街巷。称怨而行一何酷毒。杀鬼无道害我妇命。亦是诸人宗族五亲怀嫉妒心。各兴斯意欲夺我妇。恐事彰露窃共阴谋中陷我妇。如是怨诉日日不止。尔时世尊以天眼观清净无瑕秽。见此男子怨诉街巷心意迷惑不识正真。尔时世尊欲现其义寻究本末。为后世众生示现大明。亦使正法久存于世。过去如来神口印封。而印封之在大众中。而说颂曰。
　　人贪著爱欲　　习于非法行
　　不观死命至　　谓命为久长

　　尔时众会闻说此偈。诸尘垢尽得法眼净。
　　愚以贪自缚　　不求度彼岸
　　贪为财爱故　　害人亦自害

　　昔佛在舍卫国祇树给孤独园。时有长者名曰难陀。饶财多宝金银珍宝。车磲马瑙珊瑚虎珀。象马车乘奴婢仆使。服饰田业不可限量。居一国之富无有过者。虽处荣富无有信心悭贪妒嫉。门合七重立守门人。有人来者不妄得入于中庭。虚空上安铁笼疏。恐有飞鸟食啖谷米。四壁墙下以白噤泥。恐鼠穿穴伤缺财物。然彼长者无常对至。唯有一子名栴檀香。即唤子前敕告子曰。吾今患苦必不济度。设我无常后所有财宝七珍之具勿妄费耗。亦莫施与沙门婆罗门。有乞丐者莫持一钱施与。此诸财宝足七世父母食啖。作此教敕已即取命终。即生舍卫城中处盲栴陀妇腹中。经八九月出生在外生盲无目。左右人问为生男女耶。母报生男。自念若生男者。吾今目冥须儿扶侍供养。左右报曰虽遇此儿生无两目。母闻此已倍增愁忧悲泣说曰。
　　子盲吾亦盲　　二俱无两目
　　遇此衰耗物　　益我愁忧苦

　　尔时世尊将侍者阿难。在祇洹精舍门外经行。奋手而说曰祸灾祸灾。是时阿难叉手长跪白佛言。向者世尊称言祸灾。有何因缘愿闻其意。佛告阿难。汝颇闻舍卫城中有长者难陀不耶。阿难白佛。舍卫城里曾有长者久以命终。世尊告曰。此长者神还处舍卫城里。为盲旃陀妇作子生无两目。昔所居业豪富无量。今故观者斯为所在。象马七珍不可称计。然复悭贪妒嫉禁忌。是故说曰祸灾。阿难白佛而说颂曰。
　　生死有畏惧　　幻化非有真
　　有成必有败　　智者谁可乐

　　是时盲母养儿年八九岁堪能行来。母以杖一枚食器一具而告子曰。吾今养汝堪能行来。宜求自活不须住此。吾亦无目复当乞求以济余命。此盲小儿家家乞求。渐至栴檀香长者家。在门外立而自说曰。
　　饥饿切已困　　兼复无两目
　　众苦无端绪　　谁当愍而施

　　时守门人闻此语已。嗔恚炽盛即前捉手远掷深坑。寻伤左臂复打头破。所乞饭食尽捐在地。其中有人临坑见者甚怜愍伤。往语盲母。汝子为守门人所打甚见困苦。伤臂破头痛不可堪。时母闻已匍匐拄杖到盲儿所抱著膝上。而说颂曰。
　　汝今有何愆　　子今速说之
　　与谁谁与子　　遭此苦厄难

　　子报母曰。
　　母我向者乞　　至此栴檀家
　　暂立此门外　　便遇恶人手

　　尔时世尊慈育众生如母如父。兴大慈悲欲有所济。过食后著衣端严。比丘僧前后围绕。入舍卫城至栴檀长者门外。尔时城里长者人民。见如来非时入城。必当有缘。或能演说过去当来现在事。尽共翼从随如来后。普共至栴檀门外。至盲小儿所。栴檀香闻如来至。寻出门外头面礼足在一面立。尔时世尊观大众已集。复见栴檀长者集在门外。复欲演说悭贪妒嫉受罪无量。加说惠施受报无量。欲使离有不著三界指授泥洹趣无为道。尔时世尊告小儿曰。汝是难陀非也。小儿报曰实是难陀。佛复重问是难陀耶。即报佛言实是难陀。其城中人民闻佛小儿相问字。皆共愕然。云何难陀长者乃受此形。尔时世尊。欲与栴檀长者拔地狱苦。除悭贪心安立福田。佛告栴檀香而说偈言。
　　昔父今难陀　　悭贪意缠裹
　　本不造善行　　遭此众苦恼
　　设当从此终　　当入无择狱
　　成恶众生室　　系以宿缘强

　　尔时栴檀长者。悲泣堕泪不能自止。头面礼足前白佛言。唯愿世尊慈愍见怜拔济罪根。于如来所得蒙遗福。唯愿世尊今请佛及比丘僧。尔时世尊为彼长者默然受请。时世尊明清旦著衣持钵。比丘僧前后围绕。至彼长者家。各次第坐。长者躬自行水清净饭食。供养饮食已讫。行清净水取一小床。在如来前坐欲得闻法。尔时世尊以权方便。渐与长者说微妙法。论讲如来深奥之藏。所谓论者施论戒论生天之论。欲不净行淫为秽浊。如是说法不可思议。尔时长者即于座上。诸尘垢尽得法眼净。长者自察得法见法。分别诸法。得无所畏。即从坐起礼世尊足。我今于如来受三自归。归命佛法僧。自今已后听为优婆塞。尽形寿不复杀生。尔时世尊欲呵难陀长者。而说此偈。
　　愚者丧财货　　亦非自为己
　　愚者贪财货　　自没沟为狱
　　如是贪无利　　当知从痴生
　　愚为此害贤　　首领分于地

　　愚者丧财货者。所谓丧者已尽已灭更无有余。是故说曰丧财货也。愚者无智无所觉了。或贮聚财产。不能自食。复不施人。愚中之愚不过此人。人有财货。一者施与。二者自食。然彼长者自既不食。又不施人。自不为己者悭嫉是也。缠裹心本不能自解不能自为。愚者贪财货爱心染著不能舍离。是故智者去欲而守静。是故说曰。
　　如是贪无利　　当知从痴生
　　愚为此害贤　　首领分于地

　　时诸大会闻佛所说。欢喜而去。
　　天雨七宝　　犹欲无厌　　乐少苦多
　　觉之为贤

　　昔佛与顶生王而说此偈。是时顶生王宫天雨七宝七日七夜。时王临见心无厌足。贪欲者苦多乐少。是时彼王游在天上。受天五乐。游四方域快乐无穷。临知欲命终受无量苦。智者观察恒防未然。是故说曰。觉者为贤也。
　　虽有天欲　　惠舍不贪　　乐离恩爱
　　三佛弟子

　　昔佛在摩头罗国尼拘类园中。尔时有一比丘。静室坐禅形不移动。复有毒蛇床下蟠卧。比丘为睡所屈。或低或仰。毒蛇自念。此人见恐必欲害我。毒蛇即举身投掷螫坐禅比丘。比丘命终即生忉利天上。诸天玉女各来卫侍。天子告曰。汝等诸妹莫近我身。设当近者必犯于戒诸女自念。此天前身。必是沙门故生此间受天之福。时诸天女。各执镜前照。天子见镜衣天之服头串天冠。天自念言咄嗟形变。云何吾身舍人形今来生天。即自悲泣从坐而起。行诸天阙。见诸卫从。有端正者有丑陋者。渐从行至园坐一树下。端坐思惟求定三昧。池水之中有异类奇鸟。相对悲鸣声哀响响鸟形若干形色不同。欲求成道不能得办。是时天子尽其天寿。从三十三天至阎浮利。到世尊所。头面礼足叉手向佛。以偈问义。
　　天女无数众　　侍卫有丑陋
　　后园名迷惑　　何由而拔济

　　然我世尊竟不见谛而取命终。虽生为天受天之福。福尽还入泰山地狱。如是流转无有穷已。如今处穷所向无趣。唯凭如来当见愍念。是时世尊以偈报曰。
　　道名直一向　　彼方名无畏
　　车名无曲戾　　观法所成就

