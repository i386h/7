<!-- { "loadSidebar": true } -->
　　世尊。我成阿耨多罗三藐三菩提已一音说法。或有众生学声闻乘。闻佛说法即得知声闻法藏。或有修学辟支佛乘。闻佛说法便得解于辟支佛法。或有修学无上大乘。闻佛说法便得解了大乘之法纯一无杂。若有修集助菩提法欲得菩提。闻佛说法即得舍财行于布施。若有众生离诸功德。悕求天上人中快乐。闻佛说法即得持戒。若有众生互相怖畏有爱嗔心。闻佛说法即得相于生亲厚心。若有众生喜为杀业。闻佛说法即得悲心。若有众生常为悭吝嫉妒覆心。闻佛说法即修喜心。若有众生端正无病贪著于色心生放逸。闻佛说法即得舍心。若有众生淫欲炽盛其心放逸。闻佛说法即观不净。若有众生学大乘者为掉盖所覆。闻佛说法即得身念处法。若有众生常自称赞能大论议。其智慧明犹如抴电。闻佛说法即解甚深十二因缘若有众生寡闻少见自称能论。闻佛说法即得不夺不失诸陀罗尼。若有众生入邪见山。闻佛说法即解诸法甚深空门。若有众生诸觉覆心。闻佛说法即得深解无相法门。若有众生诸不净愿覆蔽其心。闻佛说法即得深解无作法门。若有众生心不清净。闻佛说法心得清净。若有众生以多缘覆心闻佛说法。得解不失菩提心法。若有众生嗔恚覆心。闻佛说法解真实相得受记莂。若有众生依猗覆心。闻佛说法深解诸法无所依猗。若有众生爱染覆心。闻佛说法疾解诸法无垢清净。若有众生忘失善心。闻佛说法深解日光三昧若有众生行诸魔业。闻佛说法速得解了清净之法。若有众生邪论覆心。闻佛说法即得深解增益正法若有众生烦恼覆心。闻佛说法即得解了离烦恼法。若有众生行诸恶道。闻佛说法即得回反。若有众生于大乘法赞说邪法以为吉妙。闻佛说法即于邪法生退转心而得正解。若有菩萨厌于生死。闻佛说法即于生死心生爱乐。若有众生不知善地。闻佛说法即得觉了善地之法。若有众生见他为善不生好乐生于妒嫉。闻佛说法即得心喜。若有众生其心各各共相违反。闻佛说法即得无阂光明。若有众生行诸恶业。闻佛说法深解恶业所得果报。若有众生怖畏大众。闻佛说法深得解了师子相三昧。若有众生四魔覆心。闻佛说法疾得首楞严三昧。若有众生不见诸佛国土光明。闻佛说法即得深解种种庄严光明三昧。若有众生有憎爱心。闻佛说法即得舍心。若有众生未得佛法光明。闻佛说法即得法幢三昧。若有众生离大智慧。闻佛说法即得法炬三昧。若有众生疑闇覆心。闻佛说法即得日灯光明三昧。若有众生口无辩才。闻佛说法即得种种功德应辩。若有众生观色和合无有坚固犹如水沫。闻佛说法即得那罗延三昧。若有众生心乱不定。闻佛说法即得坚牢决定三昧。若有众生欲观佛顶。闻佛说法即得须弥幢三昧。若有众生放舍本愿。闻佛说法即得坚牢三昧。若有众生退失诸通。闻佛说法即得金刚三昧。若有众生于菩提场而生疑惑。闻佛说法即得了达金刚道场。若有众生一切法中无厌离心。闻佛说法即得金刚三昧。若有众生不知他心。闻佛说法即知他心。若有众生于诸根中不知利钝。闻佛说法即知利钝。若有众生各各种类不相解语。闻佛说法即得解了音声三昧。若有众生未得法身。闻佛说法即得解了分别诸身。若有众生不见佛身。闻佛说法即得不眴三昧。若有众生分别诸缘。闻佛说法即得无诤三昧。若有众生于转法轮心生疑惑。闻佛说法于转法轮得心清净。若有众生起无因邪行。闻佛说法即得法明随顺因缘。若有众生于一佛世界起于常见。闻佛说法即得善别无量佛土。若有众生未种诸相善根。闻佛说法即得种种庄严三昧。若有众生不能善别一切言语。闻佛说法即得解了分别种种言音三昧。若有众生专心求于一切智慧。闻佛说法即得无所分别法界三昧。若有众生退转于法。闻佛说法即得坚固三昧。若有众生不知法界。闻佛说法即得大智慧。若有众生离本誓愿。闻佛说法即得不失三昧。若有众生分别诸道。闻佛说法即得一道无所分别。若有众生推求智慧欲同虚空。闻佛说法即得无所有三昧。若有众生未得具足诸波罗蜜。闻佛说法即得住于净波罗蜜。若有众生未得具足四摄之法。闻佛说法即得妙善摄取三昧。若有众生分别四无量心。闻佛说法即得平等勤心精进。若有众生未得具足三十七助菩提法。闻佛说法即得住不出世三昧。若有众生其心失念及善智慧。闻佛说法即得大海智印三昧。若有众生其心疑惑未生法忍。闻佛说法即得诸法决定三昧。以一法相故。若有众生忘所闻法。闻佛说法即得不失念三昧。若有众生各各说法不相喜乐。闻佛说法即得清净慧眼无有疑网。若有众生于三宝中不生信心。闻佛说法即得功德增长三昧。若有众生渴乏法雨。闻佛说法即得法雨三昧。若有众生于三宝中起断灭见。闻佛说法即得诸宝庄严三昧。若有众生不作智业不勤精进。闻佛说法即得金刚智慧三昧。若有众生为诸烦恼之所系缚。闻佛说法即得虚空印三昧。若有众生计我我所。闻佛说法即得智印三昧。若有众生不知如来具足功德。闻佛说法即得世间解脱三昧。若有众生于过去世未供养佛。闻佛说法即得种种神足变化。若有众生一法界门于未来世无量劫中未得说之。闻佛说法即得解说一切诸法同一法界。若有众生于诸一切修多罗中未得选择。闻佛说法即得诸法平等实相三昧。若有众生离六和法。闻佛说法即得解了诸法三昧。若有众生于不可思议解脱法门不勤精进。闻佛说法于诸通中即得师子游戏三昧。若有众生欲分别入于如来藏。闻佛说法更不从他闻。即得分别入如来藏。若有众生于菩萨道不勤精进。闻佛说法即得智慧勤行精进。若有众生未曾得见本生经。闻佛说法即得一切在在处处三昧。若有众生行道未竟。闻佛说法即得受记三昧。若有众生未得具足如来十力。闻佛说法即得无坏三昧。若有众生未得具足四无所畏。闻佛说法即得无尽意三昧。若有众生未得具足佛不共法。闻佛说法即得不共法三昧。若有众生未得具足无愚痴见。闻佛说法即得愿句三昧。若有众生未觉一切佛法之门。闻佛说法即得鲜白无垢净印三昧。若有众生未得具足一切智者。闻佛说法即得善了三昧。若有众生未得成就一切佛事。闻佛说法即得无量不尽意三昧。如是等众生。于佛法中各得信解。有诸菩萨。其心质直无有谄曲。闻佛说法即得八万四千诸法门。八万四千诸三昧门。七万五千陀罗尼门。有无量无边阿僧祇菩萨摩诃萨修集大乘者。闻是说法亦得如是无量功德。安止住于不退转地。是故诸菩萨摩诃萨。欲得种种庄严坚牢故。发不可思议愿。增益不可思议知见以自庄严。以三十二相庄严故。得八十随形好。以妙音庄严故。随诸众生所喜说法。令闻法者满足知见。以心庄严故。得诸三昧不生退转。以念庄严故。不失一切诸陀罗尼。以心庄严故。得分别诸法。以念庄严故。得解微尘等义。以善心庄严故得坚固誓愿牢坚精进。如其所愿到于彼岸。以专心庄严故。次第过住。以布施庄严故。于诸所须悉能放舍。以持戒庄严故。令心善白清净无垢。以忍辱庄严故。于诸众生。心无障阂。以精进庄严故。一切佐助悉得成就。以禅定庄严故。于一切三昧中得师子游戏。以智慧庄严故。知诸烦恼习。以慈庄严故。专心念于一切众生。以悲庄严故。悉能拔出众生之苦。以喜庄严故。于一切法心无疑惑。以舍庄严故。得离憍慢心心无高下。以诸通庄严故。于一切法得师子游戏。以功德庄严故。得不可尽藏宝手。以智庄严故。知诸众生所有诸心。以意庄严故。方便惺悟一切众生。以光明庄严故。得智慧眼明。以诸辩庄严故。令众生得法义应辞。以无畏庄严故。一切诸魔不能留难。以功德庄严故。得诸佛世尊所有功德。以法庄严故。得无阂辩常为众生演说妙法。以光明庄严故。得一切佛法光明。以照明庄严故。能遍照于诸佛世界。以他心庄严故。得正智无乱。以教诫庄严故。得如所说护持禁戒。以神足庄严故。得如意足到于彼岸。以受持一切诸如来庄严故。得入如来无量法藏。以尊法庄严故。得不随他智慧。以随行一切善法庄严故。得如说而行。欲令如是众生悉得如是等功德利益。若有无量无边阿僧祇菩萨摩诃萨修集大乘。以我说一句法故。悉具如是白净善法皆使充足。以是故。诸菩萨摩诃萨于诸法中所得智慧。不从他闻得成就大法光明。成阿耨多罗三藐三菩提。世尊。若众生于他方世界作五逆罪乃至犯四重禁。烧灭善法。若学声闻缘觉大乘。以愿力故欲来生我世界。既来生已。复取一切诸不善业粗朴弊恶。其心喜求强梁难调。专以四倒贪著悭吝。如是等众生八万四千异性乱心。我当为其各各异性。广说八万四千法聚。世尊。若有众生学无上大乘。我当为其具足广说六波罗蜜。所谓檀波罗蜜。乃至般若波罗蜜。若有众生学声闻乘未种善根。愿求诸佛以为其师。我当安止于三归依。然后劝令住六波罗蜜。若有众生喜为杀害。我当安止于不杀中。若有众生专行恶贪。我当安住于不盗中。若有众生非法邪淫。我当安止不邪淫中。若有众生各各故作诽谤妄语。我当安止不妄语中。若有众生乐为狂痴。我当安止不饮酒中。若有众生犯此五事。我当令受优婆塞五戒。若有众生于诸善法不生喜乐。我当令其一日一夜受持八戒。若有众生少于善根于善根中心生爱乐。我当令其于未来世。在佛法中出家学道。安止令住梵净十戒。若有众生悕心求于诸善根法。我当安止善根法中。令得成就梵行具足大戒。如是等众生。作五逆罪乃至悭吝。为是众生以种种门示现神足。说诸句义开示阴界诸入苦空无常无我令住善妙安隐寂灭无畏涅槃。为如是四众比丘比丘尼优婆塞优婆夷说法。若有众生求闻论议。我当说正法论。乃至有求解脱之者。我当为说空无之论。若有众生其心不乐于正善法。我当为说营作众事。若有众生于正善法其心爱乐。我当为说空三昧定示正解脱。世尊。我为如是一一众生要当过于百千由旬不以神足。而以开示无量无边种种方便。为解句义示现神足乃至涅槃。心不生厌。世尊。我以三昧力故。舍第五分所得寿命而般涅槃。我于是时自分其身如半葶苈子。为怜愍众生故求般涅槃。般涅槃后所有正法住世千岁。像法住世满五百岁。我涅槃后若有众生。以珍宝伎乐供养舍利。乃至礼拜右绕一匝。合掌称叹一茎华散。以是因缘随其志愿。于三乘中各不退转。世尊。我般涅槃后。若有众生于我法中。乃至一戒如我所说能坚持之。乃至读诵一四句偈为他人说。令彼听者心生欢喜。供养法师乃至一华一礼。以是因缘随其志愿于三乘中各不退转。乃至法炬灭法幢倒正法灭已。我之舍利寻没于地至金刚际。尔时娑婆世界空无珍宝。我之舍利变为意相琉璃宝珠。其明焰盛从金刚际出于世间。上至阿迦尼吒天。雨种种华曼陀罗华。摩诃曼陀罗华。波利质多华。曼殊沙华。摩诃曼殊沙华。有净光明大如车轮。百叶千叶或百千叶或百千华。其光遍照。复有好香微妙常敷。观者无厌。其明焰盛不可称计。微妙之香无量无边。纯雨如是无量诸华。当其雨时。复出种种微妙音声。佛声法声比丘僧声。三归依声。优婆塞戒声。成就八戒声。出家十戒声。布施声。持戒声。清净梵行具大戒声。佐助众事声。读经声。禅思惟声。观不净声。念出入息声。非想非非想声。有想无想声。识处声。空处声。八胜处声。十一切入声。定慧声。空声。无相声。无作声。十二因缘声。具足声闻藏声。学缘觉声。具足大乘六波罗蜜声。于其华中出如是等声。色界诸天皆悉闻之。本昔所作诸善根本。各自忆念所有不善寻自悔责。即便来下娑婆世界。教化世间无量众生。悉令得住于十善中。欲界诸天亦得闻受。所有爱结贪喜五欲。诸心数法悉得寂静。本昔所作诸善根本。各自忆念所有不善寻自悔责。即便来下娑婆世界。教化世间无量众生。悉令得住于十善中。世尊。如是诸华于虚空中。复当化作种种珍宝金银摩尼真珠琉璃珂贝璧玉真宝伪宝马瑙珊瑚天冠宝饰。如雨而下。一切遍满娑婆世界。尔时人民其心和悦。无诸斗诤饥饿疾病。他方怨贼恶口诸毒。一切消灭皆得寂静。尔时世界有如是乐。若有众生见诸珍宝若触若用。于三乘中无有退转。是诸珍宝作是利益。作利益已还没于地。至本住处金刚际上。世尊。娑婆世界兵劫起时。我身舍利复当化作绀琉璃珠从地而出。上至阿迦尼吒天。雨种种华。曼陀罗华。摩诃曼陀罗华。波利质多华。乃至还没于地。至本住处金刚际。亦复如是。世尊。如刀兵劫饥饿疾疫。亦复如是。世尊。如是大贤劫中我般涅槃后。是诸舍利作如是佛事。调伏无量无边众生。于三乘中得不退转。如是当于五佛世界微尘数等大劫之中。调伏无量无边众生。令于三乘得不退转。世尊。若后满千恒沙等阿僧祇劫。于十方无量无边阿僧祇余世界。成佛出世者。悉是我修阿耨多罗三藐三菩提时。所教化初发阿耨多罗三藐三菩提心。安止令住六波罗蜜者。世尊。我成阿耨多罗三藐三菩提已。所可劝化令发阿耨多罗三藐三菩提心。安止令住六波罗蜜。及涅槃后舍利变化。所化众生令发阿耨多罗三藐三菩提心者。是诸众生过千恒河沙等阿僧祇劫。于十方无量无边阿僧祇世界成佛出世。皆当称我名字而说赞叹。过去久远有劫名贤。初入劫时。第四世尊名曰某甲。彼佛世尊劝化我等。初发阿耨多罗三藐三菩提心。我等尔时烧灭善心集不善根。作五逆罪乃至邪见。彼佛尔时劝化我等。令得安住六波罗蜜。因是即得解了一切陀罗尼门。转正法轮离生死缚令无量无边百千众生。安住胜果。复令无量百千众生。安止天人乃至解脱果。若有众生求菩提道。闻赞叹我已。各问于佛。彼佛世尊见何义利。于重五浊恶世之中。成阿耨多罗三藐三菩提。是诸世尊。即便向是求菩提道善男子善女人。说我往昔所成大悲。初发阿耨多罗三藐三菩提心。庄严世界及妙善愿本起因缘。是人闻已。其心惊愕叹未曾有。寻发妙愿于诸众生生大悲心。如我无异作是愿言。其有如是重五浊世其中众生作五逆罪。乃至成就诸不善根。我当于中而调伏之。彼诸世尊。以是诸人成就大悲。于五浊世发诸善愿。随其所求而与授记。世尊。彼佛世尊。复为修学大乘诸人。说我舍利所作变化本起因缘。过去久远有佛世尊号字某甲。般涅槃后刀兵疾病饥饿劫起。我等尔时于其劫中受诸苦恼。是佛舍利为我等故。作种种神足师子游戏。是故我等即得发阿耨多罗三藐三菩提心。种诸善根精勤修集于六波罗蜜如上广说。佛告寂意菩萨。善男子。尔时宝海梵志。在宝藏佛所诸天大众人非人前。寻得成就大悲之心广大无量。作五百誓愿已。复白佛言。世尊。若我所愿不成不得己利者。我则不于未来贤劫重五浊恶。互共斗诤。末世盲痴无所师咨无有教诫。堕于诸见大黑闇中作五逆恶。如上说中成就所愿作于佛事。我今则舍菩提之心。亦不愿于他方佛土殖诸善根。世尊。我今如是专心。不以是善根成阿耨多罗三藐三菩提。亦不愿求辟支佛乘。亦复不愿作声闻乘天王人王贪乐五欲生天人中。不求乾闼婆阿修罗迦楼罗紧那罗摩睺罗伽夜叉罗刹诸龙王等。以是善根不求如是诸处。世尊。若得大富以施为因。若得生天以戒为因。若得大智以广学为因。若断烦恼以思惟为因。如佛言曰。如是等事皆是己利功德之人。则能随其所求皆悉得之。世尊。若我善根成就得己利者。我之所有布施持戒。多闻思惟悉当成就。以是果报皆为地狱一切众生。若有众生堕阿鼻地狱。以是善根当拔济之令生人中。闻佛说法即得开解。成阿罗汉速入涅槃。是诸众生若业报未尽。我当舍寿入阿鼻狱代受苦恼。愿令我身数如一佛世界微尘。一一身如须弥山等。是一一身觉诸苦乐。如我今身所觉苦乐。一一身受如一佛世界微尘数等。种种重恶苦恼之报。如今一佛世界微尘等。十方诸佛世界所有众生。作五逆恶起不善业。乃至当堕阿鼻地狱。若后过如一佛世界微尘等大劫。十方诸佛世界微尘数等所有众生。作五逆恶起不善业。当堕阿鼻地狱者。我当为是一切众生。于阿鼻地狱代受诸苦令不堕地狱。值遇诸佛咨受妙法。出于生死入涅槃城。我今要当代是众生。久久常处阿鼻地狱。复次如一佛世界微尘数等。十方世界所有众生恶业成就。当必受果堕火炙地狱。如阿鼻地狱。所说炙地狱。摩诃卢獦地狱。逼迫地狱。黑绳地狱。想地狱。及种种畜生饿鬼贫穷。夜叉拘槃茶毗舍遮阿修罗迦楼罗等。皆亦如是。世尊。若有如一佛世界微尘数等。十方世界。所有众生。成就恶业。必当受报生于人中。聋盲喑哑无手无脚。心乱失念食啖不净。我亦当代如是众生。受于诸罪如上所说。复次若有众生堕阿鼻地狱受诸苦恼。我当久久代是众生受诸苦恼。如生死众生所受阴界诸入。畜生饿鬼贫穷。夜叉拘办茶毗舍遮阿修罗迦楼罗等。皆亦如是。世尊。若我所愿成就逮得己利。成阿耨多罗三藐三菩提。如上所愿者。十方无量无边阿僧祇世界。在在处处现在诸佛。为众生说法悉当为我作证。亦是诸佛之所知见。世尊。惟愿今者与我阿耨多罗三藐三菩提记。于贤劫中人寿百二十岁时成佛出世。如来应供正遍知乃至天人师佛世尊。世尊。若我必能成就如是佛事如我愿者。令此大众及诸天龙阿修罗等若处地虚空。唯除如来。其余一切皆当涕泣。悉于我前头面作礼赞言。善哉善哉。大悲成就无能及也。得念甚深为诸众生生是深悲。发坚固誓愿。汝今所作不由他教。以专心大悲覆护一切。摄取五逆诸不善人。汝之善愿我今悉知。汝初发阿耨多罗三藐三菩提心时。已为众生作大良药。为作归依拥护舍宅。为令众生得解脱故作是誓愿。汝今所愿得己利者。如来为汝授阿耨多罗三藐三菩提记。说是语已。时转轮圣王无量清净。寻从座起悲泣泪出。叉手合掌向是梵志。头面敬礼。而说偈言。
