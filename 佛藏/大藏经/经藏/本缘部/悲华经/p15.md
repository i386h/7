<!-- { "loadSidebar": true } -->
　　善男子。尔时宝海梵志有三亿弟子。在园门外一处而坐。教余众生受三归依。令发阿耨多罗三藐三菩提心者。善男子。尔时梵志劝诸弟子作如是言。汝等今者应发阿耨多罗三藐三菩提心。取佛世界。今于佛前如心所求便可说之。是三亿人中有一人名曰树提。作如是言。尊者。云何菩提。云何助菩提法。云何菩萨修行菩提。云何系念得于菩提。尔时其师报言。摩纳。如汝所问。菩提者。即是菩萨之所修集四无尽藏。何等为四。所谓无尽福德藏。无尽智藏。无尽慧藏。无尽佛法和合藏。善男子。是名菩提。摩纳如佛所说助菩提法。所谓摄取助清净度生死法门。善男子。舍财即是助菩提法。以调伏众生故。持戒即是助菩提法。随其所愿得成就故。忍辱即是助菩提法。三十二相八十种随形好具足故。精进即是助菩提法。具足一切诸事故。禅定即是助菩提法。其心当得善调伏故。智慧即是助菩提法。以知一切诸烦恼故。多闻即是助菩提法。得无阂辩故。福德即是助菩提法。一切众生之所须故。智即是助菩提法。成就无阂智故。寂灭即是助菩提法。柔软善心得成就故。思惟即是助菩提法。成就断疑故。慈心即是助菩提法。成就无阂心故。悲心即是助菩提法。教化众生无厌足故。喜心即是助菩提法。于正法中生爱乐故。舍心即是助菩提法。成就断于爱憎法故。听法即是助菩提法。成就灭五盖故。出世即是助菩提法。成就舍除一切世间故。阿兰若是助菩提法。所作不善灭使不生。所有善根多增长故。念是助菩提法。成就护持故。意是助菩提法。成就分别诸法故。持是助菩提法。成就思议寤醒故。念处即是助菩提法。分别身受心法成就故。正勤即是助菩提法。以离一切不善法修行一切善法增广故。如意足是助菩提法。成就身心轻利故。诸根即是助菩提法。摄取诸根成就故。诸力即是助菩提法。摧灭一切烦恼故。觉是助菩提法。觉知实法故。六和即是助菩提法。调伏众生令清净故。摩纳。是名摄取助清净度生死法门。树提复言。尊者。如佛所说。布施果报即是大富得大眷属。护持禁戒得生天上。广博多闻得大智慧。又如佛说。思惟之法得度生死。师复报言。摩纳。若乐生死故行布施。是故大富。摩纳。若善男子善女人。心向菩提为心调伏故行布施。为心寂静故持禁戒。为心清净无有爱浊故求多闻。为大悲故思惟修道。其余诸法智慧方便成就助求。摩纳。是名助菩提法。如是修行即是系念得菩提也。摩纳。如是菩提今应生欲。是道清净应专心作愿。是道无浊心清净故。是道正直无有谄曲断烦恼故。是道安隐乃至能到涅槃城故。汝等今应作大善愿。取庄严佛土随意所求净及不净。善男子。尔时树提摩纳。在宝藏佛前。右膝著地长跪叉手。前白佛言。世尊我今发阿耨多罗三藐三菩提心。此不净世界所有众生。少于贪淫嗔恚愚痴。不犯非法心无爱浊无怨贼想。舍离悭吝嫉妒之心。离邪见心安住正见。离不善心求诸善法。离三恶心求三善道。于三福处成就善根。于三乘法精勤修集尔时我当成无上道。世尊。若我所愿成就得己利者。令我两手自然而出白色龙象。作是言已佛神力故。其两手中即出龙象。其色纯白七处到地。见是事已告言。龙象。汝等今者可至虚空去此不远。遍雨此界八德香水。觉悟此界一切众生。若有众生得遇一渧闻其香气悉断五盖。所谓淫欲嗔恚眠睡掉悔疑盖。作是语已。尔时龙象在虚空中。周旋速疾犹如力士善射放箭。是二龙象所作诸事悉成就已。复还来至摩纳前住。尔时树提见是事已心大欢喜。善男子。尔时宝藏如来即告摩纳。善男子。未来之世过一恒河沙等阿僧祇劫。入第二恒河沙阿僧祇劫。是时有劫名音光明。此佛世界转名和合音光明。汝于是中成阿耨多罗三藐三菩提。号宝盖增光明如来应正遍知明行足善逝世间解无上士调御丈夫天人师佛世尊。善男子。尔时树提。头面著地礼于佛足。宝藏如来即为树提。而说偈言。
　　其心离垢　　清净且起
　　今已授记　　能令无量
　　亿数众生　　净第一道
　　于当来世　　调御天人

　　善男子。尔时树提闻是偈已生大欢喜。即起合掌前礼佛足。去佛不远复坐听法。三亿弟子除一千人。其余咸共同声发愿。于此世界成阿耨多罗三藐三菩提。尔时宝藏如来皆为一一授其阿耨多罗三藐三菩提记。乃至毗婆尸。尸弃。毗尸沙婆。最后成阿耨多罗三藐三菩提。其余千人悉皆读诵毗陀外典。其中最大所宗仰者。名婆由比纽。白佛言。世尊。我今所愿当于五浊恶世成阿耨多罗三藐三菩提。为此厚重贪欲嗔恚愚痴多恼众生。说于正法。时千人中复有一人字曰火鬘。作如是言。尊者婆由比纽。向见何义愿于五浊恶世之中成阿耨多罗三藐三菩提。其师报言。是菩萨大悲成就故。于五浊世成阿耨多罗三藐三菩提。尔时众生无有救护无诸善念。其心常为烦恼所乱。诸见所侵。于中成阿耨多罗三藐三菩提。乃能大益无量众生。善能为作拥护依止舍宅灯明。兼复度脱于生死大海。教令安住于正见中。使处涅槃服甘露水。是菩萨摩诃萨欲示现大悲故。愿取如是五浊恶世。善男子。尔时宝藏如来告婆由比纽言。善男子。当来之世过一恒河沙等阿僧祇劫。入第二恒河沙等阿僧祇劫。后分之中东方去此一佛世界微尘数等佛土。有世界名袈裟幢。汝于是中当成阿耨多罗三藐三菩提。号金山王如来应正遍知明行足善逝世间解无上士调御丈夫天人师佛世尊。尔时婆由比纽复白佛言。世尊。若我所愿成就得己利者。我今头面敬礼佛足。惟愿如来以百福庄严佛之两足置我顶上。善男子。尔时婆由比纽说是语已。寻时敬礼宝藏佛足。即时如来百福之足在其头上。复以此偈。而赞叹言。
　　大悲心者　　今可还起
　　智慧明利　　行菩萨道
　　为菩提故　　断除坚牢
　　诸烦恼缚　　当来成佛
　　能大利益　　无量众生

　　善男子。尔时婆由比纽闻是偈已心大欢喜。即起合掌前礼佛足。去佛不远复坐听法。
　　善男子。尔时火鬘摩纳在宝藏佛前。右膝著地长跪叉手。前白佛言。我今所愿于此世界。发阿耨多罗三藐三菩提心。若有众生三毒等分。不能专心住于善法。其心不善寿四万岁。尔时我当成阿耨多罗三藐三菩提。尔时宝藏如来告火鬘言。善男子。未来之世过一恒河沙等阿僧祇劫。入第二恒河沙等阿僧祇劫。后分之中此佛世界当名娑婆。何因缘故名曰娑婆。是诸众生忍受三毒及诸烦恼。是故彼界名曰忍土。时有大劫。名曰善贤。何因缘故劫名善贤。是大劫中多有贪欲嗔恚愚痴憍慢众生。有千世尊成就大悲出现于世。善男子。贤劫之初人寿四万岁。于千佛中最初成阿耨多罗三藐三菩提。号拘留孙如来应正遍知明行足善逝世间解无上士调御丈夫天人师佛世尊。为诸众生说三乘法。令无量众生在生死者。悉得解脱住于涅槃。善男子。尔时火鬘摩纳前礼佛足。却在一面复坐听法。
　　善男子。尔时第二摩纳字虚空在佛前坐。白佛言。世尊。我于来世次拘留孙如来之处人寿三万岁。我当成阿耨多罗三藐三菩提。尔时世尊告虚空摩纳言。善男子。当来之世过一恒河沙等阿僧祇劫。入第二恒河沙等阿僧祇劫后分。入贤劫中娑婆世界。次拘留孙佛后人寿三万岁。汝当于中成阿耨多罗三藐三菩提。号伽那迦牟尼如来应正遍知明行足善逝世间解无上士调御丈夫天人师佛世尊。有大名称遍闻世间。尔时虚空闻受记已。头面礼佛右绕三匝在佛前住。以种种华散佛身上。叉手恭敬礼以偈赞佛。
　　摄护身心　　善入禅定
　　以微妙音　　善能教诫
　　其心清净　　无有浊乱
　　虽化众生　　不坏世法
　　名称光明　　及念总持
　　百福功德　　无不增广
　　为诸众生　　示现善道
　　竖仙胜幡　　积功德山
　　持以利益　　无量众生
　　悉令一切　　功德满足
　　又与众生　　善寂灭道
　　所烧烦恼　　如须弥山
　　于三有中　　生大悲心
　　而与无量　　众生受记

　　善男子。尔时第三摩纳字毗舍掬多。在于佛前以七宝床。床上所敷綩綖茵蓐价直千万两金。于其床上置真金器盛满七宝。纯金澡灌七宝妙杖。供养世尊及比丘僧。作是施已白佛言。世尊。我未来世过一恒河沙等阿僧祇劫。第二恒河沙等阿僧祇劫后分。入贤劫中愿我成阿耨多罗三藐三菩提。尔时人民寿命损减。初入五浊所有众生厚重贪淫嗔恚愚痴悭吝嫉妒。行于邪见随恶知识。诸不善根以覆其心。于诸善根心没退失。远离正见邪命自活。伽那迦牟尼般涅槃后。正法灭已一切众生盲无慧眼无所师宗。人寿二万岁。尔时我当成阿耨多罗三藐三菩提。善男子。尔时宝藏如来赞毗舍掬多言。善哉善哉。善男子。汝今成就无上智慧。汝当初入五浊恶世。时人寿命满二万岁。盲无慧眼无所师宗。汝于是中成阿耨多罗三藐三菩提。今当号汝为大悲智慧。佛告大悲智慧菩萨。善男子。汝于来世过一恒河沙等阿僧祇劫。入第二恒河沙等阿僧祇劫后分。入贤劫中人寿二万岁。汝于尔时得成阿耨多罗三藐三菩提。号迦叶如来应正遍知明行足善逝世间解无上士调御丈夫天人师佛世尊。善男子。尔时大悲智慧菩萨。寻以头面礼于佛足却住一面。以种种华香末香涂香供养世尊。以偈赞佛。
　　人中之尊　　利益众生
　　悉能令彼　　生爱乐心
　　念定法门　　心得专一
　　我闻妙音　　心大欢喜
　　智慧方便　　无不具足
　　是故能行　　世间教化
　　又与无量　　无边众生
　　授于无上　　菩提道记
　　缘是得见　　十方诸佛
　　智慧神足　　皆悉平等
　　诸佛所有　　微妙功德
　　并及示现　　修菩萨道
　　授诸众生　　无上道记
　　若欲称赞　　不可得尽
　　是故我今　　稽首敬礼

