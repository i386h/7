<!-- { "loadSidebar": true } -->
　　尔时诸贼还得两眼。身疮平复血变为乳。俱发是言。我等今者蒙佛重恩身体安乐。报佛恩者应当速发阿耨多罗三藐三菩提心。作是唱已。一切大众异口同音而作是言。诸未安众生我当安之。诸未解脱众生我当解之。诸未度者我当度之。未得道者令得涅槃。复次如来慈悲方便神力不可思议。佛在舍卫国。尔时崛山中。有五百人止住其中。断道劫人作诸非法。如来尔时以方便力化作一人。乘大名象身著铠仗。带持弓箭手执鉾鋋。所乘大象皆以七宝而庄校之。其人亦以七宝而自庄严。珠环严具皆出光明。单独一己而入险路往至崛山。尔时山中五百群贼。遥见是人而相谓言。我等积年作贼未见此也。尔时贼主问诸人言。汝何所见。其人答言。见有一人乘大名象。被服璎珞并象乘具纯是七宝。放大光明照动天地。随路而来。兼复单独一己。我等若当擒获此人资生衣食七世无乏。尔时贼主闻是语已。心生欢喜密共唱令而作是言。慎莫斫射徐徐捉取。即前后围绕一时而发。时五百人同声唱唤尔时化人以慈悲力愍而哀伤。寻时张弓布箭射之。时五百人人被一箭。而疮苦痛难可堪忍。即皆躄地。宛转大哭起共拔箭。其箭坚固非力所堪。尔时五百人即怀恐怖。我等今者必死不疑。所以者何。而此一人难为抗对由来未有。即共同声说偈问曰。
　　卿是何等人　　为是咒术力
　　为是龙鬼神　　一箭射五百
　　苦痛难可陈　　我等身归依
　　为我出毒箭　　随顺不敢违

　　尔时化人。说偈答曰。
　　斫疮无过恶　　射箭无过怒
　　是壮莫能拔　　唯从多闻除

　　尔时化人说是偈已。即复佛身。放大光明遍照十方。一切众生遇斯光者。盲者得睹。瘘者得申。拘躄者得手足。若邪迷者得睹真言。总要而言。诸不称意皆得如愿。
　　尔时如来为五百人示教利喜。说种种法。时五百人闻法欢喜。身疮平复血反为乳。寻时即发阿耨多罗三藐三菩提心。即共同声而说偈言。
　　我等已发心　　广利诸众生
　　应当常恭敬　　随顺诸佛学
　　念佛慈悲力　　拔苦身心安
　　应当念佛恩　　菩萨及善友
　　师长及父母　　及诸众生类
　　怨亲心平等　　恩德无有二

　　尔时虚空中。欲界诸天憍尸迦等。雨众天华作天伎乐。供养如来。异口同音而说偈言。
　　我等先世福　　光明甚严饰
　　众妙供养具　　利益于一切
　　世尊甚难遇　　妙法亦难闻
　　宿殖众德本　　今遇释中神
　　我等念佛恩　　亦当发道心
　　我今得见佛　　所有三业善
　　为诸众生故　　回向无上道

　　尔时诸天说是偈已绕百千匝。头面礼佛飞空而去。
　　复次如来方便慈善根力不可思议。尔时毗舍离国有一婆罗门。执著邪见贪著我慢。舍利弗大目揵连往到其家。说法慰喻而不信受。执著邪论。其家大富财宝无量。家无有子。一旦崩亡财贿没官。思惟是已。奉祠诸山及诸树神。过九十日其妇便觉有娠。月满生男。其儿端正人相具足。父母爱念众人宗敬。至年十二。共诸等侣出外游观。道逢醉象驰奔践踏。即便命终。父母闻之举声大哭。自投于地生狂痴心。尘土坌身自拔头发而作是言。一何薄命生亡我珍。前趣儿所抱持死尸。举声恸哭绝而复稣。心发狂痴裸形而行得睹如来。如来以慈善根力化作其儿。
　　尔时父母即前抱持欢喜无量。狂痴即灭还得本心。如来尔时即为说法。因闻法故即发阿耨多罗三藐三菩提心。
　　复次如来慈善根力不可思议。尔时流离王起四种兵伐舍维国。得诸释子穿坑埋之。坑悉齐腋令不动摇。过一七已。如来尔时以慈善根力即化其地变成浴池。其浴池水具八功德。有妙香花。所谓波头摩花。分陀利花。青黄赤白。大如车轮充满其中。异类众鸟相和悲鸣。时诸释子见是事已心生欢喜。寻发阿耨多罗三藐三菩提心。发菩提心已。时流离王即以酒饮五百黑象极令奔醉。脚著铁甲鼻系利剑。即声恶鼓。放诸群象踏诸释子。身诸肢节皮骨糜碎。狼籍在地。以如来慈悲力故身心安乐。身心安乐故发菩提心。以发菩提心故。于诸众生得平等心。心平等故不生嗔恚。心不嗔恚故命终生天。得生天已即以天眼却观本缘。寻相谓言。我等蒙佛慈恩。得生于天。七宝宫殿名衣上服身诸光明。微妙伎乐一切乐具。皆是如来神力。是故我等发大悲心利益众生。随有佛法所流布处。若城邑聚落山林树下宫殿舍宅有读诵书写解说其义随流布处称意供给令无乏少。若有刀兵疾疫饥馑。我等应当昼夜拥护心不舍离。尔时诸天发是愿已。身命色力光明晃耀复倍于常。欢喜踊跃飞空而去。
　　复次如来方便慈善根力不可思议。尔时流离王伐舍维国。毁害诸释种已。选诸释女。择取端正才能过人。各无数伎取五百人前后围绕。作倡伎乐还归本国。夫人婇女升正殿上。结加趺坐告大众言。我今快乐称善无量。时诸释女问流离王言。汝今云何快乐。答言。我得胜怨。诸释女言。汝不得胜。假使汝国一切四兵。不敌于我释种一人。然我释种是佛弟子。不与物诤令汝得胜。若起恶者。汝前后三四起兵向舍维国。而常退缩。汝第一往时。我诸释种而作是言。此流离王。不识恩分反生恶逆。若我等与彼战者。贤愚不别皂白不明。我等今者。宜应恐怖令彼退散。即立誓令。今者诸人。齐共射之令箭莫伤。即起四兵往逆流离。去四十里挽弓射之。箭箭相续筈筈相拄。时流离王见是事已。即怀恐怖退还归去。过九十日。复起四兵伐诸释种。尔时诸释寻共议言。流离恶人不知惭愧。而复更来欲相危害。尔时诸释复立誓限。今日诸人齐共射铠莫令伤人。时诸释种齐共射之。悉令诸人所著铠仗钾钾断坏裸身而住。时流离王心怀怖惧。即集诸臣而共议言。我等今者恐不全济。中有第一大臣白大王言。是诸释种皆佛弟子。持不杀戒修行慈悲。若不尔者。我等身命久已殒灭。王言。审如是者更可前进。
　　尔时诸释[僉*殳]手而住。流离军马遂至逼近。诸释种中有一婆罗门。语诸释子。今衰祸至云何俨然。诸释答言。我等今者不与物诤。若与彼诤非佛弟子。时婆罗门即嫌其言。踊出释前。与流离战一箭射七。未久之间伤杀转多。流离四兵即还却退。时诸释种复作是念。我等今者。不应与是恶人共为徒党。即集释众。共摈出是婆罗门种。既摈出已。流离四兵坏舍维国。以是因缘令汝得胜。时流离王即生惭愧。唤旃陀罗。即刵耳鼻截断手足。断手足已。即以车载弃于冢间。时诸释女宛转无复手足。悲号酸切苦毒缠身余命无几。时诸释女各称父母兄弟姊妹者。或复称天唤地者。苦切无量。惟其中有第一释女告诸女言。姊妹当知。我曾从佛闻。若有一人能于运急之中发于一念念佛至心归命者。即得安隐各称所愿。时五百释女。异口同音至心念佛。南无释迦牟尼多陀阿伽度阿罗诃三藐三佛陀。复更唱言。苦哉苦哉。痛哉痛哉。呜呼婆伽婆修伽陀。作是唱时。于虚空中。以如来慈善根力故。起大悲云雨大悲雨。雨诸女人身。既蒙雨已。身体手足还生如故。诸女欢喜俱唱是言。如来慈父无上世尊。世间妙药世间眼目。于三界中能拔其苦施与快乐。所以者何。我等今者得脱苦难。我等今者当念佛恩。当念报恩。诸女念言。当以何事而报佛恩。如来身者金刚之身。常住之身。无饥渴身。微妙色身。悉是具足百千禅定根力觉道不可思议三十二相八十种随形之好具二庄严住大涅槃。等视众生如罗睺罗。怨亲等观亦不望报。我等今者欲报佛恩。当共出家修持禁戒护持正法。思惟是已即求衣钵。往诣王园比丘尼精舍求索出家。时有六群比丘尼。见诸释女年时幼稚美色端正。今云何能舍此难舍而共出家。我等当为说世间五欲快乐。待年限过然后出家。不亦快乎。彼若还俗。必以衣钵奉施我等。思惟是已。于释女前。即以上事向诸女说。诸女闻已心怀苦恼。此安隐处。云何有大恐怖。如肴膳饮食和以毒药。此比丘尼所说亦复如是。世间五欲多诸过患。我已具知。云何而反赞叹其美。而劝我等还归本家在于五欲。作是语已。举声大哭还出僧房。时有比丘尼。名曰华色。即问诸女何为啼哭。诸女答言。不果所愿。比丘尼言。汝愿何等。答言。愿欲出家不蒙听许。时华色比丘尼问言。汝欲出家者。我能度汝。诸女闻已心生欢喜。即便随从度为弟子。时诸释女既蒙听许。悲喜交集而作是言。和上当知。我等在家众苦非一。亲族丧亡。割削耳鼻截断手足祸患滋甚。
　　尔时和上报诸弟子。汝等辛苦何足言耶。我在家时。荷负众苦其事众多。时诸释女长跪白师。愿说在家众苦因缘。
　　尔时华色比丘尼。即入三昧。以神通力。放大光明照阎浮提。请召有缘天龙鬼神人及非人。于大众中即自说言。我在家时。是舍卫国人。父母嫁我与北方人。彼国风俗。其妇有娠。垂欲产时还父母家。如是次第数年生子。后复有娠。垂产之日皆乘车马。夫妻相将归父母家。中路有河其水瀑长。其路旷绝多诸贼难。既至河已不能得渡住宿岸边。于初夜时我腹卒痛即便起坐未久之间。即便娩身生一男儿。岸边草中有大毒蛇。闻新血香即来趣我。未至我所。我夫及奴眠在道中。蛇至奴所寻便螫杀。前至夫所。夫眠不觉亦螫杀夫。我时唱唤蛇来蛇来。唤夫不应夫奴已死。尔时毒蛇亦螫牛马。至日出已。其夫身体膀胀烂坏。骨节解散狼籍在地。忧悲恐怖闷绝躄地。举声大哭以手捶胸。自拔头发尘土坌身。寻复闷绝举身投骨。如是忧苦经留数日。独在岸边。其水渐小。荷负小儿以手牵持。其新产者以裙盛之。衔著口中即前入水。正到河半反视大儿见一猛虎奔走驰逐。开口唱唤口即失裙。婴儿没水。以手探摸而竟不获。其背上者失手落水寻复没丧。其岸上者为虎所食。我见是已心肝分裂。口吐热血举声大哭。怪哉怪哉。我今一旦见此祸酷。即到岸上闷绝躄地。未久之间有大伴至。尔时伴中有一长者。是我父母旧所知识。我即前问父母消息。尔时长者即答我言。汝父母家昨夜失火。所烧荡尽父母亦丧。我闻是已闷绝躄地良久乃稣。未久之间。有五百群贼即坏众伴。尔时贼主便将我去。作贼主妇法常使守门。若有缓急为人所逐。须速开门。后于一时夫与群贼共行抄劫。
　　尔时财主王及聚落。并力驰逐即还其家。尔时其妇在其舍内娩娠生子。夫在门外再三唤已内无人开门。
