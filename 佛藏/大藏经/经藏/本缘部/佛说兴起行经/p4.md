<!-- { "loadSidebar": true } -->
　　闻如是。一时佛在阿耨大泉。与大比丘众五百人俱。皆是阿罗汉。六通神足。唯除一比丘。阿难也。是时佛告舍利弗。往昔过去世。于罗阅只城。有长者名曰须檀。大富多饶。财宝象马七珍。僮仆侍使。产业备足。子名须摩提。其父须檀。奄然命终。须摩提有异母弟。名修耶舍。摩提心念。我当云何设计不与修耶舍分。须摩提复念。唯当杀之。乃得不与耳。须摩提语修耶舍。大弟共诣耆阇崛山上。有所论说去来。修耶舍曰可尔。须摩提。即执弟手上山。既上山已。将至绝高崖头。便推置崖底。以石堆之。便即命绝。佛语舍利弗。汝知尔时长者须檀者不。则今父王真净是也。尔时子须摩提者。则我身是。弟修耶舍者。则今地婆达兜是。佛语舍利弗。我尔时贪财害弟。以是罪故。无数千岁。在地狱中烧煮。为铁山所堆。尔时残缘。今虽得阿惟三佛。故不能免此宿对。我于耆阇崛山经行。为地婆达兜。举崖石长六丈广三丈。以掷佛头。耆阇崛山神。名金埤罗。以手接石。石边小片。迸堕中佛脚拇指。即破血出。于是世尊。即说宿命偈曰。
　　我往以财故　　杀其异母弟
　　推著高崖下　　以石堆其上
　　以是因缘故　　久受地狱苦
　　于其地狱中　　为铁山所堆
　　由是残余夭　　地婆达下石
　　崖片落伤脚　　破我脚拇指
　　因缘终不朽　　亦不著虚空
　　当护三因缘　　莫犯身口意
　　今我成尊佛　　得为三界将
　　阿耨大泉中　　说此先世缘

　　佛语舍利弗。汝观如来。众恶已尽。诸善普具。诸天龙神。帝王臣民。一切众生。皆欲度之。尚有宿缘。不能得免。况复愚冥未得道者。舍利弗等。当学如是。莫犯身口意。佛说是已。舍利弗及五百罗汉。阿耨大龙王天龙鬼神干沓和阿须伦迦楼罗甄陀罗摩休勒。闻佛所说。欢喜受行。

　　佛说婆罗门女栴沙谤佛缘经第八

　　闻如是。一时佛在阿耨大泉。与大比丘众五百人俱。皆是罗汉。六通神足。除一比丘。阿难也。佛告舍利弗。往昔阿僧祇劫前。尔时有佛。号名尽胜如来至真等正觉明行成为善逝世间解无上士道法御天人师号佛世尊。时在波罗奈国。与大比丘六万八千众。皆是罗汉。舍利弗。尔时尽胜如来。有两种比丘。一种比丘。名无胜。一种比丘。名常欢。无胜比丘者。六通神足也。常欢比丘者。结使未除。尔时波罗奈城。有长者名大爱。有象马七宝。资财无极。大爱长者有妇。名曰善幻。端正无比。两种比丘。往来其家。以为檀越。善幻妇者。供养无胜比丘。衣被饮食。床卧医药。四事无乏。供养常欢。至为微薄。何以故。无胜比丘。断于诸漏。六通具足。常欢比丘。结使未尽。未成道故也。常欢比丘。见无胜比丘偏受供养。兴嫉妒意。横生诽谤曰。无胜比丘。与善幻通。不以道法供养。自以恩爱供养耳。佛语舍利弗。汝知尔时尽胜如来弟子常欢者不。则我身是。欲知善幻妇人者。则今婆罗门女名栴沙者是。佛语舍利弗。我尔时无故诽谤无胜罗汉。以是罪故。无数千岁。在地狱中。受诸苦痛。今虽得佛为六师等。诸比丘众。漏尽未尽。及诸王臣民。清信士女。说法时。以余殃故。多舌童女。带杅起腹。来至我前曰。沙门何以不自说家事。乃说他事为。汝今日独自乐。不知我苦耶。何以故。汝先共我通。使我有娠。今当临月事须酥油。养于小儿。尽当给我。尔时众会。皆低头默然。时释提桓因。侍后扇佛。以神力化作一鼠。入其衣里。啮于带杅。忽然落地。尔时诸四部弟子。及六师徒等。见杅堕地。皆大欢喜。扬声称庆。欣笑无量。皆同音骂曰。汝死赤吹。罪物何能兴此恶意。诽谤清净无上正真。此地无知。乃能容载如此恶物也。诸众各说是时地即为劈裂。焰火踊出。女便堕中。径至阿鼻大泥犁中。大众见此女现身堕泥犁。阿阇世王。便惊恐。衣毛为竖。即起叉手长跪白言。此女所堕。今在何处。佛答大王。此女所堕。名阿鼻泥犁。阿阇世王。复问佛。此女不杀人。亦不偷盗。直妄语。便堕阿鼻耶。佛语阿阇世王。我所说缘法。有上中下身口意行。阿阇世王复问。何者为重。何者为中。何者为下。佛语阿阇世王。意行最重。口行处中。身行在下。阿阇世王复问佛。佛答曰。身行粗现。此事可见。口行者耳所闻。此二事者。世间所闻见。佛语大王。意行者。设发念时。无闻见者。此是内事众行。为意钉所系。王复问佛。意不可见。云何独系意钉耶。佛答王曰。若男子女人。设欲身行杀盗淫者。先当思惟。朝中人定。何时可行也。思惟何处可往。佛复语王。夫人作行。先心计挍。然后施行。是故系于意钉。不在身口也。佛复语王。是口行者。欲行口行时。先意思惟。若在大会。讲论法时。若在都坐断当律时。设问我者。我当违反彼说此间非是已事。若有是语者。我当反之。此受他意气故。作是语耳。若行此三事不著者。复更作计。当往斗之曰。彼欲杀汝。破汝坏汝。汝当随我语。莫信他人。若作此两舌者。成于虚伪。灭其正法。命终之后。堕于泥犁。佛语王。是故口行系于意钉。不系身口。王复问佛。何以故。佛答王曰。身三口四。皆系意钉。意不念者。身不能独行。是故身口系意钉。于是世尊。即说偈曰。
　　意中熟思惟　　然后行二事
　　佯惭于身口　　未曾愧心意
　　先当惭于意　　然后耻身口
　　此二不离意　　亦不能独行

　　于是阿阇世王。闻佛说法。涕泣悲感。佛问王。王何为涕王答曰。为众生无智不解三事。恒有损减。是故悲耳。此众生但谓身口为大。不知意为深奥。世尊。我本谓身口为大意为小。今从佛闻。乃知意为大。身口为小。佛问王曰。本何以知身口大意为小。今方云意大身口小耶。王复白佛。夫人杀生。人皆见之。若偷盗淫侄。亦人所见。此身三事。天下尽见。口行妄语。恶口两舌。言不至诚。此口四事。天下所闻。意家三事。非耳所闻。非眼所见。是故众生。以眼见耳闻为大。今闻佛说乃知心意为大身口为小。以是故。身口二事。系于意钉。佛复问王。云何知意钉为大。身口二事。系于意钉。王白佛言。此多舌女人。欲设谤毁。先心思念。当以系。杅起腹。在大众中。说是辈事。又闻佛说。是故我知意大身口小。佛语大王。今云何解意大身口小。王答曰。设欲行事。先心发念。然后身口行之。是故知意大身口小。佛言。善哉善哉。大王。善解此事。常当学此。意大身口小。说是法时。众中八十比丘。漏尽意解。二百比丘。得阿那含道。四百比丘。得斯陀含道。八百比丘。得须陀洹道。八万天与人皆得法眼净。十万人及非人。皆受五戒。二十万鬼神。受三自归。于是世尊。说宿缘偈言。
　　尽胜如来时　　我比丘多欢
　　毁谤于无胜　　堕于地狱久
　　以是残因缘　　多舌童女来
　　在于大众中　　前立谤毁我
　　宿对终不灭　　亦不著虚空
　　当护三因缘　　莫犯身口意
　　今我成佛道　　得为三界将
　　阿耨大泉中　　自说先世缘

　　佛语舍利弗。汝观如来。众恶已尽。诸善普具。诸天龙鬼神帝王臣民。一切众生。皆欲度之。尚不免此宿缘。况汝愚冥未得道者。舍利弗。当护身口意。佛说是已。舍利弗。及五百罗汉。阿耨大龙王八部鬼神。闻佛所说。欢喜受行。

　　佛说食马麦宿缘经第九

　　闻如是。一时佛在阿耨大泉。与大比丘众五百人俱。皆是罗汉。六通神足。佛告舍利弗。过去久远世。时佛名毗婆叶如来至真等正觉明行成为善逝世间解无上士道法御天人师号佛世尊。在槃头摩跋城中。与大比丘众十六万八千人俱。王名槃头。与群臣庶民清信士女。以四事供养毗婆叶如来及众终已无乏。尔时城中。有婆罗门。名因提耆利。博达梵志四围典籍。亦知尼揵算术及婆罗门戒。教五百童子。王设会先请佛。佛便默然许之。王还具馔。种种浓美及设床座。氍氀毾[登*毛]办已毕。王执香炉。于座上长跪启曰。今时已到。唯愿屈尊。时毗婆叶佛。见时已至。便敕大众。著衣持钵。当就王请。大众围绕。往诣王宫。就座而坐。王即下食。手自斟酌。种种肴膳。尔时有一比丘。名曰弥勒。时病不行。佛及大众。食已各还。还时皆为诸病比丘请食。过梵志山。见食香美。便兴妒嫉意曰。此髡头沙门。正应食马麦。不应食此甘馔之供。告诸童子。汝等见此髡头道人。食于甘美肴膳不。诸童子曰。尔实见。此等师主。亦应食马麦。佛语舍利弗。汝知尔时山王婆罗门不。则我身是。尔时五百童子者。今五百罗汉是。尔时病比丘弥勒者。则今弥勒菩萨是。佛语舍利弗。我尔时兴妒嫉。意言是辈不应食。甘膳正应食马麦耳。及卿等亦云如是。以是因缘我及卿等。经历地狱无数千岁。今虽成佛。尔时残缘。我及卿等。于毗兰邑。故食马麦九十日。我尔时不言与佛马麦。但言与比丘。以是故。我今得食捣麦仁以卿等加言。当与佛麦故。今日卿等。食著皮麦耳。于是世尊。说宿缘偈言。
　　我本为梵志　　所学甚广博
　　教授五百童　　在于树园中
　　在毗叶佛世　　形骂诸比丘
　　不应食粳粮　　正应食马麦
　　汝等童子说　　实如师所道
　　并及此等师　　亦应食马麦
　　以是因缘故　　久受地狱苦
　　尔时残余殃　　亦五百比丘
　　婆罗门时请　　当会毗兰邑
　　与卿食马麦　　九十日不减
　　因缘终不朽　　亦不著虚空
　　当护三因缘　　莫犯身口意
　　今我成佛道　　得为三界将
　　阿耨大泉中　　自说先世缘

　　佛语舍利弗。汝观如来。众恶已尽。诸善普具。诸天龙神帝王臣民。一切众生。皆欲度之。尚不能得免。宿世余殃。况愚冥未得道者。佛语舍利弗。当学护三因缘。莫犯身口意。舍利弗。当学如是。佛说是已。舍利弗。及五百罗汉。阿耨大龙王八部鬼神。闻佛所说。欢喜受行。

　　佛说苦行宿缘经第十

