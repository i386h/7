<!-- { "loadSidebar": true } -->
　　尔时提婆达　　见佛德殊胜
　　内心怀嫉妒　　退失诸禅定
　　造诸恶方便　　破坏正法僧
　　登耆阇崛山　　崩石以打佛
　　石分为二分　　堕于佛左右
　　于王平直路　　放狂醉恶象
　　震吼若雷霆　　勇气奋成云
　　横泄而奔走　　逸越如暴风
　　鼻牙尾四足　　触则莫不摧
　　王舍城巷路　　狼藉杀伤人
　　横尸而布路　　髓脑血流离
　　一切诸士女　　恐怖不出门
　　合城悉战悚　　但闻惊唤声
　　有出城驰走　　有窟穴自藏
　　如来众五百　　时至而入城
　　高阁窗牖人　　启佛令勿行
　　如来心安泰　　怡然无惧容
　　唯念贪嫉苦　　慈心欲令安
　　天龙众营从　　渐至狂象所
　　诸比丘逃避　　唯与阿难俱
　　犹法种种相　　一自性不移
　　醉象奋狂怒　　见佛心即醒
　　投身礼佛足　　犹若太山崩
　　莲花掌摩顶　　如日照乌云
　　跪伏佛足下　　而为说法言
　　象莫害大龙　　象与龙战难
　　象欲害大龙　　终不生善处
　　贪恚痴迷醉　　难降佛已降
　　是故汝今日　　当舍贪恚痴
　　已没苦淤泥　　不舍转更深
　　彼象闻佛说　　醉解心即悟
　　身心得安乐　　如渴饮甘露
　　象已受佛化　　国人悉欢喜
　　咸叹唱希有　　设种种供养
　　下善转成中　　中善进增上
　　不信者生信　　已信者深固
　　阿阇世大王　　见佛降醉象
　　心生奇特想　　欢喜倍增敬
　　如来善方便　　现种种神力
　　调伏诸众生　　随力入正法
　　举国修善业　　犹如劫初人
　　彼提婆达兜　　为恶自缠缚
　　先神力飞行　　今堕无择狱

　　　　佛所行赞庵摩罗女见佛品第二十二

　　世尊广化毕　　而生涅槃心
　　发于王舍城　　诣巴连弗邑
　　到已住于彼　　娑吒利支提
　　彼是摩竭提　　边邑附庸国
　　国主婆罗门　　多闻明经典
　　瞻相土安危　　国之仰观师
　　摩竭王遣使　　敕告彼仰观
　　命起于牢城　　以备于强邻
　　世尊记彼地　　天神所保持
　　于中起城郭　　永固不危亡
　　仰观心欢喜　　共养佛法僧
　　佛出彼城门　　往诣恒河滨
　　仰观深敬佛　　名为瞿昙门
　　恒河侧人民　　皆出迎世尊
　　兴种种供养　　各严船令渡
　　世尊以船多　　偏受违众心
　　即以神通力　　隐身及大众
　　忽从此岸没　　而出于彼岸
　　以乘智慧船　　广济于众生
　　缘斯德力故　　济河不凭舟
　　恒河侧人民　　同声唱奇哉
　　咸言名此津　　名为瞿昙津
　　城门瞿昙门　　津名瞿昙津
　　斯名流于世　　历代共称传
　　如来复前行　　至彼鸠梨村
　　说法多所化　　复至那提村
　　人民多疫死　　亲戚悉来问
　　诸亲疫死者　　命终生何所
　　佛善知业报　　悉随问记说
　　前至鞞舍离　　住于庵罗林
　　彼庵摩罗女　　承佛诣其园
　　侍女众随从　　庠序出奉迎
　　善执诸情根　　身服轻素衣
　　舍离庄严服　　自沐浴香花
　　犹世贞贤女　　洁素以祠天
　　端正妙容姿　　犹天玉女形
　　佛遥见女来　　告诸比丘众
　　此女极端正　　能留行者情
　　汝等当正念　　以慧镇其心
　　宁在暴虎口　　狂夫利剑下
　　不于女人所　　而起爱欲情
　　女人显恣态　　若行住坐卧
　　乃至画像形　　悉表妖姿容
　　劫夺人善心　　如何不自防
　　现啼笑喜怒　　纵体而垂肩
　　或散发髻倾　　犹尚乱人心
　　况复饰容仪　　以显妙姿颜
　　庄严隐陋形　　诱诳于愚夫
　　迷乱生德想　　不觉丑秽形
　　当观无常苦　　不净无我所
　　谛见其真实　　灭除贪欲想
　　正观于自境　　天女尚不乐
　　况复人间欲　　而能留人心
　　当执精进弓　　智慧锋利箭
　　被正念重铠　　决战于五欲
　　宁以热铁枪　　贯彻于双目
　　不以爱欲心　　而观于女色
　　爱欲迷其心　　炫惑于女色
　　乱想而命终　　必堕三恶道
　　畏彼恶道苦　　不受女人欺
　　根不系境界　　境界不系根
　　于中贪欲想　　由根系境界
　　犹如二耕牛　　同一轭一鞅
　　牛不转相缚　　根境界亦然
　　是故当制心　　勿令其放逸
　　佛为诸比丘　　种种说法已
　　彼庵摩罗女　　渐至世尊前
　　见佛坐树下　　禅定静思惟
　　念佛大悲心　　哀受我树林
　　端心敛仪容　　止素妖冶情
　　恭形心纯至　　稽首接足礼
　　世尊命令坐　　随心为说法
　　汝心已纯静　　表彻外德容
　　壮年丰财宝　　备德兼姿颜
　　能信乐正法　　是则世之难
　　丈夫宿智慧　　乐法非为奇
　　女人情志弱　　智浅爱欲深
　　而能乐正法　　此亦为甚难
　　人生于世间　　唯应法自娱
　　财色非常宝　　唯正法为珍
　　强良病所坏　　少壮老所迁
　　命为死所困　　行法无能侵
　　所爱莫不离　　不爱而强邻
　　所求不随意　　唯法为从心
　　他力为大苦　　自在力为欢
　　女人悉由他　　兼怀他子苦
　　是故当思惟　　厌离于女身
　　彼庵摩罗女　　闻法心欢喜
　　坚固智增明　　能断于爱欲
　　即自厌女身　　不染于境界
　　虽耻于陋形　　法力劝其心
　　稽首而白佛　　已蒙尊摄受
　　哀受明供养　　令满其志愿
　　佛知彼诚心　　兼利诸群生
　　默然受其请　　令即随欢喜
　　视听转增明　　作礼而还家

　　　　佛所行赞卷第四



　　　　佛所行赞卷第五(亦云佛本行经)

　　　　马鸣菩萨造
　　　　北凉天竺三藏昙无谶译

　　神力住寿品第二十三

　　尔时鞞舍离　　诸离车长者
　　闻世尊入国　　住庵摩罗园
　　有乘素车舆　　素盖素衣服
　　青赤黄绿色　　其众各异仪
　　导从翼前后　　争涂竞路前
　　天冠衮花服　　宝饰以庄严
　　威容盛明曜　　增晖彼园林
　　除舍五威仪　　下车而步进
　　息慢而形恭　　顶礼于佛足
　　大众围绕佛　　如日重轮光
　　离车名师子　　为诸离车长
　　德貌如师子　　位居师子臣
　　灭除师子慢　　受诲释师子
　　汝等大威德　　名族美色容
　　能除世憍慢　　受法以增明
　　财色香花饰　　不如戒庄严
　　国土丰安乐　　唯以汝等荣
　　荣身而安民　　在于调御心
　　加以乐法情　　令德转崇高
　　非薄土群鄙　　而能集众贤
　　当日新其德　　抚养于万民
　　导众以明正　　如牛王涉津
　　若人能自念　　今世及后世
　　唯当修正戒　　福利二世安
　　为众所敬重　　名称普流闻
　　仁者乐为友　　德流永无疆
　　山林宝玉石　　皆依地而生
　　戒德亦如地　　众善之所由
　　无翅欲腾虚　　渡河无良舟
　　人而无戒德　　济苦为实难
　　如树美花果　　针刺难可攀
　　多闻美色力　　破戒者亦然
　　端坐胜堂阁　　王心自庄严
　　净戒功德具　　随大仙而征
　　染服衣毛羽　　螺髻剃须发
　　不修于戒德　　方涉众苦难
　　日夜三沐浴　　奉火修苦行
　　遗身秽野兽　　赴水火投岩
　　食果饵草根　　吸风饮恒水
　　服气以绝粮　　远离于正戒
　　习斯禽兽道　　非为正法器
　　毁戒招诽谤　　仁者所不亲
　　心常怀恐怖　　恶名如影随
　　现世无利益　　后世岂获安
　　是故智慧士　　当修于净戒
　　于生死旷野　　戒为善导师
　　持戒由自力　　此则不为难
　　净戒为梯隥　　令人上升天
　　建立净戒者　　斯由烦恼微
　　诸过坏其心　　丧失善功德
　　先当离我所　　我所覆诸善
　　犹灰覆火上　　足蹈而觉烧
　　憍慢覆其心　　如日隐重云
　　慢怠灭惭愧　　忧悲弱强志
　　老病坏壮容　　我慢灭诸善
　　诸天阿修罗　　贪嫉兴诤讼
　　丧失诸功德　　悉由我慢怀
　　我于胜中胜　　我德胜者同
　　我于胜小劣　　斯则为愚夫
　　色族悉无常　　动摇不暂停
　　终为磨灭法　　何用憍慢为
　　贪欲为巨患　　诈亲而密怨
　　猛火从内发　　贪火亦复然
　　贪欲之炽燃　　甚于世界火
　　火盛水能灭　　贪爱难可消
　　猛火焚旷野　　草尽还复生
　　贪欲火焚心　　正法生则难
　　贪欲求世乐　　乐增不净业
　　恶业堕恶道　　怨无过贪欲
　　贪则生于爱　　爱则习诸欲
　　习欲招众苦　　元恶无过贪
　　贪则为大病　　智药愚夫止
　　邪觉不正思　　能令贪欲增
　　无常苦不净　　无我无我所
　　智慧真实观　　能灭彼邪贪
　　是故于境界　　当修真实观
　　真实观已生　　贪欲得解脱
　　见德生贪欲　　见过起嗔恚
　　德过二俱忘　　贪恚得除灭
　　嗔恚改素容　　能坏端正色
　　嗔恚翳明目　　害法义欲闻
　　断绝亲爱义　　为世所轻贱
　　是故当舍恚　　勿随于嗔心
　　能制狂恚心　　是名善御者
　　世称善调驷　　是为摄绳容
　　纵恚不自禁　　忧悔火随烧
　　若人起嗔恚　　先自烧其心
　　然后加于彼　　或烧或不烧
　　生老病死苦　　逼迫于众生
　　复加于恚害　　多怨复增怨
　　见世众苦迫　　应起慈悲心
　　众生起烦恼　　增微无量差
　　如来善方便　　随病而略说
　　譬如世良医　　随病而投药
　　尔时诸离车　　闻佛所说法
　　即起礼佛足　　欢喜而顶受
　　请佛及大众　　明日设薄供
　　佛告诸离车　　庵摩罗已请
　　离车怀感愧　　彼何夺我利
　　知佛心平等　　而起随喜心
　　如来善随宜　　安慰令心悦
　　伏化纯熟归　　如蛇被严咒
　　夜过明相生　　佛与大众俱
　　诣庵摩罗舍　　受彼供养毕
　　往诣毗纽村　　于彼夏安居
　　三月安居竟　　复还鞞舍离
　　住猕猴池侧　　坐于林树间
　　普放大光明　　以感魔波旬
　　来诣于佛所　　合掌劝请言
　　昔尼连禅侧　　已发真实要
　　我所作事毕　　当入于涅槃
　　今所作已作　　当遂于本心
　　时佛告波旬　　灭度时不远
　　却后三月满　　当入于涅槃
　　时魔知如来　　灭度已有期
　　情愿既已满　　欢喜还天宫
　　如来坐树下　　正受三摩提
　　放舍业报寿　　神力住命存
　　以如来舍寿　　大地普震动
　　十方虚空境　　周遍大火然
　　须弥顶崩颓　　天雨飞砾石
