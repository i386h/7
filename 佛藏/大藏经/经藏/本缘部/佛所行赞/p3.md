<!-- { "loadSidebar": true } -->
　　今此王太子　　持心虽坚固
　　清净德纯备　　不胜女人力
　　古昔孙陀利　　能坏大仙人
　　令习于爱欲　　以足蹈其顶
　　长苦行瞿昙　　亦为天后坏
　　胜渠仙人子　　习欲随沿流
　　毗尸婆梵仙　　修道十千岁
　　深著于天后　　一日顿破坏
　　如彼诸美女　　力胜诸梵行
　　况汝等技术　　不能感王子
　　当更勤方便　　勿令绝王嗣
　　女人性虽贱　　尊荣随胜天
　　何不尽其术　　令彼生染心
　　尔时婇女众　　庆闻优陀说
　　增其踊悦心　　如鞭策良马
　　往到太子前　　各进种种术
　　歌舞或言笑　　扬眉露白齿
　　美目相眄睐　　轻衣现素身
　　妖摇而徐步　　诈亲渐习近
　　情欲实其心　　兼奉大王旨
　　慢形媟隐陋　　忘其惭愧情
　　太子心坚固　　傲然不改容
　　犹如大龙象　　群象众园绕
　　不能乱其心　　处众若闲居
　　犹如天帝释　　诸天女围绕
　　太子在园林　　围绕亦如是
　　或为整衣服　　或为洗手足
　　或以香涂身　　或以华严饰
　　或为贯璎珞　　或有扶抱身
　　或为安枕席　　或倾身密语
　　或世俗调戏　　或说众欲事
　　或作诸欲形　　规以动其心
　　菩萨心清净　　坚固难可转
　　闻诸婇女说　　不忧亦不喜
　　倍生厌思惟　　叹此为奇怪
　　始知诸女人　　欲心盛如是
　　不知少壮色　　俄顷老死坏
　　哀哉此大惑　　愚痴覆其心
　　当思老病死　　昼夜勤勖励
　　锋刃临其颈　　如何犹嬉笑
　　见他老病死　　不知自观察
　　是则泥木人　　当有何心虑
　　如空野双树　　华叶俱茂盛
　　一已被斩伐　　第二不知怖
　　此等诸人辈　　无心亦如是
　　尔时优陀夷　　来至太子所
　　见宴默禅思　　心无五欲想
　　即白太子言　　大王先见敕
　　为子作良友　　今当奉诚言
　　朋友有三种　　能除不饶益
　　成人饶益事　　遭难不遗弃
　　我既名善友　　弃舍丈夫义
　　言不尽所怀　　何名为三益
　　今故说真言　　以表我丹诚
　　年在于盛时　　容色得充备
　　不重于女人　　斯非胜人体
　　正使无实心　　宜应方便纳
　　当生软下心　　随顺取其意
　　爱欲增憍慢　　无过于女人
　　且今心虽背　　法应方便随
　　顺女心为乐　　顺为庄严具
　　若人离于顺　　如树无花果
　　何故应随顺　　摄受其事故
　　已得难得境　　勿起轻易想
　　欲为最第一　　天犹不能忘
　　帝释尚私通　　瞿昙仙人妻
　　阿伽陀仙人　　长夜修苦行
　　为以求天后　　而遂愿不果
　　婆罗堕仙人　　及与月天子
　　婆罗舍仙人　　与迦宾阇罗
　　如是比众多　　悉为女人坏
　　况今自境界　　而不能娱乐
　　宿世殖德本　　得此妙众具
　　世间皆乐著　　而心反不珍
　　尔时王太子　　闻友优陀夷
　　甜辞利口辩　　善说世间相
　　答言优陀夷　　感汝诚心说
　　我今当语汝　　且复留心听
　　不薄妙境界　　亦知世人乐
　　但见无常相　　故生患累心
　　若此法常存　　无老病死苦
　　我亦应受乐　　终无厌离心
　　若令诸女色　　至竟无衰变
　　爱欲虽为过　　犹可留人情
　　人有老病死　　彼应自不乐
　　何况于他人　　而生染著心
　　非常五欲境　　自身俱亦然
　　而生爱乐心　　此则同禽兽
　　汝所引诸仙　　习著五欲者
　　彼即可厌患　　习欲故磨灭
　　又称彼胜士　　乐著五欲境
　　亦复同磨灭　　当知彼非胜
　　若言假方便　　随顺习近者
　　习则真染著　　何名为方便
　　虚诳伪随顺　　是事我不为
　　真实随顺者　　是则为非法
　　此心难裁抑　　随事即生著
　　著则不见过　　如何方便随
　　处顺而心乖　　此理我不见
　　如是老病死　　大苦之积聚
　　令我坠其中　　此非知识说
　　呜呼优陀夷　　真为大肝胆
　　生老病死患　　此苦甚可畏
　　眼见悉朽坏　　而犹乐追逐
　　今我至儜劣　　其心亦狭小
　　思惟老病死　　卒至不预期
　　昼夜忘睡眠　　何由习五欲
　　老病死炽然　　决定至无疑
　　犹不知忧戚　　真为木石心
　　太子为优陀　　种种巧方便
　　说欲为深患　　不觉至日暮
　　时诸婇女众　　伎乐庄严具
　　一切悉无用　　惭愧还入城
　　太子见园林　　庄严悉休废
　　伎女尽还归　　其处尽虚寂
　　倍增非常想　　俯仰还本宫
　　父王闻太子　　心绝于五欲
　　极生大忧苦　　如利刺贯心
　　即召诸群臣　　问欲设何方
　　咸言非五欲　　所能留其心

　　　　佛所行赞出城品第五

　　王复增种种　　胜妙五欲具
　　昼夜以娱乐　　冀悦太子心
　　太子深厌离　　了无爱乐情
　　但思生死苦　　如被箭师子
　　王使诸大臣　　贵族名子弟
　　年少胜姿颜　　聪慧执礼仪
　　昼夜同游止　　以取太子心
　　如是未几时　　启王复出游
　　服乘骏足马　　众宝具庄严
　　与诸贵族子　　围绕俱出城
　　譬如四种华　　日照悉开敷
　　太子耀神景　　羽从悉蒙光
　　出城游园林　　修路广且平
　　树木花果茂　　心乐遂忘归
　　路傍见耕人　　垦壤杀诸虫
　　其心生悲恻　　痛逾刺贯心
　　又见彼农夫　　勤苦形枯悴
　　蓬发而流汗　　尘土坌其身
　　耕牛亦疲困　　吐舌而急喘
　　太子性慈悲　　极生怜愍心
　　慨然兴长叹　　降身委地坐
　　观察此众苦　　思惟生灭法
　　呜呼诸世间　　愚痴莫能觉
　　安慰诸人众　　各令随处坐
　　自荫阎浮树　　端坐正思惟
　　观察诸生死　　起灭无常变
　　心定安不动　　五欲廓云消
　　有觉亦有观　　入初无漏禅
　　离欲生喜乐　　正受三摩提
　　世间甚辛苦　　老病死所坏
　　终身受大苦　　而不自觉知
　　厌他老病死　　此则为大患
　　我今求胜法　　不应同世间
　　自婴老病死　　而反恶他人
　　如是真实观　　少壮色力寿
　　新新不暂停　　终归磨灭法
　　不喜亦不忧　　不疑亦不乱
　　不眠不著欲　　不坏不嫌彼
　　寂静离诸盖　　慧光转增明
　　尔时净居天　　化为比丘形
　　来诣太子所　　太子敬起迎
　　问言汝何人　　答言是沙门
　　畏厌老病死　　出家求解脱
　　众生老病死　　变坏无暂停
　　故我求常乐　　无灭亦无生
　　怨亲平等心　　不务于财色
　　所安唯山林　　空寂无所营
　　尘想既已息　　萧条倚空闲
　　精粗无所择　　乞求以支身
　　即于太子前　　轻举腾虚逝
　　太子心欢喜　　惟念过去佛
　　建立此威仪　　遗像见于今
　　端坐正思惟　　即得正法念
　　当作何方便　　遂心长出家
　　敛情抑诸根　　徐起还入城
　　眷属悉随从　　谓止不远逝
　　内密兴愍念　　方欲超世表
　　形虽随路归　　心实留山林
　　犹如系狂象　　常念游旷野
　　太子时入城　　士女挟路迎
　　老者愿为子　　少愿为夫妻
　　或愿为兄弟　　诸亲内眷属
　　若当从所愿　　诸集悕望断
　　太子心欢喜　　忽闻断集声
　　若当从所愿　　斯愿要当成
　　深思断集乐　　增长涅槃心
　　身如金山峰　　佣臂如象手
　　其音若春雷　　绀眼譬牛王
　　无尽法为心　　面如满月光
　　师子王游步　　徐入于本宫
　　犹如帝释子　　心敬形亦恭
　　往诣父王所　　稽首问和安
　　并启生死畏　　哀请求出家
　　一切诸世间　　合会要别离
　　是故愿出家　　欲求真解脱
　　父王闻出家　　心即大战惧
　　犹如大狂象　　动摇小树枝
　　前执太子手　　流泪而告言
　　且止此所说　　未是依法时
　　少壮心动摇　　行法多生过
　　奇特五欲境　　心尚未厌离
　　出家修苦行　　未能决定心
　　空闲旷野中　　其心未寂灭
　　汝心虽乐法　　未若我是时
　　汝应领国事　　令我先出家
　　弃父绝宗嗣　　此则为非法
　　当息出家心　　受习世间法
　　安乐善名闻　　然后可出家
　　太子恭逊辞　　复启于父王
　　惟为保四事　　当息出家心
　　保子命常存　　无病不衰老
　　众具不损减　　奉命停出家
　　父王告太子　　汝勿说此言
　　如此四事者　　谁能保令无
　　汝求此四愿　　正为人所笑
　　且停出家心　　服习于五欲
　　太子复启王　　四愿不可保
　　应听子出家　　愿不为留难
　　子在被烧舍　　如何不听出
　　分析为常理　　孰能不听求
　　脱当自磨灭　　不如以法离
　　若不以法离　　死至孰能持
　　父王知子心　　决定不可转
　　但当尽力留　　何须复多言
　　更增诸婇女　　上妙五欲乐
　　昼夜苦防卫　　要不令出家
　　国中诸群臣　　来诣太子所
　　广引诸礼律　　劝令顺王命
　　太子见父王　　悲感泣流泪
　　且还本宫中　　端坐默思惟
　　宫中诸婇女　　亲近围绕侍
　　伺候瞻颜色　　瞩目不暂瞬
　　犹若秋林鹿　　端视彼猎师
　　太子正容貌　　犹若真金山
　　伎女共瞻察　　听教候音颜
　　敬畏察其心　　犹彼林中鹿
　　渐已至日暮
　　太子处幽夜　　光明甚辉耀
　　如日照须弥　　坐于七宝座
　　薰以妙栴檀　　婇女众围绕
　　奏犍挞婆音　　如毗沙门子
　　众妙天乐声　　太子心所念
　　第一远离乐　　虽作众妙音
　　亦不在其怀　　时净居天子
　　知太子时至　　决定应出家
　　忽然化来下　　厌诸伎女众
　　悉皆令睡眠　　容仪不敛摄
　　委纵露丑形　　惛睡互低仰
　　乐器乱纵横　　傍倚或反侧
　　或复似投深　　缨络如曳锁
　　衣裳绞缚身　　抱琴而偃地
　　犹若受苦人　　黄绿衣流散
　　如摧迦尼华　　纵体倚壁眠
　　状若悬角弓　　或手攀窗牖
　　如似绞死尸　　频呻长欠呿
　　魇呼涕流涎　　蓬头露丑形
　　见若颠狂人　　华鬘垂覆面
　　或以面掩地　　或举身战掉
　　犹若独摇鸟　　委身更相枕
　　手足互相加　　或颦蹙皱眉
　　或合眼开口　　种种身散乱
　　狼籍犹横尸　　时太子端坐
　　观察诸婇女　　先皆极端严
　　言笑心谄黠　　妖艳巧姿媚
　　而今悉丑秽　　女人性如是
　　云何可亲近　　沐浴假缘饰
