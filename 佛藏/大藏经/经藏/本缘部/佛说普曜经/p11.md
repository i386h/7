<!-- { "loadSidebar": true } -->
　　尔时车匿。见王瞿夷所说辛苦。益悲流泪沾襟衣裳。谏言。善哉。瞿夷。愿听我言。勿得复悲。我于中夜见一城中。男女大小悉淳眠寐。百福至圣与我谈语。欲使被马。适闻其言。心中隔塞遥视尊妃。极复淳熟寐。称扬大音而举声呼。速起速起。圣尊欲去。天接音声令没不闻。举脚踏地。拍手挝鼓。无闻声者。尔时虚空日月光光。无数亿千释梵四天。诸大尊神稽首为礼。叉十自归供养至尊。诸鬼神龙阅叉揵沓和魃魅害鬼。其四天王神足敕鬼。奉举马足。散青莲华芙蓉茎华。清净无垢。圣百福相威光巍巍。雨众天华地六反震动。华遍佛国。但闻天言。促促开门。门自然开。无数亿天前后围绕。咸共供养不自举身。忽已过去。世护所说。兄弟妻子诸天部党上及天王。志好所趣令归佛道。不念众恶默然不言。以能咨嗟菩萨大德。揵陟有力施畅音声。天护软响。揵陟负载世之大圣。速疾勿动。无有恐怖恶趣之难。世护乘汝。一心欢喜舍畜生身。不毁导师。导师光明光为一切故。汝必得度勿得展转。复有色处。百千亿天宛转足下。见揵陟马在于虚空乘负菩萨。严治涂路极好无限。作宝栏楯若干品事。烧天名香。揵陟本福。忉利诸天围旋太子在边。天乐自娱。瞿夷勿愁安心欣然。睹之不久。人中之上当成佛道。诸天围绕。于夜所告皆应道法。今勿复悲。百福威曜超绝群众。察是欢喜不当怀忧。夙夜七日叹其功勋。不能究竟。尊人出时诸天共进不可尽极。妃今利义不可称载。曾奉事斯光显至真圣。于是移成无极道念。妃不久亦当复成人中之上。王念菩萨不舍心怀。适欲请还。念阿夷相之。在家为转轮圣王。七宝自然。主四天下。千子勇猛。若复出家学道。必成正觉无上大圣。以七觉意宝。训化十方三界愚冥。悟诸不觉。必不肯还。当遣侍卫供养护人。普召大臣诸明智众。卿等在家长子抱孙共相娱乐。不念吾忧。吾有一子奇相圣达。十方超异。当居四天下。一旦别难入名山谷绝无人处。苦厄寒暑饥渴穷危。无能知者。择取卿等大臣子弟五人。追而侍之。若中来还灭汝五族。既奉王教。入山求侍之。菩萨遂进深入名山。五人追之不能及逮。心自念言。是为逸人行不择路。何道之有也。若欲还归。必灭我种。不如住此。五人所止。甘果美泉悉具滋茂。树木丰盛悉无所乏者。菩萨舍国威圣无限。心自念言。欲作沙门志在寂静。威仪礼节游行至山水边定止。天王知心。飞天奉刀来。帝释受发则成沙门。肉髻在家不知。菩萨严饰衣被第一显现。手执应器。思惟无念。入罗阅只欲行分卫。容色光光犹紫金曜。巨身丈六相三十二。万民咸来观之面像。目视无厌。所行周旋。众随逐之。往古以来未曾见闻如是圣达至真神人。光曜普照。天人兴念思其本末。布施肴膳不知。菩萨不乐居家若干品业。众人惟察人中之尊与天不异。往告瓶沙王。大王欣庆今获善利。梵天自下诣国分卫。或复言曰。是天帝释。或复说曰。是焰天王。或复说言。兜术陀天。无憍乐天。或言化自在天王。或复说曰。是日月王。维摩神王。王闻是言。欢喜无量。即遣使者观于菩萨何所至趣。无供养者不得分卫。即便出城。使者追察坐山水边。威神吉祥如紫金山。使者寻还启瓶沙王曰。坐山水边。时王闻之敕外严驾。与诸群臣诣山水边。遥见菩萨威神光。光喻于日明。寻便下车。恭恪叉十稽首礼足。观菩萨形犹如须弥。结加趺坐加敬归命。逊辞下意而与言谈。王曰太子。生多奇异形相炳著。德喻乾坤。当王四天下为转轮王。四海颙颙冀神宝至。何弃天位自放山薮。假令太子不乐本国。愿以鄙邦贡上处焉。训诲黎庶各得其所。五乐自娱唯当纳受。不距至怀。菩萨答曰。吾久达此一切无常。弃天地位无可慕乐。是故出家行作沙门。观诸幼少皆归老耄。颜色损落面皱皮缓。国土财宝一切如化。情欲多难犹如杂毒。堕入地狱饿鬼畜生。智者所恶愚者所贪。吾除贪欲如弃涕唾。身如树果不久则堕。亦如浮云须臾则灭。微不觉之。忽然已过。有毁坏忧。不得久安。夫人乐欲以自烧身。贪欲无厌。若饮碱水。从致苦患。愚人不解自以为乐。明智观察欲如聚沫。圣贤无漏唯乐法念。充于智慧乃厌爱欲。贪习俗者不见本际。不了本净。王观此身无有坚固。所至到处常自迷惑。不能分别。身无吾我。我身弃捐百千玉女。心无所贪。不慕世荣。第一思惟欲成佛道。希有好德如好色者。唯有圣达视色如粪。察道真实。虽有父母君子梵志长者居士及与妻息。身有重疾。不能分取令无苦患。国士高位金银七宝何益于己。日照天下不益盲者。吾观三界一切无常。乐少苦多。身非我有。世间犹寄难可久居。吾见若兹。是故出家。而为比丘不慕世荣。迦维罗卫者。邦土第一转轮王处也。风雨顺时万民滋茂。最和安隐。吾不慕乐。舍家为道。王曰善哉。我得善利乃见至圣。吾志于俗不识至义。因欲相请于无欲人。假使得佛惟见愍念。以为法主当见度脱。我遇十力宿有余庆得睹大圣投身自归。前礼菩萨足。右绕三匝。与群臣俱。严驾还国。

　　　　普曜经卷第四



　　　　普曜经卷第五

　　　　西晋月氏三藏竺法护译

　　异学三部品第十四

　　于是菩萨。游在山间。往至尼连水边。乐于闲居心意寂然。慈念十方欲益天人。佛告诸比丘。菩萨遥见郁头蓝弗。为诸弟子所见奉敬。达知图谶算术天地灾变。为众最师。菩萨心念。今者此等自以己身。计知算术星宿灾异。为众人师。所见奉事。吾往其所。问其所行能知殊胜。尔乃降伏讲有无法。一心脱门三昧正定超其所学。以权方便观其本末。自睹此等所当行者。世俗定意。然后为说深奥之定。无为三昧乃归大道。于时菩萨思惟是已。往诣其所。问言。贤者。所事何师谁为说法。而学此业。郁头蓝弗。答言。吾无有师自然达之。又问。今所达者。为何所获。答曰。获有想无想定。菩萨报曰宁可从人得学是定乎。答曰善哉。从志所乐。时菩萨起在于屏处结加趺坐。菩萨适坐功福殊特。圣慧无匹。宿世所行卓然有异。入诸定意一切正受。独步无侣靡不通达。百千定意一切备矣。犹如照镜而得自在。而无挂碍。于时菩萨从三昧起。重诣蓝弗所。复问。宁更有定逾无想乎。进至道耶。答曰无也。菩萨自念。蓝弗无信。独吾有信。蓝弗无精进念定意智慧。独吾有之。思惟是已便舍之去。诣迦罗无提所。问之曰。谁为师主从何受法。答曰无师。自然畅之。又问畅之何所获乎。答曰。获无用虚空三昧。于时菩萨三昧正受。最为殊特。即复说言。此业善哉。我所归趣仁亦趣此。俱共在斯。与是众人而为眷属。菩萨答曰。今此业者不至灭度。不离于欲。不达无为。不至寂然。无有沙门。不至正觉。非是泥洹。于时菩萨与彼蓝弗及此迦罗。反覆相难知之不及便舍之去。转复前行见三梵志。一曰忧为迦叶。次曰那提迦叶。次曰竭夷迦叶。兄弟三人有千弟子。菩萨过候。问何所事乎。曰奉事水火及于日月。上至梵天。菩萨答曰。是不真正。水不常满。火不久热。日出则移月满则缺。梵天无常虽久必终。唯有无为无终无始能无穷极。所论适竟。因舍之去。还归本处。佛告比丘。于时菩萨心自念言。今吾处在五浊之世。值下劣众外学炽盛。各堕异见九十六俓六十二疑。贪身爱命蔽塞愚冥。染慕情欲怀伤害心。不受训诲不向清净。志慕饮食爱恋土地。常行非义不志微妙。不乐慧施爱财贪嫉。志不存此道品之义。不在无碍驰骋情态。住于十恶不离自大。不救众厄放逸不定。难可开化。杀害恣意饮酒无节。唯慕乐之。或事水火日月梵天。或事山神社神虚空天神。海水泉池树木之神。或服果蓏。入山服食。或一日一食。二日三日或至七日一食。或日一揣。二日三日七日一揣。或十五日乃至一月一食。净修梵行四禅四等。上仙梵天不逝生死。或有裸形。或服鹿皮。或事鬼神罗刹阿须伦神。不免恶趣。不能成道。谓之自达不可轨则。无以开化世俗众邪异学。今我宁可示现清行。以用摄取外学之等。显正真业使舍迷惑。所当应行。欲界色界不从彼教。来入佛道。

　　六年勤苦行品第十五

　　佛告比丘。于时菩萨作是思惟。六年之中示大勤苦精进之行。以何等故名勤苦行。是事难及人所不逮。是故名曰勤苦行矣。众生之中。若天世人不能修行。成办此业。唯有究竟一生补处菩萨。乃能行之故曰难办。斯勤苦行。因是现行四禅之法。数出入息令解其意。无想不念无所悕望。在所至奉心无所猗。不贪是四。其像本末宿世所学。无学缘觉菩萨所行。是则名曰周遍虚空。无作非作靡所不作。彼则名曰普护一切。以等如空行禅定事。是亦名曰去无所至。于时菩萨欲现世间开化外学。若干品业训诲诸天。示其罪福。外学异术。计死断绝神无所生。或言有常云何罪福。为分别说功德之报。现身口心当行清净。日服一麻一米。六年之中。修立难及勤苦之行。宿命不债。菩萨六年之中结加趺坐。威仪礼节未曾进退。常存露精亦无覆盖。不避风雨。不障头首尘土之患。不起左右行大小便。亦无涕[涅-日+乖]。不屈申俯仰。亦不倾侧。身不倚卧。或兴云大雨电雷霹雳。春秋冬夏菩萨默坐。值此众难未曾举手。以自障蔽诸根不乱。不生恐怖丘聚村落男女大小。牧马牛羊担薪负草。过边兴尘不相念之。不以为患。无所污难。彼时菩萨。众人怪之羡之所行。取其草木投著耳中。耳不痛痒。著之鼻中鼻亦不[口*血]。亦不弃去。诸天龙神阿须伦迦留罗真陀罗摩休勒。目自睹见菩萨功勋道德巍巍。来往其边供养奉事。稽首菩萨。尔时菩萨定坐六年。现勤苦行。教授开化十二载天人。立之三乘。以是之故。坐六年耳。于是颂曰。
　　菩萨前出家　　其功勋真正
　　厥心常寂然　　显是愍众生
　　在五浊之世　　由下劣俗故
　　生此阎浮提　　于世现罪福
　　邪学业炽盛　　诸见六十二
　　故立此精进　　逼困身毕罪
　　浴池诸泉源　　日月众光明
　　树木岩石山　　厌鬼地神礼
　　自然行精进　　建立难及行
　　修成勤苦业　　为众示现此
　　身力如金刚　　禅思不可动
　　用若干义故　　亦复现缘觉
　　若诸天人民　　异学乱见喜
　　亦化此等故　　示勤苦之行
　　而结加趺坐　　在地无坐具
　　日进一麻米　　示现而服此
　　示出息不出　　亦无还报息
　　六年甚坚强　　禅思不缺漏
　　无念无不念　　不念所可行
　　心犹如虚空　　禅思不倾动
　　不覆盖身上　　亦无所障蔽
　　不移动如山　　禅思不增减
　　不避其风雨　　亦不障头首
