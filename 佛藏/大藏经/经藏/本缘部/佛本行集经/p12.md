<!-- { "loadSidebar": true } -->
　　尔时护明菩萨。观生家已。时兜率陀。有一天宫。名曰高幢。纵广正等。六十由旬。菩萨时时上彼宫中。为兜率天。说于法要。是时菩萨。上于彼宫。安坐讫已。告于兜率诸天子言。汝等诸天。应来聚集。我身不久。下于人间。我今欲说一法明门。名入诸法相方便门。留教化汝最后。汝等忆念我故。汝等若闻此法门者。应生欢喜。时兜率陀诸天大众。闻于菩萨如此语已。及天玉女。一切眷属。皆来聚集。上于彼宫。护明菩萨。见彼天众聚会毕已。欲为说法。即时更化作一天宫。在彼高幢本天宫上。高大广阔。覆四天下。可喜微妙。端正少双。威德巍巍。众宝庄饰。一切欲界天宫殿中。无匹喻者。色界诸天。见彼化殿。于自宫殿。生如是心。如塳墓想。时护明菩萨。已于过去。行于实行。种诸善根。成就福聚。功德具足。所成庄严。师子高座。升上而坐。护明菩萨。在彼师子高座之上。无量诸宝。庄严间错。无量无边。种种天衣。而敷彼座。种种妙香。以熏彼座。无量无边。宝炉烧香。出于种种微妙香花散其地上。高座周匝。有诸珍宝。百千万亿。庄严放光。显耀彼宫。彼宫上下。宝网罗覆。于彼罗网。多悬金铃。彼诸金铃。出声微妙。彼大宝宫。复出无量种种光明。彼宝宫殿。千万幡盖。种种妙色。映覆于上。彼大宫殿。垂诸旒苏。无量无边百千万亿。诸天玉女。各持种种七宝音声。作乐赞叹。说于菩萨往昔无量无边功德。护世四王。百千万亿。在于左右。守护彼宫。千万帝释。礼拜彼宫。千万梵天。恭敬彼宫。又诸菩萨。百千万亿那由他众。护持彼宫。十方诸佛。有于万亿那由他数。护念彼宫。百千万亿那由他劫。所修行行诸波罗蜜。福报成就。因缘具足。日夜增长。无量功德。悉皆庄严。如是如是。难说难说。彼大微妙师子高座。菩萨坐上。告于一切诸天众言。汝等诸天。今此一百八法明门。一生补处菩萨大士。在兜率宫。欲下托生于人间者。于天众前。要须宣畅说此一百八法明门。留与诸天。以作忆念。然后下生。汝等诸天。今可至心谛听谛受。我今说之。一百八法明门者何。
　　正信。是法明门。不破坚牢心故。
　　净心。是法明门。无浊秽故。
　　欢喜。是法明门。安隐心故。
　　爱乐。是法明门。令心清净故。
　　身行净行。是法明门。三业净故。
　　口行净行。是法明门。断四恶故。
　　意行净行。是法明门。断三毒故。
　　念佛。是法明门。观佛清净故。
　　念法。是法明门。观法清净故。
　　念僧。是法明门。得道坚牢故。
　　念施。是法明门。不望果报故。
　　念戒。是法明门。一切愿具足故。
　　念天。是法明门。发广大心故。
　　慈。是法明门。一切生处善根摄胜故。
　　悲。是法明门。不杀害众生故。
　　喜。是法明门。舍一切不喜事故。
　　舍。是法明门。厌离五欲故。
　　无常观。是法明门。观三界欲故。
　　苦观。是法明门。断一切愿故。
　　无我观。是法明门。不染著我故。
　　寂定观。是法明门。不扰乱心意故。
　　惭愧。是法明门。内心寂定故。
　　羞耻。是法明门。外恶灭故。
　　实。是法明门。不诳天人故。
　　真。是法明门。不诳自身故。
　　法行。是法明门。随顺法行故。
　　三归。是法明门。净三恶道故。
　　知恩。是法明门。不舍善根故。
　　报恩。是法明门。不欺负他故。
　　不自欺。是法明门。不自誉故。
　　为众生。是法明门。不毁呰他故。
　　为法。是法明门。如法而行故。
　　知时。是法明门。不轻言说故。
　　摄我慢。是法明门。智慧满足故。
　　不生恶心。是法明门。自护护他故。
　　无障碍。是法明门。心无疑惑故。
　　信解。是法明门。决了第一义故。
　　不净观。是法明门。舍欲染心故。
　　不诤斗。是法明门。断嗔讼故。
　　不痴。是法明门。断杀生故。
　　乐法义。是法明门。求法义故。
　　爱法明。是法明门。得法明门故。
　　求多闻。是法明门。正观法相故。
　　正方便。是法明门。具正行故。
　　知名色。是法明门。除诸障碍故。
　　除因见。是法明门。得解脱故。
　　无怨亲心。是法明门。于怨亲中。生平等故。
　　阴方便。是法明门。知诸苦故。诸大平等。是法明门。断于一切和合法故。
　　诸入。是法明门。修正道故。
　　无生忍。是法明门。证灭谛故。
　　身念处。是法明门。诸法寂静故。
　　受念处。是法明门。断一切诸受故。
　　心念处。是法明门。观心如幻化故。
　　法念处。是法明门。智慧无翳故。
　　四正勤。是法明门。断一切恶成诸善故。
　　四如意足。是法明门。身心轻故。
　　信根。是法明门。不随他语故。
　　精进根。是法明门。善得诸智故。
　　念根。是法明门。善作诸业故。
　　定根。是法明门。心清净故。
　　慧根。是法明门。现见诸法故。
　　信力。是法明门。过诸魔力故。
　　精进力。是法明门。不退转故。
　　念力。是法明门。不共他故。
　　定力。是法明门。断一切念故。
　　慧力。是法明门。离二边故。
　　念觉分。是法明门。如诸法智故。
　　择法觉分。是法明门。照明一切诸法故。
　　精进觉分。是法明门。善知觉故。
　　喜觉分。是法明门。得诸定故。
　　除觉分。是法明门。所作已办故。
　　定觉分。是法明门。知一切法平等故。
　　舍觉分。是法明门。厌离一切生故。
　　正见。是法明门。得漏尽圣道故。
　　正分别。是法明门。断一切分别无分别故。
　　正语。是法明门。一切名字音声语言。知如响故。
　　正业。是法明门。无业无报故。
　　正命。是法明门。除灭一切恶道故。
　　正行。是法明门。至彼岸故。
　　正念。是法明门。不思念一切法故。
　　正定。是法明门。得无散乱三昧故。
　　菩提心。是法明门。不断三宝故。
　　依倚。是法明门。不乐小乘故。
　　正信。是法明门。得最胜佛法故。
　　增进。是法明门。成就一切诸善根法故。
　　檀度。是法明门。念念成就。相好庄严佛土教化悭贪诸众生故。
　　戒度。是法明门。远离恶道诸难教化破戒诸众生故。
　　忍度。是法明门。舍一切嗔恚我慢谄曲调戏。教化如是诸恶众生故。
　　精进度。是法明门。悉得一切诸善法。教化懈怠诸众生故。
　　禅度。是法明门。成就一切禅定及诸神通。教化散乱诸众生故。
　　智度。是法明门。断无明黑暗及著诸见。教化愚痴诸众生故。
　　方便。是法明门。随众生所见威仪。而示现教化。成就一切诸佛法故。
　　四摄法。是法明门。摄受一切众生。得菩提已。施一切众生法故。
　　教化众生。是法明门。自不受乐。不疲惓故。摄受正法。是法明门。断一切众生诸烦恼故。
　　福聚。是法明门。利益一切诸众生故。
　　修禅。是法明门。满足十力故。
　　寂定。是法明门。成就如来三昧具足故。
　　慧见。是法明门。智慧成就满足故。
　　入无碍辩。是法明门。得法眼成就故。
　　入一切行。是法明门。得佛眼成就故。
　　成就陀罗尼。是法明门。闻一切诸佛法。能受持故。
　　得无碍辩。是法明门。令一切众生皆欢喜故。
　　顺忍。是法明门。顺一切诸佛法故。
　　得无生法忍。是法明门。得受记故。
　　不退转地。是法明门。具足往昔诸佛法故。
　　从一地至一地智。是法明门。灌顶成就一切智故。
　　灌顶地。是法明门。从生出家。乃至得成阿耨多罗三藐三菩提故。
　　尔时护明菩萨。说是语已。告彼一切诸天众言。诸天当知。此是一百八法明门。留与诸天。汝等受持。心常忆念。勿令忘失。

　　　　佛本行集经卷第六



　　　　佛本行集经卷第七

　　　　隋天竺三藏阇那崛多译

　　俯降王宫品第五

　　尔时护明菩萨。冬分过已。至于最胜春初之时。一切树木诸华开敷。天气澄清。温凉调适。百草新出。滑泽和柔。滋茂光鲜。遍满于地正取鬼宿星合之时。为彼诸天。说于法要。悉令其心。爱乐欢喜。踊跃充遍不能自胜。诫劝诸天。使行此法。教令厌离一切有为生老病死求无上法。
　　是时护明菩萨大士。观彼天众。如师子王。欲下生时。其心安隐。不惊不怖。不畏不乱。复更重告诸天众言。汝等诸天一切当知。此我最后受后边身。是时菩萨。正念一心。从兜率下。如余诸天。舍天寿时。离五欲故。生大忧苦。忘失正念。菩萨下时。则不如是。菩萨下时。具足一切不可思议希有之法。护明菩萨。从天下时。时彼诸天。忆菩萨故。一时号哭。呜呼苦哉。呜呼苦哉。我等既失护明菩萨。我从今去。永更不复得闻正法。减损我等功德之利。生死根本今益增长。时净居天。告彼一切诸天众言。汝等今见护明菩萨欲下生时。莫生忧恼。何以故。彼下生时。必定当得成阿耨多罗三藐三菩提。成已还来至此天宫。为汝说法。犹如往昔毗婆尸佛尸弃如来。毗舍浮佛迦罗迦孙驮佛。迦那迦牟尼佛。迦叶如来。彼等诸佛。皆从此去。怜愍汝故。悉各还来。到此天宫。为汝说法。摄受汝等。今此护明菩萨大士。还如是来摄化于汝。如前不异。
　　尔时护明菩萨大士。于夜下生。当欲降神入于摩耶夫人胎时。时彼摩耶当其夜。白净饭王言。大王当知。我从今夜。欲受八禁清净斋戒。所谓不杀生。不偷盗。不淫逸。不妄语。不两舌。不恶口。不无义语。又愿。不贪。不嗔恚。不愚痴。不生邪见。我当正见。诸如是等禁戒斋法。我当受持。我今系念。恒常勤行。于诸众生。当起慈心。
　　时净饭王。即报摩耶大夫人言。如夫人心。所爱乐者。随意而行。我今亦舍国王之位。随汝所行。而有偈说。
　　王见菩萨母　　从座恭敬起
　　如母如姊妹　　心不行欲想

