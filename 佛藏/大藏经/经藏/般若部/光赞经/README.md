<!-- { "loadSidebar": true } -->
  光赞经
　　西晋 竺法护译




　　　　光赞经卷第一

　　　　西晋三藏竺法护译

　　　　摩诃般若波罗蜜光赞品第一

　　闻如是：
　　一时佛游罗阅只耆阇崛山中，与摩诃比丘僧五千俱，皆阿罗汉也——诸漏已尽，无有尘垢，而得自在；心安解脱，智慧善度，逮得仁和，为大开导；所作已办，所设究竟，弃捐重担，逮得己利，除终始患；平等解脱，济一切想，得度无极——唯除一人贤者阿难，学须陀洹。复与五百比丘俱，及比丘尼、优婆塞、优婆夷皆悉现在；并诸菩萨摩诃萨——得诸总持逮成三昧，修于空行尊于无想，不念众愿以得等忍，制览无数皆得五通；所言聪捷无有懈怠，蠲舍家利所慕之心，所说经法不侥供养，致深妙法度于无极，得无所畏超越魔事，脱于一切阴盖之碍，讲诸因缘心志所趣；从无数劫精进行愿，其意所向，喜悦问讯常先于人，离于结恨；入于无数众会之中，威势巍巍无所畏难，忆念无量垓劫之事；若说经法晓练众义，犹如幻、化、野马、水月、梦与影、响，若镜中像，勇猛无侣；以微妙慧，知众生心所起所行，超度分别，意不怀害，殷勤忍辱具足所行，晓了审谛所当度者，摄取佛土无限之愿，常三昧定，目睹无数诸佛世界，畅达宜便，启请无量诸佛世尊；进退能决若干种见所著之处，定意自娱解百千行，诸菩萨者德皆如是——其名曰颰陀和菩萨、罗邻那竭菩萨、摩诃须菩和菩萨、那罗达菩萨娇日兜菩萨、和轮调菩萨、因坻菩萨、贤守菩萨、妙意菩萨、持意菩萨、增意菩萨、不虚见菩萨、立愿菩萨、周旋菩萨、常精进应菩萨、不置远菩萨、日盛菩萨、无吾我菩萨、光世音菩萨、渐首菩萨、宝印首菩萨、常举手菩萨、常下手菩萨、慈氏菩萨。诸菩萨众如是难限，不可计数亿百千垓一切妙德清净同真。
　　尔时世尊，坐于自然师子床座而结加趺正身而处，心有所向、制立其意。有三昧名定意王，以时三昧自然正受，则皆普入一切定意，救摄平等，御而趣之。佛适三昧其心安寂，而以道眼观斯世界，其身湛然而笑，从其足心放六万亿百千光明，十足指放十亿百千光明，两胁放二亿百千光明，两膝放二亿百千光明，两脚放二亿百千光明，两肩放二亿百千光明，两肘放二亿百千光明，脐放二亿百千光明，头放亿百千光明，两手指放十亿百千光明，两臂放二亿百千光明，两眉放二亿百千光明，项放亿百千光明，两眼放二亿百千光明，两耳放二亿百千光明，鼻放亿百千光明，四面放四百亿百千光明，四十齿放四十亿百千光明，眉间相放亿百千光明，顶结相放六万亿百千光明，照此三千大千世界无所不周，普曜东方江河沙等诸佛国土，南方西方北方四隅上下皆亦如是。其有众生蒙值光明，心皆恬怕，悉发无上正真之道。
　　于是世尊即时欣笑，从诸毛孔放众光明，照此三千大千世界，普遍十方无不周接。江河沙等诸佛世界，其有群萌，为光所照悉皆寂然，存于无上正真之道。是时世尊则演如来清净真妙志性光明，照此三千大千世界，普及十方各江河沙等诸佛国土，假令人民逮斯光者，则皆究竟至于无上正真之道。
　　于是世尊从其舌本悉覆佛土，而出无数亿百千光明，照此三千大千世界，周遍十方各江河沙等诸佛国土。其光明中，自然而殖金宝莲华，其莲华上各有诸佛，结加趺坐宝莲华，讲说经法，演于六波罗蜜；十方一切亦复如是。若有众生闻斯法讲，一切究竟皆得坚住阿耨多罗三耶三菩。
　　于是世尊坐师子床，有三昧名师子娱乐，以斯定意自然正受，如其色像，咸演威曜示现神足。三千大千世界六反震动，边际亦摇，中顺至边，安和柔软，愍伤一切众生之类，令获安隐快乐无患。尔时三千大千世界地狱、饿鬼、畜生，诸不闲者、恐懅厄者，自然为断三涂，除已悉自致来，得生为人、四天王、忉利天、盐天、兜术天、尼摩罗天、波罗尼蜜天。于时诸天适生彼间人中天上，即识宿命，欢喜悦豫，往诣佛所，稽首足下叉手归命，十方一切亦复如是，等无差特。
　　尔时此三千世界众生之类，盲者得目而睹色像，聋者彻听闻诸音声，志乱意惑还复其心，迷愤者则时得定；其裸形者自然衣服，其饥虚者自然饱满，其消渴者无所思侥，其疾病者而得除愈，身瑕玼者诸根具足；其疲极者自然得解，久猗身者则无所猗。一切众生得平等心，展转相瞻，如父如母、如兄如弟、如姊如妹，各各同心等无偏邪、皆行慈心；一切群萌悉修十善，清净梵行无有尘埃；一切黎庶悉获安隐，所得安隐犹如比丘得第三禅。于时众生而致智慧，而悉具足善快调定，离于卑劣、逮得和雅。
　　于是世尊在师子床，处于三千大千世界，而最超异威神巍巍，光耀煌煌无有畏惧，圣明辉赫尊颜具足，无不周普照于东方江河沙等诸佛世界，八维上下各江河沙等世尊国土，如须弥山超逾一切诸山之上，明在所通。
　　于是世尊承如来旨已，自然圣令三千大千世界众生悉共瞻睹。时此世界，首陀卫净居诸天，梵天、波罗尼蜜天、尼摩罗天、兜术天、盐天、忉利天、四天王天及三千大千世界所居人民，自然见身亲近如来，皆得自然天华傅饰、天香天杂香天捣香、天青莲芙蓉鲜华，诸妙天华茎叶具足，各各发行赍诣如来，稽首佛足各散佛上，及于人间水陆诸花，各各手执，往诣世尊而为供养。诸天人民所散供养诸华之具，上在虚空，三千大千世界化为宫殿自然楼观，从其宫殿垂诸天华缯盖幢幡，纷葩飘飏显灼普现，其诸花香庄严三千大千佛国，自然巍巍，形像众色如紫磨金，八维上下芬馥晃昱亦复如是。于是阎浮提城所有人民，瞻睹如来现身威变不可称计，各心念言：“今日如来坐于我前。”普佛国土亦复如是，各各心念：“今日如来在我前坐而说经法。”
　　于时世尊在师子床更复欣笑，加复重照三千大千世界，弘光赫弈。此土人民悉共睹见东方江河沙等诸佛国土，现在如来、至真、等正觉与诸菩萨声闻之众；又复东方江河沙等诸佛世界所有众生，悉亦遥见此佛国土释迦文佛与比丘僧及诸菩萨而坐说经；八维上下亦复如是，悉遥见此，等无差特。
　　于是过东方江河沙等诸佛世界，最边国土名宝迹，其佛号宝事如来．至真．等正觉，今现在为诸众生，亦复讲说《摩诃般若波罗蜜经》。彼时其佛世界，而有菩萨号曰普明，睹大光明及地大动，即便往诣宝事如来，稽首问曰：“唯然，世尊！以何因缘，其大光明照此佛土、地大震动？诸如来身自然为见，会当有意。”
　　彼佛告于普明菩萨曰：“族姓子！欲知西方极远有忍世界，其佛号曰释迦文如来，今现在为诸菩萨说般若波罗蜜。是其威神光也。”
　　普明菩萨白宝事如来：“唯然，世尊！我欲诣彼见释迦牟尼如来，稽首作礼；及诸菩萨摩诃萨众童真等，得总持究竟三昧，定意自在，得度无极，释迦牟多阿竭．阿罗诃．三耶三佛。”宝事如来阿罗呵．三耶三佛告普明菩萨曰：“往，善男子！汝知是时。”宝事如来赐普明菩萨金色莲华而有千叶：“取，善男子！此宝莲华以用供散释迦牟如来。善男子！欲往修寂然行，忍界菩萨生彼土者，甚有患难亦难值遇。”
　　普明菩萨即受其金色莲华，与无央数亿百千垓诸菩萨众男女、大小、居家、出家，则以供养东方诸佛天中天，承事归命，上诸华香杂香捣香。次复诣释迦牟如来，稽首足下，却住一面，普明菩萨白世尊曰：“唯然，大圣！宝事如来敬问无量，乞求轻便，力行安乎？又复遣进金色莲华。”佛受莲华，寻以遥散东方江河沙诸佛国土。其华即时周遍东方诸佛世界，有佛坐于自然金色莲华，讲说经法，亦复演斯六波罗蜜。其有众生闻此说者，一切究竟即时坚住于阿耨多罗三耶三菩。男女大小悉礼佛足，各以功德，供养多阿竭．阿罗呵．三耶三菩。
　　南方去此江河沙等最极边际，有佛世界，名曰离一切忧，其佛号无忧首多阿竭．阿罗呵．三耶三佛。彼有菩萨名离戚，启辞其佛，佛赐莲华，与无数菩萨俱，经诸国土供养诸佛，来诣释迦牟尼如来，稽首供养，却坐听经。
　　西方去此江河沙等，有世界名曰寂然，其佛号宝龙多阿竭．阿罗呵．三耶三佛。彼有菩萨名曰意行，启辞其佛，佛赐莲华，与无数菩萨俱，经诸国土供养诸佛，来诣释迦牟尼如来，稽首供养，却坐听经。
　　北方去此江河沙等，有世界名曰致胜，其佛号胜诸根多阿竭．阿罗诃．三耶三佛。彼有菩萨名曰施胜，启辞其佛，佛赐莲华，与无数菩萨俱，经诸国土供养诸佛，诣释迦牟如来，稽首供养，却坐听经。
　　下方去此江河沙等，有世界名曰仁贤，其佛号贤首多阿竭．阿罗呵．三耶三佛。彼土有菩萨名曰莲华上，启辞其佛，佛赐莲华，与无数菩萨俱，经诸国土供养诸佛，诣释迦牟如来，稽首供养，却坐听经。
　　上方去此江河沙等，有世界名曰欣乐，其佛号乐首多阿竭．阿罗呵．三耶三佛。彼有菩萨名施乐，启辞其佛，佛赐莲华，与无数菩萨俱，经诸国土供养诸佛，诣释迦牟如来，稽首供养，却坐听经。其四维者，亦复如是，等无差特。
　　尔时于此三千大千世界，寻即而雨诸宝华香幡盖，自然庄严香树花树，譬如莲华迹世界普华多阿竭．阿罗诃．三耶三佛佛土，溥首菩萨所游居处。善住意诸天子及余大神尊势无极菩萨之众，世尊所与，及余诸天、世间人民皆来聚会。诸魔、梵天并声闻众，揵沓和、阿须伦神人民悉普来会。此诸菩萨摩诃萨为童子时，所服饮食功德自然。
　　尔时世尊告贤者舍利弗：“于斯若有菩萨摩诃萨，便当精修学般若波罗蜜。”
　　舍利弗白佛：“唯然，世尊！云何菩萨摩诃萨一切具足、晓解诸法，学般若波罗蜜乎？”
　　佛告舍利弗：“菩萨摩诃萨住于般若波罗蜜已修无处所，即便具足檀波罗蜜；令不缺减，有所施与、无所爱逆，尸波罗蜜当令具足。从是因缘，未曾住于罪不罪；亦当具足羼波罗蜜，兴无嗔恚；当学惟逮波罗蜜，便得受决；从其身意兴诸精进，不起诸漏，当具足禅波罗蜜。由是之故，无所求慕。”
