<!-- { "loadSidebar": true } -->
　　说是不可思议乃至无等等法门时，会中有五百苾刍、二十苾刍尼，不受诸法，得诸漏尽，心善解脱。六十优婆塞、三十优婆夷，远尘离垢，得法眼净。即于佛前皆得授记。二十菩萨悉证无生法忍，而诸菩萨于此贤劫，当得成就阿耨多罗三藐三菩提果。
　　尔时，尊者须菩提白佛言：“世尊！般若波罗蜜多最上甚深。佛先所说为大事故出，其相云何？”
　　佛言：“须菩提！般若波罗蜜多为大事故出者，汝今当知，所谓佛法、缘觉法、声闻法，皆住般若波罗蜜多中。须菩提！譬如世间刹帝利王子，得灌顶已处于王位。所有王事及国城事、人民事等，皆付大臣，臣受命已统摄而行。般若波罗蜜多亦复如是，所有佛法、缘觉法、声闻法，皆住般若波罗蜜多中，而般若波罗蜜多统摄诸法。如是等法名为大事，是故般若波罗蜜多为大事故出。
　　“复次，须菩提！般若波罗蜜多不受不著色故出，不受不著受、想、行、识故出，不受不著须陀洹果、斯陀含果、阿那含果、阿罗汉果故出，不受不著缘觉果故出，不受不著一切智故出。”
　　须菩提白佛言：“世尊！云何般若波罗蜜多不受不著一切智故出耶？”
　　佛言：“须菩提！于汝意云何？汝所证得阿罗汉法，有所见耶？可受可著耶？”
　　须菩提言：“不也，世尊！我所证法，是中无见，亦不可受，亦不可著。”
　　佛言：“须菩提！般若波罗蜜多亦复如是。所有如来法乃至一切智法，是诸法中，悉无所见不受不著，是故般若波罗蜜多不受不著一切智故出。”
　　尔时，尊者须菩提白佛言：“世尊！如佛所说，般若波罗蜜多不受不著，最上甚深希有难得。世尊！彼初住大乘菩萨摩诃萨，若闻是说，不惊不怖亦不退失，生信解者，当知是菩萨具足正因，于先佛所已种善根，是故于今得闻此甚深般若波罗蜜多，亦复不生惊怖，心净信解。”
　　佛言：“须菩提！如是，如是！如汝所说。”
　　尔时，欲色界诸天子等白佛言：“世尊！此般若波罗蜜多正法，最上甚深难解难入。若人得闻此甚深般若波罗蜜多正法生信解者，当知是人于先佛所已种善根。世尊！正使三千大千世界所有众生，一一已住信行地者，是诸众生若满一劫、若减一劫如理修行，不如有人能一日中于此般若波罗蜜多正法，如理思惟安住忍法，是人功德倍胜于前。”
　　佛告诸天子言：“如是，如是！般若波罗蜜多正法最上甚深，正使三千大千世界所有众生，一一已住信行地者，若满一劫、若减一劫如理修行，不如有人于此般若波罗蜜多正法，如理思惟安住忍法，是人功德倍胜于前。是故汝等于此正法，尊重恭敬如理修行。”
　　是时欲色界中诸天子等各白佛言：“世尊！大波罗蜜多是般若波罗蜜多，最上甚深希有难得，我等各各随喜顶受。”
　　彼诸天子如是称赞已，即各头面礼世尊足，右绕三匝出离佛会，去此不远隐身不现，各各还复彼彼天中。

　　　　佛说佛母出生三法藏般若波罗蜜多经卷第十三



　　　　佛说佛母出生三法藏般波罗蜜多经卷第十四

　　　　西天译经三藏朝奉大夫试光禄卿传法大师赐紫臣施护奉　诏译

　　譬喻品第十四

　　尔时，尊者须菩提白佛言：“世尊！若菩萨摩诃萨闻此甚深般若波罗蜜多正法，不惊不怖、不退不失、不疑不难、不悔不没、心生信解者，是菩萨于何处没而来生此？”
　　佛告须菩提：“若菩萨摩诃萨闻此甚深般若波罗蜜多正法，不惊不怖不退不失、不疑不难不悔不没，心生信解者，是菩萨于彼最上人中没已而来生此，复得闻是甚深般若波罗蜜多正法，爱乐听受，不暂舍离彼说法者。譬如新生犊子不离其母，须菩提！菩萨摩诃萨亦复如是。于此甚深般若波罗蜜多正法，心净信解爱乐听受，而不暂离彼说法者。以不离其说法者故，即不弃舍般若波罗蜜多。”
　　须菩提白佛言：“世尊！若有菩萨摩诃萨具足如是功德者，岂不从于他方佛刹没已生此耶？”
　　佛言：“须菩提！如是，如是！若有菩萨摩诃萨具足如是功德者，当知已于他方佛刹彼彼佛所，恭敬听受此甚深法，而复于中请问其义，从彼没已而来生此。以是因缘，今得闻此甚深般若波罗蜜多正法时，亦复具足如是功德。
　　“复次，须菩提！有诸菩萨于知足天上慈氏菩萨摩诃萨所，闻此甚深般若波罗蜜多正法，不疑不难，而复于中请问其义。以是因缘，于彼没已而来生此。今得闻此甚深般若波罗蜜多正法时，亦复具足如是功德。
　　“复次，须菩提！若菩萨摩诃萨于先世中虽复曾闻此甚深法，不能如实请问其义，心生疑悔者，当知是菩萨转身生此，设得闻是甚深正法，亦复于中心生疑悔。何以故？以其先世不问所致故。
　　“复次，须菩提！若菩萨摩诃萨，于先世中闻此甚深般若波罗蜜多正法时，能一日二日三四五日，发生净信请问其义者，是菩萨转身生此，闻是正法，心即信解离诸疑悔，亦复于中请问其义。何以故？法尔如是故。
　　“复次，须菩提！若有菩萨于先世中，虽得闻此甚深般若波罗蜜多正法，不能决定请问其义，亦复不能随所说行。是故今时于此甚深般若波罗蜜多正法，或时乐闻或不乐闻，其心轻动不能决定，犹如轻妙[疊*毛]衣随风所转。须菩提！当知此菩萨初住大乘法中，心不清净不能发生决定信解，不取般若波罗蜜多，不随般若波罗蜜多行，是故于彼声闻、缘觉二地之中随堕一处。
　　“复次，须菩提！譬如有人乘船入海，船忽破坏，是人若不取彼浮囊或木或板等，当知是人即于中路没水而死，由此因缘不到彼岸。须菩提！菩萨摩诃萨亦复如是。于阿耨多罗三藐三菩提，有信有忍、有爱有欲、有解有行、有喜有乐、有舍有精进，有尊重、有深心、有净心，离放逸、不散乱。虽具如是功德，若不得般若波罗蜜多善巧方便所护念者，是菩萨即不能成就一切智果，于其中路有所退失。须菩提！云何名为中路？又复退失何法？须菩提！中路者所谓声闻、缘觉之地；所退失者谓一切智果。
　　“须菩提！又如有人乘船入海，于其中路船忽破坏，是人即时取彼浮囊或木或板等。当知是人得离难事，不为海水所溺而死，获大安隐到于彼岸。
　　“须菩提！菩萨摩诃萨亦复如是。于阿耨多罗三藐三菩提，有信有忍、有爱有欲、有解有行、有喜有乐、有舍有精进，有尊重、有深心、有净心，离放逸、不散乱。具足如是功德已，复得般若波罗蜜多善巧方便所护念者，是菩萨于其中路无所退失，不堕声闻、缘觉之地，即能成就一切智果。
　　“复次，须菩提！又如有人持以坏瓶诣于河池井泉欲取其水，是瓶不久中路破坏，以是因缘水不能得。何以故？瓶未成熟，是故破坏还归于地。须菩提！菩萨摩诃萨亦复如是，于阿耨多罗三藐三菩提，有信有忍有爱有欲、有解有行有喜有乐、有舍有精进、有尊重有深心有净心、离放逸不散乱，虽具如是功德，若不得般若波罗蜜多善巧方便所护念者，是菩萨于其中路有所退失，堕于声闻、缘觉之地，不能成就一切智果。
　　“须菩提！又如有人持以熟瓶诣于河池井泉欲取其水，是人随所往处即能得水，得已持归，是瓶坚牢无所破坏。何以故？瓶已熟故。须菩提！菩萨摩诃萨亦复如是。于阿耨多罗三藐三菩提，有信有忍有欲有爱、有解有行有喜有乐、有舍有精进有尊重、有净心有深心、离放逸不散乱，具足如是功德已，复得般若波罗蜜多善巧方便所护念者，当知是菩萨于其中路无所退失，不堕声闻、缘觉之地，即能成就一切智果。
　　“复次，须菩提！又如世间有诸商人少智少慧，于大海边随取一船，载诸财物入于海中，是船不久疏漏破坏。何以故？本所造作不能坚牢，船诸所用亦不能备，由彼商人无智慧故，不能觉了，取以载物，于其中路船既破坏财复散没，商人尔时徒自忧恼。须菩提！菩萨摩诃萨亦复如是。于阿耨多罗三藐三菩提，有忍有信乃至离放逸不散乱，虽具如是功德，若不得般若波罗蜜多善巧方便所护念者，当知是菩萨于其中路有所退失。须菩提！中路退者，所谓堕于声闻、缘觉之地，失者所谓失彼一切智宝，于自利行及利他行皆不成就。
　　“须菩提！又如有诸商人有智有慧，于大海边求妙好船，知本造作坚固圆满，船诸所用悉已备者，取以载物入于大海，是船无难，随所往处皆悉得至，而彼财物亦不散没。何以故？由彼商人有智慧故，于其中路不生忧恼。须菩提！菩萨摩诃萨亦复如是。于阿耨多罗三藐三菩提，有信有忍乃至离放逸不散乱，具足如是功德已，复得般若波罗蜜多善巧方便所护念者，当知是菩萨于其中路无所退失，不堕声闻、缘觉之地，即能成就一切智果。
　　“复次，须菩提！又如世间百二十岁老人，忽于一时为彼风癀痰[病-丙+(企-止+(套-大))]诸病侵恼，以是因缘忍苦于床。须菩提！于汝意云何？是人若时无人扶侍，当能从床而自起不？”
　　须菩提言：“不也，世尊！”
　　佛言：“须菩提！是人设或能从床起，亦不能行一里二里乃至由旬。何以故？已为老病所侵恼故。须菩提！菩萨摩诃萨亦复如是。于阿耨多罗三藐三菩提，有信有忍乃至离放逸不散乱，虽具如是功德，若不得般若波罗蜜多善巧方便所护念者，当知是菩萨于其中路有所退失，堕于声闻、缘觉之地，不能成就一切智果。
　　“又，须菩提！而彼百二十岁老人，虽复有疾忍苦于床，若时有二力士，来谓其言：‘我等二人各于左右扶侍于汝，汝速当起随有所往。令汝得至，勿忧中路有所退失。’时老病人受其语故，能从床起随往得至。须菩提！菩萨摩诃萨亦复如是。于阿耨多罗三藐三菩提，有信有忍乃至离放逸不散乱，具足如是功德已，复得般若波罗蜜多善巧方便所护念者，当知是菩萨于其中路无所退失，不堕声闻、缘觉之地，即能成就一切智果。何以故？法尔如是故。须菩提！若诸菩萨摩诃萨，于阿耨多罗三藐三菩提，有信有忍乃至离放逸不散乱，具足如是功德已，复得般若波罗蜜多善巧方便所护念者，当知是菩萨决定不堕声闻缘觉之地，即能成就一切智果，皆悉以是功德回向阿耨多罗三藐三菩提。”

　　贤圣品第十五之一

　　尔时，尊者须菩提白佛言：“世尊！彼初学菩萨于此甚深般若波罗蜜多当云何学？”
