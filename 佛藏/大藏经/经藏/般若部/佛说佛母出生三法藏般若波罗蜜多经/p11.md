<!-- { "loadSidebar": true } -->
　　“复次，尊者须菩提！菩萨摩诃萨如未来诸佛，善根如是随喜回向。若于现在诸佛如来，从初发心乃至成就阿耨多罗三藐三菩提果，已入无余依大涅槃界，乃至法灭已来，于其中间所有诸佛世尊一切善根，乃至如来入涅槃后一切众生所种善根，如是等种种善根、种种功德，和合聚集称计较量。是诸菩萨一一随喜，以此随喜功德，回向阿耨多罗三藐三菩提。尊者须菩提！而彼菩萨所用心随喜及回向时，于是心中不生心想，如实知心无所取相。若能如是随喜功德，回向阿耨多罗三藐三菩提者，是菩萨即得不堕想、心、见倒。若复以其有所得心而回向者，是菩萨不能远离想、心、见倒。而彼菩萨摩诃萨当如实知所用心回向时，是心即尽即灭即离，彼尽灭心即不能回向。若以无所得心而回向者，是即如实回向法性。若法如是回向故，即法性亦然；法性如是回向故，即诸法亦然。若菩萨摩诃萨于如是过去未来现在法中，能如实知、如实回向者，是为正回向，不名邪回向。
　　“复次，须菩提！菩萨摩诃萨若欲如实回向阿耨多罗三藐三菩提者，当观诸法犹如虚空，离一切相。何以故？若于诸法如实了知，即无心、无非心是能知者，无法、无非法为所知相。若菩萨于如是法中能回向者，是名最上回向，是故得名菩萨摩诃萨正修福行。何以故？若种种法及种种行皆寂静故，所有随喜功德回向阿耨多罗三藐三菩提亦复如是。若如实知诸行皆寂无所动者，是菩萨摩诃萨即能具足般若波罗蜜多方便，于佛世尊入涅槃后所有善根——若体、若相、若自性、若法性——皆如实知，即能回向阿耨多罗三藐三菩提。何以故？诸佛世尊所有一切相应行法非三世故。若过去世，彼法已离、已灭、已尽；若未来世，当所未至；若现在世，今即无住，复无所得，非境界相。若取相者，即于阿耨多罗三藐三菩提住不平等邪念相应，生疑惑想，不能安住正念正意，邪所思觉，如是即不名回向阿耨多罗三藐三菩提。若菩萨摩诃萨于诸善根无所取相、无所得心，以是心回向者，是为回向阿耨多罗三藐三菩提。如是回向法，菩萨应当学。若如是学者，彼能具足善巧方便。若诸善根有是善巧方便而用回向者，即得近一切智。若诸菩萨摩诃萨乐欲修学此方便者，应当于此般若波罗蜜多法门，听受读诵记念思惟，请问其义，如所解了广为他说，是为般若波罗蜜多方便。若不得般若波罗蜜多方便，即不能以诸善根回向阿耨多罗三藐三菩提。何以故？我相已灭、诸行已寂，远离种种有所得想。若复有人，于一切法而生取相、堕疑惑见，不能安住如实法中，于如实法生有得想。若以如是善根回向阿耨多罗三藐三菩提者，诸佛如来非所印可亦不随喜。何以故？如是回向名为大贪，于一切法生疑惑心，复于诸相不能寂静，生有得想。如来．应供．正等正觉亦不说为有大利益，而此回向名为杂毒苦恼。譬如世间上味饮食，诸色香味皆悉具足，而彼食中为毒所杂。诸有智者知杂毒故而不取食，愚痴无智不能觉了，但取食之。彼初食时，色香美味虽所爱乐，食力销已苦报现前，以是缘故而趣命终。
　　“尊者须菩提！汝今当知，诸有随喜善根发回向心者，不能受持读诵般若波罗蜜多亦复如是。何以故？不能具足般若波罗蜜多方便故，不能解了甚深正义，于如实道不能安住。自不了知彼如实法，复为他人展转教授，作如是言：‘汝善男子！当于过去未来现在诸佛世尊所有戒、定、慧、解脱、解脱知见诸蕴善根，及彼所有过现未来诸佛世尊，从初发心乃至成就阿耨多罗三藐三菩提果，已入无余依大涅槃界，于其中间所有功德。及为诸菩萨摩诃萨授记当得阿耨多罗三藐三菩提果，是诸菩萨所有善根。又复为诸缘觉乘人授缘觉记，是诸缘觉所有善根，及诸声闻修施戒等。于佛灭后法灭已来，于其中间所种善根，乃至愚夫异生所有善根。如是等种种善根、种种功德，和合聚集称计较量，尽无尽相，汝等应当一一随喜。以此随喜善根，回向阿耨多罗三藐三菩提。’须菩提！彼人若作是言，劝令如是随喜回向者，如美食中而杂诸毒，此回向法名为杂毒苦恼。诸修菩萨行者，于自所行尚不应起此回向心，况复如是转劝他人令修此法。若于是相取为实者，不名随喜诸佛功德、不名受持、不名回向。若诸菩萨乐欲如实随喜诸佛如来所有最上一切善根，如实回向阿耨多罗三藐三菩提者，应当随顺如来．应供．正等正觉，如其佛眼如实观察，如其佛智如实了知，于诸善根——若体、若相、若自性、若法性——如实了知无所生、无所得。若能如是随喜善根，佛所印可佛亦随喜。诸菩萨摩诃萨如是随喜者是正随喜，以此善根回向阿耨多罗三藐三菩提，如来．应供．正等正觉最上称赞。如是回向名大回向，回向法界善得圆满，内心清净解脱无碍。
　　“复次，诸修菩萨乘善男子等，修习如是回向法者，于佛如来所有戒、定、慧、解脱、解脱知见，无系无著——不系欲界、不系色界、不系无色界，亦复不系过去、未来、现在三世，不系诸法，不系回向法——修菩萨者如是知已，不坏回向法。是大回向，善得圆满回向法界。如是回向不取诸相，远离邪法名正回向。如来．应供．正等正觉，真实印可亦复随喜。菩萨摩诃萨应当如是学。”
　　尔时，世尊赞尊者须菩提言：“善哉，善哉！须菩提！汝善作佛事，能为诸菩萨摩诃萨请问其义。须菩提！诸菩萨摩诃萨，若能如是回向法界法性，如佛世尊所有知见，于诸善根如实觉了——若体、若相、若自性、若法性——了无所生、复无所得。如是回向我所印可，我亦随喜如是福蕴，无量无边不可称计。须菩提！假使三千大千世界所有一切众生，一一皆修十善业道，所获福蕴其数甚多。而此菩萨摩诃萨，发最胜心回向法界者，所有福蕴比前福蕴，最上最极最胜最妙，广大无量无等无等等。
　　“复次，须菩提！且置是数。假使三千大千世界所有一切众生，一一皆修四无量行，一一皆得四禅定法、四无色定及五神通，如是福行其数甚多。而此菩萨摩诃萨，发最胜心回向法界所有福蕴，比前福蕴，最上最极最胜最妙，广大无量无等无等等。

　　　　佛说佛母出生三法藏般若波罗蜜多经第六



　　　　佛说佛母出生三法藏般波罗蜜多经卷第七

　　　　西天译经三藏朝奉大夫试光禄卿传法大师赐紫臣施护奉　诏译

　　随喜回向品第六之二

　　“复次，须菩提！如前所说四无量行乃至五神通行，皆置是数。假使三千大千世界一切众生，一一皆得须陀洹、斯陀含、阿那含、阿罗汉果，如是福蕴亦置是数。假使三千大千世界一切众生，一一皆得彼缘觉果，如是福蕴亦置是数。须菩提！假使三千大千世界一切众生，皆发阿耨多罗三藐三菩提心，是诸众生即得名为发心菩萨。而此菩萨，一一皆于兢伽沙数劫中，以其饮食、衣服、卧具、医药及余乐具，普施兢伽沙数世界一切众生。而诸菩萨作是施时，一一皆起最胜上心、生尊重想。须菩提！于汝意云何，是诸菩萨得福多不？”
　　须菩提白佛言：“甚多，世尊！而此福蕴无量无数，无有边际，算分、数分及譬喻分，乃至乌波尼杀昙分，皆不能及。”
　　佛言：“不也，须菩提！若有住菩萨乘诸善男子，于此般若波罗蜜多修习方便，为般若波罗蜜多所护者，而能以少善根回向阿耨多罗三藐三菩提，是即如实回向法界。如是回向所有福蕴，比前菩萨布施福蕴，而彼百分不及此一，千分不及一，万、亿、俱胝、那庾多分，乃至乌波尼杀昙分皆不及一。何以故？此般若波罗蜜多方便善根，胜前菩萨有所得心布施行故，以是福蕴不可等比。”
　　尔时，四大王天有二万天子，在佛会中闻作是说，合掌恭敬俱白佛言：“世尊！若菩萨摩诃萨，于此般若波罗蜜多修习方便，为般若波罗蜜多所护者，能以善根如实回向彼一切智，如是回向是大回向，所获福蕴，胜前菩萨有所得心布施福蕴。”
　　尔时，三十三天有十万天子，即时雨众天华、天香、涂香及末香等，并余种种幢幡宝盖、天妙音乐，乃至一切宝严天衣，天诸珍宝，以如是等恭敬供养，而作是言：“世尊！若菩萨摩诃萨，于此般若波罗蜜多修习方便，为般若波罗蜜多所护者，能以善根回向法界，如是回向是大回向，所获福蕴，胜前菩萨有所得心布施福蕴。世尊！我等诸天子众，皆于如是菩萨摩诃萨所生最胜心，恭敬供养尊重称赞。”
　　彼诸天子发是言时，其声普闻一切世界。是时夜摩天中十万天子，知足天中十万天子，化乐天中十万天子，他化自在天中十万天子，如是等欲界诸天子众；复有色界梵众天、梵辅天、大梵天、少光天、无量光天、光音天、少净天、无量净天、遍净天、无云天、福生天、广果天、无烦天、无热天、善见天、善现天、色究竟天，如是等天中诸天子众，各各合掌恭敬而白佛言：“希有，世尊！若菩萨摩诃萨，于此般若波罗蜜多修习方便，为般若波罗蜜多所护者，能以善根回向法界，如是回向胜前菩萨有所得心布施福蕴。”
　　尔时，世尊告净居天等诸天子言：“如前所说，三千大千世界所有发心菩萨，一一于其兢伽沙数劫中广施众生，如是福蕴且置是数。天子！假使兢伽沙数三千大千世界一切众生，皆发阿耨多罗三藐三菩提心，是诸发心菩萨，一一于其兢伽沙数劫中，以其饮食、衣服、卧具、医药及余乐具，普施兢伽沙数三千大千世界一切众生。若菩萨摩诃萨，于此般若波罗蜜多修习方便，为般若波罗蜜多所护者，能于过去未来现在诸佛所有戒、定、慧、解脱、解脱知见诸蕴善根，及缘觉、声闻所有善根，如是等种种善根，和合聚集称计较量，以最上最极最胜最妙，广大无量无等无等等心皆悉随喜，以此随喜善根，如实回向阿耨多罗三藐三菩提。须菩提！此菩萨如是随喜福蕴，比前菩萨布施福行，而彼百分不及此一，千分不及一，万、亿、俱胝、那庾多分，乃至乌波尼杀昙分皆不及一。何以故？具足般若波罗蜜多方便者，胜前菩萨有所得心布施行故。”
　　尔时，尊者须菩提白佛言：“世尊！如佛所言，菩萨摩诃萨，修习般若波罗蜜多方便，为般若波罗蜜多所护者，于诸善根能以最上最极最胜最妙，广大无量无等无等等心，如实随喜回向阿耨多罗三藐三菩提。世尊！当云何是最上最极乃至无等等心？又复何名如实随喜？”
