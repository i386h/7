<!-- { "loadSidebar": true } -->
　　佛言：“须菩提！菩萨摩诃萨虽于一切相具足观空，但修学空而不于中取空为证。彼菩萨如是观时，应作是念：‘我今但是学时，非是证时，是故不住三摩呬多，不深摄心系于缘中。’彼菩萨摩诃萨以般若波罗蜜多力所护故，虽不证空，亦不退失菩提分法，亦不尽漏住寂灭心，是故菩萨摩诃萨虽行空三摩地解脱门而不证空，虽入无相三摩地解脱门亦不证无相、不住有相。何以故？是菩萨摩诃萨智慧甚深善根具足能作是念：‘今是学时，非是证时。’是故虽复观空而无所碍，虽住空三摩地亦不于中证空实际，以得般若波罗蜜多力所护故。
　　“须菩提！譬如有人色相端正最上勇猛，精进坚固富乐自在，自他语言有所义利，辩才无碍智慧明了，知时知方知处所向所行，通达善恶明解算数，一切伎术善能成就，勇健多力能敌他军，乃至世间一切种事而悉晓了，人所爱乐瞻视亲近尊重恭敬。此人以是缘故，一切所向皆得大利，心意调柔适悦快乐。是人一时有小因缘，与其父母妻子眷属经过旷野极大怖畏险恶道中，彼有盗贼、非人等类。时诸眷属皆悉惊怖毛竖战掉，是人即时谓其父母诸眷属言：‘汝诸眷属勿生惊怖，我有方便能令安乐过诸险难。’即化多人，执持种种锋利器仗，卫护眷属过是险难。彼诸盗贼、非人等类，皆悉退散无所侵恼。彼诸眷属过是难已，安乐吉祥到彼所向州城聚落。何以故？是人有智有慧最胜勇猛，大力成就坚固不退，彼盗贼等不能敌故。菩萨摩诃萨亦复如是，悲愍利乐一切众生，常行慈悲喜舍四无量行，得般若波罗蜜多力所护故，具善巧方便，以诸善根回向一切智，虽修空、无相、无作三摩地解脱门而不证实际。菩萨摩诃萨过诸烦恼及烦恼分，过诸恶魔及助魔者，过声闻地及缘觉地，住三摩地亦不尽漏。何以故？菩萨摩诃萨诸力具足精进坚固，得般若波罗蜜多力所护故。菩萨不舍一切众生，普令成就阿耨多罗三藐三菩提。又，菩萨摩诃萨缘一切众生入慈心三昧，复入最上无缘慈三昧，修习最上波罗蜜多。
　　“又，须菩提！菩萨摩诃萨虽行空三摩地解脱门，而于是中不证无相、不堕有相。须菩提！譬如飞鸟行于虚空而不堕地，虽行于空而不依空亦不住空。菩萨摩诃萨亦复如是，虽行空学空、行无相学无相、行无作学无作，未具足佛法，终不堕空、无相、无作。须菩提！又如有人于射师所学彼射法，学已精熟而复巧妙，即时仰射虚空，初箭发已后箭即发，箭箭相注随意久近是箭不堕。菩萨摩诃萨亦复如是，为欲成就阿耨多罗三藐三菩提善根，得般若波罗蜜多力所护故，若未成就阿耨多罗三藐三菩提善根终不取证实际，乃至善根成已得圆满阿耨多罗三藐三菩提，菩萨尔时乃证实际。是故，须菩提！菩萨摩诃萨行般若波罗蜜多时，修般若波罗蜜多时，应如是谛观诸法甚深实相，虽复观已而不取证。”
　　尔时，尊者须菩提白佛言：“世尊！菩萨摩诃萨所为甚难最上甚难，虽行空学空入空三摩地，而不于中证空实际。世尊！甚为希有，甚为希有！”
　　佛告尊者须菩提言：“如是，如是！菩萨摩诃萨虽行空学空入空三摩地，而不于中证空实际，斯为甚难最上甚难，斯为希有最上希有。何以故？须菩提！彼菩萨发如是最胜大愿：‘我应度一切众生，不舍一切众生。’菩萨发是愿已，即入空三摩地解脱门、无相三摩地解脱门、无作三摩地解脱门。菩萨虽入是诸解脱门，而不于中取证实际。何以故？是菩萨已得善巧方便力所护故，能作是念：‘我不舍一切众生。’未具足佛法，终不于中证空实际。
　　“复次，须菩提！菩萨摩诃萨若欲入甚深空性者，所谓应入空三摩地解脱门、无相三摩地解脱门、无作三摩地解脱门。菩萨若欲入是诸三摩地解脱门者，应生如是心：‘一切众生于长夜中，著众生相起有所得见。我得阿耨多罗三藐三菩提已，当为众生宣说法要断除是相。’即入空三摩地解脱门、无相三摩地解脱门、无作三摩地解脱门。菩萨以如是心及先方便力故，不于诸三摩地中取证实际，亦不减失慈悲喜舍诸三昧法。何以故？是菩萨已得善巧方便力所护故，转复增益所有善法，诸根通利，诸力觉道亦悉增益。
　　“复次，须菩提！又菩萨摩诃萨若欲入空三摩地解脱门者，应生如是心：‘一切众生于长夜中，而生我相著有所得，我得阿耨多罗三藐三菩提已，当为众生宣说法要断除我相。’即入空三摩地解脱门。菩萨以如是心及先方便力故，不证实际，亦不减失慈悲喜舍诸三昧法。何以故？是菩萨已得善巧方便力所护故，转复增益所有善法，诸根通利，诸力觉道亦悉增益。
　　“复次，须菩提！又菩萨摩诃萨若欲入无相三摩地解脱门者，应生如是心：‘一切众生于长夜中，著诸有相生取相想，我得阿耨多罗三藐三菩提已，当为众生宣说法要断除有相。’即入无相三摩地解脱门。菩萨以如是心及先方便力故，不证实际，亦不减失慈悲喜舍诸三昧法。何以故？是菩萨已得善巧方便力所护故，转复增益所有善法，诸根通利，诸力觉道亦悉增益。
　　“复次，须菩提！又菩萨摩诃萨若欲入无作三摩地解脱门者，应生如是心：‘一切众生于长夜中，著常想、乐想、我想、净想，起如是等诸颠倒想，是所作相。我得阿耨多罗三藐三菩提已，当为众生宣说法要，所谓是无常非常、是苦非乐、是无我非我、是不净非净。如是当令断除常想、乐想、我想、净想，离所作相。’即入无作三摩地解脱门。菩萨以如是心，及先方便力故，不证实际，亦不减失慈悲喜舍诸三昧法。何以故？是菩萨已得善巧方便力所护故，转复增益所有善法，诸根通利，诸力觉道亦悉增益。
　　“又，须菩提！菩萨摩诃萨应生如是心：‘一切众生于长夜中著诸有相，所谓先行有所得、今行有所得，先行常想、今行常想，先行颠倒行、今行颠倒行，先行和合想、今行和合想，先行不实想、今行不实想，先起邪见、今起邪见，先作诸过失行、今作诸过失行。如是一切众生，于一切时、一切处作如是行。我得般若波罗蜜多力所护故，具足善巧方便，如是勤行精进得阿耨多罗三藐三菩提时，当为众生说如是法，令诸众生得入诸法甚深实相，所谓空、无相、无愿、无作、无起、无生、无性。’须菩提！若菩萨摩诃萨生如是心，具足如是智慧，返堕起作法住三界者，无有是处。
　　“又，须菩提！若菩萨摩诃萨修相应行者，应问余菩萨言：‘若欲成就阿耨多罗三藐三菩提者，应云何学空？当云何生心？即得入空不证空，入无相、无愿、无作、无起、无生、无性，不证无相乃至无性，而能修习般若波罗蜜多耶？’若菩萨作是言：‘欲成就阿耨多罗三藐三菩提者，但应念空，念无相、无愿、无作、无起、无生、无性。’如是答者，是即舍离一切众生，未能具足善巧方便。当知是菩萨未于先佛如来．应供．正等正觉所得授阿耨多罗三藐三菩提记，未住不退转地。何以故？是菩萨不能宣说不退转菩萨摩诃萨不共相，不能于其所问法中正示正答。”
　　须菩提白佛言：“世尊！应云何知是不退转菩萨摩诃萨？”
　　佛言：“须菩提！当知彼不退转菩萨摩诃萨者，于此甚深般若波罗蜜多法门，若闻若不闻，随有所问，皆能于中正示正答。具是相者，是为不退转菩萨摩诃萨。”
　　须菩提白佛言：“世尊！菩萨多行菩提少能正答。”
　　佛言：“须菩提！少有住不退转者，是故不能正答。须菩提！若有已住不退转者，彼能正答。当知是菩萨善根明净具足方便，不为一切世间天、人、阿修罗等而能动坏。是菩萨能善观察一切法如梦，而于是中不证实际。须菩提！当知此为不退转菩萨摩诃萨相。”

　　　　佛说佛母出生三法藏般若波罗蜜多经第十八



　　　　佛说佛母出生三法藏般波罗蜜多经卷第十九

　　　　西天译经三藏朝奉大夫试光禄卿传法大师赐紫臣施护奉　诏译

　　善巧方便品第二十之二

　　尔时，世尊告尊者须菩提言：“我今复说不退转菩萨摩诃萨种种相貌，汝当谛听，如善作意。”
　　须菩提言：“善哉，世尊！愿乐欲闻。”
　　佛言：“须菩提！若菩萨摩诃萨，乃至梦中亦不爱乐声闻、缘觉之地，亦不生彼住三界心。须菩提！有是相者，当知是为不退转菩萨摩诃萨相。
　　“复次，须菩提！若菩萨摩诃萨于其梦中，见百千俱胝那庾多数菩萨、声闻、人、天大众，恭敬围绕如来．应供．正等正觉，听其说法。须菩提！若彼梦中见是相者，当知是为不退转菩萨摩诃萨相。
　　“复次，须菩提！若菩萨摩诃萨于其梦中，自见其身处虚空中为人说法，及见自身放大光明，化苾刍相往彼他方诸世界中，施作佛事及为说法。须菩提！若彼梦中见是相者，当知是为不退转菩萨摩诃萨相。
　　“复次，须菩提！若菩萨摩诃萨于其梦中，见州城聚落悉为火焚一切破坏，诸恶虫兽四散驰走，一切人众皆大惊怖生苦恼心。菩萨见已不惊不怖。从梦觉已，作是思惟：‘三界无实，皆悉如梦。愿我当得阿耨多罗三藐三菩提时，以如是法为众生说。’须菩提！若彼梦中见是相者，当知是为不退转菩萨摩诃萨相。
　　“复次，须菩提！若菩萨摩诃萨于其梦中，见地狱中有诸众生随受众苦。菩萨见已，作是思惟：‘愿我当得阿耨多罗三藐三菩提时，佛刹清净无有地狱，乃至不闻其名况复可见。’又，须菩提！若菩萨摩诃萨于其梦中，见诸饿鬼受饥渴苦。菩萨见已，作是思惟：‘愿我当得阿耨多罗三藐三菩提时，佛刹清净无有饿鬼，乃至不闻其名况复可见。’又，须菩提！若菩萨摩诃萨于其梦中，见诸畜生受极重苦。菩萨见已，作是思惟：‘愿我当得阿耨多罗三藐三菩提时，佛刹清净无有畜生，乃至不闻其名况复可见。’须菩提！若彼梦中见是相者，当知是为不退转菩萨摩诃萨相。
