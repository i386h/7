<!-- { "loadSidebar": true } -->
  大明度经
　　吴 支谦译




　　　　大明度经卷第一

　　　　南吴月支国居士支谦译

　　行品第一

　　闻如是：
　　一时，佛游于王舍国其鸡山，与大比丘众不可计，弟子善业第一；及大众菩萨无央数，敬首为上首。是时十五斋日月满，佛请贤者善业：“此众菩萨集会，乐汝说菩萨大士明度无极。欲行大道，当由此始(师云：请之以法，不以饮食也)。”
　　于是秋露子念：“此贤者说明度道，自己力所？乘佛圣恩乎？”
　　善业知其意而答曰：“敢佛弟子所说，皆乘如来大士之作。所以者何？从佛说法，故有法学贤者子、贤者女，得法意以为证(法学，学法也，解空、不愿、无想、寂定，谓之得法意。漏尽结解得道，谓之证。由言证已，当还本无矣)。其为证者，所说、所诲、所言，一切如法无诤(所说者，解说经义也。所诲者，教诲人也。言者，广陈法言也)。所以者何？如来说法，为斯乐者。族姓子傅相教，如经意，无所诤(如，如人本也。来，所由来也。人本空无，泥曰同体也。佛得三法，空三界，愿想灭矣。《安般》曰：还为何等？还五阴知见灭处，故曰如来矣。佛说净法，但为乐斯本无寂法，法施也)。”
　　善业言：“如世尊教，乐说菩萨明度无极，欲行大道当由此始。夫体道为菩萨是空虚也，斯道为菩萨亦空虚也(师云：菩萨心履践大道，欲为体道，心为道俱无形，故言空虚也。斯道者，谓空、不愿、无想也)。何等法貌为菩萨者？不见佛法有法，为菩萨也(于佛经法，不见五阴、六衰、十二缘起有，菩萨也)。吾于斯道，无见无得。其如菩萨不可见，明度无极亦不可见。彼不可见，何有菩萨当说明度无极？若如是说，菩萨意志不移不舍、不惊不怛，不以恐受、不疲不息，不恶难此微妙明度，与之相应而以发行，则是可谓随教者也(不移，不退转也。不舍，不废大志也。惊怪，怛热也。不惊怪，必深法心中，不满热嫌其为苦也，必欢喜受此法，不以恐迫，故受此法强学之也以。不为疲，不以为劳也。不息者，不懈也)。又菩萨大士行明度无极，当学受此。如受此者，不当念：‘是我知道意。’所以者何？是意非意，净意光明。”
　　贤者秋露子曰：“云何有是意而意非意？”
　　善业曰：“若非意者，为有为无(师云：当学知是非意，以知非意无复想舍，即为意净。光明者，无复尘冥矣也)？彼可得耶(彼，彼意也。可得意处不乎)？”
　　曰：“不可也(言不可者，不可言无，亦不可得处也)。”
　　善业曰：“如非意，有与无不可得，不可得不可明，其合此相应者，岂有是意意非意哉？”
　　曰：“如是者，何谓非意？”
　　善业曰：“谓其无为(有为者，谓生死之心，阴自起念舍。一念一至，无不为己。非意者，无复有此生死想，故曰无也)，无杂念也(杂念者，想且在经，且在五阴，意不一定，谓之杂念也。已如空定，不起五阴，为无杂念也)。”
　　秋露子曰：“善哉，善哉！佛称贤者说山泽行实为第一。菩萨受此无上正真之道(善业意解微妙，常善于山泽空净之行，故为佛所称)，不退转(菩萨受此意不转，谓菩萨得住第七地也)，观而不休，明度无极当以知此(观而不休，谓惟此经，意不疲倦也)。欲学弟子地，当闻是经择取奉持(弟子趣欲空、不愿、无想，得泥洹已，不望知佛权道大悲也)；欲学缘一觉地(缘一觉者，望欲得佛慈悲不著，不密于善权也)、若学佛地，当闻是经(学佛地者，弘慈普济，不中道取证矣)择取奉持。所以者何？是明度道说法甚广，是为菩萨大士所学(善权十力无畏佛法度人，欲一切知言，是经广大，在三学者自择取也)。”
　　善业白佛言：“吾以为菩萨者，其不可见，名亦不可得(师云：菩萨与名皆空，当以何为之说明度经也)，又所匡政，皆不可见、不可得者，当何为菩萨说法(欲以道匡政天下著欲之徒，使其无为邪见之行也)？如是，世尊！所疑有著，吾与物也斯不可得(一切所疑，谓有吾身与万物也)，赀货费耗皆非有得(吾与万物皆非已有，难可常保也)，但以名为菩萨。至于佛，亦名也。然不住不住(佛与菩萨在世间但名耳，其法意非住也，不住者以权著也)，所以者何？名不可得。是故名者，非住非不住(名者犹水中月像也)。若为菩萨说深明度意，不移不舍、不疲不息、不有恶难，不惊不怛、不以恐受，以体解而性入(性与道俱，如合符契也)，是为住不退转，应于无处，当以知此。又妙世尊(师云：妙者，此经义甚深妙也)！菩萨修行明度无极，不以色住(不倚此色身住也)，于痛想行不以识住(不以名身住也)。所以者何？若止于色，为造色行(是为甫始主作生无身业也)，止痛想行，为造识(斯又甫欲与造邪识之行，始众生矣)，非为应受(非如法受也)。明度无极不造行，为应受(识不造色行，是为应受明度矣)。受此，其不具足明度无极，终不得一切知(于斯经中有邪想行如毛发，谓之不具，终不得作佛也)。”
　　秋露子曰：“菩萨何行而受明度？”
　　善业曰：“以不取色(取，着也，不着于色也)，不取痛想行识。所以者何？色无彼受，痛想行识无有彼受。若此色无彼受为非色，痛想行识无有彼受为非识。明度之道无有彼受。所以者何？吾受如取影无所得，是为明度无极之行也，是名曰菩萨大士诸法无受之定(我于世间所受如梦如影，影为无所得也)。场广趣大而无有量，一切弟子、诸缘一觉所不能持也(教顺之场极广，所趣之道极大，四等弘普，周遍无极，毕央济众苦痛，难忍甘心，进擢志大，不权弟子若佛所不能究竟，曰不能持矣)。又一切知亦无彼受(师云：一切知，佛也，唯佛得无不知)。所以者何？无想见故。若想见者，终不得此。为若异学先泥之信，不得一切知。彼先泥信解道，学度入慧，亦不取色，不取痛想行识，不从色见慧——不内色见慧、不外色见慧、不内外色见慧、不以异色见慧——于痛想行如上说不从识，不以内外异识见慧。如是究畅，从信解得道地，法意作量以为脱便，无受无获(无受，不复受五盛阴想。无获，无复罪福。故言无所获矣)，已受解，得度灭(已受解者，谓八正道及正解正智，为意已受，无复思想，为已得应义也)，明度不为智想。如是，世尊！虽菩萨于是道不取色痛想行识，亦不中道灭度，而具如来十力、四无所畏、佛十八不绝之法也(菩萨得明度意见空，甫修佛事，以其力、无畏、十八法，成相好，严佛刹，不违本愿，欲度十方，不中道灭度也)。又菩萨大士行明度无极，当以观此何等是智慧？何所为明度？何以明诸法无所从得(师云：不从内色外色内外痛想行见惠，是为无所从得也)？是故谓之明度无极。如是观省察思惟，不惊不怛、不移不疲，如是菩萨为不中休，明度无极以知此。”
　　秋露子曰：“何故菩萨知己休止？为如于色休色本性，于痛想行休识本性，明度无极休识本性(色之本性，着复著、起复起，五阴悉尔。菩萨于五阴休其本性，不着起也)，明度无极休智本性？”
　　善业曰：“如是，贤者！其于色也，休色自然(菩萨学明度，本心欲分别知望得惠，当休是欲知望之想，无所复起也)，于痛想行休识自然，明度无极休识自然。明度无极休智自然，行此道者于智休止，智之自然者休矣(于五阴中皆休，其自起不复起矣)。相休止，相之自然者休矣。”
　　秋露子曰：“善哉，善哉！其学此者，必出一切智(行此道者，休其欲之心，即知心自起者皆休止也)。”
　　善业曰：“然菩萨学此，出一切知。所以者何？其于诸法无出无生。如是学故，逮得佛坐(学如此者，必从生死之出，成佛一切知矣)。又妙贤者，菩萨履行明度无极，若行色为想行——若行色占为想行，若行色不占为想行，若行色兴为想行，若行色败为想行，若行色灭为想行，若行色思为想行，若行色空为想行，若行色非身为想行——痛想行识如上说，皆为想行。若识有是吾当行欲得，行设有是如是行，如是惟为惟行(师云：说色如此，痛想行识亦如色说也)。此道为是菩萨大士，为行得想之行，无善权方便，以为休于明度无极(此上章皆为三界生死，不合明度大智之道也)。”
　　秋露子曰：“菩萨何行为无想无得行，有善权方便而不休于明度无极？”
　　答曰：“不行色——不行色占，不行色兴，不行色败，不行色灭，不行色想，不行色空，不行色非——身痛想行识如上说，不有是(师云：不以有识知有此想也)吾当得行是行。不有是此行，惟为行此道。如是行菩萨大士，为无想无得行，为有善权方便而不休于明度无极(不以识知有此相应于明度无极也。右此章所说无想无得之行也)。又菩萨大士行明度无极，于此不近，为不行不近行(师云：菩萨于此五阴，念无所依近，为不行者，谓无所行也)。不行不近(菩萨意，不近行亦不行不近，以为真)亦不行(亦不行如此也)，斯不否行，斯不近行，斯不近不行，斯亦不近于行，不行于不近，于不行不否行于不近(如此上谓意上事，亦不离此上意矣)。”
　　秋露子曰：“何故不近？”
　　善业曰：“如诸法无所近、无从度，是名菩萨大士(不著行亦不断，行者为生死，断为泥洹，能护此两意，是名为特晓明度善权也)。一切诸法无度之定(如十二因缘皆空，如无想可近者，不着不缚，故无得道也)，场旷趍大而无有量，一切弟子，诸缘一觉所不能持。行斯定者，疾得无上正真之道，为无不觉，乘佛圣旨。”
　　善业曰：“是菩萨大士受拜于往昔如来至真等正佛者，乃行斯定。彼受无见，无见为定，其于定者不知吾受之(师云：菩萨于定不作思想也)、吾已定、吾依定也。彼于是中一切不明(不以意分明之也)。”
　　秋露子曰：“云何菩萨为昔如来所说拜当得佛者？彼能见定，是定者乎(彼谓以得拜家，宁能自见意定，为以定耶)？”
　　答曰：“不也。所以者何？如彼族姓子(学此经人为善男子是也)行明度无极者，为非不想。所以者何？无所明故(无所别知故也)。是以定者，非想(非想，非五阴想也)非不想(有三十七品三活想，无世俗想也)。”
　　佛言：“善哉，善哉！善业！说山泽行为第一辩，菩萨大士当以学此，如此为学明度无极(辩智之决者，问来即答，事皆明真矣)。”
　　秋露子曰：“佛以如此学，学智慧道者，是为学何法？”
