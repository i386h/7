<!-- { "loadSidebar": true } -->
　　须菩提报言：“菩萨摩诃萨行般若波罗蜜，于色痛想行识不作相行，亦不言五阴有常无常，于五阴亦不作苦乐行，亦不作是我所非我所行，于五阴不作空、无相、无愿行，于五阴亦不作寂静行。以是故，舍利弗！以五阴空为非五阴，五阴不离空，空不离五阴；五阴则是空，空则是五阴。六波罗蜜、三十七品及佛十八法皆空。假令空者亦不离十八法，十八法亦不离空。菩萨如是行般若波罗蜜，则为是沤和拘舍罗。菩萨作是行般若波罗蜜，便成阿耨多罗三耶三菩。行般若波罗蜜，亦不见般若波罗蜜，亦不见行者，亦不见不行者。”
　　舍利弗问须菩提：“菩萨摩诃萨，何以故行般若波罗蜜亦不见般若波罗蜜？”
　　须菩提报言：“以般若波罗蜜状貌本实不可得见故。何以故？所有者无所有故。是故行般若波罗蜜无所见。所以者何？菩萨悉知诸法所有无所有。有三昧名于诸法无所生，是诸菩萨摩诃萨无量无限广大之用，非声闻、辟支佛所知。菩萨摩诃萨不离是三昧，便疾得阿耨多罗三耶三菩。”
　　舍利弗问须菩提：“但是三昧使菩萨疾成阿耨多罗三耶三菩耶？颇复有余三昧？”
　　须菩提报言：“亦复有余三昧，令菩萨疾成得佛。”
　　舍利弗问言：“何者是？”
　　须菩提言：“有三昧名首楞严菩萨行，是三昧亦疾得佛。复有宝印三昧、师子游步三昧、月三昧、作月幢三昧、诸法印三昧、照顶三昧、真法性三昧、必造幢三昧、金刚三昧、诸法所入印三昧、三昧王所入三昧、王印三昧、力进三昧、宝器三昧、必入辩才三昧。如是等三昧，菩萨摩诃萨悉学已，便疾得佛。舍利弗！复有无央数不可计三昧，菩萨所应学，亦复令菩萨疾得佛。”
　　须菩提承佛威神言：“若有菩萨摩诃萨行是三昧者，已为过去佛所授决已，今现在诸佛亦授其决已，亦不见三昧、亦不念三昧，亦不贡高念言：‘我得是三昧。’亦不念言：‘我住是三昧。’都无三昧想。”
　　舍利弗问须菩提言：“诸有住是三昧者，为已从过去诸佛授记耶？”
　　须菩提言：“不也，舍利弗！何以故？般若波罗蜜及三昧、菩萨无有异。菩萨则是三昧，三昧则是菩萨；般若波罗蜜亦尔，等无有异。而善男子不知诸法等三昧。何以故不知？菩萨以不见是三昧，是故不知。”
　　于是世尊赞叹须菩提言：“善哉，善哉！如我所叹誉，汝于诸空寂行者第一。菩萨摩诃萨当作是学六波罗蜜及三十七品及佛十八法。”
　　舍利弗白佛言：“菩萨摩诃萨当作是学般若波罗蜜耶？”
　　佛言：“当作是学六波罗蜜、三十七品及佛十八法，亦不想有所得、有所见。”
　　舍利弗白佛言：“何等为无所得、无所见？”
　　世尊报言：“吾我及众生不可得见，以内外空故。五阴、十八性、十二衰，不可得、不可见，本净故。十二因缘不可见，常净故。苦、习、尽、道不可见，常净故。不可见欲性、形性、无形性，不可得见三十七品、佛十八法，常净故。不可得见六波罗蜜，从须陀洹乃至佛，常净故，不可见。”
　　舍利弗白佛言：“何等为净？”
　　世尊报言：“不生、不有、不可见、无所为，是为净。”
　　舍利弗白佛言：“菩萨摩诃萨作是学，为学何法？”
　　世尊报言：“菩萨作是学，于诸法无所学。何以故？法不尔如凡人所入。”
　　舍利弗白佛言：“法云何？世尊！”
　　佛报言：“法之所有如无所有，作是有故，言无所有。”
　　舍利弗白佛言：“何等为无所有而有？”
　　世尊报言：“五阴无所有，内外所有无所有，空故。三十七品、佛十八法无所有，内外所有无所有，空故。凡夫愚人随痴入爱，于中作痴行，为两际所得而不知不见；法所不痴者，而为入于名色、入于六入、入于三十七品及佛十八法，虽入其中法所无者及更念，亦复不知亦不见。不知不见何等？”
　　佛言：“不知五阴、不见五阴，不见三十七品、佛十八法。以是法堕于凡夫愚人之数而不出于何？不出于欲、形、无形界，不出于声闻、辟支佛法。不出而复不信。不信何等？不信五阴空，不信三十七品、佛十八法空。亦复不住。于何所不住？不住于六波罗蜜，不住于阿惟越致地，乃至佛十八法不住。以是故，谓为凡夫愚人，便入于眼耳鼻舌身意，入于五阴、六衰，入于十八性，入于淫怒痴，入于诸见，入于三十七品、佛十八法，入于道。”
　　舍利弗白佛言：“世尊！菩萨作是学，为不学般若波罗蜜，不成萨云若慧耶？”
　　佛言：“如是学，为不学般若波罗蜜，不出萨云若。”
　　舍利弗白佛言：“何以故菩萨不学般若波罗蜜，不成萨云若慧？”
　　佛言：“以菩萨摩诃萨无沤和拘舍罗，以想念入六波罗蜜及三十七品、佛十八法，以想念入萨云若。以是故，菩萨摩诃萨不学般若波罗蜜，不生萨云若慧。”
　　舍利弗白佛言：“菩萨当云何学般若波罗蜜而令菩萨成萨云若慧？”
　　佛言：“菩萨行般若波罗蜜、不见般若波罗蜜，是为菩萨摩诃萨行般若波罗蜜者。学如成，萨云若慧如应，无所见、无所得。”
　　舍利弗白佛言：“何等为无所得、无所见？”
　　佛言：“不见一切法，空故。”

　　　　摩诃般若波罗蜜问幻品第十三

　　须菩提白佛言：“世尊！若人问言：‘幻人布施、持戒、精进、忍辱、一心、智慧，学三十七品、佛十八法、学萨云若，当成萨云若不乎？’我等当云何报？”
　　佛告须菩提：“我自还问汝，随须菩提意报我。于须菩提意云何，五阴与幻有异无？眼耳鼻舌身意、色声香味细滑法、十八性与幻有异不？”
　　须菩提对曰：“无有异。世尊！”
　　佛言：“三十七品、佛十八法，空、无相、无愿及道，与幻有异不？”
　　须菩提答曰：“无有异。世尊！五阴则是幻，幻则是五阴；十二衰及十八性皆是幻，三十七品及佛十八法亦是幻，幻则十八法。”
　　佛告须菩提：“幻人颇有著有缚、有生有死不？”
　　对曰：“无。”
　　“于须菩提意云何，幻人亦不生亦不灭，学般若波罗蜜，当成萨云若不？”
　　须菩提白佛言：“不能得。”
　　“于须菩提意云何，著字名合法、五阴数字，为菩萨不？”
　　对曰：“如是，如是！世尊！”
　　“著字五阴，生灭可得见不？”
　　须菩提对曰：“不可得见。”
　　“亦无起、亦无灭、亦无字、亦无身行、亦无意行、亦无著、亦无缚，学般若波罗蜜，宁成萨云若不？”
　　须菩提对曰：“不能成。”
　　佛言：“菩萨学般若波罗蜜，应无所得。”
　　须菩提白佛言：“菩萨如是学般若波罗蜜，及阿耨多罗三耶三菩，为如幻人学。所以者何？当知五阴如幻人。”
　　“于须菩提意云何，五阴为学般若波罗蜜，当成萨云若不？”
　　须菩提白佛言：“不也。世尊！何以故？五阴所有无所有。无所有者亦不可得见。于须菩提意云何，五阴如梦、如响、如影、如热时炎、如化。”
　　“当学般若波罗蜜耶？”
　　对曰：“非也。何以故？五阴、六衰，如梦如幻、无所有、不可得见。”
　　须菩提白佛言：“新发大乘意菩萨，闻作是说般若波罗蜜，将无恐怖？”
　　佛言：“新学大乘菩萨，未得般若波罗蜜沤和拘舍罗，不与善知识相随，或恐或怖。”
　　须菩提白佛言：“菩萨当行何等沤和拘舍罗，令菩萨不恐不怖？世尊！”
　　佛告言：“菩萨行般若波罗蜜应萨云若行，观五阴无常亦不猗五阴，是为菩萨行般若波罗蜜沤和拘舍罗。
　　“复次，须菩提！菩萨意应萨云若行，观五阴苦、空、非我，观五阴空、无相、无愿，观五阴寂静，应无所得、无所猗；是为菩萨行般若波罗蜜沤和拘舍罗。菩萨当作念言：‘我当为一切众生说无常、苦、空、非我，为说空、无相、无愿、寂静之法，应无所得、无所猗。’是为菩萨檀波罗蜜。
　　“复次，须菩提！菩萨亦不以罗汉、辟支佛意观五阴无常、苦、空、非我，亦不以罗汉、辟支佛意观空、无相、无愿、寂静；是为菩萨不越戒，以是故菩萨不恐不怖。菩萨尽能奉行能忍，是为菩萨行羼提波罗蜜。
　　“复次，须菩提！菩萨意行应萨云若，观五阴无常，应无所见、无所著，不舍萨云若意；是为菩萨行惟逮波罗蜜。菩萨适作是行，不起罗汉、辟支佛意，羁他恶意亦不得生；是为菩萨摩诃萨行禅波罗蜜不恐不怖。
　　“复次，须菩提！菩萨行般若波罗蜜，当作是观。言不以五阴空，空则五阴，六情、十八性、三十七品亦复如是，是故菩萨行般若波罗蜜不恐不怖。”
　　须菩提白佛言：“菩萨行般若波罗蜜，当与何等善知识相得，闻说般若波罗蜜不恐不怖？”
　　佛报言：“菩萨说五阴无常、苦、空、无我，空、无相、无愿、寂静而无所希望。持是无所希望之福，不作罗汉、辟支佛地行，但求萨云若；是为菩萨善知识。为说六情、十八性寂静而无所希望。持是功德不愿声闻、辟支佛地；是为菩萨善知识。
　　“复次，须菩提！菩萨念三十七品、佛十八法，念萨云若、念道，以为一切说法无所希望。持无所希望福，不为声闻、辟支佛地，但为萨云若；是为菩萨善知识。”
　　须菩提白佛言：“何等为菩萨学般若波罗蜜无沤和拘舍罗，为恶知识。闻说般若波罗蜜为恐怖？”
　　世尊报言：“菩萨离萨云若意，猗般若波罗蜜而自贡高，行禅、精进、忍辱、持戒，行布施，以猗檀波罗蜜而自贡高。”
　　“复次，须菩提！菩萨离萨云若意，念五阴、内外空，以空贡高、有所猗；念六情空、念十八性空，以是为贡高；念三十七品及佛十八法空，猗十八法而自贡高；是为菩萨不行般若波罗蜜、无沤和拘舍罗，闻说般若波罗蜜为恐怖。”
　　须菩提白佛言：“何等为菩萨恶知识？”
