<!-- { "loadSidebar": true } -->
　　“其佛叹言：‘善哉，善哉！善男子！过去诸如来无所著等正觉行菩萨时，索般若波罗蜜亦如是。持是勇进之意，从是东行，去是二万里，国名香氏。其城郭以七宝七重绕城，池水周流十重，有七宝树罗列重行，及七宝堑。其城纵广四百八十里，其国丰乐人民炽盛，所有服饰珍宝异妙。其城中有五百栏楯，街巷市里行伍相当，以诸杂宝金银错涂悬缯幢幡，譬如天锦城上台观、楼阁、陴[阿-可+兒]皆七宝作，城上宝树行列奇好，复以阎浮檀金为交露盖。以七宝铃悬其楼阁，风起之时吹其铃声，其音和雅譬如天乐，其有众生闻铃音者以自娱乐。绕城池水冷暖和适常满不减，其池水中有七宝船，其人乘船游戏池水中，其人宿命有福功德而得致是。其池水中有波昙花、分陀利花、拘文罗花、优钵利花，复有余花杂种异色数千百种，三千大千国土所有妙花无不在彼。顺绕其城，各有五百庐观，亦七宝作姝好严事。一一庐观有五百池水，其池纵广各二十里，亦以七宝杂色妙花，其花大如车盖，其花五色青、黄、赤、白、红各自分明。其池中有凫雁、鸳鸯、孔雀、鵁鶄，异类奇鸟数千百种。其城庐观所有宝物亦无有主亦无守者，以其国人宿福所致，常习行般若波罗蜜故，是以长夜受是福德。
　　“‘善男子！彼有菩萨名法上。在其国中央有宫殿舍，广纵四十里，皆以七宝作宫墙七重，所有栏楯七宝之树、园观、浴池亦复七重，其楼阁、栏楯、宫殿、门合皆是七宝雕文刻镂七重。法上宫里有四庐观：一名常乐，二名除忧，三名杂花，四名杂香。一一庐观有八池水：一名曰贤，二名贤妙，三名日乐，四名妙乐，五名吉祥，六名吉上，七名曰除，八名不还。其池四边，边各一宝：金、银、琉璃、水精。纯以紫磨黄金为底，以金罗网为盖。其一一池中金为梯陛，种种杂色车磲、玛瑙、众宝杂成。其梯陛两边，复以紫金为芭蕉树，其花柔软随风委靡。其池水中亦有杂花如上所有。顺池水边又有花树，风吹诸花堕池水中便如根生。其池水香如天栴檀。法上宫中有六万八千夫人，婇女围绕娱乐。香氏城中男女皆来会，于常乐池观共相娱乐。’
　　“其化佛言：‘善男子！是法上菩萨与其眷属共相娱乐。以三时说法，香氏城中众人为法上菩萨施设法座。于城中央，金、银、水精、琉璃为座，细软劫波育以为其蓐，以天杂香而著其蓐。其座高十里，当其座上有诸男女把持垂珠，又散名花烧诸名香。何以故？敬于法故。法上菩萨坐其座上，以般若波罗蜜为众生说法。’”
　　“化佛复言：‘善男子！香氏国人恭敬奉事法上菩萨，其像如是。有若干百千诸天，来会听受般若波罗蜜，中有书者，中有讽者，中有口受者，中有念者，中有寂然念行之者。国中众生皆是阿惟越致，于阿耨多罗三耶三菩不复动还。
　　“‘善男子！汝从是东去到法上菩萨所，可得闻般若波罗蜜。是法上者是汝前世真知识也，常劝助汝于阿耨多罗三耶三菩。法上菩萨本求般若波罗蜜时亦如汝。今往，善男子！昼夜莫断于念，得闻般若波罗蜜不久。’
　　“尔时，萨陀波伦闻是语已，踊跃欢喜言：‘我何时当得见法师，从受闻般若波罗蜜！’”
　　佛告须菩提：“譬如有人被重毒箭无有余念，但念言：‘我何时当得良师，拔我毒箭，令其处愈！’萨陀波伦无复余念，但欲得见法师从闻般若波罗蜜，闻般若波罗蜜已灭诸倚著。
　　“尔时，萨陀波伦菩萨即见诸法无挂碍慧，得无量三昧门，其三昧名曰：见诸法所有三昧、于诸法无所得三昧、降伏诸无智三昧、得诸法无差别三昧、得于诸法无变异三昧、诸法无所有无所聚三昧、灭诸冥三昧、于诸法次第无异三昧、于诸法无所见三昧、散花三昧。得如是比无量种种三昧门。住是三昧已，见诸十方无央数佛以般若波罗蜜为诸菩萨说法。
　　“尔时，十方诸佛皆赞叹言：‘善哉，善哉！善男子！我等本为菩萨时，索般若波罗蜜亦复住是三昧所得如是，得是三昧已入于般若波罗蜜亦复如是，便成就沤和拘舍罗立于阿惟越致法。我等得是三昧时，亦不见有法行三昧者、离三昧者，亦不见行道者，亦不见逮阿惟三佛者。般若波罗蜜者无有贡高。善男子！吾等住于不贡高故，得金色身三十二相无限之光，得不思议慧最无上觉三昧佛智；具足逮诸功德，诸佛所不能平量不能尽说，何况声闻、辟支佛！是故，善男子！于是法中当倍加敬。善男子！有志有进得阿耨多罗三耶三菩亦无有难。善男子！于真知识当起恭敬爱乐之意如视世尊。菩萨得真知识者，疾得阿耨多罗三耶三菩。’
　　“尔时，萨陀波伦菩萨白诸佛言：‘我常所敬真知识者为是何谁？’诸佛报言：‘法上菩萨世世常以阿耨多罗三耶三菩用教授汝。法上菩萨常以般若波罗蜜具足沤和拘舍罗，是者则是汝之尊师是真知识。卿善男子！取法上菩萨以顶戴之。从劫至劫若至百劫，以三千大千刹土所有以用供养，尚未能报须臾之恩。闻是尊法其福难报，使汝得般若波罗蜜沤和拘舍罗之利故。’是诸如来无所著等正觉说是已，忽然不现。
　　“尔时，萨陀波伦于三昧起，四向顾望，意自念言：‘是诸如来，从何所来？去至何所？’作是念已，惆怅不乐。复更念言：‘法上菩萨常行般若波罗蜜沤和拘舍罗，总持诸陀邻尼门，于诸法得自在，已从过去佛而作功德，是我真师，我当以问法上菩萨：“是诸如来，从何所来？去至何所？”’于是，萨陀波伦菩萨念法上菩萨恭敬爱乐豫加谦恪：‘今我又贫，无有珍宝、香花、奇异贡尊之具。以般若波罗蜜故供养法上菩萨者，不可空往至法上所。我有恭敬而无所有，不如卖身供养般若波罗蜜及师。前后以来，坏身不少，今故不灭；前后坏身，坐淫怒痴，更诸苦痛，亦不为法，亦不为师，但为贪欲五阴、六衰。’
　　“尔时，菩萨道迳一城，大唤呼言：‘我欲自卖，谁欲买我者？’
　　“时，魔波旬意自念言：‘今是菩萨用般若波罗蜜故，自卖其身欲以供养法上菩萨，欲得闻般若波罗蜜沤和拘舍罗。菩萨云何行般若波罗蜜，疾得阿耨多罗三耶三菩，闻已必当恭敬稽受。我不败坏者，当教无数百千菩萨及诸众生过我境界。今我当往坏之。’波旬即使举国男女不见其形、不闻其声。
　　“尔时，萨陀波伦卖身不售，愁忧啼哭言：‘我甚为剧，欲自卖身供养于师而不能售！’时，释提桓因意念言：‘今是菩萨以般若波罗蜜故欲供养法上菩萨，我今试往看视其人，为用法故颇有谀谄？’
　　“时，释提桓因化作年少梵志，至菩萨所问萨陀波伦言：‘善男子！何以不乐愁忧啼哭？’
　　“报言：‘年少！我用法故，欲自卖身供养尊师而永不售，无问我者是以哭耳。自念薄德，无财宝物可供师者。’
　　“尔时，年少谓菩萨言：‘我不用人，我今祠祀，欲得人血，欲得人髓，欲得人心。能与我者，益与卿宝。’
　　“是时，菩萨欢喜报言：‘我得善利！年少！买我心、髓及血，与我财宝得供养师，使我得闻般若波罗蜜及沤和拘舍罗真得我愿。’
　　“年少重问言：‘卿卖髓、血及心为索几许？’
　　“菩萨报言：‘随年少意与我多少。’
　　“萨陀波伦便以右手自刺左臂出血与之。复欲破骨出髓时，城中有一长者女，过于魔行，魔不能屈。时，长者女于楼观上遥见菩萨乃尔自刑：‘我今当下，问其意故。’
　　“时，长者女即下来到菩萨所，问言：‘男子！何为乃尔，酷毒自割，用是血为？复欲破骨！’
　　“萨陀波伦报长者女言：‘欲与少年，卖得财宝，供养于师，欲闻尊经般若波罗蜜。’
　　“时，长者女语菩萨言：‘供养于师，当得何等奇特功德？’
　　“菩萨报言：‘师当教我般若波罗蜜沤和拘舍罗，语我菩萨所行法，则我当得学为诸众生广作桥梁，成阿耨多罗三耶三菩阿惟三佛；我身当得三十二相、八十种好无上之光，得四等意、四无所畏、佛十种力、及十八法，逮六神通不思议净戒；成作佛已，得无碍之慧，当得无上之宝除一切贫。我当得是如此之法。’
　　“时，长者女闻是语已，踊跃欢喜语菩萨言：‘善哉，善哉！贤者！甚奇，甚特！乃说如是微妙之法。重言，贤者以是一法，当索无数恒边沙法。所以者何？是法甚深用微妙故。卿善男子！所欲得者，莫自疑难。欲得琉璃、摩尼、杂宝、真珠、金银、琥珀、栴檀、名香、缯幡、花盖，恣意所得，今当与仁，可持供养法之尊师，莫尔自割毁坏其身。今我亦欲往至彼所，与卿相随，共殖善本。如卿属所可说者，我悉欲得。’
　　“时，释提桓因即灭年少梵志形还复释身，住萨陀波伦菩萨前赞叹言：‘善哉，善哉！善男子！如卿建志，过去诸如来无所著等正觉，行菩萨道，求般若波罗蜜沤和拘舍罗，成阿惟三佛，亦如贤者。今日我亦不用人心、髓及血，我欲相试故来到是。欲得何愿？’
　　“萨陀波伦报言：‘我不用余，与我阿耨多罗三耶三菩愿。’
　　“释提桓因报言：‘善男子！是佛之境界非我所办，更索余愿多少福我。’
　　“菩萨报言：‘假令大愿非卿境界者，复我身体使无疮[病-丙+槃]，以是相福。’适作是语，萨陀波伦身复如故。于是，帝释忽然不现。
　　“时，长者女语菩萨言：‘随我共归，见我父母，并报父母，随卿所欲供养之具当相给与。我亦当去，侍从左右，至法上所。’
　　“尔时，萨陀波伦随长者女往到其家在门外住，长者女入白父母言：‘今当与我金银、珍宝、琉璃、摩尼，名香、栴檀、花盖、幢幡、杂色异衣、供养之具，及诸奇异，及五百侍女，欲以法故，随萨陀波伦菩萨行至香氏国法上菩萨所，欲闻尊经佛所有诸法，我当得之度脱众生。’
　　“父母问女言：‘萨陀波伦今为是谁？’
　　“女重白言：‘是人今在门外住，发坚誓之愿欲求阿耨多罗三耶三菩，欲为众生故救无极之苦。有大妙法名般若波罗蜜，是诸菩萨所应学者。是善男子但为是法故，自卖其身不惜躯命，而自割截欲以供养大师法上。是人至诚感致帝释，我见是变就往问之：“有何奇特，恶自割刺？”便报我言：“卖与年少，欲得财物，供养我师。我当得佛三十二相、八十种好，当转法轮度脱众生。”我闻是已甚大欢喜，谁闻是法而不乐者，我便许之当与珍宝供养之具随侍左右，是故父母当给与我珍宝所有及诸侍女。’
