<!-- { "loadSidebar": true } -->
　　尔时佛告天帝释言。憍尸迦。若善男子善女人等。能于般若波罗蜜多甚深经典。不离一切智智心。以无所得为方便。至心听闻受持读诵。精勤修学如理思惟。书写解说广令流布。是善男子善女人等。身心安乐不为一切灾横侵恼。若在军旅交战阵时。至心念诵如是般若波罗蜜多。于诸有情慈悲护念。不为刀杖之所伤杀。所对怨敌皆起慈心。设起恶心自然退败。是善男子善女人等。若在军旅刀箭所伤失命丧身终无是处。何以故。憍尸迦。是善男子善女人等。不离一切智智心。以无所得为方便。长夜修行甚深般若波罗蜜多。自能降伏贪嗔痴慢恶见随眠缠垢恶业种种刀杖。亦能除他贪嗔痴慢恶见随眠缠垢恶业诸刀杖故。复次憍尸迦。若善男子善女人等。能于般若波罗蜜多甚深经典。不离一切智智心。以无所得为方便。至心听闻受持读诵。精勤修学如理思惟。恭敬供养尊重赞叹。书写解说广令流布。是善男子善女人等。一切毒药蛊道鬼魅厌祷咒术皆不能害。水不能溺。火不能烧。刀杖恶兽怨贼恶神众邪魍魉不能伤害。何以故。憍尸迦。如是般若波罗蜜多是大神咒。如是般若波罗蜜多是大明咒。如是般若波罗蜜多是无上咒。如是般若波罗蜜多是无等等咒。如是般若波罗蜜多是一切咒王。最上最妙无能及者。具大威力能伏一切。不为一切之所降伏。是善男子善女人等。精勤修学如是咒王。不为自害。不为他害。不为俱害。何以故。憍尸迦。是善男子善女人等。学此般若波罗蜜多。了自他俱不可得故。憍尸迦。是善男子善女人等。学此般若波罗蜜多大咒王时。不得我乃至见者。不得色乃至识。如是乃至不得一切智道相智。一切相智。以于我等无所得故。不为自害。不为他害。不为俱害。憍尸迦。是善男子善女人等。学此般若波罗蜜多大咒王时。于我及法虽无所得。而证无上正等菩提。观诸有情心行差别。随宜为转无上法轮。令如说行得大饶益。何以故。憍尸迦。过去未来现在菩萨摩诃萨众。皆于如是甚深般若波罗蜜多大神咒王。精勤修学已当现证无上菩提。转妙法轮度无量众。
　　复次憍尸迦。若善男子善女人等。于此般若波罗蜜多甚深经典。不离一切智智心。以无所得为方便。至心听闻受持读诵。精勤修学如理思惟。书写解说广令流布。是善男子善女人等。随所居止国土城邑。人及非人不为一切灾横疾疫之所伤害。何以故。憍尸迦。是善男子善女人等。随所住处。为此三千大千世界。及余十方无量无数无边世界所有四大王众天。乃至色究竟天。并诸龙神阿素洛等。常来守护恭敬供养尊重赞叹。不令般若波罗蜜多大神咒王有留难故。复次憍尸迦。若善男子善女人等。书此般若波罗蜜多大神咒王。置清净处恭敬供养尊重赞叹。虽不听闻受持读诵精勤修学如理思惟。亦不为他开示分别。而此住处国邑王都。人非人等不为一切灾横疾疫之所伤害。何以故。憍尸迦。如是般若波罗蜜多大神咒王随所住处。为此三千大千世界及余十方无量无数无边世界。所有四大王众天乃至色究竟天。并诸龙神阿素洛等。常来守护恭敬供养尊重赞叹。不令般若波罗蜜多大神咒王有留难故。憍尸迦。是善男子善女人等。但书般若波罗蜜多大神咒王。置清净处恭敬供养尊重赞叹。尚获如是现法胜利。况能听闻受持读诵。精勤修学如理思惟。及广为他开示分别。当知是辈功德无边。速证菩提饶益一切。复次憍尸迦。若善男子善女人等。怖畏怨家恶兽灾横厌祷疾疫毒药咒等。应书般若波罗蜜多大神咒王。随多少分香囊盛贮。置宝筒中恒随逐身供养恭敬尊重赞叹。诸怖畏事皆自销除。天龙鬼神常守护故。憍尸迦。譬如有人或傍生类。入菩提树院或至彼院边。人非人等不能伤害。何以故。憍尸迦。过去未来现在诸佛皆坐此处。证得无上正等菩提。得菩提已施诸有情无恐无怖无怨无害身心安乐。安立无量无数有情令住天人尊贵妙行。安立无量无数有情令住三乘安乐妙行。安立无量无数有情令现证得或预流果或一来果或不还果或阿罗汉果。安立无量无数有情令当证得独觉菩提。安立无量无数有情令修菩萨摩诃萨行。当得无上正等菩提。如是胜事皆由般若波罗蜜多威神之力。是故此处一切天龙阿素洛等。皆同守护恭敬供养尊重赞叹。当知般若波罗蜜多甚深经典。随所住处亦复如是。一切天龙阿素洛等常来守护恭敬供养尊重赞叹不令般若波罗蜜多有留难故。憍尸迦。如是般若波罗蜜多甚深经典随所在处。当知是处即真制多。一切有情皆应敬礼。当以种种上妙花鬘涂散等香衣服璎珞宝幢幡盖众妙珍奇伎乐灯明供养恭敬尊重赞叹。
　　尔时天帝释白佛言。世尊。若善男子善女人等。书此般若波罗蜜多甚深经典。种种庄严恭敬供养尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。有善男子善女人等。佛涅槃后起窣堵波。七宝严饰宝函盛贮佛设利罗安置其中。恭敬供养尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。二所获福何者为多。佛告憍尸迦。我还问汝。当随意答。于意云何。如来所得一切智智及相好身。依何等法修学而得。天帝释言。如来所得一切智智及相好身。依此般若波罗蜜多甚深经典修学而得。佛告憍尸迦。如是如是如汝所说。我依般若波罗蜜多甚深经典修学故。得一切智智及相好身。何以故。憍尸迦。不学般若波罗蜜多甚深经典。能得无上正等菩提无有是处。憍尸迦。非但获得相好身故说名如来应正等觉。要由证得一切智智说名如来应正等觉。憍尸迦。如来所得一切智智。要由般若波罗蜜多为因故起。佛相好身但为依处。若不依止佛相好身。一切智智无由而起。是故般若波罗蜜多。正为因生一切智智。欲令此智现前相续故。复修集佛相好身。此相好身若非遍智所依处者。一切天龙阿素洛等不应竭诚供养恭敬。以相好身与佛遍智为所依止故。诸天龙神阿素洛等供养恭敬。由此缘故。我涅槃后诸天龙神人非人等。供养恭敬我设利罗。憍尸迦。若善男子善女人等。但于般若波罗蜜多甚深经典。恭敬供养尊重赞叹。则为供养一切智智及所依止佛相好身并涅槃后佛设利罗。何以故。憍尸迦。一切智智及相好身并设利罗。皆以般若波罗蜜多为根本故。憍尸迦。若善男子善女人等。但于佛身及设利罗。恭敬供养尊重赞叹。非为供养一切智智及此般若波罗蜜多。何以故。憍尸迦。佛身遗体非此般若波罗蜜多一切智智之根本故。憍尸迦。由此因缘。若善男子善女人等。欲供养佛若身若心及余功德。先当听闻受持读诵精勤修学如理思惟书写解说如是般若波罗蜜多甚深经典。复以种种上妙花鬘涂散等香衣服璎珞宝幢幡盖众妙珍奇伎乐灯明。供养恭敬尊重赞叹。以是故。憍尸迦。若善男子善女人等。书此般若波罗蜜多甚深经典。种种庄严恭敬供养尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。有善男子善女人等。佛涅槃后起窣堵波。七宝严饰宝函盛贮佛设利罗。安置其中恭敬供养尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。二所获福前者为多无量倍数。何以故。憍尸迦。如是般若波罗蜜多甚深经典。速能成办布施波罗蜜多乃至般若波罗蜜多。内空乃至无性自性空。真如乃至不思议界。断界乃至无为界。苦集灭道圣谛。四念住乃至八圣道支四静虑四无量四无色定。八解脱九次第定。空无相无愿解脱门。净观地乃至如来地。极喜地乃至法云地。五眼六神通。如来十力乃至十八佛不共法。无忘失法恒住舍性。一切陀罗尼门三摩地门。一切智道相智一切相智。成熟有情严净佛土。亦能成办诸菩萨摩诃萨族姓圆满色力圆满财宝圆满眷属圆满。亦能成办世间所有十善业道供养沙门父母师长施戒修等无量善法。亦能成办刹帝利大族婆罗门大族长者大族居士大族四大王众天乃至非想非非想处天。亦能成办预流一来不还阿罗汉果独觉菩提一切菩萨摩诃萨行诸佛无上正等菩提。亦能成办声闻独觉菩萨如来应正等觉。亦能成办不可思量不可宣说无上无上上无等无等等一切智智。
