<!-- { "loadSidebar": true } -->
　　时舍利子问善现言。岂不于此般若波罗蜜多甚深教中广说三乘法。所谓声闻独觉无上乘法。广说摄受菩萨摩诃萨从初发心乃至十地诸菩萨道。所谓布施波罗蜜多净戒安忍精进静虑般若波罗蜜多。若内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如法界法性不虚妄性不变异性平等性离生性法定法住实际虚空界不思议界。若苦圣谛集灭道圣谛。若四静虑四无量四无色定。若八解脱八胜处九次第定十遍处。若四念住四正断四神足五根五力七等觉支八圣道支。若空解脱门无相无愿解脱门。若五眼六神通。若佛十力四无所畏四无碍解大慈大悲大喜大舍十八佛不共法。若无忘失法恒住舍性。若一切智道相智一切相智。若一切陀罗尼门一切三摩地门。广说摄受菩萨摩诃萨功德胜事。所谓菩萨摩诃萨于此般若波罗蜜多勤修行故。随所生处常受化生。于不退神通能自在游戏。从一佛土趣一佛土。供养恭敬尊重赞叹诸佛世尊。随所愿乐种种善根皆能修习速得圆满。于诸佛所闻持正法。乃至无上正等菩提。能不忘失亦无懈废。恒居胜定离散乱心。由此为缘得无碍辩。无断尽辩。无疏谬辩。迅辩应辩。凡所演说丰义味辩。一切世间最妙胜辩。善现答言。如是如是诚如所说。于此般若波罗蜜多甚深教中广说三乘法。所谓声闻独觉无上乘法。广说摄受菩萨摩诃萨从初发心乃至十地诸菩萨道。所谓布施波罗蜜多乃至一切三摩地门。广说摄受菩萨摩诃萨功德胜事。所谓菩萨摩诃萨。于此般若波罗蜜多勤修行故。随所生处常受化生。乃至得一切世间最妙胜辩。如是深教诸有所说以无所得而为方便。舍利子言。此于何法以无所得为方便耶。善现言。舍利子。此于我。以无所得而为方便。此于有情命者生者养者士夫补特伽罗意生儒童作者受者知者见者。以无所得而为方便。舍利子。此于色。以无所得而为方便。此于受想行识。以无所得而为方便。舍利子。此于眼处。以无所得而为方便。此于耳鼻舌身意处。以无所得而为方便。舍利子。此于色处。以无所得而为方便。此于声香味触法处。以无所得而为方便。舍利子。此于眼界。以无所得而为方便。此于色界眼识界及眼触眼触为缘所生诸受。以无所得而为方便。舍利子。此于耳界。以无所得而为方便此于声界耳识界及耳触耳触为缘所生诸受。以无所得而为方便。舍利子。此于鼻界。以无所得而为方便。此于香界鼻识界及鼻触鼻触为缘所生诸受。以无所得而为方便。舍利子。此于舌界。以无所得而为方便。此于味界舌识界及舌触舌触为缘所生诸受。以无所得而为方便。舍利子。此于身界。以无所得而为方便。此于触界身识界及身触身触为缘所生诸受。以无所得而为方便。舍利子。此于意界。以无所得而为方便。此于法界意识界及意触意触为缘所生诸受。以无所得而为方便。舍利子。此于地界。以无所得而为方便。此于水火风空识界。以无所得而为方便。舍利子。此于苦圣谛。以无所得而为方便。此于集灭道圣谛。以无所得而为方便。舍利子。此于无明。以无所得而为方便。此于行识名色六处触受爱取有生老死愁叹苦忧恼。以无所得而为方便。舍利子。此于内空。以无所得而为方便。此于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。以无所得而为方便。舍利子。此于真如。以无所得而为方便。此于法界法性不虚妄性不变异性平等性离生性法定法住实际虚空界不思议界。以无所得而为方便。
　　舍利子。此于布施波罗蜜多。以无所得而为方便。此于净戒安忍精进静虑般若波罗蜜多。以无所得而为方便。舍利子。此于四静虑。以无所得而为方便。此于四无量四无色定。以无所得而为方便。舍利子。此于八解脱。以无所得而为方便。此于八胜处九次第定十遍处。以无所得而为方便。舍利子。此于四念住。以无所得而为方便。此于四正断四神足五根五力七等觉支八圣道支。以无所得而为方便。舍利子。此于空解脱门以无所得而为方便。此于无相无愿解脱门。以无所得而为方便。舍利子。此于五眼。以无所得而为方便。此于六神通。以无所得而为方便。舍利子。此于佛十力。以无所得而为方便。此于四无所畏四无碍解大慈大悲大喜大舍十八佛不共法。以无所得而为方便。舍利子。此于无忘失法。以无所得而为方便。此于恒住舍性。以无所得而为方便。舍利子。此于一切陀罗尼门。以无所得而为方便。此于一切三摩地门。以无所得而为方便。舍利子。此于一切智。以无所得而为方便。此于道相智一切相智。以无所得而为方便。舍利子。此于声闻乘。以无所得而为方便。此于独觉乘无上乘。以无所得而为方便。舍利子。此于预流。以无所得而为方便。此于一来不还阿罗汉。以无所得而为方便。舍利子。此于预流向预流果。以无所得而为方便。此于一来向一来果不还向不还果阿罗汉向阿罗汉果。以无所得而为方便。舍利子。此于独觉。以无所得而为方便。此于独觉向独觉果。以无所得而为方便。舍利子。此于菩萨摩诃萨。以无所得而为方便。此于三藐三佛陀。以无所得而为方便。舍利子。此于菩萨摩诃萨法。以无所得而为方便。此于无上正等菩提法。以无所得而为方便。舍利子。此于极喜地。以无所得而为方便。此于离垢地发光地焰慧地极难胜地现前地远行地不动地善慧地法云地。以无所得而为方便。舍利子。此于极喜地法。以无所得而为方便。此于离垢地法发光地法焰慧地法极难胜地法现前地法远行地法不动地法善慧地法法云地法。以无所得而为方便。舍利子。此于异生地。以无所得而为方便。此于种姓地第八地具见地薄地离欲地已办地独觉地菩萨地如来地。以无所得而为方便。舍利子。此于异生地法。以无所得而为方便。此于种姓地法第八地法具见地法薄地法离欲地法已办地法独觉地法菩萨地法如来地法。以无所得而为方便。舍利子。此于有为界。以无所得而为方便。此于无为界。以无所得而为方便。
　　时舍利子问善现言。何因缘故。于此般若波罗蜜多甚深教中。以无所得而为方便。广说三乘法。所谓声闻独觉无上乘法。何因缘故。于此般若波罗蜜多甚深教中。以无所得而为方便。广说摄受菩萨摩诃萨从初发心乃至十地诸菩萨道。所谓布施波罗蜜多乃至一切三摩地门。何因缘故。于此般若波罗蜜多甚深教中。以无所得而为方便。广说摄受菩萨摩诃萨功德胜事。所谓菩萨摩诃萨于此般若波罗蜜多勤修行故。随所生处常受化生。乃至得一切世间最妙胜辩。善现答言。舍利子。由内空故。于此般若波罗蜜多甚深教中。以无所得而为方便。广说三乘法。所谓声闻独觉无上乘法。舍利子。由外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空故。于此般若波罗蜜多甚深教中。以无所得而为方便。广说三乘法。所谓声闻独觉无上乘法。舍利子。由内空故。于此般若波罗蜜多甚深教中。以无所得而为方便广说摄受菩萨摩诃萨从初发心乃至十地诸菩萨道。所谓布施波罗蜜多净戒安忍精进静虑般若波罗蜜多。若内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如法界法性不虚妄性不变异性平等性离生性法定法住实际虚空界不思议界。若苦圣谛集灭道圣谛。若四静虑四无量四无色定。若八解脱八胜处九次第定十遍处。若四念住四正断四神足五根五力七等觉支八圣道支。若空解脱门无相无愿解脱门。若五眼六神通。若佛十力四无所畏四无碍解大慈大悲大喜大舍十八佛不共法。若无忘失法恒住舍性。若一切智道相智一切相智。若一切陀罗尼门一切三摩地门。舍利子。由外空乃至无性自性空故。于此般若波罗蜜多甚深教中。以无所得而为方便。广说摄受菩萨摩诃萨从初发心乃至十地诸菩萨道。所谓布施波罗蜜多乃至一切三摩地门。舍利子。由内空故。于此般若波罗蜜多甚深教中。以无所得而为方便。广说摄受菩萨摩诃萨功德胜事。所谓菩萨摩诃萨。于此般若波罗蜜多勤修行故。随所生处常受化生。于不退神通能自在游戏。从一佛土趣一佛土。供养恭敬尊重赞叹诸佛世尊。随所愿乐种种善根。皆能修习速得圆满。于诸佛所闻持正法。乃至无上正等菩提。能不忘失亦无懈废。恒居胜定离散乱心。由此为缘得无碍辩。无断尽辩。无谬乱辩。迅辩应辩。凡所演说丰义味辩。一切世间最妙胜辩。舍利子。由外空乃至无性自性空故。于此般若波罗蜜多甚深教中。以无所得而为方便。广说摄受菩萨摩诃萨功德胜事。所谓菩萨摩诃萨。于此般若波罗蜜多勤修行故。随所生处常受化生。乃至得一切世间最妙胜辩。

　　初分散花品第二十五

