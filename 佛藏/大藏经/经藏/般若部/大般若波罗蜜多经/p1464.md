<!-- { "loadSidebar": true } -->
　　尔时曼殊室利菩萨。即从座起顶礼佛足。偏覆左肩右膝著地。合掌恭敬而白佛言。如来功德希有无等不可思议。过去未来现在诸佛皆无有异。若见如来或闻功德。此有情类亦难思议。今重见佛转大法轮。得未曾有欢喜踊跃。作是语已即升虚空七多罗树。合掌赞曰。
　　一切有情类　　唯佛最为尊
　　尚无有等者　　况复当有胜
　　我法二俱空　　妙理无等等
　　唯我佛世尊　　能等无等等
　　烦恼并习气　　俱尽永无余
　　能知一切法　　无不皆明了
　　若智若说法　　无能及佛者
　　三千大千界　　唯佛独为尊
　　十力无畏等　　定有非虚妄
　　帝释与梵王　　咸所不能得
　　世尊大恩德　　普洽诸有情
　　此事难思议　　定无能及者
　　能以微妙慧　　及方便善巧
　　化导诸有情　　皆令得利乐

　　尔时会中有一天子。名曰妙色。即从座起顶礼佛足。偏覆左肩右膝著地。合掌向佛以颂赞曰。
　　有说世间等佛者　　彼言非实为虚诳
　　若说法王最极尊　　此言非妄为谛语
　　人天之俦正问难　　无有能折我大师
　　善逝降魔伏外道　　将导世间至解脱
　　清净四辩无穷说　　甘露妙药施有情
　　遍观诸法智无碍　　一切刹那不减失
　　大悲平等视有情　　清净之心世不染
　　善能了知根欲性　　随所乐闻而应说
　　烦恼差别非一种　　为示无量对治门
　　唯佛巧说彼因缘　　专为利乐有情故
　　值佛闻法不得圣　　如是有情度极难
　　如来大名应渴仰　　若得见者无限益
　　佛智能令心清净　　得闻正教出生死
　　闻佛名号大吉祥　　常念世尊恒喜乐
　　发心诣佛生慧解　　如教勤修成种智
　　戒品清净无垢浊　　静虑第一心澄明
　　智慧最胜难倾动　　法海清净如甘露
　　一切有情喜放逸　　诸佛专精离世间
　　等慈有情如一子　　恩德深厚无能报
　　先说能破结贼法　　久摧天魔幻化军
　　世尊已说三有过　　广示涅槃无量德
　　百千大劫甚难闻　　故我至诚今赞礼

　　尔时会中有一天子。名曰善名。即从座起顶礼佛足。偏覆左肩右膝著地。合掌向佛以颂赞言。
　　如来平等行大慈　　设可度智与他者
　　尚令天授最前得　　况复其余有情类
　　我今不惬为空过　　修持大行报佛恩
　　有唯自证无漏灭　　彼于佛恩未为报
　　若有修行佛深教　　乃得名为佛真子
　　佛久勤苦为有情　　无上大恩罕能报
　　大慈开显真妙法　　令众修行兼化他
　　若佛不出于世间　　一切有情受大苦
　　则无人天唯恶趣　　但闻种种苦音声
　　诸趣受苦无能免　　烦恼系缚有情故
　　佛欲解他诸毒结　　翻为大悲之所萦
　　如来是世大福田　　依教正修离恶趣
　　若违佛教不修行　　彼定不得生人天
　　有于佛所起恶心　　或复不乐闻深法
　　是等有情甚可愍　　决定永当处黑暗
　　如佛世尊自知智　　其等如来乃能了
　　佛智非我所测量　　稽首敬礼十方佛
　　无畏智力不共法　　唯佛世尊独圆备
　　相好庄严微妙香　　观者无厌超众色
　　三种开敷不暂息　　清净佛华我今礼
　　唯佛善知无上觉　　能永出离诸险难
　　佛为第一最无上　　稽首归命两足尊
　　佛以功德正法水　　普能洗除诸垢秽
　　世尊本来内外净　　我今顶礼真净身

　　尔时堪忍界主大梵天王。即从座起顶礼佛足。偏覆左肩右膝著地。合掌向佛以颂赞言。
　　如来具足胜福慧　　利乐有情无暂息
　　常雨甘露济饥渴　　我今稽首能利他
　　世间最胜可敬者　　彼类犹来供养佛
　　诸恶斯尽众善备　　我今稽首无等尊
　　普为济拔诸有情　　靡有一行不修学
　　令度生死得安乐　　我今稽首救世师
　　稽首微妙金色身　　稽首所说甘露法
　　稽首清净无垢智　　稽首一切功德林

　　尔时佛告大梵天言。善哉善哉。如汝所赞。如来此事是实非虚。何以故。诸佛世尊于无量劫。修集种种福德智慧。由斯果位无不备足。所以者何。如来具足布施净戒安忍精进静虑般若波罗蜜多。身语意三无不清净。故能通达真如实际。住实际故所言不虚。时大梵王顶礼佛足合掌恭敬复白佛言。唯愿世尊。以神通力令此般若波罗蜜多久住世间利乐一切。尔时佛告大梵天王。十方三世一切如来以大神通。咸共护念。甚深般若波罗蜜多。久住世间利乐一切。天魔梵志外道沙门。皆无有能灭坏障碍。何以故。我念过去有佛。名曰宝月如来。十号圆满。国名无毁。劫名喜赞。彼佛有二苾刍弟子。作大法师善说深法。一名智盛。二名谛授。常随彼佛转正法轮。经一劫中宣说如是甚深般若波罗蜜多。三千大千百亿魔众。悉皆受化发菩提心。是故此经诸天魔等。皆无有力灭坏障碍。尔时寂静慧菩萨摩诃萨即从座起顶礼佛足。偏覆左肩右膝著地。合掌恭敬而白佛言。宝月如来住在何所。为犹住世为已涅槃。尔时世尊告寂静慧言。善男子。东方去此过十千亿诸佛世界。曾有世界名曰无毁。其中如来寿十千劫。彼佛世界常说如是甚深般若波罗蜜多。彼诸天魔及外道等。于此经典不能障碍。皆发无上正等觉心。智盛苾刍即是今者曼殊室利。谛授苾刍即是今者最胜天王。此二菩萨方便善巧。种种拥护甚深般若波罗蜜多令久住世。十方佛国若说如是甚深般若波罗蜜多。此二菩萨即往听受。如我今者说是法门。放大光明寻光来集。

　　第六分付嘱品第十七

　　尔时佛告阿难陀言。汝可受持甚深般若波罗蜜多勿令忘失。时阿难陀即从座起顶礼佛足。偏覆左肩右膝著地。合掌恭敬而白佛言。云何受持如是经典。于是佛告阿难陀言。受持此经有十种法。一者书写。二者供养。三者施他。四者谛听。五者披读。六者受持。七者广说。八者讽诵。九者思惟。十者修习。依斯十法受持此经。譬如世间一切草木华果药等皆依大地。如是一切殊胜善法皆依般若波罗蜜多。如转轮王若住在世七宝常现。甚深般若波罗蜜多亦复如是。若住在世三宝不灭。尔时大众瞻仰尊颜。异口同音俱伤叹曰。如来灭后谁能荷担如是世尊大法重担。谓于无量无边大劫修集所得无上菩提。尔时众中便有一万二千菩萨。为护此法即从座起顶礼佛足。偏覆左肩右膝著地。合掌恭敬而说颂言。
　　我等舍身命　　不求未来福
　　护持佛所说　　此甚深法要

　　尔时众中五百天子贤王为首。复从座起顶礼佛足。偏覆左肩右膝著地。合掌恭敬而说颂言。
　　为度诸有情　　成大悲愿力
　　护持佛所说　　此甚深法要

　　时天帝释。持髻梵王。毗沙门王。皆从座起顶礼佛足。偏覆左肩右膝著地。合掌恭敬而说颂言。
　　能疗一切病　　世尊今所说
　　般若微妙药　　我等顶戴持

　　执金刚神。亦从座起顶礼佛足。偏覆左肩右膝著地。合掌恭敬而说颂言。
　　法本无名字　　佛以名字说
　　大悲真教法　　我今顶戴持

　　尔时佛告持髻梵言。梵天当知。佛赞三事最为无上。何等为三。一者发菩提心。二者护持正法。三者如教修行。如是三法最为无上。能修行者真供养佛。我若住世一劫或一劫余。说此功德亦不能尽。护持如来一四句颂。所获功德尚不可尽。况能护持三世佛母甚深般若波罗蜜多。何以故。三世诸佛皆因般若波罗蜜多而得生故。以法供养真供养佛。若以资财非真供养。故法供养最为第一。若有护持佛正法者。当知彼类二世安乐。是故梵天。常应拥护甚深般若波罗蜜多。汝由护法已当得见贤劫千佛悉为请主。梵天当知。于此秽土护持正法须臾之间。胜净土中若经一劫或一劫余所获功德。故应精勤护持正法。世尊。复告天帝释言。憍尸迦。甚深般若波罗蜜多随所在处。当知即是如来生处得菩提处转法轮处入涅槃处。何以故。憍尸迦。一切菩萨一切善法一切如来皆从此生。若有法师宣说如是甚深般若波罗蜜多。此地即为佛所行处。诸有情类于法师所。当生善友尊重佛心。恭敬欢喜供养赞叹。若我住世一劫或一劫余。说此法师流传此经所获功德亦不能尽。憍尸迦。若此法师所行之处。善男子等。有能刺血洒地供养未足为多。何以故。无上法轮难受持故。时天帝释白言。世尊。未来世中说此经处。我及眷属皆当拥护彼地方所及说法师。若见此经所在之处。即生前说四种处心。尔时世尊赞天帝释。汝能如是善哉善哉。吾以此经付嘱于汝。宜于来世拥护流通。时天帝释即白佛言。我等诸天得生善趣。皆由般若波罗蜜多。发菩提心亦复由此。是故我等不顾身命拥护世尊如是深法。时佛复赞天帝释言。善哉善哉。如说能作。时薄伽梵说是经已。最胜天王及十方界诸大菩萨一切声闻。天龙药叉健达缚阿素洛揭路茶紧捺洛莫呼洛伽人非人等闻佛所说。皆大欢喜。信受奉行。

　　　　大般若波罗蜜多经卷第五百七十三


  大般若波罗蜜多经
　　




　　　　大般若波罗蜜多经第七会曼殊室利分


　　序

　　　　西明寺沙门玄则撰
　　闻夫即相无睹。挺真如之壮观。即虑无知。成种智之默识。但二尘且落。时逐见以轻浓五翳将披。复因疑而聚散。是以骤明空道。给孤总旋憩之场。历选时徒。妙吉升对扬之重。忽无觐以瞻仰。俄不聆以餐悟。既泯修而造修亦绝学而趍学。状其区别。则菩提万流。断其混茫。则涅槃一相。一相则不见生死。万流则无非佛法。不坏假名之繁总。而开实相之沉寥。正明如来法无。况菩萨法。菩萨法无。况二乘法。二乘法无。况凡夫法。法尚不有。何有菩提。尚无菩提。云何可趣。尚无可趣。何有证得。尚无证得。何有证者。是故有之斯殊。无之斯贯。洞之斯远。沮之斯局。豁尔夷荡而无懈炽然翘励而不精。恼[袖-由+(梫-木)]与慈渰分华。剑林将玉毫比色。皆其所也。何以易诸。观其假言路以便便。仰真宗而止止。奕奕珠转。泠泠玉振。起予圣旨。莫尚于兹。晞体法王。不亦宜矣。然则探其义也。发秘藏之玄扃。味其谈也。苞密语之殊辙。词宛而旨密。即旧文殊般若矣。虽双轴成部。而警策备彰。庶七众所归。较然无远。

　　　　大般若波罗蜜多经卷第五百七十四

　　　　三藏法师玄奘奉　诏译

　　第七曼殊室利分之一

