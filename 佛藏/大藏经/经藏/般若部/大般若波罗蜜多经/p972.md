<!-- { "loadSidebar": true } -->
　　舍利子。是不可取波罗蜜多即是无障波罗蜜多。如是无障波罗蜜多即是般若波罗蜜多。诸菩萨摩诃萨应于中学。舍利子。诸菩萨摩诃萨于中学时尚不得学。况得无上正等菩提。况得般若波罗蜜多。况得菩萨法。况得诸佛法。况得独觉法。况得声闻法。况得异生法。何以故。舍利子。无少法有自性。于如是无性为自性法中。何等是异生法。何等是预流法。何等是一来法。何等是不还法。何等是阿罗汉法。何等是独觉法。何等是菩萨法。何等是如来法。舍利子。如是诸法既不可得。依何等法可施设有补特伽罗。补特伽罗既不可得。云何可说此是异生。此是预流。此是一来。此是不还。此是阿罗汉。此是独觉。此是菩萨摩诃萨。此是如来应正等觉。
　　时舍利子白佛言。世尊。若一切法皆无自性都非实有。依何等事而可了知此是异生。此是异生法。此是预流。此是预流法。此是一来。此是一来法。此是不还。此是不还法。此是阿罗汉。此是阿罗汉法。此是独觉。此是独觉法。此是菩萨摩诃萨。此是菩萨摩诃萨法。此是如来应正等觉。此是如来应正等觉法。佛告舍利子。于汝意云何。为实有色实有受想行识如诸愚夫异生执不。舍利子言。不也世尊。不也善逝。但由颠倒愚夫异生有如是执。舍利子。为实有眼处实有耳鼻舌身意。处如诸愚夫异生执不。不也世尊。不也善逝。但由颠倒愚夫异生有如是执。舍利子。为实有色处实有声香味触法处如诸愚夫异生执不。不也世尊。不也善逝。但由颠倒愚夫异生有如是执。舍利子。为实有眼界实有耳鼻舌身意界如诸愚夫异生执不。不也世尊。不也善逝。但由颠倒愚夫异生有如是执。舍利子。为实有色界实有声香味触法界如诸愚夫异生执不。不也世尊。不也善逝。但由颠倒愚夫异生有如是执。舍利子。为实有眼识界实有耳鼻舌身意识界如诸愚夫异生执不。不也世尊。不也善逝。但由颠倒愚夫异生有如是执。舍利子为实有眼触实有耳鼻舌身意触如诸愚夫异生执不。不也世尊。不也善逝。但由颠倒愚夫异生有如是执。舍利子。为实有眼触为缘所生诸受实有耳鼻舌身意触为缘所生诸受如诸愚夫异生执不。不也世尊。不也善逝。但由颠倒愚夫异生有如是执。舍利子。为实有地界实有水火风空识界如诸愚夫异生执不。不也世尊。不也善逝。但由颠倒愚夫异生有如是执。舍利子。为实有因缘实有等无间缘所缘缘增上缘如诸愚夫异生执不。不也世尊。不也善逝。但由颠倒愚夫异生有如是执。舍利子。为实有从缘所生诸法如诸愚夫异生执不。不也世尊。不也善逝。但由颠倒愚夫异生有如是执。舍利子。为实有无明实有行识名色六处触受爱取有生老死愁叹苦忧恼如诸愚夫异生执不。不也世尊。不也善逝。但由颠倒愚夫异生有如是执。舍利子。为实有布施波罗蜜多实有净戒安忍精进静虑般若波罗蜜多如诸愚夫异生执不。不也世尊。不也善逝。但由颠倒愚夫异生有如是执。舍利子。为实有内空实有外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空如诸愚夫异生执不。不也世尊。不也善逝。但由颠倒愚夫异生有如是执。舍利子。为实有四念住实有四正断四神足五根五力七等觉支八圣道支如诸愚夫异生执不。不也世尊。不也善逝。但由颠倒愚夫异生有如是执。舍利子。为实有苦圣谛实有集灭道圣谛如诸愚夫异生执不。不也世尊。不也善逝。但由颠倒愚夫异生有如是执。舍利子。为实有四静虑实有四无量四无色定如诸愚夫异生执不。不也世尊。不也善逝。但由颠倒愚夫异生有如是执。舍利子。为实有八解脱实有八胜处九次第定十遍处如诸愚夫异生执不。不也世尊。不也善逝。但由颠倒愚夫异生有如是执。舍利子。为实有陀罗尼门实有三摩地门如诸愚夫异生执不。不也世尊。不也善逝。但由颠倒愚夫异生有如是执。舍利子。为实有空解脱门实有无相无愿解脱门如诸愚夫异生执不。不也世尊。不也善逝。但由颠倒愚夫异生有如是执。舍利子。为实有极喜地实有离垢地发光地焰慧地极难胜地现前地远行地不动地善慧地法云地如诸愚夫异生执不。不也世尊。不也善逝。但由颠倒愚夫异生有如是执。舍利子。为实有五眼实有六神通如诸愚夫异生执不。不也世尊。不也善逝。但由颠倒愚夫异生有如是执。舍利子。为实有佛十力实有四无所畏四无碍解大慈大悲大喜大舍十八佛不共法如诸愚夫异生执不。不也世尊。不也善逝。但由颠倒愚夫异生有如是执。舍利子。为实有三十二大士相实有八十随好如诸愚夫异生执不。不也世尊。不也善逝。但由颠倒愚夫异生有如是执。舍利子。为实有无忘失法实有恒住舍性如诸愚夫异生执不。不也世尊。不也善逝。但由颠倒愚夫异生有如是执。舍利子。为实有一切智实有道相智一切相智如诸愚夫异生执不。不也世尊。不也善逝。但由颠倒愚夫异生有如是执。舍利子。为实有预流果实有一来不还阿罗汉果独觉菩提如诸愚夫异生执不。不也世尊。不也善逝。但由颠倒愚夫异生有如是执。舍利子。为实有一切菩萨摩诃萨行实有诸佛无上正等菩提如诸愚夫异生执不。不也世尊。不也善逝。但由颠倒愚夫异生有如是执。舍利子。为实有异生实有预流一来不还阿罗汉独觉菩萨摩诃萨如来应正等觉如诸愚夫异生执不。不也世尊。不也善逝。但由颠倒愚夫异生有如是执。佛言。舍利子。诸菩萨摩诃萨修行般若波罗蜜多方便善巧。虽观诸法皆无自性都非实有。而依世俗发趣无上正等菩提。为诸有情种种宣说。令得正解远离颠倒。

　　　　大般若波罗蜜多经卷第三百九十一



　　　　大般若波罗蜜多经卷第三百十二

　　　　三藏法师玄奘奉　诏译

　　初分成熟有情品第七十一之三

　　具寿舍利子白佛言。世尊。云何菩萨摩诃萨修行般若波罗蜜多时。方便善巧。由此方便善巧力故。虽观诸法皆无自性都非实有。而依世俗发趣无上正等菩提。为诸有情种种宣说。令得正解远离颠倒。佛告舍利子。诸菩萨摩诃萨修行般若波罗蜜多时。方便善巧者。谓都不见有少实法可于中住。由于中住而有挂碍。由挂碍故而有退没。由退没故心便劣弱。心劣弱故便生懈怠。舍利子。以一切法都无实事无我我所。皆以无性而为自性。本性空寂自相空寂。唯有一切愚夫异生迷谬颠倒。执著色蕴。执著受想行识蕴。执著眼处。执著耳鼻舌身意处。执著色处。执著声香味触法处。执著眼界。执著耳鼻舌身意界。执著色界。执著声香味触法界。执著眼识界。执著耳鼻舌身意识界。执著眼触。执著耳鼻舌身意触。执著眼触为缘所生诸受。执著耳鼻舌身意触为缘所生诸受。执著地界。执著水火风空识界。执著因缘。执著等无间缘所缘缘增上缘。执著从缘所生诸法。执著无明。执著行识名色六处触受爱取有生老死愁叹苦忧恼。执著布施波罗蜜多。执著净戒安忍精进静虑般若波罗蜜多。执著内空。执著外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。执著四念住。执著四正断四神足五根五力七等觉支八圣道支。执著苦圣谛。执著集灭道圣谛。执著四静虑。执著四无量四无色定。执著八解脱。执著八胜处九次第定十遍处。执著陀罗尼门。执著三摩地门。执著空解脱门。执著无相无愿解脱门。执著极喜地。执著离垢地发光地焰慧地极难胜地现前地远行地不动地善慧地法云地。执著五眼。执著六神通。执著佛十力。执著四无所畏四无碍解大慈大悲大喜大舍十八佛不共法。执著三十二大士相。执著八十随好。执著无忘失法。执著恒住舍性。执著一切智。执著道相智一切相智。执著预流果。执著一来不还阿罗汉果独觉菩提。执著一切菩萨摩诃萨行。执著诸佛无上正等菩提。执著异生。执著预流一来不还阿罗汉独觉菩萨摩诃萨如来应正等觉。
　　舍利子。由是因缘。诸菩萨摩诃萨观一切法都无实事无我我所。皆以无性而为自性。本性空寂自相空寂。修行般若波罗蜜多。自立如幻师为有情说法。谓悭贪者为说布施。令修布施波罗蜜多。若破戒者为说净戒。令修净戒波罗蜜多。若嗔忿者为说安忍。令修安忍波罗蜜多。若懈怠者为说精进。令修精进波罗蜜多。若散乱者为说静虑。令修静虑波罗蜜多。若愚痴者为说般若。令修般若波罗蜜多。舍利子。是菩萨摩诃萨安立有情。令住布施净戒安忍精进静虑般若波罗蜜多已。复为宣说能出生死殊胜圣法。诸有情类依之修学。或得预流果。或得一来果。或得不还果。或得阿罗汉果。或得独觉菩提。或入菩萨摩诃萨位。或得无上正等菩提。
