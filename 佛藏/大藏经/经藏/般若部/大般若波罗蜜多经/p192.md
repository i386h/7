<!-- { "loadSidebar": true } -->
　　尔时具寿善现白佛言。世尊。诸菩萨摩诃萨修行般若波罗蜜多观诸法时。见我无生毕竟净故。见有情命者生者养者士夫补特伽罗意生儒童作者受者知者见者无生毕竟净故。世尊。诸菩萨摩诃萨修行般若波罗蜜多观诸法时。见色无生毕竟净故。见受想行识无生毕竟净故。世尊。诸菩萨摩诃萨修行般若波罗蜜多观诸法时。见眼处无生毕竟净故。见耳鼻舌身意处无生毕竟净故。世尊。诸菩萨摩诃萨修行般若波罗蜜多观诸法时。见色处无生毕竟净故。见声香味触法处无生毕竟净故。世尊。诸菩萨摩诃萨修行般若波罗蜜多观诸法时。见眼界无生毕竟净故。见色界眼识界及眼触眼触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见耳界无生毕竟净故。见声界耳识界及耳触耳触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见鼻界无生毕竟净故。见香界鼻识界及鼻触鼻触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见舌界无生毕竟净故。见味界舌识界及舌触舌触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见身界无生毕竟净故。见触界身识界及身触身触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见意界无生毕竟净故。见法界意识界及意触意触为缘所生诸受无生毕竟净故。世尊。诸菩萨摩诃萨修行般若波罗蜜多观诸法时。见地界无生毕竟净故。见水火风空识界无生毕竟净故。世尊。诸菩萨摩诃萨修行般若波罗蜜多观诸法时。见苦圣谛无生毕竟净故。见集灭道圣谛无生毕竟净故。世尊。诸菩萨摩诃萨修行般若波罗蜜多观诸法时。见无明无生毕竟净故。见行识名色六处触受爱取有生老死愁叹苦忧恼无生毕竟净故。世尊。诸菩萨摩诃萨修行般若波罗蜜多观诸法时。见内空无生毕竟净故。见外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空无生毕竟净故。
　　世尊。诸菩萨摩诃萨修行般若波罗蜜多观诸法时。见布施波罗蜜多无生毕竟净故。见净戒安忍精进静虑般若波罗蜜多无生毕竟净故。世尊。诸菩萨摩诃萨修行般若波罗蜜多观诸法时。见四静虑无生毕竟净故。见四无量四无色定无生毕竟净故。世尊。诸菩萨摩诃萨修行般若波罗蜜多观诸法时。见八解脱无生毕竟净故。见八胜处九次第定十遍处无生毕竟净故。世尊。诸菩萨摩诃萨修行般若波罗蜜多观诸法时。见四念住无生毕竟净故。见四正断四神足五根五力七等觉支八圣道支无生毕竟净故。世尊。诸菩萨摩诃萨修行般若波罗蜜多观诸法时。见空解脱门无生毕竟净故。见无相无愿解脱门无生毕竟净故。世尊。诸菩萨摩诃萨修行般若波罗蜜多观诸法时。见五眼无生毕竟净故。见六神通无生毕竟净故。世尊。诸菩萨摩诃萨修行般若波罗蜜多观诸法时。见佛十力无生毕竟净故。见四无所畏四无碍解大慈大悲大喜大舍十八佛不共法无生毕竟净故。世尊。诸菩萨摩诃萨修行般若波罗蜜多观诸法时。见一切智无生毕竟净故。见道相智一切相智无生毕竟净故。世尊。诸菩萨摩诃萨修行般若波罗蜜多观诸法时。见无忘失法无生毕竟净故。见恒住舍性无生毕竟净故。世尊。诸菩萨摩诃萨修行般若波罗蜜多观诸法时。见一切陀罗尼门无生毕竟净故。见一切三摩地门无生毕竟净故。世尊。诸菩萨摩诃萨修行般若波罗蜜多观诸法时。见异生无生毕竟净故。见异生法无生毕竟净故。世尊。诸菩萨摩诃萨修行般若波罗蜜多观诸法时。见预流无生毕竟净故。见预流法无生毕竟净故。世尊。诸菩萨摩诃萨修行般若波罗蜜多观诸法时。见一来无生毕竟净故。见一来法无生毕竟净故。世尊。诸菩萨摩诃萨修行般若波罗蜜多观诸法时。见不还无生毕竟净故。见不还法无生毕竟净故。世尊。诸菩萨摩诃萨修行般若波罗蜜多观诸法时。见阿罗汉无生毕竟净故。见阿罗汉法无生毕竟净故。世尊。诸菩萨摩诃萨修行般若波罗蜜多观诸法时。见独觉无生毕竟净故。见独觉法无生毕竟净故。世尊。诸菩萨摩诃萨修行般若波罗蜜多观诸法时。见菩萨无生毕竟净故。见菩萨法无生毕竟净故。世尊。诸菩萨摩诃萨修行般若波罗蜜多观诸法时。见如来无生毕竟净故。见如来法无生毕竟净故。
　　时舍利子谓善现言。如我解仁者所说义。我有情等无生。色受等无生。乃至如来如来法无生。若如是者六趣受生应无差别。不应预流得预流果。一来得一来果。不还得不还果。阿罗汉得阿罗汉果。不应独觉得独觉菩提。不应菩萨摩诃萨得一切相智。亦不应得五种菩提。复次善现。若一切法定无生者。何缘预流为预流果修断三结道。何缘一来为一来果修薄贪嗔痴道。何缘不还为不还果。修断五顺下分结道。何缘阿罗汉为阿罗汉果修断五顺上分结道。何缘独觉为独觉菩提修悟缘起道。何缘菩萨摩诃萨为度无量诸有情故。修多百千难行苦行。备受无边种种剧苦。何缘如来证得无上正等菩提。何缘诸佛为有情故转妙法轮。
　　尔时具寿善现答舍利子言。非我于无生法中见有六趣受生差别。非我于无生法中见有能入谛现观者。非我于无生法中见有预流得预流果。一来得一来果。不还得不还果。阿罗汉得阿罗汉果。非我于无生法中见有独觉得独觉菩提。非我于无生法中见有菩萨摩诃萨得一切相智及五种菩提。复次舍利子。非我于无生法中见有预流为预流果修断三结道。非我于无生法中见有一来为一来果修薄贪嗔痴道。非我于无生法中见有不还为不还果修断五顺下分结道。非我于无生法中见有阿罗汉为阿罗汉果修断五顺上分结道。非我于无生法中见有独觉为独觉菩提修悟缘起道。非我于无生法中见有菩萨摩诃萨为度无量诸有情故修多百千难行苦行备受无边种种剧苦。而诸菩萨摩诃萨亦复不起难行苦行想。所以者何。非住难行苦行想。能为无量无数无边有情作饶益事。舍利子。然诸菩萨摩诃萨。以无所得而为方便。于一切有情起大悲心。住如父母想。如兄弟想。如妻子想。如己身想。如是乃能为无量无数无边有情作大饶益。舍利子。诸菩萨摩诃萨应作是心。如我自性。于一切法。以一切种一切处一切时。求不可得。内外诸法亦复如是。都无所有皆不可得。何以故。诸菩萨摩诃萨。若住此想修难行苦行。便能饶益无量无数无边有情。是故菩萨摩诃萨。于一切法应无执受。舍利子。非我于无生法中见有诸佛证得无上正等菩提转妙法轮度无量众。
　　时舍利子问善现言。仁今为欲以生法证生法。为欲以无生法证无生法耶。善现答言。我实不欲以生法证生法。亦实不欲以无生法证无生法。舍利子言。若尔仁今为欲以生法证无生法。为欲以无生法证生法耶。善现答言。我亦不欲以生法证无生法。亦复不欲以无生法证生法。舍利子言。若如是者岂全无得无现观耶。善现答言。虽有得有现观而不以此二法证。舍利子。但随世间言说施设。有得有现观。非胜义中有得有现观。但随世间言说施设。有预流有预流果。有一来有一来果。有不还有不还果。有阿罗汉有阿罗汉果。有独觉。有独觉菩提。有菩萨摩诃萨。有无上正等觉。非胜义中有预流乃至无上正等觉。舍利子言。若随世间言说施设。有得有现观等非胜义者。六趣差别亦随世间言说施设。故有非胜义耶。善现答言。如是如是。诚如所说。何以故。舍利子。于胜义中。无业无异熟。无生无灭。无染无净故。
