<!-- { "loadSidebar": true } -->
　　尔时善现便白佛言。佛已赞说为证无上正等菩提。勇猛正勤修行布施乃至般若波罗蜜多。成熟有情严净佛土菩萨功德。云何应知。彼诸菩萨发趣无上正等菩提修诸行时留难魔事。佛告善现。若菩萨摩诃萨乐说法要辩久乃生。当知是为菩萨魔事。具寿善现即白佛言。何缘菩萨乐说法要辩久乃生说为魔事。佛告善现。是菩萨摩诃萨行深般若波罗蜜多时。由此因缘所修般若乃至布施波罗蜜多难得圆满故。说彼为菩萨魔事。复次善现。若菩萨摩诃萨乐说法要辩乃卒生。当知是为菩萨魔事。具寿善现即白佛言。何缘菩萨乐说法要辩乃卒生说为魔事。佛告善现。是菩萨摩诃萨修行布施乃至般若波罗蜜多。乐说法要辩才卒起废所修行故是魔事。复次善现。书写般若波罗蜜多甚深经时。频申欠呿无缘戏笑互相轻陵。身心躁扰文句倒错。迷惑义理不得滋味。横事卒起书写不终。当知是为菩萨魔事。复次善现。受持读诵思惟修习说听般若波罗蜜多甚深经时。频申欠呿无缘戏笑互相轻陵。身心躁扰文句倒错。迷惑义理不得滋味。横事卒起所作不成。当知是为菩萨魔事。具寿善现即白佛言。何因缘故有菩萨乘善男子等。闻说般若波罗蜜多忽作是念。我于此经不得滋味。何用勤苦听此经为。作是念已即便舍去。受持读诵思惟修习书写演说亦复如是。佛告善现。是菩萨乘善男子等。于过去世未久修行布施等六波罗蜜多。故于此经不得滋味。心不爱乐即便弃舍。复次善现。住菩萨乘善男子等。闻说般若波罗蜜多。若作是念。我等于此不得受记何用听为。心不清净便从座起。厌舍而去无顾恋心。当知是为菩萨魔事。具寿善现即白佛言。何缘于此甚深经中。不授彼记而令彼类无顾恋心厌舍而去。佛告善现。菩萨未入正性离生。不应授彼大菩提记。若授彼记增彼憍逸有损无益故不为记。复次善现。住菩萨乘善男子等。闻说般若波罗蜜多。若作是念。此中不说我等名字何用听为。心不清净便从座起。厌舍而去无顾恋心。当知是为菩萨魔事。具寿善现即白佛言。何缘于此甚深经中不记说彼菩萨名字。佛告善现。菩萨未受大菩提记。法尔不应记说名字。复次善现。住菩萨乘善男子等。闻说般若波罗蜜多。若作是念。此中不说我等生处城邑聚落何用听为。心不清净便从座起。厌舍而去无顾恋心。当知是为菩萨魔事。具寿善现即白佛言。何缘于此甚深经中。不记说彼菩萨生处城邑聚落。佛告善现。若未记彼菩萨名字。不应说其生处差别。复次善现。若菩萨乘善男子等。闻说般若波罗蜜多甚深经时。心不清净而舍去者。随彼所起不清净心。厌舍此经举步多少。便减尔许劫数功德获尔许劫障菩提罪。受彼罪已更尔许时。发勤精进求趣无上正等菩提。修诸菩萨难行苦行方可复本。是故菩萨若欲速证无上菩提。不应厌舍甚深般若波罗蜜多。复次善现。住菩萨乘善男子等。弃舍般若波罗蜜多甚深经典求学余经。当知是为菩萨魔事。何以故。是菩萨乘善男子等。弃舍一切智智根本甚深般若波罗蜜多。而攀枝叶诸余经典。终不能得佛菩提故。具寿善现即白佛言。何等余经犹如枝叶。不能引发一切智智。佛告善现。若说二乘相应之法。谓四念住广说乃至八圣道支三解脱门四谛智等。善男子等于中修学。但得预流一来不还阿罗汉果独觉菩提。不得无上正等菩提。是名余经犹如枝叶。不能引发一切智智。甚深般若波罗蜜多定能引发一切智智。有大势用犹如树根。是菩萨乘善男子等。弃舍般若波罗蜜多求学余经。定不能得一切智智。何以故。甚深般若波罗蜜多。能生菩萨摩诃萨众世出世间一切功德。诸余经典无斯用故。若菩萨摩诃萨修学般若波罗蜜多。即为修学一切菩萨摩诃萨众世出世间功德珍宝。复次善现。如有饿狗弃其主食。反从仆使而求觅之。于当来世有住大乘善男子等。弃舍一切佛法根本甚深般若波罗蜜多。求学二乘相应经典。其状亦尔。当知是为菩萨魔事。复次善现。譬如有人欲求香象。得此象已舍而求迹。于意云何。彼人黠不。善现答言。彼人非黠。佛告善现。于当来世有住大乘善男子等。弃舍一切佛法根本甚深般若波罗蜜多。求学二乘相应经典。其状亦尔。当知是为菩萨魔事。复次善现。譬如有人欲见大海。既至海岸反观牛迹。作是念言。大海中水其量深广岂及此耶。于意云何。彼人黠不。善现答言。彼人非黠。佛告善现。于当来世有住大乘善男子等。弃舍一切佛法根本甚深般若波罗蜜多。求学二乘相应经典。其状亦尔。当知是为菩萨魔事。复次善现。如有巧匠或彼弟子。欲造大殿如天帝释殊胜殿量。见彼殿已而反规模日月宫殿。于意云何。如是巧匠或彼弟子。能造大殿量如帝释殊胜殿不。善现答言。不也世尊。佛告善现。于意云何。彼人黠不。善现答言。彼人非黠是愚痴类。佛告善现。于当来世有住大乘善男子等。欲趣无上正等菩提。弃深般若波罗蜜多。求学二乘相应经典。其状亦尔。彼必不得无上菩提。当知是为菩萨魔事。复次善现。譬如有人欲见轮王。见已不识舍至余处。见小国王观其形相。作如是念。转轮圣王形相威德与此何异。于意云何。彼人黠不。善现答言。彼人非黠。佛告善现。于当来世有住大乘善男子等亦复如是。欲趣无上正等菩提。弃深般若波罗蜜多。求学二乘相应经典。言此经典与彼何异何用彼为。彼由此缘定不能得所求无上正等菩提。当知是为菩萨魔事。复次善现。如有饥人得百味美食。弃而求啖六十日谷饭。于意云何。彼人黠不。善现答言。彼人非黠。佛告善现。于当来世有住大乘善男子等。弃深般若波罗蜜多。求学二乘相应经典。于中欲觅一切智智。徒设劬劳终不能得。于意云何。彼人黠不。善现答言。彼人非黠。佛告善现。如是如是当知是为菩萨魔事。复次善现。如有贫人得无价宝。弃而翻取迦遮末尼。于意云何。彼人黠不。善现答言。彼人非黠。佛告善现。于当来世有住大乘善男子等。弃深般若波罗蜜多。求学二乘相应经典。于中欲觅一切智智徒设劬劳终不能得。于意云何。彼人黠不。善现答言。彼人非黠。佛告善现。如是如是当知是为菩萨魔事。复次善现。安住大乘善男子等。书大般若波罗蜜多甚深经时。众辩卒起乐说种种差别法门。令所书经不得究竟。当知是为菩萨魔事。何谓众辩。谓乐说色声香味触。乐说六种波罗蜜多。乐说欲界色无色界。乐说受持读诵功德。乐说看病修余福业。乐说念住乃至道支。乐说一切静虑解脱等持等至。乐说内空乃至无上正等菩提。当知皆是菩萨魔事。何以故。甚深般若波罗蜜多。乐说法相都不可得。无寻伺故。难思议故。无思虑故。无生灭故。无染净故。无定乱故。离名言故。不可说故。不可得故。所以者何。甚深般若波罗蜜多中。如前所说法。皆无所有都不可得。安住大乘善男子等。书大般若波罗蜜多甚深经时。如是诸法扰乱其心令不究竟。是故说为菩萨魔事。时具寿善现白佛言。世尊。甚深般若波罗蜜多。可书写不。佛告善现。不可书写。所以者何。于此般若波罗蜜多甚深经中。般若等六波罗蜜多。皆无自性都不可得。广说乃至一切相智。亦无自性都不可得。善现当知。诸法自性。皆无所有都不可得即是无性。如是无性即深般若波罗蜜多。非无性法能书无性。是故我说甚深般若波罗蜜多不可书写。善现当知安住大乘善男子等。若于般若波罗蜜多起无性想。当知是为菩萨魔事。复次善现。若住大乘善男子等。书写般若波罗蜜多甚深经时。作如是念。我以文字书写般若波罗蜜多。彼依文字。执著般若波罗蜜多。当知是为菩萨魔事。何以故。于此般若波罗蜜多甚深经中。一切般若乃至布施波罗蜜多皆无文字。色乃至识亦无文字。广说乃至一切相智亦无文字。是故不应执有文字能书般若波罗蜜多。善现当知。若住大乘善男子等作如是执。于此般若波罗蜜多甚深经中。一切般若乃至布施波罗蜜多皆无文字。色乃至识亦无文字。广说乃至一切相智亦无文字。当知是为菩萨魔事。复次善现。安住大乘善男子等。书写受持读诵修习思惟演说此大般若波罗蜜多甚深经时。若念国土。若念城邑。若念王都。若念方处。若念亲教。若念轨范。若念同学。若念知友。若念父母。若念妻子。若念兄弟。若念姊妹。若念亲戚。若念朋侣。若念国王。若念大臣。若念盗贼。若念猛兽。若念恶人。若念恶鬼。若念众集。若念游戏。若念报怨。若念报恩。若念诸余所作事业。当知皆是菩萨魔事。魔以此事扰恼菩萨。令所作事不成办故。复次善现。安住大乘善男子等。书写受持读诵修习思惟演说此大般若波罗蜜多甚深经时。得大名利供养恭敬。所谓衣服饮食卧具病缘医药及余资财。彼著此事废所作业。当知是为菩萨魔事。复次善现。安住大乘善男子等。书写受持读诵修习思惟演说此大般若波罗蜜多甚深经时。有诸恶魔执持种种世俗书论或复二乘相应经典。诈现亲友授与菩萨。此中广说世俗胜事。或复广说诸蕴处界谛实缘起三十七种菩提分法三解脱门四静虑等。言是经典义味深奥。应勤修学舍所习经。此住大乘善男子等。方便善巧不应受著恶魔所授世俗书论。或复二乘相应经典。所以者何。世俗书论二乘经典。不能引发一切智智。非趣无上正等菩提无倒方便。乃于无上正等菩提极为障碍。善现当知。我此般若波罗蜜多甚深经中。广说菩萨摩诃萨道善巧方便。若于此中精勤修学。疾证无上正等菩提。若住大乘善男子等。无方便善巧故弃深般若波罗蜜多。受学恶魔世俗书论二乘经典。当知是为菩萨魔事。
