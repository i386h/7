<!-- { "loadSidebar": true } -->
　　尔时满慈子问舍利子言。何缘如来应正等觉。许诸菩萨摩诃萨众入四静虑四无色定。不许菩萨摩诃萨众久住其中心生染著。舍利子言。勿诸菩萨摩诃萨众于四静虑四无色定。心生染著生长寿天。是故如来应正等觉。不许菩萨摩诃萨众于四静虑四无色定心生染著久住其中。何以故。满慈子。若生欲界速能圆满一切智智。生色无色无斯用故。时满慈子便白具寿舍利子言。诸菩萨众甚为希有能为难事。谓诸菩萨住胜定已。还弃舍之受下劣法。譬如有人遇见伏藏。手执珍宝还弃舍之。彼于后时见贝珠等伸手执取持入舍中。如是菩萨摩诃萨众入四静虑四无色定。寂静安乐随意游止。后弃舍之还生欲界。摄受种种下劣身心。依之修行布施净戒安忍精进静虑般若波罗蜜多及余无边菩提分法。佛观此义应许菩萨摩诃萨众生长寿天长时修行布施净戒安忍精进静虑般若波罗蜜多及余无边菩提分法。由斯疾得一切智智。时满慈子便白佛言。我对世尊作如是说。岂不显佛是实语者。是法语者。能正宣说法随法者。尔时佛告满慈子言。汝今对我作如是说。非显如来是实语者是法语者能正宣说法随法者。何以故。满慈子。若诸菩萨生长寿天。不能修行如是功德。不能疾得一切智智。又满慈子。若诸菩萨入四静虑四无色定寂静安乐。是诸菩萨不作是念。我由此定生色无色。亦不思惟我由静虑及无色定超色无色。是诸菩萨入四静虑四无色定寂静安乐。但欲引发自在神通。与诸有情作大饶益。亦欲调伏粗重身心令有堪能修诸功德。是诸菩萨摩诃萨众入诸胜定寂静安乐。方便善巧受欲界身。于诸胜定亦无退失。是故菩萨摩诃萨众不超三界亦不染著。方便善巧受欲界身。饶益有情亲近诸佛。疾能证得一切智智。时满慈子复白佛言。岂不如来应正等觉一切智智超过三界。佛言。如是如汝所说。如来所得一切智智。超过三界非三界摄。一切如来应正等觉。不许菩萨摩诃萨众安住静虑波罗蜜多于三界法究竟出离。时满慈子便白佛言。一切如来应正等觉观何义故。许诸菩萨摩诃萨众求证无上正等菩提安住静虑波罗蜜多。不许菩萨摩诃萨众于三界法究竟出离。尔时佛告满慈子言。若菩萨摩诃萨求证无上正等菩提。安住静虑波罗蜜多。如来若许超过三界。彼便退失菩萨誓愿。安住声闻或独觉地。一切如来应正等觉观如是义。许诸菩萨摩诃萨众求证无上正等菩提安住静虑波罗蜜多。不许菩萨摩诃萨众于三界法究竟出离。勿舍菩萨本所誓愿退住声闻或独觉地。又满慈子。若时菩萨摩诃萨众坐菩提座众行圆满。尔时菩萨摩诃萨众方乃究竟舍三界法。由斯证得一切智智。是故我说一切智智超过三界非三界摄。又满慈子。若菩萨摩诃萨随所生起布施净戒安忍精进静虑般若波罗蜜多及余无边菩提分法。随所观察内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空及真如等甚深理趣。一一皆发无染著心。回向趣求一切智智。是菩萨摩诃萨由此因缘于三界法渐舍渐远。展转邻近一切智智。

　　　　大般若波罗蜜多经卷第五百九十一



　　　　大般若波罗蜜多经卷第五百十二

　　　　三藏法师玄奘奉　诏译

　　第十五静虑波罗蜜多分之二

　　尔时满慈子白佛言。世尊。云何菩萨摩诃萨众安住静虑波罗蜜多。摄受般若波罗蜜多。于诸静虑及静虑支不生味著亦无退转。于诸静虑及静虑支不起我想分别执著。复持如是相应善根。回向趣求一切智智。尔时佛告满慈子言。若诸菩萨摩诃萨众安住静虑波罗蜜多。于诸静虑及静虑支。发起无著无常想等。复持如是相应善根。回向趣求一切智智。如是菩萨摩诃萨众安住静虑波罗蜜多。摄受般若波罗蜜多。于诸静虑及静虑支不生味著亦无退转。时满慈子复白佛言。云何菩萨摩诃萨众安住静虑波罗蜜多。摄受精进波罗蜜多。尔时佛告满慈子言。若诸菩萨摩诃萨众安住静虑波罗蜜多。超过欲界诸杂染法。方便趣入四种静虑四无色定寂静安乐。还复弃舍受欲界身。精进修行布施净戒安忍精进静虑般若波罗蜜多及余无边菩提分法。如是菩萨摩诃萨众安住静虑波罗蜜多。摄受精进波罗蜜多。时满慈子复白佛言。云何菩萨摩诃萨众安住静虑波罗蜜多。摄受安忍波罗蜜多。尔时佛告满慈子言。若诸菩萨摩诃萨众修学成就大慈大悲。于诸有情欲作饶益。安住静虑波罗蜜多。遇诸违缘心无杂秽。如是菩萨摩诃萨众安住静虑波罗蜜多。摄受安忍波罗蜜多。时满慈子复白佛言。云何菩萨摩诃萨众。安住静虑波罗蜜多。摄受净戒波罗蜜多。尔时佛告满慈子言。若诸菩萨摩诃萨众安住静虑波罗蜜多。于诸声闻及独觉地不生取著。如是菩萨摩诃萨众安住静虑波罗蜜多。摄受净戒波罗蜜多。时满慈子复白佛言。云何菩萨摩诃萨众安住静虑波罗蜜多。摄受布施波罗蜜多。尔时佛告满慈子言。若诸菩萨摩诃萨众安住静虑波罗蜜多。于诸有情起大悲念。誓不弃舍一切有情。欲令解脱生死苦故。求证无上正等菩提。作是念言。我当决定以大法施摄受有情。常为有情宣说永断一切烦恼真净法要。如是菩萨摩诃萨众安住静虑波罗蜜多。摄受布施波罗蜜多。尔时满慈子白佛言。世尊。若菩萨摩诃萨成就如是方便善巧。是菩萨摩诃萨应知名为何等菩萨。尔时佛告满慈子言。是菩萨摩诃萨应知名为不退菩萨。时满慈子便白佛言。如是菩萨摩诃萨众甚为希有能为难事。已住如是诸胜定中寂静安乐。复能弃舍还受欲界相应劣法。方便善巧饶益有情。尔时世尊告满慈子。如是如是。如汝所说。如是菩萨摩诃萨众甚为希有能为难事。应知如是诸菩萨众为度无量无边有情。被戴坚牢大愿甲胄。恒作是念。我当度脱无量无数无边有情。令入无余般涅槃界。我当令佛清净法眼常无间断。利益安乐一切有情。虽作是事而无执著。谓无有情得涅槃者或得无上正等菩提。所以者何。诸法无我亦无我所。众苦生时唯有苦生无能生者。众苦灭时唯有苦灭无能灭者。当知亦无能证能得清净法者。由此因缘应知菩萨摩诃萨众。甚为希有能为难事。时满慈子便白佛言。如是世尊。如是善逝。当知菩萨摩诃萨众。甚为希有能为难事。所以者何。虽实无法有生有灭。或般涅槃或证无上正等菩提。而诸菩萨摩诃萨众为度无量无边有情。精进修行诸菩萨行。求证无上正等菩提。欲为有情宣说永断贪嗔痴法。令勤修学得般涅槃。或为有情宣说菩萨摩诃萨道。令勤修学疾证无上正等菩提。尔时世尊告满慈子。若菩萨摩诃萨心无散乱相续安住一切智智相应作意。是菩萨摩诃萨应知名为安住静虑波罗蜜多。若菩萨摩诃萨住声闻地相应作意或独觉地相应作意。是菩萨摩诃萨应知名为心常散乱。何以故。满慈子。若菩萨摩诃萨修学二乘相应作意。障碍无上正等菩提。令菩提心恒散乱故。又满慈子。诸菩萨摩诃萨虽缘色声香味触境。发起种种非理作意。扰乱菩萨布施等心。而不障碍菩萨所求一切智智。若法不能障碍菩萨。一切智智虽现在前。而于菩萨摩诃萨众。所修静虑波罗蜜多。应知不名极违逆法。非永退失菩萨定地。
　　尔时满慈子白佛言。世尊。一切如来应正等觉观何义故。赞诸菩萨摩诃萨众所有功德不赞声闻。尔时世尊告满慈子。我今问汝。随汝意答。于意云何。日轮与此赡部洲人作光明事萤能作不。满慈子曰。不也世尊。不也善逝。佛言。如是如汝所说。一切菩萨摩诃萨众所能作事亦复如是。非诸声闻所能成办。时满慈子复白佛言。云何应知唯诸菩萨摩诃萨众能作是念。我当度脱无量无数无边有情。令入无余般涅槃界。我当令佛清净法眼。无间无断利益安乐一切有情。云何应知唯诸菩萨摩诃萨众能作如是殊胜事业非诸声闻。尔时世尊告满慈子。汝今观此声闻众中。有一苾刍能如菩萨摩诃萨众作如是念办斯事不。满慈子曰。不也世尊。不也善逝。我今观此声闻众中无一苾刍能如菩萨摩诃萨众作如是念。亦无能办此事业者。尔时佛告满慈子言。是故如来应正等觉。唯赞菩萨不赞声闻。观此众中诸阿罗汉无如是念。亦不能成如是事业。当知一切声闻乘人。无如菩萨摩诃萨众所作事业。是故我说譬如日轮与赡部洲作光明事萤不能办。所谓日轮放无量光。普照赡部诸有情类。萤光唯照自身非余。如是菩萨摩诃萨众调伏自身烦恼恶业。亦能度脱无量有情令离一切烦恼恶业入无余依般涅槃界。或证无上正等菩提。声闻乘人唯能调伏自身所有烦恼恶业。不能饶益无量有情故。声闻人非如菩萨所有事业。皆悉殊胜。又满慈子。如善射夫于所学法已作加行。身手弓仗皆善调习。学诸武伎已至究竟。已百千岁食王封禄。王与怨敌欲战诤时。象马等军及诸兵仗。皆悉委任令其指挥。冀殄凶徒无所损失。如是菩萨摩诃萨众已发无上正等觉心。已修菩萨摩诃萨行。于能调伏诸有情类贪嗔痴行已得善巧。是故如来应正等觉。偏赞菩萨摩诃萨众教诫教授。令勤修习。能正引发菩提资粮。令速圆满所发大愿。疾证无上正等菩提。为诸有情说能永断贪嗔痴等清净法要。是故菩萨摩诃萨众。被戴甲胄所作事业。声闻独觉俱不能为。由此如来应正等觉。赞励菩萨非诸声闻。
