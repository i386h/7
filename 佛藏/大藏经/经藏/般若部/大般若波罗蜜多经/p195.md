<!-- { "loadSidebar": true } -->
　　时舍利子问善现言。云何菩萨摩诃萨修行六种波罗蜜多时净菩提道。善现答言。舍利子。六波罗蜜多各有二种。一者世间。二出世间。舍利子言。云何世间布施波罗蜜多。善现答言。若菩萨摩诃萨为大施主。能施一切沙门婆罗门贫病孤露道行乞者。须食与食。须饮与饮。须乘与乘。须衣与衣。须香与香。须华与华。须严饰与严饰。须舍宅与舍宅。须医药与医药。须照明与照明。须坐卧具与坐卧具。如是一切随其所须。资生什物悉皆施与。若复有来乞男与男乞女与女。乞妻妾与妻妾。乞官位与官位。乞国土与国土。乞王位与王位。乞头目与头目。乞手足与手足。乞支节与支节。乞血肉与血肉。乞骨髓与骨髓。乞耳鼻与耳鼻。乞僮仆与僮仆。乞珍财与珍财。乞生类与生类。如是一切随其所求。内外之物并皆施与。虽作是施而有所依。谓作是念。我施彼受。我为施主。我不悭贪。我随佛教一切能舍。我行布施波罗蜜多。彼行施时。以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而行布施。一者自想。二者他想。三者施想。由著此三轮而行施故。名世间布施波罗蜜多。何缘此施名为世间。以与世间同共行故。不超动出世间法故。如是名为世间布施波罗蜜多。舍利子言。云何出世间布施波罗蜜多。善现答言。若菩萨摩诃萨行布施时三轮清净。一者不执我为施者。二者不执彼为受者。三者不著施及施果。是为菩萨摩诃萨行布施时三轮清净。又舍利子。若菩萨摩诃萨以大悲为上首。所修施福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而行施故。名出世间布施波罗蜜多。何缘此施名出世间。不与世间同共行故。能超动出世间法故。如是名为出世间布施波罗蜜多。
　　舍利子言。云何世间净戒波罗蜜多。善现答言。若菩萨摩诃萨虽受持戒而有所依。谓作是念。我为饶益一切有情受持净戒。我随佛教于净尸罗能无所犯。我行净戒波罗蜜多。彼持戒时。以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而受持戒。一者自想。二者他想。三者戒想。由著此三轮受持戒故。名世间净戒波罗蜜多。何缘此净戒名为世间。以与世间同共行故。不超动出世间法故。如是名为世间净戒波罗蜜多。舍利子言。云何出世间净戒波罗蜜多。善现答言。若菩萨摩诃萨。受持戒时三轮清净。一者不执我能持戒。二者不执所护有情。三者不著戒及戒果。是为菩萨摩诃萨受持戒时三轮清净。又舍利子。菩萨摩诃萨以大悲为上首。所持戒福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而受持戒故。名出世间净戒波罗蜜多。何缘此净戒名出世间。不与世间同共行故。能超动出世间法故。如是名为出世间净戒波罗蜜多。
　　舍利子言。云何世间安忍波罗蜜多。善现答言。若菩萨摩诃萨虽修安忍而有所依。谓作是念。我为饶益一切有情而修安忍。我随佛教于胜安忍能正修习。我行安忍波罗蜜多。彼修忍时以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而修安忍。一者自想。二者他想。三者忍想。由著此三轮修安忍故。名世间安忍波罗蜜多。何缘此安忍名为世间。以与世间同共行故。不超动出世间法故。如是名为世间安忍波罗蜜多。舍利子言。云何出世间安忍波罗蜜多。善现答言。若菩萨摩诃萨修安忍时三轮清净。一者不执我能修忍。二者不执所忍有情。三者不著忍及忍果。是为菩萨摩诃萨修安忍时三轮清净。又舍利子。菩萨摩诃萨以大悲为上首。所修忍福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而修安忍故。名出世间安忍波罗蜜多。何缘此安忍名出世间。不与世间同共行故。能超动出世间法故。如是名为出世间安忍波罗蜜多。
　　舍利子言。云何世间精进波罗蜜多。善现答言。若菩萨摩诃萨虽勤精进而有所依。谓作是念。我为饶益一切有情而勤精进。我随佛教策励身心曾无懈怠。我行精进波罗蜜多。彼精进时以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而勤精进。一者自想。二者他想。三精进想。由著此三轮修精进故。名世间精进波罗蜜多。何缘此精进名为世间。以与世间同共行故。不超动出世间法故。如是名为世间精进波罗蜜多。舍利子言。云何出世间精进波罗蜜多。善现答言。若菩萨摩诃萨勤精进时三轮清净。一者不执我能精进。二者不执所为有情。三者不著精进及果。是为菩萨摩诃萨勤精进时三轮清净。又舍利子。菩萨摩诃萨以大悲为上首。修精进福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而勤精进故。名出世间精进波罗蜜多。何缘此精进名出世间。不与世间同共行故。能超动出世间法故。如是名为出世间精进波罗蜜多。
　　舍利子言。云何世间静虑波罗蜜多。善现答言。若菩萨摩诃萨虽修静虑而有所依。谓作是念。我为饶益一切有情而修静虑。我随佛教于胜等持能正修习。我行静虑波罗蜜多。彼修定时以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而修静虑。一者自想。二者他想。三静虑想。由著此三轮修静虑故。名世间静虑波罗蜜多。何缘此静虑名为世间。以与世间同共行故。不超动出世间法故。如是名为世间静虑波罗蜜多。舍利子言。云何出世间静虑波罗蜜多。善现答言。若菩萨摩诃萨修静虑时三轮清净。一者不执我能修定。二者不执所为有情。三者不著静虑及果。是为菩萨摩诃萨修静虑时三轮清净。又舍利子。菩萨摩诃萨以大悲为上首。修静虑福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而修静虑故。名出世间静虑波罗蜜多。何缘此静虑名出世间。不与世间同共行故。能超动出世间法故。如是名为出世间静虑波罗蜜多。
　　舍利子言。云何世间般若波罗蜜多。善现答言。若菩萨摩诃萨虽修般若而有所依。谓作是念。我为饶益一切有情而修般若。我随佛教于胜般若能正修行。我能悔除自所作恶。我见他恶终不讥凌。我能随喜他所修福。我能请佛转妙法轮。我随所闻能正决择。我行般若波罗蜜多。彼修慧时以有所得而为方便。与诸有情同共回向阿耨多罗三藐三菩提。复作是念。我持此福施诸有情。令得此世他世安乐。乃至证得无余涅槃。彼著三轮而修般若。一者自想。二者他想。三者般若想。由著此三轮修般若故。名世间般若波罗蜜多。何缘此般若名为世间。以与世间同共行故。不超动出世间法故。如是名为世间般若波罗蜜多。舍利子言。云何出世间般若波罗蜜多。善现答言。若菩萨摩诃萨修般若时三轮清净。一者不执我能修慧。二者不执所为有情。三者不著般若及果。是为菩萨摩诃萨修般若时三轮清净。又舍利子。菩萨摩诃萨以大悲为上首。修般若福普施有情。于诸有情都无所得。虽与一切有情同共回向阿耨多罗三藐三菩提。而于其中不见少相。由都无所执而修般若故。名出世间般若波罗蜜多。何缘此般若名出世间。不与世间同共行故。能超动出世间法故。如是名为出世间般若波罗蜜多。舍利子。如是菩萨摩诃萨修行六种波罗蜜多时净菩提道。
　　时舍利子。问善现言。何等名为菩萨摩诃萨菩提道。善现答言。舍利子。内空名为菩萨摩诃萨菩提道。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空名为菩萨摩诃萨菩提道。舍利子。真如名为菩萨摩诃萨菩提道。法界法性不虚妄性不变异性平等性离生性法定法住实际虚空界不思议界名为菩萨摩诃萨菩提道。舍利子。苦圣谛名为菩萨摩诃萨菩提道。集灭道圣谛名为菩萨摩诃萨菩提道。舍利子。布施波罗蜜多名为菩萨摩诃萨菩提道。净戒安忍精进静虑般若波罗蜜多名为菩萨摩诃萨菩提道。舍利子。四静虑名为菩萨摩诃萨菩提道。四无量四无色定名为菩萨摩诃萨菩提道。舍利子。八解脱名为菩萨摩诃萨菩提道。八胜处九次第定十遍处名为菩萨摩诃萨菩提道。舍利子。四念住名为菩萨摩诃萨菩提道。四正断四神足五根五力七等觉支八圣道支名为菩萨摩诃萨菩提道。舍利子。空解脱门名为菩萨摩诃萨菩提道。无相无愿解脱门名为菩萨摩诃萨菩提道。舍利子。五眼名为菩萨摩诃萨菩提道。六神通名为菩萨摩诃萨菩提道。舍利子。佛十力名为菩萨摩诃萨菩提道。四无所畏四无碍解大慈大悲大喜大舍十八佛不共法名为菩萨摩诃萨菩提道。舍利子。无忘失法名为菩萨摩诃萨菩提道。恒住舍性名为菩萨摩诃萨菩提道。舍利子。一切陀罗尼门名为菩萨摩诃萨菩提道。一切三摩地门名为菩萨摩诃萨菩提道。舍利子。一切智名为菩萨摩诃萨菩提道。道相智一切相智名为菩萨摩诃萨菩提道。舍利子。如是等无量无边大功德聚名为菩萨摩诃萨菩提道。
　　时舍利子赞善现言。善哉善哉。诚如所说。如是功德为由何等波罗蜜多势力所致。善现言。舍利子。如是功德皆由般若波罗蜜多势力所致。何以故。舍利子。如是般若波罗蜜多。能与一切善法为母。一切声闻独觉菩萨如来善法从此生故。舍利子。如是般若波罗蜜多。普能摄受一切善法。一切声闻独觉菩萨如来善法依此住故。舍利子。过去诸佛修行般若波罗蜜多极圆满故。已证无上正等菩提转妙法轮度无量众。未来诸佛修行般若波罗蜜多极圆满故。当证无上正等菩提转妙法轮度无量众。现在十方世界诸佛修行般若波罗蜜多极圆满故。现证无上正等菩提。转妙法轮度无量众。

　　　　大般若波罗蜜多经卷第七十五



　　　　大般若波罗蜜多经卷第七十六

　　　　三藏法师玄奘奉　诏译

　　初分净道品第二十一之二

