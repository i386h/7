<!-- { "loadSidebar": true } -->
　　尔时舍利子。白佛言。世尊。我今乐说菩萨譬喻。佛言。舍利子。随汝意说。舍利子言。世尊。如住大乘诸善男子善女人等。梦中修行般若静虑精进安忍净戒布施波罗蜜多。坐于道场证无上觉。当知是善男子善女人等尚近无上正等菩提。何况菩萨摩诃萨为求无上正等菩提觉时。修行般若静虑精进安忍净戒布施波罗蜜多。而不速成无上正觉。世尊。是菩萨摩诃萨不久当坐菩提树下证得无上正等菩提。转妙法轮度无量众。世尊。若善男子善女人等。得闻如是甚深般若波罗蜜多。受持读诵如教修行。当知是善男子善女人等。久学大乘善根成熟。多供养诸佛多事诸善友。植众德本能成是事。世尊。若善男子善女人等。得闻如是甚深般若波罗蜜多。信解受持读诵修习。如理思惟为他演说。是善男子善女人等。或已得受大菩提记。或近当受大菩提记。世尊。是善男子善女人等。如住不退位菩萨摩诃萨。疾得无上正等菩提。由此得闻甚深般若波罗蜜多。能深信解受持读诵。如理思惟随教修行为他演说世尊。譬如有人游涉旷野经过险路。百逾缮那或二或三或四五百。见诸城邑王都前相。谓放牧人园林田等。见诸相已便作是念。城邑王都去此非远。作是念已身意泰然不畏恶兽恶贼饥渴。世尊。诸菩萨摩诃萨亦复如是。若得闻此甚深般若波罗蜜多。受持读诵如理思惟深生信解。应知不久当得受记或已得受。速证无上正等菩提。是菩萨摩诃萨无堕声闻独觉地畏。何以故。是菩萨摩诃萨已得见闻恭敬供养甚深般若波罗蜜多无上菩提之前相故。尔时佛告舍利子言。如是如是如汝所说。汝承佛力当复说之。
　　时舍利子复白佛言。世尊。譬如有人欲观大海。渐次往趣经于多时。不见山林便作是念。今睹此相大海非远。所以者何。夫近海岸地必渐下定无山林。彼人尔时虽未见海。而见近相欢喜踊跃。世尊。诸菩萨摩诃萨亦复如是。若得闻此甚深般若波罗蜜多。受持读诵如理思惟深生信解。是菩萨摩诃萨虽未得佛现前授记。汝于来世经尔所劫。若经百劫若经千劫若经百千劫。乃至若经百千俱胝那庾多劫。当得无上正等菩提。而应自知受记非远。何以故。是菩萨摩诃萨已得见闻恭敬供养受持读诵如理思惟甚深般若波罗蜜多无上菩提之前相故。世尊。譬如春时花果树等。陈叶已落枝条滋润。众人见已咸作是言。新花果叶当出不久。所以者何。此诸树等新花果叶先相现故。赡部洲人男女大小。见此相已欢喜踊跃。皆作是言。我等不久当得见此花果茂盛。世尊。诸菩萨摩诃萨亦复如是。若得闻此甚深般若波罗蜜多。受持读诵如理思惟深生信解。当知宿世善根成熟。多供养佛多事善友。不久当受大菩提记。世尊。是菩萨摩诃萨应作是念。我先定有胜善根力。能引无上正等菩提故。今见闻恭敬供养甚深般若波罗蜜多。读诵受持深生信解。如理思惟随力修习。世尊。此会中有诸天子众。见过去佛说是法者。皆生欢喜咸共议言。昔诸菩萨闻说般若波罗蜜多便得受记。今诸菩萨既闻说此甚深般若波罗蜜多。不久定当受菩提记。世尊。譬如女人怀孕渐久。其身转重动止不安。饮食睡眠悉皆减少。不喜多语厌常所作。受苦痛故众事顿息。有异母人见是相已。即知此女不久产生。世尊。诸菩萨摩诃萨亦复如是。宿种善根多供养佛。久事善友善根熟故。今得闻此甚深般若波罗蜜多。受持读诵如理思惟深生信解随力修习。世尊。当知是菩萨摩诃萨由此因缘。不久得受阿耨多罗三藐三菩提记。尔时佛赞舍利子言。善哉善哉。汝善能说得闻如是甚深般若波罗蜜多菩萨譬喻。当知皆是佛威神力。
　　尔时具寿善现白佛言。世尊。一切如来应正等觉甚奇希有。善能付嘱诸菩萨摩诃萨。善能摄受诸菩萨摩诃萨。佛言。善现。如是如是。何以故。善现诸菩萨摩诃萨求趣无上正等菩提。为多有情得利乐故。怜愍饶益诸天人故。是诸菩萨摩诃萨行菩萨道时。为欲饶益无量百千俱胝那庾多诸有情类故。以四摄事而摄受之。何等为四。一者布施二者爱语。三者利行。四者同事。亦安立彼令勤修习十善业道。善现。是诸菩萨摩诃萨自行四静虑亦教他行四静虑。自行四无量亦教他行四无量。自行四无色定亦教他行四无色定。自行六波罗蜜多亦教他行六波罗蜜多。善现。是诸菩萨摩诃萨。依止般若波罗蜜多巧方便力。虽教有情证预流果而自不证。虽教有情证一来不还阿罗汉果而自不证。虽教有情证独觉菩提而自不证。善现。是诸菩萨摩诃萨。自修布施净戒安忍精进静虑般若波罗蜜多。亦劝无量百千俱胝那庾多菩萨摩诃萨。修布施净戒安忍精进静虑般若波罗蜜多。自住不退转地亦劝彼住不退转地。自严净佛土亦劝彼严净佛土。自成熟有情亦劝彼成熟有情。自起菩萨神通亦劝彼起菩萨神通。自修陀罗尼门亦劝彼修陀罗尼门。自修三摩地门亦劝彼修三摩地门。自具无碍辩亦劝彼具无碍辩。自具妙色身亦劝彼具妙色身。自具诸相好亦劝彼具诸相好。自具童真行亦劝彼具童真行。自修四念住亦教彼修四念住。自修四正断亦教彼修四正断。自修四神足亦教彼修四神足。自修五根亦教彼修五根。自修五力亦教彼修五力。自修七等觉支亦教彼修七等觉支。自修八圣道支亦教彼修八圣道支。自住内空亦教彼住内空。自住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦教彼住外空乃至无性自性空。自住真如亦教彼住真如。自住法界法性不虚妄性不变异性平等性离生性法定法住实际虚空界不思议界亦教彼住法界乃至不思议界。自住苦圣谛亦教彼住苦圣谛。自住集灭道圣谛亦教彼住集灭道圣谛。自修四静虑亦教彼修四静虑。自修四无量亦教彼修四无量。自修四无色定亦教彼修四无色定。自修八解脱亦教彼修八解脱。自修八胜处亦教彼修八胜处。自修九次第定亦教彼修九次第定。自修十遍处亦教彼修十遍处。自修三解脱门亦教彼修三解脱门。自修菩萨十地亦教彼修菩萨十地。自修五眼亦教彼修五眼。自修六神通亦教彼修六神通。自修一切陀罗尼门亦教彼修一切陀罗尼门。自修一切三摩地门亦教彼修一切三摩地门。自修佛十力亦教彼修佛十力。自修四无碍解亦教彼修四无碍解。自修大慈大悲大喜大舍亦教彼修大慈大悲大喜大舍。自修十八佛不共法亦教彼修十八佛不共法。自修一切智亦教彼修一切智。自修道相智一切相智亦教彼修道相智一切相智。自修无忘失法恒住舍性亦教彼修无忘失法恒住舍性。自断一切烦恼习气亦教彼断一切烦恼习气。自证无上正等菩提转妙法轮度无量众亦教彼证无上正等菩提转妙法轮度无量众。
　　具寿善现复白佛言。甚奇世尊。希有善逝。是诸菩萨摩诃萨众成就如是大功德聚。为欲饶益一切有情。修行般若波罗蜜多。求证无上正等菩提。世尊。云何菩萨摩诃萨修行般若波罗蜜多速得圆满。佛言。善现。若菩萨摩诃萨行般若波罗蜜多时。不见色若增若减。不见受想行识若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见眼处若增若减。不见耳鼻舌身意处若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见色处若增若减。不见声香味触法处若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见眼界若增若减。不见色界眼识界及眼触眼触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见耳界若增若减。不见声界耳识界及耳触耳触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见鼻界若增若减。不见香界鼻识界及鼻触鼻触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见舌界若增若减。不见味界舌识界及舌触舌触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见身界若增若减。不见触界身识界及身触身触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见意界若增若减。不见法界意识界及意触意触为缘所生诸受若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见地界若增若减。不见水火风空识界若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见无明若增若减。不见行识名色六处触受爱取有生老死愁叹苦忧恼若增若减。是菩萨摩诃萨修行般若波罗蜜多速得圆满。
　　善现。若菩萨摩诃萨行般若波罗蜜多时。不见布施波罗蜜多若增若减。不见净戒安忍精进静虑般若波罗蜜多若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见内空若增若减。不见外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见真如若增若减。不见法界法性不虚妄性不变异性平等性离生性法定法住实际虚空界不思议界若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见苦圣谛若增若减。不见集灭道圣谛若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见四静虑若增若减。不见四无量四无色定若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见八解脱若增若减。不见八胜处九次第定十遍处若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见四念住若增若减。不见四正断四神足五根五力七等觉支八圣道支若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见空解脱门若增若减。不见无相无愿解脱门若增若减。是菩萨摩诃萨修行般若波罗蜜多速得圆满。善现。若菩萨摩诃萨行般若波罗蜜多时。不见菩萨十地若增若减。是菩萨摩诃萨修行般若波罗蜜多速得圆满。
