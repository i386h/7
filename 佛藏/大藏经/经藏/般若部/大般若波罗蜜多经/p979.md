<!-- { "loadSidebar": true } -->
　　时具寿善现白佛言。世尊。云何菩萨摩诃萨成就如是一切白净圣无漏法。而生恶趣受傍生身。佛言善现。于意云何。如来成就一切白净无漏法不。善现答言。如是世尊。如是善逝。如来成就一切白净无漏之法。佛言善现。于意云何。如来化作傍生趣身。饶益有情作佛事不。善现答言。如是世尊。如是善逝。如来化作傍生趣身。饶益有情作诸佛事。佛言善现。于意云何。如来化作傍生身时。是实傍生受彼苦不。善现答言。不也世尊。不也善逝。如来化作傍生身时。非实傍生不受彼苦。佛告善现。诸菩萨摩诃萨亦复如是。虽成就一切白净无漏法。而为成熟诸有情故。方便善巧受傍生身。由受彼身如应成熟诸有情类。复次善现。于意云何。有阿罗汉诸漏永尽。能化作身起诸事业。由彼事业生他喜不。善现答言。如是世尊。如是善逝。有阿罗汉诸漏永尽。能化作身起诸事业。由彼事业令他生喜。佛言善现。诸菩萨摩诃萨亦复如是。虽成就一切白净无漏法。而为利乐诸有情故。方便善巧受恶趣身。如应成熟诸有情类。虽受彼身而不同彼。受诸苦恼亦复不为彼趣过失之所杂染。复次善现。于意云何。有巧幻师或彼弟子。幻作种种象马等事。令诸人见欢喜踊跃。于彼有实象马等不。善现答言。不也世尊。不也善逝。于彼实无象马等事。佛告善现。诸菩萨摩诃萨亦复如是。虽成就一切白净无漏法。而为饶益诸有情故。现受种种傍生等身。虽受彼身而实非彼。亦不为彼过所染污。
　　时具寿善现白佛言。世尊。诸菩萨摩诃萨方便善巧如是广大。虽成就白净无漏圣智。而为有情故受种种身。随其所宜现作饶益。世尊。诸菩萨摩诃萨安住何等白净胜法。能作如是方便善巧。虽受种种傍生等身。而不为彼过失所染。佛告善现。诸菩萨摩诃萨安住般若波罗蜜多。能作如是方便善巧。虽往十方无量殑伽沙等世界现种种身。利益安乐彼有情类。而于其中不生染著。何以故。善现。是菩萨摩诃萨。于一切法都无所得。谓都不得能染所染及染因缘。何以故。以一切法自性空故。善现。空不能染著空。空亦不能染著余法。亦无余法能染著空。所以者何。空中空性尚不可得。况有余法而可得者。善现。如是名为不可得空。诸菩萨摩诃萨安住此中。能证无上正等菩提。尔时具寿善现白佛言。世尊。诸菩萨摩诃萨为但安住如是般若波罗蜜多。能作如是方便善巧。为亦住余法耶。佛告善现。岂有余法不入般若波罗蜜多。云何复疑为住余法。世尊。如是般若波罗蜜多若自性空。云何般若波罗蜜多摄一切法。世尊。非于空中可说有法摄与不摄。善现。岂不诸法自性皆空。如是世尊。如是善逝。善现。若一切法自性皆空。岂不空中摄一切法。
　　尔时具寿善现白佛言。世尊。云何菩萨摩诃萨修行般若波罗蜜多时。住一切法自性空中。引发神通波罗蜜多。诸菩萨摩诃萨住是神通波罗蜜多。能往十方无量殑伽沙等世界。供养诸佛听受正法。于诸佛所种诸善根。佛告善现。若菩萨摩诃萨修行般若波罗蜜多时。遍观十方无量殑伽沙等世界及诸佛众。并所说法自性皆空。唯有世俗假说名字。如是世俗假说名字亦自性空。善现。若十方界及诸佛众并所说法。假说名字自性不空。则所说空应不周遍。以所说空非不周遍故。一切法自性皆空。善现。是菩萨摩诃萨修行般若波罗蜜多时。由遍观空方便善巧。便能引发殊胜神通波罗蜜多。住此神通波罗蜜多。复能引发天眼天耳神境他心宿住随念。及知漏尽殊胜通慧。善现。诸菩萨摩诃萨非离神通波罗蜜多有能自在成熟有情严净佛土证得无上正等菩提。善现。是故神通波罗蜜多是菩提道。诸菩萨摩诃萨皆依此道。求趣无上正等菩提。于求趣时能自圆满一切善法。亦能令他修诸善法。虽作是事而于善法不生执著。所以者何。是菩萨摩诃萨知诸善法自性皆空。非自性空有所执著。若有执著则有爱味。由无执著亦无爱味。自性空中无爱味故。
