<!-- { "loadSidebar": true } -->
法界亦以道相智一切相智坏法界耶。何以故。法界无二无差别故。岂不以严净佛土坏法界亦以成熟有情坏法界耶。何以故。法界无二无差别故。岂不以诸余无量无边佛法坏法界耶。何以故。法界无二无差别故。佛告善现。若离法界余法可得。可言彼法能坏法界。然离法界无法可得故。无余法能坏法界。何以故。善现。一切如来应正等觉及诸菩萨独觉声闻。知离法界无法可得。既知无法离法界故。亦不为他施设宣说。是故法界无能坏者。如是善现。菩萨摩诃萨修行般若波罗蜜多时。应学法界无二无别不可坏相。时具寿善现白佛言。世尊。若菩萨摩诃萨欲学法界当于何学。佛告善现。若菩萨摩诃萨欲学法界。当于一切法学。何以故。善现。以一切法皆入法界故。具寿善现复白佛言。世尊。何因缘故说一切法皆入法界。佛言善现。如来出世若不出世。诸法法尔皆入法界无差别相。不由佛说。所以者何。善现。一切善法若非善法。若有记法若无记法。若有漏法若无漏法。若世间法若出世法。若有为法若无为法。无不皆入无相无为性空法界。是故善现。菩萨摩诃萨修行般若波罗蜜多时。欲学法界当学一切法。若学一切法即学法界。
　　尔时具寿善现白佛言。世尊。若一切法皆入法界无二无别。云何菩萨摩诃萨当学般若波罗蜜多亦学静虑精进安忍净戒布施波罗蜜多。云何菩萨摩诃萨当学初静虑亦学第二第三第四静虑。云何菩萨摩诃萨当学慈无量亦学悲喜舍无量。云何菩萨摩诃萨当学空无边处定亦学识无边处无所有处非想非非想处定。云何菩萨摩诃萨当学四念住亦学四正断四神足五根五力七等觉支八圣道支。云何菩萨摩诃萨当学空解脱门亦学无相无愿解脱门。云何菩萨摩诃萨当学八解脱亦学八胜处九次第定十遍处。云何菩萨摩诃萨当学一切陀罗尼门亦学一切三摩地门。云何菩萨摩诃萨当学内空亦学外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。云何菩萨摩诃萨当学真如亦学法界法性不虚妄性不变异性平等性离生性法定法住实际虚空界不思议界。云何菩萨摩诃萨当学苦圣谛亦学集灭道圣谛。云何菩萨摩诃萨当学五眼亦学六神通。云何菩萨摩诃萨当学佛十力亦学四无所畏四无碍解十八佛不共法。云何菩萨摩诃萨当学大慈亦学大悲大喜大舍。云何菩萨摩诃萨当学无忘失法亦学恒住舍性。云何菩萨摩诃萨当学一切智亦学道相智一切相智。云何菩萨摩诃萨当学圆满三十二大士相亦学圆满八十随好。云何菩萨摩诃萨当学生刹帝利大族婆罗门大族长者大族居士大族。云何菩萨摩诃萨当学生四大王众天三十三天夜摩天睹史多天乐变化天他化自在天。云何菩萨摩诃萨当学生梵众天梵辅天梵会天大梵天。云何菩萨摩诃萨当学生光天少光天无量光天极光净天。云何菩萨摩诃萨当学生净天少净天无量净天遍净天。云何菩萨摩诃萨当学生广天少广天无量广天广果天。云何菩萨摩诃萨当学生无想有情天法而不乐生彼。云何菩萨摩诃萨当学生无繁天无热天善现天善见天色究竟天法而不乐生彼。云何菩萨摩诃萨当学生空无边处天识无边处天无所有处天非想非非想处天法而不乐生彼。云何菩萨摩诃萨当学初发菩提心。亦当学第二第三第四第五第六第七第八第九第十发菩提心。云何菩萨摩诃萨当学初菩萨地亦学第二第三第四第五第六第七第八第九第十菩萨地。云何菩萨摩诃萨当学声闻地而不作证。亦当学独觉地而不作证。云何菩萨摩诃萨当学菩萨正性离生。亦当学成熟有情严净佛土。云何菩萨摩诃萨当学陀罗尼无碍辩亦学菩萨摩诃萨道诸佛无上正等菩提。如是学已得一切智智。知一切法一切种相。世尊。非法界中有如是等种种分别。世尊。将无菩萨由此分别行于颠倒。无戏论中起诸戏论。何以故。世尊。真法界中都无分别戏论事故。
　　世尊。法界非色亦不离色。法界非受想行识亦不离受想行识。法界即色。色即法界。法界即受想行识。受想行识即法界。世尊。法界非眼处亦不离眼处。法界非耳鼻舌身意处亦不离耳鼻舌身意处。法界即眼处。眼处即法界。法界即耳鼻舌身意处。耳鼻舌身意处即法界。世尊。法界非色处亦不离色处。法界非声香味触法处亦不离声香味触法处。法界即色处。色处即法界。法界即声香味触法处。声香味触法处即法界。世尊。法界非眼界亦不离眼界。法界非耳鼻舌身意界亦不离耳鼻舌身意界。法界即眼界。眼界即法界。法界即耳鼻舌身意界。耳鼻舌身意界即法界。世尊。法界非色界亦不离色界。法界非声香味触法界亦不离声香味触法界。法界即色界。色界即法界。法界即声香味触法界。声香味触法界即法界。世尊。法界非眼识界亦不离眼识界。法界非耳鼻舌身意识界亦不离耳鼻舌身意识界。法界即眼识界。眼识界即法界。法界即耳鼻舌身意识界。耳鼻舌身意识界即法界。世尊。法界非眼触亦不离眼触。法界非耳鼻舌身意触亦不离耳鼻舌身意触。法界即眼触。眼触即法界。法界即耳鼻舌身意触。耳鼻舌身意触即法界世尊。法界非眼触为缘所生诸受亦不离眼触为缘所生诸受。法界非耳鼻舌身意触为缘所生诸受亦不离耳鼻舌身意触为缘所生诸受。法界即眼触为缘所生诸受。眼触为缘所生诸受即法界。法界即耳鼻舌身意触为缘所生诸受。耳鼻舌身意触为缘所生诸受即法界。世尊。法界非地界亦不离地界。法界非水火风空识界亦不离水火风空识界。法界即地界。地界即法界。法界即水火风空识界。水火风空识界即法界。世尊。法界非因缘亦不离因缘。法界非等无间缘所缘缘增上缘亦不离等无间缘所缘缘增上缘。法界即因缘。因缘即法界。法界即等无间缘所缘缘增上缘。等无间缘所缘缘增上缘即法界。世尊。法界非从缘所生诸法亦不离从缘所生诸法。法界即从缘所生诸法。从缘所生诸法即法界。
