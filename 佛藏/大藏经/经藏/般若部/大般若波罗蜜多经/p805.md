<!-- { "loadSidebar": true } -->
　　尔时具寿善现白佛言。世尊。诸不退转位菩萨摩诃萨。于何退转故名不退转耶。佛言。善现。是菩萨摩诃萨于色想退转故名不退转。于受想行识想退转故名不退转。善现。是菩萨摩诃萨于眼处想退转故名不退转。于耳鼻舌身意处想退转故名不退转。善现。是菩萨摩诃萨于色处想退转故名不退转。于声香味触法处想退转故名不退转。善现。是菩萨摩诃萨于眼界想退转故名不退转。于耳鼻舌身意界想退转故名不退转。善现。是菩萨摩诃萨于色界想退转故名不退转。于声香味触法界想退转故名不退转。善现。是菩萨摩诃萨于眼识界想退转故名不退转。于耳鼻舌身意识界想退转故名不退转。善现。是菩萨摩诃萨于眼触想退转故名不退转。于耳鼻舌身意触想退转故名不退转。善现。是菩萨摩诃萨于眼触为缘所生诸受想退转故名不退转。于耳鼻舌身意触为缘所生诸受想退转故名不退转。善现。是菩萨摩诃萨于地界想退转故名不退转。于水火风空识界想退转故名不退转。善现。是菩萨摩诃萨于无明想退转故名不退转。于行识名色六处触受爱取有生老死想退转故名不退转。善现。是菩萨摩诃萨于贪想退转故名不退转。于嗔想痴想诸恶见想退转故名不退转。

　　　　大般若波罗蜜多经卷第三百二十六



　　　　大般若波罗蜜多经卷第三百十七

　　　　三藏法师玄奘奉　诏译

　　初分不退转品第四十九之三

　　善现。是菩萨摩诃萨于布施波罗蜜多想退转故名不退转。于净戒安忍精进静虑般若波罗蜜多想退转故名不退转。善现。是菩萨摩诃萨于内空想退转故名不退转。于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空想退转故名不退转。善现。是菩萨摩诃萨于真如想退转故名不退转。于法界法性不虚妄性不变异性平等性离生性法定法住实际虚空界不思议界想退转故名不退转。善现。是菩萨摩诃萨于四念住想退转故名不退转。于四正断四神足五根五力七等觉支八圣道支想退转故名不退转。善现。是菩萨摩诃萨于苦圣谛想退转故名不退转。于集灭道圣谛想退转故名不退转。善现。是菩萨摩诃萨于四静虑想退转故名不退转。于四无量四无色定想退转故名不退转。善现。是菩萨摩诃萨于八解脱想退转故名不退转。于八胜处九次第定十遍处想退转故名不退转。善现。是菩萨摩诃萨于空解脱门想退转故名不退转。于无相无愿解脱门想退转故名不退转。善现。是菩萨摩诃萨于极喜地想退转故名不退转。于离垢地发光地焰慧地极难胜地现前地远行地不动地善慧地法云地想退转故名不退转。善现。是菩萨摩诃萨于五眼想退转故名不退转。于六神通想退转故名不退转。善现。是菩萨摩诃萨于三摩地门想退转故名不退转。于陀罗尼门想退转故名不退转。善现。是菩萨摩诃萨于佛十力想退转故名不退转。于四无所畏四无碍解。大慈大悲大喜大舍十八佛不共法想退转故名不退转。善现。是菩萨摩诃萨于无忘失法想退转故名不退转。于恒住舍性想退转故名不退转。善现。是菩萨摩诃萨于预流果想退转故名不退转。于一来不还阿罗汉果想退转故名不退转。善现。是菩萨摩诃萨于独觉菩提想退转故名不退转。善现。是菩萨摩诃萨于一切智想退转故名不退转。于道相智一切相智想退转故名不退转。善现。是菩萨摩诃萨于异生想退转故名不退转。于声闻想独觉想菩萨想如来想退转故名不退转。所以者何。善现。是菩萨摩诃萨以自相空观一切法。已入菩萨正性离生。乃至不见少法可得不可得故无所造作。无造作故毕竟不生。毕竟不生故名无生法忍。由得如是无生法忍故名不退转菩萨摩诃萨。善现。若成就如是诸行状相。当知是为不退转菩萨摩诃萨。
　　复次善现。若不退转位菩萨摩诃萨。设有恶魔来到其所为恼坏故语菩萨言。无上菩提与虚空等。自性自相皆毕竟空都无所有。诸法自性自相亦然。与虚空等自性自相毕竟空。中无有一法可名能证。无有一法可名所证证处证时。及由此证亦不可得。既一切法性相皆空与虚空等。汝等云何唐受勤苦。求证无上正等菩提。汝先所闻诸菩萨众应证无上正等菩提。皆是魔说非真佛语。汝等应舍大菩提愿。勿于长夜唐为利乐一切有情自受勤苦。虽行种种难行苦行欲求菩提终不能得。善现。是菩萨摩诃萨闻彼语时能审观察。此恶魔事欲退坏我所发无上正等觉心。我今不应信受彼说。虽一切法与虚空等自性自相皆毕竟空。而诸有情生死长夜。不知不见不解不觉。颠倒放逸受诸剧苦。我当擐以性相皆空如大虚空大功德铠。速趣无上正等菩提。为诸有情如应说法。令其解脱生死大苦得预流果得一来果得不还果得阿罗汉果得独觉菩提。或得无上正等菩提。善现。是菩萨摩诃萨从初发心已闻此法。其心坚固不动不转。依此坚固不动转心。恒正修行布施净戒安忍精进静虑般若波罗蜜多。由此六种随分成就。已入菩萨正性离生。复正修行布施净戒安忍精进静虑般若波罗蜜多。由此得入不退转位。是故恶魔虽设种种矫诈方便。而不能退菩萨所发大菩提心。善现。若成就如是诸行状相。当知是为不退转菩萨摩诃萨。尔时具寿善现白佛言。世尊。是菩萨摩诃萨为不退转故名不退转。为退转故名不退转耶。佛言。善现。是菩萨摩诃萨以不退转故名不退转。亦以退转故名不退转。世尊。是菩萨摩诃萨云何以不退转故名不退转。云何亦以退转故名不退转。善现。是菩萨摩诃萨超过声闻及独觉地。不复退堕彼二地中。由斯故说不退转故名不退转。是菩萨摩诃萨远离声闻及独觉地。于彼二地决定退舍。由斯故说以退转故名不退转。复次善现。若不退转位菩萨摩诃萨欲入初静虑即随意能入。欲入第二第三第四静虑亦随意能入。欲入慈无量即随意能入。欲入悲喜舍无量亦随意能入。欲入空无边处定即随意能入。欲入识无边处无所有处非想非非想处定亦随意能入。欲起四念住即随意能起。欲起四正断四神足五根五力七等觉支八圣道支亦随意能起。欲起初解脱即随意能起。欲起第二解脱乃至第八解脱亦随意能起。欲起初胜处即随意能起。欲起第二胜处乃至第八胜处亦随意能起。欲入初静虑定即随意能入。欲入第二静虑定乃至灭受想定亦随意能入。欲起初遍处即随意能起。欲起第二遍处乃至第十遍处亦随意能起。欲起空解脱门即随意能起。欲起无相无愿解脱门亦随意能起。欲引发五神通即随意能引发。善现。是菩萨摩诃萨虽入初静虑而不受初静虑果。虽入第二第三第四静虑而不受第二第三第四静虑果。虽入慈无量而不受慈无量果。虽入悲喜舍无量而不受悲喜舍无量果。虽入空无边处定而不受空无边处定果。虽入识无边处无所有处非想非非想处定而不受识无边处无所有处非想非非想处定果。虽起四念住而不受四念住果。虽起四正断四神足五根五力七等觉支八圣道支而不受四正断乃至八圣道支果。虽起初解脱而不受初解脱果。虽起第二解脱乃至第八解脱而不受第二解脱乃至第八解脱果。虽起初胜处而不受初胜处果。虽起第二胜处乃至第八胜处而不受第二胜处乃至第八胜处果。虽入初静虑定而不受初静虑定果。虽入第二静虑定乃至灭受想定而不受第二静虑定乃至灭受想定果。虽起初遍处而不受初遍处果。虽起第二遍处乃至第十遍处而不受第二遍处乃至第十遍处果。虽起空解脱门而不受空解脱门果。虽起无相无愿解脱门而不受无相无愿解脱门果。虽引发五神通而不受五神通果。善现。由此因缘是菩萨摩诃萨。不随静虑无量等至及余功德势力而生。亦不证预流果或一来果或不还果或阿罗汉果或独觉菩提。善现。是菩萨摩诃萨为欲利乐诸有情故。随欲摄受所应受身。即随所愿皆能摄受。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。成就无上菩提作意。常不远离大菩提心。不贵重色。不贵重受想行识。不贵重眼处。不贵重耳鼻舌身意处。不贵重色处。不贵重声香味触法处。不贵重眼界。不贵重耳鼻舌身意界。不贵重色界。不贵重声香味触法界。不贵重眼识界。不贵重耳鼻舌身意识界。不贵重眼触。不贵重耳鼻舌身意触。不贵重眼触为缘所生诸受。不贵重耳鼻舌身意触为缘所生诸受。不贵重地界。不贵重水火风空识界。不贵重缘性缘起。不贵重诸相随好。不贵重有色无色法。不贵重有见无见法。不贵重有对无对法。不贵重有漏无漏法。不贵重有为无为法。不贵重世间出世间法。不贵重我。不贵重有情命者生者养者士夫补特伽罗意生儒童作者受者知者见者。不贵重徒众。不贵重眷属。不贵重布施波罗蜜多。不贵重净戒安忍精进静虑般若波罗蜜多。不贵重十善业道。不贵重四静虑。不贵重四无量四无色定。不贵重五神通。不贵重四念住。不贵重四正断四神足五根五力七等觉支八圣道支。不贵重八解脱。不贵重八胜处九次第定十遍处。不贵重空解脱门。不贵重无相无愿解脱门。不贵重苦圣谛。不贵重集灭道圣谛。不贵重内空。不贵重外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不贵重真如。不贵重法界法性不虚妄性不变异性平等性离生性法定法住实际虚空界不思议界。不贵重极喜地。不贵重离垢地发光地焰慧地极难胜地现前地远行地不动地善慧地法云地。不贵重五眼。不贵重六神通。不贵重佛十力。不贵重四无所畏四无碍解大慈大悲大喜大舍十八佛不共法。不贵重无忘失法。不贵重恒住舍性。不贵重声闻。不贵重独觉。不贵重菩萨。不贵重如来。不贵重预流果。不贵重一来不还阿罗汉果。不贵重独觉菩提。不贵重一切智。不贵重道相智一切相智。不贵重阿耨多罗三藐三菩提。不贵重严净佛土。不贵重成熟有情。不贵重多见诸佛。不贵重种诸善根。何以故。善现。是菩萨摩诃萨达一切法与虚空等。自性自相皆毕竟空都无所有。不见有法可生贵重能生所生生时生处。由此故生皆不可得。何以故。善现。是一切法与虚空等。性相皆空无生义故。善现。是菩萨摩诃萨成就无上菩提作意。常不远离大菩提心。身四威仪往来入出。举足下足心无散乱。行住坐卧进止威仪。所作事业皆住正念。善现。若成就如是诸行状相。当知是为不退转菩萨摩诃萨。
