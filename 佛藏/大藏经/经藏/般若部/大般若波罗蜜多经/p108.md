<!-- { "loadSidebar": true } -->
　　尔时舍利子白佛言。世尊。为有菩萨摩诃萨作如是学非学般若波罗蜜多不能成办一切智智不。佛告舍利子。有菩萨摩诃萨。作如是学。非学般若波罗蜜多。不能成办一切智智。舍利子言。世尊。何缘有菩萨摩诃萨作如是学非学般若波罗蜜多不能成办一切智智。佛言。舍利子。若菩萨摩诃萨无方便善巧。于般若波罗蜜多分别执著。于静虑精进安忍净戒布施波罗蜜多分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于色分别执著。于受想行识分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于眼处分别执著。于耳鼻舌身意处分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于色处分别执著。于声香味触法处分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于眼界色界眼识界及眼触眼触为缘所生诸受分别执著。如是菩萨摩诃萨作如是学非。学般若波罗蜜多不。能成办一切智智。舍利子。若菩萨摩诃萨无方便善巧。于耳界声界耳识界及耳触耳触为缘所生诸受分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于鼻界香界鼻识界及鼻触鼻触为缘所生诸受分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于舌界味界舌识界及舌触舌触为缘所生诸受分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于身界触界身识界及身触身触为缘所生诸受分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于意界法界意识界及意触意触为缘所生诸受分别执著。如是菩萨摩诃萨作如是。学非学般若波罗蜜多。不能成办一切智智。舍利子。若菩萨摩诃萨无方便善巧。于地界分别执著。于水火风空识界分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于苦圣谛分别执著。于集灭道圣谛分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于无明分别执著。于行识名色六处触受爱取有生老死愁叹苦忧恼分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于四静虑分别执著。于四无量四无色定分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于四念住分别执著。于四正断四神足五根五力七等觉支八圣道支分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于五眼分别执著。于六神通分别执著。如是菩萨摩诃萨作如是学。非学般若波罗蜜多。不能成办一切智智。舍利子。若菩萨摩诃萨无方便善巧。于佛十力分别执著。于四无所畏四无碍解大慈大悲大喜大舍十八佛不共法一切智道相智一切相智分别执著。如是菩萨摩诃萨作如是学。非学般若波罗蜜多。不能成办一切智智。舍利子。以是因缘。有菩萨摩诃萨作如是学。非学般若波罗蜜多。不能成办一切智智。舍利子言。如是菩萨摩诃萨作如是学。非学般若波罗蜜多。不能成办一切智智耶。佛言。如是菩萨摩诃萨作如是学。非学般若波罗蜜多。不能成办一切智智。时舍利子复白佛言。世尊。云何菩萨摩诃萨修行般若波罗蜜多时。是学般若波罗蜜多则能成办一切智智。佛告舍利子。若菩萨摩诃萨修行般若波罗蜜多时。不见般若波罗蜜多。乃至不见一切相智。是学般若波罗蜜多则能成办一切智智。何以故。以无所得为方便故。舍利子言。是菩萨摩诃萨。于何法无所得为方便。佛言。是菩萨摩诃萨。于布施波罗蜜多无所得为方便。于净戒安忍精进静虑般若波罗蜜多无所得为方便。乃至于佛十力无所得为方便。于四无所畏四无碍解大慈大悲大喜大舍十八佛不共法一切智道相智一切相智无所得为方便。舍利子言。是菩萨摩诃萨修行般若波罗蜜多时。何故以无所得为方便。佛言。是菩萨摩诃萨修行般若波罗蜜多时。以内空故无所得为方便。乃至以无性自性空故无所得为方便。舍利子。如是菩萨摩诃萨修行般若波罗蜜多时。是学般若波罗蜜多。则能成办一切智智。

　　　　大般若波罗蜜多经卷第四十一



　　　　大般若波罗蜜多经卷第四十二

　　　　三藏法师玄奘奉　诏译

　　初分譬喻品第十一之一

　　尔时具寿善现白佛言。世尊。若有问言。幻士能学般若波罗蜜多成办一切智智不。幻士能学静虑精进安忍净戒布施波罗蜜多成办一切智智不。我得此问当云何答。世尊。若有问言。幻士能学四静虑成办一切智智不。幻士能学四无量四无色定成办一切智智不。我得此问当云何答。世尊。若有问言。幻士能学四念住成办一切智智不。幻士能学四正断四神足五根五力七等觉支八圣道支成办一切智智不。我得此问当云何答。世尊。若有问言。幻士能学空解脱门成办一切智智不。幻士能学无相无愿解脱门成办一切智智不。我得此问当云何答。世尊。若有问言。幻士能学五眼成办一切智智不。幻士能学六神通成办一切智智不。我得此问当云何答。世尊。若有问言。幻士能学佛十力成办一切智智不。幻士能学四无所畏四无碍解大慈大悲大喜大舍十八佛不共法一切智道相智一切相智成办一切智智不。我得此问当云何答。佛告善现。我还问汝。随汝意答。善现。于意云何。色与幻有异不。受想行识与幻有异不。善现答言。不也世尊。何以故。色不异幻。幻不异色。色即是幻。幻即是色。受想行识亦复如是。善现。于意云何。眼处与幻有异不。耳鼻舌身意处与幻有异不。善现答言。不也世尊。何以故。眼处不异幻。幻不异眼处。眼处即是幻。幻即是眼处。耳鼻舌身意处亦复如是。善现。于意云何。色处与幻有异不。声香味触法处与幻有异不。善现答言。不也世尊。何以故。色处不异幻。幻不异色处。色处即是幻。幻即是色处。声香味触法处亦复如是。善现。于意云何。眼界与幻有异不。色界眼识界及眼触眼触为缘所生诸受与幻有异不。善现答言。不也世尊。何以故。眼界不异幻。幻不异眼界。眼界即是幻。幻即是眼界。色界乃至眼触为缘所生诸受亦复如是。善现。于意云何。耳界与幻有异不。声界耳识界及耳触耳触为缘所生诸受与幻有异不。善现答言。不也世尊。何以故。耳界不异幻。幻不异耳界。耳界即是幻。幻即是耳界。声界乃至耳触为缘所生诸受亦复如是。善现。于意云何。鼻界与幻有异不。香界鼻识界及鼻触鼻触为缘所生诸受与幻有异不。善现答言。不也世尊。何以故。鼻界不异幻。幻不异鼻界。鼻界即是幻。幻即是鼻界。香界乃至鼻触为缘所生诸受亦复如是。善现。于意云何。舌界与幻有异不。味界舌识界及舌触舌触为缘所生诸受与幻有异不。善现答言。不也世尊。何以故。舌界不异幻。幻不异舌界。舌界即是幻。幻即是舌界。味界乃至舌触为缘所生诸受亦复如是。善现。于意云何。身界与幻有异不。触界身识界及身触身触为缘所生诸受与幻有异不。善现。答言。不也世尊。何以故。身界不异幻。幻不异身界。身界即是幻。幻即是身界。触界乃至身触为缘所生诸受亦复如是。善现。于意云何。意界与幻有异不。法界意识界及意触意触为缘所生诸受与幻有异不。善现答言。不也世尊。何以故。意界不异幻。幻不异意界。意界即是幻。幻即是意界。法界乃至意触为缘所生诸受亦复如是。善现。于意云何。地界与幻有异不。水火风空识界与幻有异不。善现答言。不也世尊。何以故。地界不异幻。幻不异地界。地界即是幻。幻即是地界。水火风空识界亦复如是。善现。于意云何。苦圣谛与幻有异不。集灭道圣谛与幻有异不。善现答言。不也世尊。何以故。苦圣谛不异幻。幻不异苦圣谛。苦圣谛即是幻。幻即是苦圣谛。集灭道圣谛亦复如是。善现。于意云何。无明与幻有异不。行识名色六处触受爱取有生老死愁叹苦忧恼与幻有异不。善现答言。不也世尊。何以故。无明不异幻。幻不异无明。无明即是幻。幻即是无明。行乃至老死愁叹苦忧恼亦复如是。善现。于意云何。四静虑与幻有异不。四无量四无色定与幻有异不。善现答言。不也世尊。何以故。四静虑不异幻。幻不异四静虑。四静虑即是幻。幻即是四静虑。四无量四无色定亦复如是。善现。于意云何。四念住与幻有异不。四正断四神足五根五力七等觉支八圣道支与幻有异不。善现答言。不也世尊。何以故。四念住不异幻。幻不异四念住。四念住即是幻。幻即是四念住。四正断乃至八圣道支亦复如是。善现。于意云何。空解脱门与幻有异不。无相无愿解脱门。与幻有异不。善现答言。不也世尊。何以故。空解脱门不异幻。幻不异空解脱门。空解脱门即是幻。幻即是空解脱门。无相无愿解脱门亦复如是。善现。于意云何。布施波罗蜜多与幻有异不。净戒安忍精进静虑般若波罗蜜多与幻有异不。善现答言。不也世尊。何以故。布施波罗蜜多不异幻。幻不异布施波罗蜜多。布施波罗蜜多即是幻。幻即是布施波罗蜜多。净戒安忍精进静虑般若波罗蜜多亦复如是。善现。于意云何。五眼与幻有异不。六神通与幻有异不。善现答言。不也世尊。何以故。五眼不异幻。幻不异五眼。五眼即是幻。幻即是五眼。六神通亦复如是。善现。于意云何。佛十力与幻有异不。四无所畏四无碍解大慈大悲大喜大舍十八佛不共法一切智道相智一切相智与幻有异不。善现答言。不也世尊。何以故。佛十力不异幻。幻不异佛十力。佛十力即是幻。幻即是佛十力。四无所畏乃至一切相智亦复如是。善现。于意云何。无上正等菩提与幻有异不。善现答言。不也世尊。何以故。无上正等菩提不异幻。幻不异无上正等菩提。无上正等菩提即是幻。幻即是无上正等菩提。
