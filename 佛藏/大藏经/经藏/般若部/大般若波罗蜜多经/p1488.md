<!-- { "loadSidebar": true } -->
　　又满慈子。诸菩萨众欲行布施应起是心。我当修行无限量施。乃至未证无上菩提。于诸有情且行财施。若证无上正等菩提。于诸有情当行法施。谓若未证无上菩提。且于有情以财摄受。令离贫苦得世间乐。若证无上正等菩提。当于有情以法摄受。令离烦恼得出世乐。如人事王。先得衣食养活妻子。后得王意多获珍财。自身妻子俱受富贵安隐快乐。如是菩萨求证无上正等菩提。修多百千难行苦行。先以财施摄受有情令离世间诸贫穷苦。后证无上正等觉时以无染法教诫教授诸有情类。令其解脱生死众苦。又满慈子。如多百千诸有情类。奉事王子昼夜精勤。王子尔时随分资给衣服饮食卧具等事。后登王位随昔勤劳。量所堪任重赐爵禄。或主事业或主川原。或主大城或主关防。或主村邑或主军戎。如是菩萨求一切智。未证无上正等觉时。先以资财摄有情类。后证无上正等觉时。随诸有情觉慧差别。以无上法教诫教授。令其安住阿罗汉果或不还果或一来果或预流果或十善业道或菩萨胜位。又满慈子。是诸菩萨求大菩提行菩萨行。未证无上正等觉时。于诸有情作大饶益。若证无上正等觉时。亦于有情作大饶益。般涅槃后亦于无量无边有情作大饶益。譬如王子未绍王位。与诸有情作大饶益。若绍王位亦与有情作大饶益。若命终后亦与有情作大饶益。又满慈子。如人事王如如精勤经时渐久。如是如是爵禄渐增。如是菩萨求一切智。如如精勤经时渐久。如是如是功德渐增。又满慈子。是诸菩萨未证无上正等觉时。于诸有情以财摄受。谓以种种衣服饮食卧具医药及余资财。方便善巧摄受饶益。若证无上正等觉时。于诸有情以法摄受。谓以种种布施净戒安忍精进静虑般若波罗蜜多及余无量无边佛法摄受饶益。或以种种念住正断神足根力觉支道支及余无量无边佛法摄受饶益。或以种种施福业事戒福业事修福业事及余无量世间善法摄受饶益。般涅槃后亦于无量无边有情作大饶益。谓供养佛设利罗故。或于如来无上正法。受持读诵如说修行。皆得无边广大饶益。谓人天乐或般涅槃或大菩提究竟安乐。
　　尔时满慈子谓舍利子言。如是如是诚如所说。仁者所说无不如义。是故如来应正等觉。常说仁者声闻众中智慧辩才最为第一。又舍利子。譬如真金。常与有情作大饶益。谓未出矿若出矿时若转变成诸庄严具。若复出卖转买。余物皆与无量无边有情。随其所应作大饶益。如是菩萨修菩萨行。未证无上正等觉时。与诸有情作大饶益。谓以财法随其所应方便善巧摄受饶益。若证无上正等觉时。转妙法轮作大饶益。谓宣说色蕴常无常等不可得。宣说受想行识蕴常无常等亦不可得。宣说眼处常无常等不可得。宣说耳鼻舌身意处常无常等亦不可得。宣说色处常无常等不可得。宣说声香味触法处常无常等亦不可得。宣说眼界常无常等不可得。宣说耳鼻舌身意界常无常等亦不可得。宣说色界常无常等不可得。宣说声香味触法界常无常等亦不可得。宣说眼识界常无常等不可得。宣说耳鼻舌身意识界常无常等亦不可得。宣说眼触常无常等不可得。宣说耳鼻舌身意触常无常等亦不可得。宣说眼触为缘所生诸受常无常等不可得。宣说耳鼻舌身意触为缘所生诸受常无常等亦不可得。宣说地界常无常等不可得。宣说水火风空识界常无常等亦不可得。宣说因缘常无常等不可得。宣说等无间缘所缘缘增上缘常无常等亦不可得。宣说无明常无常等不可得。宣说行识名色六处触受爱取有生老死常无常等亦不可得。宣说我常无常等不可得。宣说有情命者生者养者士夫补特伽罗意生儒童作者受者知者见者常无常等亦不可得。宣说欲界常无常等不可得。宣说色无色界常无常等亦不可得。如是宣说种种法门。与诸有情作大饶益。般涅槃后正法像法及设利罗。与诸有情作大饶益。声闻独觉无如是事。是故菩萨摩诃萨众修菩萨行。常与有情作大饶益。由斯故说诸菩萨众于彼二乘为最为胜为尊为高为妙为微妙为上为无上。
　　尔时佛告阿难陀言。汝应受持舍利子等所说。菩萨摩诃萨众被大愿铠趣大菩提具胜善巧增上意乐。修行布施波罗蜜多。舍法舍财无染无著。时薄伽梵说是经已。具寿舍利子具寿满慈子具寿阿难陀及余声闻。诸菩萨众并余世间天龙药叉健达缚阿素洛揭路荼紧捺洛莫呼洛伽人非人等一切大众。闻佛所说皆大欢喜。信受奉行。

　　　　大般若波罗蜜多经卷第五百八十三


  大般若波罗蜜多经
　　




　　　　大般若经第十二会戒波罗蜜多分


　　序

　　　　西明寺沙门玄则撰
　　夫欲储净法。先涤身器。将越爱流。前鸠行楫。居其选也。特有戒焉。所以复指名区。更申玄集。切身口而流训。则一言一行。斯佛事矣。因动静以研机。则举足下足。斯道场矣。诚险道之夷蹬。闇室之凝釭。度疫之仙丸。出苦之神驭。鉴德者之明镜。严心者之宝鬘。涉象季之大师。处尘俗之善友。虽目之无朕。抟之不触。而芬郁布写。类迷迭之盈空。洁映澄华。比醍醐之洞色。含灵所以埏埴。法界所以弥纶。善逝法王。抗之以为明足。具寿尊者。养之而为净命。但简以行处。或非处而难遵。格以正乘。或他乘而致爽。十七群之喧浴。尚动王讥。五百生之掉影。仍贻佛诫。矧复臭莲馥而为盗。分钏响以成淫。涅槃为求。保专精而尚犯。菩提入愿。受欲乐而犹持。轻嫌与重性同科。意防与身遮共品。谛故住故。能行所行。导以随喜。融以法性。岂止草系情殷。木叉义远。毒龙卷毒。怖鸽忘怖。将被之黎蠢。栖之常乐。使八寒流煦。五热浮凉。薜荔失其炎河。轮围发其闇渚。行门允备。种智克圆。其五轴单译。一如施分。凡息心之士。岂不诹焉。

　　　　大般若波罗蜜多经卷第五百八十四

　　　　三藏法师玄奘奉　诏译

　　第十二净戒波罗蜜多分之一

