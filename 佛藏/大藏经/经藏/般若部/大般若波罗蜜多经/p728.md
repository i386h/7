<!-- { "loadSidebar": true } -->
　　善现。如是般若波罗蜜多。不与声闻法不舍异生法。不与独觉法不舍声闻法。不与诸佛法不舍独觉法。不与无为法不舍有为法。所以者何。善现。若佛出世若不出世。如是诸法常无变易。法性法界法定法住。一切如来等觉现观。既自等觉。自现观已。为诸有情宣说开示分别显了令同悟入。离诸妄想分别颠倒。尔时无量百千天子。住虚空中欢喜踊跃。以天所有嗢钵罗华钵特摩华拘母陀华奔荼利华微妙香华及诸香末而散佛上。互相庆慰同声唱言。我等今者于赡部洲见佛第二转妙法轮。此中无量百千天子。闻说般若波罗蜜多。俱时证得无生法忍。
　　尔时佛告具寿善现言。如是法轮非第一转非第二转。所以者何。善现。如是般若波罗蜜多。于一切法不为转故不为还故出现于世。何以故。以无性自性空故。具寿善现白佛言。世尊。以何等法无性自性空故如是般若波罗蜜多。于一切法不为转故不为还故出现于世。
　　佛言。善现。以般若波罗蜜多般若波罗蜜多性空故。静虑精进安忍净戒布施波罗蜜多静虑乃至布施波罗蜜多性空故。善现。以内空内空性空故。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。外空乃至无性自性空性空故。善现。以真如真如性空故。法界法性不虚妄性不变异性平等性离生性法定法住实际虚空界不思议界。法界乃至不思议界性空故。善现。苦圣谛苦圣谛性空故。集灭道圣谛集灭道圣谛性空故。善现。以四静虑四静虑性空故。四无量四无色定四无量四无色定性空故。善现。以八解脱八解脱性空故。八胜处九次第定十遍处八胜处九次第定十遍处性空故。善现。以四念住四念住性空故。四正断四神足五根五力七等觉支八圣道支四正断乃至八圣道支性空故。善现。以空解脱门空解脱门性空故。无相无愿解脱门无相无愿解脱门性空故。善现。以菩萨十地菩萨十地性空故。
　　善现。以佛十力佛十力性空故。四无所畏四无碍解大慈大悲大喜大舍十八佛不共法四无所畏乃至十八佛不共法性空故。善现。以无忘失法无忘失法性空故。恒住舍性恒住舍性性空故。善现。以一切智一切智性空故。道相智一切相智道相智一切相智性空故。善现。以一切陀罗尼门一切陀罗尼门性空故。一切三摩地门一切三摩地门性空故善现。以预流果预流果性空故。一来不还阿罗汉果一来不还阿罗汉果性空故。善现。以独觉菩提独觉菩提性空故。善现。以一切菩萨摩诃萨行一切菩萨摩诃萨行性空故。善现。以诸佛无上正等菩提诸佛无上正等菩提性空故。
　　善现。以如是等法无性自性空故。如是般若波罗蜜多。于一切法不为转故不为还故出现于世。
　　具寿善现复白佛言。世尊。菩萨摩诃萨般若波罗蜜多。是大波罗蜜多。达一切法自性空故。虽达一切法自性皆空。而诸菩萨摩诃萨。因此般若波罗蜜多。证得无上正等菩提。转妙法轮度无量众。虽证菩提而无所证。证不证法不可得故。虽转法轮而无所转。转法还法不可得故。虽度有情而无所度。见不见法不可得故。世尊。如是大般若波罗蜜多中。转法轮事毕竟不可得。以一切法皆永不生故。所以者何。非空无相无愿法中。可有能转及能还事。世尊。于此般若波罗蜜多。若能如是宣说开示分别显了令易悟入。是名善净。宣说般若波罗蜜多。此中都无说者受者。既无说者及受者故。诸能证者亦不可得。无证者故亦无有能得涅槃者。于此般若波罗蜜多善说法中亦无福田。施受施物皆性空故。

　　初分波罗蜜多品第三十八之一

　　尔时具寿善现白佛言。世尊。如是般若波罗蜜多是无边波罗蜜多。佛言。如是。犹如虚空无边际故。世尊。如是般若波罗蜜多是平等波罗蜜多。佛言。如是以一切法性平等故。世尊。如是般若波罗蜜多是远离波罗蜜多。佛言。如是毕竟空故。世尊。如是般若波罗蜜多是难屈伏波罗蜜多。佛言。如是。一切法性不可得故。世尊。如是般若波罗蜜多。是无足迹波罗蜜多。佛言。如是。无名体故。世尊。如是般若波罗蜜多。是虚空波罗蜜多。佛言。如是。入息出息不可得故。世尊。如是般若波罗蜜多是不可说波罗蜜多。佛言。如是。此中寻伺不可得故。世尊。如是般若波罗蜜多是无名波罗蜜多。佛言。如是。受想行识不可得故。世尊。如是般若波罗蜜多是无行波罗蜜多。佛言。如是。以一切法无去来故。世尊。如是般若波罗蜜多是不可夺波罗蜜多。佛言。如是。以一切法不可取故。世尊。如是般若波罗蜜多是尽波罗蜜多。佛言。如是。以一切法毕竟尽故。世尊。如是般若波罗蜜多是不生灭波罗蜜多。佛言。如是。以一切法无生灭故。世尊。如是般若波罗蜜多是无作波罗蜜多。佛言。如是。以诸作者不可得故。世尊。如是般若波罗蜜多是无知波罗蜜多。佛言。如是。以诸知者不可得故。世尊。如是般若波罗蜜多是无移转波罗蜜多。佛言。如是。以死生者不可得故。世尊。如是般若波罗蜜多是无失坏波罗蜜多。佛言。如是。以一切法无失坏故。世尊。如是般若波罗蜜多是如梦波罗蜜多。佛言。如是。以一切法如梦所见不可得故。世尊。如是般若波罗蜜多是如响波罗蜜多。佛言。如是。能所闻说不可得故。世尊。如是般若波罗蜜多是如影像波罗蜜多。佛言。如是。诸法皆如光镜所现不可得故。世尊。如是般若波罗蜜多是如焰幻波罗蜜多。佛言。如是。以一切法如流变相不可得故。世尊。如是般若波罗蜜多是如变化事波罗蜜多。佛言。如是。诸法皆如所变化故。世尊。如是般若波罗蜜多是如寻香城波罗蜜多。佛言。如是。诸法皆如寻香城故。世尊。如是般若波罗蜜多是无染净波罗蜜多。佛言。如是。诸染净因不可得故。世尊。如是般若波罗蜜多是无所得波罗蜜多。佛言。如是。诸法所依不可得故。世尊。如是般若波罗蜜多是无戏论波罗蜜多。佛言。如是。破坏一切戏论事故。世尊。如是般若波罗蜜多是无慢执波罗蜜多。佛言。如是。破坏一切慢执事故。世尊。如是般若波罗蜜多是无动转波罗蜜多。佛言。如是。住法界故。世尊。如是般若波罗蜜多是离染著波罗蜜多。佛言。如是。觉一切法不虚妄故。世尊。如是般若波罗蜜多是无等起波罗蜜多。佛言。如是。于一切法无分别故。世尊。如是般若波罗蜜多是极寂静波罗蜜多。佛言。如是。于诸法相无所得故。
　　世尊。如是般若波罗蜜多是无贪欲波罗蜜多。佛言。如是。诸贪欲事不可得故。世尊。如是般若波罗蜜多是无嗔恚波罗蜜多。佛言。如是。破坏一切嗔恚事故。世尊。如是般若波罗蜜多是无愚痴波罗蜜多。佛言。如是。灭诸无知黑闇事故。世尊。如是般若波罗蜜多是无烦恼波罗蜜多。佛言。如是。离分别故。世尊。如是般若波罗蜜多是离有情波罗蜜多。佛言。如是。达诸有情无所有故。世尊。如是般若波罗蜜多是无断坏波罗蜜多。佛言。如是。以一切法无等起故。世尊。如是般若波罗蜜多是无二边波罗蜜多。佛言。如是。离二边故。世尊。如是般若波罗蜜多是无杂坏波罗蜜多。佛言。如是。知一切法无杂坏故。世尊。如是般若波罗蜜多是无取著波罗蜜多。佛言。如是。超过声闻独觉地故。世尊。如是般若波罗蜜多是无分别波罗蜜多。佛言。如是。一切分别不可得故。
　　世尊。如是般若波罗蜜多是无分量波罗蜜多。佛言。如是。诸法分限不可得故。世尊。如是般若波罗蜜多是如虚空波罗蜜多。佛言。如是。达一切法无滞碍故。世尊。如是般若波罗蜜多是无常波罗蜜多。佛言。如是。能永坏灭一切法故。世尊。如是般若波罗蜜多是苦波罗蜜多。佛言。如是。能永驱遣一切法故。世尊。如是般若波罗蜜多是无我波罗蜜多。佛言。如是。于一切法无执著故。世尊。如是般若波罗蜜多是空波罗蜜多。佛言。如是。达一切法无所得故。世尊。如是般若波罗蜜多是无相波罗蜜多。佛言。如是。证一切法无生相故。
