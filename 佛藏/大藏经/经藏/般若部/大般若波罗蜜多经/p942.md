<!-- { "loadSidebar": true } -->
　　善现。云何名为四无所畏。善现。一切如来应正等觉。自称我是正等觉者。设有沙门若婆罗门。若天魔梵若余世间。依法立难或令忆念。佛于是法非正等觉。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第一。一切如来应正等觉。自称我已永尽诸漏。设有沙门若婆罗门。若天魔梵若余世间。依法立难或令忆念。佛于是漏未得永尽。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第二。一切如来应正等觉。自称我为诸弟子众。说能障法染必为障。设有沙门若婆罗门。若天魔梵若余世间。依法立难或令忆念。有染此法不能为障。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第三。一切如来应正等觉。自称我为诸弟子众。说出离道诸圣修习。决定出离决定通达。正尽众苦作苦边际。设有沙门若婆罗门。若天魔梵若余世间。依法立难或令忆念。有修此道非正出离非正通达。非正尽苦非作苦边。我于彼难正见无缘。以于彼难正见无缘。得安隐住无怖无畏。自称我处大仙尊位。于大众中正师子吼转大梵轮。一切沙门若婆罗门。若天魔梵若余世间。决定无能如法转者。是为第四。善现。是名四无所畏。
　　善现。云何名为四无碍解。善现。义无碍解。法无碍解。词无碍解。辩无碍解。善现。是名四无碍解。善现。云何义无碍解。谓缘义无碍智。善现。云何法无碍解。谓缘法无碍智。善现。云何词无碍解。谓缘词无碍智。善现。云何辩无碍解。谓缘辩无碍智。善现。云何名为十八佛不共法。善现。一切如来应正等觉终无误失。是为第一佛不共法。一切如来应正等觉无卒暴音。是为第二佛不共法。一切如来应正等觉无忘失念。是为第三佛不共法。一切如来应正等觉无不定心。是为第四佛不共法。一切如来应正等觉无种种想。是为第五佛不共法。一切如来应正等觉无不择舍。是为第六佛不共法。一切如来应正等觉志欲无退。是为第七佛不共法。一切如来应正等觉精进无退。是为第八佛不共法。一切如来应正等觉忆念无退。是为第九佛不共法。一切如来应正等觉般若无退。是为第十佛不共法。一切如来应正等觉解脱无退。是第十一佛不共法。一切如来应正等觉解脱智见无退。是第十二佛不共法。一切如来应正等觉若智若见。于过去世无著无碍。是第十三佛不共法。一切如来应正等觉若智若见。于现在世无著无碍。是第十四佛不共法。一切如来应正等觉若智若见。于未来世无著无碍。是第十五佛不共法。一切如来应正等觉一切身业。智为前导随智而转。是第十六佛不共法。一切如来应正等觉一切语业。智为前导随智而转。是第十七佛不共法。一切如来应正等觉一切意业。智为前导随智而转。是第十八佛不共法。善现。是名十八佛不共法。
　　善现。云何如来应正等觉三十二大士相。善现。世尊足下有平满相。妙善安住犹如奁底。地虽高下随足所蹈皆悉坦然无不等触。是为第一。世尊足下千辐轮文辋毂众相无不圆满。是为第二。世尊手足皆悉柔软。如睹罗绵胜过一切。是为第三。世尊手足一一指间。犹如雁王咸有鞔网。金色交络文同绮画。是为第四。世尊手足所有诸指。圆满纤长甚可爱乐。是为第五。世尊足跟广长圆满。与趺相称胜余有情。是为第六。世尊足趺修高充满。柔软妙好与跟相称。是为第七。世尊双腨渐次纤圆。如瑿泥邪仙鹿王腨。是为第八。世尊双臂修直佣圆。如象王鼻平立摩膝。是为第九。世尊阴相势峰藏密。其犹龙马亦如象王。是为第十。世尊毛孔各一毛生。柔润绀青右旋宛转。是第十一。世尊发毛端皆上靡。右旋宛转柔润绀青。严金色身甚可爱乐。是第十二。世尊身皮细薄润滑。尘垢水等皆所不住。是第十三。世尊身皮皆真金色。光洁晃曜如妙金台。众宝庄严众所乐见。是第十四。世尊两足二手掌中颈及双肩七处充满。是第十五。世尊肩项圆满殊妙。是第十六。世尊髆腋悉皆充实。是第十七。世尊容仪圆满端直。是第十八。世尊身相修广端严。是第十九。世尊体相纵广量等。周匝圆满如诺瞿陀。是第二十。世尊颔臆并身上半。威容广大如师子王。是二十一。世尊常光面各一寻。是二十二。世尊齿相四十齐平。净密根深白逾珂雪。是二十三。世尊四牙鲜白锋利。是二十四。世尊常得味中上味。喉脉直故能引身中诸支节脉所有上味。风热痰病不能为杂。由彼不杂脉离沉浮延缩坏损痈曲等过。能正吞咽津液通流故。身心适悦常得上味。是二十五。世尊舌相薄净广长。能覆面轮至耳发际。是二十六。世尊梵音词韵弘雅。随众多少无不等闻。其声洪震犹如天鼓。发言婉约如频迦音。是二十七。世尊眼睫犹若牛王。绀青齐整不相杂乱。是二十八。世尊眼睛绀青鲜白。红环间饰皎洁分明。是二十九。世尊面轮其犹满月。眉相皎净如天帝弓。是第三十。世尊眉间有白毫相。右旋柔软如睹罗绵。鲜白光净逾珂雪等。是三十一。世尊顶上乌瑟腻沙高显周圆。犹如天盖。是三十二。善现。是名三十二大士相。
　　善现。云何如来应正等觉八十随好。善现。世尊指爪狭长薄润。光洁鲜净如花赤铜。是为第一。世尊手足指圆纤长。佣直柔软节骨不现。是为第二。世尊手足各等无差。于诸指间悉皆充密。是为第三。世尊手足圆满如意。软净光泽色如莲华。是为第四。世尊筋脉盘结坚固深隐不现。是为第五。世尊两踝俱隐不现。是为第六。世尊行步直进庠审如龙象王。是为第七。世尊行步威容齐肃如师子王。是为第八世尊行步安平庠序不过不减犹如牛王。是为第九。世尊行步进止仪雅犹如鹅王。是为第十。世尊回顾必皆右旋如龙象王举身随转。是第十一。世尊支节渐次佣圆妙善安布。是第十二。世尊骨节交结无隙犹若龙盘。是第十三。世尊膝轮妙善安布坚固圆满。是第十四。世尊隐处其文妙好。威势具足圆满清净。是第十五。世尊身支润滑柔软。光悦鲜净尘垢不著。是第十六。世尊身容敦肃无畏常不怯弱。是第十七。世尊身支坚固稠密善相属著。是第十八。世尊身支安定敦重曾不掉动圆满无坏。是第十九。世尊身相犹如仙王。周匝端严光净离翳。是第二十。世尊身有周匝圆光。于行等时恒自照曜。是二十一。世尊腹形方正无缺。柔软不现众相庄严。是二十二。世尊脐深右旋圆妙清净光泽。是二十三。世尊脐厚不窊不凸周匝妙好。是二十四。世尊皮肤远离疥癣。亦无黡点疣赘等过。是二十五。世尊手掌充满柔软足下安平。是二十六。世尊手文深长明直润泽不断。是二十七。世尊唇色光润丹晖。如频婆果上下相称。是二十八。世尊面门不长不短。不大不小如量端严。是二十九。世尊舌相软薄广长。如赤铜色。是第三十。世尊发声威震深远。如象王吼明朗清彻。是三十一。世尊音韵美妙具足如深谷响。是三十二。世尊鼻高修而且直其孔不现。是三十三。世尊诸齿方整鲜白。是三十四。世尊诸牙圆白光洁渐次锋利。是三十五。世尊眼净青白分明。是三十六。世尊眼相修广譬如青莲华叶甚可爱乐。是三十七。世尊眼睫上下齐整稠密不白。是三十八。世尊双眉长而不白致而细软。是三十九。世尊双眉绮靡顺次绀琉璃色。是第四十。世尊双眉高显光润形如初月。是四十一。世尊耳厚广大修长轮埵成就。是四十二。世尊两耳绮丽齐平离众过失。是四十三。世尊容仪能令见者无损无染皆生爱敬。是四十四。世尊额广圆满平正形相殊妙。是四十五。世尊身分上半圆满。如师子王威严无对。是四十六。世尊首发修长绀青稠密不白。是四十七。世尊首发香洁细软润泽旋转。是四十八。世尊首发齐整无乱亦不交杂。是四十九。世尊首发坚固不断永无褫落。是第五十。世尊首发光滑殊妙尘垢不著。是五十一。世尊身分坚固充实逾那罗延。是五十二。世尊身体长大端直。是五十三。世尊诸窍清净圆好。是五十四。世尊身支势力殊胜无与等者是五十五。世尊身相众所乐观尝无厌足。是五十六。世尊面轮修广得所皎洁光净如秋满月。是五十七。世尊颜貌舒泰光显。含笑先言唯向不背。是五十八。世尊面貌光泽熙怡。远离颦蹙青赤等过。是五十九。世尊身皮清净无垢常无臭秽。是第六十。世尊所有诸毛孔中。常出如意微妙之香。是六十一。世尊面门常出最上殊胜之香。是六十二。世尊首相周圆妙好。如末达那亦犹天盖。是六十三。世尊身毛绀青光净。如孔雀项。红晖绮饰色类赤铜。是六十四。世尊法音随众大小。不增不减应理无差。是六十五。世尊顶相无能见者。是六十六。世尊手足指约分明。庄严妙好如赤铜色。是六十七。世尊行时其足去地。如四指量而现印文。是六十八。世尊自持不待他卫。身无倾动亦不逶迤。是六十九。世尊威德远震一切。恶心见喜恐怖见安。是第七十。世尊音声不高不下。随众生意和悦与言。是七十一。世尊能随诸有情类。言音意乐而为说法。是七十二。世尊一音演说正法。随有情类各令得解。是七十三。世尊说法咸依次第。必有因缘言无不善。是七十四。世尊等观诸有情类。赞善毁恶而无爱憎。是七十五。世尊所为先观后作。轨范具足令识善净。是七十六。世尊相好一切有情无能观尽。是七十七。世尊顶骨坚实圆满。是七十八。世尊颜容常少不老好巡旧处。是七十九。世尊手足及胸臆前。俱有吉祥喜旋德相。文同绮画色类朱丹。是第八十。善现。是名八十随好。
