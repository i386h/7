<!-- { "loadSidebar": true } -->
　　尔时佛告天帝释言。如是如是。如汝所说。何以故。憍尸迦。菩萨摩诃萨。以无所得为方便。长夜修行甚深般若波罗蜜多。尚不得菩提及萨埵。况得菩萨摩诃萨。此菩萨摩诃萨既不可得。岂得菩萨摩诃萨法。菩萨与法尚不可得。况得诸佛及诸佛法。
　　时天帝释复白佛言。世尊。菩萨摩诃萨。为但行般若波罗蜜多。亦行余五波罗蜜多耶。佛言。憍尸迦。菩萨摩诃萨。以无所得为方便。具行六种波罗蜜多。行布施时。不得施者不得受者不得施及施物。行净戒时。不得净戒不得恶戒不得持净戒者。行安忍时。不得安忍不得忿恚不得行安忍者。行精进时。不得精进不得懈怠不得行精进者。行静虑时。不得静虑不得散乱不得行静虑者。行般若时。不得般若不得恶慧不得行般若者。复次憍尸迦。菩萨摩诃萨。甚深般若波罗蜜多为尊为导。修习一切波罗蜜多令速圆满。是菩萨摩诃萨行布施时。甚深般若波罗蜜多为尊为导。所修布施波罗蜜多无所执著速得圆满。是菩萨摩诃萨行净戒时。甚深般若波罗蜜多为尊为导。所修净戒波罗蜜多无所执著速得圆满。是菩萨摩诃萨行安忍时。甚深般若波罗蜜多为尊为导。所修安忍波罗蜜多无所执著速得圆满。是菩萨摩诃萨行精进时。甚深般若波罗蜜多为尊为导。所修精进波罗蜜多无所执著速得圆满。是菩萨摩诃萨行静虑时。甚深般若波罗蜜多为尊为导。所修静虑波罗蜜多无所执著速得圆满。是菩萨摩诃萨行般若时。甚深般若波罗蜜多为尊为导。所修般若波罗蜜多无所执著速得圆满。复次憍尸迦。是菩萨摩诃萨。于一切法以无所得为方便。修习般若波罗蜜多无执著。令所修习速得圆满。是菩萨摩诃萨。于色以无所得为方便。修习般若波罗蜜多。于受想行识以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于眼处以无所得为方便。修习般若波罗蜜多。于耳鼻舌身意处以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于色处以无所得为方便。修习般若波罗蜜多。于声香味触法处以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于眼界以无所得为方便。修习般若波罗蜜多。于色界眼识界及眼触眼触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于耳界以无所得为方便。修习般若波罗蜜多。于声界耳识界及耳触耳触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于鼻界以无所得为方便。修习般若波罗蜜多。于香界鼻识界及鼻触鼻触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于舌界以无所得为方便。修习般若波罗蜜多。于味界舌识界及舌触舌触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于身界以无所得为方便。修习般若波罗蜜多。于触界身识界及身触身触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于意界以无所得为方便。修习般若波罗蜜多。于法界意识界及意触意触为缘所生诸受以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于地界以无所得为方便。修习般若波罗蜜多。于水火风空识界以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于无明以无所得为方便。修习般若波罗蜜多。于行识名色六处触受爱取有生老死愁叹苦忧恼以无所得为方便修习般若波罗蜜多。由此因缘无所执著。令所修习速得圆满。是菩萨摩诃萨。于内空以无所得为方便。修习般若波罗蜜多。于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于真如以无所得为方便。修习般若波罗蜜多。于法界法性不虚妄性不变异性平等性离生性法定法住实际虚空界不思议界以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于苦圣谛以无所得为方便。修习般若波罗蜜多。于集灭道圣谛以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨。于布施波罗蜜多以无所得为方便。修习般若波罗蜜多。于净戒安忍精进静虑般若波罗蜜多。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于四静虑。以无所得为方便。修习般若波罗蜜多。于四无量四无色定。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于八解脱。以无所得为方便。修习般若波罗蜜多。于八胜处九次第定十遍处。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于四念住。以无所得为方便。修习般若波罗蜜多。于四正断四神足五根五力七等觉支八圣道支。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于空解脱门。以无所得为方便。修习般若波罗蜜多。于无相无愿解脱门。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于五眼。以无所得为方便。修习般若波罗蜜多。于六神通。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于佛十力。以无所得为方便。修习般若波罗蜜多。于四无所畏四无碍解大慈大悲大喜大舍十八佛不共法。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于无忘失法。以无所得为方便。修习般若波罗蜜多。于恒住舍性。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于一切智。以无所得为方便。修习般若波罗蜜多。于道相智一切相智。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于一切陀罗尼门。以无所得为方便。修习般若波罗蜜多。于一切三摩地门。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于预流。以无所得为方便。修习般若波罗蜜多。于一来不还阿罗汉。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于预流向预流果。以无所得为方便。修习般若波罗蜜多。于一来向一来果不还向不还果阿罗汉向阿罗汉果。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于独觉。以无所得为方便。修习般若波罗蜜多。于独觉菩提。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于菩萨摩诃萨。以无所得为方便。修习般若波罗蜜多。于菩萨摩诃萨行。以无所得为方便。修习般若波罗蜜多。由此因缘无所执著。令所修习速得圆满。是菩萨摩诃萨于三藐三佛陀。以无所得为方便。修习般若波罗蜜多。于无上正等菩提。以无所得为方便。修习般若波罗蜜多。由此因缘无所执著。令所修习速得圆满。憍尸迦。如赡部洲所有诸树枝条茎干花叶果实。虽有种种形色不同。而其阴影都无差别。如是布施净戒安忍精进静虑波罗蜜多。虽各有异而由般若波罗蜜多摄受。回向一切智智。以无所得为方便故亦无差别。
　　尔时天帝释白佛言。世尊。如是般若波罗蜜多成就广大殊胜功德。如是般若波罗蜜多成就一切殊胜功德。如是般若波罗蜜多成就无量殊胜功德。如是般若波罗蜜多成就圆满殊胜功德。如是般若波罗蜜多成就无边殊胜功德。如是般若波罗蜜多成就无对殊胜功德。如是般若波罗蜜多成就无尽殊胜功德。如是般若波罗蜜多成就无分限殊胜功德。如是般若波罗蜜多成就无等等殊胜功德。如是般若波罗蜜多成就难思议殊胜功德。如是般若波罗蜜多成就不可说殊胜功德。世尊。若善男子善女人等。书写如是甚深般若波罗蜜多。众宝严饰以无量种上妙花鬘涂散等香衣服缨络宝幢幡盖众妙珍奇伎乐灯明。尽诸所有供养恭敬尊重赞叹。依此经说如理思惟。有善男子善女人等。书写如是甚深般若波罗蜜多。施他受持广令流布。此二福聚何者为多。佛言。憍尸迦。我还问汝。随汝意答。若善男子善女人等。从他请得佛设利罗。以宝函盛置高胜处。复持无量上妙花鬘涂散等香衣服缨络宝幢幡盖众妙珍奇伎乐灯明。尽诸所有供养恭敬尊重赞叹。有善男子善女人等。从他请得佛设利罗分施与他如芥子许。令彼敬受如法安置。复以无量上妙花鬘涂散等香衣服缨络宝幢幡盖众妙珍奇伎乐灯明。尽诸所有供养恭敬尊重赞叹。于意云何。如是前后二种福聚何者为多。天帝释言。世尊。如我解佛所说法义。若善男子善女人等。从他请得佛设利罗。以宝函盛置高胜处。复持无量上妙花鬘涂散等香衣服缨络宝幢幡盖众妙珍奇伎乐灯明。尽诸所有供养恭敬尊重赞叹。有善男子善女人等。从他请得佛设利罗。分施与他如芥子许。令彼敬受如法安置。复以无量上妙花鬘涂散等香衣服缨络宝幢幡盖众妙珍奇伎乐灯明。尽诸所有供养恭敬尊重赞叹。此二福聚后者为多。何以故。一切如来应正等觉本以大悲观有情类。应于诸佛设利罗所归敬供养而得度者。以金刚喻三摩地力。碎金刚身令如芥子。复以深广大悲神力加持。如是佛设利罗令于如来般涅槃后。有得一粒如芥子量。种种供养其福无边。于天人中受诸妙乐。乃至最后得尽苦际。故施他者其福为多。

　　　　大般若波罗蜜多经卷第一百二十九



　　　　大般若波罗蜜多经卷第一百十

　　　　三藏法师玄奘奉　诏译

　　初分校量功德品第三十之二十八

