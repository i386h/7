<!-- { "loadSidebar": true } -->
　　复次善现。是菩萨摩诃萨修行般若波罗蜜多。依本性空教授教诫诸有情类令勤精进。作是言。善男子。汝于善法当勤精进。若修布施净戒安忍精进静虑般若波罗蜜多时。于此诸法勿思惟二及不二相。若修四静虑四无量四无色定时。于此诸法勿思惟二及不二相。若修四念住四正断四神足五根五力七等觉支八圣道支时。于此诸法勿思惟二及不二相。若修空无相无愿解脱门时。于此诸法勿思惟二及不二相。若住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空时。于此诸法勿思惟二及不二相。若住真如法界法性不虚妄性不变异性平等性离生性法定法住实际虚空界不思议界时。于此诸法勿思惟二及不二相。若住苦集灭道圣谛时。于此诸法勿思惟二及不二相。若修八解脱八胜处九次第定十遍处时。于此诸法勿思惟二及不二相。若修一切陀罗尼门三摩地门时。于此诸法勿思惟二及不二相。若修极喜地离垢地发光地焰慧地极难胜地现前地远行地不动地善慧地法云地时。于此诸法勿思惟二及不二相。若修五眼六神通时。于此诸法勿思惟二及不二相。若修佛十力四无所畏四无碍解十八佛不共法时。于此诸法勿思惟二及不二相。若修大慈大悲大喜大舍时。于此诸法勿思惟二及不二相。若修三十二大士相八十随好时。于此诸法勿思惟二及不二相。若修无忘失法恒住舍性时。于此诸法勿思惟二及不二相。若修一切智道相智一切相智时。于此诸法勿思惟二及不二相。若修诸余一切佛法时。于此诸法勿思惟二及不二相。何以故。善男子。如是诸法皆本性空。本性空理不应思惟二不二故。如是善现。诸菩萨摩诃萨修行般若波罗蜜多。方便善巧行菩萨行成熟有情。诸有情类既成熟已。随其所应渐次安立。或令住预流果。或令住一来果。或令住不还果。或令住阿罗汉果。或令住独觉菩提。或令住菩萨摩诃萨位。或令住无上正等菩提。
　　复次善现。诸菩萨摩诃萨修行般若波罗蜜多时。从初发心成就如是方便善巧。由此方便善巧力故。见诸有情心多散动于诸欲境不能寂静。方便令入胜三摩地。谓作是言。来善男子。汝应修习胜三摩地。勿起散乱及等持想。何以故。善男子。是一切法皆本性空。本性空中无法可得可名散乱或名一心。汝等若能住此胜定。所作善事皆速成满。亦随所欲住本性空。云何名为所作善事。谓起胜净身语意业。若修布施净戒安忍精进静虑般若波罗蜜多。若修四念住四正断四神足五根五力七等觉支八圣道支。若修空无相无愿解脱门。若住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若住真如法界法性不虚妄性不变异性平等性离生性法定法住实际虚空界不思议界。若住苦集灭道圣谛。若修四静虑四无量四无色定。若修八解脱八胜处九次第定十遍处。若修一切陀罗尼门三摩地门。若趣菩萨正性离生。若修菩萨摩诃萨地。若修五眼六神通。若修佛十力四无所畏四无碍解十八佛不共法。若修大慈大悲大喜大舍。若修三十二大士相八十随好。若修无忘失法恒住舍性。若修一切智道相智一切相智。若修声闻道独觉道菩萨道如来道。若修预流果一来果不还果阿罗汉果独觉菩提及佛无上正等菩提。若成熟有情。若严净佛土。如是一切胜净善法。由胜定力皆速成办。及随所愿住本性空。如是善现。诸菩萨摩诃萨修行般若波罗蜜多。方便善巧为欲饶益诸有情故。从初发心乃至究竟。求作善利常无间断。为欲饶益诸有情故。从一佛土至一佛土。供养恭敬尊重赞叹诸佛世尊。于诸佛所听受正法。舍身受身经无数劫。乃至无上正等菩提。于其中间终不忘失。善现。是诸菩萨得陀罗尼。身语意根常无退减。何以故。是菩萨摩诃萨恒具善修一切智智。诸有所作能善思惟。由具善修一切智智。诸有所作能善思惟。于一切道悉能修习。谓声闻道若独觉道。若菩萨道。若如来道。若胜天道。若胜人道。若诸菩萨胜神通道。诸菩萨摩诃萨由此殊胜神通道故。常作饶益曾无退失。是菩萨摩诃萨住此殊胜异熟神通。恒作有情胜利乐事。虽经诸趣生死轮回。而胜神通常无退减。如是善现。诸菩萨摩诃萨修行般若波罗蜜多。住本性空方便善巧。能善利乐诸有情类。复次善现。诸菩萨摩诃萨修行般若波罗蜜多时。从初发心成就如是方便善巧。由此方便善巧力故住本性空。见有情类智慧薄少愚痴颠倒造诸恶业。方便引入胜智慧门。作是言。善男子。应修般若波罗蜜多观一切法本性空寂。汝等若能修此般若。观一切法本性皆空。诸所修行身语意业。皆趣甘露得甘露果。必以甘露而作后边。诸善男子。是一切法皆本性空。本性空中有情及法虽不可得。而所修行亦无退失。何以故。善男子。本性空中无增减法无增减者。所以者何。本性空理非有自性。非无自性。离诸分别绝诸戏论故。于此中无增无减。由斯所作终无退失。是故汝等应修般若波罗蜜多观本性空作所应作。如是善现。诸菩萨摩诃萨修行般若波罗蜜多。方便善巧教授教诫诸有情类。令修般若波罗蜜多观本性空修诸善业。善现。是菩萨摩诃萨如是教授教诫有情。修诸善业常无懈废。所谓自常行十善业道。亦劝他常行十善业道。自常受持五戒。亦劝他常受持五戒。自常受持八戒。亦劝他常受持八戒。自常受持出家戒。亦劝他常受持出家戒。自常修四静虑。亦劝他常修四静虑。自常修四无量。亦劝他常修四无量。自常修四无色定。亦劝他常修四无色定。自常修四念住四正断四神足五根五力七等觉支八圣道支。亦劝他常修四念住四正断四神足五根五力七等觉支八圣道支。自常修空无相无愿解脱门。亦劝他常修空无相无愿解脱门。自常修布施净戒安忍精进静虑般若方便善巧妙愿力智波罗蜜多。亦劝他常修布施净戒安忍精进静虑般若方便善巧妙愿力智波罗蜜多。自常住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。亦劝他常住内空乃至无性自性空。自常住真如法界法性不虚妄性不变异性平等性离生性法定法住实际虚空界不思议界。亦劝他常住真如乃至不思议界。自常住苦集灭道圣谛。亦劝他常住苦集灭道圣谛。自常修八解脱八胜处九次第定十遍处。亦劝他常修八解脱八胜处九次第定十遍处。自常修一切陀罗尼门三摩地门。亦劝他常修一切陀罗尼门三摩地门。自常修诸菩萨地。亦劝他常修诸菩萨地。自常学五眼六神通。亦劝他常学五眼六神通。自常学佛十力四无所畏四无碍解十八佛不共法。亦劝他常学佛十力四无所畏四无碍解十八佛不共法。自常学大慈大悲大喜大舍。亦劝他常学大慈大悲大喜大舍。自常学三十二大士相八十随好。亦劝他常学三十二大士相八十随好。自常学无忘失法恒住舍性。亦劝他常学无忘失法恒住舍性。自常学一切智道相智一切相智。亦劝他常学一切智道相智一切相智。自常起预流果智而不住其中。亦常劝他起预流果智或令安住。自常起一来不还阿罗汉果智而不住其中。亦常劝他起一来不还阿罗汉果智或令安住。自常起独觉菩提智而不住其中。亦常劝他起独觉菩提智或令安住。自常起无上正等菩提行道。亦劝他常起无上正等菩提行道。如是善现。诸菩萨摩诃萨修行般若波罗蜜多时。方便善巧自修善业常无懈废。教授教诫诸有情类。令修善业常无懈废。善现。是名诸菩萨摩诃萨修行般若波罗蜜多时方便善巧。诸菩萨摩诃萨由此方便善巧力故。安立有情于实际中。而能不坏实际之相。
