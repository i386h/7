<!-- { "loadSidebar": true } -->
　　复次憍尸迦。若善男子善女人等。于此般若波罗蜜多。受持读诵如理思惟。是善男子善女人等。所获福聚胜于教化一赡部洲诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化南赡部洲东胜身洲诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化南赡部洲东胜身洲西牛货洲诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化一四大洲诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化小千世界诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化中千世界诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化三千大千世界诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化十方各如殑伽沙等世界诸有情类皆令安住十善业道四静虑四无量四无色定五神通。憍尸迦。是善男子善女人等。所获福聚亦胜教化十方一切世界诸有情类皆令安住十善业道四静虑四无量四无色定五神通。憍尸迦。此中如理思惟者。谓以非二非不二行。觉于此般若波罗蜜多。受持读诵如理思惟。复以非二非不二行。觉于静虑精进安忍净戒布施波罗蜜多。受持读诵如理思惟。憍尸迦。复以非二非不二行。觉于内空如理思惟。复以非二非不二行。觉于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空如理思惟。憍尸迦。复以非二非不二行。觉于真如如理思惟。复以非二非不二行。觉于法界法性不虚妄性不变异性平等性离生性法定法住实际虚空界不思议界如理思惟。憍尸迦。复以非二非不二行。觉于苦圣谛如理思惟。复以非二非不二行。觉于集灭道圣谛如理思惟。憍尸迦。复以非二非不二行。觉于四静虑如理思惟。复以非二非不二行。觉于四无量四无色定如理思惟。憍尸迦。复以非二非不二行。觉于八解脱如理思惟。复以非二非不二行。觉于八胜处九次第定十遍处如理思惟。憍尸迦。复以非二非不二行。觉于四念住如理思惟。复以非二非不二行。觉于四正断四神足五根五力七等觉支八圣道支如理思惟。憍尸迦。复以非二非不二行。觉于空解脱门如理思惟复以非二非不二行。觉于无相无愿解脱门如理思惟。憍尸迦。复以非二非不二行。觉于五眼如理思惟。复以非二非不二行。觉于六神通如理思惟。憍尸迦。复以非二非不二行。觉于佛十力如理思惟。复以非二非不二行。觉于四无所畏四无碍解大慈大悲大喜大舍十八佛不共法如理思惟。憍尸迦。复以非二非不二行。觉于无忘失法如理思惟。复以非二非不二行。觉于恒住舍性如理思惟。憍尸迦。复以非二非不二行。觉于一切智如理思惟。复以非二非不二行。觉于道相智一切相智如理思惟。憍尸迦。复以非二非不二行。觉于一切陀罗尼门如理思惟。复以非二非不二行。觉于一切三摩地门如理思惟。憍尸迦。复以非二非不二行。觉于菩萨摩诃萨行如理思惟。憍尸迦。复以非二非不二行。觉于无上正等菩提如理思惟。
　　复次憍尸迦。若善男子善女人等。于此般若波罗蜜多。以无量门广为他说。宣示开演显了解释。分别义趣令其易解。所获福聚胜自受持若读若诵如理思惟如是般若波罗蜜多所获功德。憍尸迦。所言般若波罗蜜多义趣者。谓此般若波罗蜜多。非二非不二。非有相非无相。非入非出。非增非减。非染非净。非生非灭。非取非舍。非执非不执。非住非不住。非实非不实。非相应非不相应。非和合非不和合。非因缘非非因缘。非法非非法。非真如非非真如。非实际非非实际。如是义趣有无量门。憍尸迦。若善男子善女人等。能广教他如是般若波罗蜜多甚深义趣令易解者。所获福聚胜自受持若读若诵如理思惟如是般若波罗蜜多所获功德无量倍数。复次憍尸迦。若善男子善女人等。自于般若波罗蜜多。受持读诵如理思惟。以无量门为他广说。宣示开演显了解释。分别义趣令其易解。是善男子善女人等。所获福聚过前福聚无量无边。
　　尔时天帝释白佛言。世尊。诸善男子善女人等。应以种种巧妙文义宣说开示如是般若波罗蜜多。佛言。憍尸迦。如是如是。如汝所说。诸善男子善女人等。应以种种巧妙文义宣说开示如是般若波罗蜜多。憍尸迦。若善男子善女人等。能以种种巧妙文义。宣说开示如是般若波罗蜜多。是善男子善女人等。成就无量无数无边不可思议大功德聚。憍尸迦。若善男子善女人等。尽其形寿以无量种上妙花鬘涂散等香衣服璎珞宝幢幡盖众妙珍奇伎乐灯明。尽诸所有清净乐具。供养恭敬尊重赞叹十方无量无数世界一切如来应正等觉。有善男子善女人等。自于般若波罗蜜多受持读诵如理思惟。复依种种巧妙文义。以无量门为他广说。宣示开演显了解释。分别义趣令其易解。是善男子善女人等。所获福聚甚多于前。何以故。憍尸迦。由彼过去未来现在一切如来应正等觉皆学般若波罗蜜多。已证无上正等菩提。当证无上正等菩提。今证无上正等菩提。
　　复次憍尸迦。若善男子善女人等。无量无数无边大劫。以有所得而为方便。修行布施波罗蜜多。无量无数无边大劫。以有所得而为方便。修行净戒波罗蜜多。无量无数无边大劫。以有所得而为方便。修行安忍波罗蜜多。无量无数无边大劫。以有所得而为方便。修行精进波罗蜜多。无量无数无边大劫。以有所得而为方便。修行静虑波罗蜜多。无量无数无边大劫。以有所得而为方便。修行般若波罗蜜多。有善男子善女人等。于此般若波罗蜜多。以无所得而为方便。受持读诵如理思惟。复以种种巧妙文义。经须臾间为他辩说。宣示开演显了解释。分别义趣令其易解。所获福聚甚多于前。憍尸迦。此中所言有所得者。谓善男子善女人等。修布施时作如是念。我能惠施。彼是受者。此是施果施及施物。彼行施时名住布施。不名布施波罗蜜多。以有所得为方便故。若善男子善女人等。修净戒时作如是念。我能持戒。为护于彼。此是戒果及所持戒。彼持戒时名住净戒。不名净戒波罗蜜多。以有所得为方便故。若善男子善女人等。修安忍时作如是念。我能修忍。为护彼故。此是忍果及忍自性。彼修忍时名住安忍。不名安忍波罗蜜多。以有所得为方便故。若善男子善女人等。修精进时作如是念。我能精进。为修断彼。此精进果精进自性。彼精进时名住精进。不名精进波罗蜜多。以有所得为方便故。若善男子善女人等。修静虑时作如是念。我能修定。彼是定境。此静虑果静虑自性。彼修定时名住静虑。不名静虑波罗蜜多。以有所得为方便故。若善男子善女人等。修般若时作如是念。我能修慧。彼是慧境。此般若果般若自性。彼修慧时名住般若。不名般若波罗蜜多。以有所得为方便故。憍尸迦。是善男子善女人等。以有所得为方便故。不能圆满布施净戒安忍精进静虑般若波罗蜜多。尔时天帝释白佛言。世尊。菩萨摩诃萨云何能满布施净戒安忍精进静虑般若波罗蜜多。佛言。憍尸迦。若菩萨摩诃萨修布施时。不得施者受者施果施及施物。以无所得为方便故。能满布施波罗蜜多。若菩萨摩诃萨修净戒时。不得持者所护戒果及所持戒。以无所得为方便故。能满净戒波罗蜜多。若菩萨摩诃萨修安忍时。不得能忍所护忍果及忍自性。以无所得为方便故。能满安忍波罗蜜多。若菩萨摩诃萨修精进时。不得勤者所为勤果精进自性。以无所得为方便故。能满精进波罗蜜多。若菩萨摩诃萨修静虑时。不得定者定境定果静虑自性。以无所得为方便故。能满静虑波罗蜜多。若菩萨摩诃萨修般若时。不得慧者慧境慧果般若自性。以无所得为方便故。能满般若波罗蜜多。憍尸迦。诸善男子善女人等。应以如是无所得慧及以种种巧妙文义。宣说般若波罗蜜多。应以如是无所得慧及以种种巧妙文义。宣说静虑波罗蜜多。应以如是无所得慧及以种种巧妙文义。宣说精进波罗蜜多。应以如是无所得慧及以种种巧妙文义。宣说安忍波罗蜜多。应以如是无所得慧及以种种巧妙文义。宣说净戒波罗蜜多。应以如是无所得慧及以种种巧妙文义。宣说布施波罗蜜多。何以故。憍尸迦。于当来世有善男子善女人等。为他宣说相似般若波罗蜜多。初发无上菩提心者。闻彼所说相似般若波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说般若波罗蜜多。憍尸迦。于当来世有善男子善女人等。为他宣说相似静虑波罗蜜多。初发无上菩提心者。闻彼所说相似静虑波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说静虑波罗蜜多。憍尸迦。于当来世有善男子善女人等。为他宣说相似精进波罗蜜多。初发无上菩提心者。闻彼所说相似精进波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说精进波罗蜜多。憍尸迦。于当来世有善男子善女人等。为他宣说相似安忍波罗蜜多。初发无上菩提心者。闻彼所说相似安忍波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说安忍波罗蜜多。憍尸迦。于当来世有善男子善女人等。为他宣说相似净戒波罗蜜多。初发无上菩提心者。闻彼所说相似净戒波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说净戒波罗蜜多。憍尸迦。于当来世有善男子善女人等。为他宣说相似布施波罗蜜多。初发无上菩提心者。闻彼所说相似布施波罗蜜多。心便迷谬失于中道。是故应以无所得慧及以种种巧妙文义。为发无上菩提心者。宣说布施波罗蜜多。

　　　　大般若波罗蜜多经卷第一百三十五



　　　　大般若波罗蜜多经卷第一百十六

　　　　三藏法师玄奘奉　诏译

　　初分校量功德品第三十之三十四

　　尔时天帝释白佛言。世尊。云何名说相似般若静虑精进安忍净戒布施波罗蜜多。佛言。憍尸迦。若善男子善女人等。说有所得般若静虑精进安忍净戒布施波罗蜜多。如是名说相似般若静虑精进安忍净戒布施波罗蜜多。
　　时天帝释复白佛言。世尊。云何诸善男子善女人等。说有所得般若波罗蜜多。名说相似般若波罗蜜多。
