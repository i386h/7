<!-- { "loadSidebar": true } -->
  大般若波罗蜜多经
　　




　　　　大般若经初会序

　　　　西明寺沙门玄则制
　　大般若经者。乃希代之绝唱。旷劫之遐津。光被人天。括囊真俗。诚入神之奥府。有国之灵镇。自非圣德远覃。哲人孤出。则方音罕贸。圆教岂臻。所以帝叙金照。皇述琼振。事邈千古。理镜三辰。郁矣斯文。备乎兹日。然则部分二四。昔徒掌其半珠。会兼十六。今乃握其全宝。窃案诸会别起。每比一部。辄复本以殊迹。各申一序。至如灵峰始集。宏韵首驰。控荡身源。敷弘心要。何者。夫五蕴为有情之封。二我为有封之宅。宅我而举。则渴焰之水方深。封蕴以居。则寻香之堞弥峻。焉识夫我之所根者想。想妄而我不存。蕴之所系者名。名假而蕴无托。故即空之谈启。亡言之理畅。阅纷俗于非动。置蠢徒于不生。齐谷响于百名。俦镜姿于万像。筌宰失寄。而后真宰独融。规准莫施。而后冲规妙立。虑涂千泯言术四穷。使夫浅躁投机。拘挛解桎。媲司南之有在。同拱北以知归。义既天悠。辞仍海溢。且为诸分之本。又是前古未传。凡勒成四百卷。八十五品矣。或谓权之方土。理宜裁译。窃应之曰。一言可蔽。而雅颂之作联章。二字可题。而涅槃之音积轴。优柔阐缓。其慈诲乎。若译而可削。恐贻患于伤手。今传而必本。庶无讥于溢言。况搦扎之辰。慨念增损。而魂交之夕。炯戒昭彰。终始感贻。具如别录。其有大心茂器。久闻历奉者。自致不惊不怖。爰咨爰度矣。


　　初分缘起品第一之一

　　　　三藏法师玄奘奉　诏译
　　如是我闻。一时薄伽梵。住王舍城鹫峰山顶。与大苾刍众千二百五十人俱。皆阿罗汉。诸漏已尽无复烦恼得真自在心善解脱慧善解脱。如调慧马亦如大龙。已作所作已办所办。弃诸重担逮得己利。尽诸有结正知解脱。至心自在第一究竟。除阿难陀独居学地得预流果。大迦叶波而为上首。复有五百苾刍尼众。皆阿罗汉。大胜生主而为上首。复有无量邬波索迦、邬波斯迦。皆见圣谛。复有无量无数菩萨摩诃萨众。一切皆得陀罗尼门三摩地门。住空无相无分别愿。已得诸法平等性忍。具足成就四无碍解。凡所演说辩才无尽。于五神通自在游戏。所证智断永无退失。言行威肃闻皆敬受。勇猛精进离诸懈怠。能舍亲财不顾身命。离矫离诳无染无求。等为有情而宣正法。契深法忍穷最极趣。得无所畏其心泰然。超众魔境出诸业障。摧灭一切烦恼怨敌。建正法幢伏诸邪论。声闻独觉不能测量。得心自在得法自在。业惑见障皆已解脱。择法辩说无不善巧。入深缘起生灭法门。离见随眠舍诸缠结。智慧通达诸圣谛理。曾无数劫发弘誓愿。容貌熙怡先言接引。远离颦蹙辞韵清和。赞颂善巧辩才无滞。处无边众威德肃然。抑扬自在都无所畏。多俱胝劫巧说无尽。于诸法门胜解观察。如幻如阳焰。如梦如水月。如响如空花。如像如光影。如变化事。如寻香城。虽皆无实而现似有。离下劣心说法无畏。能随证入无量法门。善知有情心行所趣。以微妙慧而度脱之。于诸有情心无挂碍。成就最上无生法忍。善入诸法平等性智。甚深法性能如实知。随其所应巧令悟入。能善宣说缘起法门。摄受无边佛国大愿。于十方界无数诸佛。等持正念常现在前。诸佛出世皆能历事。亦能劝请转正法轮。不般涅槃度无量众善能伏灭一切有情种种见缠诸烦恼焰。须臾游戏百千等持。引发无边殊胜功德。此诸菩萨具如是等妙功德海。设经无量俱胝大劫。叹不能尽。其名曰贤守菩萨摩诃萨。宝性菩萨摩诃萨。宝藏菩萨摩诃萨。宝授菩萨摩诃萨。导师菩萨摩诃萨。仁授菩萨摩诃萨。星授菩萨摩诃萨。神授菩萨摩诃萨。帝授菩萨摩诃萨。广慧菩萨摩诃萨。胜慧菩萨摩诃萨。上慧菩萨摩诃萨。增长慧菩萨摩诃萨。无边慧菩萨摩诃萨。不虚见菩萨摩诃萨。无障慧菩萨摩诃萨。善发趣菩萨摩诃萨。善勇猛菩萨摩诃萨。极精进菩萨摩诃萨。常精进菩萨摩诃萨。常加行菩萨摩诃萨。不舍轭菩萨摩诃萨。日藏菩萨摩诃萨。月藏菩萨摩诃萨。无比慧菩萨摩诃萨。观自在菩萨摩诃萨。得大势菩萨摩诃萨。妙吉祥菩萨摩诃萨。宝印手菩萨摩诃萨。摧魔力菩萨摩诃萨。金刚慧菩萨摩诃萨。金刚藏菩萨摩诃萨。常举手菩萨摩诃萨。大悲心菩萨摩诃萨。大庄严菩萨摩诃萨。庄严王菩萨摩诃萨。山峰菩萨摩诃萨。宝峰菩萨摩诃萨。德王菩萨摩诃萨。慈氏菩萨摩诃萨。如是等无量百千俱胝那庾多菩萨摩诃萨。皆法王子堪绍佛位而为上首。
　　尔时世尊于师子座上。自敷尼师坛结跏趺坐。端身正愿住对面念。入等持王妙三摩地。诸三摩地皆摄入此三摩地中。是所流故。尔时世尊正知正念。从等持王安庠而起。以净天眼观察十方殑伽沙等诸佛世界。举身怡悦。从两足下千辐轮相。各放六十百千俱胝那庾多光。从足十指。两趺两跟。四踝两胫。两腨两膝。两[月*坒]两股。腰胁腹背。脐中心上胸臆德字。两乳两腋。两肩两髆。两肘两臂。两腕两手。两掌十指。项咽颐颔。颊额头顶两眉两眼。两耳两鼻。口四牙。四十齿。眉间毫相。一一身分。各放六十百千俱胝那庾多光。此一一光各照三千大千世界。从此展转遍照十方殑伽沙等诸佛世界。其中有情遇斯光者。必得无上正等菩提。尔时世尊一切毛孔皆悉熙怡。各出六十百千俱胝那庾多光。是一一光各照三千大千世界。从此展转遍照十方殑伽沙等诸佛世界。其中有情遇斯光者。必得无上正等菩提。尔时世尊演身常光照此三千大千世界。从此展转遍照十方殑伽沙等诸佛国土。其中有情遇斯光者。必得无上正等菩提。尔时世尊从其面门出广长舌相。遍覆三千大千世界。熙怡微笑。复从舌相流出无量百千俱胝那庾多光。其光杂色。从此杂色一一光中。现宝莲花。其花千叶皆真金色。众宝庄严。绮饰鲜荣。甚可爱乐。香气芬烈。周流普熏。细滑轻软。触生妙乐。诸花台中皆有化佛结跏趺坐。演妙法音。一一法音。皆说般若波罗蜜多相应之法。有情闻者必得无上正等菩提。从此展转。流遍十方殑伽沙等诸佛世界。说法利益亦复如是。
　　尔时世尊不起本座。复入师子游戏等持。现神通力。令此三千大千世界六种变动。谓动极动等极动。踊极踊等极踊。震极震等极震。击极击等极击。吼极吼等极吼。爆极爆等极爆。又令此界东涌西没。西涌东没。南涌北没。北涌南没。中涌边没。边涌中没。其地清净光泽细软。生诸有情利益安乐。时此三千大千世界。所有地狱傍生鬼界。及余无暇险恶趣坑一切有情。皆离苦难。从此舍命。得生人中及六欲天。皆忆宿住。欢喜踊跃。同诣佛所。以殷净心。顶礼佛足。从此展转。周遍十方殑伽沙等诸佛世界。以佛神力。六种变动。时彼世界诸恶趣等一切有情。皆离苦难。从彼舍命。得生人中及六欲天。皆忆宿住。欢喜踊跃各于本界。同诣佛所顶礼佛足。时此三千大千世界。及余十方殑伽沙等世界有情。盲者能视。聋者能听。哑者能言。狂者得念。乱者得定。贫者得富。露者得衣。饥者得食。渴者得饮。病者得除愈。丑者得端严。形残者得具足。根缺者得圆满。迷闷者得醒悟。疲顿者得安适。时诸有情等心相向。如父如母。如兄如弟。如姊如妹。如友如亲。离邪语业命。修正语业命。离十恶业道。修十善业道。离恶寻思。修善寻思。离非梵行。修正梵行。好净弃秽。乐静舍諠。身意泰然。忽生妙乐。如修行者入第三定。复有胜慧欻尔现前。咸作是思。布施调伏安忍勇进寂静谛观。远离放逸。修行梵行。于诸有情。慈悲喜舍。不相挠乱。岂不善哉。
　　尔时世尊在师子座。光明殊特。威德巍巍。映蔽三千大千世界。并余十方殑伽沙等诸佛国土。苏迷卢山。轮围山等。及余一切龙神天宫。乃至净居。皆悉不现。如秋满月晖映众星。如夏日轮光夺诸色。如四大宝妙高山王。临照诸山威光迥出。佛以神力。现本色身。令此三千大千世界一切有情皆悉睹见。时此三千大千世界无量无数净居诸天。下至欲界。四大王众天。及余一切人非人等。皆见如来处师子座。威光显曜如大金山。欢喜踊跃。叹未曾有。各持种种无量天花。香鬘涂香。烧香末香。衣服璎珞宝幢幡盖。伎乐诸珍。及无量种天青莲花。天赤莲花。天白莲花。天香莲花。天黄莲花。天红莲花。天金钱树花。及天香叶。并余无量水陆生花。持诣佛所。奉散佛上。以佛神力。诸花鬘等。旋转上踊。合成花台。量等三千大千世界。垂天花盖。宝铎珠幡。绮饰纷纶。甚可爱乐。时此佛土微妙庄严。犹如西方极乐世界。佛光晖映三千大千物类。虚空皆同金色。十方各等殑伽河沙诸佛世界。亦复如是。时此三千大千佛土。南赡部洲。东胜身洲。西牛货洲。北俱卢洲。其中诸人。佛神力故。各各见佛正坐其前。咸谓如来独为说法。如是四大王众天。三十三天。夜摩天。睹史多天。乐变化天。他化自在天。梵众天。梵辅天。梵会天。大梵天。光天。少光天。无量光天。极光净天。净天。少净天。无量净天。遍净天。广天。少广天。无量广天。广果天。无繁天。无热天。善现天。善见天。色究竟天。亦以世尊神通力故。各各见佛正坐其前。咸谓如来独为说法。
　　尔时世尊不起于座。熙怡微笑。从其面门放大光明。遍照三千大千佛土。并余十方殑伽沙等诸佛世界。时此三千大千佛土一切有情。寻佛光明。普见十方殑伽沙等诸佛世界一切如来应正等觉。声闻菩萨众会围绕。及余一切有情无情品类差别。时彼十方殑伽沙等诸佛世界一切有情。寻佛光明。亦见此土释迦牟尼如来应正等觉。声闻菩萨众会围绕。及余一切有情无情品类差别。
