<!-- { "loadSidebar": true } -->
　　尔时具寿善现白佛言。世尊。菩萨摩诃萨云何当行般若波罗蜜多。云何当引般若波罗蜜多。云何当修般若波罗蜜多。佛言善现。菩萨摩诃萨观色。寂静故。可破坏故。不自在故。体虚妄故。不坚实故。应行般若波罗蜜多。观受想行识。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观眼处。寂静故。可破坏故。不自在故。体虚妄故。不坚实故。应行般若波罗蜜多。观耳鼻舌身意处。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观色处。寂静故。可破坏故。不自在故。体虚妄故。不坚实故。应行般若波罗蜜多。观声香味触法处。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观眼界。寂静故。可破坏故。不自在故。体虚妄故。不坚实故。应行般若波罗蜜多。观耳鼻舌身意界。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观色界。寂静故。可破坏故。不自在故。体虚妄故。不坚实故。应行般若波罗蜜多。观声香味触法界。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观眼识界。寂静故。可破坏故。不自在故。体虚妄故。不坚实故。应行般若波罗蜜多。观耳鼻舌身意识界。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观眼触。寂静故。可破坏故。不自在故。体虚妄故。不坚实故。应行般若波罗蜜多。观耳鼻舌身意触。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观眼触为缘所生诸受。寂静故。可破坏故。不自在故。体虚妄故。不坚实故。应行般若波罗蜜多。观耳鼻舌身意触为缘所生诸受。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观地界。寂静故。可破坏故。不自在故。体虚妄故。不坚实故。应行般若波罗蜜多。观水火风空识界。寂静故。可破坏故。不自在故。体虚妄故。不坚实故。应行般若波罗蜜多。善现。菩萨摩诃萨观无明。寂静故。可破坏故。不自在故。体虚妄故。不坚实故。应行般若波罗蜜多。观行识名色六处触受爱取有生老死愁叹苦忧恼。寂静故。可破坏故。不自在故。体虚妄故。不坚实故。应行般若波罗蜜多善现。汝问菩萨摩诃萨云何当引般若波罗。蜜多者。菩萨摩诃萨如引虚空空。应引般若波罗蜜多。善现。汝问菩萨摩诃萨云何当修般若波罗蜜多者。菩萨摩诃萨如修虚空空。应修般若波罗蜜多。具寿善现复白佛言。世尊。菩萨摩诃萨为经几时当行般若波罗蜜多。当引般若波罗蜜多。当修般若波罗蜜多。佛言善现。菩萨摩诃萨从初发心乃至安坐妙菩提座。应行般若波罗蜜多。应引般若波罗蜜多。应修般若波罗蜜多。
　　具寿善现复白佛言。世尊。菩萨摩诃萨住何等心无间。当行般若波罗蜜多。当引般若波罗蜜多。当修般若波罗蜜多。佛言善现。菩萨摩诃萨从初发心乃至安坐妙菩提座。不容发起诸余作意。唯常安住一切智智相应作意。应行般若波罗蜜多。应引般若波罗蜜多。应修般若波罗蜜多。是菩萨摩诃萨应如是行般若波罗蜜多。应如是引般若波罗蜜多。应如是修般若波罗蜜多。乃至能令心心所法于境不转。世尊。菩萨摩诃萨行般若波罗蜜多。引般若波罗蜜多。修般若波罗蜜多。当得一切智智不。不也善现。世尊。菩萨摩诃萨不行般若波罗蜜多。不引般若波罗蜜多。不修般若波罗蜜多。当得一切智智不。不也善现。世尊。菩萨摩诃萨亦行亦不行般若波罗蜜多。亦引亦不引般若波罗蜜多。亦修亦不修般若波罗蜜多。当得一切智智不。不也善现。世尊。菩萨摩诃萨非行非不行般若波罗蜜多。非引非不引般若波罗蜜多。非修非不修般若波罗蜜多。当得一切智智不。不也善现。世尊。若尔菩萨摩诃萨云何当得一切智智。善现。菩萨摩诃萨当得一切智智如真如。世尊。云何真如。善现。如实际。世尊。云何实际。善现。如法界。世尊。云何法界。善现。如我界有情界命者界生者界养者界士夫界补特伽罗界。世尊。云何我界有情界命者界生者界养者界士夫界补特伽罗界。佛告善现。于意云何。若我若有情若命者若生者若养者若士夫若补特伽罗为可得不。善现白言。不也世尊。佛言。善现。若我若有情若命者若生者若养者若士夫若补特伽罗既不可得。我当云何可施设我界有情界命者界生者界养者界士夫界补特伽罗界。如是善现。若菩萨摩诃萨。不施设般若波罗蜜多。亦不施设一切智智及一切法。是菩萨摩诃萨定当证得一切智智。时具寿善现。复白佛言。世尊。为但般若波罗蜜多不可施设。为静虑精进安忍净戒布施波罗蜜多亦不可施设耶。佛言。善现。非但般若波罗蜜多不可施设。静虑精进安忍净戒布施波罗蜜多亦不可施设。善现。若声闻法若独觉法若菩萨法若诸佛法若有为法若无为法。如是等一切法皆不可施设。
　　具寿善现复白佛言。世尊。若一切法皆不可施设。云何可施设。是地狱是傍生是鬼界是人是天是预流是一来是不还是阿罗汉是独觉是菩萨是诸佛是一切法耶。佛言善现。于意云何。有情施设及法施设实可得不。善现白言。不也世尊。佛言。善现。若有情施设及法施设实不可得。我云何可施设。是地狱是傍生是鬼界是人是天是预流是一来是不还是阿罗汉是独觉是菩萨是诸佛是一切法。如是善现。菩萨摩诃萨行般若波罗蜜多时。应学一切法皆不可施设。具寿善现白佛言。世尊。菩萨摩诃萨行般若波罗蜜多时。岂不应于色学。亦应于受想行识学。世尊。菩萨摩诃萨行般若波罗蜜多时。岂不应于眼处学。亦应于耳鼻舌身意处学。世尊。菩萨摩诃萨行般若波罗蜜多时。岂不应于色处学。亦应于声香味触法处学。世尊。菩萨摩诃萨行般若波罗蜜多时。岂不应于眼界学。亦应于耳鼻舌身意界学。世尊。菩萨摩诃萨行般若波罗蜜多时。岂不应于色界学。亦应于声香味触法界学。世尊。菩萨摩诃萨行般若波罗蜜多时。岂不应于眼识界学。亦应于耳鼻舌身意识界学。世尊。菩萨摩诃萨行般若波罗蜜多时。岂不应于眼触学。亦应于耳鼻舌身意触学。世尊。菩萨摩诃萨行般若波罗蜜多时。岂不应于眼触为缘所生诸受学。亦应于耳鼻舌身意触为缘所生诸受学。世尊。菩萨摩诃萨行般若波罗蜜多时。岂不应于地界学。亦应于水火风空识界学。世尊。菩萨摩诃萨行般若波罗蜜多时。岂不应于无明学。亦应于行识名色六处触受爱取有生老死愁叹苦忧恼学。世尊。菩萨摩诃萨行般若波罗蜜多时。岂不应于布施波罗蜜多学。亦应于净戒安忍精进静虑般若波罗蜜多学。世尊。菩萨摩诃萨行般若波罗蜜多时。岂不应于内空学。亦应于外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空学。世尊。菩萨摩诃萨行般若波罗蜜多时。岂不应于真如学。亦应于法界法性不虚妄性不变异性平等性离生性法定法住实际虚空界不思议界学。世尊。菩萨摩诃萨行般若波罗蜜多时。岂不应于苦圣谛学。亦应于集灭道圣谛学。世尊。菩萨摩诃萨行般若波罗蜜多时。岂不应于四念住学。亦应于四正断四神足五根五力七等觉支八圣道支学。世尊。菩萨摩诃萨行般若波罗蜜多时。岂不应于四静虑学。亦应于四无量四无色定学。世尊。菩萨摩诃萨行般若波罗蜜多时。岂不应于八解脱学。亦应于八胜处九次第定十遍处学。世尊。菩萨摩诃萨行般若波罗蜜多时。岂不应于一切三摩地门学。亦应于一切陀罗尼门学。世尊。菩萨摩诃萨行般若波罗蜜多时。岂不应于空解脱门学。亦应于无相无愿解脱门学。世尊。菩萨摩诃萨行般若波罗蜜多时。岂不应于五眼学。亦应于六神通学。世尊。菩萨摩诃萨行般若波罗蜜多时。岂不应于佛十力学。亦应于四无所畏四无碍解大慈大悲大喜大舍十八佛不共法学。世尊。菩萨摩诃萨行般若波罗蜜多时。岂不应于无忘失法学。亦应于恒住舍性学。世尊。菩萨摩诃萨行般若波罗蜜多时。岂不应于一切智学。亦应于道相智一切相智学。世尊。菩萨摩诃萨行般若波罗蜜多时。岂不应于预流果学。亦应于一来不还阿罗汉果学。世尊。菩萨摩诃萨行般若波罗蜜多时。岂不应于独觉菩提学。世尊。菩萨摩诃萨行般若波罗蜜多时。岂不应于一切菩萨摩诃萨行学。世尊。菩萨摩诃萨行般若波罗蜜多时。岂不应于诸佛无上正等菩提学。

　　　　大般若波罗蜜多经卷第三百五十九



　　　　大般若波罗蜜多经卷第三百十

　　　　三藏法师玄奘奉　诏译

　　初分多问不二品第六十一之十

