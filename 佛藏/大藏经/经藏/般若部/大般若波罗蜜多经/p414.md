<!-- { "loadSidebar": true } -->
　　尔时弥勒菩萨摩诃萨白上座善现言。大德。若菩萨摩诃萨于一切有情所有功德。随喜俱行诸福业事。若菩萨摩诃萨以此福业事。与一切有情同共回向阿耨多罗三藐三菩提。以无所得为方便故。若余有情随喜回向诸福业事。若诸异生声闻独觉诸福业事。所谓施性戒性修性三福业事。若四念住四正断四神足五根五力七等觉支八圣道支。四静虑四无量四无色定。四圣谛。八解脱八胜处九次第定十遍处。空无相无愿解脱门。四无碍解。六神通等。诸福业事。是菩萨摩诃萨所有随喜回向功德。于彼异生声闻独觉诸福业事。为最为胜。为尊为高。为妙为微妙。为上为无上无等无等等。何以故。大德。以诸异生修福业事。但为令己自在安乐声闻独觉修福业事。为自调伏。为自寂静。为自涅槃。菩萨摩诃萨所有随喜回向功德。普为一切有情调伏寂静般涅槃故。
　　尔时具寿善现白弥勒菩萨摩诃萨言。大士。是菩萨摩诃萨随喜回向心。普缘十方无数无量无边世界一一世界无数无量无边诸佛已涅槃者。从初发心至得无上正等菩提。如是展转入无余依般涅槃。后乃至法灭。于其中间所有六波罗蜜多相应善根。及余无数无量无边佛法相应善根。若彼异生弟子所有施性戒性修性三福业事。若彼声闻弟子所有学无学无漏善根。若诸如来应正等觉所有戒蕴定蕴慧蕴解脱蕴解脱智见蕴。及为利乐一切有情。大慈大悲大喜大舍。无数无量无边佛法。及诸佛所说正法。若依彼法精勤修学。得预流果。得一来果。得不还果。得阿罗汉果。得独觉菩提。得入菩萨正性离生。如是所有一切善根及余有情于诸如来应正等觉声闻菩萨诸弟子众。若现住世若涅槃后所种善根。是诸善根一切合集。现前随喜既随喜已。复以如是随喜俱行诸福业事。与一切有情同共回向阿耨多罗三藐三菩提。愿我以此善根。与一切有情同共引发无上菩提。如是所起随喜回向。于余所起诸福业事。为最为胜。为尊为高。为妙为微妙。为上为无上无等无等等。于意云何。弥勒大士。彼菩萨摩诃萨。缘如是事起随喜回向心。为有如是所缘事。如彼菩萨摩诃萨所取相不。

　　　　大般若波罗蜜多经卷第一百六十八



　　　　大般若波罗蜜多经卷第一百十九

　　　　三藏法师玄奘奉　诏译

　　初分随喜回向品第三十一之二

　　时弥勒菩萨摩诃萨白上座善现言。大德。彼菩萨摩诃萨缘如是事。起随喜回向心。实无如是所缘事。如彼菩萨摩诃萨所取相。具寿善现言。大士。若无所缘事如所取相者。彼菩萨摩诃萨随喜回向心。以取相为方便。普缘十方无数无量无边世界。一一世界无数无量无边诸佛已涅槃者。从初发心乃至法灭所有善根。及弟子等所有善根一切合集。现前随喜回向无上正等菩提。如是所起随喜回向将非颠倒。如于无常谓常。是想颠倒心颠倒见颠倒。于苦谓乐。是想颠倒心颠倒见颠倒。于无我谓我。是想颠倒心颠倒见颠倒。于不净谓净。是想颠倒心颠倒见颠倒。此于无相而取其相。亦应如是。大士。如所缘事实无所有。随喜回向心亦如是。诸善根等亦如是。无上正等菩提亦如是。色受想行识亦如是。眼耳鼻舌身意处亦如是。色声香味触法处亦如是。眼界色界眼识界及眼触眼触为缘所生诸受亦如是。耳界声界耳识界及耳触耳触为缘所生诸受亦如是。鼻界香界鼻识界及鼻触鼻触为缘所生诸受亦如是。舌界味界舌识界及舌触舌触为缘所生诸受亦如是。身界触界身识界及身触身触为缘所生诸受亦如是。意界法界意识界及意触意触为缘所生诸受亦如是。地水火风空识界亦如是。无明行识名色六处触受爱取有生老死愁叹苦忧恼亦如是。布施净戒安忍精进静虑般若波罗蜜多亦如是。内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦如是。真如法界法性不虚妄性不变异性平等性离生性法定法住实际虚空界不思议界亦如是。苦集灭道圣谛亦如是。四静虑四无量四无色定亦如是。八解脱八胜处九次第定十遍处亦如是。四念住四正断四神足五根五力七等觉支八圣道支亦如是。空无相无愿解脱门亦如是。五眼六神通亦如是。佛十力四无所畏四无碍解大慈大悲大喜大舍十八佛不共法亦如是。无忘失法恒住舍性亦如是。一切智道相智一切相智亦如是。一切陀罗尼门一切三摩地门亦如是。诸声闻独觉大乘亦如是。大士若如所缘事实无所有。随喜回向心亦如是。诸善根等亦如是。无上正等菩提亦如是。色受想行识亦如是。眼耳鼻舌身意处亦如是。色声香味触法处亦如是。眼界色界眼识界及眼触眼触为缘所生诸受亦如是。耳界声界耳识界及耳触耳触为缘所生诸受亦如是。鼻界香界鼻识界及鼻触鼻触为缘所生诸受亦如是。舌界味界舌识界及舌触舌触为缘所生诸受亦如是。身界触界身识界及身触身触为缘所生诸受亦如是。意界法界意识界及意触意触为缘所生诸受亦如是。地水火风空识界亦如是。无明行识名色六处触受爱取有生老死愁叹苦忧恼亦如是。布施净戒安忍精进静虑般若波罗蜜多亦如是。内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦如是。真如法界法性不虚妄性不变异性平等性离生性法定法住实际虚空界不思议界亦如是。苦集灭道圣谛亦如是。四静虑四无量四无色定亦如是。八解脱八胜处九次第定十遍处亦如是四念住四正断四神足五根五力七等觉支八圣道支亦如是。空无相无愿解脱门亦如是。五眼六神通亦如是。佛十力四无所畏四无碍解大慈大悲大喜大舍十八佛不共法亦如是。无忘失法恒住舍性亦如是。一切智道相智一切相智亦如是。一切陀罗尼门一切三摩地门亦如是。诸声闻独觉大乘亦如是者。何等是所缘。何等是事。何等是随喜回向心。何等是诸善根等。何等是无上正等菩提。而彼菩萨摩诃萨缘如是事起随喜心。回向无上正等菩提。弥勒菩萨言。大德。若菩萨摩诃萨久修行六波罗蜜多。已曾供养无量诸佛。宿殖善根久发大愿。为诸善友之所摄受。善学诸法自相空义。是菩萨摩诃萨能于所缘事。随喜回向心。诸善根等无上菩提及一切法。皆不取相而能发起随喜。回向阿耨多罗三藐三菩提。如是随喜回向。以非二非不二为方便。非相非无相为方便。非有所得非无所得为方便。非染非净为方便。非生非灭为方便故。于所缘事乃至无上正等菩提能不取相。不取相故非颠倒摄。若有菩萨不久修行六波罗蜜多。未曾供养无量诸佛。不宿殖善根。未久发大愿。不为善友之所摄受。未于一切法善学自相空。是诸菩萨于所缘事。随喜回向诸善根等无上菩提。及一切法。犹取其相而起随喜回向无上正等菩提。如是所起随喜回向。以取相故犹颠倒摄。
　　复次大德。不应为彼新学大乘诸菩萨等。及于其前宣说般若波罗蜜多。亦不应为新学大乘诸菩萨等。及于其前宣说静虑精进安忍净戒布施波罗蜜多。不应为彼新学大乘诸菩萨等。及于其前宣说内空。亦不应为新学大乘诸菩萨等。及于其前宣说外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不应为彼新学大乘诸菩萨等。及于其前宣说真如。亦不应为新学大乘诸菩萨等。及于其前宣说法界法性不虚妄性不变异性平等性离生性法定法住实际虚空界不思议界。不应为彼新学大乘诸菩萨等。及于其前宣说苦圣谛。亦不应为新学大乘诸菩萨等。及于其前宣说集灭道圣谛。不应为彼新学大乘诸菩萨等。及于其前宣说四静虑。亦不应为新学大乘诸菩萨等。及于其前宣说四无量四无色定。不应为彼新学大乘诸菩萨等。及于其前宣说八解脱。亦不应为新学大乘诸菩萨等。及于其前宣说八胜处九次第定十遍处。不应为彼新学大乘诸菩萨等。及于其前宣说四念住。亦不应为新学大乘诸菩萨等。及于其前宣说四正断四神足五根五力七等觉支八圣道支。不应为彼新学大乘诸菩萨等。及于其前宣说空解脱门。亦不应为新学大乘诸菩萨等。及于其前宣说无相无愿解脱门。不应为彼新学大乘诸菩萨等。及于其前宣说五眼。亦不应为新学大乘诸菩萨等。及于其前宣说六神通。不应为彼新学大乘诸菩萨等。及于其前宣说佛十力。亦不应为新学大乘诸菩萨等。及于其前宣说四无所畏四无碍解大慈大悲大喜大舍十八佛不共法。不应为彼新学大乘诸菩萨等。及于其前宣说无忘失法。亦不应为新学大乘诸菩萨等。及于其前宣说恒住舍性。不应为彼新学大乘诸菩萨等。及于其前宣说一切智。亦不应为新学大乘诸菩萨等。及于其前宣说道相智一切相智。不应为彼新学大乘诸菩萨等。及于其前宣说一切陀罗尼门。亦不应为新学大乘诸菩萨等。及于其前宣说一切三摩地门。不应为彼新学大乘诸菩萨等。及于其前宣说一切法自相空义。何以故。大德。新学大乘诸菩萨等于如是法。虽有少分信敬爱乐。而彼闻已寻皆忘失。惊疑恐慑生毁谤故。
