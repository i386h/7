<!-- { "loadSidebar": true } -->
　　尔时具寿善现白佛言。世尊。若一切法皆本性空。本性空中有情及法俱不可得。由此于中亦无非法。云何菩萨摩诃萨为诸有情求证无上正等菩提常作饶益。佛告善现。如是如是。如汝所说。诸所有法皆本性空。本性空中有情及法俱不可得。由此于中亦无非法。善现。若一切法本性不空。诸菩萨摩诃萨修行般若波罗蜜多时。不应安住本性空理。修证无上正等菩提。为饶益有情说本性空法。善现。以一切法皆本性空。是故菩萨摩诃萨修行般若波罗蜜多时。住一切法本性空理。修证无上正等菩提。为饶益有情说本性空法。善现。何等诸法本性皆空。菩萨摩诃萨修行般若波罗蜜多时。如实了知本性空已。住本性空为他说法。善现。色本性空。受想行识本性空。菩萨摩诃萨修行般若波罗蜜多时。如实了知如是诸蕴本性空已。住本性空为诸有情宣说如是本性空法。善现。眼处本性空。耳鼻舌身意处本性空。色处本性空。声香味触法处本性空。菩萨摩诃萨修行般若波罗蜜多时。如实了知如是诸处本性空已。住本性空为诸有情宣说如是本性空法。善现。眼界本性空。耳鼻舌身意界本性空。色界本性空。声香味触法界本性空。眼识界本性空。耳鼻舌身意识界本性空。眼触本性空。耳鼻舌身意触本性空。眼触为缘所生诸受本性空。耳鼻舌身意触为缘所生诸受本性空。地界本性空。水火风空识界本性空。菩萨摩诃萨修行般若波罗蜜多时。如实了知如是诸界本性空已。住本性空为诸有情宣说如是本性空法。善现。因缘本性空。等无间缘所缘缘增上缘本性空。从缘所生诸法本性空。无明本性空。行识名色六处触受爱取有生老死愁叹苦忧恼本性空。菩萨摩诃萨修行般若波罗蜜多时。如实了知如是缘起本性空已。住本性空为诸有情宣说如是本性空法。善现。布施波罗蜜多本性空。净戒安忍精进静虑般若方便善巧妙愿力智波罗蜜多本性空。菩萨摩诃萨修行般若波罗蜜多时。如实了知诸到彼岸本性空已。住本性空为诸有情宣说如是本性空法。善现。四静虑本性空。四无量四无色定本性空。菩萨摩诃萨修行般若波罗蜜多时。如实了知如是静虑无量无色本性空已。住本性空为诸有情宣说如是本性空法。善现。四念住本性空。四正断四神足五根五力七等觉支八圣道支本性空。菩萨摩诃萨修行般若波罗蜜多时。如实了知四念住等菩提分法本性空已。住本性空为诸有情宣说如是本性空法。善现。空解脱门本性空。无相无愿解脱门本性空。菩萨摩诃萨修行般若波罗蜜多时。如实了知诸解脱门本性空已。住本性空为诸有情宣说如是本性空法。善现。内空本性空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空本性空。菩萨摩诃萨修行般若波罗蜜多时。如实了知如是空性本性空已。住本性空为诸有情宣说如是本性空法。善现。苦圣谛本性空。集灭道圣谛本性空。菩萨摩诃萨修行般若波罗蜜多时。如实了知如是圣谛本性空已。住本性空为诸有情宣说如是本性空法。
　　善现。八解脱本性空。八胜处九次第定十遍处本性空。菩萨摩诃萨修行般若波罗蜜多时。如实了知解脱胜处诸定遍处本性空已。住本性空为诸有情宣说如是本性空法。善现。一切陀罗尼门本性空。一切三摩地门本性空。菩萨摩诃萨修行般若波罗蜜多时。如实了知陀罗尼门三摩地门本性空已。住本性空为诸有情宣说如是本性空法。善现。菩萨极喜地本性空。菩萨离垢地发光地焰慧地极难胜地现前地远行地不动地善慧地法云地本性空。菩萨摩诃萨修行般若波罗蜜多时。如实了知菩萨诸地本性空已。住本性空为诸有情宣说如是本性空法。善现。五眼本性空。六神通本性空。菩萨摩诃萨修行般若波罗蜜多时。如实了知诸眼神通本性空已。住本性空为诸有情宣说如是本性空法。善现。佛十力本性空四无所畏四无碍解十八佛不共法本性空。菩萨摩诃萨修行般若波罗蜜多时。如实了知诸力无畏无碍解不共法本性空已。住本性空为诸有情宣说如是本性空法。善现。大慈本性空。大悲大喜大舍本性空。菩萨摩诃萨修行般若波罗蜜多时。如实了知诸大无量本性空已。住本性空为诸有情宣说如是本性空法。善现。三十二大士相本性空。八十随好本性空。菩萨摩诃萨修行般若波罗蜜多时。如实了知诸相随好本性空已。住本性空为诸有情宣说如是本性空法。善现。无忘失法本性空。恒住舍性本性空。菩萨摩诃萨修行般若波罗蜜多时。如实了知无忘失法恒住舍性本性空已。住本性空为诸有情宣说如是本性空法。善现。一切智本性空。道相智一切相智本性空。菩萨摩诃萨修行般若波罗蜜多时。如实了知如是诸智本性空已。住本性空为诸有情宣说如是本性空法。善现。预流果本性空。一来不还阿罗汉果独觉菩提本性空。菩萨摩诃萨修行般若波罗蜜多时。如实了知声闻乘果独觉菩提本性空已。住本性空为诸有情宣说如是本性空法。善现。一切菩萨摩诃萨行本性空。诸佛无上正等菩提本性空。永断一切烦恼习气相续本性空。菩萨摩诃萨修行般若波罗蜜多时。如实了知诸菩萨行菩提涅槃本性空已。住本性空为诸有情宣说如是本性空法。
　　复次善现。若内空性本性不空。若外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空性亦本性不空者则诸菩萨摩诃萨修行般若波罗蜜多时。不应为诸有情说一切法皆本性空。若作是说坏本性空。然本性空理不可坏非常非断。所以者何。本性空理无方无处。无所从来。亦无所去。如是空理亦名法住。是中无法无聚无散。无减无增。无生无灭。无染无净。是一切法本所住性。诸菩萨摩诃萨安住其中。求趣无上正等菩提。不见诸法有所发趣无所发趣。以一切法都无所住故名法住。诸菩萨摩诃萨安住此中修行般若波罗蜜多。见一切法本性空已。定于无上正等菩提得不退转。所以者何。是菩萨摩诃萨不见有法能为障碍。见一切法无障碍故。便于无上正等菩提不生疑惑。是故不退。复次善现。本性空中我不可得。有情不可得。有情施设不可得。命者生者养者士夫补特伽罗意生儒童作者使作者起者使起者受者使受者知者见者亦不可得。善现。本性空中色不可得。受想行识亦不可得。善现。本性空中眼处不可得。耳鼻舌身意处亦不可得。善现。本性空中色处不可得。声香味触法处亦不可得。善现。本性空中眼界不可得。耳鼻舌身意界亦不可得。善现。本性空中色界不可得。声香味触法界亦不可得。善现。本性空中眼识界不可得。耳鼻舌身意识界亦不可得。善现。本性空中眼触不可得。耳鼻舌身意触亦不可得。善现。本性空中眼触为缘所生诸受不可得。耳鼻舌身意触为缘所生诸受亦不可得。善现。本性空中地界不可得。水火风空识界亦不可得。善现。本性空中因缘不可得。等无间缘所缘缘增上缘亦不可得。善现。本性空中从缘所生诸法皆不可得。善现。本性空中无明不可得。行识名色六处触受爱取有生老死愁叹苦忧恼亦不可得。善现。本性空中布施波罗蜜多不可得。净戒安忍精进静虑般若波罗蜜多亦不可得。善现。本性空中内空不可得。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不可得。善现。本性空中四念住不可得。四正断四神足五根五力七等觉支八圣道支亦不可得。善现。本性空中苦圣谛不可得。集灭道圣谛亦不可得。善现。本性空中四静虑不可得。四无量四无色定亦不可得。善现。本性空中八解脱不可得。八胜处九次第定十遍处亦不可得。善现。本性空中一切陀罗尼门不可得。一切三摩地门亦不可得。善现。本性空中空解脱门不可得。无相无愿解脱门亦不可得。善现。本性空中菩萨极喜地不可得。离垢地发光地焰慧地极难胜地现前地远行地不动地善慧地法云地亦不可得。
　　善现。本性空中五眼不可得。六神通亦不可得。善现。本性空中佛十力不可得。四无所畏四无碍解大慈大悲大喜大舍十八佛不共法亦不可得。善现。本性空中无忘失法不可得。恒住舍性亦不可得。善现。本性空中一切智不可得。道相智一切相智亦不可得。善现。本性空中预流果不可得。一来不还阿罗汉果独觉菩提亦不可得。善现。本性空中一切菩萨摩诃萨行不可得。诸佛无上正等菩提亦不可得。善现。本性空中色非色法不可得。有见无见有对无对有漏无漏有为无为法亦不可得。善现。本性空中三十二大士相不可得。八十随好亦不可得。善现。如佛化作四众。所谓苾刍苾刍尼。邬波索迦邬波斯迦。假使化佛百千俱胝那庾多劫。为彼四众宣说法要。于意云何。如是化众颇有能得预流果。或得一来果。或得不还果。或得阿罗汉果。或得独觉菩提。或得无上正等菩提不。善现答言。不也世尊。不也善逝。何以故。是诸化众都无实事。非无实法可有得果。
