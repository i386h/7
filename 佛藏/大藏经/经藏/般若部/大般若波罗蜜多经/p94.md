<!-- { "loadSidebar": true } -->
　　世尊。我于五眼六神通。不得不见若集若散。云何可言。此是五眼此是六神通。世尊。是五眼等名皆无所住亦非不住。何以故。五眼等名义既无所有故。五眼等名皆无所住亦非不住。世尊。我于我有情乃至知者见者。不得不见若集若散。云何可言。此是我有情。乃至此是知者见者。世尊。是我等名皆无所住亦非不住。何以故。我等名义既无所有故。我等名皆无所住亦非不住。世尊。我于佛随念。法随念。僧随念。戒随念。舍随念。天随念。息随念。厌随念。死随念。身随念。不得不见若集若散。云何可言。此是佛随念乃至此是身随念。世尊。是佛随念等名皆无所住亦非不住。何以故。佛随念等名义既无所有故。佛随念等名皆无所住亦非不住。世尊。我于无常想。苦想。无我想。不净想。死想一切世间不可乐想。厌食想。断想。离想。灭想不得不见若集若散。云何可言。此是无常想乃至此是灭想。世尊。是无常想等名皆无所住亦非不住。何以故。无常想等名义既无所有故。无常想等名皆无所住亦非不住。世尊。我于空无相无愿。不得不见若集若散。云何可言。此是空乃至此是无愿。世尊。是空等名皆无所住亦非不住。何以故。空等名义既无所有故。空等名皆无所住亦非不住。世尊。我于布施净戒安忍精进静虑般若波罗蜜多不得不见若集若散。云何可言。此是布施波罗蜜多乃至此是般若波罗蜜多。世尊。是布施波罗蜜多等名皆无所住亦非不住。何以故。布施波罗蜜多等名义既无所有故。布施波罗蜜多等名皆无所住亦非不住。世尊。我于四念住四正断四神足五根五力七等觉支八圣道支。不得不见若集若散。云何可言。此是四念住乃至此是八圣道支。世尊。是四念住等名皆无所住亦非不住。何以故。四念住等名义既无所有故。四念住等名皆无所住亦非不住。世尊。我于佛十力四无所畏四无碍解大慈大悲大喜大舍十八佛不共法一切智道相智一切相智。不得不见若集若散。云何可言。此是佛十力乃至此是一切相智。世尊。是佛十力等名皆无所住亦非不住。何以故。佛十力等名义既无所有故。佛十力等名皆无所住亦非不住。世尊。我于如幻如梦。如像如响。如光如影。如空华如阳焰。如寻香城如变化事。五取蕴等。不得不见若集若散。云何可言。此是如幻等五取蕴等。世尊。是如幻等五取蕴等名皆无所住亦非不住。何以故。如幻等五取蕴等名义既无所有故。如幻等名五取蕴等名。皆无所住亦非不住。世尊。我于寂静远离无生无灭无染无净绝诸戏论真如法界法性实际平等性离生性。不得不见若集若散。云何可言。此是寂静乃至此是离生性。世尊。是寂静等名皆无所住亦非不住。何以故。寂静等名义既无所有故。寂静等名皆无所住亦非不住。世尊。我于若常若无常。若乐若苦若我若无我。若净若不净。若空若不空。若无相若有相。若无愿若有愿。若寂静若不寂静。若远离若不远离。若杂染若清净。若生若灭若有为若无为。若有漏若无漏。若善若非善。若有罪若无罪。若世间若出世间。若属生死若属涅槃法。不得不见若集若散。云何可言。此是常乃至此是属涅槃法。世尊。是常等名皆无所住亦非不住。何以故。常等名义既无所有故。常等名皆无所住亦非不住。世尊。我于若过去若未来若现在。若善若不善若无记。若欲界系若色界系若无色界系。若学若无学若非学非无学。若见所断若修所断若非所断。若在内若在外若在两间法。不得不见若集若散。云何可言。此是过去乃至此是在两间法。世尊。是过去等名皆无所住亦非不住。何以故。过去等名义既无所有故。过去等名皆无所住亦非不住。世尊。我于十方殑伽沙等诸佛世界一切如来应正等觉及诸菩萨声闻僧等。不得不见若集若散。云何可言。此是十方世界乃至此是声闻僧等。世尊。是十方世界等名皆无所住亦非不住。何以故。十方世界等名义既无所有故。十方世界等名皆无所住亦非不住。世尊。我于如上所说诸法。不得不见若集若散。云何可言。此是菩萨摩诃萨。此是般若波罗蜜多。世尊。我于菩萨摩诃萨及于般若波罗蜜多既不得不见。云何令我以般若波罗蜜多相应之法。教诫教授诸菩萨摩诃萨。是故若以此法教诫教授诸菩萨摩诃萨。必当有悔。
　　世尊。诸法因缘和合。施设假名。菩萨摩诃萨及般若波罗蜜多。此二假名。于五蕴不可说。于十二处十八界六界四圣谛十二缘起不可说。于贪嗔痴一切缠结随眠见趣不善根等不可说。于四静虑四无量四无色定不可说。于五眼六神通不可说。于我有情乃至知者见者不可说。于十随念十想不可说。于空无相无愿六波罗蜜多不可说。于四念住乃至八圣道支不可说。于佛十力乃至一切相智不可说。于如幻乃至如变化事五取蕴等不可说。于寂静远离无生无灭无染无净绝诸戏论真如法界法性实际平等性离生性不可说。于常无常乃至属生死涅槃法不可说。于过去未来现在乃至在内在外在两间法不可说。于十方殑伽沙等世界若佛若菩萨若声闻僧等不可说。何以故。如上所说诸法集散。皆不可得不可见故。
