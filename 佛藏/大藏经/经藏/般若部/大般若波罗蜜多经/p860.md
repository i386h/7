<!-- { "loadSidebar": true } -->
　　尔时具寿善现白佛言。世尊。云何菩萨摩诃萨安住精进波罗蜜多引摄布施波罗蜜多。佛言。善现。若菩萨摩诃萨安住精进波罗蜜多。身心精进常无懈息。求诸善法曾无厌倦。恒作是念我必应得所求无上正等菩提不应不得。是菩萨摩诃萨常求利乐一切有情。恒作是念。若一有情在一逾缮那外。或十逾缮那外。或百逾缮那外。或千逾缮那外。或百千逾缮那外。或一俱胝逾缮那外。或十俱胝逾缮那外。或百俱胝逾缮那外。或千俱胝逾缮那外。或百千俱胝逾缮那外。或一那庾多逾缮那外。或十那庾多逾缮那外。或百那庾多逾缮那外。或千那庾多逾缮那外。或百千那庾多逾缮那外。或百千俱胝那庾多逾缮那外。或一世界外。或十世界外。或百世界外。或千世界外。或百千世界外。或一俱胝世界外。或十俱胝世界外。或百俱胝世界外。或千俱胝世界外。或百千俱胝世界外。或一那庾多世界外。或十那庾多世界外。或百那庾多世界外。或千那庾多世界外。或百千那庾多世界外。或百千俱胝那庾多世界外。应可度者。我必当往方便教化。若菩萨乘补特伽罗令住无上正等菩提。若声闻乘补特伽罗令住预流一来不还阿罗汉果。若独觉乘补特伽罗令其安住独觉菩提。若余有情令其安住十善业道。如是皆以法施财施而充足之方便引摄。复持如是布施善根。不求声闻独觉等地。唯与一切有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄布施波罗蜜多。
　　具寿善现复白佛言。世尊。云何菩萨摩诃萨安住精进波罗蜜多引摄净戒波罗蜜多。佛言。善现。若菩萨摩诃萨安住精进波罗蜜多。从初发心乃至安坐妙菩提座。自离害生命。亦劝他离害生命。无倒称扬离害生命法。欢喜赞叹离害生命者。自离不与取。亦劝他离不与取。无倒称扬离不与取法。欢喜赞叹离不与取者。自离欲邪行。亦劝他离欲邪行。无倒称扬离欲邪行法。欢喜赞叹离欲邪行者。自离虚诳语。亦劝他离虚诳语。无倒称扬离虚诳语法。欢喜赞叹离虚诳语者。自离粗恶语。亦劝他离粗恶语。无倒称扬离粗恶语法。欢喜赞叹离粗恶语者。自离离间语。亦劝他离离间语。无倒称扬离离间语法。欢喜赞叹离离间语者。自离杂秽语。亦劝他离杂秽语。无倒称扬离杂秽语法。欢喜赞叹离杂秽语者。自离贪欲。亦劝他离贪欲。无倒称扬离贪欲法。欢喜赞叹离贪欲者。自离嗔恚。亦劝他离嗔恚。无倒称扬离嗔恚法。欢喜赞叹离嗔恚者。自离邪见。亦劝他离邪见。无倒称扬离邪见法。欢喜赞叹离邪见者。是菩萨摩诃萨持此净戒波罗蜜多。不求欲界。不求色界。不求无色界。不求声闻地。不求独觉地。但持如是净戒善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄净戒波罗蜜多。具寿善现复白佛言。世尊。云何菩萨摩诃萨安住精进波罗蜜多引摄安忍波罗蜜多。佛言。善现。若菩萨摩诃萨安住精进波罗蜜多。从初发心乃至安坐妙菩提座。于其中间人非人等竞来恼触。或复斫刺断割支节随意持去。菩萨尔时不作是念。谁斫刺我谁断割我。谁复持去。但作是念我今获得广大善利。彼诸有情为益我故。来断割我身分支节。然我本为诸有情故而受此身。彼来自取己之所有而成我事。菩萨如是审谛思惟诸法实相而修安忍。持此安忍殊胜善根。不求声闻独觉等地。但持如是安忍善根。与诸有情平等共有回向无上正等菩提。以无所得而为方便。如是回向大菩提时远离三心。谓谁回向用何回向回向何处。如是三心皆永不起。善现。是为菩萨摩诃萨安住精进波罗蜜多引摄安忍波罗蜜多。
