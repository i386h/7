<!-- { "loadSidebar": true } -->
　　尔时善现便白佛言。诸见实者无染无净。不见实者亦无染净。所以者何。以一切法皆用无性而为自性。世尊。诸实说者无染无净。不实说者亦无染净。所以者何。以一切法皆用无性而为自性。世尊。无自性法无染无净。有自性法亦无染净。诸无自性有自性法亦无染净。所以者何。以一切法皆用无性而为自性。世尊。若见实者及实说者无染无净。不见实者不实说者亦无染净。云何世尊。有时说有清净法耶。佛告善现。我说一切法平等性为清净法。具寿善现复白佛言。何谓一切法平等性。佛告善现。诸法真如广说乃至不思议界。如来出世若不出世性相常住。是名一切法平等性。此平等性名清净法。此依世俗说为清净不依胜义。所以者何。胜义谛中既无分别亦无戏论。一切名字言语道断。不可说为若染若净。具寿善现复白佛言。若一切法皆如梦境。广说乃至如寻香城。虽现似有而无实事。云何菩萨摩诃萨依止如是非实有法。发趣无上正等觉心。作是愿言。我当圆满布施等六波罗蜜多。广说乃至我当圆满三十二相八十随好。我当发起无量光明遍照十方无边世界。我当发起一妙音声遍满十方无边世界。随诸有情心心所法胜解差别。为说种种微妙法门。令勤修学随应各得诸饶益事。佛告善现。于意云何。汝所说法岂不皆如梦境乃至寻香城耶。善现对曰。如是如是。然我有疑。若一切法如梦乃至如寻香城皆无实事。云何菩萨摩诃萨行深般若波罗蜜多时。发诚谛言。我当圆满一切佛法。利益安乐无量有情。非梦所见广说乃至寻香城中所现物类。能行布施乃至般若波罗蜜多。况能圆满广说乃至三十二相八十随好。亦如是说非梦所见。广说乃至寻香城中所现物类。能成一切所愿事业。余一切法亦应如是俱非实故。佛告善现。如是如是。如汝所说。非实有法尚不能行布施等六波罗蜜多广说乃至三十二相八十随好况能圆满。非实有法不能成办所愿事业。亦不能得一切智智。复次善现。布施等六波罗蜜多及余无量无边佛法非实有故。不能证得一切智智。善现当知。如是诸法一切皆是思惟造作。诸有思惟所造作法。皆不能得一切智智。复次善现。如是诸法于菩提道虽能引发。而于其果无资助能。由此诸法无生无起无实相故。诸菩萨摩诃萨从初发心。虽起种种殊胜善法。谓修布施乃至般若波罗蜜多广说乃至一切相智。而知一切皆如梦境。广说乃至如寻香城实无所有。复次善现。如是诸法虽非实有。若不圆满决定不能成熟有情严净佛土。亦不能得一切智智。谓菩萨摩诃萨。若不圆满布施等六波罗蜜多广说乃至一切相智。决定不能成熟有情严净佛土。亦不能得一切智智。复次善现。是诸菩萨摩诃萨行深般若波罗蜜多时。随所修住一切善法。皆如实知如梦乃至如寻香城。谓若修行布施等六波罗蜜多。广说乃至一切相智。能如实知如梦乃至如寻香城。若成熟有情严净佛土。及求证得一切智智。亦能如实知如梦乃至如寻香城。亦如实知诸有情类心行差别如梦乃至如寻香城。复次善现。是诸菩萨摩诃萨行深般若波罗蜜多时。于一切法不取为有不取为无。若由如是取故证得一切智智。亦知彼法如梦乃至如寻香城。不取为有不取为无。所以者何。布施等六波罗蜜多。广说乃至一切相智皆不可取。若有漏法若无漏法。若世间法若出世间法。若有为法若无为法亦不可取。是菩萨摩诃萨知一切法不可取已。求趣无上正等菩提。所以者何。以一切法皆不可取都无实事。如梦乃至如寻香城不可取法。不能证得不可取法。然诸有情于如是法不知不见。是菩萨摩诃萨为饶益彼诸有情故。求趣无上正等菩提。复次善现。是菩萨摩诃萨从初发心。为欲饶益诸有情故。修行布施乃至般若波罗蜜多。不为自身非为余事。为欲饶益诸有情故。求趣无上正等菩提。不为自身非为余事。复次善现。是诸菩萨摩诃萨行深般若波罗蜜多时。见诸愚夫于非我中而住我想。广说乃至于非见者住见者想。是菩萨摩诃萨见此事已。深生怜愍方便教导。令离颠倒妄想执著。安置无相甘露界中。住此界中不复现起我想乃至使见者想。尔时一切掉动散乱戏论分别不复现行。心多安住寂静淡泊无戏论界。善现当知。是菩萨摩诃萨由此方便行深般若波罗蜜多。自于诸法无所执著。亦能教他于一切法无所执著。此依世俗不依胜义。具寿善现便白佛言。佛证无上正等觉时。所得佛法为依世俗说名为得。为依胜义说名得耶。佛告善现。此依世俗不依胜义。若依胜义能得所得俱不可得。所以者何。若谓此人得如是法便有所得。有所得者便执有二。执有二者不能得果亦无现观。具寿善现复白佛言。若执有二不能得果亦无现观。执无二者为能得果有现观耶。佛告善现。执有二者不能得果亦无现观。执无二者亦复如是。有所执故如执有二。若不执二不执无二。则名得果亦名现观。所以者何。若执由此便能得果亦有现观。及执由彼不能得果亦无现观俱是戏论。非一切法平等性中有诸戏论。若离戏论乃可名为法平等性。具寿善现复白佛言。若一切法皆用无性而为自性。此中何谓法平等性。佛告善现。若于是处都无有性亦无无性。亦不可说为平等性如是乃名法平等性。善现当知。法平等性既不可说亦不可知。除平等性无法可得。离一切法无平等性。善现当知。法平等性异生圣者。俱不能行非彼境故。具寿善现便白佛言。法平等性岂亦非佛所行境耶。佛告善现。法平等性一切圣者皆不能行亦不能证。谓诸预流乃至独觉若诸菩萨若诸如来。皆不能以法平等性为所行境。此中一切戏论分别皆不行故。具寿善现复白佛言。如来于法皆得自在。云何可言法平等性亦非如来所行境界。佛告善现。如来于法虽得自在。若平等性与佛有异。可言是佛所行境界。然平等性与佛无异。云何可说佛行彼境。善现当知。若诸异生法平等性乃至如来法平等性。皆同一相所谓无相。是一平等无二无别故。不可说此是异生法平等性广说乃至此是如来法平等性。于此一法平等性中。诸平等性既不可得。于中异生及诸圣者差别之相亦不可得。具寿善现便白佛言。若一切法平等性中。诸差别相皆不可得。则诸异生及预流等法及有情应无差别。佛告善现如是如是。如汝所说。于一切法平等性中。异生圣者法及有情皆无差别。具寿善现复白佛言。若一切法平等性中。异生圣者法及有情皆无差别。云何三宝出现世间。又佛法僧应无差别佛告善现。于意云何。佛法僧宝与平等性各有异不。善现对曰。如我解佛所说义者。佛法僧宝与平等性皆无差别。所以者何。佛法僧宝与平等性。如是一切皆非相应非不相应。无色无见无对一相所谓无相。然诸如来于无相法。方便善巧建立种种法及有情名相差别。所谓此是异生及法。乃至此是如来及法。佛告善现。如是如是。如汝所说。诸佛于法方便善巧。建立种种法及有情名相差别。复次善现。于意云何。若佛不证无上菩提。设证不为有情施设诸法名相种种差别。诸有情类为能自知此是地狱广说乃至此是非想非非想处。此是色受想行识蕴广说乃至一切相智。此是一切相妙愿智。此是一切智智。此是三宝。此是三乘。诸有情类于如是等差别名相能自知不。善现对曰。不也世尊。若佛不为有情施设诸如是等差别名相。诸有情类不能自知。佛告善现。是故诸佛于无相法。方便善巧虽为有情施设种种差别名相。而于诸法平等性中都无所动。具寿善现复白佛言。如佛于法平等性中都无所动。异生乃至菩萨于法平等性中亦不动不。佛告善现。如是如是。以一切法及诸有情皆不出过平等性故。如平等性当知真如广说乃至不思议界亦复如是。诸法异生及诸圣者。于真如等无差别故。具寿善现复白佛言。若诸异生及诸圣者。并一切法平等之性无差别者。令一切法及诸有情相各异故性亦应别。是则法性亦应各别。谓色等蕴相各异故性亦应别。广说乃至有为无为相各异故性亦应别。世尊。如是法等性若各别。是则法性亦应各别。云何于诸异相法等可得安立法性一相。云何菩萨摩诃萨行深般若波罗蜜多时。不分别法及诸有情有种种性。若不分别法及有情有种种性。则应不能行深般若波罗蜜多。若不能行甚深般若波罗蜜多。则应不能从一菩萨地至一菩萨地。若定不能从一菩萨地至一菩萨地。则应不能趣入菩萨正性离生。若定不能趣入菩萨正性离生。则应不能超诸声闻独觉等地。若定不能超诸声闻独觉等地。则应不能圆满神通波罗蜜多。若定不能圆满神通波罗蜜多。则应不能于诸神通游戏自在。若定不能于诸神通游戏自在。则应不能圆满布施乃至般若波罗蜜多。若定不能圆满布施乃至般若波罗蜜多。则应不能从一佛土至一佛土。亲近供养诸佛世尊。若定不能从一佛土至一佛土亲近供养诸佛世尊。则应不能于诸佛所听受正法种诸善根。若定不能于诸佛所听受正法种诸善根。则应不能成熟有情严净佛土。若定不能成熟有情严净佛土。应不能得一切智智转妙法轮度有情众。佛告善现。如汝所言。若诸异生及诸圣者并一切法平等之性无差别者。令一切法及诸有情相各异故性亦应别。是则法性亦应各别。云何于诸异相法等可得安立法性一相。云何菩萨摩诃萨行深般若波罗蜜多时。不分别法及诸有情有种种性等者。于意云何。色蕴法性是空性不。受想行识蕴法性是空性不。广说乃至有为法性是空性不。无为法性是空性不。善现对曰。如是如是。一切法性皆是空性。佛告善现。于意云何。于空性中法等异相为可得不。谓色蕴异相为可得不。受想行识蕴异相为可得不。广说乃至有为法异相为可得不。无为法异相为可得不。善现对曰。不也世尊。于空性中一切异相皆不可得。佛告善现。由此应知。法平等性非即异生非离异生。广说乃至非即诸佛非离诸佛。法平等性非即色蕴非离色蕴。非即受想行识蕴非离受想行识蕴。广说乃至非即有为法非离有为法。非即无为法非离无为法。具寿善现复白佛言。法平等性为是有为为是无为。佛告善现。法平等性非是有为非是无为。然离有为法无为法不可得。离无为法有为法亦不可得。善现当知。若有为界若无为界。如是二种皆非相应非不相应。无色无见无对一相所谓无相。诸佛世尊依世俗说不依胜义。所以者何。非胜义中有身行语行意行可得。非离身行语行意行胜义可得。即有为法及无为法平等法性说名胜义。非离一切有为无为别有胜义。是故菩萨摩诃萨行深般若波罗蜜多时。不动胜义而行菩萨摩诃萨行成熟有情严净佛土。能疾证得一切智智。尽未来际利乐有情。
