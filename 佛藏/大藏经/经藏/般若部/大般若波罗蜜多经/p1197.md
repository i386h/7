<!-- { "loadSidebar": true } -->
　　尔时具寿善现白佛言。世尊。何谓菩萨大菩提道。诸菩萨摩诃萨修行此道。方便善巧成熟有情严净佛土。疾证无上正等菩提。佛告善现。诸菩萨摩诃萨从初发心所行布施波罗蜜多乃至般若波罗蜜多。所行内空乃至无性自性空。所行真如乃至不思议界。所行苦集灭道圣谛。所行四念住乃至八圣道支。所行四静虑四无量四无色定。所行八解脱乃至十遍处。所行空无相无愿解脱门。所行极喜地乃至法云地。所行一切陀罗尼门三摩地门。所行五眼六神通。所行如来十力乃至十八佛不共法。所行无忘失法恒住舍性。所行一切智道相智一切相智。及余无量无边佛法。皆是菩萨大菩提道。诸菩萨摩诃萨修行此道。方便善巧成熟有情严净佛土。疾证无上正等菩提。而无有情佛土等想。具寿善现复白佛言。云何菩萨摩诃萨修行布施波罗蜜多时。方便善巧成熟有情。佛告善现。有菩萨摩诃萨修行布施波罗蜜多时。方便善巧自行布施。亦劝他行布施。殷勤教诫教授彼言。诸善男子勿著布施。若著布施当更受身。若更受身由斯展转。当受无量猛利大苦。诸善男子。胜义谛中都无布施。亦无施者受者施物及诸施果。如是诸法皆本性空。本性空中无法可取。诸法空性亦不可取。如是善现诸菩萨摩诃萨修行布施波罗蜜多。虽于有情自行于施亦劝他施。而于布施施者受者施物施果皆无所得。如是布施波罗蜜多名无所得波罗蜜多。善现。是菩萨摩诃萨于此诸法无所得时。方便善巧能化有情。住预流果或一来果或不还果或阿罗汉果或独觉菩提。或趣无上正等菩提。如是善现。诸菩萨摩诃萨修行布施波罗蜜多时。成熟有情令获胜利。善现。是菩萨摩诃萨自行布施。亦劝他行布施。无倒称扬行布施法。欢喜赞叹行布施者。善现。是菩萨摩诃萨如是施已。或生刹帝利大族。或生婆罗门大族。或生长者大族。或生居士大族丰饶财宝。或作小王于小国土富贵自在。或作大王于大国土富贵自在。或作轮王于四洲界富贵自在。是菩萨摩诃萨生如是等诸尊贵处。以四摄事摄诸有情。先教有情安住布施。由施因缘其心调善。渐次令住戒忍精进静虑般若。复令安住四静虑四无量四无色定。复令安住四念住乃至八圣道支。复令安住空无相无愿解脱门。是菩萨摩诃萨令诸有情住如是等诸善法已。或令趣入正性离生。得预流果乃至令得阿罗汉果。或令趣入正性离生。渐次证得独觉菩提。或令趣入正性离生。渐次修学诸菩萨地。速趣无上正等菩提。复告彼言。诸善男子。当发大愿速趣无上正等菩提。作诸有情饶益胜事。诸有情类虚妄分别。所执诸法都无自性。但由颠倒妄执为有。是故汝等常当精勤自除颠倒亦劝他断。自脱生死亦令他脱。自获大利亦令他得。善现。诸菩萨摩诃萨常应如是修行布施波罗蜜多。由此布施波罗蜜多。从初发心乃至究竟不堕恶趣贫贱边鄙。为欲饶益诸有情故。多生人趣作转轮王。富贵自在多所饶益。所以者何。随业威势获如是果。谓彼菩萨作轮王时。见乞者来便作是念。我为何事流转生死作转轮王。岂我不为饶益有情。住生死中受斯胜果不为余事。作是念已告乞者言。随汝所须皆当施与。汝取物时如取己物勿作他想。所以者何。我为汝等得饶益故。而受此身积聚财物。故此财物是汝等有。随汝自取若自受用。若转施他莫有疑难。是菩萨摩诃萨如是怜愍诸有情时。无缘大悲疾得圆满。由此大悲疾圆满故。虽恒饶益无量有情。而于有情都无所得。亦复不得所获胜果。能如实知。但由世俗言说施设饶益种种诸有情事。又如实知所施设事皆如谷响。虽现似有而无真实。由此于法都无所取。善现。诸菩萨摩诃萨常应如是修行布施波罗蜜多。谓于有情都无所顾。乃至能施自身骨肉。况不能舍诸外资具。谓诸资具摄受有情。令速解脱生老病死。具寿善现白佛言。世尊。何等资具摄受有情。令速解脱生老病死。佛告善现。所谓布施波罗蜜多乃至般若波罗蜜多资具。若内空乃至无性自性空资具。若真如乃至不思议界资具。若苦集灭道圣谛资具。若四念住乃至八圣道支资具。若四静虑四无量四无色定资具。若八解脱乃至十遍处资具。若空无相无愿解脱门资具。若净观地乃至如来地资具。若极喜地乃至法云地资具。若一切陀罗尼门三摩地门资具。若五眼六神通资具。若如来十力乃至十八佛不共法资具。若无忘失法恒住舍性资具。若一切智道相智一切相智资具。若预流果乃至独觉菩提资具。若一切菩萨摩诃萨行资具。若诸佛无上正等菩提资具。善现。诸如是等善法资具。摄受有情令速解脱生老病死。诸菩萨摩诃萨常以如是种种资具。摄受有情令速解脱生老病死。复次善现。诸菩萨摩诃萨安住布施波罗蜜多。自行布施。劝诸有情行布施已。若见有情毁犯净戒。深生怜愍而告之言。汝等今应受持净戒。我当施汝种种资具令无所乏。汝等由乏诸资生具。毁犯净戒作诸恶业我当随汝所乏资具皆相供给。汝等安住律仪戒已。渐次当能作苦边际。依三乘法随其所应。出离生死至究竟乐。善现。是菩萨摩诃萨安住布施波罗蜜多。自受持净戒。亦劝他受持净戒。无倒称扬受持净戒法。欢喜赞叹受持净戒者。如是善现。诸菩萨摩诃萨修行布施波罗蜜多。劝诸有情安住净戒。解脱一切生老病死。证得究竟利益安乐。复次善现。诸菩萨摩诃萨安住布施波罗蜜多。若见有情更相嗔忿。深生怜愍而告之言。汝等何缘更相嗔忿。汝等若为有所匮乏。展转相缘起诸恶者。应从我索我当济汝。随汝所须种种资具。皆当施汝令无匮乏。汝等不应更相嗔忿。应修安忍共起慈心。善现是菩萨摩诃萨安住布施波罗蜜多。劝诸有情修安忍已。欲令坚固复告之言。嗔忿因缘都无定实。皆从虚妄分别所生。以一切法本性空故。汝等何缘于无实事。妄起嗔忿更相毁害。汝等勿缘虚妄分别更相嗔忿。造诸恶业当堕地狱傍生鬼界及余恶处受诸剧苦。其苦楚毒刚强猛利。逼切身心最极难忍。汝等勿执非实有事妄相嗔忿作斯恶业。由此恶业尚难可得下劣人身。况得生天或得值佛听闻正法如说修行。汝等应知人身难得。佛世难值。生信复难。汝等今者既具斯事。勿由忿恚而失好时。若失此时则不可救。是故汝等于诸有情。勿起忿恚当修安忍。善现。是菩萨摩诃萨安住布施波罗蜜多。自行安忍。亦劝他行安忍。无倒称扬行安忍法。欢喜赞叹行安忍者。如是善现。诸菩萨摩诃萨安住布施波罗蜜多。劝诸有情修行安忍。诸有情类由斯展转。渐依三乘而得解脱。复次善现。诸菩萨摩诃萨安住布施波罗蜜多。见诸有情身心懈怠。深生怜愍而告之言。汝等何缘不勤精进修诸善法。而生懈怠。彼作是言。我乏资具于诸善事不获勤修。菩萨告言。我能施汝所乏资具。汝应勤修布施净戒安忍等法。时诸有情得是菩萨所施资具无所乏少。便能发起身心精进。修诸善法速得圆满。由诸善法得圆满故。渐次引生诸无漏法。由无漏法得预流果。或一来果或不还果或阿罗汉果或独觉菩提。或有趣入诸菩萨地。渐得无上正等菩提。善现。是菩萨摩诃萨安住布施波罗蜜多。自行精进。亦劝他行精进。无倒称扬行精进法。欢喜赞叹行精进者。如是善现。诸菩萨摩诃萨安住布施波罗蜜多。令诸有情远离懈怠。勤修诸善疾证解脱。复能利乐诸有情类。复次善现。诸菩萨摩诃萨安住布施波罗蜜多。见诸有情诸根散乱忘失正念。深生怜愍而告之言。汝等何缘不修静虑。散乱失念沉沦生死受苦无穷。彼作是言。我乏资具故于静虑不获勤修。菩萨告言。我能施汝所乏资具。汝等从今不应复起虚妄寻伺。攀缘内外扰乱自心。时诸有情得是菩萨所施资具无所乏少。便能伏断虚妄寻伺入初静虑。渐次复入第二第三第四静虑。依诸静虑复能引发慈悲喜舍四种无量静虑无量为所依止。复能引发四无色定静虑无量无色调心令柔软已。修四念住展转乃至八圣道支。由此复能引空无相及无愿等殊胜善法。随其所应得三乘果。善现。是菩萨摩诃萨安住布施波罗蜜多。自修静虑。亦劝他修静虑。无倒称扬修静虑法。欢喜赞叹修静虑者。如是善现。诸菩萨摩诃萨安住布施波罗蜜多。劝诸有情远离散乱。修诸静虑获大利乐。复次善现。诸菩萨摩诃萨安住布施波罗蜜多。见诸有情愚痴颠倒。深生怜愍而告之言。汝等何缘不修妙慧。愚痴颠倒受苦无穷。彼作是言。我乏资具故于妙慧不获勤修。菩萨告言。我能施汝所乏资具汝可受之。先修布施净戒安忍精进静虑得圆满已。应审观察诸法实相修行般若波罗蜜多。谓于尔时应审观察。为有少法而可得不。谓我有情广说乃至知者见者为可得不。色乃至识为可得不。眼处乃至意处为可得不。色处乃至法处为可得不。眼界乃至意界为可得不。色界乃至法界为可得不。眼识界乃至意识界为可得不。眼触乃至意触为可得不。眼触为缘所生诸受乃至意触为缘所生诸受为可得不。地界乃至识界为可得不。因缘乃至增上缘为可得不。从缘所生诸法为可得不。无明乃至老死为可得不。欲界色界无色界为可得不。布施波罗蜜多乃至般若波罗蜜多为可得不。内空乃至无性自性空为可得不。真如乃至不思议界为可得不。苦集灭道圣谛为可得不。四念住乃至八圣道支为可得不。四静虑四无量四无色定为可得不。八解脱乃至十遍处为可得不。空无相无愿解脱门为可得不。净观地乃至如来地为可得不。极喜地乃至法云地为可得不。一切陀罗尼门三摩地门为可得不。五眼六神通为可得不。如来十力乃至十八佛不共法为可得不。三十二大士相八十随好为可得不。无忘失法恒住舍性为可得不。一切智道相智一切相智为可得不。预流果乃至独觉菩提为可得不。一切菩萨摩诃萨行为可得不。诸佛无上正等菩提为可得不。彼诸有情既得资具无所乏少。依菩萨语先修布施净戒安忍精进静虑得圆满已。复审观察诸法实相。修行般若波罗蜜多。审观察时如先所说。诸法实性皆不可得。不可得故无所执著。不执著故不见少法有生有灭有染有净。彼于诸法无所得时。于一切处不起分别。谓不分别此是地狱傍生鬼界若阿素洛若人若天。亦不分别此是持戒此是犯戒。亦不分别此是异生此是圣者此是预流此是一来此是不还此是阿罗汉此是独觉此是菩萨此是佛此是有为此是无为。彼由如是无分别故。随其所应渐次证得三乘涅槃究竟安乐。善现。是菩萨摩诃萨安住布施波罗蜜多。自修般若。亦劝他修般若。无倒称扬修般若法。欢喜赞叹修般若者。如是善现。诸菩萨摩诃萨安住布施波罗蜜多。劝诸有情勤修般若。令得究竟利益安乐。
