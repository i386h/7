<!-- { "loadSidebar": true } -->
　　是故般若波罗蜜多名极甚深。
　　具寿善现白佛言。世尊。如是般若波罗蜜多是大宝聚。佛言。如是。能与有情功德宝故。善现。如是般若波罗蜜多大珍宝聚。能与有情十善业道四静虑四无量四无色定五神通宝。善现。如是般若波罗蜜多大珍宝聚。能与有情布施净戒安忍精进静虑般若波罗蜜多宝。善现。如是般若波罗蜜多大珍宝聚。能与有情内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空宝。善现。如是般若波罗蜜多大珍宝聚。能与有情真如法界法性不虚妄性不变异性平等性离生性法定法住实际虚空界不思议界诸圣谛宝。善现。如是般若波罗蜜多大珍宝聚。能与有情八解脱八胜处九次第定十遍处宝。善现。如是般若波罗蜜多大珍宝聚。能与有情四念住四正断四神足五根五力七等觉支八圣道支宝。善现。如是般若波罗蜜多大珍宝聚。能与有情空无相无愿解脱门宝。善现。如是般若波罗蜜多大珍宝聚。能与有情菩萨十地宝。善现。如是般若波罗蜜多大珍宝聚。能与有情五眼六神通宝。善现。如是般若波罗蜜多大珍宝聚。能与有情佛十力四无所畏四无碍解大慈大悲大喜大舍十八佛不共法宝。善现。如是般若波罗蜜多大珍宝聚。能与有情无忘失法恒住舍性宝。善现。如是般若波罗蜜多大珍宝聚。能与有情一切智道相智一切相智宝。善现。如是般若波罗蜜多大珍宝聚。能与有情一切陀罗尼门一切三摩地门宝。善现。如是般若波罗蜜多大珍宝聚。能与有情预流一来不还阿罗汉果宝。善现。如是般若波罗蜜多大珍宝聚。能与有情独觉菩提宝。善现。如是般若波罗蜜多大珍宝聚。能与有情一切菩萨摩诃萨行宝。善现。如是般若波罗蜜多大珍宝聚。能与有情诸佛无上正等菩提转法轮宝。是故般若波罗蜜多名大宝聚。

　　　　大般若波罗蜜多经卷第三百一



　　　　大般若波罗蜜多经卷第三百二

　　　　三藏法师玄奘奉　诏译

　　初分难闻功德品第三十九之六

　　具寿善现复白佛言。世尊。如是般若波罗蜜多是清净聚。佛言如是。善现。色清净故般若波罗蜜多清净。受想行识清净故般若波罗蜜多清净。善现。眼处清净故般若波罗蜜多清净。耳鼻舌身意处清净故般若波罗蜜多清净。善现。色处清净故般若波罗蜜多清净。声香味触法处清净故般若波罗蜜多清净。善现。眼界清净故般若波罗蜜多清净。色界眼识界及眼触眼触为缘所生诸受清净故般若波罗蜜多清净。善现。耳界清净故般若波罗蜜多清净。声界耳识界及耳触耳触为缘所生诸受清净故般若波罗蜜多清净。善现。鼻界清净故般若波罗蜜多清净。香界鼻识界及鼻触鼻触为缘所生诸受清净故般若波罗蜜多清净。善现。舌界清净故般若波罗蜜多清净。味界舌识界及舌触舌触为缘所生诸受清净故般若波罗蜜多清净。善现。身界清净故般若波罗蜜多清净。触界身识界及身触身触为缘所生诸受清净故般若波罗蜜多清净。善现。意界清净故般若波罗蜜多清净。法界意识界及意触意触为缘所生诸受清净故般若波罗蜜多清净。善现。地界清净故般若波罗蜜多清净。水火风空识界清净故般若波罗蜜多清净。善现。无明清净故般若波罗蜜多清净。行识名色六处触受爱取有生老死愁叹苦忧恼清净故般若波罗蜜多清净。
　　善现。布施波罗蜜多清净故般若波罗蜜多清净。净戒安忍精进静虑波罗蜜多清净故般若波罗蜜多清净。善现。内空清净故般若波罗蜜多清净。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空清净故般若波罗蜜多清净。善现。真如清净故般若波罗蜜多清净。法界法性不虚妄性不变异性平等性离生性法定法住实际虚空界不思议界清净故般若波罗蜜多清净。善现。苦圣谛清净故般若波罗蜜多清净。集灭道圣谛清净故般若波罗蜜多清净。善现。四静虑清净故般若波罗蜜多清净。四无量四无色定清净故般若波罗蜜多清净。善现。八解脱清净故般若波罗蜜多清净。八胜处九次第定十遍处清净故般若波罗蜜多清净。善现。四念住清净故般若波罗蜜多清净。四正断四神足五根五力七等觉支八圣道支清净故般若波罗蜜多清净。善现。空解脱门清净故般若波罗蜜多清净。无相无愿解脱门清净故般若波罗蜜多清净。善现。菩萨十地清净故般若波罗蜜多清净。
　　善现。五眼清净故般若波罗蜜多清净。六神通清净故般若波罗蜜多清净。善现。佛十力清净故般若波罗蜜多清净。四无所畏四无碍解大慈大悲大喜大舍十八佛不共法清净故般若波罗蜜多清净。善现。无忘失法清净故般若波罗蜜多清净。恒住舍性清净故般若波罗蜜多清净。善现。一切智清净故般若波罗蜜多清净。道相智一切相智清净故般若波罗蜜多清净。善现。一切陀罗尼门清净故般若波罗蜜多清净。一切三摩地门清净故般若波罗蜜多清净。
　　善现。预流果清净故般若波罗蜜多清净。一来不还阿罗汉果清净故般若波罗蜜多清净。善现。独觉菩提清净故般若波罗蜜多清净。善现。一切菩萨摩诃萨行清净故般若波罗蜜多清净。善现。诸佛无上正等菩提清净故般若波罗蜜多清净。
　　是故般若波罗蜜多名清净聚。
　　具寿善现复白佛言。甚奇世尊。希有善逝。如是般若波罗蜜多。以极甚深多诸留难。而今广说留难不生。佛言。善现。如是如是。甚深般若波罗蜜多。多诸留难。佛神力故。今虽广说留难不生。是故大乘诸善男子善女人等。于此般若波罗蜜多。若欲书写应疾书写若欲读诵应疾读诵。若欲受持应疾受持。若欲修习应疾修习。若欲思惟应疾思惟。若欲宣说应疾宣说。何以故。善现。甚深般若波罗蜜多多诸留难。勿令书写读诵受持修习思惟为他说者。留难事起不究竟故。善现。是善男子善女人等。若欲一月或二或三或四或五或六或七乃至一岁书写如是甚深般若波罗蜜多能究竟者。应勤精进系念书写。经尔所时令得究竟。善现。是善男子善女人等。若欲一月或二或三或四或五或六或七乃至一岁。于此般若波罗蜜多受持读诵修习思惟为他宣说能究竟者。应勤精进系念受持乃至宣说。经尔所时令得究竟。何以故。善现。甚深般若波罗蜜多。无价宝珠多留难故尔时善现复白佛言。甚奇世尊。希有善逝。甚深般若波罗蜜多。无价宝珠多诸留难。而有书写受持读诵修习思惟为他说者。恶魔于彼欲作留难。令不书写乃至演说。佛言。善现。恶魔于此甚深般若波罗蜜多。虽欲留难令不书写受持读诵修习思惟为他演说。而彼无力可能留难是菩萨摩诃萨书写受持般若等事。
　　尔时舍利子白佛言。世尊。是谁神力令彼恶魔不能留难诸菩萨摩诃萨书写受持读诵修习思惟广说甚深般若波罗蜜多。佛言。舍利子。是佛神力令彼恶魔不能留难诸菩萨摩诃萨书写受持读诵修习思惟广说甚深般若波罗蜜多。又舍利子。亦是十方一切世界诸佛神力。令彼恶魔不能留难。诸菩萨摩诃萨书写受持读诵修习思惟广说甚深般若波罗蜜多。又舍利子。诸佛世尊皆共护念修行般若波罗蜜多诸菩萨故。令彼恶魔不能留难一切菩萨摩诃萨众。令不书写受持读诵修习思惟广为他说甚深般若波罗蜜多。何以故。舍利子。诸佛世尊皆共护念修行般若波罗蜜多诸菩萨众所作善业。令彼恶魔不能留难。舍利子。若菩萨摩诃萨。能于如是甚深般若波罗蜜多。书写受持读诵修习思惟广说。法尔应为十方世界无量无数无边如来应正等觉现说法者之所护念。若蒙诸佛所护念者。法尔恶魔不能留难。舍利子。若善男子善女人等。能于如是甚深般若波罗蜜多。书写受持读诵修习思惟广说应作是念。我今书写受持读诵修习思惟广为他说甚深般若波罗蜜多。皆是十方无量无数无边如来应正等觉现说法者神力护念。
　　时舍利子复白佛言。世尊。若善男子善女人等。能于如是甚深般若波罗蜜多。书写受持读诵修习思惟广说。一切皆是十方世界诸佛如来神力护念。令彼所作殊胜善业一切恶魔不能留难。佛言。舍利子。如是如是。如汝所说。舍利子。若善男子善女人等。能于如是甚深般若波罗蜜多。书写受持读诵修习思惟广说。当知皆是一切如来应正等觉神力护念。
　　时舍利子复白佛言。世尊。若善男子善女人等。能于如是甚深般若波罗蜜多。书写受持读诵修习思惟广说。十方世界无量无数无边如来。应正等觉现说法者。皆共识知是善男子善女人等。书写受持读诵修习思惟广说甚深般若波罗蜜多。由此因缘欢喜护念。世尊。若善男子善女人等。能于如是甚深般若波罗蜜多。书写受持读诵修习思惟广说。是善男子善女人等。恒为十方无量无数无边世界一切如来应正等觉现说法者佛眼观见。由此因缘慈悲护念。佛言。舍利子。如是如是。如汝所说。舍利子。若善男子善女人等。书写受持读诵修习思惟广说甚深般若波罗蜜多。是善男子善女人等。恒为十方无量无数无边世界一切如来应正等觉现说法者佛眼观见识知护念。令诸恶魔不能娆恼。所修善业速得成办。舍利子。住菩萨乘诸善男子善女人等。若能于此甚深般若波罗蜜多。书写受持读诵修习思惟广说。当知是善男子善女人等。已近无上正等菩提。诸恶魔怨不能留难。
