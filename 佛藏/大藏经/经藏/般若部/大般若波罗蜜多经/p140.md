<!-- { "loadSidebar": true } -->
　　世尊。云何菩萨摩诃萨应圆满知诸有情根胜劣智。善现。若菩萨摩诃萨住佛十力。如实了知一切有情诸根胜劣。是为菩萨摩诃萨应圆满知诸有情根胜劣智。世尊。云何菩萨摩诃萨应圆满严净佛土。善现。若菩萨摩诃萨以无所得而为方便。严净一切有情心行。是为菩萨摩诃萨应圆满严净佛土。世尊。云何菩萨摩诃萨应圆满如幻等持数入诸定。善现。若菩萨摩诃萨住此等持。虽能成办一切事业而心不动。又修等持极成熟故。不作加行数数现前。是为菩萨摩诃萨应圆满如幻等持数入诸定。世尊。云何菩萨摩诃萨应圆满随诸有情善根应熟故入诸有自现化生。善现。若菩萨摩诃萨为欲成熟诸有情类殊胜善根随其所宜。故入诸有而现受生。是为菩萨摩诃萨随诸有情善根应熟故入诸有自现化生。
　　世尊。云何菩萨摩诃萨应圆满摄受无边处所大愿。随有所愿皆令圆满。善现。若菩萨摩诃萨已具修六波罗蜜多极圆满故。或为严净诸佛国土。或为成熟诸有情类。随心所愿皆得圆满。是为菩萨摩诃萨应圆满摄受无边处所大愿随有所愿皆令圆满。世尊。云何菩萨摩诃萨应圆满随诸天龙药叉健达缚阿素洛揭路荼紧捺洛莫呼洛伽人非人等异类音智。善现。若菩萨摩诃萨修习殊胜词无碍解。善知有情言音差别。是为菩萨摩诃萨应圆满随诸天龙药叉健达缚阿素洛揭路荼紧捺洛莫呼洛伽人非人等异类音智。世尊。云何菩萨摩诃萨应圆满无碍辩说智。善现。若菩萨摩诃萨修习殊胜辩无碍解。为诸有情能无尽说。是为菩萨摩诃萨应圆满无碍辩说智。世尊。云何菩萨摩诃萨应圆满入胎具足。善现。若菩萨摩诃萨虽一切生处实恒化生。而为益有情现入胎藏。于中具足种种胜事。是为菩萨摩诃萨应圆满入胎具足。世尊。云何菩萨摩诃萨应圆满出生具足。善现。若菩萨摩诃萨于出胎时。示现种种希有胜事。令诸有情见者欢喜获大利乐。是为菩萨摩诃萨应圆满出生具足。世尊。云何菩萨摩诃萨应圆满家族具足。善现。若菩萨摩诃萨或生刹帝利大族姓家。或生婆罗门大族姓家。所禀父母无可讥嫌。是为菩萨摩诃萨应圆满家族具足。世尊。云何菩萨摩诃萨应圆满种姓具足。善现。若菩萨摩诃萨常预过去诸大菩萨种姓中生。是为菩萨摩诃萨应圆满种姓具足。世尊。云何菩萨摩诃萨应圆满眷属具足。善现。若菩萨摩诃萨纯以无量无数菩萨。而为眷属非诸杂类。是为菩萨摩诃萨应圆满眷属具足。世尊。云何菩萨摩诃萨应圆满生身具足。善现。若菩萨摩诃萨于初生时。其身具足一切相好。放大光明遍照无边诸佛世界。亦令彼界六种变动。有情遇者无不蒙益。是为菩萨摩诃萨应圆满生身具足。世尊。云何菩萨摩诃萨应圆满出家具足。善现。若菩萨摩诃萨于出家时。无量无数天龙药叉人非人等之所翼从。往诣道场剃除须发服三法衣受持应器。引导无量无数有情。令乘三乘而趣圆寂。是为菩萨摩诃萨应圆满出家具足。世尊。云何菩萨摩诃萨应圆满庄严菩提树具足。善现。若菩萨摩诃萨殊胜善根广大愿力。感得如是妙菩提树。吠琉璃宝以为其茎。真金为根。枝叶花果皆以上妙七宝所成。其树高广遍覆三千大千佛土。光明照耀周遍十方。殑伽沙等诸佛世界。是为菩萨摩诃萨应圆满庄严菩提树具足。世尊。云何菩萨摩诃萨应圆满一切功德具足。善现。若菩萨摩诃萨满足殊胜福慧资粮。成熟有情严净佛土。是为菩萨摩诃萨应圆满一切功德具足。

　　　　大般若波罗蜜多经卷第五十四



　　　　大般若波罗蜜多经卷第五十五

　　　　三藏法师玄奘奉　诏译

　　初分辩大乘品第十五之五

　　世尊。云何当知已圆满第十法云地菩萨摩诃萨。与诸如来应言无异。善现。是菩萨摩诃萨已圆满六波罗蜜多。已圆满四静虑四无量四无色定。已圆满四念住四正断四神足五根五力七等觉支八圣道支。已圆满空无相无愿解脱门。已圆满五眼六神通。已圆满佛十力四无所畏四无碍解大慈大悲大喜大舍十八佛不共法一切智道相智一切相智。已圆满一切佛法故。若复永断一切烦恼习气相续便住佛地。是故当知。已圆满第十法云地菩萨摩诃萨。与诸如来应言无异。尔时具寿善现白佛言。世尊。云何第十法云地菩萨摩诃萨趣如来地。佛言。善现。是菩萨摩诃萨方便善巧行六波罗蜜多。修静虑无量无色定三十七菩提分法三解脱门。学五眼六神通佛十力四无所畏四无碍解大慈大悲大喜大舍十八佛不共法一切智道相智一切相智一切佛法。已圆满故。超过净观地。种性地。第八地。具见地。薄地。离欲地。已办地。独觉地。及菩萨十地。永断烦恼习气相续。便成如来应正等觉。善现。如是第十法云地菩萨摩诃萨趣如来地。善现。当知是为菩萨摩诃萨发趣大乘。
