<!-- { "loadSidebar": true } -->
　　时舍利子问善现言。仁今为欲令生生。为欲令不生生耶。善现答言。我不欲令生生。亦不欲令不生生。何以故。舍利子。生与不生如是二法。俱非相应非不相应。非有色非无色。非有见非无见。非有对非无对。咸同一相。所谓无相。舍利子。由此缘故。我不欲令生生。亦不欲令不生生。时舍利子问善现言。仁者。于所说无生法乐辩说无生相耶。善现答言。我于所说无生法亦不乐辩说无生相。所以者何。若无生法。若无生相。若乐辩说。如是一切皆非相应非不相应。非有色非无色。非有见非无见。非有对非无对。咸同一相。所谓无相。舍利子言。于不生法起不生言。此不生言亦不生不。善现答言。如是如是。所以者何。舍利子。色不生。受想行识亦不生。何以故。皆本性空故。舍利子。眼处不生。耳鼻舌身意处亦不生。何以故。皆本性空故。舍利子。色处不生。声香味触法处亦不生。何以故。皆本性空故。舍利子。眼界不生。色界眼识界及眼触眼触为缘所生诸受亦不生。何以故。皆本性空故。舍利子。耳界不生。声界耳识界及耳触耳触为缘所生诸受亦不生。何以故。皆本性空故。舍利子。鼻界不生。香界鼻识界及鼻触鼻触为缘所生诸受亦不生。何以故。皆本性空故。舍利子。舌界不生。味界舌识界及舌触舌触为缘所生诸受亦不生。何以故。皆本性空故。舍利子。身界不生。触界身识界及身触身触为缘所生诸受亦不生。何以故。皆本性空故。舍利子。意界不生。法界意识界及意触意触为缘所生诸受亦不生。何以故。皆本性空故。舍利子。地界不生。水火风空识界亦不生。何以故。皆本性空故。舍利子。苦圣谛不生。集灭道圣谛亦不生。何以故。皆本性空故。舍利子。无明不生。行识名色六处触受爱取有生老死愁叹苦忧恼亦不生。何以故。皆本性空故。舍利子。内空不生。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空亦不生。何以故。皆本性空故。舍利子。布施波罗蜜多不生。净戒安忍精进静虑般若波罗蜜多亦不生。何以故。皆本性空故。舍利子。四静虑不生。四无量四无色定亦不生。何以故。皆本性空故。舍利子。八解脱不生。八胜处九次第定十遍处亦不生。何以故。皆本性空故。舍利子。四念住不生。四正断四神足五根五力七等觉支八圣道支亦不生。何以故。皆本性空故。舍利子。空解脱门不生。无相无愿解脱门亦不生。何以故。皆本性空故。舍利子。五眼不生。六神通亦不生。何以故。皆本性空故。舍利子。佛十力不生。四无所畏四无碍解大慈大悲大喜大舍十八佛不共法亦不生。何以故。皆本性空故。舍利子。一切智不生。道相智一切相智亦不生。何以故。皆本性空故。舍利子。无忘失法不生。恒住舍性亦不生。何以故。皆本性空故。舍利子。一切陀罗尼门不生。一切三摩地门亦不生。何以故。皆本性空故。舍利子。异生不生。异生法亦不生。何以故。皆本性空故。舍利子。预流不生。预流法亦不生。何以故。皆本性空故。舍利子。一来不生。一来法亦不生。何以故。皆本性空故。舍利子。不还不生。不还法亦不生。何以故。皆本性空故。舍利子。阿罗汉不生。阿罗汉法亦不生。何以故。皆本性空故。舍利子。独觉不生。独觉法亦不生。何以故。皆本性空故。舍利子。菩萨不生。菩萨法亦不生。何以故。皆本性空故。舍利子。如来不生。如来法亦不生。何以故。皆本性空故。舍利子。身行不生。语行意行亦不生。何以故。皆本性空故。舍利子。由此缘故。于不生法。起不生言。亦无生义。舍利子。若所说法若能说言。说者听者皆不生故。时舍利子谓善现言。仁者。于说法人中最为第一。何以故。随所问诘。皆能酬答。无滞碍故。善现报言。诸佛第子。于一切法无依著者。法尔皆能随所问诘。一一酬答自在无畏。何以故。以一切法无所依故。
　　时舍利子问善现言。云何诸法都无所依。善现答言。舍利子。色本性空。依内依外依两中间。不可得故。受想行识本性空。依内依外依两中间。不可得故。舍利子。眼处本性空。依内依外依两中间。不可得故。耳鼻舌身意处本性空。依内依外依两中间。不可得故。舍利子。色处本性空。依内依外依两中间。不可得故。声香味触法处本性空。依内依外依两中间。不可得故。舍利子。眼界本性空。依内依外依两中间。不可得故。色界眼识界及眼触眼触为缘所生诸受本性空。依内依外依两中间。不可得故。舍利子。耳界本性空。依内依外依两中间。不可得故。声界耳识界及耳触耳触为缘所生诸受本性空。依内依外依两中间。不可得故。舍利子。鼻界本性空。依内依外依两中间。不可得故。香界鼻识界及鼻触鼻触为缘所生诸受本性空。依内依外依两中间。不可得故。舍利子。舌界本性空。依内依外依两中间。不可得故。味界舌识界及舌触舌触为缘所生诸受本性空。依内依外依两中间。不可得故。舍利子。身界本性空。依内依外依两中间。不可得故。触界身识界及身触身触为缘所生诸受本性空。依内依外依两中间。不可得故。舍利子。意界本性空。依内依外依两中间。不可得故。法界意识界及意触意触为缘所生诸受本性空。依内依外依两中间。不可得故。舍利子。地界本性空。依内依外依两中间。不可得故。水火风空识界本性空。依内依外依两中间。不可得故。舍利子。苦圣谛本性空。依内依外依两中间。不可得故。集灭道圣谛本性空。依内依外依两中间。不可得故。舍利子。无明本性空。依内依外依两中间。不可得故行识名色六处触受爱取有生老死愁叹苦忧恼本性空。依内依外依两中间。不可得故。舍利子。内空本性空。依内依外依两中间。不可得故。外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空本性空。依内依外依两中间。不可得故。
　　舍利子。布施波罗蜜多本性空。依内依外依两中间。不可得故。净戒安忍精进静虑般若波罗蜜多本性空。依内依外依两中间。不可得故。舍利子。四静虑本性空。依内依外依两中间。不可得故。四无量四无色定本性空。依内依外依两中间。不可得故。舍利子。八解脱本性空。依内依外依两中间。不可得故。八胜处九次第定十遍处本性空。依内依外依两中间。不可得故。舍利子。四念住本性空。依内依外依两中间。不可得故。四正断四神足五根五力七等觉支八圣道支本性空。依内依外依两中间。不可得故。舍利子。空解脱门本性空。依内依外依两中间。不可得故。无相无愿解脱门本性空。依内依外依两中间。不可得故。舍利子。五眼本性空。依内依外依两中间。不可得故。六神通本性空。依内依外依两中间。不可得故。舍利子。佛十力本性空。依内依外依两中间。不可得故。四无所畏四无碍解大慈大悲大喜大舍十八佛不共法本性空。依内依外依两中间。不可得故。舍利子。一切智本性空。依内依外依两中间。不可得故。道相智。一切相智本性空。依内依外依两中间。不可得故。舍利子。无忘失法本性空。依内依外依两中间。不可得故。恒住舍性本性空。依内依外依两中间。不可得故。舍利子。一切陀罗尼门本性空。依内依外依两中间。不可得故。一切三摩地门本性空。依内依外依两中间。不可得故。舍利子。异生本性空。依内依外依两中间。不可得故。异生法本性空。依内依外依两中间。不可得故。舍利子。预流本性空。依内依外依两中间。不可得故。预流法本性空。依内依外依两中间。不可得故。舍利子。一来本性空。依内依外依两中间。不可得故。一来法本性空。依内依外依两中间。不可得故。舍利子。不还本性空。依内依外依两中间。不可得故。不还法本性空。依内依外依两中间。不可得故。舍利子。阿罗汉本性空。依内依外依两中间。不可得故。阿罗汉法本性空。依内依外依两中间。不可得故。舍利子。独觉本性空。依内依外依两中间。不可得故。独觉法本性空。依内依外依两中间。不可得故。舍利子。菩萨本性空。依内依外依两中间。不可得故。菩萨法本性空。依内依外依两中间。不可得故。舍利子。如来本性空。依内依外依两中间。不可得故。如来法本性空。依内依外依两中间。不可得故。舍利子。由此缘故。我说诸法都无所依。

　　初分净道品第二十一之一

　　尔时具寿善现谓舍利子言。诸菩萨摩诃萨修行六种波罗蜜多时。应净色。应净受想行识。应净眼处。应净耳鼻舌身意处。应净色处。应净声香味触法处。应净眼界。应净色界眼识界及眼触眼触为缘所生诸受。应净耳界。应净声界耳识界及耳触耳触为缘所生诸受。应净鼻界。应净香界鼻识界及鼻触鼻触为缘所生诸受。应净舌界。应净味界舌识界及舌触舌触为缘所生诸受。应净身界。应净触界身识界及身触身触为缘所生诸受。应净意界。应净法界意识界及意触意触为缘所生诸受。应净地界。应净水火风空识界。应净苦圣谛。应净集灭道圣谛。应净无明。应净行识名色六处触受爱取有生老死愁叹苦忧恼。应净内空。应净外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。应净布施波罗蜜多。应净净戒安忍精进静虑般若波罗蜜多。应净四静虑。应净四无量四无色定。应净八解脱。应净八胜处九次第定十遍处。应净四念住。应净四正断四神足五根五力七等觉支八圣道支。应净空解脱门。应净无相无愿解脱门。应净五眼。应净六神通。应净佛十力。应净四无所畏四无碍解大慈大悲大喜大舍十八佛不共法。应净无忘失法。应净恒住舍性。应净一切陀罗尼门。应净一切三摩地门。应净一切智。应净道相智一切相智。应净菩提道。
