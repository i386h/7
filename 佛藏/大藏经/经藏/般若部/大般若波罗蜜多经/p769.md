<!-- { "loadSidebar": true } -->
　　尔时具寿善现白佛言。世尊。云何住菩萨乘诸善男子善女人等。由不摄受甚深般若波罗蜜多亦不摄受方便善巧故。退堕声闻及独觉地。佛言。善现。善哉善哉。汝为利乐住菩萨乘诸善男子善女人等。请问如来如是要事。汝今谛听当为汝说。善现。有菩萨乘诸善男子善女人等。从初发心住我我所执修行布施波罗蜜多。住我我所执修行净戒波罗蜜多。住我我所执修行安忍波罗蜜多。住我我所执修行精进波罗蜜多。住我我所执修行静虑波罗蜜多。住我我所执修行般若波罗蜜多。善现。此善男子善女人等。修布施时作如是念。我能行施。彼受我所施。我施如是物。修净戒时作如是念。我能持戒。戒是我所持。我成就是戒。修安忍时作如是念。我能修忍。彼是我所忍。我成就是忍。修精进时作如是念。我能精进。我为此精进。我具是精进。修静虑时作如是念。我能修定。我为此修定。我成就是定。修般若时作如是念。我能修慧。我为此修慧。我成就是慧。复次善现。此菩萨乘诸善男子善女人等。修布施时。执有是布施。执由此布施。执布施为我所。修净戒时。执有是净戒。执由此净戒。执净戒为我所。修安忍时。执有是安忍。执由此安忍。执安忍为我所。修精进时。执有是精进。执由此精进。执精进为我所。修静虑时。执有是静虑。执由此静虑。执静虑为我所。修般若时。执有是般若。执由此般若。执般若为我所。所以者何。布施波罗蜜多中无如是分别。何以故。远离此彼岸是布施波罗蜜多相故。净戒波罗蜜多中无如是分别。何以故。远离此彼岸是净戒波罗蜜多相故。安忍波罗蜜多中无如是分别。何以故。远离此彼岸是安忍波罗蜜多相故。精进波罗蜜多中无如是分别。何以故。远离此彼岸是精进波罗蜜多相故。静虑波罗蜜多中无如是分别。何以故。远离此彼岸是静虑波罗蜜多相故。般若波罗蜜多中无如是分别。何以故。远离此彼岸是般若波罗蜜多相故。善现。此菩萨乘诸善男子善女人等。不知此岸彼岸相故。不能摄受布施波罗蜜多。不能摄受净戒安忍精进静虑般若波罗蜜多。不能摄受内空。不能摄受外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不能摄受真如。不能摄受法界法性不虚妄性不变异性平等性离生性法定法住实际虚空界不思议界。不能摄受苦圣谛。不能摄受集灭道圣谛。不能摄受四静虑。不能摄受四无量四无色定。不能摄受八解脱。不能摄受八胜处九次第定十遍处。不能摄受四念住。不能摄受四正断四神足五根五力七等觉支八圣道支。不能摄受空解脱门。不能摄受无相无愿解脱门。不能摄受菩萨十地。不能摄受五眼。不能摄受六神通。不能摄受佛十力。不能摄受四无所畏四无碍解大慈大悲大喜大舍十八佛不共法。不能摄受无忘失法。不能摄受恒住舍性。不能摄受一切智。不能摄受道相智一切相智。不能摄受一切陀罗尼门。不能摄受一切三摩地门。不能摄受一切菩萨摩诃萨行。不能摄受诸佛无上正等菩提。善现。由是因缘此菩萨乘诸善男子善女人等。堕声闻地或独觉地。不证无上正等菩提。

　　　　大般若波罗蜜多经卷第三百一十二



　　　　大般若波罗蜜多经卷第三百十三

　　　　三藏法师玄奘奉　诏译

　　初分众喻品第四十四之三

　　具寿善现复白佛言。世尊。云何住菩萨乘补特伽罗无方便善巧。佛言。善现。若菩萨乘补特伽罗。从初发心无方便善巧修行布施波罗蜜多。无方便善巧修行净戒波罗蜜多。无方便善巧修行安忍波罗蜜多。无方便善巧修行精进波罗蜜多。无方便善巧修行静虑波罗蜜多。无方便善巧修行般若波罗蜜多。善现。此菩萨乘补特伽罗修布施时作如是念。我能行施。彼受我所施。我施如是物。修净戒时作如是念。我能持戒。戒是我所持。我成就是戒。修安忍时作如是念。我能修忍。彼是我所忍。我成就是忍。修精进时作如是念。我能精进。我为此精进。我具是精进。修静虑时作如是念。我能修定。我为此修定。我成就是定。修般若时作如是念。我能修慧。我为此修慧。我成就是慧。复次善现。此菩萨乘补特伽罗。修布施时执有是布施。执由此布施。执布施为我所而生憍慢。修净戒时执有是净戒。执由此净戒。执净戒为我所而生憍慢。修安忍时执有是安忍。执由此安忍。执安忍为我所而生憍慢。修精进时执有是精进。执由此精进。执精进为我所而生憍慢。修静虑时执有是静虑。执由此静虑。执静虑为我所而生憍慢。修般若时执有是般若。执由此般若。执般若为我所而生憍慢。所以者何。布施波罗蜜多中无如是分别。亦不如彼所分别。何以故。非至此彼岸是布施波罗蜜多相故。净戒波罗蜜多中无如是分别。亦不如彼所分别。何以故。非至此彼岸是净戒波罗蜜多相故。安忍波罗蜜多中无如是分别。亦不如彼所分别。何以故。非至此彼岸是安忍波罗蜜多相故。精进波罗蜜多中无如是分别。亦不如彼所分别。何以故。非至此彼岸是精进波罗蜜多相故。静虑波罗蜜多中无如是分别。亦不如彼所分别。何以故。非至此彼岸是静虑波罗蜜多相故。般若波罗蜜多中无如是分别。亦不如彼所分别。何以故。非至此彼岸是般若波罗蜜多相故。善现。此菩萨乘补特伽罗。不知此岸彼岸相故。不能摄受布施波罗蜜多。不能摄受净戒安忍精进静虑般若波罗蜜多。不能摄受方便善巧。不能摄受内空。不能摄受外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不能摄受真如。不能摄受法界法性不虚妄性不变异性平等性离生性法定法住实际虚空界不思议界。不能摄受苦圣谛。不能摄受集灭道圣谛。不能摄受四静虑。不能摄受四无量四无色定。不能摄受八解脱。不能摄受八胜处九次第定十遍处。不能摄受四念住。不能摄受四正断四神足五根五力七等觉支八圣道支。不能摄受空解脱门。不能摄受无相无愿解脱门。不能摄受菩萨十地。不能摄受五眼。不能摄受六神通。不能摄受佛十力。不能摄受四无所畏四无碍解大慈大悲大喜大舍十八佛不共法。不能摄受无忘失法。不能摄受恒住舍性。不能摄受一切智。不能摄受道相智一切相智。不能摄受一切陀罗尼门。不能摄受一切三摩地门。不能摄受一切菩萨摩诃萨行。不能摄受诸佛无上正等菩提。善现。由是因缘此菩萨乘补特伽罗。堕声闻地或独觉地。不证无上正等菩提。如是善现。住菩萨乘诸善男子善女人等。由不摄受甚深般若波罗蜜多亦不摄受方便善巧故。退堕声闻及独觉地。不证无上正等菩提。
