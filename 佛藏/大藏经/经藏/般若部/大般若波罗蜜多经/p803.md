<!-- { "loadSidebar": true } -->
　　复次善现。若不退转位菩萨摩诃萨身心清净。非如常人身中恒为八万户虫之所侵食。所以者何。是诸菩萨善根增上出过世间。所受身形内外清净。故无虫类侵食其身。如如善根渐渐增益。如是如是身心转净。由此因缘是诸菩萨身心坚固犹若金刚。不为违缘之所侵恼。善现。若成就如是诸行状相。当知是为不退转菩萨摩诃萨。时具寿善现白佛言。世尊。是菩萨摩诃萨云何而得身心清净。佛言。善现。是菩萨摩诃萨如如善根渐渐增长。如是如是身心谄曲。由善根力所除遣故。穷未来际毕竟不起。由此而得身心清净。复次善现。是菩萨摩诃萨如如善根渐渐增长。如是如是身语意业。由善根力所磨莹故。远离一切浊秽邪曲。由此而得身心清净。身心净故超过声闻及独觉地。住菩萨位坚固不动。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。不重利养不徇名誉。于诸饮食衣服卧具房舍资财皆不贪染。虽受十二杜多功德而于其中都无所恃。善现。若成就如是诸行状相当知是为不退转菩萨摩诃萨。复次善现。若不退转位菩萨摩诃萨。常修布施波罗蜜多。悭贪之心毕竟不起。常修净戒波罗蜜多。犯戒之心毕竟不起。常修安忍波罗蜜多。忿恚之心毕竟不起。常修精进波罗蜜多。懈怠之心毕竟不起。常修静虑波罗蜜多。散乱之心毕竟不起。常修般若波罗蜜多。愚痴之心毕竟不起。由此嫉妒谄诳憍逸覆恼等心亦永不起。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。觉慧坚固能深悟入。听闻正法恭敬信受。随所听闻世出世法。皆能方便会入般若波罗蜜多甚深理趣。诸所造作世间事业。亦以般若波罗蜜多会入法性。不见一事出法性者。设有不与法性相应。亦能方便会入般若波罗蜜多甚深理趣。由此不见出法性者。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。设有恶魔现前化作八大地狱。复于一一大地狱中。化作多百菩萨多千菩萨多百千菩萨多俱胝菩萨多百俱胝菩萨多千俱胝菩萨多百千俱胝菩萨多百千俱胝那庾多菩萨。皆被猛焰交彻烧然。各受辛酸楚毒大苦。作是化已语不退转诸菩萨言。此诸菩萨皆受如来应正等觉不退转记。故生如是大地狱中。恒受如斯种种剧苦。汝等菩萨既受如来应正等觉不退转记。亦当堕此大地狱中受诸剧苦。佛授汝等大地狱中受极苦记。非授无上正等菩提不退转记。是故汝等应速弃舍大菩提心可得免脱大地狱苦。生于天上或生人中受诸富乐。善现。尔时不退转菩萨摩诃萨见闻此事。其心不动亦不惊疑。但作是念。受不退转记菩萨摩诃萨。若堕地狱傍生鬼界阿素洛中终无是处。何以故。不退转位菩萨。定无不善业故。亦无善业招苦果故。如来必无虚诳语故。诸佛所说皆为利乐一切有情。大慈悲心所流出故。所见闻者定是恶魔所作所说。善现。若成就如是诸行状相。当知是为不退转菩萨摩诃萨。复次善现。若不退转位菩萨摩诃萨。设有恶魔作沙门像来至其所。唱如是言。汝先所闻应修布施波罗蜜多究竟圆满。应修净戒安忍精进静虑般若波罗蜜多究竟圆满。当证无上正等菩提。如是所闻皆为邪说应疾弃舍。又汝先闻应于过去未来现在一切如来应正等觉及诸弟子从初发心乃至法住。其中所有功德善根。皆生随喜一切合集。与诸有情回向无上正等菩提。如是所闻亦为邪说应疾弃舍。若汝弃舍所闻邪法。我当教汝真实佛法。令汝修学速证无上正等菩提。汝先所闻非真佛语。是文颂者虚妄撰集。我之所说是真佛语。善现。若菩萨摩诃萨闻如是语心动惊疑。当知未得诸佛为授不退转记。彼于无上正等菩提犹未决定。善现。若菩萨摩诃萨闻如是语。其心不动亦不惊疑。但随无作无相无生法性而住。善现。是菩萨摩诃萨诸有所作。不信他语不随他教而修布施波罗蜜多。不随他教而修净戒安忍精进静虑般若波罗蜜多。不随他教而住内空。不随他教而住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。不随他教而住真如。不随他教而住法界法性不虚妄性不变异性平等性离生性法定法住实际虚空界不思议界。不随他教而修四念住。不随他教而修四正断四神足五根五力七等觉支八圣道支。不随他教而住苦圣谛。不随他教而住集灭道圣谛。不随他教而修四静虑。不随他教而修四无量四无色定。不随他教而修八解脱。不随他教而修八胜处九次第定十遍处。不随他教而修空解脱门。不随他教而修无相无愿解脱门。不随他教而修极喜地。不随他教而修离垢地发光地焰慧地极难胜地现前地远行地不动地善慧地法云地。不随他教而修五眼。不随他教而修六神通。不随他教而修三摩地门。不随他教而修陀罗尼门。不随他教而修佛十力。不随他教而修四无所畏四无碍解大慈大悲大喜大舍十八佛不共法。不随他教而修顺逆观十二支缘起。不随他教而知苦断集证灭修道。不随他教而起证预流果智。不随他教而起证一来不还阿罗汉果智。不随他教而起证独觉菩提智。不随他教而起入菩萨正性离生位智。不随他教而严净佛土。不随他教而成熟有情。不随他教而起菩萨神通。不随他教而修一切智。不随他教而修道相智一切相智。不随他教而断一切烦恼相续习气。不随他教而修无忘失法。不随他教而修恒住舍性。不随他教而自摄受圆满寿量。不随他教而转法轮。不随他教而护正法。不随他教而趣无上正等菩提。善现。如漏尽阿罗汉。诸有所作不信他语。现证法性无惑无疑。一切恶魔不能倾动。如是不退转菩萨摩诃萨。一切声闻独觉外道诸恶魔等。不能破坏折伏其心令于无上正等菩提而生退屈。善现。是菩萨摩诃萨决定已住不退转地。所有事业皆自思惟。非但信他而便起作。乃至如来应正等觉所有言教尚不信行。况信声闻独觉外道恶魔等语而有所作。是诸菩萨诸有所为。但信他行终无是处。何以故。善现。是菩萨摩诃萨不见有法可信行者。所以者何。善现。是菩萨摩诃萨不见色不见受想行识可信行者。亦不见色真如不见受想行识真如可信行者。善现。是菩萨摩诃萨不见眼处不见耳鼻舌身意处可信行者。亦不见眼处真如不见耳鼻舌身意处真如可信行者。善现。是菩萨摩诃萨不见色处不见声香味触法处可信行者。亦不见色处真如不见声香味触法处真如可信行者。善现。是菩萨摩诃萨不见眼界不见耳鼻舌身意界可信行者。亦不见眼界真如不见耳鼻舌身意界真如可信行者。善现。是菩萨摩诃萨不见色界不见声香味触法界可信行者。亦不见色界真如不见声香味触法界真如可信行者。善现。是菩萨摩诃萨不见眼识界不见耳鼻舌身意识界可信行者。亦不见眼识界真如不见耳鼻舌身意识界真如可信行者。善现。是菩萨摩诃萨不见眼触不见耳鼻舌身意触可信行者。亦不见眼触真如不见耳鼻舌身意触真如可信行者。善现。是菩萨摩诃萨不见眼触为缘所生诸受不见耳鼻舌身意触为缘所生诸受可信行者。亦不见眼触为缘所生诸受真如不见耳鼻舌身意触为缘所生诸受真如可信行者。善现。是菩萨摩诃萨不见地界不见水火风空识界可信行者。亦不见地界真如不见水火风空识界真如可信行者。善现。是菩萨摩诃萨不见无明不见行识名色六处触受爱取有生老死可信行者。亦不见无明真如不见行识名色六处触受爱取有生老死真如可信行者。善现。是菩萨摩诃萨不见布施波罗蜜多不见净戒安忍精进静虑般若波罗蜜多可信行者。亦不见布施波罗蜜多真如不见净戒安忍精进静虑般若波罗蜜多真如可信行者。善现。是菩萨摩诃萨不见内空不见外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空可信行者。亦不见内空真如不见外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空真如可信行者。善现。是菩萨摩诃萨不见真如不见法界法性不虚妄性不变异性平等性离生性法定法住实际虚空界不思议界可信行者。亦不见真如真如不见法界法性不虚妄性不变异性平等性离生性法定法住实际虚空界不思议界真如可信行者。善现。是菩萨摩诃萨不见四念住不见四正断四神足五根五力七等觉支八圣道支可信行者。亦不见四念住真如不见四正断四神足五根五力七等觉支八圣道支真如可信行者。善现。是菩萨摩诃萨不见苦圣谛不见集灭道圣谛可信行者。亦不见苦圣谛真如不见集灭道圣谛真如可信行者。善现。是菩萨摩诃萨不见四静虑不见四无量四无色定可信行者。亦不见四静虑真如不见四无量四无色定真如可信行者。善现。是菩萨摩诃萨不见八解脱不见八胜处九次第定十遍处可信行者。亦不见八解脱真如不见八胜处九次第定十遍处真如可信行者。善现。是菩萨摩诃萨不见空解脱门不见无相无愿解脱门可信行者。亦不见空解脱门真如不见无相无愿解脱门真如可信行者。善现。是菩萨摩诃萨不见五眼不见六神通可信行者。亦不见五眼真如不见六神通真如可信行者。善现。是菩萨摩诃萨不见三摩地门不见陀罗尼门可信行者。亦不见三摩地门真如不见陀罗尼门真如可信行者。善现。是菩萨摩诃萨不见佛十力不见四无所畏四无碍解大慈大悲大喜大舍十八佛不共法可信行者。亦不见佛十力真如不见四无所畏四无碍解大慈大悲大喜大舍十八佛不共法真如可信行者。善现。是菩萨摩诃萨不见预流果不见一来不还阿罗汉果可信行者。亦不见预流果真如不见一来不还阿罗汉果真如可信行者。善现。是菩萨摩诃萨不见独觉菩提可信行者。亦不见独觉菩提真如可信行者。善现。是菩萨摩诃萨不见一切智不见道相智一切相智可信行者。亦不见一切智真如不见道相智一切相智真如可信行者。善现。是菩萨摩诃萨不见异生地不见声闻地独觉地菩萨地如来地可信行者。亦不见异生地真如不见声闻地独觉地菩萨地如来地真如可信行者。善现。是菩萨摩诃萨不见诸佛无上正等菩提可信行者。亦不见诸佛无上正等菩提真如可信行者。善现。若成就如是诸行状相。当知是为不退转菩萨摩诃萨。
