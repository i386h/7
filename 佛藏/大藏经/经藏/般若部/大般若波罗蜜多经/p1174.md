<!-- { "loadSidebar": true } -->
　　复次善现。诸菩萨摩诃萨行深般若波罗蜜多时。能以离相无漏之心而修安忍。是菩萨摩诃萨从初发心乃至安坐妙菩提座。其中假使一切有情。各持种种刀杖瓦石竞来加害。是菩萨摩诃萨不起一念忿恨之心。尔时菩萨应修二忍。云何为二。一者应受一切有情骂辱加害不生忿恨伏嗔恚忍。二者应起无生法忍。是菩萨摩诃萨若遭种种恶言骂辱。或遭种种刀杖加害。应审思察谁能骂辱谁能加害。谁受骂辱。谁受加害。谁起忿恨。谁应忍受。复应审察一切法性皆毕竟空。法尚不可得况当有法性。尚无法性况有有情。如是观时若能骂辱。若所骂辱。若能加害。若所加害皆无所有。乃至分分割截身肢。其心安忍都无异念。于诸法性如实观察。复能证得无生法忍。云何名为无生法忍。谓令一切烦恼不生。微妙智慧常无间断。及观诸法毕竟不生。是故名为无生法忍。是菩萨摩诃萨安住如是二种忍中。速能修满布施波罗蜜多乃至般若波罗蜜多。速能修满四念住乃至八圣道支。速能修满四静虑四无量四无色定。速能修满八解脱乃至十遍处。速能修满空无相无愿解脱门。速能修满诸菩萨地。速能修满一切陀罗尼门三摩地门。速能修满五眼六神通。速能修满如来十力乃至十八佛不共法。速能修满无忘失法恒住舍性。速能修满一切智道相智一切相智。速能修满三十二大士相八十随好。是菩萨摩诃萨安住如是诸佛法已。于圣无漏出世不共一切声闻独觉神通皆得圆满。安住如是胜神通已。以净天眼恒见十方无边世界现在诸佛。安隐住持为诸有情宣说正法。乃至证得一切智智。起佛随念常无间断。以净天耳恒闻十方诸佛说法。闻已受持常不忘失。为诸有情如实宣说。以他心智能正测量诸佛世尊心心所法。亦能正知菩萨独觉及诸声闻心心所法。亦能正知余有情类心心所法。随其所应为说正法令生胜解。以宿住智知诸有情宿种善根种种差别。知已方便示现劝导赞励庆喜。令获殊胜利益安乐。以漏尽智随其所应。安立有情于三乘法。令得解脱生老病死。是菩萨摩诃萨行深般若波罗蜜多。成就殊胜方便善巧。严净佛土成熟有情。速能具足一切相智。证得无上正等菩提。转妙法轮度有情众。如是善现。诸菩萨摩诃萨行深般若波罗蜜多时。由离诸相无漏心力。能于无相无作法中。圆满安忍波罗蜜多。亦能圆满诸余功德。
