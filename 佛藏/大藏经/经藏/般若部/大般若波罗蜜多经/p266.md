<!-- { "loadSidebar": true } -->
　　尔时佛告天帝释言。如是如是。如汝所说。憍尸迦。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚甚多于彼无量无边不可思议不可称计。何以故。憍尸迦。由此般若波罗蜜多。一切布施净戒安忍精进静虑般若波罗蜜多而得生故。憍尸迦。由此般若波罗蜜多。一切内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空而得现故。憍尸迦。由此般若波罗蜜多。一切真如法界法性不虚妄性不变异性平等性离生性法定法住实际虚空界不思议界而得现故。憍尸迦。由此般若波罗蜜多。一切苦圣谛集圣谛灭圣谛道圣谛而得现故憍尸迦。由此般若波罗蜜多。一切四静虑四无量四无色定而得生故。憍尸迦。由此般若波罗蜜多。一切八解脱八胜处九次第定十遍处而得生故。憍尸迦。由此般若波罗蜜多。一切四念住四正断四神足五根五力七等觉支八圣道支而得生故。憍尸迦。由此般若波罗蜜多。一切空解脱门无相解脱门无愿解脱门而得生故。憍尸迦。由此般若波罗蜜多一切五眼六神通而得生故。憍尸迦。由此般若波罗蜜多。一切佛十力四无所畏四无碍解大慈大悲大喜大舍十八佛不共法而得生故。憍尸迦。由此般若波罗蜜多。一切无忘失法恒住舍性而得生故。憍尸迦。由此般若波罗蜜多。一切陀罗尼门一切三摩地门而得生故。憍尸迦。由此般若波罗蜜多。一切智道相智一切相智而得生故。憍尸迦。由此般若波罗蜜多。一切菩萨摩诃萨。成熟有情严净佛土而得成故。憍尸迦。由此般若波罗蜜多。一切声闻乘独觉乘无上乘而得生故。憍尸迦。由此般若波罗蜜多。一切预流向预流果一来向一来果不还向不还果阿罗汉向阿罗汉果而出现故。憍尸迦。由此般若波罗蜜多。一切独觉向独觉果而出现故。憍尸迦。由此般若波罗蜜多。一切菩萨摩诃萨从初发心乃至金刚喻定所有功德而出现故。憍尸迦。由此般若波罗蜜多。一切如来应正等觉所有无上正等菩提大般涅槃而出现故。憍尸迦。由此缘故。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。以前所造窣堵波福比此福聚。百分不及一。千分不及一。百千分不及一。俱胝分不及一。百俱胝分不及一。千俱胝分不及一。百千俱胝分不及一。百千俱胝那庾多分不及其一。数分算分计分喻分乃至邬波尼杀昙分亦不及一。何以故。憍尸迦。若此般若波罗蜜多在赡部洲人中住者。则此世间佛宝法宝苾刍僧宝皆住不灭。憍尸迦。若此般若波罗蜜多在赡部洲人中住者。世间常有十善业道。及施戒修善。知恩报恩。供养贤圣。憍尸迦。若此般若波罗蜜多在赡部洲人中住者。世间常有布施净戒安忍精进静虑般若波罗蜜多。憍尸迦。若此般若波罗蜜多在赡部洲人中住者。世间常有内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。憍尸迦。若此般若波罗蜜多在赡部洲人中住者。世间常有真如法界法性不虚妄性不变异性平等性离生性法定法住实际虚空界不思议界。憍尸迦若此般若波罗蜜多在赡部洲人中住者。世间常有苦圣谛集圣谛灭圣谛道圣谛。憍尸迦。若此般若波罗蜜多在赡部洲人中住者。世间常有四静虑四无量四无色定。憍尸迦。若此般若波罗蜜多在赡部洲人中住者。世间常有八解脱八胜处九次第定十遍处。憍尸迦。若此般若波罗蜜多在赡部洲人中住者。世间常有四念住四正断四神足五根五力七等觉支八圣道支。憍尸迦。若此般若波罗蜜多在赡部洲人中住者。世间常有空解脱门无相解脱门无愿解脱门。憍尸迦。若此般若波罗蜜多在赡部洲人中住者。世间常有五眼六神通。憍尸迦。若此般若波罗蜜多在赡部洲人中住者。世间常有佛十力四无所畏四无碍解大慈大悲大喜大舍十八佛不共法。憍尸迦。若此般若波罗蜜多在赡部洲人中住者。世间常有无忘失法恒住舍性。憍尸迦。若此般若波罗蜜多在赡部洲人中住者。世间常有一切陀罗尼门一切三摩地门。憍尸迦。若此般若波罗蜜多在赡部洲人中住者。世间常有一切智道相智一切相智。憍尸迦。若此般若波罗蜜多在赡部洲人中住者。世间常有刹帝利大族婆罗门大族长者大族居士大族。憍尸迦。若此般若波罗蜜多在赡部洲人中住者。世间常有四大王众天三十三天夜摩天睹史多天乐变化天他化自在天。憍尸迦。若此般若波罗蜜多在赡部洲人中住者。世间常有梵众天梵辅天梵会天大梵天。光天少光天无量光天极光净天。净天少净天无量净天遍净天广天少广天无量广天广果天。憍尸迦。若此般若波罗蜜多在赡部洲人中住者世间常有无繁天无热天善现天善见天色究竟天。憍尸迦。若此般若波罗蜜多在赡部洲人中住者。世间常有空无边处天识无边处天无所有处天非想非非想处天。憍尸迦。若此般若波罗蜜多在赡部洲人中住者。世间常有声闻乘独觉乘无上乘。憍尸迦。若此般若波罗蜜多在赡部洲人中住者。世间常有预流向预流果一来向一来果不还向不还果阿罗汉向阿罗汉果。憍尸迦。若此般若波罗蜜多在赡部洲人中住者。世间常有独觉向独觉果。憍尸迦。若此般若波罗蜜多在赡部洲人中住者。世间常有菩萨摩诃萨修菩萨行成熟有情严净佛土。憍尸迦。若此般若波罗蜜多在赡部洲人中住者。世间常有如来应正等觉。证得无上正等菩提。转妙法轮度无量众。

　　　　大般若波罗蜜多经卷第一百四



　　　　大般若波罗蜜多经卷第一百五

　　　　三藏法师玄奘奉　诏译

　　初分校量功德品第三十之三

　　尔时于此三千大千世界所有四大王众天三十三天夜摩天睹史多天乐变化天他化自在天。梵众天梵辅天梵会天大梵天。光天少光天无量光天极光净天。净天少净天无量净天遍净天广天少广天无量广天广果天。无繁天无热天善现天善见天色究竟天。同声共白天帝释言。大仙。应受如是般若波罗蜜多。大仙应持如是般若波罗蜜多。大仙。应读如是般若波罗蜜多。大仙。应诵如是般若波罗蜜多。大仙。应精勤修学如是般若波罗蜜多。大仙。应如理思惟如是般若波罗蜜多。大仙。应供养恭敬尊重赞叹如是般若波罗蜜多。何以故。大仙。若能受持读诵精勤修学如理思惟供养恭敬尊重赞叹如是般若波罗蜜多。则令一切恶法损减善法增益。大仙。若有受持读诵精勤修学如理思惟供养恭敬尊重赞叹如是般若波罗蜜多。则令一切天众增益。诸阿素洛朋党损减。大仙。若有受持读诵精勤修学如理思惟供养恭敬尊重赞叹如是般若波罗蜜多。则令一切佛眼不灭法眼不灭僧眼不灭。大仙。若有受持读诵精勤修学如理思惟供养恭敬尊重赞叹如是般若波罗蜜多。则令佛宝种不断法宝种不断僧宝种不断。大仙。当知由三宝种不断绝故。便有布施波罗蜜多净戒安忍精进静虑般若波罗蜜多出现于世。大仙。当知由三宝种不断绝故。便有内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空出现于世。大仙。当知由三宝种不断绝故。便有真如法界法性不虚妄性不变异性平等性离生性法定法住实际虚空界不思议界出现于世。大仙。当知由三宝种不断绝故。便有苦圣谛集灭道圣谛出现于世。大仙。当知由三宝种不断绝故。便有四静虑四无量四无色定出现于世。大仙。当知由三宝种不断绝故。便有八解脱八胜处九次第定十遍处出现于世。大仙。当知由三宝种不断绝故。便有四念住四正断四神足五根五力七等觉支八圣道支出现于世。大仙。当知由三宝种不断绝故。便有空解脱门无相无愿解脱门出现于世。大仙。当知由三宝种不断绝故。便有五眼六神通出现于世。大仙。当知由三宝种不断绝故。便有佛十力四无所畏四无碍解大慈大悲大喜大舍十八佛不共法出现于世。大仙当知由三宝种不断绝故。便有无忘失法恒住舍性出现于世。大仙。当知由三宝种不断绝故。便有一切陀罗尼门一切三摩地门出现于世。大仙。当知由三宝种不断绝故。便有一切智道相智一切相智出现于世。大仙当知由三宝种不断绝故。便有声闻乘独觉乘无上乘出现于世。大仙。当知由三宝种不断绝故。便有预流一来不还阿罗汉出现于世。大仙。当知由三宝种不断绝故。便有预流向预流果一来向一来果不还向不还果阿罗汉向阿罗汉果出现于世。大仙。当知由三宝种不断绝故。便有独觉及独觉向独觉果出现于世。大仙。当知由三宝种不断绝故。便有菩萨摩诃萨三藐三佛陀出现于世。大仙。当知由三宝种不断绝故。便有菩萨摩诃萨及菩萨摩诃萨十地等法出现于世。大仙。当知由三宝种不断绝故。便有如来应正等觉及阿耨多罗三藐三菩提出现于世。是故大仙。汝应受持读诵精勤修学如理思惟供养恭敬尊重赞叹如是般若波罗蜜多。
