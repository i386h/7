<!-- { "loadSidebar": true } -->
　　尔时世尊告舍利子。汝能如是安住妙智。谓如实知如是菩萨取著净戒有所毁犯。如是菩萨不取著戒无所毁犯。时舍利子便白佛言。我信如来应正等觉所说妙法起如是智。非我自能作如是说。如我解佛所说义者。诸菩萨众若暂起心。欣赞声闻或独觉地。应知毁犯菩萨净戒。诸菩萨众若暂起心。厌毁声闻或独觉地。应知毁犯菩萨净戒。所以者何。若诸菩萨欣赞声闻或独觉地。便于彼地心生爱著。不能趣求一切智智。于菩萨戒有所毁犯。若诸菩萨厌毁声闻或独觉地。便于彼地心生轻蔑。即障所求一切智智。于菩萨戒有所毁犯。是故菩萨于二乘地。不应欣赞亦不厌毁。若诸菩萨于二乘地。心不恭敬或生爱著。当知皆是行于非处。若诸菩萨行于非处。应知名为犯戒菩萨。亦名取著净戒相者。不能证得一切智智。是故菩萨于二乘地。但应远离不应赞毁。若诸菩萨于二乘地不远离者。定不能得所求无上正等菩提。复次世尊。若诸菩萨缘五欲境起味著心。虽复名为非理作意。而不甚碍无上菩提。所以者何。非理作意堕烦恼数。由彼烦恼令诸菩萨受彼彼生。若时若时诸菩萨众于彼彼趣受彼彼身。尔时尔时布施净戒安忍精进静虑般若波罗蜜多。及余无量无边佛法渐学圆满。若时若时布施净戒安忍精进静虑般若波罗蜜多。及余无量无边佛法渐学圆满。尔时尔时是诸菩萨。渐得邻近一切智智。是故世尊。我谓烦恼于诸菩萨有大恩德。谓能随顺一切智智。若诸菩萨能观烦恼能助引发一切智智。于菩萨众有大恩德。是诸菩萨应知已证于一切事方便善巧。如是菩萨应知安住菩萨净戒波罗蜜多。应知如是诸菩萨众。于菩萨戒无所毁犯。亦不取著菩萨净戒。尔时佛赞舍利子言。善哉善哉。如是如是汝能善说。诸菩萨众有于净戒有所取著有所毁犯。有于净戒无所取著无所毁犯。汝显如来是实语者是法语者是善记说法随法者。又舍利子。若菩萨摩诃萨安住净戒波罗蜜多作是思惟。十方无量无边世界无量有情。由我所住菩萨净戒波罗蜜多增上威力。无净戒者皆得净戒。有恶戒者皆得远离。由我所学菩萨净戒波罗蜜多增上威力。摄受如是诸有情类。皆得殊胜利益安乐。是菩萨摩诃萨当知成就方便善巧。若时若时以自净戒波罗蜜多。回施无量无边世界无量有情。尔时尔时所住净戒波罗蜜多渐次增长。若时若时所住净戒波罗蜜多渐次增长。尔时尔时复能摄受无量净戒波罗蜜多。若时若时复能摄受无量净戒波罗蜜多。尔时尔时复能摄受无量无数微妙佛法。由斯疾得一切智智。又舍利子。若菩萨摩诃萨安住净戒波罗蜜多作是思惟。十方无量无边世界无量有情。由我所住菩萨净戒波罗蜜多增上威力。未发无上菩提心者皆能发心。已发无上菩提心者皆永不退。若于无上正等觉心已不退者。速能圆满一切智智。是菩萨摩诃萨方便善巧。缘诸菩萨回施净戒波罗蜜多。若时若时回施净戒波罗蜜多。尔时尔时能不远离一切智心。若时若时能不远离一切智心。尔时尔时渐次邻近一切智智。是菩萨摩诃萨由此善根增上威力。复能摄受无量净戒波罗蜜多令渐增广。亦能摄受无量无数微妙佛法令渐圆满。又舍利子。若菩萨摩诃萨安住净戒波罗蜜多。以自所住菩萨净戒波罗蜜多。施一菩萨所获福聚。胜施殑伽沙数世界犯戒有情皆令圆满受持净戒。若菩萨摩诃萨安住净戒波罗蜜多。以自所住菩萨净戒波罗蜜多。回施十方诸有情类。令住净戒远离毁犯所获福聚无量无边。有菩萨摩诃萨安住净戒波罗蜜多。以自所住菩萨净戒波罗蜜多。施一菩萨所获福聚。于前菩萨所获福聚。百倍为胜千倍为胜。乃至邬波尼杀昙倍亦复为胜。何以故。舍利子。是菩萨摩诃萨以自所住菩萨净戒波罗蜜多。施一菩萨令其摄受一切智智。亦令任持一切智智。此一菩萨既能摄受一切智智。复能任持一切智智。则能摄受任持无量无边世界无量有情。皆令安住所有净戒。离诸毁犯如是展转多所饶益。譬如大舍一柱十间。无量众生于中止住。共相嬉戏欢娱受乐。有暴恶人欲伐其柱。时有善士告恶人言。今此舍中多诸族类。共相嬉戏欢娱受乐。若伐此柱其舍崩摧。损害此中无量生命。如是善士为欲利乐其中止住无量有情。遮彼恶人不令伐柱。时有男子赞善士言。善哉善哉。汝今已施无量生类寿命安乐。如是菩萨欲证无上正等菩提。应以大乘布施净戒安忍精进静虑般若波罗蜜多及余无量无边佛法。教诫教授令证无上正等菩提。与诸有情作大饶益。若以独觉及声闻乘功德善根教诫教授。便障无量无边有情阿罗汉等殊胜功德。若有菩萨欲证无上正等菩提。能以大乘布施净戒安忍精进静虑般若波罗蜜多及余无量无边佛法教诫教授。令其摄受一切智智。亦令任持一切智智。既令摄受一切智智。亦令任持一切智智。即施无量无边有情阿罗汉等殊胜功德。如是菩萨欲证无上正等菩提。能以大乘布施净戒安忍精进静虑般若波罗蜜多及余无量无边佛法教诫教授。即为教诫教授无量无边有情。令行种种安乐妙行。如是菩萨安住净戒波罗蜜多作是思惟。由我所住菩萨净戒波罗蜜多。愿诸有情皆具净戒远离毁犯。愿以如是回施善根。一切有情皆得正念。由正念故皆生喜乐。彼诸有情闻此语已。心离毁犯受持净戒。复有菩萨。安住净戒波罗蜜多。能起一心以所住戒施一菩萨。于前功德百倍为胜。千倍为胜。乃至邬波尼杀昙倍亦复为胜。如是菩萨若时若时为有情故。以所住戒回施菩萨。尔时尔时菩萨净戒波罗蜜多渐次增长。疾能证得一切智智。如是菩萨安住净戒波罗蜜多。回施有情所获福聚种种差别。
