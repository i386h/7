<!-- { "loadSidebar": true } -->
　　世尊。若菩萨摩诃萨修一切陀罗尼门时。善修般若波罗蜜多故。不得一切陀罗尼门。不得修一切陀罗尼门者。是菩萨摩诃萨依般若波罗蜜多修一切陀罗尼门故。能调伏高心。亦能回向一切智智。若菩萨摩诃萨修一切三摩地门时。善修般若波罗蜜多故。不得一切三摩地门。不得修一切三摩地门者。是菩萨摩诃萨依般若波罗蜜多修一切三摩地门故。能调伏高心。亦能回向一切智智。世尊。若菩萨摩诃萨修一切智时。善修般若波罗蜜多故。不得一切智。不得修一切智者。是菩萨摩诃萨依般若波罗蜜多修一切智故。能调伏高心。亦能回向一切智智。若菩萨摩诃萨修道相智一切相智时。善修般若波罗蜜多故。不得道相智一切相智。不得修道相智一切相智者。是菩萨摩诃萨依般若波罗蜜多修道相智一切相智故。能调伏高心。亦能回向一切智智。世尊。若菩萨摩诃萨成熟有情时。善修般若波罗蜜多故。不得成熟有情。不得成熟有情者。是菩萨摩诃萨依般若波罗蜜多成熟有情故。能调伏高心。亦能回向一切智智。若菩萨摩诃萨严净佛土时。善修般若波罗蜜多故。不得严净佛土。不得严净佛土者。是菩萨摩诃萨依般若波罗蜜多严净佛土故。能调伏高心。亦能回向一切智智。世尊。如是菩萨摩诃萨依出世间般若波罗蜜多修善法故。能如实调伏高心。亦能如实回向一切智智。是故我说如是般若波罗蜜多甚为希有。调伏菩萨令不高心。而能回向一切智智。
　　尔时佛告天帝释言。憍尸迦。若善男子善女人等能于如是甚深般若波罗蜜多。至心听闻受持读诵。精勤修学如理思惟。书写解说广令流布。是善男子善女人等身常安隐心恒喜乐。不为一切灾横侵恼。复次憍尸迦。若善男子善女人等于此般若波罗蜜多受持读诵。亲近供养如理思惟。书写解说广令流布。是善男子善女人等若随军旅交阵战时。至心念诵如是般若波罗蜜多。不为刀杖之所伤杀。所对怨敌皆起慈心。设欲中伤自然退败。丧命军旅终无是处。何以故。憍尸迦。是善男子善女人等不离一切智智心。以无所得为方便。长夜修习六波罗蜜多。自除贪欲刀杖。亦能除他贪欲刀杖。自除嗔恚刀杖。亦能除他嗔恚刀杖。自除愚痴刀杖。亦能除他愚痴刀杖。自除恶见刀杖。亦能除他恶见刀杖。自除缠垢刀杖。亦能除他缠垢刀杖。自除随眠刀杖。亦能除他随眠刀杖。自除恶业刀杖。亦能除他恶业刀杖。憍尸迦。由此缘故。是善男子善女人等设入军阵不为刀杖之所伤杀。所对怨敌皆起慈心。设欲中伤自然退败。丧命军旅终无是处。
　　复次憍尸迦。若善男子善女人等不离一切智智心。以无所得为方便。常于如是甚深般若波罗蜜多。至心听闻恭敬供养。尊重赞叹受持读诵。如理思惟精勤修学。书写解说广令流布。是善男子善女人等一切毒药蛊道鬼魅。厌祷咒术皆不能害。水不能溺火不能烧。刀杖恶兽怨贼恶神众邪魍魉不能伤害。何以故。憍尸迦。如是般若波罗蜜多是大神咒。如是般若波罗蜜多是大明咒。如是般若波罗蜜多是无上咒。如是般若波罗蜜多是无等等咒。如是般若波罗蜜多是一切咒王。最上最妙无能及者。具大威力能伏一切。不为一切之所降伏。是善男子善女人等精勤修学如是咒王。不为自害不为害他不为俱害。所以者何。是善男子善女人等学此般若波罗蜜多。了自他俱皆不可得。憍尸迦。是善男子善女人等学此般若波罗蜜多大咒王时。不得我。不得有情。不得命者。不得生者。不得养者。不得士夫。不得补特伽罗。不得意生。不得儒童。不得作者。不得受者。不得知者。不得见者。由于我等无所得故。不为自害不为害他不为俱害。
　　憍尸迦。是善男子善女人等学此般若波罗蜜多大咒王时。不得色。不得受想行识。于色蕴等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得眼处。不得耳鼻舌身意处。于眼处等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得色处。不得声香味触法处。于色处等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得眼界。不得色界眼识界及眼触眼触为缘所生诸受。于眼界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得耳界。不得声界耳识界及耳触耳触为缘所生诸受。于耳界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得鼻界。不得香界鼻识界及鼻触鼻触为缘所生诸受。于鼻界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得舌界。不得味界舌识界及舌触舌触为缘所生诸受。于舌界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得身界。不得触界身识界及身触身触为缘所生诸受。于身界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得意界。不得法界意识界及意触意触为缘所生诸受。于意界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得地界。不得水火风空识界。于地界等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得苦圣谛。不得集灭道圣谛。于苦圣谛等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得无明。不得行识名色六处触受爱取有生老死愁叹苦忧恼。于无明等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得内空。不得外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。于内空等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得真如。不得法界法性不虚妄性不变异性平等性离生性法定法住实际虚空界不思议界。于真如等无所得故。不为自害不为害他不为俱害。

　　　　大般若波罗蜜多经卷第一百二



　　　　大般若波罗蜜多经卷第一百三

　　　　三藏法师玄奘奉　诏译

　　初分摄受品第二十九之五

　　憍尸迦。是善男子善女人等学此般若波罗蜜多大咒王时。不得布施波罗蜜多。不得净戒安忍精进静虑般若波罗蜜多。于布施波罗蜜多等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得四静虑。不得四无量四无色定。于四静虑等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得八解脱。不得八胜处九次第定十遍处。于八解脱等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得四念住。不得四正断四神足五根五力七等觉支。八圣道支。于四念住等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得空解脱门。不得无相无愿解脱门。于空解脱门等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得五眼。不得六神通。于五眼等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得佛十力。不得四无所畏四无碍解大慈大悲大喜大舍十八佛不共法。于佛十力等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得无忘失法。不得恒住舍性。于无忘失法等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得一切智不得道相智一切相智。于一切智等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得一切陀罗尼门。不得一切三摩地门。于一切陀罗尼门等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得预流。不得一来不还阿罗汉。于预流等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得预流向预流果。不得一来向一来果不还向不还果阿罗汉向阿罗汉果。于预流向预流果等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得独觉。不得独觉向独觉果。于独觉等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得菩萨摩诃萨。不得三藐三佛陀。于菩萨摩诃萨等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得菩萨摩诃萨法。不得无上正等菩提。于菩萨摩诃萨法等无所得故。不为自害不为害他不为俱害。憍尸迦。是善男子善女人等学此般若波罗蜜多大咒王时。不得声闻乘。不得独觉乘无上乘。于声闻乘等无所得故。不为自害不为害他不为俱害。
　　憍尸迦。是善男子善女人等学此般若波罗蜜多大咒王时。于我及法虽无所得。而证无上正等菩提。观诸有情心行差别。随宜为转无上法轮。令如说行皆获饶益。何以故。过去菩萨摩诃萨众于此般若波罗蜜多大神咒王。精勤修学已证无上正等菩提。转妙法轮度无量众。未来菩萨摩诃萨众于此般若波罗蜜多大神咒王。精勤修学当证无上正等菩提。转妙法轮度无量众。现在十方无边世界有诸菩萨摩诃萨众于此般若波罗蜜多大神咒王。精勤修学现证无上正等菩提。转妙法轮度无量众。
