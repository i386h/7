<!-- { "loadSidebar": true } -->
　　佛言。憍尸迦。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚。甚多于彼无量无边。佛告憍尸迦。置小千界。复有善男子善女人等。于诸如来般涅槃后。为供养佛设利罗故。以妙七宝起窣堵波。种种珍奇间杂严饰。其量高大一逾缮那广减高半。满中千界中无空隙。复以种种天妙花鬘涂散等香衣服璎珞宝幢幡盖众妙珍奇伎乐灯明。尽其形寿供养恭敬尊重赞叹。于汝意云何。是善男子善女人等。由此因缘所生福聚宁为多不。天帝释言。甚多世尊。甚多善逝。佛言。憍尸迦。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚。甚多于彼无量无边。佛告憍尸迦。置中千界。复有善男子善女人等。于诸如来般涅槃后。为供养佛设利罗故。以妙七宝起窣堵波。种种珍奇间杂严饰。其量高大一逾缮那广减高半。遍满三千大千世界中无空隙。复以种种天妙花鬘涂散等香衣服璎珞宝幢幡盖众妙珍奇伎乐灯明。尽其形寿供养恭敬尊重赞叹。于汝意云何。是善男子善女人等。由此因缘所生福聚宁为多不。天帝释言。甚多世尊。甚多善逝。佛言。憍尸迦。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚。甚多于彼无量无边。佛告憍尸迦。置一三千大千世界。设复三千大千世界诸有情类。各于如来般涅槃后。为供养佛设利罗故。以妙七宝起窣堵波。种种珍奇间杂严饰。其量高大一逾缮那广减高半。各满三千大千世界中无空隙。复以种种天妙花鬘涂散等香衣服璎珞宝幢幡盖众妙珍奇伎乐灯明。尽其形寿供养恭敬尊重赞叹。于汝意云何。如是三千大千世界诸有情类。由此因缘所生福聚宁为多不。天帝释言。甚多世尊。甚多善逝。佛言。憍尸迦。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖。众妙珍奇伎乐灯明而为供养。是善男子善女人等。由此因缘所生福聚。甚多于彼无量无边。
　　时天帝释复白佛言。如是如是。诚如圣教。若善男子善女人等。供养恭敬尊重赞叹如是般若波罗蜜多。是善男子善女人等。当知则为供养恭敬尊重赞叹过去未来现在诸佛世尊。假使十方各如殑伽沙等世界一切有情。各于如来般涅槃后。为供养佛设利罗故。以妙七宝起窣堵波。种种珍奇间杂严饰。其量高大一逾缮那广减高半。各满三千大千世界中无空隙。复以种种天妙花鬘涂散等香衣服璎珞宝幢幡盖众妙珍奇伎乐灯明。若经一劫或一劫余。供养恭敬尊重赞叹。世尊。是诸有情由此因缘所生福聚宁为多不。佛言。甚多。天帝释言。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚。甚多于彼无量无边不可思议不可称计。何以故。世尊。由此般若波罗蜜多。总能摄藏一切善法。所谓十善业道。若四静虑四无量四无色定。若八解脱八胜处九次第定十遍处。若四念住四正断四神足五根五力七等觉支八圣道支。若空解脱门无相解脱门无愿解脱门。若苦圣谛集圣谛灭圣谛道圣谛。若佛五眼若六神通。若布施波罗蜜多。净戒波罗蜜多。安忍波罗蜜多。精进波罗蜜多。静虑波罗蜜多。般若波罗蜜多。若内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如法界法性不虚妄性不变异性平等性离生性法定法住实际虚空界不思议界。若一切陀罗尼门一切三摩地门。若佛十力四无所畏四无碍解大慈大悲大喜大舍十八佛不共法。若无忘失法恒住舍性。若一切智道相智一切相智。若余无量无边佛法。皆摄入此甚深般若波罗蜜多。世尊。如是甚深般若波罗蜜多。是诸如来应正等觉真实法印。亦是一切声闻独觉真实法印。世尊。一切如来应正等觉。皆于如是甚深般若波罗蜜多。常勤学故已证无上正等菩提。当证无上正等菩提。现证无上正等菩提。世尊。一切声闻独觉皆于如是甚深般若波罗蜜多。常勤学故已到彼岸。当到彼岸。现到彼岸。世尊。由此因缘。若善男子善女人等。不离一切智智心。以无所得为方便。于此般若波罗蜜多。至心听闻受持读诵。精勤修学如理思惟。广为有情宣说流布。或有书写种种庄严供养恭敬尊重赞叹。复以种种上妙花鬘涂散等香衣服璎珞宝幢幡盖众妙珍奇伎乐灯明而为供养。是善男子善女人等。由此因缘所生福聚。甚多于彼无量无边不可思议不可称计。
