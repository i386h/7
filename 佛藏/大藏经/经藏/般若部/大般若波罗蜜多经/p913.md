<!-- { "loadSidebar": true } -->
　　尔时具寿善现白佛言。世尊。若一切法皆无自性。亦无戏论而可得者。菩萨摩诃萨用何等道得入菩萨正性离生。为用声闻道。为用独觉道。为用佛道耶。佛言。善现。菩萨摩诃萨非用声闻道。非用独觉道。非用佛道。得入菩萨正性离生。然诸菩萨摩诃萨。于一切道先遍学已。用菩萨道而入菩萨正性离生。善现。如第八者。先学诸道后用自道。乃能证入正性离生。乃至未起无学果道。犹未证得阿罗汉果。菩萨摩诃萨亦复如是。于一切道先遍学已。用菩萨道得入菩萨正性离生。乃至未起金刚喻定。犹未能得一切智智。若起此定以一刹那相应妙慧。乃能证得一切智智具寿善现复白佛言。世尊。若菩萨摩诃萨为欲圆满一切相智。于一切道先遍学已。用菩萨道而入菩萨正性离生位者。世尊。岂不第八道异。预流果道异。一来向道异。一来果道异。不还向道异。不还果道异。阿罗汉向道异。阿罗汉果道异。独觉道异。如来道异。世尊。如是诸道既各有异。诸菩萨摩诃萨为欲圆满一切相智。于一切道要遍学已。方入菩萨正性离生。是菩萨摩诃萨若起第八道时应成第八。若起具见道时应成预流果。若起进修道时应成一来向。或成一来果。或成不还向。或成不还果。或成阿罗汉向。若起无学道时应成阿罗汉果。若起独觉道时应成独觉菩提。世尊。若菩萨摩诃萨成第八已能入菩萨正性离生。无有是处。不入菩萨正性离生而能证得一切智智。亦无是处。世尊。若菩萨摩诃萨成预流果。或成一来向。或成一来果。或成不还向。或成不还果。或成阿罗汉向。或成阿罗汉果。或成独觉菩提已。能入菩萨正性离生。无有是处。不入菩萨正性离生而能证得一切智智。亦无是处。世尊。云何令我如实了知诸菩萨摩诃萨于一切道要遍学已方入菩萨正性离生而不违理。佛言。善现。如是如是如汝所说。若菩萨摩诃萨成第八已能入菩萨正性离生。无有是处。不入菩萨正性离生而能证得一切智智。亦无是处。若菩萨摩诃萨成预流果。或成一来向。或成一来果。或成不还向。或成不还果。或成阿罗汉向或成阿罗汉果。或成独觉菩提已能入菩萨正性离生。无有是处。不入菩萨正性离生而能证得一切智智。亦无是处。然诸菩萨摩诃萨于一切道要遍学已方入菩萨正性离生。亦不违理。谓诸菩萨摩诃萨从初发心勇猛正勤修行布施净戒安忍精进静虑般若波罗蜜多。以胜智见超过八地。何等为八。谓净观地种性地第八地见地薄地离欲地已办地独觉地。是菩萨摩诃萨虽于如是所说八地皆遍修学。而能以胜智见超过。用道相智而入菩萨正性离生。既入菩萨正性离生位已。复用一切相智永断一切习气相续入如来地。尔乃成就一切智智。善现。是菩萨摩诃萨所学第八若智若断皆是菩萨摩诃萨忍。是菩萨摩诃萨所学预流若智若断。及一来不还阿罗汉独觉若智若断。亦是菩萨摩诃萨忍。善现。是菩萨摩诃萨遍学声闻及独觉等诸所有道。得圆满已用道相智趣入菩萨正性离生。既入菩萨正性离生位已。复用一切相智永断一切习气相续入如来地。方得成就一切智智。如是善现。菩萨摩诃萨于一切道皆遍修学。得圆满已方证无上正等菩提。既证无上正等菩提。以果饶益诸有情类尔时具寿善现白佛言。世尊。如佛所说一切道相。若声闻道。若独觉道。若诸佛道。于佛道中。诸菩萨摩诃萨。云何当起道相智道。佛言。善现。诸菩萨摩诃萨应起一切净道相智。世尊。云何菩萨摩诃萨当起一切净道相智。善现。若诸行状相能显发起净道相智。是菩萨摩诃萨。遍于如是诸行状相皆现等觉。现等觉已如实为他宣说开示施设建立。令诸有情得无倒解。如应趣向利益安乐。善现。是菩萨摩诃萨应于一切音声语言皆得善巧。用此善巧音声语言。遍为三千大千世界诸有情类宣说正法。令知所闻皆如谷响。虽有解了而无执著。善现。是菩萨摩诃萨由此因缘。应学圆满诸道相智。既学圆满道相智已。应如实知一切有情随眠意乐种种差别。应如实知地狱有情有地狱道地狱因果。知已方便遮障彼道及彼因果。应如实知傍生有情有傍生道傍生因果。知已方便遮障彼道及彼因果。应如实知鬼界有情有鬼界道鬼界因果。知已方便遮障彼道及彼因果。应如实知诸龙药叉阿素洛紧捺洛健达缚揭路茶具霍迦遮鲁拏莫呼洛伽持咒神等各有彼道有彼因果。知已方便遮障彼道及彼因果。应如实知人道因果。应如实知四大王众天三十三天夜摩天睹史多天乐变化天他化自在天诸道因果。应如实知梵众天梵辅天梵会天大梵天诸道因果。应如实知光天少光天无量光天极光净天诸道因果。应如实知净天少净天无量净天遍净天诸道因果。应如实知广天少广天无量广天广果天诸道因果。应如实知无想天诸道因果。应如实知无烦天无热天善现天善见天色究竟天诸道因果。应如实知空无边处天识无边处天无所有处天非想非非想处天诸道因果。知已方便随其所应。遮障彼道及彼因果。或劝摄受修证善法。应如实知四念住四正断四神足五根五力七等觉支八圣道支及彼因果。应如实知空解脱门无相解脱门无愿解脱门及彼因果。应如实知苦集灭道圣谛及彼因果。应如实知四静虑四无量四无色定及彼因果。应如实知八解脱八胜处九次第定十遍处及彼因果。应如实知布施净戒安忍精进静虑般若波罗蜜多及彼因果。应如实知内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空及彼因果。应如实知真如法界法性不虚妄性不变异性平等性离生性法定法住实际虚空界不思议界及彼因果。应如实知一切三摩地门一切陀罗尼门及彼因果。应如实知五眼六神通及彼因果。应如实知菩萨十地及彼因果。应如实知佛十力四无所畏四无碍解十八佛不共法及彼因果。应如实知大慈大悲大喜大舍及彼因果。应如实知无忘失法恒住舍性及彼因果。应如实知一切智道相智一切相智及彼因果。应如实知诸声闻道诸独觉道诸菩萨道及彼因果。善现。是菩萨摩诃萨以如是道安立有情。若有情类应得预流果者。以预流果法而安立之。应得一来果者。以一来果法而安立之。应得不还果者。以不还果法而安立之。应得阿罗汉果者。以阿罗汉果法而安立之。应得独觉菩提者。以独觉菩提法而安立之。应得无上正等菩提者。以无上正等菩提法而安立之。善现。是名菩萨摩诃萨所应发起诸道相智。菩萨摩诃萨修学如是道相智已。于诸有情种种界性种种随眠种种意乐皆善悟入。既悟入已随其所宜为说正法。皆令获得利益安乐无空过者。何以故。善现。是菩萨摩诃萨善达有情诸根胜劣。如实了知诸有情类往还生死心心所法趣向差别。善现。诸菩萨摩诃萨应行如是诸道般若波罗蜜多。何以故。善现。一切声闻所应学道。一切独觉所应学道。一切菩萨摩诃萨所应学道。如是一切菩提分法。皆为般若波罗蜜多所摄受故。

　　　　大般若波罗蜜多经卷第三百六十九



　　　　大般若波罗蜜多经卷第三百十

　　　　三藏法师玄奘奉　诏译

　　初分遍学道品第六十四之五

　　尔时具寿善现白佛言。世尊。若一切种菩提分法及诸菩提。如是一切皆非相应非不相应。无合无散无色无见。无对一相所谓无相。云何如是菩提分法能取菩提。世尊。皆非相应非不相应。无合无散无色无见。无对一相谓无相法。能于余法有取有舍。世尊。譬如虚空于一切法无取无舍。自相空故。诸法亦尔自相皆空。非于余法有取有舍。云何可说菩提分法能取菩提。佛言。善现。如是如是如汝所说。以一切法自相皆空无取无舍。然诸有情于一切法自相空义不能解了。哀愍彼故方便宣说菩提分法能取菩提。复次善现。若色若受想行识。若眼处若耳鼻舌身意处。若色处若声香味触法处。若眼界若耳鼻舌身意界。若色界若声香味触法界。若眼识界若耳鼻舌身意识界。若眼触若耳鼻舌身意触。若眼触为缘所生诸受若耳鼻舌身意触为缘所生诸受。若地界若水火风空识界。若无明若行识名色六处触受爱取有生老死愁叹苦忧恼。若布施波罗蜜多若净戒安忍精进静虑般若波罗蜜多。若内空若外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。若真如若法界法性不虚妄性不变异性平等性离生性法定法住实际虚空界不思议界。若初静虑若第二第三第四静虑。若慈无量若悲喜舍无量。若空无边处若识无边处无所有处非想非非想处。若四念住若四正断四神足五根五力七等觉支八圣道支。若苦圣谛若集灭道圣谛。若空解脱门若无相无愿解脱门。若八解脱若八胜处九次第定十遍处。若一切三摩地门若一切陀罗尼门。若极喜地若离垢地发光地焰慧地极难胜地现前地远行地不动地善慧地法云地。若五眼若六神通。若佛十力若四无所畏四无碍解十八佛不共法。若大慈若大悲大喜大舍。若无忘失法若恒住舍性。若一切智若道相智一切相智。若预流果若一来不还阿罗汉果独觉菩提。若一切菩萨摩诃萨行。若永断一切习气相续诸佛无上正等菩提。若有为界若无为界。如是等一切法。于此圣法毗奈耶中。皆非相应非不相应。无合无散无色无见。无对一相所谓无相。佛为饶益诸有情类令得正解入法实相。以世俗说非以胜义。善现。诸菩萨摩诃萨于如是一切法应学智见。学智见已如实通达如是诸法应可摄受。如是诸法不应摄受。世尊。菩萨摩诃萨于何等法学智见已如实通达不应摄受。于何等法学智见已如实通达应可摄受。善现。菩萨摩诃萨于诸声闻独觉地法。学智见已如实通达不应摄受。于一切智智相应诸法。学智见已如实通达一切种相应可摄受。善现。菩萨摩诃萨于此圣法毗奈耶中。应如是学甚深般若波罗蜜多。
