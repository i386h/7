<!-- { "loadSidebar": true } -->
　　复次憍尸迦。若善男子善女人等。于此般若波罗蜜多受持读诵精勤修学如理思惟。书写解说广令流布。是善男子善女人等。现法后法功德胜利。汝应谛听极善作意。吾当为汝分别解说。天帝释言。唯然大圣。愿时为说。我等乐闻。佛言。憍尸迦。若有种种外道梵志。若诸恶魔及魔眷属。若余暴恶增上慢者。于此菩萨摩诃萨所。欲为仇隙凌辱违害。彼适兴心速遭殃祸。自当殄灭不果所愿。何以故。憍尸迦。是菩萨摩诃萨以应一切智智心。用无所得为方便。长夜修行布施净戒安忍精进静虑般若波罗蜜多。以大悲愿而为上首。若诸有情为悭贪故长夜斗诤。是菩萨摩诃萨于内外法一切悉舍。方便令彼安住布施波罗蜜多。若诸有情长夜破戒。是菩萨摩诃萨于内外法一切悉舍。方便令彼安住净戒波罗蜜多。若诸有情长夜忿恚。是菩萨摩诃萨于内外法一切悉舍。方便令彼安住安忍波罗蜜多。若诸有情长夜懈怠。是菩萨摩诃萨于内外法一切悉舍。方便令彼安住精进波罗蜜多。若诸有情长夜心乱。是菩萨摩诃萨于内外法一切悉舍。方便令彼安住静虑波罗蜜多。若诸有情长夜愚痴。是菩萨摩诃萨于内外法一切悉舍。方便令彼安住般若波罗蜜多。若诸有情流转生死。长夜恒为贪嗔痴等随眠缠垢之所扰乱。是菩萨摩诃萨能以种种善巧方便。令彼断灭永离生死。或安立彼令住内空外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。或安立彼令住真如法界法性不虚妄性不变异性平等性离生性法定法住实际虚空界不思议界。或安立彼令住苦圣谛集圣谛灭圣谛道圣谛。或安立彼令住四静虑四无量四无色定。或安立彼令住八解脱八胜处九次第定十遍处。或安立彼令住四念住四正断四神足五根五力七等觉支八圣道支。或安立彼令住空解脱门无相解脱门无愿解脱门。或安立彼令住五眼六神通。或安立彼令住佛十力四无所畏四无碍解大慈大悲大喜大舍十八佛不共法。或安立彼令住无忘失法恒住舍性。或安立彼令住一切智道相智一切相智。或安立彼令住一切陀罗尼门一切三摩地门。或安立彼令住预流果一来果不还果阿罗汉果。或安立彼令住独觉菩提。或安立彼令住菩萨十地。或安立彼令住无上正等菩提。或安立彼令住世间出世间一切善法。憍尸迦。如是名为受持读诵精勤修学如理思惟书写解说流布般若波罗蜜多菩萨摩诃萨。所获现法功德胜利。憍尸迦。是菩萨摩诃萨。由于般若波罗蜜多受持读诵精勤修学如理思惟书写解说广令流布。于当来世速证无上正等菩提。转妙法轮度无量众。随本所愿安立有情。令于三乘修学究竟。乃至证入无余涅槃。憍尸迦。如是名为受持读诵精勤修学如理思惟书写解说流布般若波罗蜜多菩萨摩诃萨。所获后法功德胜利。
　　复次憍尸迦。若善男子善女人等。于此般若波罗蜜多受持读诵。精勤修学如理思惟书写解说广令流布。其地方所若有恶魔及魔眷属。或有种种外道梵志及余暴恶增上慢者。憎嫉般若波罗蜜多欲为障碍。诘责违拒令速隐没终不能成。彼因暂闻般若声故。众恶渐灭功德渐生。后依三乘得尽苦际。憍尸迦。如有妙药名曰莫耆。是药威势能销众毒。有大毒蛇饥行求食。遇见生类欲螫啖之。其生怖死走投妙药。蛇闻药气寻便退走。何以故。憍尸迦。由此莫耆具大威力。能伏众毒益身命故。当知般若波罗蜜多具大势力亦复如是。若善男子善女人辈受持读诵精勤修学如理思惟书写解说广令流布。诸恶魔等于此菩萨摩诃萨所欲为恶事。由此般若波罗蜜多威神力故。令彼恶事于其方所自当殄灭。何以故。憍尸迦。由此般若具大威力。能摧恶法增众善故。憍尸迦。云何般若波罗蜜多。能灭恶法增长众善。憍尸迦。如是般若波罗蜜多。能灭贪欲嗔恚愚痴。增彼对治。憍尸迦。如是般若波罗蜜多。能灭无明行识名色六处触受爱取有生老死愁叹苦忧恼纯大苦蕴。增彼对治。憍尸迦。如是般若波罗蜜多。能灭一切障盖随眠缠垢结缚。增彼对治。憍尸迦。如是般若波罗蜜多。能灭我见。有情见。命者见。生者见。养育者见。士夫见。补特伽罗见。意生见。儒童见。作者见。受者见。知者见。见者见。增彼对治。憍尸迦。如是般若波罗蜜多。能灭一切常见断见有见无见乃至种种诸恶见趣。增彼对治。憍尸迦。如是般若波罗蜜多。能灭所有悭贪破戒忿恚懈怠散乱愚痴。增彼对治。憍尸迦。如是般若波罗蜜多。能灭所有常想乐想我想净想。增彼对治。憍尸迦。如是般若波罗蜜多。能灭一切贪行嗔行痴行慢行疑见行等。增彼对治。憍尸迦。如是般若波罗蜜多。能灭色取。增彼对治。能灭受想行识取。增彼对治。憍尸迦。如是般若波罗蜜多。能灭眼处取。增彼对治。能灭耳鼻舌身意处取。增彼对治。能灭色处取。增彼对治。能灭声香味触法处取。增彼对治。憍尸迦。如是般若波罗蜜多。能灭眼界取。增彼对治。能灭色界眼识界及眼触眼触为缘所生诸受取。增彼对治。能灭耳界取。增彼对治。能灭声界耳识界及耳触耳触为缘所生诸受取。增彼对治。能灭鼻界取。增彼对治。能灭香界鼻识界及鼻触鼻触为缘所生诸受取。增彼对治。能灭舌界取。增彼对治。能灭味界舌识界及舌触舌触为缘所生诸受取。增彼对治。能灭身界取。增彼对治。能灭触界身识界及身触身触为缘所生诸受取。增彼对治。能灭意界取。增彼对治。能灭法界意识界及意触意触为缘所生诸受取。增彼对治。憍尸迦。如是般若波罗蜜多。能灭地界取。增彼对治。能灭水火风空识界取。增彼对治。憍尸迦。如是般若波罗蜜多。能灭苦圣谛取。增彼对治。能灭集灭道圣谛取。增彼对治。憍尸迦。如是般若波罗蜜多。能灭无明取。增彼对治。能灭行识名色六处触受爱取有生老死愁叹苦忧恼取。增彼对治。憍尸迦。如是般若波罗蜜多。能灭内空取。增彼对治。能灭外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空取。增彼对治。憍尸迦。如是般若波罗蜜多。能灭真如取。增彼对治。能灭法界法性不虚妄性不变异性平等性离生性法定法住实际虚空界不思议界取。增彼对治。憍尸迦。如是般若波罗蜜多。能灭布施波罗蜜多取。增彼对治。能灭净戒安忍精进静虑般若波罗蜜多取。增彼对治。憍尸迦。如是般若波罗蜜多。能灭四静虑取。增彼对治。能灭四无量四无色定取。增彼对治。憍尸迦。如是般若波罗蜜多。能灭八解脱取。增彼对治。能灭八胜处九次第定十遍处取。增彼对治。憍尸迦。如是般若波罗蜜多。能灭四念住取。增彼对治。能灭四正断四神足五根五力七等觉支八圣道支取。增彼对治。憍尸迦。如是般若波罗蜜多。能灭空解脱门取。增彼对治。能灭无相无愿解脱门取。增彼对治。憍尸迦。如是般若波罗蜜多。能灭五眼取。增彼对治。能灭六神通取。增彼对治。憍尸迦。如是般若波罗蜜多。能灭佛十力取。增彼对治。能灭四无所畏四无碍解大慈大悲大喜大舍十八佛不共法取。增彼对治。憍尸迦。如是般若波罗蜜多。能灭无忘失法取。增彼对治。能灭恒住舍性取。增彼对治。憍尸迦。如是般若波罗蜜多。能灭一切智取。增彼对治。能灭道相智一切相智取。增彼对治。憍尸迦。如是般若波罗蜜多。能灭一切陀罗尼门取。增彼对治。能灭一切三摩地门取。增彼对治。憍尸迦。如是般若波罗蜜多。能灭预流取。增彼对治。能灭一来不还阿罗汉取。增彼对治。憍尸迦。如是般若波罗蜜多。能灭预流向预流果取。增彼对治。能灭一来向一来果不还向不还果阿罗汉向阿罗汉果取。增彼对治。憍尸迦。如是般若波罗蜜多。能灭独觉取。增彼对治。能灭独觉向独觉果取。增彼对治。憍尸迦。如是般若波罗蜜多。能灭菩萨摩诃萨取。增彼对治。能灭三藐三佛陀取。增彼对治。憍尸迦。如是般若波罗蜜多。能灭菩萨摩诃萨法取。增彼对治。能灭无上正等菩提取。增彼对治。憍尸迦。如是般若波罗蜜多。能灭声闻乘取。增彼对治。能灭独觉乘无上乘取。增彼对治。憍尸迦。如是般若波罗蜜多。乃至能灭般涅槃取。增彼对治。憍尸迦。如是般若波罗蜜多。能灭一切魔所住法。及能生长一切善事。是故般若波罗蜜多。有无数量大威神力。
