<!-- { "loadSidebar": true } -->
　　尔时舍利子白佛言。世尊。诸菩萨摩诃萨修行般若波罗蜜多时。云何不名有所得者。谓诸有情实无所有而令安住布施净戒安忍精进静虑般若波罗蜜多。复为宣说能出生死殊胜圣法。或令得预流果。或令得一来不还阿罗汉果独觉菩提。或令入菩萨摩诃萨位。或令得无上正等菩提。佛告舍利子。诸菩萨摩诃萨修行般若波罗蜜多时。于诸有情非有所得。何以故。舍利子。是菩萨摩诃萨修行般若波罗蜜多时。不见有情少实可得。唯有世俗假说有情。舍利子。是菩萨摩诃萨修行般若波罗蜜多时。安住二谛为诸有情宣说正法。何谓二谛。谓世俗谛及胜义谛。舍利子。虽二谛中有情不可得。有情施设亦不可得。而诸菩萨摩诃萨修行般若波罗蜜多。方便善巧为诸有情宣说法要。诸有情类闻是法已。于现法中尚不得我。何况当得所求果证。如是舍利子。菩萨摩诃萨修行般若波罗蜜多。方便善巧虽为有情宣说正法。令修正行得所证果。而心于彼都无所得。具寿舍利子白佛言。世尊。此诸菩萨摩诃萨是真菩萨摩诃萨。虽于诸法不得一性。不得异性。不得总性。不得别性。而擐如是大功德铠。由擐如是大功德铠。不现欲界。不现色界。不现无色界。不现有为界。不现无为界。虽化有情令脱三界。而于有情都无所得。亦复不得有情施设。有情施设不可得故无缚无解。无缚解故无染无净。无染净故诸趣差别不可了知。诸趣差别不可了知故无业无烦恼。无业烦恼故亦无异熟果。既无异熟果如何得有我及有情。流转诸趣现于三界种种差别。佛告舍利子。如是如是如汝所说。舍利子。若有情类先有后无。菩萨如来应有过失。若诸趣生死先有后无。则菩萨如来亦有过失。先无后有理亦不然。是故舍利子。如来出世若不出世。法相常住终无改转。以一切法法性法界法住法定真如实际不虚妄性不变异性犹如虚空。此中尚无我无有情无命者无生者无养者无士夫无补特伽罗无意生无儒童无作者无使作者无起者无使起者无受者无使受者无知者无使知者无见者无使见者。况当有色有受想行识。有眼处有耳鼻舌身意处。有色处有声香味触法处。有眼界有耳鼻舌身意界。有色界有声香味触法界。有眼识界有耳鼻舌身意识界。有眼触有耳鼻舌身意触。有眼触为缘所生诸受。有耳鼻舌身意触为缘所生诸受。有地界有水火风空识界。有诸缘起。有缘生法。有缘起支。既无如是所说诸法。云何当有诸趣生死。诸趣生死既不可得。云何当有成熟有情令其解脱。唯依世俗假说为有。
　　舍利子。以如是法自性皆空。诸菩萨摩诃萨从过去佛如实闻已。为脱有情颠倒执著。发趣无上正等菩提。于发趣时不作是念。我于此法已得当得。令彼有情已度当度所执著处生死众苦。舍利子。是菩萨摩诃萨为脱有情颠倒执著擐功德铠。大誓庄严勇猛正勤无所顾吝。不退无上正等菩提。常于菩提不起犹预。谓我当证不当证耶。恒作是思。我必当证所求无上正等菩提。作诸有情真实饶益。谓令解脱迷谬颠倒。诸趣往来受生死苦。舍利子。是菩萨摩诃萨虽脱有情迷谬颠倒诸趣生死而无所得。但依世俗说有是事舍利子。如巧幻师或彼弟子。用帝网术化作无量百千俱胝诸有情类。复化种种上妙饮食。与化有情皆令饱满。作是事已。欢喜唱言。我已获得广大福聚。舍利子。于汝意云何。如是幻师或彼弟子。实令有情得饱满不。舍利子言。不也世尊。不也善逝。佛告舍利子。菩萨摩诃萨亦复如是。从初发心为欲度脱诸有情故。修行布施波罗蜜多。修行净戒安忍精进静虑般若波罗蜜多。安住内空。安住外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空修行四念住。修行四正断四神足五根五力七等觉支八圣道支。安住苦圣谛。安住集灭道圣谛。修行四静虑。修行四无量四无色定。修行八解脱。修行八胜处九次第定十遍处。修行陀罗尼门。修行三摩地门。修行空解脱门。修行无相无愿解脱门。修行极喜地。修行离垢地发光地焰慧地极难胜地现前地远行地不动地善慧地法云地。修行五眼。修行六神通。修行佛十力。修行四无所畏四无碍解大慈大悲大喜大舍十八佛不共法。修行三十二大士相。修行八十随好。修行无忘失法。修行恒住舍性。修行一切智。修行道相智一切相智。圆满菩萨摩诃萨大菩提道。成熟有情。严净佛土。舍利子。诸菩萨摩诃萨。虽作是事。而于有情及一切法都无所得。不作是念。我以此法调伏如是诸有情类。尔时具寿善现白佛言。世尊。何谓菩萨摩诃萨大菩提道。诸菩萨摩诃萨修行此道。方便善巧成熟有情严净佛土。佛告善现。诸菩萨摩诃萨从初发心所行布施波罗蜜多。所行净戒安忍精进静虑般若波罗蜜多。所行内空。所行外空内外空空空大空胜义空有为空无为空毕竟空无际空散空无变异空本性空自相空共相空一切法空不可得空无性空自性空无性自性空。所行四念住所行四正断四神足五根五力七等觉支八圣道支。所行苦圣谛。所行集灭道圣谛。所行四静虑。所行四无量四无色定。所行八解脱。所行八胜处九次第定十遍处。所行陀罗尼门。所行三摩地门。所行空解脱门。所行无相无愿解脱门。所行极喜地。所行离垢地发光地焰慧地极难胜地现前地远行地不动地善慧地法云地。所行五眼。所行六神通。所行佛十力。所行四无所畏四无碍解大慈大悲大喜大舍十八佛不共法。所行无忘失法。所行恒住舍性所行一切智。所行道相智一切相智。及余无量无边佛法。皆是菩萨摩诃萨大菩提道。诸菩萨摩诃萨修行此道。方便善巧成熟有情严净佛土。而无有情佛土等想。
　　具寿善现白佛言。世尊。云何菩萨摩诃萨修行布施波罗蜜多。方便善巧成熟有情。佛告善现。有菩萨摩诃萨修行布施波罗蜜多时。方便善巧。自行布施亦劝他行布施。殷勤教授教诫彼言。诸善男子。勿著布施。若著布施当更受身。若更受身由斯展转。当受无量猛利大苦。诸善男子。胜义谛中都无布施。亦无施者。亦无受者。亦无施物。亦无施果。如是诸法皆本性空。本性空中无法可取。诸法空性亦不可取。如是善现。诸菩萨摩诃萨修行布施波罗蜜多时。虽于有情自行于施亦劝他施。而于布施。施者受者。施物施果。皆无所得。如是布施波罗蜜多名无所得波罗蜜多。是菩萨摩诃萨。于此诸法无所得时。方便善巧能化有情。得预流果。或一来果。或不还果。或阿罗汉果。或独觉菩提。或趣无上正等菩提。如是善现。诸菩萨摩诃萨修行布施波罗蜜多时。依布施法成熟有情令获利乐善现。是菩萨摩诃萨自行布施波罗蜜多。亦劝他行布施波罗蜜多。无倒称扬行布施波罗蜜多法。欢喜赞叹行布施波罗蜜多者。善现。是菩萨摩诃萨修行如是大布施已。或生刹帝利大族众同分中。或生婆罗门大族众同分中。或生长者大族众同分中。或生居士大族众同分中。或作小王。于小国土富贵自在。或作大王。于大国土富贵自在。或作轮王。于四洲界富贵自在。善现。是菩萨摩诃萨生如是等诸尊贵处。以四摄事摄诸有情。何等为四。一者布施。二者爱语。三者利行。四者同事。是菩萨摩诃萨以四摄事摄有情时。先教有情安住布施。由是渐次令住净戒安忍精进静虑般若。复令安住四静虑四无量四无色定。复令安住四念住四正断四神足五根五力七等觉支八圣道支。复令安住空三摩地无相三摩地无愿三摩地。是菩萨摩诃萨。令诸有情住如是等诸善法已。或令趣入正性离生。得预流果。得一来果。得不还果。得阿罗汉果。或令趣入正性离生。渐次证得独觉菩提。或令趣入正性离生。渐次修学诸菩萨地。速趣无上正等菩提。复告彼言。诸善男子。当发大愿速趣无上正等菩提。作诸有情利益安乐。诸有情类所著诸法都无自性。但由颠倒虚妄分别谓之为有。是故汝等。常当精勤自断颠倒。亦应教他令断颠倒。自脱生死亦应教他令脱生死。自获大利。亦应教他令获大利。善现。诸菩萨摩诃萨常应如是修行布施波罗蜜多。由此布施波罗蜜多。从初发心乃至究竟不堕恶趣。为欲饶益诸有情故。多生人趣作转轮王。所以者何。随种势力获如是果。谓彼菩萨作轮王时。见乞者来便作是念。我为何事流转生死作转轮王。岂我不为利乐有情住生死中受斯胜果不由余事。作是念已。告乞者言。随汝所须皆当施与。汝取物时如取己物勿作他想。所以者何。我为汝等得利乐故而受此身。积集财物。故此财物是汝等有。随汝自取。若自受用。若转施他。莫有疑难。是菩萨摩诃萨如是怜愍诸有情时。无缘大悲速得圆满。由此大悲速圆满故。虽常利乐无量有情。而于有情都无所得。亦复不得所获胜果。能如实知。但由假想世俗言说。施设利乐诸有情事。又如实知所施设事皆如谷响。虽现似有而无真实。由此于法都无所取。
