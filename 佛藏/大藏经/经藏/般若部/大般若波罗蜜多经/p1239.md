<!-- { "loadSidebar": true } -->
　　复次善现。汝次所问。齐何当知诸菩萨摩诃萨发趣大乘者。善现当知。若菩萨摩诃萨勤行六种波罗蜜多。从一地趣一地。齐此当知诸菩萨摩诃萨发趣大乘。具寿善现便白佛言。云何菩萨摩诃萨勤行六种波罗蜜多。从一地趣一地。佛告善现。若菩萨摩诃萨知一切法无所从来亦无所趣。所以者何。以一切法无去无来无从无趣。由彼诸法无变坏故。是菩萨摩诃萨于所从趣地不念不思惟。虽修治地业而不见彼地。是为菩萨摩诃萨勤行六种波罗蜜多从一地趣一地。具寿善现复白佛言。云何菩萨摩诃萨修治地业。佛告善现。诸菩萨摩诃萨住初地时。应善修治十种胜业。何等为十。一者以无所得而为方便。应善修治净胜意乐业。利益事相不可得故。二者以无所得而为方便。应善修治一切有情平等心业。一切有情不可得故。三者以无所得而为方便。应善修治一切舍施业。施者受者及所施物不可得故。四者以无所得而为方便。应善修治亲近善友业。于诸善友无执著故。五者以无所得而为方便。应善修治勤求正法业。诸所求法不可得故。六者以无所得而为方便。应善修治常乐出家业。所舍居家不可得故。七者以无所得而为方便。应善修治爱敬佛身业。诸相好因不可得故。八者以无所得而为方便。应善修治开阐法教业。所分别法不可得故。九者以无所得而为方便。应善修治破坏憍慢业。诸兴盛法不可得故。十者以无所得而为方便。应善修治常乐谛语业。一切语言不可得故。善现当知。诸菩萨摩诃萨住初地时。应善修治此十胜业。由斯初地速得圆满。复次善现。诸菩萨摩诃萨住第二地时。应于八法修习思惟令速圆满。何等为八。一者清净尸罗。二者知恩报恩。三者住安忍力。四者受胜欢喜。五者不舍有情。六者常起大悲。七者于诸师长以敬信心。咨承供养如事诸佛。八者勤求修习波罗蜜多。善现当知。诸菩萨摩诃萨住第二地时。于此八法。应正思惟应勤修学令速圆满。复次善现。诸菩萨摩诃萨住第三地时。应于五法精勤安住。何等为五。一者勤求多闻恒无厌足。于所闻法不著文字。二者以无染心常行法施。虽广开化而不自高。三者为严净土种诸善根。虽用回向而不自举。四者为化有情虽不厌倦无边生死而不憍逸。五者虽住惭愧而无所执。善现当知。诸菩萨摩诃萨住第三地时。应常安住如是五法无得暂舍。复次善现。诸菩萨摩诃萨住第四地时。应于十法受持不舍。何等为十。一者住阿练若常不舍离二者常乐少欲三者常乐喜足四者常不舍离杜多功德。五者于诸学处常不弃舍。六者于诸欲乐深生厌离。七者常乐发起涅槃俱心。八者于一切物常乐弃舍。九者于一切时心不沉没。十者于一切事常无恋著。善现当知。诸菩萨摩诃萨住第四地时。于如是十法应受持不舍。复次善现。诸菩萨摩诃萨住第五地时。应远离十法。何等为十。一者应远离居家。二者应远离苾刍尼。三者应远离家悭。四者应远离众会忿诤。五者应远离自赞毁他。六者应远离十恶业道。七者应远离增上慢慠。八者应远离颠倒。九者应远离犹豫。十者应远离贪嗔痴。善现当知。诸菩萨摩诃萨住第五地时。于此十法常应远离。复次善现。诸菩萨摩诃萨住第六地时。应圆满六法应远离六法。云何名为圆满六法。谓应圆满布施等六波罗蜜多。云何名为远离六法。谓应远离六下劣心。何等为六。一者应远离声闻心。二者应远离独觉心。三者应远离热恼心。四者应远离见乞者来不喜愁恼心。五者应远离舍所有物追恋忧悔心。六者应远离于来求者方便矫乱心。善现当知诸菩萨摩诃萨住第六地时。常应圆满前说六法。及应远离后说六法。复次善现。诸菩萨摩诃萨住第七地时。于二十法常应远离。于二十法常应圆满。云何名为于二十法常应远离。一者常应远离我执乃至见者执。二者常应远离断执。三者常应远离常执。四者常应远离相想执。五者常应远离见执。六者常应远离名色执。七者常应远离蕴执。八者常应远离处执。九者常应远离界执。十者常应远离谛执。十一者常应远离缘起执。十二者常应远离住著三界执。十三者常应远离一切法执。十四者常应远离于一切法如理不如理执。十五者常应远离依佛见执。十六者常应远离依法见执。十七者常应远离依僧见执。十八者常应远离依戒见执。十九者常应远离依空见执。二十者常应远离厌怖空性。云何名为于二十法常应圆满。一者常应圆满通达空。二者常应圆满证无相。三者常应圆满知无愿。四者常应圆满三轮清净。五者常应圆满悲愍有情及于有情无所执著。六者常应圆满于一切法平等性见及于此中无所执著。七者常应圆满于诸有情平等性见及于此中无所执著。八者常应圆满于真理趣究竟通达及于此中无所执著。九者常应圆满无生忍智。十者常应圆满说一切法一相理趣。十一者常应圆满灭除分别。十二者常应圆满远离诸想。十三者常应圆满远离诸见。十四者常应圆满远离烦恼。十五者常应圆满善巧止观。十六者常应圆满调伏心性。十七者常应圆满寂静心性。十八者常应圆满无碍智性。十九者常应圆满无所爱染。二十者常应圆满随心所欲往诸佛土于佛众会自现其身。善现当知。诸菩萨摩诃萨住第七地时。于前二十法常应远离。于后二十法常应圆满。复次善现。诸菩萨摩诃萨住第八地时。于四种法常应圆满。何等为四。一者常应圆满悟入一切有情心行。二者常应圆满游戏神通。三者常应圆满见诸佛土如其所见而自严净种种佛土。四者常应圆满承事供养诸佛世尊于如来身如实观察。善现当知。诸菩萨摩诃萨住第八地时。于此四法常应圆满。复次善现。诸菩萨摩诃萨住第九地时。于四种法常应圆满。何等为四。一者常应圆满根胜劣智。二者常应圆满严净佛土。三者常应圆满如幻等持数入诸定。四者常应圆满随诸有情善根应熟故入诸有自现化生。善现当知。诸菩萨摩诃萨住第九地时。于此四法常应圆满。复次善现诸菩萨摩诃萨住第十地时。于十二法常应圆满。何等十二。一者常应圆满摄受无边处所大愿随有所愿皆令证得。二者常应圆满随诸天龙药叉健达缚阿素洛揭路茶紧捺洛莫呼洛伽人非人等异类音智。三者常应圆满无碍辩说。四者常应圆满入胎具足。五者常应圆满出生具足。六者常应圆满家族具足。七者常应圆满种姓具足。八者常应圆满眷属具足。九者常应圆满生身具足。十者常应圆满出家具足。十一者常应圆满庄严菩提树具足。十二者常应圆满一切功德成办具足。善现当知。诸菩萨摩诃萨住第十地时。常应圆满此十二法。善现当知。若菩萨摩诃萨住第十地已。于前所修诸地胜法皆得圆满。与诸如来应言无异。具寿善现白言。世尊。云何菩萨摩诃萨以无所得而为方便。应善修治净胜意乐业。佛告善现。若菩萨摩诃萨以一切智智相应作意。修集一切殊胜善根。是为菩萨摩诃萨以无所得而为方便。应善修治净胜意乐业。世尊。云何菩萨摩诃萨以无所得而为方便。应善修治一切有情平等心业。善现。若菩萨摩诃萨以一切智智相应作意。引发慈悲喜舍四无量心。是为菩萨摩诃萨以无所得而为方便。应善修治一切有情平等心业。世尊。云何菩萨摩诃萨以无所得而为方便。应善修治一切舍施业。善现若菩萨摩诃萨于诸有情。无所分别而行布施。是为菩萨摩诃萨以无所得而为方便。应善修治一切舍施业。世尊。云何菩萨摩诃萨以无所得而为方便。应善修治亲近善友业。善现。若菩萨摩诃萨见诸善友劝化有情。令其修习一切智智。即便亲近恭敬供养。尊重赞叹咨受正法。昼夜承奉无懈惓心。是为菩萨摩诃萨以无所得而为方便。应善修治亲近善友业。世尊。云何菩萨摩诃萨以无所得而为方便。应善修治勤求正法业。善现。若菩萨摩诃萨以一切智智相应作意。勤求如来无上正法。不堕声闻独觉等地。是为菩萨摩诃萨以无所得而为方便。应善修治勤求正法业。世尊。云何菩萨摩诃萨以无所得而为方便。应善修治常乐出家业。善现。若菩萨摩诃萨一切生处。恒厌居家諠杂迫迮犹如牢狱。常欣佛法清净出家。寂静无为如空无碍。是为菩萨摩诃萨以无所得而为方便。应善修治常乐出家业。世尊。云何菩萨摩诃萨以无所得而为方便。应善修治爱敬佛身业。善现。若菩萨摩诃萨才一睹见佛形相已。乃至证得一切智智。终不舍于念佛作意。是为菩萨摩诃萨以无所得而为方便。应善修治爱敬佛身业。世尊。云何菩萨摩诃萨。以无所得而为方便。应善修治开阐法教业。善现若菩萨摩诃萨于佛在世及涅槃后。为诸有情开阐法教。初中后善文义巧妙。纯一圆满清白梵行。所谓契经应颂记别讽颂自说本事本生缘起譬喻方广希法及与论议。是为菩萨摩诃萨以无所得而为方便。应善修治开阐法教业。世尊。云何菩萨摩诃萨以无所得而为方便。应善修治破坏憍慢业。善现。若菩萨摩诃萨常怀谦敬伏憍慢心。由此不生下姓卑族。是为菩萨摩诃萨。以无所得而为方便。应善修治破坏憍慢业。世尊。云何菩萨摩诃萨。以无所得而为方便。应善修治常乐谛语业。善现。若菩萨摩诃萨称知而说言行相符。是为菩萨摩诃萨以无所得而为方便。应善修治常乐谛语业。善现当知。诸菩萨摩诃萨住初地时。应善修治此十胜业令速圆满。世尊。云何菩萨摩诃萨清净尸罗。善现。若菩萨摩诃萨不起声闻独觉等心及余破戒障菩提法。是为菩萨摩诃萨清净尸罗。世尊。云何菩萨摩诃萨知恩报恩。善现。若菩萨摩诃萨行诸菩萨殊胜行时。得他少恩尚能重报。况多恩惠而当不酬。是为菩萨摩诃萨知恩报恩。世尊。云何菩萨摩诃萨住安忍力。善现。若菩萨摩诃萨一切有情设皆侵害而能于彼无恚害心。是为菩萨摩诃萨住安忍力。世尊。云何菩萨摩诃萨受胜欢喜。善现若菩萨摩诃萨见诸有情。于三乘行已得成熟深心欢喜。是为菩萨摩诃萨受胜欢喜。世尊。云何菩萨摩诃萨不舍有情。善现。若菩萨摩诃萨常普济拔一切有情令离苦难。是为菩萨摩诃萨不舍有情。世尊。云何菩萨摩诃萨常起大悲。善现。若菩萨摩诃萨行诸菩萨殊胜行时常作是念。我为饶益一切有情。假使各如无量无数殑伽沙劫。在大地狱受诸重苦。或烧或煮或斫或截。若刺若悬若磨若捣。受如是等无量苦事。乃至令彼诸有情类乘如来乘而入圆寂。如是一切有情界尽。我大悲心常无懈废。是为菩萨摩诃萨常起大悲。世尊。云何菩萨摩诃萨于诸师长以敬信心。咨承供养如事诸佛。善现。若菩萨摩诃萨为求无上正等菩提。恭顺师长无所顾恋。是为菩萨摩诃萨于诸师长以敬信心。咨承供养如事诸佛。世尊。云何菩萨摩诃萨勤求修习波罗蜜多。善现。若菩萨摩诃萨普于一切波罗蜜多。专心修学不顾余事。为欲成熟一切有情。是为菩萨摩诃萨勤求修习波罗蜜多。善现当知。诸菩萨摩诃萨住第二地时。于此八法应思应学令速圆满。世尊。云何菩萨摩诃萨勤求多闻恒无厌足。于所闻法不著文字。善现。若菩萨摩诃萨发勤精进作是念言。若此佛土若十方界一切如来应正等觉所说正法。我当听闻受持读诵。修学究竟令无所遗。而于其中不著文字。是为菩萨摩诃萨勤求多闻恒无厌足。于所闻法不著文字。世尊。云何菩萨摩诃萨以无染心常行法施。虽广开化而不自高。善现。若菩萨摩诃萨为诸有情宣说正法尚不自为。持此善根回向菩提。况求余事。虽多化导而不憍逸。是为菩萨摩诃萨以无染心常行法施。虽广开化而不自高。世尊。云何菩萨摩诃萨为严净土种诸善根。虽用回向而不自举。善现。若菩萨摩诃萨勇猛精进修诸善根。为欲庄严诸佛净国。及为清净自他心土。虽为是事而不自高。是为菩萨摩诃萨为严净土种诸善根。虽用回向而不自举。世尊。云何菩萨摩诃萨为化有情虽不厌倦无边生死而不憍逸。善现。若菩萨摩诃萨为欲成熟一切有情种诸善根严净佛土。乃至未满一切智智未总成就一切佛法。虽受无边生死勤苦而无厌倦亦不自高。是为菩萨摩诃萨为化有情虽不厌倦无边生死而不憍逸。世尊。云何菩萨摩诃萨虽住惭愧而无所执。善现。若菩萨摩诃萨专求无上正等菩提。于诸声闻独觉作意。具惭愧故终不暂起。而于其中亦无所执不生厌毁。是为菩萨摩诃萨虽住惭愧而无所执。善现当知。诸菩萨摩诃萨住第三地时。应常安住如是五法。精勤修习令速圆满。世尊。云何菩萨摩诃萨住阿练若常不舍离。善现。若菩萨摩诃萨为求无上正等菩提。超诸声闻独觉等地故。常不舍阿练若处。是为菩萨摩诃萨住阿练若常不舍离。世尊。云何菩萨摩诃萨常乐少欲。善现。若菩萨摩诃萨尚不自为希求无上正等菩提。况欲世间及二乘事。是为菩萨摩诃萨常乐少欲。世尊。云何菩萨摩诃萨常乐喜足。善现。若菩萨摩诃萨专求无上正等菩提。故于余事不生执著。是为菩萨摩诃萨常乐喜足。世尊。云何菩萨摩诃萨常不舍离杜多功德。善现。若菩萨摩诃萨常于深佛法。起谛察法忍。是为菩萨摩诃萨常不舍离杜多功德。世尊。云何菩萨摩诃萨于诸学处常不弃舍。善现。若菩萨摩诃萨于所学戒坚守不移。而于其中能不取相。是为菩萨摩诃萨于诸学处常不弃舍。世尊。云何菩萨摩诃萨于诸欲乐深生厌离。善现。若菩萨摩诃萨于妙欲乐不起欲心。是为菩萨摩诃萨于诸欲乐深生厌离。世尊。云何菩萨摩诃萨常乐发起涅槃俱心。善现。若菩萨摩诃萨达一切法常无起作。是为菩萨摩诃萨常乐发起涅槃俱心。世尊。云何菩萨摩诃萨于一切物常乐弃舍。善现。若菩萨摩诃萨于内外法常不执取。是为菩萨摩诃萨于一切物常乐弃舍。世尊。云何菩萨摩诃萨于一切时心不沉没。善现。若菩萨摩诃萨于诸识住心常不著。是为菩萨摩诃萨于一切时心不沉没。世尊。云何菩萨摩诃萨于一切事常无恋著。善现。若菩萨摩诃萨于一切事无所思惟。是为菩萨摩诃萨于一切事常无恋著。善现当知。诸菩萨摩诃萨住第四地时。于如是十法。常应受持无得暂舍。世尊。云何菩萨摩诃萨应远离居家。善现。若菩萨摩诃萨志性好游诸佛国土。随所生处常乐出家。剃除须发执持应器。被三法服现作沙门。是为菩萨摩诃萨应远离居家。世尊。云何菩萨摩诃萨应远离苾刍尼。善现。若菩萨摩诃萨常应远离诸苾刍尼。不与共居如弹指顷。亦复于彼不起异心。是为菩萨摩诃萨应远离苾刍尼。世尊。云何菩萨摩诃萨应远离家悭。善现。若菩萨摩诃萨作是思惟。我应长夜利益安乐一切有情。今此有情自由福力。感得如是好施主家。故我于中不应悭嫉。既思惟已远离家悭。是为菩萨摩诃萨应远离家悭。世尊。云何菩萨摩诃萨应远离众会忿诤。善现。若菩萨摩诃萨作是思惟。若处众会。其中或有声闻独觉。或说二乘相应法要。令我退失大菩提心。是故定应远离众会。复作是念。诸忿诤者。能使有情发起嗔害。造作种种恶不善业。尚违善趣况大菩提。是故定应远离忿诤。是为菩萨摩诃萨应远离众会忿诤。世尊。云何菩萨摩诃萨应远离自赞毁他。善现。若菩萨摩诃萨于内外法都无所见。故应远离自赞毁他。是为菩萨摩诃萨应远离自赞毁他。世尊。云何菩萨摩诃萨应远离十恶业道。善现。若菩萨摩诃萨作是思惟。如是十恶尚当能碍人天善趣。况于圣道及大菩提而不为障。故我于彼定应远离。是为菩萨摩诃萨应远离十恶业道。世尊。云何菩萨摩诃萨应远离增上慢慠。善现。若菩萨摩诃萨都不见有内外诸法可能发起增上慢慠。是故定应远离如是增上慢慠。是为菩萨摩诃萨应远离增上慢慠。世尊。云何菩萨摩诃萨应远离颠倒。善现。若菩萨摩诃萨观颠倒事都不可得。是故定应远离颠倒。是为菩萨摩诃萨应远离颠倒。世尊。云何菩萨摩诃萨应远离犹豫。善现。若菩萨摩诃萨观犹豫事都不可得。是故定应远离犹豫。是为菩萨摩诃萨应远离犹豫。世尊。云何菩萨摩诃萨应远离贪嗔痴。善现。若菩萨摩诃萨都不见有贪嗔痴事。故应远离如是三毒。是为菩萨摩诃萨应远离贪嗔痴。善现当知。诸菩萨摩诃萨住第五地时。于此十法常应远离不应习近。世尊。云何菩萨摩诃萨应圆满六波罗蜜多。善现。若菩萨摩诃萨圆满六种波罗蜜多。超诸声闻独觉等地。又住此六波罗蜜多。三乘圣众能度五种所知彼岸。何等为五。一者过去。二者未来。三者现在。四者无为。五者不可说。是故菩萨定应圆满布施等六波罗蜜多。是为菩萨摩诃萨应圆满六波罗蜜多。世尊。云何菩萨摩诃萨应远离声闻心。善现。若菩萨摩诃萨作如是念。声闻乘心非证无上菩提之道故应远离。所以者何。厌生死故。是为菩萨摩诃萨应远离声闻心。世尊。云何菩萨摩诃萨应远离独觉心。善现。若菩萨摩诃萨作如是念。独觉乘心非证无上菩提之道故应远离。所以者何。乐涅槃故。是为菩萨摩诃萨应远离独觉心。世尊云何菩萨摩诃萨应远离热恼心。善现。若菩萨摩诃萨作如是念。怖畏生死热恼之心。非证无上菩提之道故应远离。所以者何。畏生死故。是为菩萨摩诃萨应远离热恼心。世尊。云何菩萨摩诃萨应远离见乞者来不喜愁恼心。善现。若菩萨摩诃萨作如是念。此不喜愁恼心。非证无上菩提之道故应远离。所以者何。违慈悲故。是为菩萨摩诃萨应远离见乞者来不喜愁恼心。世尊。云何菩萨摩诃萨应远离舍所有物追恋忧悔心。善现。若菩萨摩诃萨作如是念。此追悔心非证无上菩提之道故应远离。所以者何。违本愿故。谓我先发菩提心时作是愿言。诸我所有施来求者随欲不空。云何今时施已追悔。是为菩萨摩诃萨远离舍所有物追恋忧悔心。世尊。云何菩萨摩诃萨。应远离于来求者方便矫乱心。善现。若菩萨摩诃萨作如是念。此矫乱心非证无上菩提之道故应远离。所以者何。违本誓故。谓我先发菩提心时作是誓言。凡我所有施来求者随欲不空。云何今时而矫乱彼。是为菩萨摩诃萨应远离于来求者方便矫乱心。善现当知。诸菩萨摩诃萨住第六地时。应常圆满前说六法。及应远离后说六法。而于其中无所执取。
