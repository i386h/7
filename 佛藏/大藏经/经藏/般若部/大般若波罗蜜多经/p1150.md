<!-- { "loadSidebar": true } -->
　　尔时如来四众围绕赞说般若波罗蜜多付嘱庆喜。令受持已。复于一切天龙药叉广说乃至人非人等大众会前现神通力。令众皆见不动如来声闻菩萨前后围绕。为如海众宣说妙法。及见彼土严净之相。其声闻僧皆阿罗汉。诸漏已尽无复烦恼。得真自在心善解脱慧善解脱。如调慧马亦如大龙。已作所作已办所办。弃诸重担逮得己利。尽诸有结正知解脱。至心自在第一究竟。其菩萨僧一切皆是众望所识。得陀罗尼获无碍辩。功德智慧犹如大海。于是世尊摄神通力。令此众会天龙药叉广说乃至人非人等。不复见彼不动如来声闻菩萨及余大众并彼佛土严净之相。彼佛众会及严净土。皆非此土眼根所对。所以者何。佛摄神力于彼远境无见缘故。尔时佛告具寿庆喜。不动如来应正等觉国土众会汝更见不。庆喜对曰。我不复见。彼事非此眼所行故。佛告庆喜。如彼如来众会国土非此土眼所行境界。当知诸法亦复如是。非眼根等所行境界。法不行法。法不见法。法不知法。法不证法。庆喜当知。一切法性。无能行者。无能见者。无能知者。无能证者。无动无作。所以者何。以一切法皆如虚空。无有作用能取所取性远离故。以一切法不可思议。能所思议性远离故。以一切法皆如幻等。众缘和合相似有故。以一切法无作受者。妄现似有无坚实故。庆喜当知。若菩萨摩诃萨能如是行。能如是见。能如是知。能如是证。是行般若波罗蜜多亦不执着此诸法相。庆喜当知。若菩萨摩诃萨如是学时。是学般若波罗蜜多。庆喜当知。若菩萨摩诃萨欲得一切波罗蜜多速疾圆满应学般若波罗蜜多。所以者何。如是学者于诸学中为最为胜。为尊为高。为妙为微妙。为上为无上无等无等等。利益安乐一切有情。无依怙者为作依怙。无归依者为作归依。无投趣者为作投趣。无舍宅者为作舍宅。无救护者为作救护。诸佛世尊开许称赞。修学般若波罗蜜多。庆喜当知。若诸菩萨摩诃萨众。及诸如来应正等觉住此学中。能以右手若右足指。举取三千大千世界。掷置他方或还本处。其中有情不知不觉无损无怖。所以者何。甚深般若波罗蜜多功德威力不思议故。庆喜当知。过去未来现在诸佛及诸菩萨摩诃萨众。学此般若波罗蜜多。于诸无为及三世法。悉皆获得无碍智见。是故庆喜。我说学此甚深般若波罗蜜多。于诸学中为最为胜。为尊为高。为妙为微妙。为上为无上无等无等等。庆喜当知。诸有欲取甚深般若波罗蜜多量边际者。如愚痴者欲取虚空量及边际。何以故。甚深般若波罗蜜多功德无量无边际故。庆喜当知。我终不说甚深般若波罗蜜多功德胜利如名身等有量边际。所以者何。一切名身句身文身是有量法。甚深般若波罗蜜多功德胜利非有量法。非诸名身句身文身能量般若波罗蜜多功德胜利。亦非般若波罗蜜多功德胜利是彼所量。尔时庆喜白言。世尊。何因缘故甚深般若波罗蜜多说为无量。佛告庆喜。甚深般若波罗蜜多性无尽故说为无量。性远离故说为无量。性寂静故说为无量。如实际故说为无量。如虚空故说为无量。庆喜当知。一切过去未来现在诸佛世尊。皆学般若波罗蜜多。究竟圆满证得无上正等菩提。为诸有情宣说开示而此般若波罗蜜多常无有尽。所以者何。甚深般若波罗蜜多。譬如虚空不可尽故。诸有欲尽甚深般若波罗蜜多。则为欲尽虚空边际。庆喜当知。甚深般若波罗蜜多乃至布施波罗蜜多。非已尽非今尽非当尽。内空乃至无性自性空非已尽非今尽非当尽。真如乃至不思议界非已尽非今尽非当尽。苦集灭道圣谛非已尽非今尽非当尽。四念住乃至八圣道支非已尽非今尽非当尽。四静虑四无量四无色定非已尽非今尽非当尽。八解脱乃至十遍处非已尽非今尽非当尽。空无相无愿解脱门非已尽非今尽非当尽。极喜地乃至法云地非已尽非今尽非当尽。一切陀罗尼门三摩地门非已尽非今尽非当尽。五眼六神通非已尽非今尽非当尽。如来十力乃至十八佛不共法非已尽非今尽非当尽。三十二大士相八十随好非已尽非今尽非当尽。无忘失法恒住舍性非已尽非今尽非当尽。一切智道相智一切相智非已尽非今尽非当尽。一切菩萨摩诃萨行非已尽非今尽非当尽。诸佛无上正等菩提非已尽非今尽非当尽。一切智智非已尽非今尽非当尽。所以者何。如是等法无生无灭亦无住异。如何可得施设有尽。尔时世尊。从面门出广长舌相遍覆面轮。现舌相已还从口入。告庆喜曰。于意云何。世间若有如是舌相。所发语言有虚妄不。庆喜对曰。不也世尊。佛告庆喜。汝从今去应为四众广说如是甚深般若波罗蜜多。分别开示施设安立令其易解。庆喜当知。如是般若波罗蜜多甚深经中。广说一切菩提分法及诸法相。是故一切求声闻乘补特伽罗。求独觉乘补特伽罗。求无上乘补特伽罗。皆应依此甚深般若波罗蜜多所说法门。常勤修学勿生厌倦。若能如是常勤修学。速当证得自所求处。复次庆喜。甚深般若波罗蜜多是能悟入一切法相。是能悟入一切文字。是能悟入陀罗尼门。诸菩萨摩诃萨应于如是陀罗尼门常勤修学。若菩萨摩诃萨受持如是陀罗尼门。速能证得一切辩才诸无碍解。庆喜当知。如是般若波罗蜜多甚深经典。乃是过去未来现在诸佛世尊无尽法藏。是故我今分明告汝。若有于此甚深般若波罗蜜多受持读诵究竟通利如理思惟。则为受持一切过去未来现在诸佛无上正等菩提。庆喜当知我说如是甚深般若波罗蜜多。是能游趣菩提道者之坚固足。亦是一切无上佛法大陀罗尼。汝等若能受持如是甚深般若波罗蜜多陀罗尼者。则为总持一切佛法令不忘失。与诸有情尽未来际作大饶益。

　　第二分无尽品第六十六

