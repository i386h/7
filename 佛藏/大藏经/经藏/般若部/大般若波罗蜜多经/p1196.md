<!-- { "loadSidebar": true } -->
　　尔时具寿舍利子白佛言。世尊。此诸菩萨摩诃萨虽于诸法不得一性。不得异性。不得总性。不得别性。而被如是大功德铠。由被如是大功德铠。不现欲界。不现色界。不现无色界。不现有为界。不现无为界。虽化有情令出三界。而于有情都无所得。亦复不得有情施设。有情施设不可得故无缚无脱。无缚脱故无染无净。无染净故诸趣差别不可了知。诸趣差别不可了知故无业无烦恼。无业烦恼故亦无异熟果。既无异熟果如何得有我及有情流转诸趣现三界等种种差别。佛告舍利子。如是如是。如汝所说。舍利子。若诸有情先有后无。菩萨诸佛应有过失。若诸趣生死先有后无。则菩萨诸佛亦有过失。先无后有理亦不然。是故舍利子。若佛出世若不出世。法相常住真如法界不虚妄性终无改转。以一切法法性法界法住法定真如实际不虚妄性不变异性犹如虚空。此中尚无我等可得。况有色等诸法可得。既无色等诸法可得。云何当有诸趣生死。诸趣生死既不可得。云何当有成熟有情令其解脱。唯依世俗假说为有。舍利子。诸菩萨摩诃萨从过去佛闻一切法自性皆空。但诸有情颠倒执著。闻已如实系念思惟。为脱有情颠倒执著。求趣无上正等菩提。于求趣时不作是念。我于此法已得当得。令彼有情已度当度所执著处生死众苦。舍利子。是菩萨摩诃萨为脱有情颠倒执著。被功德铠大誓庄严。勇猛正勤无所顾恋。不退无上正等菩提。常于菩提不起犹豫。谓我当证不当证耶。但正念言。我定当证所求无上正等菩提。作诸有情真实饶益。谓令解脱迷谬颠倒诸趣往来受生死苦。舍利子。诸菩萨摩诃萨虽脱有情迷谬颠倒诸趣生死而无所得。但依世俗说有是事。舍利子。如工幻师或彼弟子。依帝网术化作无量百千俱胝诸有情类。复化种种上妙饮食。施化有情皆令饱满。作是事已欢喜唱言。我已获得广大福聚。于意云何。是工幻师或彼弟子。实令有情得饱满不。舍利子言。不也世尊。佛告舍利子。诸菩萨摩诃萨亦复如是。从初发心为欲饶益诸有情故。修行布施波罗蜜多乃至般若波罗蜜多。安住内空乃至无性自性空。安住真如乃至不思议界。安住苦集灭道圣谛。修行四念住乃至八圣道支。修行四静虑四无量四无色定。修行八解脱乃至十遍处。修行空无相无愿解脱门修行极喜地乃至法云地。修行一切陀罗尼门三摩地门。修行五眼六神通。修行如来十力乃至十八佛不共法。修行三十二大士相八十随好。修行无忘失法恒住舍性。修行一切智道相智一切相智。圆满菩萨大菩提道。成熟有情严净佛土。舍利子。诸菩萨摩诃萨虽作是事。而于有情及一切法都无所得。不作是念。我以此法调伏如是诸有情类。令其远离颠倒执著。不复轮回诸趣生死。
