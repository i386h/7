<!-- { "loadSidebar": true } -->
　　尔时释提桓因白佛言：“世尊！佛说善男子、善女人受持般若波罗蜜乃至正忆念者，功德未尽。何以故？受持般若波罗蜜乃至正忆念，则受三世诸佛无上道。所以者何？欲得萨婆若当从般若波罗蜜中求，欲得般若波罗蜜当从萨婆若中求。世尊！受持般若波罗蜜乃至正忆念故，十善道现于世间，四禅、四无量心、四无色定乃至十八不共法现于世间。受持般若波罗蜜乃至正忆念故，世间便有刹利大姓、婆罗门大姓、居士大家，四天王天乃至阿迦尼吒诸天。受持般若波罗蜜乃至正忆念故，便有须陀洹乃至阿罗汉、辟支佛、菩萨摩诃萨。受持般若波罗蜜乃至正忆念故，诸佛出于世间。”
　　尔时佛告释提桓因言：“憍尸迦！善男子、善女人受持般若波罗蜜乃至正忆念，我不说但有尔所功德。何以故？憍尸迦！是善男子、善女人受持般若波罗蜜乃至正忆念、不离萨婆若心，无量戒众成就，定众、慧众、解脱众、解脱知见众成就。复次，憍尸迦！是善男子、善女人能受持般若波罗蜜乃至正忆念、不离萨婆若心，当知是人为如佛。复次，憍尸迦！一切声闻、辟支佛，所有戒众、定众、智众、解脱众、解脱知见众，不及是善男子、善女人戒众乃至解脱知见众，百分千分百千万亿分，乃至算数、譬喻所不能及。何以故？是善男子、善女人，于声闻、辟支佛地中心得解脱，更不求大乘法故。复次，憍尸迦！若有善男子、善女人书持般若波罗蜜经卷，供养恭敬尊重，华香璎珞乃至伎乐，亦得今世后世功德。”
　　尔时释提桓因白佛言：“世尊！是善男子、善女人受持般若波罗蜜乃至正忆念、不离萨婆若心，供养般若波罗蜜，恭敬尊重，华香乃至伎乐。我常当守护是人。”
　　佛告释提桓因：“憍尸迦！是善男子、善女人欲读诵说是般若波罗蜜时，无量百千诸天皆来听法。是善男子、善女人说般若波罗蜜法，诸天子益其胆力。是诸法师若疲极不欲说法，诸天益其胆力故便能更说。善男子、善女人受是般若波罗蜜乃至正忆念，供养花香乃至伎乐故，亦得是今世功德。复次，憍尸迦！是善男子、善女人于四部众中说般若波罗蜜时，心无怯弱；若有论难亦无畏想。何以故？是善男子、善女人为般若波罗蜜所护持故。般若波罗蜜中亦分别一切法，若世间若出世间、若有漏若无漏、若善若不善、若有为若无为、若声闻法若辟支佛法、若菩萨法若佛法。善男子、善女人住内空乃至住无法有法空故，不见有能难般若波罗蜜者，亦不见受难者，亦不见般若波罗蜜。如是善男子、善女人为般若波罗蜜所拥护故，无有能难坏者。复次，善男子、善女人受持般若波罗蜜乃至正忆念时，不没不畏不怖。何以故？是善男子、善女人不见是法没者、恐怖者。憍尸迦！善男子、善女人受持般若波罗蜜乃至正忆念，花香供养乃至幡盖，亦得是现世功德。
　　“复次，憍尸迦！善男子、善女人受持般若波罗蜜乃至正忆念，书持经卷，花香供养乃至幡盖，是人为父母所爱，宗亲知识所念，诸沙门婆罗门所敬，十方诸佛及菩萨摩诃萨、辟支佛、阿罗汉乃至须陀洹所爱敬，一切世间若天、若魔、若梵及阿修罗等皆亦爱敬。是人行檀那波罗蜜，檀那波罗蜜无有断绝时。尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，亦无有断绝时。修内空不断乃至修无法有法空不断，修四念处不断乃至修十八不共法不断，修诸三昧门不断，修诸陀罗尼门不断，修诸菩萨神通不断，成就众生、净佛国土不断，乃至修一切种智不断。是人亦能降伏难论毁谤。善男子、善女人受持般若波罗蜜乃至正忆念、不离萨婆若心，书持经卷，香花供养乃至幡盖，亦得是今世后世功德。
　　“复次，憍尸迦！善男子、善女人书持经卷，在所处三千大千世界中，所有诸四天王天，发阿耨多罗三藐三菩提心者，皆来到是处见般若波罗蜜，受读诵说，供养礼拜还去。三十三天、夜摩天、兜率陀天、化乐天、他化自在天，梵众天、梵辅天、梵会天、大梵天、光天、少光天、无量光天、光音天、净天、少净天、无量净天、遍净天、无荫行天、福德天、广果天，发阿耨多罗三藐三菩提心者，皆来到是处见般若波罗蜜，受读诵说，供养礼拜还去。净居诸天，所谓无诳天、无热天、妙见天、喜见天、色究竟天，皆来到是处见是般若波罗蜜，受读诵说，供养礼拜还去。
　　“复次，憍尸迦！十方世界中诸四天王天乃至广果天，发阿耨多罗三藐三菩提心，及净居天并余诸天龙鬼神、揵闼婆、阿修罗、迦楼罗、紧那罗、摩睺罗伽亦来见般若波罗蜜，受读诵说，供养礼拜还去。是善男子、善女人应作是念：‘十方世界中诸四天王天乃至广果天，发阿耨多罗三藐三菩提心，及净居天并余诸天龙鬼神、揵闼婆、阿修罗、迦楼罗、紧那罗、摩睺罗伽来见般若波罗蜜，受读诵说，供养礼拜。我则法施已。’憍尸迦！三千大千世界中所有诸四天王天乃至阿迦尼吒天，及十方世界中诸四天王天乃至阿迦尼吒天，发阿耨多罗三藐三菩提心者，拥护是善男子、善女人，诸恶不能得便，除其宿命重罪。憍尸迦！是善男子、善女人亦得是今世功德。所谓诸天子发阿耨多罗三藐三菩提心，皆来到是处。何以故？憍尸迦！诸天子发阿耨多罗三藐三菩提心，欲救护一切众生、不舍一切众生、安乐一切众生故。”
　　尔时释提桓因白佛言：“世尊！善男子、善女人云何当知诸四天王天乃至阿迦尼吒天来，及十方国土中诸四天王天乃至阿迦尼吒天来，见般若波罗蜜，受读诵说，供养礼拜？”
　　时佛告释提桓因：“憍尸迦！若善男子、善女人见大净光明，必知有大德诸天来见般若波罗蜜，受读诵说，供养礼拜时。复次，憍尸迦！善男子、善女人若闻异妙香，必知有大德诸天来见般若波罗蜜，受读诵说，供养礼拜时。复次，憍尸迦。善男子、善女人行净洁故，诸天来到其处见般若波罗蜜，受读诵说，供养欢喜礼拜。是中有小鬼辈即时出去，不能堪任是大德诸天威德故。以是大德诸天来故。是善男子、善女人生大心，以是故，般若波罗蜜所住处，四面不应有诸不净，应当然灯烧香、散众名花、众香涂地、众盖幢幡种种严饰。复次，憍尸迦！善男子、善女人说法时终无疲极，自觉身轻心乐。随法偃息，卧觉安隐无诸恶梦。梦中见诸佛三十二相、八十随形好，比丘僧恭敬围绕而为说法。在诸佛边听受法教，所谓六波罗蜜、四念处乃至十八不共法。分别六波罗蜜义，分别四念处，乃至十八不共法亦分别其义。亦见菩提树庄严殊妙，见诸菩萨趣菩提树得阿耨多罗三藐三菩提，见诸佛成已转法轮，见百千万菩萨共集法论议：应如是求萨婆若；应如是成就众生；应如是净佛国土。亦见十方无数百千万亿诸佛，亦闻其名号某方某国某佛，若干百千万菩萨、若干百千万声闻恭敬围绕说法。复见十方无数百千万亿诸佛般涅槃。复见无数百千万亿诸佛七宝塔，见供养诸塔，恭敬尊重赞叹，花乃至幡盖。憍尸迦！是善男子、善女人，见如是善梦，卧安觉安。诸天益其气力，自觉身体轻便，不大贪著饮食、衣服、卧具、汤药，于四供养其心轻微。譬如比丘坐禅，从禅定起心与定合，不贪著饮食，其心轻微。何以故？憍尸迦！诸天法应以诸味之精益其气力故。十方诸佛及天龙鬼神、阿修罗、揵闼婆、迦楼罗、紧那罗、摩睺罗伽，亦益其气力。如是，憍尸迦！善男子、善女人欲得今世如是功德，应当受持般若波罗蜜，亲近读诵说、正忆念，亦不离萨婆若心。憍尸迦！善男子、善女人虽不能受持乃至正忆念，应当书持经卷，恭敬供养，尊重赞叹，香花璎珞乃至幡盖。憍尸迦！若善男子、善女人闻是般若波罗蜜，受持读诵说、正忆念，书经卷，恭敬供养，尊重赞叹，花香乃至幡盖。是善男子、善女人功德甚多。胜于供养十方诸佛及弟子，恭敬尊重赞叹，衣服、饮食、卧具、汤药；诸佛及弟子般涅槃后起七宝塔，恭敬供养尊重赞叹，花香乃至幡盖。”

　　摩诃般若经卷第九



　　　　摩诃般若波罗蜜经卷第十

　　　　后秦龟兹国三藏鸠摩罗什译

　　法称品第三十七

　　佛告释提桓因言：“憍尸迦！若满阎浮提佛舍利作一分，复有人书般若波罗蜜经卷作一分。二分之中，汝取何所？”
　　释提桓因白佛言：“世尊！若满阎浮提佛舍利作一分，般若波罗蜜经卷作一分。二分之中，我宁取般若波罗蜜经卷。何以故？世尊！我于佛舍利非不恭敬、非不尊重。世尊！以是舍利从般若波罗蜜中生，般若波罗蜜修熏故，是舍利得供养恭敬尊重赞叹。”
　　尔时舍利弗问释提桓因：“憍尸迦！是般若波罗蜜不可取，无色无形无对，一相所谓无相。汝云何欲取？何以故？是般若波罗蜜不为取故出，不为舍故出，不为增减聚散、损益垢净故出。是般若波罗蜜不与诸佛法，不舍凡人法；不与辟支佛法、阿罗汉法学法，不舍凡人法；不与无为性，不舍有为性；不与内空乃至无法有法空，不与四念处乃至一切种智，不舍凡人法。”
　　释提桓因语舍利弗：“如是，如是！舍利弗！若有人知是般若波罗蜜，不与诸佛法、不舍凡人法，乃至不与一切种智、不舍凡人法。是菩萨摩诃萨能行般若波罗蜜、能修般若波罗蜜。何以故？般若波罗蜜不行二法相故。不二法相是般若波罗蜜，不二法相是禅那波罗蜜乃至檀那波罗蜜。”
　　尔时佛赞释提桓因言：“善哉，善哉！憍尸迦！如汝所说，般若波罗蜜不行二法相故。不二法相是般若波罗蜜，不二法相是禅那波罗蜜乃至檀那波罗蜜。憍尸迦！若人欲得法性二相者，是人为欲得般若波罗蜜二相。何以故？憍尸迦！法性、般若波罗蜜无二无别，乃至檀那波罗蜜亦如是。若人欲得实际不可思议性二相者，是人为欲得般若波罗蜜二相。何以故？般若波罗蜜、不可思议性无二无别。”
　　释提桓因白佛言：“世尊！一切世间人及诸天、阿修罗，应礼拜供养般若波罗蜜。何以故？诸菩萨摩诃萨般若波罗蜜中学得阿耨多罗三藐三菩提。世尊！我常在善法堂上坐，若我不在座时，诸天子来供养我故，为我坐处作礼，绕竟还去。诸天子作是念：‘释提桓因在是处坐，为诸三十三天说法故。’如是，世尊！在所处书是般若波罗蜜经卷，受持读诵、为他演说，是处十方世界中诸天、龙、夜叉、揵闼婆、阿修罗、迦楼罗、紧那罗、摩睺罗伽，皆来礼拜般若波罗蜜，供养已去。何以故？是般若波罗蜜中生诸佛，及生一切众生乐具故。诸佛舍利亦是一切种智住处因缘。以是故，世尊！二分中我取般若波罗蜜。
