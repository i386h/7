<!-- { "loadSidebar": true } -->
　　佛言：“二因缘故，不住是中。何等二？一者诸道果性空、无住处，亦无所用法，亦无住者。二者不以少事为足，作是念：‘我不应不得须陀洹果，我必应当得须陀洹果，我但不应是中住。乃至辟支佛道，我不应不得，我必应当得，我但不应是中住。乃至得阿耨多罗三藐三菩提不应住。何以故？我从初发意以来更无余心？一心向阿耨多罗三藐三菩提。’须菩提！菩萨一心向阿耨多罗三藐三菩提中，远离余心，所作身、口、意业皆应阿耨多罗三藐三菩提。须菩提！是菩萨摩诃萨住是一心，能生菩提道。”
　　须菩提白佛言：“世尊！若一切诸法不生，云何菩萨摩诃萨能生菩提道？”
　　佛告须菩提：“如是，如是！一切法无生。云何无生？无所作、无所起者，一切法不生。”
　　须菩提白佛言：“世尊！有佛无佛，诸法法相不常住耶？”
　　佛言：“如是，如是！有佛无佛，是诸法法相常住。以众生不知是法住法相，为是故，菩萨摩诃萨为众生故生菩提道。用是道，拔出众生生死。”
　　须菩提白佛言：“世尊！用生道得菩提？”
　　佛言：“不也。”
　　“世尊！用不生道得菩提？”
　　佛言：“不也。”
　　“世尊！用不生非不生得菩提？”
　　佛言：“不也。”
　　须菩提言：“世尊！云何当得菩提？”
　　佛言：“非用道得菩提，亦不用非道得菩提。须菩提！菩提即是道、道即是菩提。”
　　须菩提白佛言：“世尊！若菩提即是道、道即是菩提。若尔者，今菩萨未作佛时，应当得阿耨多罗三藐三菩提。云何说诸佛多陀阿伽度．阿罗诃．三藐三佛陀有三十二相、八十种随形好、十力、四无所畏、四无碍智、十八不共法、大慈大悲？”
　　佛告须菩提：“于汝意云何，佛得菩提不？”
　　“不也，世尊！”
　　“佛不得菩提。何以故？佛即是菩提、菩提即是佛。如须菩提所问，菩萨时亦应得菩提。须菩提！是菩萨摩诃萨具足六波罗蜜，具足三十七助道法，具足佛十力、四无所畏、四无碍智、十八不共法，具足住如金刚三昧，用一念相应慧得阿耨多罗三藐三菩提，是时名为佛，一切法中得自在。”
　　须菩提白佛言：“世尊！云何菩萨摩诃萨净佛国土？”
　　佛言：“有菩萨从初发意以来，自除身粗业、除口粗业、除意粗业，亦净他人身、口、意粗业。”
　　“世尊！何等是菩萨摩诃萨身粗业、口粗业、意粗业？”
　　佛告须菩提：“不善业若杀生乃至邪见，是名菩萨摩诃萨身、口、意粗业。
　　“复次，须菩提！悭贪心、破戒心、嗔心、懈怠心、乱心、愚痴心，是名菩萨意粗业。复次，戒不净，是名菩萨身、口粗业。
　　“复次，须菩提！若菩萨远离四念处行，是名菩萨粗业。远离四正勤、四如意足、五根、五力、七觉分、八圣道分；空三昧，无相、无作三昧，亦名菩萨粗业。
　　“复次，须菩提！菩萨摩诃萨贪须陀洹果证，乃至贪阿罗汉果证、辟支佛道，是名菩萨摩诃萨粗业。
　　“复次，须菩提！菩萨取色相、受想行识相，眼耳鼻舌身意相，色声香味触法相，男相女相，欲界相、色界相、无色界相，善法相不善法相，有为法相无为法相，是名菩萨粗业。菩萨摩诃萨皆远离如是粗业相，自布施，亦教他人布施，须食与食、须衣与衣，乃至种种资生所须，尽给与之，亦教他人种种布施。持是福德与一切众生共之，回向净佛国土故；持戒、忍辱、精进、禅定、智慧亦如是。是菩萨摩诃萨或以三千大千国土满中珍宝施与三尊，作是愿言：‘我以善根因缘故，令我国土皆以七宝成。’
　　“复次，须菩提！菩萨摩诃萨以天妓乐、乐佛及塔，作是愿言：‘以是善根因缘，令我国土中常闻天乐。’
　　“复次，须菩提！菩萨摩诃萨以三千大千国土满中天香，供养诸佛及诸佛塔，作是愿言：‘以是善根因缘，令我国土中常有天香。’
　　“复次，须菩提！菩萨摩诃萨以百味食，施佛及僧，作是愿言：‘以是善根因缘故，令我国土中众生皆得百味食。’
　　“复次，须菩提！菩萨摩诃萨以天香细滑，施佛及僧，作是愿言：‘以是善根因缘故，令我国土中一切众生受天香细滑。’
　　“复次，须菩提！菩萨摩诃萨以随意五欲，施佛及僧并一切众生，作是愿言：‘以是善根因缘故，令我国土中弟子及一切众生皆得随意五欲。’是菩萨以随意五欲，共一切众生，回向净佛国土。作是愿言：‘我得佛时，是国土中如天五欲，应心而至。’
　　“复次，须菩提！菩萨摩诃萨行般若波罗蜜时，作是愿言：‘我当自入初禅，亦教一切众生入初禅第二第三第四禅，慈悲喜舍心，乃至三十七助道法亦如是。我得阿耨多罗三藐三菩提时，令一切众生不远离四禅，乃至不远离三十七助道法。’如是，须菩提！菩萨摩诃萨能净佛国土。是菩萨随尔所时行菩萨道满足诸愿，是菩萨自成就一切善法，亦成就一切众生善法。是菩萨受身端正，所化众生亦得端正。所以者何？福德因缘厚故。须菩提！菩萨摩诃萨应如是净佛国土。是国土中乃至无三恶道之名，亦无邪见、三毒、二乘——声闻、辟支佛——之名。耳不闻有无常、苦、空之声，亦无我所有，乃至无诸结使烦恼之名，亦无分别诸果之名。风吹七宝之树，随所应度而出音声，所谓空、无相、无作；如诸法实相之音，有佛无佛，一切法相一切法相空，空中无有相，无相中则无可作出。如是法音，若昼若夜、若坐若卧若立若行，常闻此法。是菩萨得阿耨多罗三藐三菩提时，十方国土中诸佛赞叹，众生闻是佛名，必至阿耨多罗三藐三菩提。是佛得阿耨多罗三藐三菩提时说法，众生闻者，无有不信而生疑，言：‘是法？是非法？’何以故？诸法实相中皆是法，无有非法。诸有薄福之人，于诸佛及弟子中，不种善根、不随善知识，没在我见中，乃至没在一切种种见中，堕在边见，若断若常。如是人以邪见故，非佛言佛、佛言非佛。如是人非法言法、法言非法。如是人破法故，身坏命终堕恶道地狱中。诸佛得阿耨多罗三藐三菩提时，见此众生往来五道，令离邪聚立正定聚中，更不堕恶道。如是，须菩提！菩萨摩诃萨净佛国土中，众生无杂秽心，若世间法若出世间法、若有漏若无漏、若有为若无为，乃至是国土中众生必至阿耨多罗三藐三菩提。须菩提！是为菩萨摩诃萨净佛国土。”

　　　　摩诃般若波罗蜜经毕定品第八十三

　　须菩提白佛言：“世尊！是菩萨摩诃萨为毕定？为不毕定？”
　　佛告须菩提：“菩萨摩诃萨毕定，非不毕定。”
　　“世尊！何处毕定？为声闻道中？为辟支佛道中？为佛道中？”
　　佛言：“菩萨摩诃萨非声闻、辟支佛道中毕定，是佛道中毕定。”
　　须菩提白佛言：“世尊！为初发意菩萨毕定？为最后身菩萨毕定？”
　　佛言：“初发意菩萨亦毕定，阿惟越致菩萨亦毕定，后身菩萨亦毕定。”
　　“世尊！毕定菩萨堕恶道中生不？”
　　“不也，须菩提！于汝意云何，若八人，若须陀洹、斯陀含、阿那含、阿罗汉、辟支佛生恶道中不？”
　　“不也，世尊！”
　　“如是，须菩提！菩萨摩诃萨从初发意已来，布施、持戒、忍辱、精进、行禅定、修智慧，断一切不善业，若堕恶道、若生长寿天、若不得修善法处、若生边国、若生恶邪见家、无作见家，是中无佛名、无法名、无僧名，无有是处。须菩提！初发意菩萨于阿耨多罗三藐三菩提，以深心行十不善道，无有是处。”
　　“世尊！若菩萨摩诃萨有如是善根功德成就，如佛自说本生受不善果报，是时善根为何所在？”
　　佛告须菩提：“菩萨摩诃萨为利益众生故，随而受身，以是身利益众生。须菩提！菩萨摩诃萨作畜生时，有是方便力，若怨贼欲来杀害，以是无上忍辱、无上慈悲心舍身，不恼恶贼。汝诸声闻、辟支佛无有是力。以是故，须菩提！当知菩萨摩诃萨欲具足大慈心，为怜愍利益众生故，受畜生身。”
　　须菩提白佛言：“世尊！菩萨摩诃萨住何等善根中受如是诸身？”
　　佛告须菩提：“菩萨摩诃萨从初发意乃至道场，于其中间，无有善根不具足者。具足已，当得阿耨多罗三藐三菩提。以是故，菩萨摩诃萨从初发意，应当学具足一切善根。学善根已，当得一切种智，当断一切烦恼习。”
　　须菩提白佛言：“世尊！云何菩萨摩诃萨成就如是白净无漏法，而生恶道畜生中？”
　　佛告须菩提：“于汝意云何，佛成就白净无漏法不？”
　　须菩提言：“佛一切白净无漏法成就。”
　　“须菩提！若佛自化作畜生身，作佛事、度众生，实是畜生不？”
　　须菩提言：“不也。”
　　佛言：“菩萨摩诃萨亦如是，成就白净无漏法，为度众生故，受畜生身，用是身教化众生。”
　　佛告须菩提：“如阿罗汉作变化身，能使众生欢喜不？”
　　须菩提言：“能。”
　　佛言：“如是，如是！须菩提！菩萨摩诃萨用是白净无漏法，随应度众生而受身，以是身利益众生，亦不受苦。须菩提！于汝意云何，幻师幻作种种形，若象马牛羊男女如是等，以示众生。须菩提！是象马牛羊男女等，有实不？”
　　须菩提言：“不也，世尊！”
　　佛言：“如是，须菩提！菩萨摩诃萨白净无漏法成就，现作种种身，以示众生故。以是身饶益一切，亦不受苦。”
　　须菩提白佛言：“世尊！菩萨摩诃萨大方便力，得圣无漏智慧，而随所应度众生身而作种种形，以度众生。世尊！菩萨摩诃萨住何等白净法，能作如是方便而不受染污？”
　　佛言：“菩萨用般若波罗蜜作如是方便力，于十方如恒河沙等国土中饶益众生，亦不贪著是身。何以故？著者、著法、著处，是三法皆不可得，自性空故。空不著空，空中无著者亦无著处。何以故？空中空相不可得。须菩提！是名不可得空。菩萨住是中，能得阿耨多罗三藐三菩提。”
　　“世尊！菩萨但住般若波罗蜜中得阿耨多罗三藐三菩提，不住余法中耶？”
　　“须菩提！颇有法不入般若波罗蜜者不？”
　　“世尊！若般若波罗蜜自性空，云何一切法皆入般若波罗蜜中？世尊！空中无有法若入、若不入。”
　　“须菩提！一切法一切法相空不？”
　　“世尊！空。”
　　“须菩提！若一切法一切法相空，云何言一切法不入空中？”
　　须菩提白佛言：“世尊！云何菩萨摩诃萨行般若波罗蜜时，住一切法空中，能起神通波罗蜜。住是神通波罗蜜中，到十方如恒河沙等国土，供养现在诸佛，闻诸佛说法，于诸佛所种善根？”
