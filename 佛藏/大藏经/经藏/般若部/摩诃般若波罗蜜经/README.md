<!-- { "loadSidebar": true } -->
  摩诃般若波罗蜜经
　　后秦 鸠摩罗什译




　　　　摩诃般若波罗蜜经卷第一

　　　　后秦龟兹国三藏鸠摩罗什译

　　序品第一

　　如是我闻：
　　一时佛住王舍城耆阇崛山中，共摩诃比丘僧大数五千分，皆是阿罗汉——诸漏已尽无复烦恼，心得好解脱、慧得好解脱，其心调柔软摩诃那伽，所作已办，弃担能担逮得己利，尽诸有结，正智已得解脱——唯阿难在学地得须陀洹。复有五百比丘尼、优婆塞、优婆夷等，皆得圣谛。复有菩萨摩诃萨——皆得陀罗尼及诸三昧行，空、无相、无作，已得等忍、得无阂陀罗尼，悉是五通，言必信受无复懈怠，已舍利养名闻，说法无所悕望，度深法忍得无畏力，过诸事，一切业障悉得解脱。巧说因缘法。从阿僧祇劫以来发大誓愿，颜色和悦，常先问讯，所语不粗，于大众中而无所畏。无数亿劫说法巧出，解了诸法如幻、如焰、如水中月、如虚空、如响、如揵闼婆城、如梦、如影、如镜中像、如化，得无阂无所畏。悉知众生心行所趣，以微妙慧而度脱之。意无挂阂，大忍成就，如实巧度。愿受无量诸佛国土，念无量国土诸佛三昧常现在前，能请无量诸佛。能断种种见缠及诸烦恼，游戏出生百千三昧——诸菩萨如是等种种无量功德成就，其名曰颰陀婆罗菩萨、罽那伽罗菩萨、导师菩萨、那罗达菩萨、星得菩萨、水天菩萨、主天菩萨、大意菩萨、益意菩萨、增意菩萨、不虚见菩萨、善进菩萨、势胜菩萨、常勤菩萨、不舍精进菩萨、日藏菩萨、不缺意菩萨、观世音菩萨、文殊师利菩萨、执宝印菩萨、常举手菩萨、弥勒菩萨，如是等无量百千万亿那由他诸菩萨摩诃萨。一切菩萨皆是补处，绍尊位者。
　　尔时世尊自敷师子座，结跏趺坐，直身系念在前，入三昧王三昧，一切三昧悉入其中。是时世尊从三昧安详而起，以天眼观视世界，举身微笑，从足下千辐相轮中放六百万亿光明，足十指、两踝、两[跳-兆+專]、两膝、两髀、腰脊腹胁背脐、心胸德字、肩臂手十指、项、口四十齿、鼻两孔、两眼、两耳、白毫相、肉髻，各各放六百万亿光明。从是诸光出大光明，遍照三千大千国土；从三千大千国土，遍照东方如恒河沙等诸佛国土，南西北方四维上下亦复如是。若有众生遇斯光者，必得阿耨多罗三藐三菩提。光明出过东方如恒河沙等诸佛国土，南西北方四维上下亦复如是。
　　尔时世尊举身毛孔皆亦微笑而放诸光，遍照三千大千国土，复至十方如恒河沙等诸佛国土。若有众生遇斯光者，必得阿耨多罗三藐三菩提。尔时世尊以常光明遍照三千大千国土，亦至东方如恒河沙等诸佛国土，乃至十方亦复如是。若有众生遇斯光者，必得阿耨多罗三藐三菩提。
　　尔时世尊出广长舌相，遍覆三千大千国土。熙怡微笑，从其舌根放无量千万亿光，是一一光化成千叶金色宝花。是诸花上皆有化佛，结跏趺坐说六波罗蜜。众生闻者必得阿耨多罗三藐三菩提。复至十方如恒河沙等诸佛国土皆亦如是。
　　尔时世尊故在师子座入师子游戏三昧，以神通力感动三千大千国土六种震动，东踊西没、西踊东没、南踊北没、北踊南没、边踊中没、中踊边没，地皆柔软，令众生和悦。是三千大千国土中地狱、饿鬼、畜生及八难处，即时解脱得生天上。从四天王天处乃至他化自在天处，是诸天人自识宿命，皆大欢喜来诣佛所。头面礼佛足却住一面。如是十方如恒河沙等国土地皆六种震动，一切地狱、饿鬼、畜生及八难处即时解脱，得生天上齐第六天。尔时三千大千国土，众生盲者得视，聋者得听，哑者能言，狂者得正，乱者得定，裸者得衣，饥渴者得饱满，病者得愈，形残者得具足。一切众生皆得等心，相视如父如母如兄如弟如姊如妹，亦如亲族及善知识。是时众生等行十善业道、净修梵行，无诸瑕秽，恬然快乐，譬如比丘入第三禅皆得好慧，持戒自守不娆众生。
　　尔时世尊在师子座上坐，于三千大千国土中其德特尊，光明色像威德巍巍，遍至十方如恒河沙等诸佛国土。譬如须弥山王光色殊特，众山无能及者。尔时，世尊以常身示此三千大千国土一切众生。是时首陀会天、梵众天、他化自在天、化乐天、兜率陀天、夜摩天、三十三天、四天王天及三千大千国土人与非人，以诸天花、天璎珞、天泽香、天末香，天青莲花、赤莲花、白莲花、红莲花、天树叶香持诣佛所，是诸天花乃至天树叶香以散佛上，所散宝花于此三千大千国土上，在虚空中化成大台。是花台边垂诸璎珞，杂色花盖五色缤纷，是诸花盖璎珞遍满三千大千世界。以是花盖璎珞严饰故，此三千大千国土皆作金色，及十方如恒河沙等诸佛国土皆亦如是。尔时三千大千国土及十方众生，各各自念佛独为我说法不为余人。
　　尔时世尊在师子座熙怡微笑，光从口出，遍照三千大千国土。以此光故，此间三千大千国土中众生，皆见东方如恒河沙等诸佛及僧；彼间如恒河沙等国土中众生，亦见此间三千大千国土中释迦牟尼佛及诸大众。南西北方四维上下亦复如是。
　　是时东方过如恒河沙等诸佛国土，其国最在边国名宝，佛号宝积，今现在为诸菩萨摩诃萨说般若波罗蜜。彼国有菩萨名曰普明，见大光明、见地大动又见佛身，到宝积佛所白佛言：“世尊！今何因缘，有此光明照于世间，地大震动又见佛身？”
　　宝积佛报普明言：“善男子！西方度如恒河沙等国，有世界名娑婆，佛号释迦牟尼，今现在欲为诸菩萨摩诃萨说般若波罗蜜。是其神力。”
　　是时普明菩萨白宝积佛言：“世尊！我今当往见释迦牟尼佛礼拜供养，及见彼诸菩萨摩诃萨绍尊位者——皆得陀罗尼及诸三昧，于诸三昧而得自在。”
　　佛告普明：“欲往随意，宜知是时。”
　　尔时，宝积佛以千叶金色莲花与普明菩萨而告之曰：“善男子！汝以此花散释迦牟尼佛上。生彼娑婆国中诸菩萨难胜难及，汝当一心以游彼国。”
　　尔时普明菩萨从宝积佛受千叶金色光明莲花，与无数出家、在家菩萨及诸童男童女，俱共发引，皆供养恭敬尊重赞叹东方诸佛，持诸花香、璎珞泽香、末香涂香、衣服幢盖，向释迦牟尼佛所。到已，头面礼佛足一面立，白佛言：“世尊！宝积如来致问：‘世尊！少恼少患、起居轻利、气力安乐不？’又以此千叶金色莲花供养世尊。”
　　尔时释迦牟尼佛受是千叶金色莲花，以散东方如恒河沙等诸国土中。佛所散宝花满东方如恒河沙等诸佛国土，一一花上皆有菩萨结跏趺坐说六波罗蜜，闻此法者必至阿耨多罗三藐三菩提。诸出家、在家菩萨及诸童男童女，头面礼释迦牟尼佛足，各以供养具供养恭敬尊重赞叹释迦牟尼佛。是诸出家、在家菩萨及诸童男童女，各各以善根福德力故，得供养释迦牟尼佛多陀阿伽度．阿罗诃．三藐三佛陀。
　　南方度如恒河沙等诸佛国土，其国最在边国名离一切忧，佛号无忧德，菩萨名离忧。西方度如恒河沙等诸佛国土，其国最在边国名灭恶，佛号宝山，菩萨名仪意。北方度如恒河沙等诸佛国土，其国最在边国名胜，佛号胜王，菩萨名德胜。下方度如恒河沙等诸佛国土，其国最在边国名善，佛号善德，菩萨名花上。上方度如恒河沙等诸佛国土，其国最在边国名喜，佛号喜德，菩萨名德喜。如是一切皆如东方。
　　尔时，是三千大千国土皆成为宝花遍[雨/復]，地悬缯幡盖，香树花树皆悉庄严。譬如花积世界普花佛国，妙德菩萨、善住意菩萨及余大威神诸菩萨皆在彼住。
　　尔时，佛知一切世界，若天世界、若魔世界、若梵世界，若沙门、婆罗门及天，若犍闼婆、人、阿修罗等，及诸菩萨摩诃萨绍尊位者，一切皆集。
　　佛知众会已集，佛告舍利弗：“菩萨摩诃萨欲以一切种智知一切法，当习行般若波罗蜜。”
　　舍利弗白佛言：“世尊！菩萨摩诃萨云何欲以一切种智知一切法当习行般若波罗蜜？”
　　佛告舍利弗：“菩萨摩诃萨以不住法住般若波罗蜜中，以无所舍法应具足檀那波罗蜜，施者、受者及财物不可得故；罪不罪不可得故，应具足尸罗波罗蜜；心不动故，应具足羼提波罗蜜；身心精进不懈怠故，应具足毗梨耶波罗蜜；不乱不味故，应具足禅那波罗蜜；于一切法不著故，应具足般若波罗蜜。菩萨摩诃萨以不住法住般若波罗蜜中，不生故，应具足四念处、四正勤、四如意足、五根、五力、七觉分、八圣道分，空三昧、无相三昧、无作三昧，四禅、四无量心、四无色定、八背舍、八胜处、九次第定、十一切处，九相——胀相、坏相、血涂相、脓烂相、青相、啖相、散相、骨相、烧相，念佛、念法、念僧、念戒、念舍、念天、念入出息、念死，十想——无常想、苦想、无我想、食不净想、一切世间不可乐想、死想、不净想、断想、离欲想、尽想，十一智——法智、比智、他心智、世智、苦智、集智、灭智、道智、尽智、无生智、如实智，三三昧——有觉有观三昧、无觉有观三昧、无觉无观三昧，三根——未知欲知根、知根、知已根。舍利弗！菩萨摩诃萨欲遍知佛十力、四无所畏、四无阂智、十八不共法、大慈大悲，当习行般若波罗蜜。菩萨摩诃萨欲具足道慧，当习行般若波罗蜜。菩萨摩诃萨欲以道慧具足道种慧，当习行般若波罗蜜。欲以道种慧具足一切智，当习行般若波罗蜜。欲以一切智具足一切种智，当习行般若波罗蜜。欲以一切种智断烦恼习，当习行般若波罗蜜。舍利弗！菩萨摩诃萨应如是学般若波罗蜜。
