<!-- { "loadSidebar": true } -->
　　世尊如来正觉不可思议。怜愍众生亦不可思议。所说秘密难可图度。诸佛世尊三昧之王。大船师王。不可称计不可数量。如是境界非诸声闻缘觉所知。如来月王常无增减。是诸功德之大猛将。无量福报珍宝之聚。是大光明无上日王。等视众生同罗睺罗。所成大力以施一切自无所畏。复令众生成无所畏。自破无明复除众生无明重闇。世尊。我亦无知无明所障。不知如来常乐我净。一切众生无明覆故。妄说如来无常无我无乐无净。是故流转三恶道中。若言如来永灭涅槃。当知是人必堕地狱。世尊。我今始知诸佛如来不毕竟灭。知已则得无上大宝。以佛力故复令我知诸佛实性。得服无上甘露法味。永断一切诸结烦恼。昔来所有狂聋喑哑今悉除愈。

　　大云初分三昧健度第二

