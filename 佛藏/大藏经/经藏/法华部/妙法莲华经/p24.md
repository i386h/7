<!-- { "loadSidebar": true } -->
　　佛告华德菩萨：“过去有佛，名云雷音王多陀阿伽度、阿罗诃、三藐三佛陀，国名现一切世间，劫名喜见，妙音菩萨于万二千岁，以十万种伎乐供养云雷音王佛，并奉上八万四千七宝钵。以是因缘果报，今生净华宿王智佛国，有是神力。华德！于汝意云何？尔时云雷音王佛所，妙音菩萨——伎乐供养、奉上宝器者，岂异人乎？今此妙音菩萨摩诃萨是。华德！是妙音菩萨，已曾供养亲近无量诸佛，久殖德本，又值恒河沙等百千万亿那由他佛。
　　“华德！汝但见妙音菩萨其身在此，而是菩萨，现种种身，处处为诸众生说是经典——或现梵王身，或现帝释身，或现自在天身，或现大自在天身，或现天大将军身，或现毗沙门天王身，或现转轮圣王身，或现诸小王身，或现长者身，或现居士身，或现宰官身，或现婆罗门身，或现比丘、比丘尼、优婆塞、优婆夷身，或现长者居士妇女身，或现宰官妇女身，或现婆罗门妇女身，或现童男、童女身，或现天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身，而说是经。诸有地狱、饿鬼、畜生，及众难处，皆能救济，乃至于王后宫，变为女身，而说是经。
　　“华德！是妙音菩萨，能救护娑婆世界诸众生者，是妙音菩萨如是种种变化现身，在此娑婆国土，为诸众生说是经典，于神通、变化、智慧无所损减。是菩萨，以若干智慧明照娑婆世界，令一切众生各得所知；于十方恒河沙世界中，亦复如是。若应以声闻形得度者，现声闻形而为说法；应以辟支佛形得度者，现辟支佛形而为说法；应以菩萨形得度者，现菩萨形而为说法；应以佛形得度者，即现佛形而为说法。如是种种，随所应度而为现形，乃至应以灭度而得度者，示现灭度。
　　“华德！妙音菩萨摩诃萨，成就大神通智慧之力，其事如是。”
　　尔时华德菩萨白佛言：“世尊！是妙音菩萨，深种善根。世尊！是菩萨住何三昧，而能如是在所变现，度脱众生？”
　　佛告华德菩萨：“善男子！其三昧名现一切色身，妙音菩萨住是三昧中，能如是饶益无量众生。”
　　说是妙音菩萨品时，与妙音菩萨俱来者八万四千人，皆得现一切色身三昧；此娑婆世界无量菩萨，亦得是三昧及陀罗尼。
　　尔时妙音菩萨摩诃萨供养释迦牟尼佛及多宝佛塔已，还归本土，所经诸国，六种震动，雨宝莲华，作百千万亿种种伎乐。既到本国，与八万四千菩萨、围绕至净华宿王智佛所，白佛言：“世尊！我到娑婆世界饶益众生，见释迦牟尼佛，及见多宝佛塔，礼拜、供养；又见文殊师利法王子菩萨，及见药王菩萨、得勤精进力菩萨、勇施菩萨等，亦令是八万四千菩萨得现一切色身三昧。说是妙音菩萨来往品时，四万二千天子得无生法忍，华德菩萨得法华三昧。”

　　御制观世音普门品经序

　　观世音菩萨，以烁迦罗心应变无穷，自在神通遍游法界，入微尘国土说法济度，具足妙相弘誓如海，凡有因缘发清净心，才举声称，即随声而应，所有欲愿即获如意。妙法莲华经普门品者，为度脱苦恼之真诠也。人能常以是经作观，一念方萌，即见大悲胜相，能灭一切诸苦，其功德不可思议。朕惟天道福善祸淫，故佛示果报，使人为善而不敢为恶。夫天堂、地狱皆由人为，不违于方寸之内，故为善者得升天堂，为恶者即堕地狱。夫忠臣孝子吉人贞士，其心即佛，故神明芘佑，业障俱泯，是以生不犯于宪条，没不堕于无间。夫凶顽之徒，一于为恶，弃五伦如敝帚，蹈刑法如饮甘，宁喂罗刹，不钦佛道。然人性本善，所为恶者，特气质之偏；苟能改心易虑，修省避畏，转移之间恶可为善矣。为善则即善人，昔之所积之咎，如太空点尘、红罏片雪，消涤净尽，虽有果报将安施乎？朕恒念此，惟恐世之人有过而不知改，乃甘心焉以自弃，遂表章是经，使善良君子永坚禁戒之心，广纳无量之福，为善功德岂有涯涘哉！
　　永乐九年五月初一日
　　　　姚秦三藏法师鸠摩罗什译长行
　　　　隋北天竺沙门阇那崛多译重颂

　　　　妙法莲华经观世音菩萨普门品第二十五

　　尔时，无尽意菩萨即从座起，偏袒右肩，合掌向佛，而作是言：“世尊！观世音菩萨，以何因缘名观世音？”
　　佛告无尽意菩萨：“善男子！若有无量百千万亿众生受诸苦恼，闻是观世音菩萨，一心称名，观世音菩萨即时观其音声，皆得解脱。若有持是观世音菩萨名者，设入大火，火不能烧，由是菩萨威神力故。若为大水所漂，称其名号，即得浅处。若有百千万亿众生，为求金、银、琉璃、车磲、马瑙、珊瑚、虎珀、真珠等宝，入于大海，假使黑风吹其船舫，飘堕罗刹鬼国，其中若有，乃至一人，称观世音菩萨名者，是诸人等皆得解脱罗刹之难。以是因缘，名观世音。若复有人临当被害，称观世音菩萨名者，彼所执刀杖寻段段坏，而得解脱。若三千大千国土，满中夜叉、罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害。设复有人，若有罪、若无罪，杻械、枷锁检系其身，称观世音菩萨名者，皆悉断坏，即得解脱。若三千大千国土，满中怨贼，有一商主，将诸商人，赍持重宝、经过险路，其中一人作是唱言：‘诸善男子！勿得恐怖，汝等应当一心称观世音菩萨名号。是菩萨能以无畏施于众生，汝等若称名者，于此怨贼当得解脱。’众商人闻，俱发声言：‘南无观世音菩萨。’称其名故，即得解脱。
　　“无尽意！观世音菩萨摩诃萨，威神之力巍巍如是。若有众生多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。
　　“无尽意！观世音菩萨、有如是等大威神力，多所饶益，是故众生常应心念。若有女人，设欲求男，礼拜供养观世音菩萨，便生福德智慧之男，设欲求女，便生端正有相之女，宿殖德本，众人爱敬。
　　“无尽意！观世音菩萨有如是力，若有众生，恭敬礼拜观世音菩萨，福不唐捐，是故众生皆应受持观世音菩萨名号。
　　“无尽意！若有人受持六十二亿恒河沙菩萨名字，复尽形供养饮食、衣服、卧具、医药。于汝意云何？是善男子、善女人，功德多不？”
　　无尽意言：“甚多，世尊！”
　　佛言：“若复有人受持观世音菩萨名号，乃至一时礼拜、供养，是二人福，正等无异，于百千万亿劫不可穷尽。无尽意！受持观世音菩萨名号，得如是无量无边福德之利。”
　　无尽意菩萨白佛言：“世尊！观世音菩萨，云何游此娑婆世界？云何而为众生说法？方便之力，其事云何？”
　　佛告无尽意菩萨：“善男子！若有国土众生，应以佛身得度者，观世音菩萨即现佛身而为说法；应以辟支佛身得度者，即现辟支佛身而为说法；应以声闻身得度者，即现声闻身而为说法；应以梵王身得度者，即现梵王身而为说法；应以帝释身得度者，即现帝释身而为说法；应以自在天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗沙门身得度者，即现毗沙门身而为说法；应以小王身得度者，即现小王身而为说法；应以长者身得度者，即现长者身而为说法；应以居士身得度者，即现居士身而为说法；应以宰官身得度者，即现宰官身而为说法；应以婆罗门身得度者，即现婆罗门身而为说法；应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法；应以长者、居士、宰官、婆罗门妇女身得度者，即现妇女身而为说法；应以童男、童女身得度者，即现童男、童女身而为说法；应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法；应以执金刚身得度者，即现执金刚身而为说法。
　　“无尽意！是观世音菩萨成就如是功德，以种种形，游诸国土，度脱众生。是故汝等，应当一心供养观世音菩萨。是观世音菩萨摩诃萨，于怖畏急难之中能施无畏，是故此娑婆世界，皆号之为施无畏者。”
　　无尽意菩萨白佛言：“世尊！我今当供养观世音菩萨。”即解颈众宝珠、璎珞，价直百千两金，而以与之，作是言：“仁者！受此法施珍宝璎珞。”时观世音菩萨不肯受之。无尽意复白观世音菩萨言：“仁者！愍我等故，受此璎珞。”
　　尔时佛告观世音菩萨：“当愍此无尽意菩萨及四众，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞。”
　　即时观世音菩萨愍诸四众，及于天、龙、人非人等，受其璎珞，分作二分，一分奉释迦牟尼佛，一分奉多宝佛塔。
　　“无尽意，观世音菩萨有如是自在神力，游于娑婆世界。”
　　尔时无尽意菩萨以偈问曰：
　　“世尊妙相具，　　我今重问彼，
　　佛子何因缘，　　名为观世音？
　　具足妙相尊，　　偈答无尽意：
　　‘汝听观音行，　　善应诸方所，
　　弘誓深如海，　　历劫不思议，
　　侍多千亿佛，　　发大清净愿。
　　我为汝略说，　　闻名及见身，
　　心念不空过，　　能灭诸有苦。
　　假使兴害意，　　推落大火坑，
　　念彼观音力，　　火坑变成池。
　　或漂流巨海，　　龙鱼诸鬼难，
　　念彼观音力，　　波浪不能没。
　　或在须弥峰，　　为人所推堕，
　　念彼观音力，　　如日虚空住。
　　或被恶人逐，　　堕落金刚山，
　　念彼观音力，　　不能损一毛。
　　或值怨贼绕，　　各执刀加害，
　　念彼观音力，　　咸即起慈心。
　　或遭王难苦，　　临刑欲寿终，
　　念彼观音力，　　刀寻段段坏。
　　或囚禁枷锁，　　手足被杻械，
　　念彼观音力，　　释然得解脱。
　　咒诅诸毒药，　　所欲害身者，
　　念彼观音力，　　还著于本人。
　　或遇恶罗刹、　　毒龙诸鬼等，
　　念彼观音力，　　时悉不敢害。
　　若恶兽围绕，　　利牙爪可怖，
　　念彼观音力，　　疾走无边方。
　　蚖蛇及蝮蝎，　　气毒烟火燃，
　　念彼观音力，　　寻声自回去。
　　云雷鼓掣电，　　降雹澍大雨，
　　念彼观音力，　　应时得消散。
　　众生被困厄，　　无量苦逼身，
　　观音妙智力，　　能救世间苦。
　　具足神通力，　　广修智方便，
　　十方诸国土，　　无刹不现身。
　　种种诸恶趣，　　地狱鬼畜生，
　　生老病死苦，　　以渐悉令灭。
