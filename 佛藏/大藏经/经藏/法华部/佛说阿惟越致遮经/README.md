<!-- { "loadSidebar": true } -->
  佛说阿惟越致遮经
　　西晋 竺法护译




　　　　佛说阿惟越致遮经卷上

　　　　西晋月氏三藏竺法护译

　　不退转法轮品第一

　　闻如是一时。佛游舍卫祇树给孤独园。与大比丘众千二百五十人俱。彼时世尊。于后夜起三昧正受。号离垢光。文殊师利童子菩萨。亦以普明三昧。弥勒菩萨导众大士普显三昧。于是贤者舍利弗。后夜寤起自出其室。发心往诣文殊师利。欲入其室。未入之顷。见佛神室则前进矣。睹十万莲华不可称计围绕佛屋。又复遥闻大音乐声若干种响。其大莲华自然衍光。遍照祇树。悉周舍卫靡不见焉。三千大千佛之境界光耀巍巍。时舍利弗。即立不行。抑而不候文殊师利。不自觉耳处于其室。住文殊师利前。睹加趺坐淡然而定。时舍利弗。即为弹指永不寤矣。声发洪音亦不兴也。又一心观文殊师利。现大变化感动如此。自察其身在于大海。愕然欲出文殊师利三昧之室了不能退。将以神足起踊于空。亦复碍矣。尽现神力不得游腾。又见己身。与文殊师利及其室宇。自然东行。时舍利弗。立文殊师利前。结加趺坐视之无厌。尔时东方度是佛土。恒沙等刹。其世界名不退转音。佛号最选光明莲华开剖。贤者舍利弗从文殊师利见彼圣尊。一切毛孔悉出莲华。又其莲华各周四十万里皆照三千大千佛土。彼诸莲华。有十万数妙宝为茎。及以金刚紫磨黄金师子之座。一切菩萨皆坐其上。于无上正真之道不退转。以得总持五通自乐成就法忍。三十二相庄严其身。最选光明莲华开剖如来至真等正觉。齐生莲华清净无瑕。其色百千不可称数。青琉璃茎姝妙交络。上好栴檀珍宝为座。殊异珠铃垂布四面。彼座独空。文殊师利即处于上。与其莲华师子之座。踊变上至三十三天。寻还诣佛稽首作礼。绕佛三匝还坐莲华。彼世尊前叉手自归。于是最选光明莲华开剖如来等正觉问文殊师利仁者。何来枉至此土。文殊师利答曰。唯然世尊。从忍界来。尔时彼佛侍者。号柔音软响菩萨大士。志于无上正真之道逮不退转。则莲华上更整衣服。长跪叉手问彼佛曰。其斯忍土离是几何其佛告曰。西方去此恒沙等刹。有忍世界。是文殊师利从彼土来。柔音软响菩萨又问佛言。其忍世界佛号云何。今现在乎。世尊告言。字曰能仁如来至真等正觉。现在讲法。又问佛言。其佛大圣云何现法。佛言。开三道教。侍者又问。何谓为三。声闻缘觉及弘佛道。释迦文佛说法如此是三道教。侍者又问诸佛世尊说经开化不普等乎。佛言悉等柔音软响。又问佛言。何谓为等。世尊告曰讲不退转。此谓平等。又问何故。能仁如来至真等正觉宣三道教。其佛告言。彼土人民刚强难化。心劣意弱。难以一乘救化度矣以是之故。诸佛世尊善权方便而为说法。能仁如来兴五浊世。以斯善权随时之义而济度之。又复问曰。唯然世尊。彼忍世界讲法所化勤劳之难。乃如是乎。佛言实然。有勤危患。侍者复问。我等世尊。快哉善利。不生彼土。佛言且止。无得说此。宜当舍之。自改悔过。又问何故改往修来而忍世界讲法甚难。以故吾等不愿彼土。世尊答曰。诸贤莫念。重说此辞。当自改过。所以者何。于是佛土。修二十亿那术百千劫殖众德本。不如忍界从明至食。为人讲说度无极法。开化愚冥归命三宝。令受五戒。释于声闻缘觉之道。是菩萨大士甚难于彼。何况诲之使为沙门。捐俗近道以法将护。劝助导示善法之义。或复昌显立之大道。此为菩萨大士难及之教。所以者何。其忍世界多有患难。又问何患。世尊答曰。柔音软响。使贤者身寿。于那术亿百千劫闻受无数诸佛国土本命极长。不可穷究。共计忍界怀淫怒痴无量恶法而不可尽。今吾口说彼人罪福因缘所著。又以佛慧了了分别。其忍世界瑕秽之垢。未央可竟。尔时柔音软响菩萨大士。三反扬声而叹颂曰。妙哉能仁如来。最慈师子人中之王。道德巍巍无所挂碍。念世尊明肃然恭敬。因本功德其意之愿。而为众生乃忍劳谦讲说道义。除淫怒痴无量蹇法。教发声闻缘觉之心。开化以渐使逮佛圣。显道深慧用一切故游众德本。志无荣冀。诸菩萨等取七宝华。其色光耀。无数百千清净无埃。又无量叶生金刚茎。其华之藕上犹交露。微妙栴檀众宝合成。璎珞分布而为庄严。心达眼明宿之本德。所发兴化现雅圣行。犹如幻化。欣悦盛意踊在虚空。手执此华。遥向释迦文如来至真等正觉。顾彼忍界一心散华。如雨宝盖缯彩幢幡。秉志供养能仁如来。已散众香。而烧栴檀杂香捣香。自于彼土五心投地。西向稽首应时赞曰。南无能仁佛等正觉。及彼忍界菩萨大士。无极德铠志于精进。意无慢恣德备巍巍。其心究竟极尊圣妙。奉于正法以法为力慈愍众生。而奋大光等习一乘。异口同音俱共叹曰。愿欲奉觐能仁如来至真等正觉及诸菩萨。佛之教训令不断绝。于是最选光明莲华开剖如来。闻诸菩萨歌颂之声。察其心源为诸菩萨大士衍以佛法。分别要义令心悦豫。告菩萨言。诸族姓子。汝等宁睹能仁无著正觉及忍世界诸菩萨学人民之处。修彼佛教顺化众生。欲度危厄。志怀慈愍。于深妙法未尝恐惧不以为难。未尝谤讪殖众德本。心无所著不望想报。奉于六度无极之行。菩萨大士生忍世界。即崇能仁如来宿之本愿。遵奉正法以道为力。觉诸佛行。菩萨答曰。唯然世尊。承佛圣旨普悉见矣。又去来现在诸佛之慈恩也。永无疑网。最选光明莲华开剖如来等正觉。告柔音软响菩萨。汝等当与文殊师利俱至忍界。奉修训诲使心霍然。柔音软响菩萨白文殊师利。吾等欲诣能仁如来观忍世界。承仁圣慧令愿得果。文殊答曰。快哉行矣。众族姓子。诸佛世尊难见难遇。所以者何。亿世时有。当共佥然供养奉事。所以出世于十方界。矜愍众生化入大道令逮觉慧。当为一切蚑行喘息人物之类。供顺修礼诸佛世尊咨问经典。令十方人获致上庆。菩萨答曰。令吾等身与尊者俱。奉见诸佛归命启受。习学圣智慈化群黎。
　　于是文殊师利。稽首礼彼最选光明莲华开剖如来至真等正觉。绕其三匝。与诸菩萨恭肃敬意。及舍利弗。闻佛说法受其教令视佛无厌。观身五事若如幻。各以华香栴檀杂香捣香缯彩幢幡以供养佛。蒙佛本德心坚意固。遵奉三宝。欲度众生奉侍佛焉。说此适竟。如伸臂顷忽然不现。则至东方恒沙等刹佛世尊前。皆听诸佛等衍是经。讲不退转方等无垢清净之明。彼诸佛土悉无女人。亦无声闻缘觉佛教。一切佛土德义悉等鲜洁之命。犹如最选光明莲华开剖如来佛土等无差特。菩萨道场充满佛国。彼诸世尊莲花皆同出其脐中。文殊师利普如座上感动变化。威仪如一供养诸佛东方南方西方北方东南西南西北东北上方下方。时于十方各如恒沙诸佛之土。文殊师利悉现其前无不周遍彼诸如来尽悉讲是不退转轮方等无瑕。一切侍者恭敬肃肃。志存大道。在莲华上长跪叉手。自问其佛。能仁如来何故兴此三道之教。悉欲往诣能仁如来咨启法化。从文殊师利求恩见济。十方亦告诸菩萨曰。汝等侍卫文殊师利。俱至能仁如来佛土。于是忍界阎浮提处。夜尚未明。贤者阿难。时见光明从轩窗入。即从卧起欲出精舍。睹其祇洹光耀如昼。仰观虚空亦不见月。察其祇树但睹其水。青青如璧柔软且清。了不复见树木房室。心自念言。今日旦当讲大深法。以故先现此之瑞应。于时阿难。举足入水水不著足。无所湿溺欣然大悦。往诣神室欲见世尊。见千万莲华绕佛神室。又闻洪音作若干伎。莲华出光照于祇洹及舍卫城。三千大千世界靡不明达。志怀欣豫。偏袒右肩长跪叉手稽首作礼自归于佛。明星出时夜以向晓。诸大莲华绕佛室者。大莲华入于祇洹正住于中。阿难心念。今吾宜往为佛施座。此则说法本之瑞应。适布座竟。寻时三千大千世界六反震动十方佛土各十恒沙亦复如是。大意咸达莫不惊欣。青莲华红莲华黄莲华白莲华。普遍佛国。自然生树。枝叶华实亦以茂盛。诸比丘众各欲出屋不能自致。见祇树园为水所溺水软且清。住精舍户惟见大光。各心念言。今日当说大微妙法以故先现此之变应。彼时世尊能仁大圣。从三昧兴出其神室。就师子座佛身适坐。应时十方一切世界诸佛世尊。身奋大光色色各异不可称计。于彼黎民莫不睹焉。于是文殊师利周于十方。与众菩萨游诸佛土普供养遍。是大菩萨导众大士。神足示现不可思议救利萌类。持顺佛法教化度脱。随众所乐而以开导。为十方人各说法竟。文殊师利见能仁如来坐师子床。诸菩萨俱于祇树园从地踊出。与无央数亿亿百千那术兆垓一切菩萨。绕佛世尊无量之匝。各化莲华不可称计。有十万叶其色各异以供养佛。是诸莲华布佛境界无空缺处。又此菩萨散栴檀香杂香捣香妙香。其香悉熏三千大千之国土。皆兴美香。布施遵戒忍辱精进一心智慧。善权方便神通之香。分流法香。六度无极菩萨微妙道慧之香。具足经义修行之香。是辈众香尽衍大光。其明周遍十方佛前。勇猛意强承佛威化。供养能仁如来至真等正觉。过大精进勤修正道。其心坚固莫能逾者。归命如来。时文殊师利与诸菩萨一切众生。庄严如意摩尼。现众宝树八品行行。有名宝树边竖幡。交露珠帐紫磨黄金。而以校成明月珠地。化造屋室讲堂楼阁。天窗轩牖刻镂笼疏。泉源陂池江河之流。苑囿泉水中生莲华。青红黄白叶皆明珠无不周遍。地出甘露有八味水。欲悦众生示现大道发菩萨意之所当行。故为一切垂哀变化。文殊师利承佛圣旨。顺己道力。能仁如来本之所愿。故以此变开化众生。柔音软响菩萨等俱多所劝助。不可思议无心不心。善心思唱导被大德铠。顺其精进身行高德。昔心所志庄严虚空。一切毕竟皆住佛前。于是世尊游以道教。放法光明照文殊师利。及诸菩萨大士之等使有床座。应时自然十万莲华从佛身出光色无数不可称限。百千显耀而独照明。以宝为茎。珍宝之珠遍垂周匝。摩尼交露栴檀杂香师子之座。是诸菩萨大士之众。皆坐其上处于虚空。时能仁佛。脐中有光。号曰金刚。又名救济众生之类。而放此明。亿百千莲华光曜各异。无能计量莲华光明。清净微妙紫磨金色。交露之帐甚香鲜洁。显照十方无所挂碍。此莲华中自然化出亿千莲华。一切诸佛皆受法界平等一类。训诲众生起度脱门。及言教声空无思想。不愿之法无有邪行。不起不灭三世等空。其目清净自然轨迹。化出亿千名宝莲华。文殊师利安详雅步。其心寂然则坐其上。不著佛身佛体无想。心念世尊觉了一切。所志三昧号逾金刚。而学能仁如来至真等正觉之法。则行越空无不慕三昧。
