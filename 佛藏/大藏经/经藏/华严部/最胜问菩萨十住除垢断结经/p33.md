<!-- { "loadSidebar": true } -->

　　　　十住断结经卷第八



　　　　十住断结经卷第九

　　　　姚秦凉州沙门竺佛念译

　　道智品第二十四

　　尔时座上百亿众生。及诸大会菩萨之人。及天帝释梵天王。兜术天。焰天。化自在天。他化自在天。乃至一究竟天。各各狐疑。欲得闻说至道之要。道者无相而不可见。云何如来言有道乎。尔时世尊。知来会心中所念。寻告最胜菩萨曰。卿等欲得宣畅微妙至道之要乎。对曰。如是世尊。愿乐欲闻。佛告最胜及菩萨摩诃萨天龙鬼神阿须伦旃陀罗摩休勒人与非人。解道无迹寂然无名。假使最胜道有处者。菩萨摩诃萨不于平等法中成最正觉。以其道果无处所故。菩萨摩诃萨成等正觉。佛复告最胜。菩萨道智定意有十。云何为十。不造身行亦无所著。不造口行亦无所著。不造意行亦无所著。游佛境界不兴佛想。教化众生逮无碍智。皆使萌类解道无道。复使众生成最正觉。放大光明靡所不照。一一光明无量化佛。一一化佛演说极深六度无极。恒转法轮发菩萨心。解我无我亦无寿命。身心自然乃谓为道。其自然者。觉道无智亦不有智。觉无所觉都不见觉。言吾是道亦不见吾。言我是道亦不见我。我人寿命亦复如是。一切众智亦无形像。尔时最胜菩萨前白佛言。设道无形而不可见。如今转法轮演说四道果证。言须陀洹斯陀含阿那含阿罗汉辟支佛菩萨及佛。何以故。说五阴萨云然四意止四意断四神足五根五力七觉意八贤圣道。何以故。说净佛国土教化众生。从一佛国至一佛国。分别明慧六识更乐。云何复说四等六度真如法性有道之名。是时世尊告最胜曰。如汝所问。菩萨摩诃萨解了佛慧五分法身善权所有不见动转。见动转者则非道议。远离一切之所猗住。推其法界亦无法界。所以然者。俱本无故无道著智。如本净故设转法轮。解了一切诸法无著。是故最胜。菩萨摩诃萨等于一切悉无所著。亦不见生亦不见灭。佛土清净众生亦净。布现无量智慧光明。是故菩萨摩诃萨应总持行立。不退转登菩萨位。或入定意正受三昧。教化众生净佛国土。无若干道忍一行故。无言法智强为设智。菩萨大士当念修行。化诸未悟皆无识想。是谓最胜入一定意。清净道智一切无尘。调未调者不计苦乐。是常非常若好若丑。悉无想著无乱智者。求索佛藏十力具足。四无所畏四分别慧。大慈大悲真如法性。悉无所有皆虚皆寂。分别报应。至诚道智。无起灭故。谓空无相无愿。亦无所生。是故最胜。菩萨大士至道之要。所论道者即虚空界也。所以然者。道则是空空则是道。一而不二亦无若干。是时最胜菩萨前白佛言。善哉善哉。快说斯法。尔时众会之中天龙鬼神干沓和阿须伦迦留罗栴陀罗摩休勒人与非人。心自念言。如来今日为诸大会。演布道智无比之法。满众生愿随其所趣。此最胜菩萨。何时当成最正觉无上道乎。佛知诸天龙神心之所念。即告四部之众。此最胜菩萨。却后无数三百三十阿僧祇劫。当成为佛号曰明慧至真如来等正觉。世界曰无量。劫名清净。其佛如来翼从弟子。九千九百九十二亿。寿百二十小劫。尔时众会。闻佛授莂各自发愿。乐欲生彼佛世界。佛即告曰。如汝所愿必生不疑。佛复告最胜曰。今此大众多有忉利天帝与阿须伦共斗。或时诸天得胜阿须伦不如。或时阿须伦得胜诸天不如。各各共斗怀其怨结。各有恚毒不能舍离。伏惟天尊。以权方便与说道智虚无之法。令诸天人及阿须伦各各和合兴慈悲心。
