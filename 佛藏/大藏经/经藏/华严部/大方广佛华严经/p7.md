<!-- { "loadSidebar": true } -->
　　游心法界如虚空　　是人乃知佛境界
　　一切菩萨得善利　　能见自在最胜尊
　　非余境界之所知　　普贤方便皆得入
　　无量无边诸众生　　一切如来所护念
　　于一切处转法轮　　卢舍那佛境界力
　　一切刹土及诸佛　　在我身内无所碍
　　我于一切毛孔中　　现佛境界谛观察
　　普贤菩萨所愿行　　无量无边悉具足
　　普眼境界清净身　　我今演说仁谛听

　　尔时普贤菩萨。告诸菩萨言。佛子。世界海有十种事。去来今佛之所演说。所谓说世界海。起具因缘世界海。住世界海。形世界海。体世界海。庄严世界海。清净世界海。如来出世世界海。劫世界海。坏方便世界海。诸佛子世界海。有如是等十种事为首。乃至有世界海尘数种事。诸佛子当知。一切世界海。有世界海尘数因缘具故成。已成今成当成。所谓如来神力故。法应如是故。众生行业故。一切菩萨应得无上道故。普贤菩萨善根故。菩萨严净佛土愿行解脱自在故。如来无上善根依果故。普贤菩萨自在愿力故。如是等世界海尘数因缘具故。一切世界海成。尔时普贤菩萨。以偈颂曰。
　　佛智境界　　不可思议　　自在善住
　　悉皆如是　　无量无边　　诸世界海
　　卢舍那佛　　悉能严净　　如应化度
　　一切菩萨　　无量愿海　　皆悉清净
　　十方佛土　　一切众生　　以不思议
　　而觉悟之　　一切菩萨　　无量自在
　　度一切智　　方便法门　　出生一切
　　无量愿海　　起诸世界　　犹如虚空
　　普行一切　　菩萨善行　　入佛境界
　　无量无边　　悉能严净　　十方佛刹
　　一一佛土　　无量劫行　　众生心境
　　不可思议　　业能悉起　　一切刹海
　　众生垢秽　　国不清净　　行业无量
　　世界不同　　诸佛刹海　　净庄严藏
　　离垢杂宝　　以为校饰　　长养无垢
　　弘誓愿海　　佛子能净　　无数国土
　　若有菩萨　　修普贤行　　常能履行
　　清净法界　　当知是等　　功德如佛
　　能出无量　　如来刹海　　于一念中
　　悉遍十方　　能现一切　　菩萨所行
　　甚深清净　　犹如虚空　　等空界者
　　自在如是　　一切道场　　诸如来前
　　坐宝莲华　　现众妙色　　于其身内
　　容一切刹　　又一念中　　示现三世
　　入巧方便　　起诸刹海　　于三世国
　　示现成佛　　卢舍那佛　　此土清净
　　众宝成就　　无有边际

　　尔时普贤菩萨。告诸菩萨言。佛子。一一世界海所依住。如世界微尘数。所谓依一切庄严住。或依虚空住。或依一切宝住。或依佛光明住。或依幻业住。或依摩诃那伽金刚力士掌中住。或依普贤菩萨愿力住。是时普贤菩萨。以偈颂曰。
　　无量无边佛刹海　　离垢妙宝以庄严
　　摩尼宝王清净照　　最胜威神靡不见
　　清净刹海住虚空　　宝王妙藏光普照
　　畅发无量微妙音　　宣扬佛道靡不欣
　　种种华光善喜乐　　如意宝珠为庄严
　　无量光网弥覆上　　种种香云遍充满
　　无量无边妙莲华　　青琉璃宝以为台
　　清净国土甚奇妙　　一切诸佛庄严故
　　或有诸佛清净土　　以佛威神得安住
　　见离垢净众妙宝　　无量菩萨悉充满
　　或有诸佛清净土　　金刚力士掌中住
　　十力世雄卢舍那　　常为一切转法轮
　　或依宝树平正住　　依香焰云亦如是
　　有依水轮住坚固　　或依金刚海座住
　　有住金刚胜妙幢　　种种宝华弥覆上
　　无量自在一切处　　卢舍那佛令众见
　　众杂异色长光明　　普流一切佛世界
　　悉见种种庄严藏　　离垢微妙甚清净
　　彼以一切愿海力　　无量种种所依住
　　诸如来云悉充满　　常依清净虚空住
　　或有佛刹处上方　　依净菩萨天冠住
　　彼现无量佛自在　　佛子妙音净业化
　　诸法界等佛国土　　譬如电光亦如幻
　　绀琉璃宝广清净　　悉从离垢净业起
　　普现种种庄严藏　　依止虚空静安住
　　行业境界不可议　　佛令众生普得见
　　一切尘等诸佛刹　　普贤菩萨一念起
　　无量劫行化众生　　充满法界现自在
　　一一微尘中　　佛国海安住
　　佛云遍护念　　弥纶覆一切
　　于一微尘中　　佛现自在力
　　一切微尘中　　神变亦如是
　　诸佛及神力　　卢舍那示现

　　尔时普贤菩萨。告诸菩萨言。佛子。诸世界海有种种形。或方或圆。或非方圆。或如水洄澓。或复如华形。或种种众生形者。尔时普贤菩萨。以偈颂曰。
　　刹海无有量　　殊形异庄严
　　十方世界海　　见诸杂种相
　　或圆或四方　　或复非方圆
　　三维及八隅　　状若摩尼宝
　　一切诸业海　　种种别异故
　　有如金刚掌　　庄严坦平正
　　炼真金色　　清净妙形　　入于无量
　　正法之门　　诸佛刹海　　种种之藏
　　犹如大云　　悬处虚空　　彼宝轮地
　　妙净分明　　卢舍那佛　　光明悉照
　　诸佛国土　　起由心业　　无量种形
　　而以庄严　　彼国一切　　各各自在
　　如来刹海　　现无量相　　或有净秽
　　苦乐不同

　　法常流转　　变现如是　　一切业海
　　不可思议　　一毛孔中　　无量佛刹
　　庄严清净　　旷然安住　　彼一切处
　　卢舍那佛　　于众海中　　演说正法
　　于一尘内　　微细国土　　一切尘等
　　悉于中住　　一切世界　　有种种形
　　悉于其中　　转尊法轮　　是弘誓愿
　　自在之力　　一一尘中　　现一切刹
　　譬如幻化　　亦如虚空　　诸心业力
　　之所庄严　　一一尘中　　众生数等
　　诸化佛云　　神力自在　　于微尘中
　　善住佛刹　　卢舍那佛　　现法如是

　　尔时普贤菩萨。告诸菩萨言。佛子。诸世界海有种种体。悉应当知。所谓一切宝庄严体。或一宝体。或金刚坚固地体。或众香体。或日珠轮体。尔时普贤菩萨。以偈颂曰。
　　或有世界海　　众宝所合成
　　坚固不可坏　　安住宝莲华
　　或胜光明起　　清净晖焰照
　　众妙庄严刹　　依止虚空住
　　或有光明刹　　依止光明住
　　光明云庄严　　诸菩萨宫殿
　　或有佛刹海　　犹如电光住
　　言取不可得　　斯由愿力起
　　或有摩尼宝　　日光明藏照
　　贯真珠轮地　　菩萨悉充满
　　或有宝焰刹　　光明云荫覆
　　一切宝庄严　　悉皆有变化
　　或有众相体　　微妙相庄严
　　间错杂宝冠　　一切佛所化
　　心海业所起　　国土随乐住
　　谕如幻无方　　皆从妄想生
　　如来身光明　　摩尼刹安住
　　正觉云弥覆　　一切佛自在
　　或普贤菩萨　　化现佛刹海
　　一切宝校饰　　愿力所庄严

　　尔时普贤菩萨。告诸菩萨言。佛子。诸世界海。有世界海微尘等庄严。悉应当知。所谓一切境界种种云庄严。一切世界众生行业庄严。三世诸佛及普贤菩萨愿力庄严。有如是等世界海微尘数庄严。尔时普贤菩萨。以偈颂曰。
　　如世界海微尘等　　不可思议业果报
　　一切十方世界海　　种种严净广无边
　　无量净色普庄严　　上妙功德常充满
　　杂光明云出梵音　　闻于一切诸佛刹
　　菩萨无量功德海　　妙声遍满一切刹
　　诸誓愿云具庄严　　声震十方世界海
　　众生业海广无际　　净庄严云出妙音
　　业报如宝随应变　　诸佛力故悉周满
　　一切三世诸如来　　自在普现无量刹
　　一一境界一切佛　　庄严刹海皆悉见
　　过去未来现在劫　　一切十方诸世界
　　于无量劫净庄严　　一一佛刹皆悉见
　　一切境界诸佛云　　数等众生满十方
　　佛自在行令众知　　是谓如来庄严刹
　　众香焰流及华流　　一切众宝摩尼流
　　种种众妙庄严云　　皆悉校饰诸佛刹
　　十方世界诸道场　　一切众具妙庄严
　　靡不睹见此刹海　　犹如空中电光现
　　普贤菩萨佛子等　　悉能庄严诸佛刹
　　众生等劫净行海　　于此世界悉显现

　　尔时普贤菩萨。告诸菩萨言。佛子当知。诸世界海。有世界尘数清净。所谓菩萨亲近善知识。成就诸善根。等利一切众生。净满一切诸波罗蜜。安住一切行地。有如是等世界尘数清净。尔时普贤菩萨。以偈颂曰。
　　一切佛刹诸庄严　　无数愿海方便生
　　一切佛刹清净色　　无量行海所修集
　　久远亲近善知识　　一切净妙诸业行
　　慈悲普流润众生　　是故清净佛刹海
　　一切法门三昧地　　一切佛所净德海
　　禅门方便清净地　　是故严净佛刹海
　　能起无量清净心　　信佛坚固不可坏
　　以忍方便净无垢　　庄严刹海微妙色
　　兴功德云满虚空　　利益一切修净行
　　众生普获无量德　　是故严净佛刹海
　　刹海方便等无量　　悉净诸度无有余
　　修无尽愿波罗蜜　　是故严净佛刹海
　　幻化行起无有量　　一切诸法广清净
　　种种方便净众生　　起是可乐佛刹海
　　方便严净一切地　　具足诸佛功德海
　　令诸众生竭苦源　　是故严净佛刹海
　　修净力海无与等　　能净一切众生根
　　恭敬供养无量佛　　是故严净佛刹海

　　尔时普贤菩萨。告诸菩萨言。佛子当知。一一世界海。有世界海尘数诸佛。出兴于世。所谓有佛兴世。色身示现遍满法界。或有短寿。或无量劫。如是一一世界海。有世界海尘数佛出兴于世。尔时普贤菩萨。以偈颂曰。
　　佛以无量方便门　　能起一切佛刹海
　　随顺众生所欲乐　　诸佛法王出兴世
　　如来法身不思议　　无色无相无伦匹
　　示现色身为众生　　十方受化靡不见
　　或为众生现短命　　或现长寿无量劫
　　法身多门现十方　　常为世间良福田
　　或有能令不思议　　十方刹海悉清净
　　或有能净一刹土　　是彼方便愿所立
　　或说不可思议乘　　佛普示现随所乐
　　或有如来说一乘　　是佛方便无有量
　　自然无师得正觉　　或有济度少众生
　　或有能于一念中　　化度无量众生海
　　或有于一毛孔中　　化佛云出不思议
　　充满一切十方界　　无量方便化众生
　　或佛音声震十方　　随诸众生所欲乐
　　无量亿劫不断绝　　度众生海无有边
　　或有无量庄严刹　　清净大众围绕坐
　　充满一切世界海　　佛遍处众如空云
　　是佛方便不思议　　慈海充满遍一切
　　入诸庄严方便门　　悉现一切众生前

