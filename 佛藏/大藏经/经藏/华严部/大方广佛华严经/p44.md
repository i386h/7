<!-- { "loadSidebar": true } -->
　　佛子。何等为菩萨摩诃萨第五无尽功德藏回向。此菩萨摩诃萨。修悔过善根。离一切业障。于去来今佛一切善根及三世一切众生善根。皆悉随喜。于诸如来尊重恭敬礼拜供养所生善根。劝请诸佛所生善根。佛所说法闻持忆念如说修行入不思议境界善根。三世诸佛无尽善根。一切菩萨所修善根。三世诸佛得菩提时无上善根。菩萨摩诃萨。于此一切善根。皆悉随喜。随喜已。安住彼善根。三世诸佛转净法轮。度无量众生。彼诸众生所得善根。菩萨摩诃萨。皆悉随喜。三世诸佛从初发心修菩萨行。乃至成佛示现涅槃。于其中间所获善根。皆悉随喜。彼诸如来般涅槃已。受持守护诸佛正法。乃至法灭所修善根。念佛境界所修善根。自己境界所修善根。乃至无上菩提境界善根。菩萨摩诃萨。以此诸善根皆悉回向。菩萨摩诃萨。作如是念。此诸善根。若修。若学。若积集。若开解。若随喜。若具足。若成就。若有所行。若有所得。若正忆念。若受持。若坚固难坏。如此善根。尽过去际劫一切诸佛庄严世界。无量行业之所兴起。佛智所知菩萨所识。应众生起随欲清净。如来所持。如来出世净业所成。普贤菩萨净业所起。彼诸世界。若有众生成无上道。现自在力。未来一切如来应供等正觉庄严佛刹与法界等。无量无边虚空法界等。一切世界中尽未来际劫。一切诸佛。彼诸如来成就智慧。当净佛刹。杂宝庄严一切无厌。上香庄严。雨一切华庄严。一切衣云庄严。一切功德藏庄严。一切如来持智庄严。一切佛刹庄严。不可说庄严。修习不可思议功德庄严。如来等正觉净威神庄严。未来一切诸佛庄严佛刹。一切世间所不能睹。菩萨净眼之所照见。菩萨摩诃萨。修胜善根。悉入一切诸清净法。受持一切诸清净法。犹如变化。普行菩萨诸清净业。入菩萨不可思议自在三昧。佛慧光明普照世间。如未来诸佛严净佛刹。现在诸佛严净世界亦复如是。种种庄严清净具足功德普覆。无量妙色不可思议香。无量杂宝。无量宝树。阿僧祇庄严。阿僧祇宫殿。阿僧祇微妙音声。随善知识显现无量。一切功德殊胜庄严不可穷尽。一切香庄严。一切鬘庄严。一切华庄严。一切末香庄严。一切宝庄严。一切衣庄严。一切幢庄严。一切幡庄严。一切缯彩庄严。一切宝栏楯庄严。阿僧祇白宝网普覆庄严。阿僧祇河庄严。阿僧祇云雨庄严。阿僧祇自然妙音无所不闻。以如是等无量无边诸庄严具。庄严无量无边不可思议诸佛世界。彼诸世界中。若佛刹庄严。佛刹清净。佛刹平等。佛刹妙善。佛刹功德。佛刹殊胜。佛刹安乐。佛刹不坏。佛刹无尽。佛刹无量功德不可尽。佛刹不退。佛刹无所畏。佛刹光明。佛刹快乐。佛刹无厌。佛刹普照。佛刹照明。佛刹方正。佛刹第一。佛刹胜。佛刹最胜。佛刹微妙。佛刹无比。佛刹无等。佛刹上。佛刹无上。佛刹无等等。如是等三世一切诸佛佛刹庄严。菩萨摩诃萨。以此善根皆悉回向。普令一切佛刹清净庄严。如是庄严于一世界中。三世一切庄严佛刹具足。清净周遍。清净积聚。等起庄严具足。庄严住持皆悉具足。如一世界中。无量无边虚空法界等世界。悉以三世诸佛庄严佛刹而庄严之。佛刹功德。佛刹观无厌足。佛刹无量。佛刹弥广。佛刹无数。佛刹不可思议。佛刹无胜。佛刹不可称。佛刹无边。皆悉具足。菩萨摩诃萨。复如是回向。令其所修一切佛刹。菩萨摩诃萨皆悉充满。此诸菩萨。具足一切清净功德。成就智慧。善能分别一切世界及众生界。入深法界。舍离愚痴入空寂界。成就念佛念不思议法。念清净僧成就念舍。法日圆满慧光普照。深智无碍。从无所有寂灭法生。出生无量清净佛法。成就殊特胜妙善根。清净善根。最胜善根。增上善根。建立无上菩提之心。善能随顺入如来力。心常志求一切种智。净诸魔业。了众生性知法空寂。舍离颠倒除灭愚痴。修诸善根满足大愿。成就如是等无量无边功德。菩萨充满其刹。悉从无量法门中生。安住如是一切功德。成就无等等胜妙善根。常作佛事。善巧方便得菩提光明。具足无痴法界智慧。一身充满一切法界。现自在力。成就大智一切智境界。善巧方便出生智慧。分别无量法界。遍游诸刹而无所著。心净如空。悉能分别一切法界。于诸菩萨不可思议三昧正受。以巧方便善能入出。趣萨婆若住诸佛刹。善能了知诸佛威神。善能分别阿僧祇诸深妙法而无所畏。随顺三世诸佛善根。普照一切如来法界。悉能受持一切诸佛所说正法。善能演出不可思议清净音声。善能分别阿僧祇诸语言法。得无上道佛自在地。悉能周遍一切世界而无障碍。悉摄一切无诤之法。心无虚妄无所染著。修习增广菩提之心。善解智慧。随时应化权变无方。了真实义具足演说。成就如是等无量功德。诸大菩萨。庄严世界。充满世界。种种庄严。顺至安住。善修熏修。淳净无杂。周遍清净惔然宴寂。于一佛刹少分处。所有无量菩萨。无数菩萨。不思议菩萨。不可称菩萨。不可量菩萨。无等菩萨。不可究竟菩萨。无分齐菩萨。不可说菩萨。不可说不可说菩萨。如一佛刹一一少分处有如是等大菩萨摩诃萨。虚空法界等一切世界。菩萨摩诃萨皆悉充满亦复如是。菩萨摩诃萨。以诸善根方便回向。回向一切佛刹。一切菩萨摩诃萨。一切如来。一切无上菩提。一切大愿。一切出要。一切众生净。一切世界常见如来。如来寿命无量。转不退转法轮与法界等。如是菩萨摩诃萨善根回向。令一切佛刹清净。令一切众生界清净。令一切菩萨清净。令一切诸佛充满法界。令如来清净法身充满一切佛刹。菩萨摩诃萨。以如是等无等等回向。趣萨婆若。心净如虚空。不动如大地。入不可思议回向。乐观一切业报皆悉寂灭。无尽功德回向。平等随顺一切法界。菩萨摩诃萨。行如是回向已。不虚妄取我及我所。不虚妄取佛及诸佛法。不虚妄取佛刹及刹清净。不虚妄取众生及调伏众生。不虚妄取诸业及取业报。不著意业及业果报。不坏因果。不取有法不坏有法。生死非杂乱。涅槃非寂静。如来境界道非他所作无法同止。菩萨摩诃萨。如是起诸善根决定回向。成熟具足等观取相。善取境界分别称量。离诸虚妄而无所著。菩萨摩诃萨。如是善根回向已。得无尽善根。常念三世一切诸佛得一切无尽善根。度无量菩萨得无尽善根。净诸佛刹得无尽善根。净众生界得无尽善根。入深法界得无尽善根。修无量心净如虚空得无尽善根。解了一切诸佛境界得无尽善根。修习一切菩萨净业得无尽善根。了达三世得无尽善根。以如是等善根回向。悉能度脱一切众生。入众生界不见众生回向。解一切法无有寿命回向。知一切法真实无有自在回向。一切诸法无福伽罗回向。观察一切诸法离诸忿诤回向。一切诸法从因缘起无有坚固回向。知一切法真实无所著回向。一切佛刹无所染著回向。不取菩萨行坚固相回向。分别了知一切境界空无所有回向。菩萨摩诃萨。如是回向。眼终不见不净佛刹。亦复不见异相众生行法不见法入智无所入。解了一切犹如虚空。于如来身得一切法。满足成就无量诸功德力。具足至一切处善根安乐众生。此菩萨摩诃萨于念念中。得不可说不可说十力地。具一切种清净善根。悉能摄取一切众生。彼菩萨摩诃萨。成就如意功德宝藏。随所游方悉能严净一切佛刹。令不可说不可说众生安住摄取诸功德力。菩萨摩诃萨。如是回向时。以此回向威力故。一切所行无有伦匹。一切世间所不能坏。威摄众魔莫能瞻对。具足成就不退功德。无量大愿皆悉成就。其心弥广等一切智。于一念中悉能周遍无量佛刹。得无量智力。悉能了知诸佛境界。常乐受持一切佛法。安住无量无边大智。菩萨初发菩提心力。悉与虚空诸法界等。佛子。是名菩萨摩诃萨第五无尽功德藏回向。菩萨摩诃萨。安住此无尽功德藏回向。复得十种无尽功德之藏。何等为十。一者常见诸佛无尽功德之藏。于一一毛孔中见无量阿僧祇诸佛。二者入无尽法功德之藏。以如来智慧。等观一切法即是一法。三者受持正念无尽功德之藏。闻一切佛所说正法闻持不忘。四者得无尽慧功德之藏。于一切如来所说经法。善能次第解其句义。五者无尽趣法功德之藏。善能分别一切法趣。六者无尽佛愿功德之藏。智慧如空。充满三世一切诸法。七者无尽功德功德之藏。充满一切诸众生意犹不可尽。八者无尽智功德之藏。一切众生愚痴曀障悉能除灭。九者无尽辩才功德之藏。令一切众生悉解一切佛法平等无二。十者无尽十力四无所畏功德之藏。具足修习菩萨所行。受法王职得一切智。佛子。是名菩萨摩诃萨得十无尽功德之藏。以此无尽功德之藏。皆悉回向一切功德。尔时金刚幢菩萨。普观十方以偈颂曰。
　　菩萨成就直心力　　于一切法得自在
　　随喜所获诸功德　　无碍方便善回向
　　三世一切诸最胜　　严净刹土及世间
　　具足一切胜功德　　回向净刹亦如是
　　三世一切最胜法　　菩萨悉能谛分别
　　净心摄取一切法　　如是庄严诸佛刹
　　穷尽三世无量劫　　赞一佛刹诸功德
　　三世诸劫犹可尽　　佛刹功德无穷极
　　如是一切诸佛刹　　一切最胜悉严净
　　菩萨严净一切刹　　与诸导师等无异
　　彼真佛子心清净　　悉从如来法化生
　　一切功德庄严心　　充满一切诸佛刹
　　彼诸菩萨悉具足　　无量相好庄严身
　　一切诸辩悉成满　　不可穷尽如大海
　　观察境界心平等　　安住一切三昧门
　　成就清净无等心　　光明普照十方界
　　如是无余诸佛刹　　此诸菩萨悉充满
　　未曾想念声闻乘　　亦复不求缘觉道
　　菩萨如是心清净　　善根回向诸群生
　　普令众生成正觉　　具足三世诸佛法
　　十方一切诸魔王　　菩萨威德悉调伏
　　勇猛安住莫能坏　　决定修行究竟法
　　菩萨具足诸愿力　　回向功德无障碍
　　深入无尽功德藏　　三世果报无穷尽
　　善能观察一切法　　了达其性不自在
　　已能分别空无我　　是故不妄取业报
　　无有色法及无色　　亦无有想无无想
　　亦无有法及无法　　一切诸法无所有
　　亦复非有亦非无　　亦复非因非无因
　　于彼一切诸缘中　　其心了达无染惑
　　一切众生语言法　　悉能了知无所著
　　悉知世间施设法　　决定诸法无有我
　　平等观察众生类　　谛了诸法无二相
　　普观三世无差别　　佛刹诸业亦如是
　　菩萨如是知回向　　随所行业功德生
　　明达诸佛真实性　　解一切佛深妙法
　　菩萨如是净回向　　心能分别善思量
　　了知自性悉非性　　于一切法无所著
