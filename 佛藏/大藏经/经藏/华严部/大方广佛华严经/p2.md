<!-- { "loadSidebar": true } -->
　　善海摩醯首罗天。于法界虚空寂静方便光明法门。而得自在。大自在称光明天。于一切法普游法门。而得自在。功德净眼天。于一切法不生不灭方便法门。而得自在。大慧光天。于一切法方便智海游光法门。而得自在。静光音天。于一切禅无量喜乐普起法门。而得自在。施善眼天。于转痴畏游静法门。而得自在。不思议天。于无量境界入不起法门。而得自在。乐大乘天。于一切法不来不去无所依住法门。而得自在。普杂音天。于佛境界寂静法门。而得自在。乐称光天。于无量境界法门。而得自在。尔时善光海大自在天。以如来神力故。观察一切自在天众。以偈颂曰。
　　无尽平等妙法界　　悉皆充满如来身
　　无取无起永寂灭　　为一切归故出世
　　诸佛法王出世间　　能立无上正教法
　　如来境界无边际　　世间自在称无上
　　佛难思议无伦匹　　相好光明照十方
　　大圣世尊正教道　　犹如净眼观明珠
　　一切世间众生类　　不能思议佛功德
　　消灭一切愚痴闇　　超升无上智慧台
　　如来功德难思议　　众生见者烦恼灭
　　得见不动自在尊　　能生无量悦乐心
　　众生大海痴蔽心　　为现寂静微妙法
　　能然无上智慧灯　　是则方便真净眼
　　如来清净妙色身　　悉能显现遍十方
　　此身非有无所依　　如是见佛真实观
　　如来音声无挂碍　　应受化者无不闻
　　湛然不动无往返　　是名善慧乐法门
　　一切十方无边佛　　寂静法门天人主
　　如来光明靡不照　　是庄严幢妙法门
　　佛于无边诸劫海　　常求正觉悟众生
　　无量方便化一切　　清净广称如是见

　　复有乐业光明天王。于观一切众生诸根法云法门而得自在。净坚固天。于一切佛妙色方便念观法门而得自在。乐乐天王。于一毛孔见不思议诸佛国土境界法门而得自在。普门慧眼天。于入普门观察法界法门而得自在。不转爱天于转一切众生处处受生法门而得自在。善慧光天。于入一切世间境界不可思议法门而得自在。无垢净光天。于一切众生一切法中出要法门而得自在。无垢光天。于受化者能使入佛境界法门而得自在。尔时乐业光明天王。承佛神力。观察一切果实天众。以偈颂曰。
　　一切佛境界　　甚深难思议
　　诸余众生类　　莫能测量者
　　如来善开导　　无量诸群生
　　能令悉愿乐　　志求无上道
　　佛以神通力　　住世普开化
　　一切众生类　　各随其所闻
　　痴惑障永除　　慧命净无秽
　　能睹诸如来　　众妙净法海
　　诸法真实相　　寂灭无所依
　　如来方便力　　能为众生现
　　如来于诸法　　无性无所依
　　而能现众像　　显相犹明灯
　　以诸缘譬谕　　方便随所乐
　　为现诸如来　　智慧神通力
　　因悟各异门　　无量难思议
　　为建正法幢　　令入功德海
　　如来神通力　　能于一毛孔
　　各为众演说　　无上寂灭法
　　一一诸如来　　各为其眷属
　　显法无量门　　功德之大海
　　皆悉师子吼　　演说诸佛法
　　是则大智尊　　无上方便力
　　十方诸佛土　　一切群生类
　　悉能为彼现　　如来之正法
　　如来未曾有　　去来之异相
　　皆令彼欢喜　　不退慧境界
　　如来为众生　　普现业报相
　　犹若日光照　　众像靡不现
　　又为彼众生　　演说寂灭法
　　令彼见真实　　甚深智慧处
　　如来自观察　　甚深微妙义
　　随彼众生根　　普雨甘露法
　　为开诸法门　　无量难思议
　　悉归入寂灭　　平等真实观
　　无数无量劫　　广修习大悲
　　逮成等正觉　　度脱群生类
　　普雨甘露法　　随器皆充满
　　如龙兴庆云　　等雨于一切

　　复有净智天王。于观察众生善根法门而得自在。显妙天王。于一切有觉照法门而得自在。胜妙天王。于总持辩才法门而得自在。普灯天王。于乐佛出世解脱法门而得自在。智焰天王。于一切众生甚深法中能生欢喜法门而得自在。乐化天王。于化菩萨功德周备入无尽法门而得自在。踊化天王。于普观无量苦恼众生慈悲智满法门而得自在。尔时净智天王。承佛神力。普观遍净天众。以偈颂曰。
　　诸佛正法无障碍　　周满十方无量界
　　现佛境界难思议　　离垢法门无量海
　　如来处世无所依　　法身清净无起灭
　　而能照现无量土　　一切悉见天中天
　　无量劫海修方便　　光明普照十方界
　　清净法界如如住　　寂灭微妙最无上
　　众生愚痴瞽心目　　无眼轮回生死中
　　如来导以清净道　　开示无上最胜门
　　如来所乘无上道　　一切众生莫能思
　　佛现一切妙色门　　善念乐观净眼见
　　佛说微妙总持门　　如一切刹微尘等
　　调伏一切众生故　　清净慧眼能照见
　　如来出世甚难值　　无量亿劫时一遇
　　离诸难处适众会　　唯佛世尊能应时
　　一切众生难思议　　佛能悉现净妙法
　　睹见如来无量德　　犹如明照见众像
　　三世诸佛所得法　　教化众生难思议
　　悉观念此功德已　　乐法踊跃大欢喜
　　众生没在烦恼海　　愚痴邪浊大恐怖
　　佛以慈悲究竟度　　见净境界如天幢
　　佛放无量大光明　　一一光明无量佛
　　无数方便皆悉现　　化度一切众生类

　　复有爱乐天子。于寂静爱乐灭众生苦法门而得自在。妙杂光天。于诸众生心净离垢广修德海法门而得自在。自在音天。于一切众生一劫所修功德于一念中出生法门而得自在。胜念智天。于世间生住灭种种清净功德法门而得自在。净乐音天。于一切菩萨在兜率宫广说供养法门而得自在。善思音天。于一劫中说诸地义以一念顷悉能受说法门而得自在。解脱光音天。于庄严道场法门而得自在。甚深音天。于无尽神足诸功德海法门而得自在。离垢称天。于一切佛诸功德海境界法门而得自在。出净光天。于过去诸佛愿力所持欢喜功德力藏法门而得自在。尔时光音天子。承佛神力。遍观光音天众。以偈颂曰。
　　我忆如来过去行　　我行供养亦忆念
　　如本所修清净喜　　佛光明故今悉见
　　如来无垢庄严身　　增长众生清净心
　　安住慈悲喜舍中　　是名庄严净法门
　　如来广大方便法　　无量劫海所修集
　　彼生灭法如如相　　法主音声方便门
　　如来神力遍十方　　普照无量诸佛刹
　　十方诸佛皆悉现　　胜念方便灭愚痴
　　无量刹海尘数佛　　供养恭敬生欢喜
　　故能断除群生闇　　是名妙音胜境界
　　无量劫海甚弥旷　　说方便地无伦匹
　　所演妙法无穷尽　　心方便门得自在
　　如来无量自在力　　于念念中普示现
　　降神成道权无量　　是则名为妙法门
　　佛持深广无与等　　神足示现不可量
　　能令诸根悉清净　　得住甚深微妙地
　　如来智慧无边际　　行净无比无挂碍
　　普见一切两足尊　　无上离垢称方便
　　于过去世菩萨时　　供养无量诸佛海
　　立大誓愿难思议　　是故逮得无上智

　　复有尸弃大梵天。于照现诸法入不思议法门而得自在。智光明梵。于一切禅等观寂静善住法门而得自在。智光心梵。于照诸法不可思议入方便法门而得自在。普音云梵。于一切佛妙音声海平等度入法门而得自在。应时音梵。于摄伏众生最胜法门而得自在。寂静光梵。于一切刹能起安住分别诸法法门而得自在。喜光梵。于无量方便化众生法门而得自在。坚固梵。于诸法净相住寂行法门而得自在。乐目光梵。于一切有无来无去无所依止勇猛法门而得自在。柔软音梵。于无尽法随行普照法门而得自在。尔时尸弃大梵。承佛神力。遍观一切诸大梵众。以偈颂曰。
　　佛身清净常寂然　　普照十方诸世界
　　寂灭无相无照现　　见佛身相如浮云
　　一切众生莫能测　　如来法身禅境界
　　无量方便难思议　　是智慧光照法门
　　一佛刹尘诸法海　　一音演说悉无余
　　此辩尘劫演不尽　　是名光照心法门
　　如来妙音深满足　　众生随类悉得解
　　一切皆谓同其语　　梵音普至最无上
　　十方三世佛所得　　一切菩萨方便行
　　悉于如来身中现　　而于佛身无分别
　　佛身如空不可尽　　无相无碍普示现
　　所可应现如幻化　　神变净音靡不周
　　佛身无边如虚空　　智光净音亦如是
　　佛于诸法无障碍　　犹如月光照一切
　　法王安住妙法堂　　法身光明无不照
　　法性如实无异相　　是名乐音海法门

　　复有自在天王。于教化无量众生藏法门而得自在。善眼光天。令诸众生得最上乐法门而得自在。杂宝冠天。于解众生无量性欲方便法门而得自在。精进善慧天。于众生分别义法门而得自在。勇妙杂音天。于诸众生慈念观察法门而得自在。光明乐幢天。于诸众生超出魔事法门而得自在。净境界天。于诸众生念化法门而得自在。杂色轮天。于念充满十方诸佛法门而得自在。智华妙光天。于佛功德自在觉悟充满念随顺法门而得自在。大力光天。于离世间境界法门而得自在。尔时自在天王。承佛神力。遍观一切自在天众。以偈颂曰。
　　如来法身等法界　　普应众生悉对现
　　如来法王化众生　　随顺诸法悉调伏
　　世间一切上妙乐　　圣寂灭乐为最胜
　　无垢妙法如来室　　清净胜眼如实见
　　如来普照诸世间　　疑地枯林降法雨
　　众生蒙润疑网除　　是宝冠幢妙法门
　　如来所演一妙音　　广大法海说无余
　　佛以一音遍十方　　是名胜勇善法门
　　一切十方诸佛土　　入佛一毛犹不满
　　佛以大慈如虚空　　是名清净慧法门
　　一切众生慢高山　　佛以十力碎无余
　　佛慈光明照十方　　是名光幢妙法门
　　得睹如来灭痴惑　　净见智慧悉充满
　　永离恶趣诸恐怖　　是名寂境妙法门
　　如来毛孔悉放光　　随其所应得闻法
　　普导众生至善趣　　是名善幢妙法门
　　一切十方诸佛事　　此众一切悉得见
　　如来法界满虚空　　是名净华胜法门
　　无量劫海诸佛国　　皆是最胜慧境界
　　如来于此无高心　　是大力幢妙法门

