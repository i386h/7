<!-- { "loadSidebar": true } -->
　　“善男子！一切众生，或病所缠，或老所侵，或苦贫穷，或遭祸难，或犯王法，临当受刑，无所依怙，生大怖畏；我皆救济，使得安隐。复作是念：‘愿我以法普摄众生，令其解脱一切烦恼、生老病死、忧悲苦患，近善知识，常行法施，勤行善业，速得如来清净法身，住于究竟无变易处。’
　　“善男子！一切众生入见稠林，住于邪道，于诸境界起邪分别，常行不善身、语、意业，妄作种种诸邪苦行，于非正觉生正觉想，于正觉所非正觉想，为恶知识之所摄受，以起恶见，将堕恶道；我以种种诸方便门而为救护，令住正见，生人天中。复作是念：‘如我救此将坠恶道诸众生等，愿我普救一切众生，悉令解脱一切诸苦，住波罗蜜出世圣道，于一切智得不退转，具普贤愿，近一切智，而不舍离诸菩萨行，常勤教化一切众生。’”
　　尔时，婆珊婆演底主夜神，欲重宣此解脱义，承佛神力，观察十方，为善财童子而说颂言：
　　“我此解脱门，　　生净法光明，
　　能破愚痴暗，　　待时而演说。
　　我昔无边劫，　　勤行广大慈，
　　普覆诸世间，　　佛子应修学。
　　寂静大悲海，　　出生三世佛，
　　能灭众生苦，　　汝应入此门。
　　能生世间乐，　　亦生出世乐，
　　令我心欢喜，　　汝应入此门。
　　既舍有为患，　　亦远声闻果，
　　净修诸佛力，　　汝应入此门。
　　我目甚清净，　　普见十方刹，
　　亦见其中佛，　　菩提树下坐，
　　相好庄严身，　　无量众围绕，
　　一一毛孔内，　　种种光明出；
　　见诸群生类，　　死此而生彼，
　　轮回五趣中，　　常受无量苦。
　　我耳甚清净，　　听之无不及，
　　一切语言海，　　悉闻能忆持；
　　诸佛转法轮，　　其声妙无比，
　　所有诸文字，　　悉皆能忆持。
　　我鼻甚清净，　　于法无所碍，
　　一切皆自在，　　汝应入此门。
　　我舌甚广大，　　净好能言说，
　　随应演妙法，　　汝应入此门。
　　我身甚清净，　　三世等如如，
　　随诸众生心，　　一切悉皆现。
　　我心净无碍，　　如空含万像，
　　普念诸如来，　　而亦不分别。
　　了知无量刹，　　一切诸心海，
　　诸根及欲乐，　　而亦不分别。
　　我以大神通，　　震动无量刹，
　　其身悉遍往，　　调彼难调众。
　　我福甚广大，　　如空无有尽，
　　供养诸如来，　　饶益一切众。
　　我智广清净，　　了知诸法海，
　　除灭众生惑，　　汝应入此门。
　　我知三世佛，　　及以一切法，
　　亦了彼方便，　　此门遍无等。
　　一一尘中见，　　三世一切刹，
　　亦见彼诸佛，　　此是普门力。
　　十方刹尘内，　　悉见卢舍那，
　　菩提树下坐，　　成道演妙法。”

　　尔时，善财童子白夜神言：“汝发阿耨多罗三藐三菩提心为几时耶？得此解脱其已久如，乃能如是饶益众生？”
　　其神答言：
　　“善男子！乃往古世，过如须弥山微尘数劫，有劫名：寂静光，世界名：出生妙宝，有五亿佛于中出现。彼世界中有四天下，名：宝月灯光，有城，名：莲华光，王名：善法度，以法施化，成就七宝，王四天下。王有夫人，名：法慧月，夜久眠寐。时，彼城东有一大林，名为：寂住，林中有一大菩提树，名：一切光摩尼王庄严身出生一切佛神力光明。
　　“尔时，有佛名：一切法雷音王，于此树下成等正觉，放无量色广大光明，遍照出生妙宝世界。莲华光城内有主夜神，名为：净月，诣王夫人法慧月所，动身璎珞以觉夫人，而告之言：‘夫人当知，一切法雷音王如来，于寂住林成无上觉，及广为说诸佛功德自在神力、普贤菩萨所有行愿。’令王夫人发阿耨多罗三藐三菩提意，供养彼佛及诸菩萨、声闻、僧众。
　　“善男子！时王夫人法慧月者，岂异人乎？我身是也！
　　“我于彼佛所发菩提心种善根故，于须弥山微尘数劫，不生地狱、饿鬼、畜生诸恶趣中，亦不生于下贱之家，诸根具足，无有众苦，于天人中福德殊胜，不生恶世，恒不离佛及诸菩萨、大善知识，常于其所种植善根，经八十须弥山微尘数劫常受安乐，而未满足菩萨诸根。
　　“过此劫已，复过万劫，于贤劫前，有劫名：无忧遍照，世界名：离垢妙光。其世界中净秽相杂，有五百佛于中出现。其第一佛，名：须弥幢寂静妙眼如来、应、正等觉；我为：名称长者；女名：妙慧光明，端正殊妙。彼净月夜神，以愿力故，于离垢世界一四天下妙幢王城中生，作主夜神，名：清净眼。我于一时，在父母边，夜久眠息。彼清净眼来诣我所，震动我宅，放大光明，出现其身，赞佛功德言：‘妙眼如来坐菩提座，始成正觉。’劝谕于我及以父母并诸眷属，令速见佛；自为前导，引至佛所，广兴供养。
　　“我才见佛，即得三昧，名：出生见佛调伏众生三世智光明轮。获此三昧故，能忆念须弥山微尘数劫，亦见其中诸佛出现，于彼佛所听闻妙法；以闻法故，即得此破一切众生暗法光明解脱。得此解脱已，即见其身遍往佛刹微尘数世界，亦见彼世界所有诸佛，又见自身在其佛所；亦见彼世界一切众生，解其言音，识其根性，知其往昔曾为善友之所摄受，随其所乐而为现身，令生欢喜。
　　“我时于彼所得解脱，念念增长，此心无间；又见自身遍往百佛刹微尘数世界，此心无间；又见自身遍往千佛刹微尘数世界，此心无间；又见自身遍往百千佛刹微尘数世界。如是，念念乃至不可说不可说佛刹微尘数世界，亦见彼世界中一切如来；亦自见身在彼佛所，听闻妙法，受持忆念，观察决了；亦知彼佛诸本事海、诸大愿海，彼诸如来严净佛刹，我亦严净；亦见彼世界一切众生，随其所应而为现身教化调伏。此解脱门，念念增长，如是乃至充满法界。
　　“善男子！我唯知此菩萨破一切众生暗法光明解脱。如诸菩萨摩诃萨，成就普贤无边行愿，普入一切诸法界海，得诸菩萨金刚智幢自在三昧，出生大愿，住持佛种；于念念中，成满一切大功德海，严净一切广大世界；以自在智，教化成熟一切众生；以智慧日，灭除一切世间暗障；以勇猛智，觉悟一切众生惛睡；以智慧月，决了一切众生疑惑；以清净音，断除一切诸有执著；于一切法界一一尘中，示现一切自在神力，智眼明净，等见三世。而我何能知其妙行、说其功德、入其境界、示其自在？
　　“善男子！此阎浮提摩竭提国菩提场内，有主夜神，名：普德净光。我本从其发阿耨多罗三藐三菩提心，常以妙法开悟于我。汝诣彼问：菩萨云何学菩萨行、修菩萨道。”
　　尔时，善财童子向婆珊婆演底神而说颂曰：
　　“见汝清净身，　　相好超世间，
　　如文殊师利，　　亦如宝山王。
　　汝法身清净，　　三世悉平等，
　　世界悉入中，　　成坏无所碍。
　　我观一切趣，　　悉见汝形像，
　　一一毛孔中，　　星月各分布。
　　汝心极广大，　　如空遍十方，
　　诸佛悉入中，　　清净无分别。
　　一一毛孔内，　　悉放无数光，
　　十方诸佛所，　　普雨庄严具。
　　一一毛孔内，　　各现无数身，
　　十方诸国土，　　方便度众生。
　　一一毛孔内，　　示现无量刹，
　　随诸众生欲，　　种种令清净。
　　若有诸众生，　　闻名及见身，
　　悉获功德利，　　成就菩提道。
　　多劫在恶趣，　　始得见闻汝，
　　亦应欢喜受，　　以灭烦恼故。
　　千刹微尘劫，　　叹汝一毛德，
　　劫数犹可穷，　　功德终无尽。”

　　时，善财童子说此颂已，顶礼其足，绕无量匝，殷勤瞻仰，辞退而去。

　　　　大方广佛华严经卷第六十八



　　　　大方广佛华严经卷第六十九

　　　　于阗国三藏实叉难陀奉　制译

　　入法界品第三十九之十

　　尔时，善财童子了知彼婆珊婆演底夜神初发菩提心所生菩萨藏、所发菩萨愿、所净菩萨度、所入菩萨地、所修菩萨行、所行出离道、一切智光海、普救众生心、普遍大悲云、于一切佛刹尽未来际常能出生普贤行愿。
　　渐次游行，至普德净光夜神所，顶礼其足，绕无数匝，于前合掌而作是言：“圣者！我已先发阿耨多罗三藐三菩提心，而我未知菩萨云何修行菩萨地？云何出生菩萨地？云何成就菩萨地？”
　　夜神答言：
　　“善哉善哉！善男子！汝已能发阿耨多罗三藐三菩提心，今复问于菩萨地修行、出生及以成就。
　　“善男子！菩萨成就十法，能圆满菩萨行。何者为十？一者，得清净三昧，常见一切佛；二者，得清净眼，常观一切佛相好庄严；三者，知一切如来无量无边功德大海；四者，知等法界无量诸佛法光明海；五者，知一切如来，一一毛孔放等众生数大光明海，利益无量一切众生；六者，见一切如来，一一毛孔出一切宝色光明焰海；七者，于念念中出现一切佛变化海充满法界，究竟一切诸佛境界调伏众生；八者，得佛音声同一切众生言音海，转三世一切佛法轮；九者，知一切佛无边名号海；十者，知一切佛调伏众生不思议自在力。善男子！菩萨成就此十种法，则能圆满菩萨诸行。
　　“善男子！我得菩萨解脱，名：寂静禅定乐普游步。普见三世一切诸佛，亦见彼佛清净国土、道场、众会、神通、名号、说法、寿命、言音、身相，种种不同，悉皆明睹而无取著。何以故？知诸如来非去，世趣永灭故；非来，体性无生故；非生，法身平等故；非灭，无有生相故；非实，住如幻法故；非妄，利益众生故；非迁，超过生死故；非坏，性常不变故；一相，言语悉离故；无相，性相本空故。
　　“善男子！我如是了知一切如来时，于菩萨寂静禅定乐普游步解脱门，分明了达，成就增长，思惟观察，坚固庄严，不起一切妄想分别，大悲救护一切众生。一心不动，修习初禅，息一切意业，摄一切众生，智力勇猛，喜心悦豫；修第二禅，思惟一切众生自性，厌离生死；修第三禅，悉能息灭一切众生众苦热恼；修第四禅，增长圆满一切智愿，出生一切诸三昧海，入诸菩萨解脱海门，游戏一切神通，成就一切变化，以清净智普入法界。
