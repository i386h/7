<!-- { "loadSidebar": true } -->
　　“善男子！我得菩萨解脱，名：离贪欲际，随其欲乐而为现身。若天见我，我为天女，形貌、光明殊胜无比；如是乃至人、非人等而见我者，我即为现人、非人女，随其乐欲皆令得见。
　　“若有众生欲意所缠来诣我所，我为说法，彼闻法已，则离贪欲，得菩萨无著境界三昧；若有众生暂见于我，则离贪欲，得菩萨欢喜三昧；若有众生暂与我语，则离贪欲，得菩萨无碍音声三昧；若有众生暂执我手，则离贪欲，得菩萨遍往一切佛刹三昧；若有众生暂升我座，则离贪欲，得菩萨解脱光明三昧；若有众生暂观于我，则离贪欲，得菩萨寂静庄严三昧；若有众生见我频申，则离贪欲，得菩萨摧伏外道三昧；若有众生见我目瞬，则离贪欲，得菩萨佛境界光明三昧；若有众生抱持于我，则离贪欲，得菩萨摄一切众生恒不舍离三昧；若有众生咂我唇吻，则离贪欲，得菩萨增长一切众生福德藏三昧。凡有众生亲近于我，一切皆得住离贪际，入菩萨一切智地现前无碍解脱。”
　　善财白言：“圣者种何善根、修何福业，而得成就如是自在？”
　　答言：
　　“善男子！我念过去，有佛出世，名为：高行；其王都城，名曰：妙门。善男子！彼高行如来哀愍众生，入于王城蹈彼门阃，其城一切悉皆震动，忽然广博，众宝庄严，无量光明递相映彻，种种宝华散布其地，诸天音乐同时俱奏，一切诸天充满虚空。善男子！我于彼时，为长者妻，名曰：善慧；见佛神力，心生觉悟，则与其夫往诣佛所，以一宝钱而为供养。是时，文殊师利童子为佛侍者，为我说法，令发阿耨多罗三藐三菩提心。
　　“善男子！我唯知此菩萨离贪际解脱。如诸菩萨摩诃萨，成就无边巧方便智，其藏广大，境界无比；而我云何能知能说彼功德行？
　　“善男子！于此南方有城，名：善度；中有居士，名：鞞瑟胝罗，彼常供养栴檀座佛塔。汝诣彼问：菩萨云何学菩萨行、修菩萨道？”
　　时，善财童子顶礼其足，绕无量匝，殷勤瞻仰，辞退而去。
　　尔时，善财童子渐次游行，至善度城，诣居士宅，顶礼其足，合掌而立，白言：
　　“圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”
　　居士告言：
　　“善男子！我得菩萨解脱，名：不般涅槃际。善男子！我不生心言：‘如是如来已般涅槃，如是如来现般涅槃，如是如来当般涅槃。’我知十方一切世界诸佛如来，毕竟无有般涅槃者，唯除为欲调伏众生而示现耳。
　　“善男子！我开栴檀座如来塔门时，得三昧，名：佛种无尽。善男子！我念念中入此三昧，念念得知一切无量殊胜之事。”
　　善财白言：“此三昧者，境界云何？”
　　居士答言：
　　“善男子！我入此三昧，随其次第，见此世界一切诸佛，所谓：迦叶佛、拘那含牟尼佛、拘留孙佛、尸弃佛、毗婆尸佛、提舍佛、弗沙佛、无上胜佛、无上莲华佛；如是等而为上首，于一念顷，得见百佛，得见千佛，得见百千佛，得见亿佛、千亿佛、百千亿佛、阿庾多亿佛、那由他亿佛，乃至不可说不可说世界微尘数佛，如是一切，次第皆见。亦见彼佛，初始发心，种诸善根，获胜神通，成就大愿，修行妙行，具波罗蜜，入菩萨地，得清净忍，摧伏魔军，成正等觉，国土清净，众会围绕，放大光明，转妙法轮，神通变现；种种差别，我悉能持，我悉能忆，悉能观察，分别显示。未来弥勒佛等一切诸佛，现在毗卢遮那佛等一切诸佛，悉亦如是。如此世界，十方世界所有三世一切诸佛、声闻、独觉、诸菩萨众，悉亦如是。
　　“善男子！我唯得此菩萨所得不般涅槃际解脱。如诸菩萨摩诃萨，以一念智普知三世，一念遍入一切三昧，如来智日恒照其心，于一切法无有分别，了一切佛悉皆平等、如来及我一切众生等无有二，知一切法自性清净，无有思虑，无有动转，而能普入一切世间，离诸分别，住佛法印，悉能开悟法界众生；而我云何能知能说彼功德行？
　　“善男子！于此南方有山，名：补怛洛迦；彼有菩萨，名：观自在。汝诣彼问：菩萨云何学菩萨行、修菩萨道？”
　　即说颂言：
　　“海上有山多圣贤，　　众宝所成极清净，
　　华果树林皆遍满，　　泉流池沼悉具足。
　　勇猛丈夫观自在，　　为利众生住此山；
　　汝应往问诸功德，　　彼当示汝大方便。”

　　时，善财童子顶礼其足，绕无量匝已，殷勤瞻仰，辞退而去。
　　尔时，善财童子一心思惟彼居士教，入彼菩萨解脱之藏，得彼菩萨能随念力，忆彼诸佛出现次第，念彼诸佛相续次第，持彼诸佛名号次第，观彼诸佛所说妙法，知彼诸佛具足庄严，见彼诸佛成正等觉，了彼诸佛不思议业。
　　渐次游行，至于彼山，处处求觅此大菩萨。见其西面岩谷之中，泉流萦映，树林蓊郁，香草柔软，右旋布地。观自在菩萨于金刚宝石上结跏趺坐，无量菩萨皆坐宝石恭敬围绕，而为宣说大慈悲法，令其摄受一切众生。
　　善财见已，欢喜踊跃，合掌谛观，目不暂瞬，作如是念：“善知识者，则是如来；善知识者，一切法云；善知识者，诸功德藏；善知识者，难可值遇；善知识者，十力宝因；善知识者，无尽智炬；善知识者，福德根芽；善知识者，一切智门；善知识者，智海导师；善知识者，至一切智助道之具。”便即往诣大菩萨所。
　　尔时，观自在菩萨遥见善财，告言：“善来！汝发大乘意普摄众生，起正直心专求佛法，大悲深重救护一切，普贤妙行相续现前，大愿深心圆满清净，勤求佛法悉能领受，积集善根恒无厌足，顺善知识不违其教；从文殊师利功德智慧大海所生，其心成熟，得佛势力；已获广大三昧光明，专意希求甚深妙法，常见诸佛生大欢喜，智慧清净犹如虚空，既自明了复为他说，安住如来智慧光明。”
　　尔时，善财童子顶礼观自在菩萨足，绕无数匝，合掌而住，白言：“圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”
　　菩萨告言：
　　“善哉善哉！善男子！汝已能发阿耨多罗三藐三菩提心。
　　“善男子！我已成就菩萨大悲行解脱门。善男子！我以此菩萨大悲行门，平等教化一切众生相续不断。
　　“善男子！我住此大悲行门，常在一切诸如来所，普现一切众生之前。或以布施，摄取众生；或以爱语，或以利行，或以同事，摄取众生；或现色身，摄取众生；或现种种不思议色净光明网，摄取众生；或以音声，或以威仪，或为说法，或现神变，令其心悟而得成熟；或为化现同类之形，与其共居而成熟之。
　　“善男子！我修行此大悲行门，愿常救护一切众生；愿一切众生，离险道怖，离热恼怖，离迷惑怖，离系缚怖，离杀害怖，离贫穷怖，离不活怖，离恶名怖，离于死怖，离大众怖，离恶趣怖，离黑闇怖，离迁移怖，离爱别怖，离怨会怖，离逼迫身怖，离逼迫心怖，离忧悲怖。复作是愿：‘愿诸众生，若念于我，若称我名，若见我身，皆得免离一切怖畏。’善男子！我以此方便，令诸众生离怖畏已，复教令发阿耨多罗三藐三菩提心永不退转。
　　“善男子！我唯得此菩萨大悲行门。如诸菩萨摩诃萨，已净普贤一切愿，已住普贤一切行，常行一切诸善法，常入一切诸三昧，常住一切无边劫，常知一切三世法，常诣一切无边刹，常息一切众生恶，常长一切众生善，常绝众生生死流；而我云何能知能说彼功德行？”
　　尔时，东方有一菩萨，名曰：正趣，从空中来，至娑婆世界轮围山顶，以足按地；其娑婆世界六种震动，一切皆以众宝庄严。正趣菩萨放身光明，映蔽一切日、月、星、电，天龙八部、释、梵、护世所有光明皆如聚墨；其光普照一切地狱、畜生、饿鬼、阎罗王处，令诸恶趣，众苦皆灭，烦恼不起，忧悲悉离。又于一切诸佛国土，普雨一切华香、璎珞、衣服、幢盖；如是所有诸庄严具，供养于佛。复随众生心之所乐，普于一切诸宫殿中而现其身，令其见者皆悉欢喜，然后来诣观自在所。
　　时，观自在菩萨告善财言：“善男子！汝见正趣菩萨来此会不？”白言：“已见。”告言：“善男子！汝可往问：菩萨云何学菩萨行、修菩萨道？”
　　尔时，善财童子敬承其教，遽即往诣彼菩萨所，顶礼其足，合掌而立，白言：“圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”
　　正趣菩萨言：“善男子！我得菩萨解脱，名：普门速疾行。”
　　善财言：“圣者！于何佛所得此法门？所从来刹，去此几何？发来久如？”
　　告言：“善男子！此事难知，一切世间天、人、阿修罗、沙门、婆罗门等所不能了；唯勇猛精进无退无怯诸菩萨众，已为一切善友所摄、诸佛所念，善根具足，志乐清净，得菩萨根，有智慧眼，能闻能持，能解能说。”
　　善财言：“圣者！我承佛神力、善知识力，能信能受，愿为我说！”
　　正趣菩萨言：
　　“善男子！我从东方妙藏世界普胜生佛所而来此土，于彼佛所得此法门，从彼发来已经不可说不可说佛刹微尘数劫，一一念中举不可说不可说佛刹微尘数步，一一步过不可说不可说世界微尘数佛刹。一一佛刹，我皆遍入，至其佛所，以妙供具而为供养；此诸供具，皆是无上心所成，无作法所印，诸如来所忍，诸菩萨所叹。善男子！我又普见彼世界中一切众生，悉知其心，悉知其根，随其欲解，现身说法，或放光明，或施财宝，种种方便，教化调伏，无有休息。如从东方，南、西、北方，四维、上、下，亦复如是。
　　“善男子！我唯得此菩萨普疾行解脱，能疾周遍到一切处。如诸菩萨摩诃萨，普于十方无所不至，智慧境界等无差别，善布其身悉遍法界，至一切道，入一切刹，知一切法，到一切世，平等演说一切法门，同时照耀一切众生，于诸佛所不生分别，于一切处无有障碍；而我云何能知能说彼功德行？
　　“善男子！于此南方有城，名：堕罗钵底；其中有神，名曰：大天。汝诣彼问：菩萨云何学菩萨行、修菩萨道？”
　　时，善财童子顶礼其足，绕无数匝，殷勤瞻仰，辞退而去。
　　尔时，善财童子入菩萨广大行，求菩萨智慧境，见菩萨神通事，念菩萨胜功德，生菩萨大欢喜，起菩萨坚精进，入菩萨不思议自在解脱，行菩萨功德地，观菩萨三昧地，住菩萨总持地，入菩萨大愿地，得菩萨辩才地，成菩萨诸力地。
