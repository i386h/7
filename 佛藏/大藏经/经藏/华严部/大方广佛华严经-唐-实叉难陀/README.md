<!-- { "loadSidebar": true } -->
  大方广佛华严经
　　唐 实叉难陀译




　　大周新译　　大方广佛华严经序

　　　　天册金轮圣神皇帝制
　　盖闻：“造化权舆之首，天道未分；龟龙系象之初，人文始著。虽万八千岁，同临有截之区；七十二君，讵识无边之义。”由是人迷四忍，轮回于六趣之中；家缠五盖，没溺于三涂之下。及夫鹫岩西峙，象驾东驱，慧日法王超四大而高视，中天调御越十地以居尊，包括铁围，延促沙劫。其为体也，则不生不灭；其为相也，则无去无来。念处、正勤，三十七品为其行；慈、悲、喜、舍，四无量法运其心。方便之力难思，圆对之机多绪，混大空而为量，岂算数之能穷？入纤芥之微区，匪名言之可述，无得而称者，其唯大觉欤！
　　朕曩劫植因，叨承佛记。金仙降旨，大云之偈先彰；玉扆披祥，宝雨之文后及。加以积善余庆，俯集微躬，遂得地平天成，河清海晏。殊祯绝瑞，既日至而月书；贝牒灵文，亦时臻而岁洽。逾海越漠，献琛之礼备焉；架险航深，重译之辞罄矣。
　　《大方广佛华严经》者，斯乃诸佛之密藏，如来之性海。视之者，莫识其指归；挹之者，罕测其涯际。有学、无学，志绝窥觎；二乘、三乘，宁希听受。最胜种智，庄严之迹既隆；普贤、文殊，愿行之因斯满。一句之内，包法界之无边；一毫之中，置刹土而非隘。摩竭陀国，肇兴妙会之缘；普光法堂，爰敷寂灭之理。缅惟奥义，译在晋朝；时逾六代，年将四百。然圆一部之典，才获三万余言，唯启半珠，未窥全宝。朕闻其梵本，先在于阗国中，遣使奉迎，近方至此。既睹百千之妙颂，乃披十万之正文。粤以证圣元年，岁次乙未，月旅沽洗，朔惟戊申，以其十四日辛酉，于大遍空寺，亲受笔削，敬译斯经。遂得甘露流津，预梦庚申之夕；膏雨洒润，后覃壬戌之辰。式开实相之门，还符一味之泽。以圣历二年，岁次己亥，十月壬午朔，八日己丑，缮写毕功；添性海之波澜，廓法界之疆域。大乘顿教，普被于无穷；方广真筌，遐该于有识。岂谓后五百岁，忽奉金口之言；娑婆境中，俄启珠函之秘。所冀：阐扬沙界，宣畅尘区；并两曜而长悬，弥十方而永布。一窥宝偈，庆溢心灵；三复幽宗，喜盈身意。虽则无说无示，理符不二之门；然而因言显言，方阐大千之义。辄申鄙作，爰题序云。

　　　　大方广佛华严经卷第一

　　　　于阗国三藏实叉难陀奉　制译


　　世主妙严品第一之一

　　如是我闻：
　　一时，佛在摩竭提国阿兰若法菩提场中，始成正觉。其地坚固，金刚所成；上妙宝轮，及众宝华、清净摩尼，以为严饰；诸色相海，无边显现；摩尼为幢，常放光明，恒出妙音，众宝罗网，妙香华缨，周匝垂布；摩尼宝王，变现自在，雨无尽宝及众妙华分散于地；宝树行列，枝叶光茂。佛神力故，令此道场一切庄严于中影现。其菩提树高显殊特：金刚为身，琉璃为干；众杂妙宝以为枝条；宝叶扶疏，垂荫如云；宝华杂色，分枝布影，复以摩尼而为其果，含辉发焰，与华间列。其树周围咸放光明，于光明中雨摩尼宝，摩尼宝内，有诸菩萨，其众如云，俱时出现。又以如来威神力故，其菩提树恒出妙音，说种种法，无有尽极。如来所处宫殿楼阁，广博严丽充遍十方，众色摩尼之所集成，种种宝华以为庄校；诸庄严具流光如云，从宫殿间萃影成幢。无边菩萨道场众会咸集其所，以能出现诸佛光明不思议音。摩尼宝王而为其网，如来自在神通之力所有境界皆从中出；一切众生居处屋宅，皆于此中现其影像。又以诸佛神力所加，一念之间，悉包法界。其师子座，高广妙好：摩尼为台，莲华为网，清净妙宝以为其轮，众色杂华而作璎珞。堂榭、楼阁、阶砌、户牖，凡诸物像，备体庄严；宝树枝果，周回间列。摩尼光云，互相照耀；十方诸佛，化现珠玉；一切菩萨髻中妙宝，悉放光明而来莹烛。复以诸佛威神所持，演说如来广大境界，妙音遐畅，无处不及。
　　尔时，世尊处于此座，于一切法成最正觉，智入三世悉皆平等，其身充满一切世间，其音普顺十方国土。譬如虚空具含众像，于诸境界无所分别；又如虚空普遍一切，于诸国土平等随入。身恒遍坐一切道场，菩萨众中威光赫奕，如日轮出，照明世界。三世所行，众福大海，悉已清净，而恒示生诸佛国土。无边色相，圆满光明，遍周法界，等无差别；演一切法，如布大云。一一毛端，悉能容受一切世界而无障碍，各现无量神通之力，教化调伏一切众生；身遍十方而无来往，智入诸相，了法空寂。三世诸佛所有神变，于光明中靡不咸睹；一切佛土不思议劫所有庄严，悉令显现。
　　有十佛世界微尘数菩萨摩诃萨所共围绕，其名曰：普贤菩萨摩诃萨、普德最胜灯光照菩萨摩诃萨、普光师子幢菩萨摩诃萨、普宝焰妙光菩萨摩诃萨、普音功德海幢菩萨摩诃萨、普智光照如来境菩萨摩诃萨、普宝髻华幢菩萨摩诃萨、普觉悦意声菩萨摩诃萨、普清净无尽福光菩萨摩诃萨、普光明相菩萨摩诃萨、海月光大明菩萨摩诃萨、云音海光无垢藏菩萨摩诃萨、功德宝髻智生菩萨摩诃萨、功德自在王大光菩萨摩诃萨、善勇猛莲华髻菩萨摩诃萨、普智云日幢菩萨摩诃萨、大精进金刚脐菩萨摩诃萨、香焰光幢菩萨摩诃萨、大明德深美音菩萨摩诃萨、大福光智生菩萨摩诃萨……。如是等而为上首，有十佛世界微尘数。此诸菩萨，往昔皆与毗卢遮那如来共集善根，修菩萨行；皆从如来善根海生，诸波罗蜜悉已圆满；慧眼明彻，等观三世；于诸三昧，具足清净；辩才如海，广大无尽；具佛功德，尊严可敬；知众生根，如应化伏；入法界藏，智无差别；证佛解脱，甚深广大；能随方便，入于一地，而以一切愿海所持，恒与智俱尽未来际；了达诸佛希有广大秘密之境，善知一切佛平等法，已践如来普光明地，入于无量三昧海门；于一切处，皆随现身；世法所行，悉同其事；总持广大，集众法海；辩才善巧，转不退轮；一切如来功德大海，咸入其身；一切诸佛所在国土，皆随愿往；已曾供养一切诸佛，无边际劫，欢喜无倦；一切如来得菩提处，常在其中，亲近不舍；恒以所得普贤愿海，令一切众生智身具足。成就如是无量功德。
　　复有佛世界微尘数执金刚神，所谓：妙色那罗延执金刚神、日轮速疾幢执金刚神、须弥华光执金刚神、清净云音执金刚神、诸根美妙执金刚神、可爱乐光明执金刚神、大树雷音执金刚神、师子王光明执金刚神、密焰胜目执金刚神、莲华光摩尼髻执金刚神……。如是等而为上首，有佛世界微尘数，皆于往昔无量劫中恒发大愿，愿常亲近供养诸佛；随愿所行，已得圆满，到于彼岸；积集无边清净福业，于诸三昧所行之境悉已明达；获神通力，随如来住，入不思议解脱境界；处于众会，威光特达，随诸众生所应现身而示调伏；一切诸佛化形所在，皆随化往；一切如来所住之处，常勤守护。
　　复有佛世界微尘数身众神，所谓：华髻庄严身众神、光照十方身众神、海音调伏身众神、净华严髻身众神、无量威仪身众神、最上光严身众神、净光香云身众神、守护摄持身众神、普现摄取身众神、不动光明身众神……。如是等而为上首，有佛世界微尘数，皆于往昔成就大愿，供养承事一切诸佛。
　　复有佛世界微尘数足行神，所谓；宝印手足行神、莲华光足行神、清净华髻足行神、摄诸善见足行神、妙宝星幢足行神、乐吐妙音足行神、栴檀树光足行神、莲华光明足行神、微妙光明足行神、积集妙华足行神……。如是等而为上首，有佛世界微尘数，皆于过去无量劫中，亲近如来，随逐不舍。
　　复有佛世界微尘数道场神，所谓：净庄严幢道场神、须弥宝光道场神、雷音幢相道场神、雨华妙眼道场神、华缨光髻道场神、雨宝庄严道场神、勇猛香眼道场神、金刚彩云道场神、莲华光明道场神、妙光照耀道场神……。如是等而为上首，有佛世界微尘数，皆于过去值无量佛，成就愿力，广兴供养。
　　复有佛世界微尘数主城神，所谓：宝峰光耀主城神、妙严宫殿主城神、清净喜宝主城神、离忧清净主城神、华灯焰眼主城神、焰幢明现主城神、盛福光明主城神、清净光明主城神、香髻庄严主城神、妙宝光明主城神……。如是等而为上首，有佛世界微尘数，皆于无量不思议劫，严净如来所居宫殿。
　　复有佛世界微尘数主地神，所谓：普德净华主地神、坚福庄严主地神、妙华严树主地神、普散众宝主地神、净目观时主地神、妙色胜眼主地神、香毛发光主地神、悦意音声主地神、妙华旋髻主地神、金刚严体主地神……。如是等而为上首，有佛世界微尘数，皆于往昔发深重愿，愿常亲近诸佛如来，同修福业。
　　复有无量主山神，所谓：宝峰开华主山神，华林妙髻主山神、高幢普照主山神、离尘净髻主山神、光照十方主山神、大力光明主山神、威光普胜主山神、微密光轮主山神、普眼现见主山神、金刚密眼主山神……。如是等而为上首，其数无量，皆于诸法得清净眼。
　　复有不可思议数主林神，所谓：布华如云主林神、擢干舒光主林神、生芽发耀主林神、吉祥净叶主林神、垂布焰藏主林神、清净光明主林神、可意雷音主林神、光香普遍主林神、妙光回耀主林神、华果光味主林神……。如是等而为上首，不思议数，皆有无量可爱光明。
　　复有无量主药神，所谓：吉祥主药神、栴檀林主药神、清净光明主药神、名称普闻主药神、毛孔光明主药神、普治清净主药神、大发吼声主药神、蔽日光幢主药神、明见十方主药神、益气明目主药神……。如是等而为上首，其数无量，性皆离垢，仁慈祐物。
　　复有无量主稼神，所谓：柔软胜味主稼神、时华净光主稼神、色力勇健主稼神、增长精气主稼神、普生根果主稼神、妙严环髻主稼神、润泽净华主稼神、成就妙香主稼神、见者爱乐主稼神、离垢净光主稼神……。如是等而为上首，其数无量，莫不皆得大喜成就。
　　复有无量主河神，所谓：普发迅流主河神、普洁泉涧主河神、离尘净眼主河神、十方遍吼主河神、救护众生主河神、无热净光主河神、普生欢喜主河神、广德胜幢主河神、光照普世主河神、海德光明主河神……。如是等而为上首，有无量数，皆勤作意利益众生。
　　复有无量主海神，所谓：出现宝光主海神、成金刚幢主海神、远尘离垢主海神、普水宫殿主海神、吉祥宝月主海神、妙华龙髻主海神、普持光味主海神、宝焰华光主海神、金刚妙髻主海神、海潮雷声主海神……。如是等而为上首，其数无量，悉以如来功德大海充满其身。
