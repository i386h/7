<!-- { "loadSidebar": true } -->
　　文殊师利。若有城邑聚落等中。或有一亿。或有千亿。或有百千亿无量无边阿僧祇菩萨。于此法门。不生信心。彼诸菩萨。若有王乱。或有业乱。或有水难。或有险难。或有火难。或有贼难而彼城邑聚落等中。有一菩萨。信此法门。而彼菩萨。有阿僧祇罪业。皆尽远离诸难。然此菩萨。于彼城邑聚落等中。无有王难。无有业难。无有水难。无有险难。无有火难。无有贼难。无恶众生不信法难。菩萨若信此法门者。阿僧祇劫。所有众罪。应入地狱畜生饿鬼。即现身灭。然彼菩萨。有阿僧祇不可说劫阿鼻地狱极重罪业。即现身灭。一切诸难悉皆消尽。若十二十若三十劫阿鼻地狱极重罪业。即现身中皆得消灭。何以故。以大功德积聚集故。
　　文殊师利。如大水池广百由旬。彼池中水。具足八味。若有人以一波罗毒。著彼池中。乃至千斤即无毒气。何以故。以得大水多聚集故。文殊师利。如是虽有无量无边诸恶罪业。应堕地狱畜生饿鬼满一劫住。而即消灭。何以故。信此法门。故大功德无量无边故。佛说此法门已。十方世界。阿僧祇诸来菩萨摩诃萨。大会之众。及诸天龙夜叉乾闼婆阿修罗迦楼罗紧那罗摩睺罗伽等。闻佛所说。欢喜奉行。

　　　　信力入印法门经卷第五


