<!-- { "loadSidebar": true } -->
  信力入印法门经
　　元魏 昙摩流支译




　　　　信力入印法门经卷第一

　　　　元魏天竺三藏昙摩流支译
　　归命一切诸佛。如是我闻。一时婆伽婆。住如来住持境界之处。去寂灭道场不远普光法殿大福德善根所成之处。平等普遍无可嫌处。具足无量功德之处。金刚坚固所成之处。不可坏地安固之处。一切摩尼宝珠众华庄严之处。无诸垢秽光明赫奕摩尼宝王庄严之处。无量光明宽博广大摩尼宝海示现之处。不可穷尽摩尼宝雨如意宝网所生之处。众华回轮摩尼树枝庄严之处。一切华香摩尼宝网间错之处。悉能示现一切众生诸佛住持奋迅之处。诸世界中最妙之处。出生一切无垢摩尼力能示现遍诸世界庄严之处。庄严寂灭道场大毗琉璃摩尼宝性出生增长积聚之处。如意宝王栏楯之处。能以如意真珠宝绳庄严之处。建立宝幢幡盖之处。种种宝铃间错庄严。以忧茶伽坚固栴檀涂地之处。自在如意宝王罗网覆盖之处。大海住持清净庄严普光摩尼宝王树网坚缚之处。置师子髦摩尼宝王妙案之处。师子座幢摩尼宝王楼阁窗牖庄严之处。建立种种宝幢幡盖庄严之处。曼陀罗华。摩诃曼陀罗华。曼殊沙华。摩诃曼殊沙华。卢遮华。摩诃卢遮华。斫迦罗华。摩诃斫迦罗华。须摩那华。婆师迦华多罗尼华。婆罗华。衢多罗尼华。极妙香华。陀师迦离迦华。天须摩那华。优钵罗华。波头摩华。拘物头华。分陀利华。诸大天人妙华之处。无障无碍诸华庄严师子坐处。如是处住。婆伽婆善清净智慧。得成究竟无二之行。得至诸法无相彼岸。依于诸佛所行而行。得一切佛平等之处。得至无障无碍之处。得不退转法轮之处。得无能伏境界之处。得不思议差别之处。得于三世平等之处。得诸世间去来无障无碍之处。得一切法无疑智处。得一切行毕竟智处。得于一切诸如来智无疑之处。得无分别法身之处。得佛境界彼岸之处。得无差别诸佛如来究竟解脱无疑之处。得至平等无边无中佛地之处。得至诸佛广大如法界究竟如虚空无有边际自然智业一切诸佛如来所作不休息处。得未来际尽一切劫能转不退法轮之处。复能示现无障碍智庄严之藏。得一切种一切智智无有差别依止之处。于一时中十方世界。兜率天退。初生出家。行于苦行。往诣道场。降伏魔怨。证大菩提。转于法轮。示大涅槃。住持佛法。及以灭法。善能示现与十佛土不可说亿那由他百千万微尘数诸菩萨摩诃萨俱。彼诸菩萨摩诃萨等。一切皆得首楞严定奋迅三昧。悉得成就无量法行起陀罗尼门。无佛世界。善能示现无量诸佛。能悉清净诸染世界。有不可数阿僧祇天龙夜叉。乾闼婆阿修罗。伽楼罗紧那罗。摩睺罗伽。释提桓因。大梵天王。护世四王。人非人等。
　　尔时。文殊师利法王子菩萨摩诃萨。从坐而起。更整衣服。右膝著地。向佛合掌。而白佛言。世尊。唯愿世尊。为诸菩萨摩诃萨。说能清净初地之法。得大无畏安隐之处。
　　尔时佛告文殊师利法王子菩萨摩诃萨言。文殊师利。菩萨摩诃萨。有五种法。则能清净初欢喜地。得大无畏安隐之处。何等为五。一谓菩萨生如是心。我已得住一味心故。生安隐心。为令他住一味心故。起安慰心。有言一味心者。所谓正心。言正心者。所谓异异胜善根信。无差别故。二谓菩萨生如是心。我已得住增上心故。生安隐心。为令他住增上心故。起安慰心。有言增上心者。所谓直心。言直心者。所谓诸佛如来大行毕竟能取胜进之处。观诸法故。三谓菩萨生如是心。我已得住恭敬心故。生安隐心。为令他住恭敬心故。起安慰心。有言恭敬心者。所谓正信。言正信者。谓住般若根本业故。四谓菩萨生如是心。我已得住欢喜心故。生安隐心。为令他住欢喜心故。起安慰心。有言欢喜心者。所谓身心毕竟寂静故。五谓菩萨生如是心。我已得住魔业佛业无差别智故。生安隐心。为令他住魔业佛业。无差别智故。起安慰心。有言魔业者。所谓能起一切颠倒诸邪见故。从诸邪见起魔业故。此诸魔业与佛地业。无有差别。何以故。不异魔业有佛地业。以魔业体即佛地业体无差别故。文殊师利。是名五法。诸菩萨摩诃萨。得此五法故。能清净初欢喜地。得大无畏安隐之处。
　　复次文殊师利。菩萨摩诃萨。有五种法。则能清净初欢喜地。得大无畏安隐之处。何等为五。一谓菩萨生如是心。我已得住邪见无差别空智故。生安隐心。为令他住邪见无差别空智故。起安慰心。有言邪见无差别空智者。所谓邪见体即空智体。谓邪见作即空智作。何以故。以空智作不异邪见作。邪见作不异空智作。以空智体不异邪见体。邪见体不异空智体。即邪见体邪见作空故。依彼邪见体邪见作空智。一切法空不取不舍差别故。二谓菩萨生如是心。我已得住差别无差别无差别智故。生安隐心。为令他住差别无差别无差别智故。起安慰心。有言差别无差别无差别智者。所谓差别体即无差别体。何以故。无差别体不异差别体。差别体不异无差别体。即差别体无差别故。依彼差别体无差别智一切法无差别故。三谓菩萨生如是心。我已得住增上无差别无增上智故。生安隐心。为令他住增上无差别无增上智故。起安慰心。有言增上无差别无增上智者。所谓增上体即无增上体。何以故。无增上体不异增上体。增上体不异无增上体。即增上体无增上故。依彼增上体无增上智一切法无增上故。四谓菩萨生如是心。我已得住颠倒无差别不颠倒智故。生安隐心。为令他住颠倒无差别不颠倒智故。起安慰心。有言颠倒无差别不颠倒智者。所谓颠倒体即不颠倒体。何以故。不颠倒体。不异颠倒体。颠倒体不异不颠倒体。即颠倒体不颠倒故。依彼颠倒体不颠倒智一切法不颠倒故。五谓菩萨生如是心。我已得住取舍无差别不取不舍智故。生安隐心。为令他住取舍无差别不取不舍故。起安慰心。有言取舍无差别不取不舍智者。所谓取舍体即不取不舍体。何以故。不取不舍体不异取舍体。取舍体不异不取不舍体。即取舍体不取不舍故。依彼取舍体不取不舍智一切法不取不舍故。文殊师利。是名五法。诸菩萨摩诃萨。得此五法故。能清净初欢喜地。得大无畏安隐之处。
　　复次文殊师利。菩萨摩诃萨。有五种法。则能清净初欢喜地。得大无畏安隐之处。何等为五。一谓菩萨生如是心。我已得住有为无差别无为智故。生安隐心。为令他住有为无差别无为智故。起安慰心。有言有为无差别无为智者。所谓有为体即是无为体。何以故。以无为体不异有为体。有为体不异无为体。即有为体是无为故。依彼有为体无为智一切法无为以事无差别故。二谓菩萨生如是心。我已得住事无差别无事智故。生安隐心。为令他住事无差别无事智故。起安慰心。有言事无差别。无事智者。所谓事体即无事体。何以故。以无事体不异事体。事体不异无事体故。以即事体是无事故。依彼事体无事智一切法无事故。三谓菩萨生如是心。我已得住依止无差别无依止智故。生安隐心。为令他住依止无差别无依止智故。起安慰心。有言依止无差别无依止智者。所谓依止体即无依止体。何以故。无依止体不异依止体。依止体不异无依止体。即依止体无依止故。依彼依止体无依止智一切法无依止故。四谓菩萨生如是心。我已得住观无差别无观智故。生安隐心。为令他住观无差别无观智故。起安慰心。有言观无差别。无观智者。所谓观体即无观体。何以故。以无观体不异观体。观体不异无观体故。以即观体是无观故。依彼观体无观智一切法无观故。五谓菩萨生如是心。我已得住对治无差别无对治智故。生安隐心。为令他住对治无差别无对治智故。起安隐心。有言对治无差别无对治智者。所谓对治体即无对治体。何以故。以无对治体不异对治体。对治体不异无对治体。即对治体无对治故。依彼对治体无对治智一切法无对治故。文殊师利。是名五法。诸菩萨摩诃萨。得此五法故。能清净初欢喜地。得大无畏安隐之处。
　　复次文殊师利。菩萨摩诃萨。有五种法。则能清净初欢喜地。得大无畏安隐之处。何等为五。一谓菩萨生如是心。我已得住相无差别。无相智故。生安隐心。为令他住相无差别无相智故。起安慰心。有言相无差别无相智者。所谓相体即无相体。何以故。以无相体不异相体。相体不异无相体故。以即相体是无相故。依彼相体无相智一切法无相故。二谓菩萨生如是心。我已得住实无差别不实智故。生安隐心。为令他住实无差别不实智故。起安慰心。有言实无差别不实智者。所谓实体即不实体。何以故。以不实体不异实体。实体不异不实体故。以即实体是不实故。依彼实体不实智一切法不实故。三谓菩萨生如是心。我已得住二无差别不二智故。生安隐心。为令他住二无差别不二智故。起安慰心。有言二无差别不二智者。所谓二体即不二体。何以故。以不二体不异二体。二体不异不二体故。以即二体是不二故。依彼二体不二智一切法不二故。四谓菩萨生如是心。我已得住色无差别无色智故。生安隐心。为令他住色无差别无色智故。起安慰心。有言色无差别无色智者。所谓色体即无色体。何以故。以无色体不异色体。色体不异无色体故。以即色体是无色故。依彼色体无色智一切法无色故。五谓菩萨生如是心。我已得住世间无差别涅槃智故。生安隐心。为令他住世间无差别涅槃智故。起安慰心。有言世间无差别涅槃智者。所谓世间体即涅槃体。何以故。以涅槃体不异世间体。世间体不异涅槃体。即世间体是涅槃故。依彼世间体涅槃智一切法涅槃故。文殊师利。是名五法。诸菩萨摩诃萨。得此五法故。能清净初欢喜地。得大无畏安隐之处。
