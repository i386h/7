<!-- { "loadSidebar": true } -->
　　文殊师利。若有善男子善女人。于一切世界微尘数诸众生。日日以天甘露百味饮食及天衣服卧具汤药。给施供养。如是乃至阿僧祇恒河沙数世界微尘等数劫海。给施供养。文殊师利。若复有善男子善女人。于一优婆塞不信余尊。持十善业道。摄取彼人。生如是心。此是学佛诸戒行人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数不信余尊持十善业道诸优婆塞。日日以天甘露百味饮食。及天衣服卧具汤药。给施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一比丘。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数比丘。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一信行人。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子。善女人。于一切世界微尘数诸信行人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一法行人。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸法行人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于八人中一人。摄取彼人乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸八人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一须陀洹向。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸须陀洹向。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一须陀洹。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸须陀洹。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一斯陀含向。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸斯陀含向。日日以天甘露百味饮食。及天衣服卧具汤药。奉施供养。如是乃至阿僧祇。恒河沙数世界微尘等数劫海。而供养之。文殊师利。若复有善男子善女人。于一斯陀含。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸斯陀含。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一阿那含向。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸阿那含向。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一阿那含。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸阿那含。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一阿罗汉。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸阿罗汉。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一辟支佛。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸辟支佛。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。见于壁上一画佛像。或经夹中见画佛像。文殊师利。此福胜前。无量阿僧祇。何况合掌。若以一华。奉施佛像。或以一香。或以末香。或有涂香。或然一灯。文殊师利。此福胜前。无量阿僧祇。文殊师利。若有善男子善女人。于一恒河沙等世界诸佛如来。及声闻僧。日日以天甘露百味饮食。及天衣服卧具汤药。奉施供养。如是乃至无量无边阿僧祇恒河沙数世界微尘等数劫海。而供养之。文殊师利。若复有善男子善女人。于一羊车乘行菩萨得直心人。随一善根能作佛种。摄取彼菩萨。乃至一日。以粗饮食。一施其人。文殊师利。此福胜前。无量阿僧祇。文殊师利。若有善男子善女人。于一切世界微尘数诸羊车乘行菩萨人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一象乘行菩萨人。随一善根能作佛种。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸象乘行菩萨人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一日月乘行菩萨人种佛善根。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸日月乘行菩萨人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一声闻乘神通行菩萨人。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸声闻乘神通行菩萨人。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于一如来神通行菩萨人。摄取彼人。乃至一日。以一食施。文殊师利。此福胜前。无量阿僧祇。文殊师利。若有善男子善女人。于一切世界微尘数诸如来神通行菩萨摩诃萨。日日以天甘露百味饮食。及天衣服卧具汤药。奉施供养。如是乃至阿僧祇恒河沙数世界微尘等数劫海。而供养之。文殊师利。若复有善男子善女人。于此法门。能自书写。若令他书写。文殊师利。此福胜前。无量阿僧祇文殊师利。不善业罪。亦如是说应当善知。文殊师利。如是羊乘行人。象乘行人。日月乘行人。声闻乘神通行人。菩萨乃至为畜生道。令生善根。若男子女人。起微嗔心貌相变异。乃至畜生障一善根。文殊师利。此罪过前。无量阿僧祇。文殊师利。若有男子女人。于十方世界。一切世界微尘数诸众生。挑却其眼。劫夺一切资生财物。文殊师利。若复有男子女人。于一菩萨所。起欺慢心。骂辱毁訾。文殊师利。此罪过前。无量阿僧祇。文殊师利。若有男子女人。于一菩萨。乃至微少。随何因缘。以欺慢心。骂辱毁訾。彼男子女人。堕大叫唤地狱之中。身形大小。五百由旬。有五百头于一一头有五百口。于一一口有五百舌。于一一舌有五百犁。以耕其舌。文殊师利。若有男子女人。于三千世界所有众生。若以刀杖。斫打杀之。劫夺一切资生财物。文殊师利。若复有男子女人。于菩萨所。生欺慢心。起嗔恨意。文殊师利。此罪过前。无量阿僧祇。文殊师利。若有男子女人。起于恶心。不生众生安隐之心。于恒河沙等一切诸世界。一一世界。一一阎浮提。恒河沙等。诸阿罗汉。尽皆杀害。恒河沙等诸佛如来。七宝塔庙。七宝栏楯。宝幢幡盖。皆悉破坏。尽令消灭。文殊师利。若复有男子女人。于信大乘菩萨。乃至微少。随何因缘。生欺慢心。嗔骂毁訾。文殊师利。此罪过前。无量阿僧祇。何以故。以从菩萨生诸佛故。以从菩萨不断诸佛如来种故。若其有人。谤菩萨者。彼人名为谤佛谤法。何以故。以不异法有菩萨故。以诸菩萨即是法故。文殊师利。若有男子女人。于十方世界一切世界一切众生。以嗔恚心。系缚安置黑闇地狱。文殊师利。若复有男子女人。嗔于菩萨。乃至回身异方看顷。文殊师利。此罪过前。无量阿僧祇。文殊师利。若有男子女人。于一切阎浮提。一切众生。所有资生。一切财物。悉皆夺尽。文殊师利。若复有男子女人。随一菩萨。若好若恶。以嗔恨心。骂辱毁訾。文殊师利。此罪过前。无量阿僧祇。文殊师利。譬如须弥山王胜于诸山光明照曜。胜者所谓高下广狭。文殊师利。如是菩萨。信此法门。十方世界一切世界微尘等数诸菩萨中。最胜最上。何以故。若有菩萨。信此法门。五波罗蜜。所起功德。一切善根。阿僧祇劫之所修行。信此法门。其福为胜。所谓胜者高下广狭。文殊师利。若有善男子善女人。于十方世界微尘数菩萨。令发菩提心。文殊师利。若复有善男子善女人。信此法门是出世间法。文殊师利。此福胜前。无量阿僧祇。文殊师利。若有善男子善女人。一切众生。信此法门。令发菩提心。文殊师利。若复有善男子善女人。信此法门。信已书写。若教他书。若自身诵。若教他诵。乃至经夹书写信敬。受持供养。然灯香华。末香涂香。华鬘供养。此法门者。文殊师利。此福胜前。无量阿僧祇。文殊师利。若有善男子善女人。一切世界。所有众生。信声闻道。彼声闻道。一一众生。皆与无量阿僧祇转轮圣王住处善根。及与生天胜妙善根。尽皆断灭。文殊师利。若复有异人。于一菩萨摩诃萨。障一善根。文殊师利。此罪过前。无量阿僧祇。何况嗔恚骂辱毁訾。文殊师利。若有男子女人。恒河沙等诸佛塔庙。破坏焚烧。文殊师利。若复有男子女人。于信大乘菩萨众生起嗔恚心骂辱毁訾。文殊师利。此罪过前。无量阿僧祇。何以故。以从菩萨生诸佛故。以从诸佛有塔庙故。以因佛有一切世间诸天人故。是故供养诸菩萨者。即是供养诸佛如来。若有供养诸菩萨者。即是供养三世诸佛。毁訾菩萨。即是毁訾三世诸佛。文殊师利。若有善男子善女人。若欲得依无上供养诸如来者。应当供养诸菩萨也。
