<!-- { "loadSidebar": true } -->
　　文殊师利。云何诸佛如来顶相不可得见。文殊师利。所谓诸佛如来过五十世界微尘数世界微尘大海。阿僧祇百千万亿那由他微尘数诸佛如来菩萨摩诃萨大众大海。文殊师利。如是过五十世界微尘数世界微尘大海。阿僧祇百千万亿那由他微尘数诸佛如来菩萨摩诃萨大众大海。文殊师利。或有菩萨。见如来身高百由旬。或有菩萨。见十二十三十四十百由旬高。如是或有菩萨。见如来身高百由旬。或有菩萨。见十二十三十四十百由旬高。或有菩萨。即于如是大众中。见高千由旬。或有菩萨。见十二十三十四十千由旬高。如是或有菩萨。即于如是大众中。见高千由旬。或有菩萨。见十二十三十四十千由旬高。或有菩萨。见如来身高亿由旬。或有菩萨。见十二十三十四十亿由旬高。如是或有菩萨。见如来身高亿由旬。或有菩萨。见十二十三十四十亿由旬高。或有菩萨。见如来身高千亿由旬。或有菩萨。见十二十三十四十千亿由旬。十方世界。一切世界海刹。一切阎浮提。同一时中。皆见如来。非前后见。文殊师利。譬如若有菩萨摩诃萨。住不思议解脱三昧。于念念间。五十世界微尘世界。以为一步。行东方世界。其一一步。过五十世界微尘数世界大海。去向东方。为欲观察如来顶相。如是而去。经五十世界微尘数劫大海。而去彼处。观察如来顶相。二倍转高。何以故。以如来得不共法相应故。文殊师利。是名略说如来顶相不可观察。若广说者。尽未来际劫数住持。不可说尽。
　　文殊师利。云何诸佛如来住持菩萨行教化众生。文殊师利。所谓诸佛如来十方世界微尘数世界。犹尚是少。诸佛如来。过于是数。一切世界。一一世界一一微尘教化行事。文殊师利。所谓随若干数如来身中。说尔许菩萨行。尔许如来无见顶相。一切诸相一一相中。一切诸好一一好中。一切毛孔一一毛孔。念念常出一切世界微尘数阿僧祇光明大海。或有常出一切世界微尘数阿僧祇功德庄严光明大海或有常出阿僧祇智功德庄严光明大海。或有常出阿僧祇波罗蜜光明大海。或有常出阿僧祇住地光明大海。或有常出阿僧祇陀罗尼光明大海。或有常出阿僧祇解脱光明大海。或有常出阿僧祇无碍乐说辩才光明大海。或有常出阿僧祇大愿光明大海。或有常出阿僧祇得安隐光明大海。或有常出阿僧祇令入菩萨行光明大海。或有常出阿僧祇令入如来光明大海。或有常出阿僧祇令入随顺众生心行光明大海。或有常出阿僧祇令入世界光明大海。或有常出阿僧祇令入劫光明大海。或有常出阿僧祇令入三世说光明大海。或有常出阿僧祇令入不疲倦心光明大海。文殊师利。如是常出阿僧祇光明大海。无差别智大海。无障无碍。无差别。遍虚空法界。无有边际。劫数住持。教化众生。而无所畏。
　　文殊师利。诸佛如来。如是不思议事。十方世界。一切世界大海。一时念念众生大海。同时教化。或有众生海。以阿僧祇异异功德庄严大海异异说智。而教化之。或有众生海。以阿僧祇异异智功德庄严大海异异说智。而教化之。或有众生海。以阿僧祇异异波罗蜜大海异异说智。而教化之。或有众生海。以阿僧祇异异三昧大海异异说智。而教化之。或有众生海。以阿僧祇异异解脱大海异异说智。而教化之。或有众生海。以阿僧祇异异无碍乐说辩才大海异异说智。而教化之。或有众生海。以阿僧祇异异神通大海异异说智。而教化之。或有众生海。以阿僧祇异异大愿大海异异说智。而教化之。或有众生海。以阿僧祇异异发勤精进大海异异说智。而教化之。或有众生海。以阿僧祇异异得安隐大海异异说智。而教化之。或有众生海。以阿僧祇异异令入菩萨行大海异异说智。而教化之。或有众生海。以阿僧祇异异令入如来大海异异说智。而教化之。或有众生海。以阿僧祇异异令入随顺众生心行大海异异说智。而教化之。或有众生海。以阿僧祇异异令入世界大海异异说智。而教化之。或有众生海。以阿僧祇异异令入劫大海异异说智。而教化之。如是。或有众生海。令入三世。或有众生海。令入三世说。或有众生海。令入不疲倦心。或有众生海。令入无差别智。或有众生海。令入奋迅智。或有众生海。复入国土奋迅智。或有众生海。令入海奋迅智。或有众生海。令入身奋迅智。或有众生海。令入愿奋迅智。或有众生海。令入境界奋迅智。或有众生海。令入智奋迅智。或有众生海。令入神通奋迅智。或有众生海。令入力奋迅智。如是念念众生大海。一切微尘数。一切若干微尘数智。以阿僧祇异异说智。而教化之。文殊师利。是名略说诸佛如是教化众生而无所畏。若广说者。尽未来际。劫数住持。不可说尽。
