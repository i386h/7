<!-- { "loadSidebar": true } -->
　　菩薩解脫深難見　　虛空如如平等際
　　普見無邊法界中　　所有一切三世佛
　　出生無量諸解脫　　證入難思真法性
　　速疾增長無礙智　　通達三世慈悲道
　　過於剎轉極微劫　　時有劫名無垢光
　　剎號法光吉祥雲　　城名普寶拘蘇摩
　　其中諸佛興於世　　量與須彌塵數等
　　佛號法海大聲王　　於此劫中先出現
　　乃至其中最後佛　　名為法界智燈王
　　如是一切諸如來　　我皆供養聽聞法
　　我見法海音王佛　　其身普作真金色
　　眾相莊嚴如寶山　　發心願得無師道
　　我暫見彼如來身　　即發菩提廣大心
　　誓願勤求一切智　　心等如空法界性
　　由斯普見三世佛　　及以一切菩薩海
　　亦見剎海眾生海　　普遍發起大悲心
　　隨諸眾生心所宜　　一身普現無邊剎
　　舒光動地遍十方　　開悟一切諸含識
　　見第二佛而親近　　亦見十方剎海佛
　　乃至最後佛出興　　名為法界智燈王
　　如是須彌極微數　　一切如來咸供養
　　於諸剎轉極微劫　　所有如來照世燈
　　我皆親近而瞻奉　　令此解脫得清淨

　　爾時善財童子。得此菩薩甚深自在可愛妙音解脫。入無邊三昧海。成廣大總持海。又得菩薩大神通海。深入菩薩大辯才海。速疾增長大歡喜海。觀察守護一切城增長威德主夜神。以偈讚曰。
　　已行廣大深智海　　已度無邊諸有海
　　長壽無患智藏身　　威光普照如滿月
　　覺悟法性如虛空　　普入三際皆無礙
　　念念普緣一切境　　心心寂靜無分別
　　觀察眾生性本無　　大悲常入眾生海
　　自在遊於解脫門　　廣度群迷無量眾
　　觀察思惟一切法　　證入甚深諸法性
　　一切聖道普修行　　普化眾生令解脫
　　天是最勝調御師　　開示如來無垢智
　　普為法界諸含識　　敷演離塵清淨行
　　已住如來諸願道　　已入無邊廣大智
　　已修一切諸佛力　　已見諸佛神通事
　　天神心淨如虛空　　普離一切諸煩惱
　　了知三世無量剎　　諸佛菩薩及眾生
　　天神一念悉了知　　晝夜日月年劫海
　　亦知一切眾生類　　種種名相各差別
　　十方眾生生死處　　有色無色想無想
　　隨順世俗悉了知　　引導令入菩提路
　　已生如來誓願家　　已入諸佛功德海
　　已證法性心平等　　隨眾生樂現色身

　　時善財童子。說此妙偈讚夜神已。禮夜神足。遶無數匝慇懃瞻仰。一心戀慕。辭退而去。
　　爾時善財童子。得此菩薩甚深自在可愛妙音解脫正念思惟。增長廣大。精勤顯示。普遍修行。即時往詣開敷一切樹華安樂主夜神所。見其身在眾寶香樹枝條樓閣之內。坐大寶樹妙藏師子之座。十千夜神。前後圍遶。善財童子。頂禮其足。於前合掌。而作是言。聖者。我已先發阿耨多羅三藐三菩提心。而未知。菩薩云何學菩薩行。云何修行。成就增長。得一切智。唯願慈哀為我宣說。夜神告言。善男子。我於此娑婆世界。日光已沒。蓮華覆合。諸人眾等。罷遊觀時。見其一切。若山若水。若城若野。若異國土。如是等處。種種眾生咸悉發心。欲還所住。迷失道路。惶怖不安。我皆密護。令其無畏。為放光明。示以正道。達其處所。令免眾苦。宿夜安樂。若有眾生。病苦逼惱。於夢寐中。令其安樂善男子。若有眾生。盛年好色。愛著縱逸。五欲自恣。憍慢醉心。我為示現老病死相。令生恐怖捨離諸惡。永斷無明離生死怖。復為稱歎種種善根。令其修習。為慳吝者讚歎布施。為破戒者稱揚淨戒。有瞋害者令行慈忍。若懈怠者令起精進。若散亂者令修禪定。住惡慧者令學般若。樂小乘者令住大乘。勤修一切善巧方便。樂著三界諸趣中者。令住菩薩願波羅蜜。若有眾生福智微劣。為諸結業之所逼迫。種種障礙不自在者。令住菩薩力波羅蜜。若有眾生其心闇昧無有智慧著我我所種種昏蔽。令住菩薩智波羅蜜。善男子。我得菩薩出生廣大歡喜光明解脫門。善財白言。聖者此解脫門。境界云何。夜神言。善男子。入此解脫。能知如來種種福聚普攝眾生善巧方便智慧光明。云何普攝善男子。一切眾生所受諸樂。皆是如來威德力故。順如來教故。行如來語故。學如來行故。得如來所護力故。修如來所印道故。種如來同類善根故。讚如來相似善果故。守護如來所說戒法故。隨喜如來廣大誓願故。如來平等智慧日光之所照故。如來性淨圓滿業力之所攝故。以如是故。一切世間種種安樂。出現成就。云何知然。善男子。我入此出生廣大歡喜光明解脫門時。正念思惟毘盧遮那如來應正等覺往昔所修菩薩行海。隨順觀察。悉皆明見。善男子。世尊往昔為菩薩時。見一切眾生著我我所。住無明闇室。入諸見稠林。為貪愛所縛。忿怒所壞。愚癡所亂。慳嫉所纏。種種煩惱。逼擾身心。生死輪迴。貧窮困苦。不得值遇諸佛菩薩。我見是已。起大悲心。為欲利益一切眾生。所謂起願得一切妙寶資具攝眾生心。願一切眾生皆悉具足資生之物無所乏心。於一切眾事離執著心。於一切境界無貪染心。於一切所有無慳吝心。於一切布施無疑惑心。於一切果報無希望心。於一切榮好無羨慕心。於一切因緣無迷惑心。起觀察真實法性心。起救護一切眾生心。起深入一切諸法自性漩澓心。起於一切眾生住平等大慈心。起於一切眾生行方便大悲心。起為大法蓋普覆眾生令無熱惱心。起以大智金剛杵破一切眾生煩惱大障山心。起令一切眾生速疾增長廣大喜樂心。起願一切眾生究竟成就極安樂心。起隨一切眾生所欲雨一切財寶心。起以平等方便成熟一切眾生心。起令一切眾生滿足聖財心。起願一切眾生究竟皆得十力智果心。起如是心已。得菩薩力。現大神變。遍滿虛空最勝法界。於一切十方諸眾生前。起一切相一切財一切布施無緣大雲。普雨一切眾寶瓔珞資生之物。隨諸眾生心之所欲。悉滿其意。皆令歡喜。如是無量布施攝門。種種財物。恒行惠施。於一切時。常無休息。不悔不吝。無間無斷。以是方便。普攝眾生。教化成就具足圓滿。皆令得出生死苦難。救護饒益。不望其報。作意平等。心無分別。淨治一切眾生心寶。令其生起於一切佛。一相深密同一善根。應眾生心。作眾資具。攝取眾生。增一切智。速疾圓滿福德大海。菩薩如是。於念念中。盡無餘界調伏成熟一切眾生。令其皆得最勝清淨。念念嚴淨一切佛剎。令無雜穢。念念普入一切法界。念念皆悉遍虛空界。念念普入一切三世。念念以方便智調伏眾生。念念恒於一切世界。普轉一切不退法輪。念念恒以一切智道。善巧利益一切眾生。念念普於一切世界種種差別諸眾生前。盡未來劫。現一切佛成等正覺。念念普於一切世界一切諸劫。修菩薩行。不生二想。所謂普入一切廣大世界海一切世界種中。所有一切種種際畔。諸世界種種莊嚴。諸世界種種體性。諸世界種種形狀。諸世界種種分布。諸世界或有世界。穢而兼淨。或有世界。淨而兼穢。或有世界。一向雜穢。或有世界。一向清淨。或有廣大。或有狹小。或高或下。或麁或妙。或正或側。或覆或仰。或圓或方。或非圓方。如是一切種種名字形像莊嚴。諸世界中。念念修行諸菩薩行。入菩薩住。現菩薩力。亦現三世一切佛身。隨眾生心。普使知見。速疾增長一切智智福德海門。善男子。毘盧遮那如來。於過去世。如是修行菩薩行時。見諸眾生不修福德。無有智慧。遠離慚愧。著我我所。無明翳障。出生種種不正思惟。入諸邪網惡見稠林。不識因果。順煩惱業。迷惑其心。不得自在。墮於生死險難深阬。具受種種無量諸苦。起大悲心。修集一切波羅蜜行。為諸眾生。稱揚讚歎堅固善根。令其安住遠離生死貧窮困苦。勤修福智助道之法。為說種種諸因果門。為說業報不相違返。為說於法證入之處。為說一切眾生欲解。及說一切受生國土。令其不斷一切佛種。令其守護一切佛教。令其捨離一切諸惡。又為稱歎趣一切智助道之法。令諸眾生心生歡喜。令行法施普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切聖財。令其得入佛自在門。令其攝取無量方便。令其觀察如來威德。令其親近隨順如來寂靜安樂。令其安住成就菩薩種種智慧。

　　　　大方廣佛華嚴經卷第二十二



　　　　大方廣佛華嚴經卷第二十三

　　　　罽賓國三藏般若奉　詔譯

　　入不思議解脫境界普賢行願品

　　爾時善財童子。白言聖者。發阿耨多羅三藐三菩提心。修此妙行。其已久如。夜神言。善男子。如汝所問。此事難知難信難解難證難入。難可顯示。難可生起。難可演說。一切世間。諸天及人聲聞獨覺。皆不能知。唯除如來威力所加善知識所攝。修集廣大福德智慧。其心堅固。欲樂清淨。無下劣心。無雜染心。無諂曲心。無散亂心。無鄙悋心。無極闇心。得普照曜開敷一切智光明心。發普利樂成熟一切諸眾生心。一切煩惱及以眾魔無能壞心。起必趣向一切種智無障礙心。不樂世間一切生死染污樂心。能樂觀察一切如來清淨妙樂。能勤除滅一切眾生憂悲苦海。能修一切諸佛如來功德法海。能觀一切諸法實性虛空境界。能具一切廣大甚深清淨信解。能超一切生死暴流。能入一切如來智海。能決定到無上法城。能勇猛入如來境界。能速疾趣諸佛智地。能即成就一切智力。能於十力已得究竟。如是之人。乃能於此能知能入。能信能解。能持能了。隨順修行。何以故。此是如來智慧境界。一切菩薩尚不能知。況餘眾生。然我今當承佛威力。欲令調順可化眾生意速清淨。欲令修習善根眾生心得自在。隨汝所問。為汝宣說。爾時開敷一切樹華安樂主夜神。欲重明此義。觀察三世如來境界。而說偈言。
　　佛子汝今之所問　　諸佛無邊深境界
　　難思剎海微塵劫　　具足演說無能盡
　　非諸弊惡貪恚癡　　憍慢無明惑所覆
　　垢心纏縛眾生等　　能知諸佛寂靜法
　　非諸諂誑濁亂心　　常隨慳嫉情無捨
　　煩惱業繩之所繫　　而能了知佛境界
　　非是執著蘊界處　　心恒不捨於身見
　　心倒想倒見倒人　　能入如來寂滅地
　　寂靜甚深諸佛境　　本性真常離分別
　　非著諸有生死人　　入此平等無依法
　　生於諸佛種姓家　　一切如來恒守護
　　能持法王教藏者　　此仙智眼之境界
　　親近真實善知識　　愛樂白法無厭足
　　專求佛力受法雲　　彼聞此法生歡喜
　　心恒清淨無分別　　不著一切如虛空
　　智燈自在破無明　　此無垢者之境界
　　以大慈悲覆世間　　遍入三世眾生海
