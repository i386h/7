<!-- { "loadSidebar": true } -->
　　爾時善財童子。為菩薩無勝幢解脫門光明照其心故。得住諸佛不思議境界種種神通力。證菩薩不思議解脫種種神通智。得菩薩不思議三昧智光明。得一切時恒熏習三昧智光明。得遍了知一切境界皆依想所住三昧智光明。得入一切世間具足殊勝智光明。以得如是智光明故。於一切處。皆隨現身。隨一一身。以究竟智。皆悉演說究竟平等無二無別無分別法。以明淨智。普照境界。凡所聽聞甚深解脫清淨法藏。皆能忍受信解。清淨決定。明了諸法自性。無有疑惑。心恒不捨。修習一切菩薩妙行。勇猛精進。趣一切智。無有退轉。獲得十力差別智光。愛樂深法。常無厭足。以正修行。住一切智。其心正向入佛境界。出生菩薩廣大莊嚴。圓滿無邊清淨大願。以無障礙智。知無邊世界網。以無懈怠心。度無邊眾生海。普遍了達無邊菩薩諸行境界。普見無邊一切世界種種差別。普入無邊廣狹麁妙一切世界。普知無邊一切世界種種想網。普知無邊一切世界諸安立諦。普了無邊一切世界言辭稱讚。普知無邊一切眾生種種信解。普知無邊一切眾生成熟時節。普知無邊一切眾生種種心想。普見無邊一切眾生種種色相。隨其所應。方便成熟。念善知識。漸次遊行。至伊沙那聚落。見勝熱婆羅門。修諸苦行。於赫日中。四面火聚。猶如大山。中有刀山。高峻無極。為欲勤求一切智智。登彼刀山。投身入火。時善財童子。既至其所。頂禮其足。合掌而立。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞聖者。善能誘誨。願為我說。婆羅門言。善男子。汝今若能登此刀山。投身火聚。諸菩薩行。悉得清淨。時善財童子。作如是念。得人身難。離諸難難。得無難難。離惡法難。得淨法難。遇佛出世難。具足諸根難。得聞正法難。得遇善人難。逢真善知識難。受如理正教難。得正命自活難。得隨法修行難。此將非魔。魔所使耶。將非是魔。險惡徒黨詐現菩薩善知識相。與諸菩薩而作怨敵。而欲為我作善根難。作壽命難。作梵行難。障我修行一切智道。牽我令入邪惡趣中。障我所證解脫法門。障我所求無上佛法。作是念時。十千梵天。住虛空中。作如是言。善男子。莫作是念。莫作是念。今此聖者。得金剛焰三昧光明。發大精進勇猛不退。誓入生死。度諸眾生。欲竭一切諸貪欲海。欲截一切諸邪見網。欲燒一切諸煩惱薪。欲普運度諸險難磧。欲盡除斷老病死怖。欲盡吹壞無明障山。欲普引導出惑稠林。欲放一切妙法光明。普照三世愚癡黑闇。善男子。我諸梵天。執著邪見。皆悉自謂是自在者。是能作者。我為一切世間最勝。此婆羅門。五熱炙身時。其火光明照我宮殿。我即開悟。於自所居及諸禪定。心無樂著。皆共來詣婆羅門所。時婆羅門。以神通力。即為我等。現大苦行。令我滅除一切邪見。為我說法。令我斷除一切憍慢。普為一切世間眾生。住於大慈。行於大悲。起廣大心。發菩提意。住堅固願。欣求解脫。常見諸佛。恒聞妙法。於一切處。心無所著。能轉一切圓滿法輪。其聲無礙。普遍一切。復有十千諸魔天眾。住虛空中。以天摩尼寶。散婆羅門上。告善財言。善男子。此婆羅門。五熱炙身時。其火光明。映奪我等所有宮殿。及身瓔珞諸莊嚴具。一切光明皆如聚墨。令我於中不生樂著。我與眷屬。來詣其所。時婆羅門。為我說法。令我及餘無量天子諸天女等。於阿耨多羅三藐三菩提。得不退轉。復有十千他化天王。於虛空中。各散天華。作如是言。善男子。此婆羅門。五熱炙身時。其火光明映奪於我所有宮殿。瓔珞嚴具。一切光明皆如聚墨。令我於中不生愛著。即與眷屬來詣其所。時婆羅門。為我說法。令我身心而得自在。於煩惱中而得自在。於受生中而得自在。於壽命中而得自在。於業障中而得自在。於諸三昧而得自在。於莊嚴具而得自在。於菩提心而得自在。乃至能於一切佛法而得自在。復有十千化樂天王。住虛空中。作天音樂。以美妙聲。恭敬供養。作如是言。善男子。此婆羅門。五熱炙身時。其火光明。照我宮殿。諸莊嚴具。所有光明。隱蔽不現。能令我身及諸采女。於五欲中不生愛著。不受欲樂。身心柔軟。即與眷屬來詣其所。時婆羅門。為我說法。能令我等心得清淨。心得明潔。心得堪能。心得純善。心極柔軟。心生歡喜。乃至令得具足十力清淨智身。出生無量清淨色身。演出無量清淨言辭。出生無量如來音聲。悟入無量如來之心。具足獲得一切智智。復有十千兜率天王。天子天女無量眷屬。於虛空中。起諸香雲。雨眾妙香。恭敬供養。作如是言。善男子。此婆羅門。五熱炙身時。光照我宮。令我諸天及其眷屬。於自宮殿。不生愛著。不貪欲樂。來詣其所。時婆羅門。為我說法。能令我等。斷除一切五欲愛著。小欲知足。心生歡喜。心得充滿。生諸善根。發菩提心。乃至圓滿一切佛法。復有十千夜摩天王。并其眷屬天子天女。前後圍遶。於虛空中。以天曼陀羅華。摩訶曼陀羅華。拘蘇摩華。散婆羅門上。恭敬供養。作如是言。善男子。此婆羅門。五熱炙身時。光照我宮。能令我等集會之時。於天音樂。不生貪著。亦不愛樂己身眷屬。來詣其所。聞其說法。於諸欲樂。悉生捨離。迴向趣求一切佛法。復有十千三十三天帝釋諸王。并其眷屬天子天女。前後圍遶。於虛空中。雨天衣服。眾寶瓔珞。天莊嚴具。拘蘇摩華。恭敬供養。作如是言。善男子。此婆羅門。五熱炙身時。光照我宮。令我天眾。於其宮殿殊勝集會。遊戲園林。天諸音樂娛樂之處。不生愛樂。即與眷屬來詣其所。時婆羅門。為我等說一切諸法皆悉無常。遷流變動。敗壞磨滅。令我斷除憍慢放逸。令我愛樂無上菩提。善男子。我當見此婆羅門時。須彌山頂六種震動。我等諸天。見是相已。極生恐怖厭離之心。即時發起阿耨多羅三藐三菩提意。咸願趣求一切智智。
　　復有十千諸大龍王。所謂伊羅鉢那龍王。難陀龍王。優婆難陀龍王等。於虛空中。布大香雲。普雨無量隨時栴檀微細香雨。無數龍女。奏天音樂。雨天妙華及天香水。恭敬供養。作如是言。善男子。此婆羅門。五熱炙身時。其火光明照我宮殿。令諸龍眾。離熱沙怖。金翅鳥怖。除滅瞋恚。身得清涼。心無垢濁。泰然安隱。復為我等。如應說法。聞法信解。厭惡龍趣。發至誠心。悔除一切諸惡業障。乃至發阿耨多羅三藐三菩提心。究竟安住一切智智。復有十千諸夜叉王。於虛空中。各以種種上妙供具。恭敬供養此婆羅門及以善財。作如是言。善男子。此婆羅門。五熱炙身時。能令我等及諸眷屬。悉於眾生。發慈愍心。一切羅剎鳩槃茶等。亦生慈心。以慈心故。於諸眾生。無所惱害。能施安樂。各與眷屬俱來見我。我及彼等。即共來詣婆羅門所。時婆羅門。為我說法。能令我等一切皆得身心安樂。增長威力。又令無量夜叉羅剎鳩槃茶等。發於無上菩提之心。

　　　　大方廣佛華嚴經卷第八



　　　　大方廣佛華嚴經卷第九

　　　　罽賓國三藏般若奉　詔譯

　　入不思議解脫境界普賢行願品

　　復有十千乾闥婆王。於虛空中。作如是言。善男子。此婆羅門。五熱炙身時。其火光明照我宮殿及諸眷屬。悉令我等受不思議無量快樂。是故我等。來詣其所。此婆羅門。為我說法。能令我等於阿耨多羅三藐三菩提。得不退轉。復有十千阿脩羅王。從大海出。住虛空中。舒右膝輪。合掌禮敬。作如是言。善男子。此婆羅門。五熱炙身時。我阿脩羅所有宮殿大地諸山。悉皆震動。大海波濤。涌浪騰沸。令我眷屬失其威力。捨憍慢心。離諸放逸。息除戰闘傷害之心。是故來詣婆羅門所。從其聞法。永離諂誑。入深法忍。住於三昧。成就十力。堅固不動。復有十千迦樓羅王。大力勇持迦樓羅王而為上首。於虛空中。化作廣大童子之形。容貌端嚴。色相具足。於虛空中。唱如是言。善男子。此婆羅門。五熱炙身時。其火光明照我宮殿。一切震動。而令我等皆悉恐怖。不樂住處。生厭離心。來詣其所。時婆羅門。即為我等如應說法。能令我等修習大慈。增長大悲。令其精進不捨善軛。令於五欲拔出眾生。令其發起大菩提心。令入甚深清淨法界。令其獲得明利智慧。方便善巧調伏眾生。復有十千緊那羅王。於虛空中。唱如是言。善男子。此婆羅門。五熱炙身時。從火焰中。有大風起。吹我宮殿。園林池沼。寶多羅樹。諸寶鈴網。諸寶繒綵。瓔珞鬘帶。諸音樂樹。諸妙寶樹。及諸樂器。一切資具。咸皆震動。自然演出佛聲法聲。及不退轉菩薩僧聲。發起大願菩薩道聲。住於無上正等覺聲。云某方某界某國某處。有某菩薩。發菩提心。出生大願。某方某界某國某處。有某菩薩。修行苦行。於身命財。難捨能捨。某方某界某國某處。有某菩薩。為速圓滿一切智智。積集菩薩功德妙行。乃至究竟無作法門。某方某界某國某處。有某菩薩。往詣道場。坐菩提樹。降魔軍眾。成等正覺。乃至某方某界某國某處。有某如來。轉大法輪。某方某界某國某處。有某如來。作佛事已。而般涅槃。善男子。假使有人以閻浮提地及草木一切所有。末為微塵。此微塵數可知邊際。我宮殿中寶多羅樹。乃至樂器莊嚴具等所出音聲。演說菩薩名如來名法名僧名。所發大願。所修諸行。及佛菩薩。所遊所住。所說所化。無有能得知其邊際。善男子。我等以聞佛聲法聲菩薩僧聲。菩薩所住行願聲故。生大歡喜。來詣其所。時婆羅門。即為我等。如應說法。令我及餘無量眾生。於阿耨多羅三藐三菩提。得不退轉。復有無量欲界天子。現高大身。住虛空中。以諸種種上妙供具。恭敬供養。作如是言。善男子。此婆羅門。五熱炙身時。其火光明。下照阿鼻及諸地獄。諸所受苦悉令休息。我等遇此光明照故。心生淨信。以信心故。罪垢除滅。從彼命終。生於天中。以慚愧故。為知恩故。捨離欲樂而來其所。恭敬戀仰。無有厭足。時婆羅門。為我說法。能令我等及與無量百千眾生發阿耨多羅三藐三菩提心。
　　爾時善財童子。得聞如是種種說法。心大歡喜。踊躍無量。於婆羅門所。發起真實善知識想。頭頂禮足。恭敬合掌。唱如是言。我於大聖善知識所。生不信心。而懷疑惑。唯願聖者。容我悔過。時婆羅門。即為善財而說偈曰。
　　若有諸菩薩　　順善知識教
　　一切無疑懼　　安住心不動
　　彼當決定得　　諸佛自然智
　　降魔坐道場　　廣度無邊眾

