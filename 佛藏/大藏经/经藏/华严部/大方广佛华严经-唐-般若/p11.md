<!-- { "loadSidebar": true } -->
　　爾時善財童子。隨順思惟善知識教。專心憶念普眼法門。專念如來神變威力。憶持微妙法句身雲。趣入無邊法門教海。觀察善友威儀法式。游泳甚深法海漩澓。普遍趣入虛空法界。淨治法眼所有翳障。捃拾善友所集法寶。如是作意。漸次南行。至楞伽道海岸聚落。觀察十方。周遍求覓妙住比丘。見彼比丘在虛空中。經行來往。不思議數諸淨居天與宮殿俱。於虛空中。恭敬合掌。發弘誓願。而為供養。不思議數諸梵天王。曲躬合掌。出妙音聲。以人間法。稱揚讚歎。而為供養。無數千萬欲界諸天。及諸天王。恭敬圍遶。滿虛空中。布天華雲。雨天華雨。作天妓樂。出妙音聲。無數繒綺。寶幢幡蓋。種種嚴飾。悉遍虛空。而為供養。復有無數諸大龍王。於虛空中。興不思議沈水香雲。普遍虛空。震雷激電。而為供養。無量不思議數諸夜叉王。各以眷屬。周匝圍遶。恭敬守護而為供養。無量不思議數諸羅剎王。與諸眷屬。其形長大。甚可怖畏。咸起慈心親近瞻仰。而為供養。無量阿脩羅王。興不思議摩尼寶雲。放大光明。遍滿虛空。雨種種寶。莊嚴照耀。而為供養。無數迦樓羅王。作童子形。諸妙采女。之所圍遶。起大慈愍。無殺害心。恭敬合掌。而為供養。無數緊那羅王。拊擊眾樂。演出種種微妙音聲。復以種種稱法言辭。歌詠讚歎。而為供養。無數摩睺羅伽王。持不思議上妙微細天諸衣服。親近隨逐。周迴布列。而為供養。無量主海神。作諸妓樂。嘯和雅音。而為供養。善財童子。見此比丘。於虛空中。經行自在復有如是。供養之事。充滿虛空。歡喜踊躍。不能自持。五體投地。一心敬禮。良久乃起。合掌白言。聖者。我已先發阿耨多羅三藐三菩提心。而未知菩薩云何勤求佛法。云何積集佛法。云何滿足佛法。云何熏習佛法。云何修行佛法。云何淨治佛法。云何隨順佛所行法。云何通達佛算數法。云何增長佛普遍法。云何清淨佛究竟法。云何總攝佛功德法。云何能入佛隨順法。我聞聖者。善能誘誨。唯願慈悲。為我宣說菩薩云何恒見諸佛。聞法勤修。而不捨離。菩薩云何恒同一切菩薩善根。而不捨離。菩薩云何恒以智慧。證諸佛法。而不捨離。菩薩云何恒以大願。饒益眾生。而不捨離。菩薩云何恒修一切菩薩事業。而不捨離。菩薩云何恒住劫海。修行無厭。而不捨離。菩薩云何恒住剎海。普遍莊嚴。而不捨離。菩薩云何恒依佛力。悉能知見諸佛神變。而不捨離。菩薩云何恒於六趣。自在受生。住無住道。而不捨離。菩薩云何恒受諸佛正法雲雨。悉能憶持。而不捨離。菩薩云何恒發智光普照三世佛所行處。而不捨離。唯願慈哀。為我開演。
