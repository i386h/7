<!-- { "loadSidebar": true } -->
　　隨宜利樂無邊際　　此深行者之境界
　　心常歡喜無諸著　　一切所有皆能捨
　　樂說平等施眾生　　此無著者之境界
　　心無垢濁離諸過　　究竟調伏無憂悔
　　隨順佛教能具修　　此無垢者之境界
　　心無動亂無分別　　能普覺知諸法性
　　遠離一切諸惑業　　此解脫者之境界
　　心無疲厭常無退　　勇猛勤修一切智
　　安住增上淨戒中　　此大丈夫之境界
　　其心深入諸三昧　　究竟清涼無熱惱
　　已修一切智海因　　此寂靜者之解脫
　　了知諸法差別相　　善入無邊深法界
　　普度群生靡有餘　　此慧燈者之解脫
　　了達眾生真實性　　於諸有海無所著
　　如影普現心水中　　此先導者之解脫
　　從於三世諸佛海　　方便願種而出生
　　盡諸劫剎勤修行　　此普賢者之解脫
　　普入一切法界門　　悉見十方諸剎海
　　亦見其中劫成壞　　此無二者之境界
　　十方剎海極微中　　悉見佛坐菩提樹
　　成等正覺化群生　　此無礙眼之境界
　　汝從無量大劫海　　親近承事善知識
　　為利群生求正法　　聞已憶念無遺忘
　　毘盧遮那廣大境　　無邊無量難思議
　　我承佛力為汝說　　令汝深心轉清淨

　　善男子。乃往古世過世界海極微塵數劫。有世界海。名毘盧遮那海真金摩尼山。彼世界海中。有佛出現名普照法界智慧山寂靜威德王。善男子。其佛往修菩薩行時。能普清淨彼世界海。其世界海中。有佛剎極微塵數世界種。一一世界種。有佛剎極微塵數世界。一一世界。有世界極微塵數劫。一一劫中。無量如來出興於世。一一如來。說世界海極微塵數修多羅。一一修多羅。授佛剎極微塵數諸菩薩記。現種種佛神通力。說種種調伏眾生法。轉種種諸乘輪度無量眾生海。善男子。彼毘盧遮那海真金摩尼山世界海中。有世界種。名普門現前莊嚴幢。此世界種中。有世界。名一切寶色吉祥普照光明。以現一切化佛影像摩尼王為體。形如天城。以現一切如來菩提道場。摩尼寶王。而為莊嚴。住於一切寶拘蘇摩華海上。淨穢相雜。此世界中。有須彌山極微塵數四天下。有一四天下最處其中。名一切寶山幢。其四天下。一一縱廣無量百千由旬。一一各有一萬大城。其閻浮提中。有一王都。名妙寶娑羅莊嚴雲燈。以十千大城而為眷屬。周匝圍遶。閻浮提人壽萬歲時。中有輪王。名一切法圓滿寶蓋大師子吼聲。其王具有五百輔臣。六萬采女。七百王子。其諸王子。色相端嚴。勇健雄猛。有大威力。爾時彼王威德普被閻浮提內。無有怨敵。時彼世界。劫欲盡時。有五濁起。一切人眾。壽命短促。資財乏少。形色鄙陋。行住坐臥。多苦少樂。不修十善。專作惡業。更相忿諍。互相傾奪。欺誑詐偽。綺飾言辭。離間於他。發麁惡語。妬他榮好。非法貪求。深入邪網稠林曠野。以是因緣。風雨不時。苗稼不登。藥木華卉。園林草樹。一切枯槁。衣食匱乏。多諸疫病。馳走四方。靡所依怙。咸來共遶王都大城。無量無邊。百千萬億。四面周匝。高聲大呼。或舉兩手。或復合掌。或以頭叩地。或舉手椎胸。或屈膝長號。或踊身大叫。頭髮蓬亂。衣裳弊惡。皮膚皴裂。面目無光。彼諸眾生。以種種形貌出種種音聲。作種種言辭。為種種談說。而白王言。大王大王。我等今者。貧窮孤露。飢渴寒凍疾病衰羸眾苦所逼。種種困厄迫切身心命將不久。無依無救無所控告。如在牢獄。死相現前。我等今者。來歸大王。我觀大王仁慈智慧。於大王所。生得安樂想。得憐愍想。得愛敬想。得身命想。得攝受想。得寶藏想。遇津梁想。逢道路想。值船筏想。見寶洲想。獲財利想昇天宮想。離怨家想。滅眾苦想。
　　爾時大王。聞此語已。獲得百萬阿僧祇大悲門。一心思惟。作意觀察。發於十種大悲之語。云何為十。所謂哀哉眾生墮落無底生死深阬。我當云何而速免濟。令其得出。安住如來一切智地。哀哉眾生為諸煩惱。逼迫身心。我當云何而作救護。安住種種善業道中。哀哉眾生恒為種種生老病死之所恐怖。我當云何為作歸依。令離縛著。永得一切身心安隱。哀哉眾生常為世間。種種恐怖。逼害其身。我當云何。而為救護。令其得免一切厄難。安住如來一切智道。哀哉眾生無有智眼。常為身見疑惑所覆。我當云何為作方便。令其得決疑見翳瞙。哀哉眾生。常為癡暗之所迷惑。遠離善法。我當云何。為作慧炬。照彼無明。令其顯見。一切智城究竟解脫。哀哉眾生常為種種慳嫉諂誑。濁亂其心。我當云何。而為開曉。令其證得清淨法身。哀哉眾生長時漂溺一切世界生死大海。我當云何。為作船筏。而普運度。令其得入一切智海。哀哉眾生諸根剛彊。遠離調御無上大師。一切世間無能調者。我當云何。而為調御。令其成熟一切善根。具足如來大威神力。哀哉眾生猶如盲瞽。不見正道。隨逐邪徑。我當云何。開其慧眼。而為引導。令其得入一切智門。時彼大王。興此十種大悲之心。作是語已。即於王都大眾之中。擊鼓宣令。咸使聞知。我今普施一切眾生。隨有所須。悉令充足。即時頒下閻浮提內大小諸城。及諸聚落。悉開庫藏。出種種物。置四衢道。所謂金銀瑠璃。摩尼等寶。衣服飲食。華香鬘蓋。塗香末香。種種瓔珞。宮殿屋宅。床榻敷具。一切資財。無不備足。建大光明摩尼寶幢。其光觸身。悉使安隱。滅除黑闇。開發照明。隨心所欲。皆悉圓滿。又復隨化種種身形。一切承事。供養恭敬一切眾生。亦施一切病緣湯藥。活命資具。種種寶器。盛眾雜寶。所謂金剛器中。盛種種香寶。香器中盛種種衣。摩尼妙寶。莊校嚴飾。輦輿車乘。眾寶瓔珞。寶帳寶網。周圍垂覆。建立種種高勝妙幢。如是一切資生之物。悉開庫藏。而以給施。亦施一切村營城邑。山澤林藪。妻子眷屬。及以王位。頭目耳鼻。脣舌牙齒。手足皮肉。心腎肝肺。大腸小腸。脂膏筋脈。一切肢分。內外所有。悉皆能捨。
　　爾時妙寶娑羅莊嚴雲燈王城東門。名摩尼山威德。於其門外。有施會處。其地廣博。清淨平坦。無諸阬坎。荊棘沙礫。一切皆以妙寶所成。散眾寶華。燒諸妙香。無數摩尼王寶。莊校嚴飾。然諸寶燈。周遍照曜。寶焰吉祥。威德香雲。充滿虛空。無量寶樹。次第行列。微妙分布。間錯莊嚴。種種天人宮殿樓閣。種種莊嚴。種種幢幡。種種繒蓋。常出光明。寶拘蘇摩網。一切香王寶網。彌覆其上。寶鐸徐搖。出妙音聲。無量百千億那由他諸音樂器。恒出妙音。如是一切。皆以妙寶而為莊嚴。悉是菩薩淨業果報之所成就。於彼會中。置師子座。十種妙寶。以為其地。十寶欄楯。放大光明。十種寶樹。枝葉扶踈。周匝圍遶。靡不嚴好。微妙堅固。金剛寶輪。以承其下。以一切寶。為龍神像。而共捧持種種寶物。以為嚴飾。於交露間。標題德相。以種種色。間錯莊嚴。一切寶幢。一切寶幡。周遍行列。眾寶鈴網。摩尼寶網。眾寶華網。大摩尼王網。以覆其上。無量寶香。常出香雲。種種寶衣。處處分布。百千種樂。出過諸天。恒奏美音。悅可人意。復於其上。張施寶蓋。常放無量寶焰光明。如閻浮金熾然清淨。垂諸華瓔。無數摩尼寶王為帶。周迴間列。種種雜色摩尼寶鈴。恒出妙音。勸諸眾生。修行十善。時一切法圓滿寶蓋。大師子吼妙音聲王。處師子座。具足妙色。形容端正。人相圓滿。最勝清淨。世無能比。毘盧遮那摩尼寶王。以為其冠。那羅延身。不可沮壞。一一肢分。悉皆圓滿。性普賢善。王種中生於財及法。皆得自在。辯才無礙。智慧明達。以正治國。無違命者。一切眾生。咸讚彼王無量無邊殊勝功德。光明熾盛。過天帝釋。見者無厭。常於空中。現大輪蓋。摩尼寶藏。其數百千。以為輪輻。無數寶焰。吉祥威德。光明莊嚴閻浮檀金。放清淨光。以覆其上。種種寶色。金網莊嚴。真珠瓔珞。周匝垂下。又以寶繩。懸眾寶鈴。眾寶莊校。恒吐妙音。過諸天樂。覺悟世間。宣揚善行。復有妙扇寶縷織成。扇以香風。發揚威德。
