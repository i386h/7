<!-- { "loadSidebar": true } -->
　　　　大方廣佛華嚴經卷第十七



　　　　大方廣佛華嚴經卷第十八

　　　　罽賓國三藏般若奉　詔譯

　　入不思議解脫境界普賢行願品

　　爾時善財童子。一心思惟彼夜神教。了知彼神初發菩提心。圓滿清淨。所生菩薩藏。所發菩薩願。所淨菩薩波羅蜜。所入菩薩諸住地。所修菩薩行。所行出離道。隨順一切智光海。發普救一切眾生心。起大悲雲。普覆一切。於諸佛剎。盡未來際。常能出生普賢行願。漸次遊行。詣彼夜神。頂禮其足。遶無數匝。於前合掌。而作是言。聖者。我已先發阿耨多羅三藐三菩提心。而未知菩薩云何修行菩薩地。云何出生菩薩地。云何成就菩薩地。夜神答言。善哉善哉。善男子。汝已能發阿耨多羅三藐三菩提心。復能問於諸菩薩地修行出生及以成就。善男子。菩薩具足十法。則能圓滿諸菩薩行。何等為十。一者得清淨三昧。常見一切如來現前。二者以清淨眼。常觀一切如來相好。三者以甚深智。知諸如來福智大海。四者知等法界無量諸佛法光明海。五者知諸如來一一毛孔放等眾生數大光明海利益一切。六者見諸如來一一毛孔出眾寶色光明焰海。七者念念出現佛變化海。普遍法界調伏眾生。八者得佛音聲。同諸眾生語言音海。能轉三世諸佛法輪。九者知一切佛無邊名號海。十者知一切佛調伏眾生不可思議自在威力。善男子。菩薩具足此十種法。則能圓滿諸菩薩行。善男子。我得菩薩解脫。名寂靜禪定樂普遊步勇猛法門。普見三世一切諸佛。亦見彼佛清淨國土道場眾會三昧神通相應行海。種種名號。說法壽命。言音身相。種種不同。充滿法界。悉皆明見。甚深趣入。而無取著。亦無入處。何以故。知諸如來非去。世趣永滅故。非來。體性無生故。非生。法身平等故。非滅。無有生相故。非實。住如幻法故。非虛。利益眾生故。非遷。超過生死故。非壞。性常不變故。一相言語悉離故。無相性相本空故。善男子。我如是知一切如來。時於菩薩寂靜禪定樂普遊步勇猛解脫門。分別了達。成就增長。思惟觀察。堅固莊嚴。普遍照明種種境界。圓滿廣大甚深。隨順住平等際。不起一切妄想分別。大悲救護一切眾生。一心不動。修習初禪。息諸意業。攝諸眾生。智力勇猛。喜心悅懌。修第二禪。思惟一切眾生自性。厭離生死。住涅槃樂。修第三禪。悉能息滅一切眾生眾苦熱惱。修第四禪。增長圓滿一切智願。善巧出生諸三昧海。入諸菩薩解脫海門。遊戲一切菩薩神通。成就一切清淨變化。以清淨智。普入法界。善男子。我修習此解脫門時。以種種方便。成熟眾生。所謂於在家放逸貪欲眾生。令生不淨想。不愛樂想。可厭想。疲勞想。逼迫想。繫縛想。羅剎想。無常想。苦想。空想。無我想。無主想。不自在想。老病死想。自於欲境。不生愛樂。亦勸眾生不著欲樂。唯住法樂。出離於家。入於非家。若有眾生。住於空閑。我為止息諸惡音聲。於靜夜時。為說深法。與順行緣。開出家門。示正道路。為作光明。除其暗障。滅其怖畏。讚出家業。歎佛法僧及善知識具諸功德。亦勸親近承事供養善知識行。善男子。我修如是解脫門時。令諸眾生離非法貪。捨邪分別。未生惡法令其不生。若已作者皆令止息。妄想境界。所不能轉。未生諸善法。未修波羅蜜。未求一切智。未起殊勝願。未發大慈悲。未造人天業。皆令得生。若已生者令其增長。我與如是順道因緣。乃至令成一切智智。善男子。我唯得此菩薩寂靜禪定樂普遊步勇猛解脫門。如諸菩薩摩訶薩。具足普賢所有行願。了達一切無邊法界。常能增長一切善根。照見一切如來智力。住於一切如來境界。恒處生死。心無障礙。疾能滿足一切智願。普能往詣一切剎海。悉能觀見一切佛海。遍能聽受一切法雲。能破一切眾生癡闇。能於生死大夜之中。出生一切智慧光明。而我云何能知能說彼功德行。善男子。去此不遠。菩提樹王道場右面。有主夜神。名喜目觀察一切眾生。汝詣彼問。菩薩云何學菩薩行。修菩薩道。爾時普遍吉祥無垢光主夜神。欲重明此解脫門義。為善財童子。而說偈曰。
　　一切三世諸如來　　皆為信心而出現
　　若具清淨廣大眼　　則能普見諸佛海
　　汝觀諸佛無垢身　　妙相莊嚴極清淨
　　悉坐眾會道場中　　示現神通無不遍
　　毘盧遮那善逝尊　　道樹降魔成正覺
　　普隨一切眾生心　　轉大法輪充法界
　　佛證甚深真法性　　妙體寂靜無差別
　　色身清淨具莊嚴　　普示眾生無有盡
　　佛身廣大不思議　　遍周法界常無盡
　　平等普現於十方　　一切剎中無不見
　　諸佛圓光常遍滿　　普照一切微塵剎
　　互相照現色無邊　　一一周圓充法界
　　如來毛孔出光雲　　廣大難思無有盡
　　普照一切眾生心　　令其煩惱皆除滅
　　如來毛孔出化雲　　一一神通無有量
　　調伏一切諸眾生　　所有眾苦皆除滅
　　如來廣大圓滿音　　聲光所出言辭海
　　雨大法雨遍群生　　令其普覺菩提性
　　佛昔無邊劫海中　　為攝受我修諸行
　　令我今得見如來　　影現十方諸剎海
　　如來出現諸世間　　量等一切眾生數
　　境界甚深難趣入　　彼非我智所能知
　　具大威德諸菩薩　　入於善逝一毛中
　　彼解脫境叵思議　　非我能知諸佛智
　　於此近處有夜天　　名星宿光大喜目
　　汝應往問所修行　　彼當授汝菩提道

　　時善財童子。禮夜天足。遶無數匝。慇懃瞻仰。辭退而去。
　　爾時善財童子。敬順善知識教。奉行善知識語。作如是念。善知識者。難見難遇。見善知識。令心作意無有散亂。見善知識。能破煩惱大障礙山。見善知識。能入大悲救眾生海。見善知識。得智慧光普照法界。見善知識。悉能修行一切智道。見善知識。普能覩見十方佛海。見善知識。得見諸佛轉正法輪。憶持不忘。作是念已。發意欲詣喜目觀察一切眾生夜神所。時喜目神。以威神力。加善財童子。令知親近善知識。能生善根。增長成熟。所謂令知親近善知識能修助道具。令知親近善知識能起勇猛心。令知親近善知識能作難壞業。令知親近善知識能得堅固力。令知親近善知識能入無邊方。令知親近善知識能久遠修行。令知親近善知識能辨無邊業。令知親近善知識能行無量道。令知親近善知識能得速疾力普詣諸剎。令知親近善知識能不離本處遍至十方。時善財童子。遽發是念。由親近善知識。能勇猛勤修一切智道由親近善知識。能速疾出生諸大願海。由親近善知識。能為利樂一切眾生。盡未來劫受無邊苦。由親近善知識。能被勇猛精進甲。於一極微中說法聲遍法界。由親近善知識。能速往詣遍十方海。由親近善知識。於一毛道盡未來劫修菩薩行。由親近善知識。於念念中。行菩薩行。究竟安住一切智地。由親近善知識。能入三世一切如來自在神力諸莊嚴道。由親近善知識。常緣法界未曾動出。而能遍往無邊國土。由親近善知識。能常遍入淨法界門。離去來想。遍往十方。
　　爾時善財童子。發是念已。即詣喜目夜神所。見彼夜神。在於如來眾會道場。坐蓮華藏師子之座。入大速疾普喜幢無垢解脫門。於其身上一一毛孔。出無量種變化身雲。隨其所應。以妙言音而為說法。普攝無量一切眾生皆令歡喜。而得利益。所謂出無量化身雲充滿十方一切世界。說諸菩薩行檀波羅蜜。於一切事。皆無戀著。於一切眾生。普皆施與。法界一相。其心平等。供養承事。無有輕慢。內外悉施。難捨能捨。
　　又從一一毛孔。出等眾生數無量化身雲。充滿法界。普現一切諸眾生前。說持淨戒。無有缺犯。修諸苦行。皆悉圓滿。於諸世間。無所
依。於諸境界。無所愛著。說在生死輪迴往返。說諸人天盛衰苦樂。說諸境界皆是不淨。說有為法皆是無常。說諸有漏悉苦無味。說一切法空無有我。令諸眾生捨離想心妄見顛倒。住如來境。了不思議。常樂我淨。究竟真實持如來戒。如是演說種種戒行。戒香普熏。令諸眾生悉得成熟。
　　又從一一毛孔。出等眾生數種種身雲。說能忍受一切眾苦。所謂割截捶楚。訶罵輕辱。其心泰然。無有忿恚。安受諦思。不動不亂。於一切行不卑不高。於諸眾生不起我慢。於諸法性審諦觀察。說菩提心。無有窮盡。心無盡故。智亦無盡。普斷一切眾生煩惱。說諸眾生卑賤醜陋。形相鄙惡。不具足身。令生厭離。方便除滅。如是等因。讚諸如來清淨妙色無上之身。令生欣樂。如是方便。成熟眾生又從一一毛孔。出等眾生數種種身雲。隨諸眾生心之所樂。說勇猛精進。修一切智助道之法。勇猛精進。摧伏魔怨。勇猛精進。發菩提心不動不退。勇猛精進。度諸眾生出生死海。勇猛精進。除滅一切惡道諸難。勇猛精進。以智慧力壞無智山。勇猛精進。供養承事一切如來心無疲厭。勇猛精進。受持一切諸佛法輪常不忘失。勇猛精進。壞散一切諸重煩惱大障礙山。勇猛精進。教化成熟一切眾生勇猛精進。嚴淨一切諸佛剎土。如是方便成熟眾生。
　　又從一一毛孔。出等眾生數無量身雲。以種種方便。令諸眾生除滅愁歎憂悲苦惱。心生歡喜。捨離惡意。厭一切欲。為說慚愧。令諸眾生藏護諸根。為說無上清淨梵行。為說諸欲是魔境界。令生恐怖。為現不樂世間欲樂。住法園苑。受諸法樂。隨其次第。入深禪定諸三昧樂。令思惟觀察。除滅一切所有煩惱。讚歎心性。顯示無生。又為演說一切菩薩諸三昧海。神力變現。自在遊戲。令諸眾生歡喜適悅。離諸惑怖。其心清淨。心性調柔。堪任受用諸根明利。愛重於法。修習增長。以是方便。成熟眾生。
　　又從一一毛孔。出等眾生數種種身雲。為說往詣一切佛剎。親近承事。供養諸佛及以師長真善知識。受持一切諸佛法輪。精勤不懈。又為演說稱讚一切諸如來海。觀察一切諸法門海。顯示一切諸法性相。開闡一切諸三昧門。照智慧境界。枯竭一切眾生疑海示金剛智。壞邪見山。昇慧日輪。破諸癡暗。皆令歡喜。成一切智。
　　又從一一毛孔。出等眾生數種種身雲。現種種色相。種種形貌。不思議身。普詣一切諸眾生前。隨其所應。以種種言辭。辯才訓釋。而為說法。或說世間神通福力。或說三界皆是可怖。令其不作世間業行。離三界處。出見稠林。或為稱讚一切智道。令其超越一切聲聞辟支佛地。或為演說不住生死。不住涅槃。令其不著有為無為。於敬於慢。心無憂喜。或為演說住於天宮。乃至道場。成等正覺。令其欣樂發菩提意。顯示如是方便善巧波羅蜜門。教化成熟一切眾生。皆令究竟得一切智。
