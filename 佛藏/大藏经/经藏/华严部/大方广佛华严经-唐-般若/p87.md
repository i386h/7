<!-- { "loadSidebar": true } -->
　　爾時善財童子。經遊一百一十城已。詣蘇摩那城。住立門所。思惟文殊師利。隨順憶念。普遍觀察。希欲奉覲。爾時文殊師利童子。從一百一十由旬外。遙申右手。至蘇摩那城。摩善財頂。作如是言。善哉善哉。善男子。若離信根。心生疲厭。心志下劣。功行不具。退失精勤。於少善根。而生知足。不善發起一切行願。不能親近諸善知識。由如是故。不能了知如是法性。如是理趣。如是法門。如是境界。如是住處。若普遍知。若少分知。若甚深知。若盡源底。若觀察。若證入。若獲得。皆悉不能。是時文殊師利。宣說此法示教利喜。令善財童子具足圓滿無數法門。具足無邊大智光明。深入種種念佛門。無邊際陀羅尼門。無邊際辯才門。無邊際三昧門。無邊際神通門。無邊際願智門。深入普賢諸行願輪。稱歎文殊本住國土一切善巧。時善財童子。白文殊師利菩薩言。聖者。云何而得成就聖者國土善巧。文殊師利。告善財言。善男子。菩薩有十種法。具足圓滿。得我國土善巧成就。善財白言。何等為十。文殊師利菩薩言。善男子。一者證無生法具足圓滿。二者無滅法。三者不失壞法。四者無來去法。五者超言辭境界法。六者無有言辭道法。七者無戲論法。八者不可說法。九者寂靜法。十者聖者法。若諸菩薩。於此十法具足圓滿。得我國土善巧成就。善財童子。白言聖者。所言國土。是何義耶。文殊師利言。是一切菩薩住處義。善財言。云何是一切菩薩住處。文殊師利言。善男子。最勝第一義。是菩薩住處。何以故。善男子。最勝第一義。不生不滅。不失不壞。不來不去。如此語言。既非言境。言說不及。不能記別。非是戲論。思度所知。本無言說。體性寂靜。唯諸聖者。自內所證。善男子。因此最勝第一義故。諸佛如來出現世間。若佛出世。及不出世。不可失壞。善男子。一切菩薩。為欲證入第一義故。捨大豪富年少王位。難行能行。種種苦行。鬀除鬚髮。被服法衣。正信出家。專求妙道。精勤匪懈。如救頭然。善男子。若無第一義者。所修梵行。為何所用。如來出世。為何所依。善男子。以深信有第一義故。令諸菩薩具足圓滿此十種法。是故應當如是知見。如是解說。於我國土善巧成就。善財童子。白言聖者。行何等法。當得聖者淨妙國土。文殊師利言。若諸菩薩。能於一切心無憍慢。於諸眾生生平等心。於諸如來修真供養。得我國土。善財童子。白言聖者。云何名為無憍慢心。生平等心。修真供養。文殊師利言。善男子。菩薩有十種法。審諦思惟。具足圓滿。則能成就無憍慢心。何等為十。一者一心思惟。諦觀身界。作是念言。我今出家。無殊死人。所以者何。父母親愛。朋友眷屬。一切所有。皆棄捨故。如是思惟。得無憍慢。二者思惟我今此身。服壞色衣。進止威儀。不同世間。如是思惟。得無憍慢。三者思惟既毀形好。執持應器。乞匃於他。如是思惟。得無憍慢。四者思惟我今乞食。如旃陀羅。如是思惟。令心卑下。得無憍慢。五者思惟為求段食。長養我身。我之壽命。宛在他手。如是思惟。得無憍慢。六者思惟所乞之食。人畜之餘。彼若嫌棄。我方得食。如是思惟。得無憍慢。七者思惟我今應當於師長所。恭敬供養。令生歡喜。如是思惟。得無憍慢。八者思惟我今欲令同梵行者。生歡喜故。具足威儀。無違法式。如是思惟。得無憍慢。九者思惟我今出家。於佛法中。未得少分。如是思惟。得無憍慢。十者思惟一切眾生。於我瞋恨。我常安忍。如是思惟。得無憍慢。善男子。是為菩薩思惟十法具足圓滿。則能成就無憍慢心。復次善男子。菩薩有十種法具足圓滿。則於眾生。得平等心。何等為十。一者於諸眾生。所作平等。二者於諸眾生。心無障礙。三者於諸眾生。心無疲倦。四者為欲利益諸眾生故。具足修行六波羅蜜。五者為諸眾生。集一切智。亦不依止無二之相。六者普觀眾生。同於如如。無所分別。七者了達眾生體性平等。而能證入平等心性。八者願與眾生。同得出離生死大火。九者自既出已。復能拔出一切眾生。十者平等安置一切眾生。無憂惱處。善男子。譬如世間長者居士。生育五子。平等愛念。受用資具。等無有二。而彼諸子。愚小無知。於一切處。未能分別。時彼長者。宅舍之中。欻然火起。彼諸子等。各居一處。善男子。於意云何。時彼長者。出諸子心有先後不。善財答言。彼長者心等無先後。隨所親近。即先濟拔文殊師利言。善男子。菩薩摩訶薩。亦復如是。一切眾生。在於生死舍宅之中。三毒熾火。忽然而起。其心愚闇。無所分別。各隨業力。五趣受生。菩薩等心。調伏成熟。但隨親近。即先拔濟。成熟安置寂靜界中。善男子。是為菩薩有十種法具足圓滿。於諸眾生成就平等。
　　復次善男子。菩薩有十種法具足圓滿。則得成就修真供養一切如來。何等為十。一者以法供養。二者修行諸行。三者平等利樂一切眾生。四者以慈悲心隨順攝取。五者以如來力隨順一切。六者不捨勸修一切善法。七者不捨一切菩薩事業。八者如說能行如行能說。九者長時遍修心無疲厭。十者常不捨離大菩提心。若諸菩薩。具此十法。則能成就供養如來。非以財寶飲食衣服。名真供養。何以故。如來恭敬尊重法故。猶如孝子尊重父母。承順顏色。心無暫捨。若復有人。敬其父母。其子倍復尊重是人。諸佛如來。亦復如是。若諸眾生。供養法者。是真成就供養如來。以諸如來尊重法故。善男子。如來從修行中來。若能修行。是則成就供養如來。諸佛出世。本為利樂諸眾生故。為以慈悲攝眾生故。隨順利樂而為力故。善男子。若不勸修一切善法。亦不利樂一切眾生。若捨菩薩所修事業。是亦不能利樂眾生。若復不能如說修行如行能說。是亦不能利樂眾生。若心下劣。而生疲厭。是亦不能利樂眾生。若暫捨離菩提心者。是亦不能利樂眾生。何以故。善男子。夫為菩薩。為欲利樂諸眾生故。勤求阿耨多羅三藐三菩提。若無眾生。一切菩薩不成正覺。善男子。汝應如是解法供養。則得成就供養如來。非以世間財寶飲食。名為供養。善男子。是為菩薩具足十法。則能成就供養如來。爾時文殊師利。顯示如是無量無邊微妙法義。勸教善財。令修習已。還攝神力。忽然不現。
　　爾時善財童子。即見三千大千世界極微塵數諸善知識。悉皆親近。承事供養。令生歡喜。於所誘誨。隨順受行。增長趣求一切智意。於佛境界。生決定解。大悲心海。容納出生。大慈教雲。普覆一切。於毘盧遮那廣大身雲。增長愛敬。於諸菩薩無礙解脫。心常安住。速疾出生如來普門。無著淨眼觀一切佛。修行圓滿功德大海。深信如來積行所修一切智體。精勤速疾增一切智助道之法。善能迴向一切菩薩清淨深心。善知三世一切如來。相續不斷。深入一切佛法教海。隨順解了諸佛法輪。於諸世間如影普現。深入一切菩薩願海。盡一切劫。修菩薩行。得普門智。照如來境增長一切菩薩諸根。得一切智清淨光明。普照十方一切法界。於一切剎教化眾生。發修行心成就利益。能隨順解生死種類。摧煩惱業一切障山。隨順證悟無障礙法。入法界藏平等地中。常住寂靜菩薩解脫。勤求一切如來境界。一切諸佛威力加持。善財童子。起如是等微細觀察。安住普賢甚深境界。即聞普賢菩薩名號。及普賢行最勝大願。從初發心。最勝助道。最勝現前。出生功德。微細威儀。及聞普賢菩薩諸地。及地處所。地差別得。地自在行。地差別住。地勇猛。地威德。地同住。既聞此已。渴仰欲見普賢菩薩。即於金剛海藏菩提道場如來師子座前。一切寶蓮華藏座上。起等虛空界廣大心。拔一切現前執著心。集一切德無染心。淨一切剎無想心。了一切法歡喜心。觀一切境無礙心。入一切方周遍心。行一切行無障心。淨一切智境界妙行自在心。觀一切菩薩道場莊嚴清淨明了心。深入一切如來法海廣大心。調伏成熟一切眾生周遍心。淨一切佛剎無量心。了一切眾會如影心。住一切劫無盡心。究竟如來力無所畏不共佛法無退轉心。
