<!-- { "loadSidebar": true } -->
　　爾時於此閻浮提內。無量無數百千萬億那由他眾生。種種國土。種種族類。種種眷屬。種種形貌。種種衣服。種種言辭。種種心行。種種欲樂。各各希求。種種財寶。種種資生。種種受用。俱來此會。觀察彼王。以種種言語。種種訓釋。種種辯才。種種名句。咸歎此王。是大智人。是福須彌。是勝功德圓滿白月。是得自在。無礙丈夫。住菩薩願行廣大施。時王見彼諸來集會。於己乞求。生愛敬心。生悲愍心。生歡喜心。生尊重心。生廣大心。生善友心。生相續心。生精進心。生不退心。生捨施心。生周遍心生平等心。生清淨心。生成就心。生速疾心。生見種種善知識心。善男子。爾時彼王。見諸乞者。心大歡喜。經須臾頃。假使轉輪聖王。盡無邊劫所受快樂。所不能及。如是忉利天王。夜摩天王。兜率陀天王盡百千億那由他劫所受快樂。亦不能及。善化天王。於無數劫所受快樂。自在天王。於無量劫所受快樂。大梵天王於無邊劫所受梵樂。光音天王。於難思劫所受天樂。遍淨天王。於無盡劫所受天樂。淨居天王不可說劫住寂靜樂。悉不能及。譬如有人。仁慈孝友。遭逢世難。父母兄弟。姊妹妻息。內外宗親。并皆散失。忽於曠野道路之間。而相值遇。瞻奉撫對。情無厭足。時彼大王。見來乞者。心生愛敬。歡喜踊躍。慶幸之心。亦復如是。善男子。其王爾時。因善知識。於佛菩提。解欲增長。諸根成就。信心清淨。歡喜圓滿。不可思議。何以故。此大菩薩。勤修諸行。求一切智。願得利益一切眾生。心無懈倦。願得充足一切眾生衣服飲食。願獲菩提。無量妙樂。捨離一切諸不善心。常願積集一切善根。常願救護一切眾生。常樂觀察薩婆若道。常樂修行一切智法。滿足一切眾生所願。入一切佛功德大海。破一切魔業惑障山。隨順受持一切佛教。行一切智無障礙道。已能深入一切智流。一切法流。常現在前。大願無盡。為大丈夫。住大人法。積集一切普門善藏。願捨一切執著之心。不染一切世間境界。知諸法性猶如虛空。於彼一切諸來乞者。生一子想。生父母想。生福田想。生善友想。生難得想。生恩益想。生覆護想。生堅固想。生導師想。生如來想。不揀方處。不擇族類。不選形貌。隨有來至。如其所欲。隨其方處。隨其國邑。如彼所求。如彼愛樂。以大慈心。平等無礙。以大捨光。照明一切。應眾生心令無所乏。求飲食者。施與飲食。求衣服者。施與衣服。求香華者。施與香華。求鬘蓋者。施與鬘蓋。如是有求。幢幡瓔珞。宮殿園苑。象馬車乘。床座被褥。金銀摩尼。真珠瑠璃。璧玉珂貝。諸珍寶物。一切庫藏。及諸眷屬。采女妃嬪。城邑聚落。園林屋宅。皆悉如是。普施眾生。
　　時此會中。有長者女。名寶光明。與六十童女。眷屬圍遶。端正殊妙。人所喜見。皮膚金色。目髮紺青。勝妙圓滿。色相具足。身出妙香。口演梵音。上妙寶衣。以為嚴飾。常懷慚愧正念不亂。有大智慧。動止安詳。具足威儀。恭敬師長。最勝清淨。心無放逸。常念順行甚深妙行。所聞之法憶持不忘。宿世善根。流潤其心。相似妙果靡不成就。清淨廣大。猶如虛空。等安眾生。常見諸佛。盡無餘界。求一切智。去王不遠。合掌頂禮。以恭敬心。作如是念。我得善利。我得善利。我今得見大善知識。最難見者。於今得見。時女於王。生大師想。生於最勝善知識想。具慈悲想。能攝受想。其心正直。最勝清淨。生於廣大歡喜之心。即解自身所佩瓔珞。持奉彼王。作是願言。今此大王。能為一切無量無邊無主無依無明眾生。成就救護。利益照明。作所依處。願我未來亦復如是。如彼大王所知之法所載之乘。所修之道。所具色相。所攝眾會。無邊無盡。難勝難壞。願我未來。悉得成就。隨彼大王所生之處。願我常得隨彼受生。

　　　　大方廣佛華嚴經卷第二十三



　　　　大方廣佛華嚴經卷第二十四

　　　　罽賓國三藏般若奉　詔譯

　　入不思議解脫境界普賢行願品

　　爾時大王。知此童女。發如是心。作如是願。觀其意樂。而告之言。童女當知。隨汝所欲。我皆與汝。我今所有一切皆捨。令諸眾生。普得滿足。一切平等。心無分別。隨汝所願。恣意取之。時寶光明女。信心清淨。生大歡喜。速疾增長一切善根。即以妙偈。而讚王言。
　　昔此娑羅大城邑　　威德聖王未出時
　　凡諸事物悉無堪　　可畏猶如餓鬼處
　　一切眾生相殺害　　竊盜婬佚性難調
　　虛誑不實麁惡言　　雜穢乖離無義語
　　常樂貪奪他財物　　恒懷瞋恚毒害心
　　依邪惡見不善行　　從此命終墮惡道
　　此諸非法眾生類　　愚癡黑闇之所迷
　　壞滅正法邪見興　　由是天龍不降澤
　　多歷年歲無時雨　　百穀芽莖皆不生
　　樹木藥草悉焦枯　　大小泉流亦乾竭
　　大王昔日未出時　　河池及井皆枯涸
　　一切園苑盡荒蕪　　白骨縱橫猶曠野
　　今得大王居寶位　　惠及一切諸群生
　　油雲膏雨被八方　　大地率土皆充滿
　　大王出興為世主　　止諸盜賊息姦欺
　　所有牢獄悉皆空　　一切惸獨無憂怖
　　昔時世界眾生類　　好相殺害起怨讐
　　飲噉血肉恣無厭　　今悉慈心互相視
　　昔時國內諸眾生　　貧窮裸露無衣服
　　飢渴衰羸如餓鬼　　以草蔽身受寒苦
　　大王今既興於世　　稻粱甘果自然生
　　劫波樹藏出妙衣　　一切男女皆嚴飾
　　昔日多求縱非法　　為競微利相陵奪
　　今時嚴具悉豐盈　　自在歡樂如天處
　　昔縱迷心造諸惡　　放逸非分生貪染
　　於他妻妾起邪婬　　乃至種種相侵奪
　　今時所見他女人　　色貌端妍妙嚴飾
　　心恒清淨無染著　　知足猶如兜率天
　　昔時世界諸眾生　　妄言麁惡多離間
　　恒起邪思滅正法　　諂曲雜穢隨人意
　　今時一切群生類　　悉皆捨離麁惡言
　　音聲柔軟悅人心　　一切聽聞無不喜
　　大王今演妙法音　　眾生聞者咸欣悅
　　迦陵頻伽梵聲相　　諸天音樂無能及
　　大王頂上殊勝蓋　　一切妙寶所莊嚴
　　瑠璃藏寶吉祥竿　　覆以眾妙摩尼網
　　金鈴自然出妙聲　　其音超世無倫匹
　　宣揚一切諸佛法　　除滅一切眾生惑
　　又此鈴音廣宣說　　現在十方諸剎土
　　所有劫海一切佛　　具大名稱諸眷屬
　　又復鈴音次第演　　過去一切十方剎
　　其中諸佛及剎名　　所轉法輪無不盡
　　鈴中又出法輪音　　其聲普遍閻浮界
　　廣說梵釋及眾生　　所依諸業皆差別
　　人天聞此音聲已　　各各自知諸業藏
　　離惡向善勤修行　　安住諸佛菩提道
　　王父號曰淨光明　　王母名為蓮華光
　　當於五濁興盛時　　出現為王治天下
　　是時有一廣大園　　園有五百蓮華池
　　一一百千樹圍遶　　摩尼華燈所彌覆
　　於其一一池岸上　　建立千柱莊嚴殿
　　以眾雜寶為欄楯　　半月焰光恒普照
　　彼王末世惡法生　　積年亢旱無時雨
　　一切池水悉乾竭　　所有草樹皆枯槁
　　大王將生七日前　　先現禎祥希有相
　　眾生瞻仰相謂言　　救護世者今當現
　　爾時世界於中夜　　大地一切咸震動
　　其中有一寶華池　　出大光明猶日現
　　五百蓮池所圍遶　　八功德水咸充滿
　　流演普及閻浮地　　隨其所至皆霑洽
　　一切華林及藥草　　百穀芽莖苗稼等
　　所有枝葉及果實　　如是一切皆繁盛
　　種種溝阬及堆阜　　乃至一切高下處
　　如是所有閻浮地　　今時莫不皆平坦
　　一切荊棘及沙礫　　閻浮所有諸雜穢
　　如是皆於一念中　　變成眾寶莊嚴地
　　眾生是時既見已　　歡喜相慶而稱讚
　　咸言我今得善利　　如渴乏人思美水
　　時彼地主光明王　　即命輔臣并眷屬
　　前後導從千俱胝　　法駕遊觀諸園苑
　　是時五百諸池內　　有一蓮池名慶喜
　　於池岸上有法堂　　王及夫人於此住
　　時光明王語夫人　　我念曾於七夜前
　　中宵山地皆震動　　此池中有光明現
　　即時慶喜香池內　　忽生千葉寶蓮華
　　光明上徹須彌頂　　雲網照耀如千日
　　金剛妙寶以為莖　　閻浮檀金以為臺
　　淨摩尼寶為華葉　　妙香光藏作鬚蕊
　　大王生彼蓮華上　　端然不動跏趺坐
　　光明相好以莊嚴　　百千天眾咸恭敬
　　先王爾時大歡喜　　遽入華池自撫掬
　　兩手持以授夫人　　此是汝子應欣慶
　　百千伏藏皆涌出　　一切寶樹生妙衣
　　諸天競奏微妙音　　充滿一切虛空界
　　閻浮所有諸眾生　　悉皆歸向生歡喜
　　合掌咸稱如是言　　善哉救世今當出
　　王時身放大光明　　普照一切諸群品
　　一念能令四天下　　身病黑暗皆除滅
　　夜叉羅剎毘舍闍　　一切毒蟲諸惡獸
　　所欲惱害眾生者　　靡不隱蔽自藏匿
　　衰毀譏苦諸無利　　種種災難病所持
　　如是眾苦悉消除　　世間安樂咸歡喜
　　凡是一切眾生類　　互相瞻視如父母
　　離諸怨害起慈心　　專意勤修一切智
　　大王關閉諸惡趣　　開導一切天人路
　　利益一切苦眾生　　顯示宣揚一切智
　　我等今得見大王　　普獲一切諸善利
　　無主無歸無導師　　一切如應悉安樂

