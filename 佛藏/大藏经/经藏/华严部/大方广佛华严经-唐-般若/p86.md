<!-- { "loadSidebar": true } -->
　　爾時彌勒菩薩摩訶薩。入樓閣中。攝其神力。彈指出聲。告善財言。善男子。起法性如是。此是菩薩知諸法智。因緣聚集顯現之相。如是自性。悉不成就。如幻如夢。如影如像。爾時善財。聞彈指聲。從三昧起。彌勒告言。善男子。汝見菩薩自在解脫威神力不。汝見菩薩一切助道等流力不。汝見菩薩願智所現聚集力不。汝見菩薩種種莊嚴妙宮殿不。汝見菩薩種種行力所聚集不。汝見菩薩種種功德莊嚴剎不。汝見菩薩十地之中種種力不。汝見菩薩諸波羅蜜難思果不。汝見菩薩種種難思三昧力不。汝見如來種種最勝大願力不。汝聞菩薩種種出生解脫門不。汝隨順解菩薩解脫不思議不。汝隨順受菩薩三昧能喜樂不。善財白言。唯然已見。是善知識加持力故。憶念力故。威德力故。聖者此解脫門。其名何等。彌勒告言。此解脫門。名入三世一切境界不忘念智莊嚴藏。善男子。一生菩薩。得如是等不可說不可說解脫門。善財白言。聖者此莊嚴事。何處去耶。彌勒告言。於來處去。曰從何處來。曰從諸菩薩智慧威力中來。依諸菩薩智慧威力而住。無有少分去來之處。無集無增。無成無立。不依於地。不依於空。遠離一切。善男子。譬如龍王種種雲雨。不從身出。不從心出。無有積集。建立增長。但以龍王心念力故。霈然洪霔。周遍天下。此是龍王難思境界。善男子。彼莊嚴事。亦復如是。不住於內。亦不住外。但由菩薩威德自在。汝善根力而非不見。善男子。譬如幻師作諸幻事。無所從來。亦無所去。無行無入。無隱無顯。而以幻力。分明顯現。彼莊嚴事。亦復如是。無所從來。亦無所去。無集無成。然以慣習不可思議幻智力故。及由過去大願力故。如是顯現。善財童子。白言大聖。從何處來。彌勒告言。善男子。一切菩薩。無來無去。如是而來。無行無住。如是而來。無處無定。不沒不生。不住不遷。不動不起。無戀無著。無業無報。無起無滅。不斷不常。如是而來。
　　復次善男子。菩薩從大悲處來。愍念調伏諸眾生故。從大慈處來。救護逼迫苦眾生故。從淨戒處來。隨其所樂自在生故。從大願處來。往昔願力所加持故。從神通處來。於一切處隨樂現故。從無動搖處來。不捨如來不動體故。從無取捨處來。不役身心使往來故。從智慧方便處來。隨順一切眾生轉故。從示現變化處來。猶如影像而化現故。
　　復次善男子。汝向所問何處來者。善男子。我從生處摩羅提國房舍聚落而來於此。彼有長者。名瞿波洛迦。為化其人令入佛法。又為生處一切人眾。隨其根器。而為說法。亦為父母親戚眷屬婆羅門等。演說大乘。令其趣入。故住於彼。而從彼來。善財言。聖者何者是菩薩生處。彌勒答言。善男子。菩薩有十種生處。何等為十。所謂發菩提心。是菩薩生處。生菩薩家故。深心。是菩薩生處。生善知識家故。諸地。是菩薩生處。生波羅蜜家故。大願。是菩薩生處。生妙行家故。大悲。是菩薩生處。生四攝家故。如理觀察。是菩薩生處。生般若波羅蜜家故。大乘。是菩薩生處。生方便善巧家故。成熟眾生。是菩薩生處。生成等正覺家故。智慧方便。是菩薩生處。生無生法忍家故。修行諸法。是菩薩生處。生三世一切如來家故。善男子。是為菩薩十種受生處。
　　復次善男子。菩薩摩訶薩。以般若波羅蜜為母。方便善巧為父。檀那波羅蜜為乳母。尸羅波羅蜜為養母。忍辱波羅蜜為莊嚴具。精進波羅蜜為養育者。禪那波羅蜜為澣濯人。善知識為教授師。一切菩提分為伴侶。一切善法為親屬。一切菩薩為兄弟。菩提心為家。如理修行為家法。諸地善法為家處。得諸忍法為家族。大願現前為家教。以清淨智滿足諸行為順家法。勸發勤修不斷大乘為紹家業。法水灌頂一生所繫菩薩為王太子。成就大真實
菩提為淨家族。善男子。菩薩如是超凡夫地。入菩薩位。生如來家。住佛種性。能修諸行。不斷三寶。善能守護菩薩種族。淨菩薩種生處尊勝。於諸世間。離生過惡。一切天人及諸魔梵。沙門婆羅門中。種族具足。而得成就最勝佛種。得大願藏。普能出生諸菩薩行。善男子。菩薩摩訶薩。成就如是尊勝家已。智了諸法如影像故。於世生處。無所惡賤。知一切法如變化故。於諸有趣。無所染著。覺悟諸法無有我故。調伏眾生。心無疲厭。以大慈悲。為體性故。不趣寂滅攝受眾生。了達生死猶如夢故。經一切劫而無熱惱。了知五蘊皆如幻故。現處生死而無疲倦。知諸界處即法界故。於諸境界無有瘡疣。知一切想如陽焰故。入於諸趣不生倒惑。達一切法皆如幻故。入魔境界自在無染。成就法身淨妙體故。一切煩惱不能欺誑。成就一切遍趣行故。於諸生處而得自在。
　　善男子。我身普生一切法界等。一切眾生差別色相等。一切眾生殊異言音等。一切眾生種種名號等。一切眾生種種樂欲等。一切眾生種種威儀隨順世間教化調伏等。能顯示一切眾生清淨受生等。隨順入一切眾生甚深勝解等。一切菩薩大願變化於如是等。無量品類。而現其身。種種相貌。種種威德。充滿法界。善男子。我為成熟與我往昔同修諸行今時退失菩提心者。示現生此閻浮提中。為欲調伏父母親屬。及婆羅門。令其離於種族憍慢。得生如來種性中故。生摩羅提國房舍聚落婆羅門家善男子。我於南方。及住於此毘盧遮那莊嚴藏大樓閣中。隨諸眾生心之所樂。種種方便。教化調伏。善男子。我為隨順諸眾生故。為欲成熟兜率天中同行大故。為欲示現菩薩福智莊嚴變化超過一切諸欲界故。令捨渴愛諸欲樂故。令照諸行皆無常故。令知諸天盛必衰故。為欲示現降生瑞相。與一生菩薩。而共宣說大智法門故。為欲攝受一切生處諸眾生故。為欲教化釋迦如來所遣來者。令如蓮華悉開悟故。而於此沒。生兜率天。善男子。我願滿足。得菩提時。汝及文殊俱來見我。善男子。汝當往詣文殊師利大菩薩所。而問之言。菩薩云何學菩薩行。云何深入普賢行門。云何出生。云何成熟。云何廣大。云何清淨。云何隨順。云何圓滿。善男子。彼當為汝分別顯示。何以故。善男子。文殊師利。最勝大願。非餘無量百千億那由他菩薩之所能有。善男子。文殊師利。其行廣大。無量無邊。其願無際。相續不斷。常能出生一切菩薩最勝功德。文殊師利菩薩。常為無量百千億那由他諸佛母。令其證入甚深理故。常為無量百千億那由他菩薩師。令其勤修深證入故。普於十方。常轉法輪。教化成熟一切眾生。常於十方一切世界。為說法師。常為不可說不可說一切諸佛大眾會中之所讚歎。住甚深智。見法實性。從久遠來。深入一切解脫境界。究竟普賢所行諸行。善男子。文殊師利善知識。能令汝得生如來家。能增長汝諸善根。能發起汝助道法。能顯示汝真實善知識。能勸發汝修習諸功德。能令汝深入大願網。能令汝安住大願門。能令汝聞菩薩深密義。能顯示汝菩薩難思行。與汝往昔同生同行。是故。善男子。汝當往詣文殊師利菩薩所。莫生疲倦。文殊師利。當令汝得一切功德。何以故。汝先所見諸善知識。聞諸菩薩行。深入解脫門。滿足大願海。皆是文殊威神之力。文殊師利。於一切處咸得究竟。時善財童子。右遶彌勒。經無量匝。頂禮雙足。慇懃瞻仰。心懷戀慕。辭退而去。
