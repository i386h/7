<!-- { "loadSidebar": true } -->
　　爾時妙住比丘。告善財言。善哉善哉。善男子。汝已能發阿耨多羅三藐三菩提心。今復志求一切智法。及自覺法。善男子。汝能發心。深信愛樂。慇懃不捨。請問於我。汝當諦聽。今為汝說。善男子。我得菩薩普遍速疾勇猛不空供養諸佛成熟眾生解脫門。常於此門。若行若止。修習思惟。或入或出。隨順觀察。即時獲得智慧光明。名普照諸法。究竟無礙。由得如是智光明故。知諸眾生種種心行。無所罣礙。知諸眾生種種歿生。無所罣礙。知諸眾生宿住之事。無所罣礙。知諸眾生未來劫事。無所罣礙。知諸眾生現在世事。無所罣礙。知諸眾生種種言音隨俗差別。無所罣礙。知諸眾生種種疑網咸為決了。無所罣礙。知諸眾生種種根性受法差別。無所罣礙。知諸眾生應受化時悉往調伏。無所罣礙。知諸時分。剎那臘縛。牟呼栗多。晝夜年劫。延促相入。無所罣礙。知三世海諸法流轉相續次第。無所罣礙。知諸佛剎無量差別。能以其身。遍往十方。無所罣礙。何以故。以得無住無作無行神通力故。善男子。我以得此神通力故。於虛空中。或行或住。或坐或臥。乃至現作種種威儀。隱顯自在。或以一身分為多身。或以多身合為一身。或以其身來往入出。穿度石壁。而無障礙。或於空中。結跏趺坐。自在往來。猶如飛鳥。入地如水。履水如地。遍身上下。普出煙焰。光明熾盛。如大火聚。或時震動一切大地。或時以手捫摸日月。或現威德。超自在天。或現大身過於梵世。或以神力。轉變自在。或現燒香雲。盤旋如蓋。彌覆十方。或現寶焰雲。光明熾盛。普照一切。或現變化雲。其身隨類等眾生界。或現光網雲。具足眾色。映徹無礙。或現其身。於一念頃。過於東方一世界。十世界。百世界。千世界。百千世界。億世界。百億世界。千億世界。百千億世界。百千億那由他世界。乃至無數世界。無量世界。無邊世界。無等世界。不可思世界。不可量世界。不可稱世界。不可說世界。不可說不可說世界。乃至。或過閻浮提極微塵數世界。乃至過不可說不可說佛剎極微塵數世界。如是一切世界海中。所有一切世界出生中。一切世界方處中。一切世界旋轉中。一切世界普遍中。一切世界變化中。一切世界名字中。一切世界法門中。一切世界時劫中。一切世界微細中。一切世界菩提場中。一切世界莊嚴具中。一切世界大眾會中。如是一切種種世界。其中所有一切剎土。皆有如來現成正覺。彼諸如來。一一復現一切佛剎極微塵數大眾集會差別之身。我悉於彼一切佛所。普現其身。於一一身。普雨一切諸佛剎海極微塵數諸供養雲。所謂一切華雲。一切香雲。一切鬘雲。一切蓋雲。一切幢雲。一切幡雲。一切帳雲。一切網雲。一切末香雲。一切塗香雲。一切衣服雲。以一切身。各持如是諸供具雲。而為供養。一一如來所轉法輪種種宣說。所謂。廣說。略說。讚說。毀說。明了說。隱密說。有餘說。無餘說。不定說。決定說。我皆悟解。憶念受持。一一國土。諸佛剎海。所有莊嚴。我皆憶持。曾無忘失。如於東方。南西北方。四維上下。亦復如是。善男子。如是一切諸世界中。所有眾生。若聞我名。若見我身。或覩經行止住之處。或以一心。禮拜供養。或時散亂懷疑不信。如是一切。皆決定於阿耨多羅三藐三菩提。得不退轉。彼諸世界一切眾生。我皆明見。隨其大小。勝劣苦樂。示同其形。隨所應度。教化調伏而成熟之。隨有眾生親近我者。悉令安住如是法門。善男子。我唯知此普遍速疾勇猛不空供養諸佛成熟眾生無礙解脫門。如諸菩薩摩訶薩。具足受持大慈悲戒。波羅蜜戒。住大乘戒。不離菩薩道戒。不著一切法戒。不捨菩提心戒。不墮二乘地戒。常以佛法為所緣戒。心常憶念一切智戒。所發志樂等虛空戒。一切世間無所依戒。不缺漏戒。不濁亂戒。無遺失戒。不雜染戒。不追悔戒。無厭怠戒。清淨戒。離塵戒。無垢戒。如是菩薩。戒行功德無量無邊。而我云何能知能說。善男子。從此南方。有一國土。名達邏比叱。其國有城。名金剛層。中有大士。名曰彌伽。汝往彼問。菩薩云何。學菩薩行云何修菩薩道。時善財童子。禮妙住足。右遶瞻仰。辭退而去。爾時善財童子。一心隨順善知識教。正念觀彼法光明門。以清淨心深信趣入。念法威力順佛所行。專心憶持。紹三寶種。歎離欲性。念善知識。普遍觀察。照明三世。憶本大願。隨順修行。以無礙心。入眾生界。常勤作意。救護世間。於諸有為。心無倚著。觀一切法根本自性。念念流入一切智海。普遍嚴淨一切佛剎。於諸如來道場眾會。心無依住。如是觀察。漸次南行。至達邏比吒國。入金剛層城。周遍求覓。彌伽大士。乃見其人於市肆中處高臺上坐師子座。十千人眾所共圍遶。廣說輪字莊嚴法門。善財往詣。頂禮其足。遶無數匝。恭敬合掌。白言聖者。我已先發阿耨多羅三藐三菩提心。而未知菩薩云何學菩薩行。云何修菩薩道。云何流轉諸趣。常不忘失菩提之心。云何心得堅固。勤求佛法。無有厭倦。云何獲得清淨謙下之心。無能壞者。云何得大悲心力。恒處生死。不憚劬勞。云何得陀羅尼力。自在攝持普門清淨。云何發生廣大智光。離諸翳障。云何得妙辯才。善巧決擇甚深法藏。云何得正念力。憶持諸佛一切法輪。云何得淨趣力。演一切法。普淨諸趣。云何得成菩薩普遍智力。於一切法。種種分別。悉能決定。了真實義。唯願慈哀。為我宣說。爾時彌伽。告善財言。善男子。汝已先發阿耨多羅三藐三菩提心耶。善財白言。唯然。大士。我已先發阿耨多羅三藐三菩提心。彌伽遽即下師子座。由為尊重菩提心故。於善財前。五體投地。一心禮敬。從地而起。散金銀華無價寶珠。及以上妙碎末旃檀。復以雜綵無量寶衣。以覆其上。復散無數殊勝光潔悅意香華眾妙供具。而為供養。然後合掌。以柔軟音。而稱讚言。善哉善哉。善男子。汝乃能發阿耨多羅三藐三菩提心。善男子。若有能發阿耨多羅三藐三菩提心者。則為勤求一切智智不斷佛種。則為永離一切世間凡夫種性。則為嚴淨一切諸佛所有剎土。則為調伏一切眾生令其成熟。則為覺了一切法性出生死海。則為照解一切業種無所依著。則為勤修一切菩薩所有妙行。則為已發一切大願無有斷絕。則為隨順一切種智離欲行處。則為獲得一切菩薩堅固種性。則為已得一切諸佛威力加持。則能明見一切三世所有差別。則為十方一切如來共所護念。則與法界一切菩薩志樂平等。則得一切賢聖咸共稱讚。則得一切梵王一心禮覲。則得一切天王恭敬供養。則得一切夜叉王常勤守護。則得一切羅剎王隨逐侍衛。則得一切諸大龍王迎接奉事。則得一切緊那羅王歌詠讚歎。則得一切諸世間主同心慶悅。則令一切諸眾生界悉得安隱。所謂令斷一切惡趣流轉故。令捨一切諸苦難處故。令息一切貧窮根本故。令生一切人天快樂故。令得親近供養一切善知識故。令得聽聞受持諸佛廣大法故。能令修集一切菩薩菩提分法故。能令增長一切功德善法根芽故。能令熏發一切菩薩無漏智種故。能令智光普照一切差別智道故。能令究竟住於菩薩真實智地故。善男子。如是菩薩。難得出世。亦難值遇。諸有所作。難識難知。能為眾生。作甚難事。若得見者。倍更為難。何以故。菩薩出世。與諸眾生。為大利益。如父母。長養安慰令成就故。如瓔珞。莊嚴一切諸天人故。如船師。於生死海度眾生故。如屋宅。覆護一切諸世間故。如商主。能導群生至寶所故。如赫日。智慧光明能普照故。如君主。覺法城中得自在故。如熾火。能燒眾生我愛薪故。如大雲。普霔無邊甘露雨故。如時雨。增長信等善根芽故。如船舫。運度眾生達彼岸故。如橋梁。能度眾生越生死故。如津濟。顯示一切出要道故。如風輪。能持眾生不令墮落三惡趣故。如大地。悉能增長一切眾生諸善根故。如大海。具足一切無盡福智功德藏故。如滿月。普放智光破煩惱暗施清涼故。如猛將。悉能摧伏一切魔軍令退散故。如須彌。勝智善根超出深廣生死海故。爾時彌伽。廣為善財。稱讚顯示發菩提心大功德力。令諸眾會皆生歡喜。同聲唱言。善哉善哉。善男子。今我眾會因見勝人。得聞菩薩功德行願。踊躍歡喜。不能自持。是時彌伽。還昇本座。從其面門。放種種光。普照三千大千世界。時此世界諸大梵王。天龍夜叉乾闥婆阿脩羅迦樓羅緊那羅摩睺羅伽人及非人。如是諸王并其眷屬。蒙光照耀靡不來集。是時大士。觀察眾心。咸生恭敬。離諸諂慢。其心寂靜。志意柔順。隨其樂欲。廣為分別開示解釋輪字句品莊嚴法門。彼諸眾生。聞此法已。信順悟入。皆於阿耨多羅三藐三菩提。得不退轉。所應作已。告善財言。善男子。我已成就妙音陀羅尼光明法門。於一念中。能分別知三千大千世界所有欲色諸天語言。差別祕密。諸龍夜叉乾闥婆阿脩羅迦樓羅緊那羅摩睺羅伽人非人等。所有語言。差別祕密。亦知彼彼一切眾生所有心想種種樂欲。差別祕密。所謂了知色界梵王及諸梵眾。所有心樂。差別祕密。亦知欲界諸大天王。天子天女。所有心樂。差別祕密。亦知龍等人及非人男女眷屬所有心樂。差別祕密。亦能知此三千大千世界。一切聲聞。及辟支佛。所有向果。各各修習。一切菩薩行願地位。各各修習微細意趣。差別祕密。及諸言辭。分別解說。辨釋文義。無不明了。亦能了知三世諸佛為諸眾生演說一切甚深法海。種種言辭。意趣祕密。如於一念。知此世界所有眾生。及諸賢聖。言辭心想。行願地位。各各差別。微細祕密。亦知東方一十百千萬億那由他。無數無量無邊無等。不可數。不可稱。不可思。不可量。不可說。不可說不可說諸世界中。所有眾生及諸賢聖。言辭心想。行願地位。微細祕密。南西北方。四維上下。各盡不可說不可說。諸世界中所有眾生。及諸賢聖。言辭心想。行願地位。各各差別。微細祕密。如是一切悉能了知。無不通達。善男子。我唯知此妙音陀羅尼光明法門。如諸菩薩摩訶薩。普能隨入一切眾生種種想行眷屬海。普能隨入一切眾生種種建立施設海。普能隨入一切眾生種種稱謂名字海。普能隨入一切眾生種種方俗語言海。普能隨入一切諸佛甚深祕密法句海。普能隨入一切諸佛究竟最上法句海。普能隨入一切諸佛於一所緣中說一切三世所緣法句海。普能隨入一切諸佛於一切語言中演說一切增上法句海。普能隨入一切諸佛於一切語言中演說一切上上法句海。普能隨入一切諸佛於一切語言中演說廣大差別法句海。普能隨入一切諸佛於一切語言中演說一切差別善巧調伏法句海。普能隨入一切諸佛於一切世界中演說種種呪術言辭差別祕密海。普能隨入一切世界種種眾生音聲語言際。普能隨入一切諸佛清淨法輪圓滿莊嚴際。普能隨入一切世間種種字輪。普遍出生顯示諸法際。如是菩薩行智功德。而我云何能知能說。善男子。從此南方。有一聚落。名為住林。彼有長者。名住解脫。汝往彼問。菩薩云何修集菩薩道。菩薩云何出生菩薩德。菩薩云何成就菩薩行。菩薩云何思惟菩薩法。時善財童子。蒙善知識深心誨誘。於一切智法。深生尊重。於一切善根。增益信樂。於一切佛法。倍起精勤。於一切善知識教。普加隨順。禮彌伽足。悲泣流淚。遶無量匝。戀慕瞻仰。辭退南行。
