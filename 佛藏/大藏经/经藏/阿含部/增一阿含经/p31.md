<!-- { "loadSidebar": true } -->
　　尔时。五人说此偈已。皆共默然。尔时。世尊至五比丘所。渐渐欲至。时。五比丘渐起来迎。或与敷座者。或与取水者。尔时。世尊即前就坐。作是思惟。此是愚痴之人。竟不能全其本限。尔时。五比丘称世尊为卿。
　　是时。世尊告五比丘曰。汝等莫卿无上至真．等正觉。所以然者。我今已成无上至真．等正觉。已获甘露善。自专念听吾法语。
　　尔时。五比丘白世尊曰。瞿昙。本苦行时。尚不能得上人之法。况复今日意情错乱。言得道乎。
　　世尊告曰。云何。五人。汝等曾闻吾妄语乎。
　　五比丘曰。不也。瞿昙。
　　世尊告曰。如来．等正觉已得甘露。汝等悉共专心。听吾说法。是时。世尊便复作是念。我今堪任降此五人。
　　是时。世尊告五比丘。汝等当知。有此四谛。云何为四。苦谛．苦习谛．苦尽谛．苦出要谛。彼云何名为苦谛。所谓生苦．老苦．病苦．死苦．忧悲恼苦．愁忧苦痛。不可称记。怨憎会苦．恩爱别苦．所欲不得。亦复是苦。取要言之。五盛阴苦。是谓苦谛。
　　云何苦习谛。所谓受爱之分。习之不惓。意常贪著。是谓苦习谛。
　　彼云何苦尽谛。能使彼爱灭尽无余。亦不更生。是谓苦尽谛。
　　彼云何名为苦出要谛。所谓贤圣八品道。所谓等见．等治．等语．等业．等命．等方便．等念．等定。是谓名为四谛之法。
　　然复。五比丘。此四谛之法。苦谛者眼生．智生．明生．觉生．光生．慧生。本未闻法。复次。苦谛者。实．定。不虚不妄。终不有异。世尊之所说。故名为苦谛。苦习谛者。本未闻法。眼生．智生．明生．觉生．光生．慧生。复次。苦习谛者。实．定。不虚不妄。终不有异。世尊之所说。故名为苦习谛。苦尽谛者。本未闻法。眼生．智生．明生．觉生．慧生．光生。复次。苦尽谛者。实．定。不虚不妄。终不有异。世尊之所说。故名为苦尽谛。苦出要谛者。本未闻法。眼生．智生．明生．觉生．光生．慧生。复次。苦出要谛者。实．定。不虚不妄。终不有异。世尊之所说。故名为苦出要谛。
　　五比丘当知。此四谛者。三转十二行。如实不知者。则不成无上正真．等正觉。以我分别此四谛三转十二行。如实知之。是故成无上至真．等正觉。
　　尔时。说此法时。阿若拘邻诸尘垢尽。得法眼净。
　　是时。世尊告拘邻曰。汝今以逮法．得法。
　　拘邻报曰。如是。世尊。以得法．逮法。
　　是时。地神闻此语已。作是唱。今如来在波罗奈国转法轮。诸天．世人．魔．若魔天．人及非人所不能转者。今日如来转此法轮。阿若拘邻已得甘露之法。
　　是时。四天王从地神闻唱令声。复传告曰。阿若拘邻以得甘露之法。
　　是时。三十三天复从四天王闻。艳天从三十三天闻。乃至兜术天展转闻声。乃至梵天亦复闻声。如来在波罗奈转法轮。诸天．世人．魔．若魔天．人及非人所不转者。今日如来转此法轮。尔时。便名为阿若拘邻。
　　尔时。世尊告五比丘。汝等二人住受教诲。三人乞食。三人所得食者。六人当共食之。三人住受教诲。二人往乞食。二人所得食者。六人当取食之。尔时教诲。此时成无生涅槃法。亦成无生．无病．无老．无死。是时。五比丘尽成阿罗汉。是时。三千大千刹土有五阿罗汉。佛为第六。
　　尔时。世尊告五比丘。汝等尽共人间乞食。慎莫独行。然复众生之类。诸根纯熟。应得度者。我今当往优留毗村聚。在彼说法。
　　尔时。世尊便往至优留毗村聚所。尔时。连若河侧有迦叶在彼止住。知天文．地理。靡不贯博。算数树叶皆悉了知。将五百弟子。日日教化。去迦叶不远有石室。于石室中。有毒龙在彼止住。
　　尔时。世尊至迦叶所。到已。语迦叶言。吾欲寄在石室中一宿。若见听者。当往止住。
　　迦叶报曰。我不爱惜。但彼有毒龙。恐相伤害耳。
　　世尊告曰。迦叶。无苦。龙不害吾。但见听许。止住一宿。
　　迦叶报曰。若欲住者。随意往住。
　　尔时。世尊即往石室。敷座而宿。结跏趺坐。正身正意。系念在前。是时。毒龙见世尊坐。便吐火毒。尔时。世尊入慈三昧。从慈三昧起。入焰光三昧。尔时。龙火．佛光一时俱作。
　　尔时。迦叶夜起。瞻视星宿。见石室中。有大火光。见已。便告弟子曰。此瞿昙沙门容貌端政。今为龙所害。甚可怜慜。我先亦有此言。彼有恶龙。不可止宿。
　　是时。迦叶告五百弟子。汝持水瓶。及舆高梯。往救彼火。使彼沙门得济此难。
　　尔时。迦叶将五百弟子。往诣石室。而救此火。或持水洒者。或施梯者。而不能使火时灭。皆是如来威神所致。尔时。世尊入慈三昧。渐使彼龙无复嗔恚。时。彼恶龙心怀恐怖。东西驰走。欲得出石室。然不能得出石室。是时。彼恶龙来向如来。入世尊钵中住。
　　是时。世尊以右手摩恶龙身。便说此偈。
　　龙出甚为难　　龙与龙共集
　　龙勿起害心　　龙出甚为难
　　过去恒沙数　　诸佛般涅槃
　　汝竟不遭遇　　皆由嗔恚火
　　善心向如来　　速舍此恚毒
　　已除嗔恚毒　　便得生天上


　　　　增壹阿含经卷第十四



　　　　增壹阿含经卷第十五

　　　　东晋罽宾三藏瞿昙僧伽提婆译

　　高幢品第二十四之二

　　尔时。彼恶龙吐舌。舐如来手。熟视如来面。
　　是时。世尊明日清旦。手擎此恶龙。往诣迦叶。语迦叶曰。此是恶龙。极为凶暴。今以降之。
　　尔时。迦叶见恶龙已。便怀恐怖。白世尊曰。止。止。沙门。勿复来前。龙备相害。
　　世尊告曰。迦叶。勿惧。我今已降之。终不相害。所以然者。此龙已受教化。
　　是时。迦叶及五百弟子叹未曾有。甚奇。甚特。此瞿昙沙门极大威神。能降此恶龙。使不作恶。虽尔。故不如我得道真。
　　尔时。迦叶白世尊曰。大沙门。当受我九十日请。所须衣被．饭食．床卧具．病瘦医药。尽当供给。尔时。世尊默然受迦叶请。
　　时。世尊以此神龙著大海中。而彼恶龙随寿长短。命终之后。生四天王天上。是时。如来还止石室。
　　迦叶供办种种饭食已。往白世尊。饭食已办。可往就食。
　　世尊告曰。迦叶在前。吾正尔当往。
　　迦叶去后。便往至阎浮提界上。阎浮树下取阎浮果。还。先至迦叶石室中坐。是时。迦叶见世尊在石室中。白世尊曰。沙门。为从何道。来至石室。
　　佛告迦叶。汝去之后。吾至阎浮提界上。取阎浮果。还来至此坐。迦叶当知。此果甚为香美。可取食之。
　　迦叶对曰。我不须是。沙门自取食之。是时。迦叶复作是念。此沙门极有神足。有大威力。乃能至阎浮界上。取此美果。虽尔。故不如我道真。
　　是时。世尊食已。还在彼止宿。
　　迦叶清朝至世尊所。到已。白世尊曰。食时以至。可往就食。
　　佛告迦叶。汝并在前。吾后当往。
　　迦叶去后。便至阎浮界上。取阿摩勒果。还。先至迦叶石室中坐。迦叶白世尊曰。沙门。为从何道。来至此间。
　　世尊告曰。汝去之后。至阎浮界上。取此果来。极为香美。若须者便取食之。
　　迦叶对曰。吾不须是。沙门自取食之。是时。迦叶复作是念。此沙门极有神力。有大威神。吾去之后。取此果来。虽尔。故不如我。我已得道。
　　是时。世尊食已。还彼止宿。
　　明日。迦叶至世尊所。而作是说。食时已至。可往就食。
　　佛告迦叶。汝并在前。吾后当往。
　　迦叶去后。世尊至北郁单曰。取自然粳米来。还至迦叶石室。迦叶问佛。沙门。为从何道。来至此坐。
　　世尊告曰。迦叶当知。汝去之后。吾至郁单曰。取自然粳米。极为香好。迦叶。须者便取食之。
　　迦叶对曰。吾不须是。沙门自取食之。迦叶复作是念。此沙门极有神足。有大神力。虽尔。故不如我得道真。是时。世尊食已。还彼止宿。
　　明日。迦叶至世尊所。而作是说。食时已至。可往就食。
　　佛告迦叶。汝并在前。吾后当往。
　　迦叶去后。世尊至瞿耶尼。取呵梨勒果。先至迦叶石室中坐。迦叶问佛。沙门。为从何道。来至此坐。
　　佛告迦叶。汝去之后。吾至瞿耶尼。取此果来。极为香美。迦叶。须者可取食之。
　　迦叶对曰。不须是。沙门自取食之。迦叶复作是念。此沙门极有神力。有大威神。虽尔。故不如我得道真。是时。世尊食已。还彼止宿。
　　明日。迦叶至世尊所而白。时至。可往就食。
　　佛告迦叶。汝并在前。吾后当往。
　　迦叶去后。世尊至弗于逮。取毗醯勒果。先至迦叶石室中坐。迦叶问佛。沙门。为从何道。来至此坐。
　　佛告迦叶。汝去之后。吾至弗于逮。取此果来。极为香好。迦叶。须者可取食之。
　　迦叶对曰。吾不须是。沙门自取食之。迦叶复作是念。此沙门极有神力。有大神足。虽尔。故不如我得道真。是时。世尊食已。还彼止宿。
　　是时。迦叶时欲大祠。五百弟子执斧破薪。手擎斧而斧不下。是时。迦叶复作是念。此必沙门所为。是时。迦叶问世尊曰。今欲破薪。斧何故不下也。
　　世尊告曰。欲得斧下耶。
　　曰。欲使下。斧寻时下。
　　是时。彼斧既下。复不得举。迦叶复白佛言。斧何故不举。
　　世尊告曰。欲使斧举耶。
　　曰。欲使举。斧寻得举。
　　尔时。迦叶弟子意欲然火。火不得然。是时。迦叶复作是念。此必沙门瞿昙所为。迦叶白佛。火何故不然。
　　佛告迦叶。欲使火然耶。
　　曰。欲使然。火寻时然。
　　尔时。意欲灭火。火复不灭。迦叶白佛。火何故不灭。
　　佛告迦叶。欲使火灭耶。
　　曰。欲使灭。火寻时灭。迦叶便作是念。此沙门瞿昙。面目端政。世之希有。吾明日欲大祠。国王人民尽当来集。设当见此沙门者。吾不复得供养。此沙门明日不来者。便为大幸。
　　是时。世尊知迦叶心中所念。明日清旦。至郁单曰。取自然粳米。瞿耶尼取乳汁。往至阿耨达泉而食。竟日在彼住。向暮还至石室止宿。
　　迦叶明日至世尊所。问曰。沙门。昨日何故不来。
　　佛告迦叶。汝昨日作是念。此瞿昙极为端政。世之希有。吾明日大祠。若国王人民见者。便断吾供养。设不来者。便是大幸。我寻知汝心之所念。乃至郁单曰。取自然粳米。瞿耶尼取乳汁。往阿耨达泉上食。竟日在彼。向暮还至石室中止宿。
　　是时。迦叶复作是念。此大沙门。极有神足。实有威神。虽尔。故不如我得道真。
