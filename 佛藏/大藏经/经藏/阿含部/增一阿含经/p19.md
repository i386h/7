<!-- { "loadSidebar": true } -->
　　世尊复重告曰。云何。难陀。汝岂不以信牢固出家学道乎。
　　难陀对曰。如是。世尊。
　　世尊告曰。汝今族姓子不应律行。以信牢固出家学道。何由复著极妙之衣。摩治形服。欲入舍卫城乞食。与彼白衣有何差别。
　　尔时。世尊便说此偈。
　　何日见难陀　　能治阿练行
　　心乐沙门法　　头陀度无极

　　汝今。难陀。更莫造此如是之行。
　　尔时。尊者难陀及四部众闻佛所说。欢喜奉行。

　　（七）

　　闻如是。
　　一时。佛在舍卫国祇树给孤独园。
　　尔时。尊者难陀不堪行梵行。欲脱法衣。习白衣行。
　　尔时。众多比丘往至世尊所。头面礼足。在一面坐。尔时。众多比丘白世尊曰。难陀比丘不堪行梵行。欲脱法服。习居家行。
　　尔时。世尊告一比丘。汝往至难陀所。云。如来唤卿。
　　对曰。如是。世尊。
　　时。彼比丘受世尊教。即从坐起。礼世尊足。便退而去。至彼难陀比丘所云。世尊唤难陀。
　　对曰。如是。
　　尔时难陀比丘寻随此比丘至世尊所。头面礼足。在一面坐。
　　是时。世尊告难陀曰。云何。难陀。不乐修梵行。欲脱法衣。修白衣行乎。
　　难陀对曰。如是。世尊。
　　世尊告曰。何以故。难陀。
　　难陀对曰。欲心炽然。不能自禁。
　　世尊告曰。云何。难陀。汝非族姓子出家学道乎。
　　难陀对曰。如是。世尊。我是族姓子。以信牢固出家学道。
　　世尊告曰。汝族姓子。此非其宜。以舍家学道修清净行。云何舍于正法欲习秽污。难陀当知。有二法无厌足。若有人习此法者终无厌足。云何为二法。所谓淫欲及饮酒。是谓二法无厌足。若有人习此二法。终无厌足。缘此行果。亦不能得无为之处。是故。难陀。当念舍此二法。后必成无漏之报。汝今。难陀。善修梵行。趣道之果。靡不由之。
　　尔时。世尊便说此偈。
　　盖屋不密　　天雨则漏　　人不惟行
　　漏淫怒痴　　盖屋善密　　天雨不漏
　　人能惟行　　无淫怒痴

　　尔时。世尊复作是念。此族姓子欲意极多。我今宜可以火灭火。是时。世尊即以神力手执难陀。犹如力人屈伸臂顷。将难陀至香山上。尔时。山上有一岩穴。复有一瞎猕猴在彼住止。是时。世尊右手执难陀而告之曰。汝难陀。颇见此瞎猕猴不。
　　对曰。如是。世尊。
　　世尊告曰。何者为妙。为孙陀利释种妙耶。为此瞎猕猴妙乎。
　　难陀对曰。犹如有人伤极恶犬鼻。复加毒涂。彼犬倍恶。此亦如是。孙陀利释女。今以此瞎猕猴相比。不可为喻。犹如大火[卄/積]焚烧山野。加益以干薪。火转炽然。此亦如是。我念彼释女。不去心怀。
　　尔时。世尊如屈伸臂顷。从彼山不现。便至三十三天。尔时。三十三天上诸天普集善法讲堂。去善法讲堂不远。复有宫殿。五百玉女自相娱乐。纯有女人。无有男子。尔时。难陀遥见五百天女。作倡伎乐。自相娱乐。见已。问世尊曰。此是何等。五百天女作倡伎乐。自相娱乐。
　　世尊告曰。汝难陀自往问之。
　　是时。尊者难陀便往至五百天女所。见彼宫舍。敷好坐具若干百种。纯是女人。无有男子。是时。尊者难陀问彼天女曰。汝等是何天女。各相娱乐。快乐如是。
　　天女报曰。我等有五百人。悉皆清净。无有夫主。我等闻有世尊弟子。名曰难陀。是佛姨母儿。彼于如来所。清净修梵行。命终之后当生此间。与我等作夫主。共相娱乐。
　　是时。尊者难陀甚怀喜悦。不能自胜。便作是念。我今是世尊弟子。且又复是姨母儿。此诸天女皆当为我作妇。是时。难陀便退而去。至世尊所。
　　世尊告曰。云何。难陀。彼玉女何所言说。
　　难陀报曰。彼玉女各作是说。我等各无夫主。闻有世尊弟子善修梵行。命终之后。当来生此。
　　世尊告曰。难陀。汝意云何。难陀。汝意云何。
　　难陀报曰。尔时。即自生念。我是世尊弟子。又且复是佛姨母儿。此诸天女尽当与我作妻。
　　世尊告曰。快哉。难陀。善修梵行。我当与汝作证。使此五百女人皆为给使。
　　世尊复告。云何。难陀。孙陀利释女妙耶。为是五百天女妙乎。
　　难陀报曰。犹如山顶瞎猕猴在孙陀利前。无有光泽。亦无有色。此亦如是。孙陀利在他天女前。亦复如是。无有光泽。
　　世尊告曰。汝善修梵行。我当证汝得此五百天人。
　　尔时。世尊便作是念。我今当以火灭难陀火。犹如力人屈伸臂顷。世尊右手执难陀臂将至地狱中。尔时。地狱众生受若干苦恼。尔时。彼地狱中有一大镬。空无有人。见已。便生恐惧。衣毛皆竖。前白世尊曰。此诸众生皆受苦痛。唯有此釜而独空无人。
　　世尊告曰。此者名为阿毗地狱。
　　尔时。难陀倍复恐怖。衣毛皆竖。白世尊曰。此是阿毗地狱。而独自空。亦无罪人。
　　世尊告曰。汝难陀自往问之。
　　是时。尊者难陀便自问曰。云何。狱卒。此是何狱。此是何狱空无有人。
　　狱卒报曰。比丘当知。释迦文佛弟子名曰难陀。彼于如来所。净修梵行。身坏命终。生善处天上。于彼寿千岁。快自娱乐。复于彼终。生此阿毗地狱中。此空镬者即是其室。
　　时。尊者难陀闻此语已。便怀怖懅。衣毛皆竖。即生此念。此之空釜。正为我耳。来至世尊所。头面礼足。白世尊曰。愿受忏悔。我自罪缘。不修梵行。触娆如来。
　　尔时。尊者难陀便说此偈。
　　人生不足贵　　天寿尽亦丧
　　地狱痛酸苦　　唯有涅槃乐

　　尔时。世尊告难陀曰。善哉。善哉。如汝所言。涅槃者最是快乐。难陀。听汝忏悔。汝愚．汝痴。自知有咎。于如来所。今受汝悔过。后更莫犯。
　　尔时。世尊屈伸臂顷。手执难陀。从地狱不现。便至舍卫城祇树给孤独园。
　　尔时。世尊告难陀曰。汝今。难陀。当修二法。云何为二法。所谓止与观也。复当更修二法。云何为二法。生死不可乐。知涅槃为乐。是谓二法。复当更修二法。云何为二法。所谓智与辩也。尔时。世尊以此种种法向难陀说。
　　是时。尊者难陀从世尊受教已。从坐起。礼世尊足。便退而去。至安陀园。到已。在一树下结加趺坐。正身正意。系念在前。思惟如来如此言教。是时。尊者在闲静处。恒思惟如来教。不去须臾。所以族姓子。以信牢固出家学道。修无上梵行。生死已尽。梵行已立。所作已办。更不复受有。如实知之。是时。尊者难陀便成阿罗汉。已成阿罗汉。即从坐起。整衣服至世尊所。头面礼足。在一面坐。
　　是时。尊者难陀白世尊曰。世尊前许证弟子五百天女者。今尽舍之。
　　世尊告曰。汝今生死已尽。梵行已立。吾即舍之。
　　尔时。便说偈曰。
　　我今见难陀　　修行沙门法
　　诸恶皆以息　　头陀无有失

　　尔时。世尊告诸比丘言。得阿罗汉者。今难陀比丘是。无淫．怒．痴。亦是难陀比丘。
　　尔时。诸比丘闻佛所说。欢喜奉行。

　　（八）

　　闻如是。
　　一时。佛在释翅瘦迦毗罗越尼拘留园中。与大比丘五百人俱。
　　尔时。大爱道瞿昙弥便往至世尊所。头面礼足。白世尊曰。愿世尊长化愚冥。恒护生命。
　　世尊告曰。瞿昙弥。不应向如来作是言。如来延寿无穷。恒护其命。
　　是时。大爱道瞿昙弥即说此偈。
　　云何礼最胜　　世间无与等
　　能断一切疑　　由是说此语

　　尔时。世尊复以偈报瞿昙弥曰。
　　精进意难缺　　恒有勇猛心
　　平等视声闻　　此则礼如来

　　是时。大爱道白世尊曰。自今以后当礼世尊。如来今敕礼一切众生。意无增减。天上．人中及阿须伦。如来为最上。
　　是时。世尊可大爱道所说。即从坐起。头面礼足。便退而去。
　　尔时。世尊告诸比丘。我声闻中第一弟子广识多知。所谓大爱道是。
　　是时。诸比丘闻佛所说。欢喜奉行。

　　（九）

　　闻如是。
　　一时。佛在舍卫国祇树给孤独园。
　　尔时。世尊告诸比丘。有此二人。于如来众而兴诽谤。云何为二人。谓非法言是法。谓法是非法。是谓二人。诽谤如来。复有二人不诽谤如来。云何为二。所谓非法即是非法。真法即是真法。是谓二人不诽谤如来。是故。诸比丘。非法当言非法。真法当言真法。如是。诸比丘。当作是学。
　　尔时。诸比丘闻佛所说。欢喜奉行。

　　（一○）

　　闻如是。
　　一时。佛在舍卫国祇树给孤独园。
　　尔时。世尊告诸比丘。有此二人获福无量。云何为二。所谓应称誉者便叹誉之。不应称者亦不称叹之。是谓二人获福无量。复有二人受罪无量。何等为二。所谓可称叹反更诽谤。不应称叹者而更称叹。诸比丘。莫作是学。
　　尔时。诸比丘闻佛所说。欢喜奉行。

　　　　增壹阿含经卷第九



　　　　增壹阿含经卷第十

　　　　东晋罽宾三藏瞿昙僧伽提婆译

　　劝请品第十九


　　（一）

　　闻如是。
　　一时。佛在摩竭国道场树下。
　　尔时。世尊得道未久。便生是念。我今甚深之法难晓难了。难可觉知。不可思惟。休息微妙。智者所觉知。能分别义理。习之不厌。即得欢喜。设吾与人说妙法者。人不信受。亦不奉行者。唐有其劳。则有所损。我今宜可默然。何须说法。
　　尔时。梵天在梵天上。遥知如来所念。犹如士夫屈伸臂顷。从梵天上没不现。来至世尊所。头面礼足。在一面住。尔时。梵天白世尊曰。此阎浮提必当坏败。三界丧目。如来．至真．等正觉出现于世。应演法宝。然今复不畅演法味。唯愿如来普为众生广说深法。又此众生根原易度。若不闻者。永失法眼。此应为法之遗子。犹如优钵莲华．拘牟头华．分陀利华。虽出于地。未出水上。亦未开敷。是时。彼华渐渐欲生。故未出水。或时此华以出水上。或时此华不为水所著。此众生类亦复如是。为生．老．病．死所见逼促。诸根应熟。然不闻法而便丧者。不亦苦哉。今正是时。唯愿世尊当为说法。
　　尔时。世尊知梵天心中所念。又慈愍一切众生故。说此偈曰。
　　梵天今来劝　　如来开法门
　　闻者得笃信　　分别深法要
　　犹在高山顶　　普观众生类
　　我今有此法　　升堂现法眼

　　尔时。梵天便作是念。如来必为众生说深妙法。欢喜踊跃。不能自胜。头面礼足已。即还天上。
　　尔时。梵天闻佛所说。欢喜奉行。

　　（二）

　　闻如是。
　　一时。佛在波罗奈国仙人鹿苑中。
