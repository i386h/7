<!-- { "loadSidebar": true } -->
　　尔时尊者阿那律从佛游行。至彼摩竭提国鬼子母宫。时阿那律中夜早起。正身端坐诵法句偈及波罗延大德之偈。又复高声诵习其义及修多罗等。时鬼子母所爱小子。字宾伽罗。啼泣堕泪。时鬼子母慰抚子言。道人诵经汝莫啼泣。即说偈言。
　　汝宾伽罗止尔声　　听道人诵法句偈
　　听是偈已除破戒　　获得清净能守禁
　　汝宾伽罗止尔声　　听道人诵法句偈
　　听是偈已得不杀　　汝宾伽罗止尔声
　　听道人诵法句偈　　听是偈已得实语
　　汝宾伽罗止尔声　　听道人诵法句偈
　　听是偈已离鬼胎　　是故汝应止啼声

　　（三二一）

　　如是我闻。一时佛在摩竭提国富那婆修夜叉母宫。佛于其夜在彼宫宿。其子夜叉婆修。及女优怛罗。夜中啼泣。其母尔时慰抚男女欲令不啼。即说偈言。
　　富那婆修　　及优怛罗　　汝等今者
　　宜止啼声　　佛之世雄　　所说法要
　　使我得闻　　非父非母　　能脱苦恼
　　唯有世尊　　善巧说法　　能令闻者
　　永离诸苦　　一切众生　　随于欲流
　　没生死海　　我欲听法　　断斯欲流
　　富那婆修　　及优怛罗　　是故汝等
　　宜应默然

　　时富那婆修。即说偈言。
　　我今随母教　　更不生音声
　　小妹优怛罗　　尔今亦默然
　　愿听彼沙门　　说于微妙法
　　佛于摩竭提　　人中最为上
　　广为诸众生　　演说断苦法
　　说苦能生苦　　说苦出要道
　　说贤圣八道　　安隐趣涅槃
　　善哉闻沙门　　所说法之要

　　母以偈答。
　　汝是知见者　　所说称我心
　　汝善赞叹彼　　世间之导师
　　以汝等默故　　令我见四谛
　　优怛罗后时　　亦当见四谛

　　（三二二）

　　如是我闻。一时佛游摩竭提国。至摩尼行夜叉宫。时摩尼行夜叉共诸夜叉。不在己宫集于余处。有一女人。持好香华并赍美酒。来至于此夜叉宫中。尔时世尊处彼宫坐诸根寂定。时此女人见于如来在宫中坐。颜色悦豫志意湛然。诸根寂定得上调心。譬如金楼。见斯事已。即生此念。我于今者便为现见摩尼行夜叉。时此女人前礼佛足而说偈言。
　　汝实应供养　　请与我所愿
　　使汝得贤善　　此摩竭提人
　　咸从汝求愿　　汝常称其心
　　能与福庆祐　　汝今称我愿
　　令我现在乐　　来世得生天

　　尔时世尊以偈答曰。
　　汝慎莫放逸　　而生于憍慢
　　常当乐信戒　　汝当自化度
　　请求摩尼行　　彼将何所为
　　未若汝自修　　生天之业缘

　　时彼女人闻斯偈已。复作是念。彼必不是摩尼夜叉。乃是瞿昙沙门。即此女人寻以香花酒瓶屏于一处。顶礼佛足合掌向佛。而说偈言。
　　云何能获得　　现乐后生天
　　趣向于何事　　能得受快乐
　　当作何业行　　我今问瞿昙
　　云何今得乐　　命终得生天
　　施与调诸根　　能生于快乐
　　正见贤善俱　　亲近于沙门
　　正命自活者　　何用生于彼
　　三十三天中　　彼即苦罗网
　　汝除于欲爱　　至心听我说
　　我今当为汝　　说无尘垢法
　　汝诸夜叉众　　善哉听甘露

　　尔时世尊。即为说法示教利喜。如诸佛法。说施论戒论生天之论。欲为不净出世为要。佛知其心志意调顺。为说四谛苦集灭道。女人意聪闻法信悟。如新净[疊*毛]易受染色。即于座上见四圣谛法。知法逮得于法。尽法崖底断于疑网。渡疑彼岸不随于他。即起礼佛合掌而言。世尊。我已得出。我已得出。我尽形寿归依三宝成就不杀。时此女人闻法欢喜。顶礼而去。

　　（三二三）

　　如是我闻。一时佛游摩竭提国。至箭毛夜叉宫于夜止宿。时箭毛夜叉与诸夜叉余处聚会。不在宫中。时箭毛同伴其名为炙。此炙夜叉见佛在于箭毛舍中。诣箭毛夜叉所。而语之言。汝得大利。如来至真等正觉。今在汝宫于中止宿。箭毛夜叉言。彼云何在我宫宿。时夜叉复语之言。彼虽人类实是如来至真等正觉。箭毛复言。我今还宫足自别知。为是如来至真等正觉为非是耶。箭毛夜叉聚会既讫。寻还己宫。以身欲触佛佛身转远。即问佛言。沙门。今者为惊惧耶。佛言。我不畏。汝触极恶。箭毛复言。沙门。我今问难。汝若解释甚善无量。若不答我当破汝心。令热沸血从面而出。又拔汝膊掷置婆耆河岸。佛言。我不见世间若天魔梵沙门婆罗门。有能令我心意颠倒。破我之心面出沸血。能拔我膊掷置于彼婆耆岸者。尔时箭毛。即说偈言。
　　贪欲嗔恚　　以何为本　　乐及不乐
　　怖畏毛竖　　为是何耶　　彼意觉者
　　住在何处　　婴孩小儿　　云何生便
　　知捉于乳

　　尔时世尊以偈答曰。
　　爱从以我生　　如尼拘陀树
　　欲爱随所著　　亦如摩楼多
　　缠缚尼拘树　　夜叉应当知
　　若知其根本　　必能舍弃离
　　知彼根本者　　能度生死海
　　度于有驶流　　更不受后有

　　时箭毛夜叉闻佛所说。心开意解欢喜踊跃。即受三归。

　　（三二四）

　　如是我闻。一时佛在舍卫国祇树给孤独园。尔时优婆夷有一男儿。受持八戒于戒有缺。以犯戒故鬼著而狂。时优婆夷。即说偈言。
　　十四十五日　　及以月八日
　　如来神足月　　清净持八戒
　　修行不缺减　　鬼神不扰乱
　　我从罗汉所　　得闻如是事

　　时有夜叉。而说偈言。
　　十四十五日　　及以月八日
　　神足月斋日　　持戒不毁缺
　　具受八支斋　　鬼神不扰乱
　　汝于罗汉所　　所闻皆称实
　　我今必当放　　夜叉作是语
　　毁戒鬼扰弄　　若有所毁缺
　　现在鬼神恼　　将来获恶果
　　受戒如执刀　　急缓俱能伤
　　智者须菩提　　得中则无害
　　不持法沙门　　后受地狱苦
　　如彼拙用刀　　必伤于其手
　　善捉者不伤　　能护沙门法
　　后必得涅槃　　夜叉捉儿竟
　　捉已寻复放　　时彼优婆夷
　　寻语其子言　　汝今当听我
　　夜叉之所说　　诸有迟缓业
　　梵行不清净　　邪命并谄曲
　　彼不成大果　　譬如拙用刀
　　必自伤害手　　善持沙门法
　　后必近涅槃　　如似善捉刀
　　不自伤其手

　　尔时优婆夷为子种种说是法已。其子寻即生于厌恶。既厌恶已便求出家。剃除须发即著法服。年少出家不能深乐出家之法。以不乐故便还归家。时优婆夷遥见子来举手大唤。而说偈言。
　　舍既被烧　　烟炎炽盛　　善出诸物
　　何以复来　　而欲入火　　舍既焚烧
　　烟炎炽盛　　何缘复来　　欲被烧害

　　尔时其子。复说偈言。
　　一切世人死　　必应悲号哭
　　现在若不见　　亦复应啼泣
　　母今以何故　　如彼饿鬼哭

　　其母复说偈言。
　　汝以先舍欲　　出家为沙门
　　汝今欲还家　　恐为魔所缚
　　我今以是故　　是以哭于汝
　　时优婆夷　　如是种种　　呵责其子
　　使生厌恶

　　尔时其子即向阿练若处。精勤修道昼夜不废。获阿罗汉。

　　（三二五）

　　如是我闻。一时佛游摩竭提国。往至于彼旷野夜叉所住之宫于夜止宿。时彼夜叉与诸夜叉。余处聚会不在己宫。时有夜叉名曰驴驹。见于如来在旷野宫宿。即往于彼旷野鬼所。而语之言。汝获大利。如来至真等正觉在汝宫宿。旷野答言。彼人云何在我宫宿。时驴驹夜叉复语之言。虽是人类。实是如来至真等正觉。旷野复言。汝审真实是如来至真等正觉。为非是耶。尔时旷野聚会已讫还于己宫。既见佛已。而作是言。出去沙门。如来尔时以彼住处故随语出。复语佛言。沙门还入。佛断我慢复随语入。第二第三。语佛出入。佛悉随之。第四亦言。沙门出去。佛言。汝已三请。我于今者不为汝出。旷野即言。我欲问难。汝若解释当听汝坐。若不答我。当令汝心意倒错。又破汝心使热沸血从面而出。挽汝之膊掷置婆耆河岸。佛言。不见世间若天若魔若梵沙门婆罗门有能以我如汝语者。汝欲问者随汝所问。时旷野鬼。即说偈言。
　　一切财宝中　　何者最为胜
　　修行何善行　　能招于乐报
　　于诸美味中　　何者最为胜
　　于诸寿命中　　何者寿命胜

　　尔时世尊以偈答曰。
　　于诸人中财　　信财第一胜
　　修行于法者　　能得于快乐
　　实语最美味　　智慧寿命胜

　　时旷野夜叉复说偈言。
　　谁渡于驶流　　谁渡于大海
　　谁能舍离苦　　谁得于清净

　　尔时世尊以偈答曰。
　　信能渡驶流　　不放逸渡海
　　精进能离苦　　智慧能清净

　　旷野夜叉复说偈言。
　　云何能得信　　云何能得财
　　云何得名称　　云何得善友

　　尔时世尊复以偈言。
　　阿罗汉得信　　行法得涅槃
　　顺行所应作　　精勤能聚财
　　实语名远闻　　广施得亲友
　　汝可广请问　　沙门婆罗门
　　谁边得实语　　离我谁有法
　　九十六种道　　汝观察谛问
　　谁法有不害　　能具调顺者

　　尔时旷野复说偈言。
　　何须更问彼　　沙门婆罗门
　　大精进显示　　善分别说法
　　我今念汝恩　　由汝示我故
　　令我今得见　　无上大商主
　　我从于今日　　随所行来处
　　城邑及聚落　　常当归命佛
　　显示于正法

　　时旷野夜叉闻佛所说。欢喜踊跃归依三宝。并受禁戒为佛弟子。

　　（三二六）

　　如是我闻。一时佛在王舍城迦兰陀竹林。尔时王园精舍有比丘尼。名曰毗[口*梨](毗[口*梨]秦言雄也)。时彼国人一切共为俱蜜头星会。七日七夜欢娱聚集。无有延请比丘尼者。时有夜叉。于彼毗[口*梨]比丘尼所生信敬心。知诸国人都无请者。于里巷中。说斯偈言。
　　王舍城诸人　　一切咸醉眠
　　毗[口*梨]比丘尼　　寂然入善定
　　行者实是雄　　成就于雄法
　　而此比丘尼　　善能修诸根
　　永离于尘垢　　寂灭到涅槃
　　如斯大德人　　宜勤加供养
　　汝等今云何　　都无请命者

　　时彼城中诸优婆塞。闻是偈已。各持衣服及诸肴膳而来。施与彼比丘尼。于时夜叉见诸人等各各供养。复说偈言。
　　毗[口*梨]比丘尼　　断除一切结
　　优婆塞有智　　能施于彼食
　　以施彼食故　　得大福增长
　　毗[口*梨]比丘尼　　断一切结使
　　优婆塞有智　　能施毗[口*梨]衣
　　以施彼衣故　　得大福增长

　　（三二七）

