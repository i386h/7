<!-- { "loadSidebar": true } -->
　　如是我闻。一时佛在舍卫国祇树给孤独园。尔时有一婆罗门。往诣佛所。问讯佛已在一面坐。白佛言。世尊。世人称汝为佛陀佛迭。如是之名从何而生。婆罗门说偈问言。
　　佛陀是胜名　　名生津济义
　　为父母制名　　故名汝为佛

　　尔时世尊。以偈答曰。
　　今我哀愍汝　　当为分别说
　　所以有是称　　汝今善谛听
　　佛知过去世　　未来世亦然
　　现在普悉知　　诸行坏灭相
　　明达了诸法　　应修者悉修
　　应断尽断除　　以是故名佛
　　总相及别相　　分别解了知
　　一切悉知见　　是故名为佛
　　婆罗门当知　　无量劫观察
　　诸行之苦恼　　受生必终没
　　远尘离垢习　　拔毒箭烦恼
　　得尽生死际　　以是故名佛

　　婆罗门闻佛所说。欢喜奉行。

　　（二六七）

　　如是我闻。一时佛在憍萨罗国游行至沙林聚落。尔时世尊舍于道次在一树下。正身端坐系念在前。时有一婆罗门姓曰烟氏。在佛后来。见佛迹中千辐轮相怪未曾有。即自思惟。我未见人有如是迹。我当推寻是何人迹。作是念已。即寻其迹往至佛所瞻仰尊颜。容色悦豫睹者信敬。诸相寂定心意亦定。得最上调心寂灭之寂。身真金色犹如金楼。即白佛言。世尊。汝当得天也。佛言。婆罗门。我不得天也。婆罗门言。当得阿修罗。为得龙揵闼婆夜叉紧那罗摩睺罗伽也。佛言。我皆不得。婆罗门言。汝得人也。佛言。我不得人也。婆罗门言。我问汝为得天及龙阿修罗揵闼婆夜叉紧那罗摩睺罗伽及人。汝皆言不得。为何所得也。尔时世尊。即说偈言。
　　我非天龙阿修罗　　紧那摩睺乾闼婆
　　亦非夜叉及以人　　我漏已尽断烦恼
　　我虽调驯如龙象　　终不为他所制御
　　不为他制断疑故　　断爱解脱离诸趣
　　一切尽知断后生　　如芬陀利善开敷
　　处于水中得增长　　终不为水之所著
　　清净香洁人所乐　　八法不污如莲华
　　我亦如是生世间　　同于世法不染著
　　无量劫来常观察　　诸行所缘受苦恼
　　诸受生者皆终没　　远尘离垢断众习
　　拔出毒箭断烦恼　　皆得尽于生死际

　　以是之故号之为佛。烟姓婆罗门闻佛所说。欢喜而去。
　　　慢．优竭提　生听．极老　比丘．种作　及梵天　佛陀．轮相为第十

　　（二六八）

　　如是我闻。一时佛在王舍城迦兰陀竹林。尔时世尊著衣持钵入城乞食。到火姓达赖殊婆罗门家。尔时火姓达赖殊于中门前祀祠于火。佛来至门。达赖殊遥见佛来而语之言。住住旃陀罗。莫来至此。佛告之言。汝识旃陀罗知旃陀罗法不。婆罗门答言。不识不知旃陀罗旃陀罗法。汝识旃陀罗知旃陀罗法耶。佛告之言。我识旃陀罗知旃陀罗法。时婆罗门于坐处起为佛敷座。而白佛言。汝为我说旃陀罗法。尔时世尊即坐其座。而说偈言。
　　恶性喜嗔久嫌恨　　为人刚恶怀憍慢
　　行于倒见及幻惑　　当知此是旃陀罗
　　含忿嫉妒好恶欲　　难可调化无惭愧
　　行如是者旃陀罗　　伤害胎生及卵生
　　心无慈愍害生类　　伤残毁害于四生
　　当知是此旃陀罗　　若人赍物涉道路
　　聚落空处有财宝　　悉能劫夺并害命
　　行如是者旃陀罗　　造行众恶无悔恨
　　是则名为旃陀罗　　舍自己妻及淫女
　　邪奸他妇无所避　　如是亦名旃陀罗
　　于己种姓及亲友　　如是之处造邪恶
　　不择好恶而奸淫　　是亦名为旃陀罗
　　以理问义为倒说　　如是亦名旃陀罗
　　自叹己德毁呰他　　贪著我慢下贱行
　　如是亦名旃陀罗　　横加诽谤极愚痴
　　为小利故生诽谤　　如是亦名旃陀罗
　　自己有过推与他　　专行欺诳谤毁人
　　如是亦名旃陀罗　　多有财宝饶亲族
　　自食好美与他恶　　如是亦名旃陀罗
　　己到他家得美食　　他若来时与粗恶
　　如是亦名旃陀罗　　父母衰老离盛壮
　　而不孝顺加供养　　如是亦名旃陀罗
　　父母兄弟及姊妹　　骂詈恶口无逊弟
　　如是亦名旃陀罗　　沙门及与婆罗门
　　中时垂至不施与　　更加骂詈而嗔恚
　　如是亦名旃陀罗　　沙门及与婆罗门
　　贫穷乞丐请向家　　不与饮食亦不施
　　如是亦名旃陀罗　　毁骂于佛及声闻
　　出家在家加毁骂　　如是亦名旃陀罗
　　竟非罗汉诈称是　　于天人中为残贼
　　生于大家婆罗门　　韦陀典籍悉通利
　　数数造作诸恶业　　种姓不能遮谤毁
　　亦不能遮地狱报　　现前为人所骂辱
　　未来之世堕恶趣　　生旃陀罗须陀延
　　得好名称必不闻　　又得盛乐生梵处
　　种姓不能遮梵处　　现在称叹终生天
　　我今为汝显示说　　如是之事应当知
　　种姓不是婆罗门　　种姓不是旃陀罗
　　净业得作婆罗门　　恶行得为旃陀罗

　　婆罗门闻是偈赞言。如是如是大精进。实如所说大牟尼。不以种姓是婆罗门。不以种姓旃陀罗。善能修行是婆罗门。作恶行者旃陀罗。婆罗门闻是偈已欢喜信解。盛满钵饮食持以奉佛。佛不为受。何以故。以是说法食故。婆罗门白佛言。此食当以施谁。佛言。我不见沙门婆罗门若天若魔若梵能消此食者。无有是处。当以此食著净无虫水中。婆罗门即以此食著无虫水中。烟炎俱起滑滑大声。尔时婆罗门生未曾有想。佛世尊尚于食所出大神足。婆罗门还至佛所白佛言。唯愿世尊。听我出家得及道次。佛言。善来比丘。须发自落法服著身。即得具戒如出家法。于空静处独己精修。所以族姓子。剃除须发被服法衣者。为正修无上梵行故。族姓子。梵行已立。所作已办。不受后有。成阿罗汉得解脱乐。而说偈言。
　　我昔迷正真　　愚惑造邪行
　　不识清净道　　又不知死路
　　妄想生横计　　劬劳承奉火
　　空为虚妄事　　徒损无所获
　　今遇天中天　　黑闇蒙惠光
　　获得乐中乐　　具戒得三明
　　于佛教法中　　所作皆已讫
　　本虽婆罗门　　实是旃陀罗
　　今日真实是　　净行婆罗门
　　远离于淤泥　　净自澡浴已
　　过韦陀彼岸


　　　　别译杂阿含经卷第十三

　　(自极慢已下十一经。皆丹藏所无。于大本经中亦无同本异译者。然其文相不异当经前后。则丹藏无者脱之耳。故此仍之　癸卯岁高丽国大藏都监奉敕雕造)。


　　　　别译杂阿含经卷第十四(丹本第十卷初准)

　　　　失译人名今附秦录

　　（二六九）

　　如是我闻。一时佛在王舍城耆尼山中。有一天女。名求迦尼娑。本是波纯提女。光色倍常。于其夜中来诣佛所。威光晖曜普照此山悉皆大明。顶礼佛足在一面坐。即说偈言。
　　口意宜修善　　不应作诸恶
　　身不以小恶　　加害于世间
　　观欲空无实　　修于念觉意
　　设自不乐苦　　莫作损减业

　　尔时世尊赞天曰。善哉善哉。如汝所说。
　　口意宜修善　　不应作众恶
　　身不以小恶　　加害于世间
　　观欲空无实　　修于念觉意
　　若自不乐苦　　莫作损减业

　　时波纯提女闻佛所说欢喜顶礼。即于坐没还于天宫。

　　（二七○）

　　如是我闻。一时佛在舍卫国祇树给孤独园。尔时阿难告诸比丘。我今欲演四句之法。咸当善受至心谛听忆持莫忘。云何名为演四句法。
　　口意宜修善　　不应作诸恶
　　身不以小恶　　加害于世间
　　观欲空无实　　修于念觉意
　　若自不乐苦　　莫作损减业

　　时有一婆罗门。去阿难不远。闻说斯偈即便思惟。如此偈义义味深远。非是人作。必是非人之所宣说。当往问佛。作是念已。时婆罗门即诣佛所问讯已讫。在一面坐白佛言。瞿昙。我从阿难闻说此偈如我思惟。此偈句义非人所作。佛告婆罗门。实尔实尔。实是非人之所宣说。非人所造。我于往时在王舍城耆尼山中。求迦尼娑天女。来诣我所顶礼我已。在一面坐即说斯偈。而斯偈者实非人说。时婆罗门闻佛所说。欢喜而去。

　　（二七一）

　　如是我闻。一时佛在王舍城耆尼山中。时求迦尼娑天。本是波纯提女。身光晃曜犹如电光。淳诚至信归依三宝。来诣佛所在一面坐。以此光明普照此山悉皆洞然。求迦尼娑天女。即说偈言。
　　我今以种种　　赞咏佛法僧
　　今但略宣说　　随意所乐足
　　口意宜修善　　不应造众恶
　　身不以小过　　加害于世间
　　观欲性相空　　修于念觉意
　　若自不乐苦　　莫作损减业

　　尔时世尊告天女言。如是如是。如汝所说。求迦尼天女。闻佛说已欢喜顶礼。于此处没还于天宫。

　　（二七二）

　　如是我闻。一时佛在毗舍离北猕猴彼岸精舍之中。时波纯提天女。拙罗天女。光色倍常。往诣佛所顶礼佛足在一面坐。时此二天女放大光明。遍照猕猴及毗舍离悉皆大明。时拙罗天女。即说偈言。
　　世尊婆伽婆　　无上等正觉
　　在于毗舍离　　住于大林中
　　求迦尼娑天　　并及于拙罗
　　波纯提女等　　稽首尊足下
　　我往昔曾闻　　能善称说法
　　牟尼世尊者　　今现在演说
　　诸有生讥毁　　如斯深法者
　　是则名愚痴　　后必堕恶趣
　　有能赞圣法　　成就具于念
　　是名有智者　　后必生善处

　　时求迦尼娑天女。复说偈言。
　　口意宜修善　　不应造众恶
　　身不以小恶　　加害于世间
　　观欲性相空　　修于念觉意
　　若自不乐苦　　莫作损减业

　　尔时世尊告天女言。如是如是。如汝所说。时天女等。闻佛说已。欢喜而去。

　　（二七三）

　　如是我闻。一时佛在舍卫国祇树给孤独园。时有一天。于其夜中来诣佛所。威光大明遍照祇洹。顶礼既已退坐一面。而说偈言。
　　不触者勿触　　触者必还报
　　以如是事故　　不应妄有触
　　若非津济处　　不应作渡意

　　尔时世尊。以偈答曰。
　　可嗔而不嗔　　清净无结使
　　若欲恶加彼　　恶便及己身
　　如逆风扬土　　尘来自坌身
　　欲以嗔加彼　　彼受必还报
　　是二并名恶　　两俱不脱患
　　若嗔不加报　　能伏于大怨

　　尔时天复以偈赞言。
　　往昔已曾见　　婆罗门涅槃
　　久弃舍嫌怖　　能度世间爱

　　尔时此天说此偈已。欢喜而去。

　　（二七四）

　　如是我闻。一时佛在舍卫国祇树给孤独园。时有一天。光颜炽盛容色殊常。来诣佛所顶礼佛足。在一面坐。而说偈言。
　　婴愚少智者　　造于诸恶业
　　为已自作怨　　后受大苦报

