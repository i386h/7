<!-- { "loadSidebar": true } -->
　　如是我闻。一时佛在舍卫国祇树给孤独园。时有一天光色倍常。于其夜中。来诣佛所。威光显照。遍于祇洹。晃然大明。却坐一面。而问佛言。瞿昙。汝为能度瀑驶流耶。尔时世尊答言。实尔。天言。瞿昙。如此驶流。深广无际。傍无攀缘。中无安足。而能得度。甚为奇特。佛言。实尔。天复问曰瞿昙。汝今云何于此驶流。无可攀挽。无安足处。而能得度。佛答天曰。若我懈怠。必为沉没。若为沉没。必为所漂。若我精进。必不沉没。若不沉没。不为所漂。我于如是大洪流中。无可攀挽。无安足处。而能得度此大驶流。天即赞言。善哉善哉。比丘于此驶流。无所攀挽。而能得度。甚为希有。
　　天复以偈赞言。
　　我昔已曾见　　婆罗门涅槃
　　久舍于嫌怖　　能度世间爱

　　尔时此天。说此偈已。欢喜还宫。
　　牟鋑及天女　　四转轮．髻发
　　睡厌．极难尽　　伊尼延．驶流
　　无缚著解脱　　而能得济度

　　（一八一）

　　如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。
　　世间常惊惧　　众生恒忧恼
　　未得财封利　　及已得之者
　　于得不得中　　能无喜惧心
　　如斯之等事　　唯愿为我说

　　尔时世尊以偈答曰。
　　若有智慧者　　苦行摄诸根
　　弃舍一切务　　除如此等人
　　更无出生死　　若不舍诸务
　　常处于生死　　惊畏而怖迮
　　忧愁等诸患　　苦恼所缠逼
　　若舍于一切　　能除上诸患
　　则离于生死　　忧怖等诸恶

　　天复以偈赞言。
　　往昔已曾见　　婆罗门涅槃
　　嫌怖久弃舍　　能度世间爱

　　尔时此天。说此偈已。欢喜还宫。

　　（一八二）

　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。
　　谁得色最胜　　谁乘和合逝
　　当于其处住　　习学何事业
　　是何等种类　　而能供养天

　　尔时世尊以偈答曰。
　　持戒有智慧　　善能修己者
　　念禅不放逸　　除去四热恼
　　正法意解脱　　如此得上色
　　美妙获最胜　　和合斯乘道
　　应形彼处住　　习学于善法
　　若有如是人　　名知供养天

　　天复以偈赞言。
　　往昔已曾见　　婆罗门涅槃
　　嫌怖久弃舍　　能度世间爱

　　尔时此天。说此偈已。欢喜还宫。

　　（一八三）

　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。
　　罗吒国商估　　财产极巨富
　　各各相贪利　　贪求无厌足
　　为财产斗诤　　爱欲结流漂
　　如斯之等类　　谁能舍欲爱

　　尔时世尊以偈答曰。
　　弃舍于众缘　　妻子及六畜
　　一切所玩爱　　除去欲贪痴
　　舍欲而出家　　此能断欲结
　　永舍于一切　　漂没及诤讼

　　尔时天复以偈赞言。
　　往昔已曾见　　婆罗门涅槃
　　嫌怖久弃舍　　能度世间爱

　　尔时此天。说此偈已。欢喜还宫。

　　（一八四）

　　如是我闻。一时佛在舍卫国祇树给孤独园。尔时佛告诸比丘。于往昔时。俱萨罗国。有五百乘车。而以为伴。行到旷野险难之处。无有水草。有五百贼。寻逐其车。规欲摽掠。时有天神。住旷野中。知贼欲劫。而作是念。我今当往诣彼车所。我当问之。彼若能答。当为救护。设有不通。我当放舍。思惟是已。寻即来到行客车前。身光遍照五百乘车。尽皆大明。即便以偈。问商估言。
　　谁于寤者名为睡　　谁于睡者名为寤
　　谁能解达如斯义　　宜知是时应答我

　　时商估中。有优婆塞。于三宝所。深得净信。归佛法僧。于佛法僧。得了决定。无有狐疑。又于四谛。亦无疑心。已得见谛。获于初果。晨朝早起。正身端坐。系念在前。高声诵经。诵法句偈。及波罗缘。种种经偈。彼优婆塞。说偈答言。
　　我于寤者名为睡　　我于睡者名为寤
　　我知斯事悉明了　　是故今者以偈答

　　尔时天神以偈问言。
　　汝今云何作是言　　我于寤者名为睡
　　我于睡者名为寤　　云何如此而答我

　　优婆塞以偈答言。
　　断除贪欲嗔恚痴　　诸漏已尽阿罗汉
　　彼称为寤我名睡　　不知苦习及灭道
　　我于彼睡名为寤　　天神汝今应当知

　　天神复说偈问言。
　　善哉于寤名为睡　　汝能善解答我问
　　久来不见法兄弟　　今得相见大欢悦
　　今尔众伴为汝故　　一切安隐得归还

　　佛说是已。诸比丘。闻佛所说。欢喜奉行。

　　（一八五）

　　如是我闻。一时佛在舍卫国祇树给孤独园。尔时佛告诸比丘。乃往古昔。输波罗城。有优婆塞。所居住处。诸优婆塞。咸共集会。于其堂上。诃欲之过。欲现外形。如露白骨。又如肉段。众鸟竞逐。欲如粪毒。亦螫亦污。又如火坑。亦如疥人。向火痒痛。愈增其疾。又如向风执炬逆走。若不放舍。必为所烧。亦如梦幻。又如假借。亦如树果。又如鉾戟。欲为不净。秽恶充满。如食不消。哕臭可恶。虽复共集种种言说诃欲之过。然其还家。各自放逸。时优婆塞。所集堂神。而作是念。诸优婆塞。集会此堂。说欲过患。及其还家。嗜欲滋甚。不名清净。不依法行。我今为彼。作诸触恼。令其觉寤。作是念已。时彼堂神。于优婆塞集会之时。即说偈言。
　　优婆塞集论　　说欲是无常
　　汝等还自为　　欲流所沉没
　　譬如深淤泥　　老牛坠在中
　　如今我观察　　优婆塞众多
　　多闻持禁戒　　唯说一欲过
　　言欲是无常　　但空有是言
　　实无弃欲心　　贪著男女相
　　贪著名非法　　汝等宜舍弃
　　于佛教法中　　应如法修行

　　尔时天神。说如是偈。诸优婆塞。闻是偈已。皆悉解悟。厌恶于欲。剃除须发。信家非家。出家学道。勤行精进。修戒定慧。悉皆获得阿罗汉果。佛说是已。诸比丘。闻佛所说。欢喜奉行。

　　（一八六）

　　如是我闻。一时佛在王舍城迦兰陀竹林。时须达多长者。有少因缘。从舍卫国。至王舍城。诣护弥长者家。见其家中。竟夜不睡。破薪然火。办诸供具。安置高座。敷诸床榻。须达多长者。见是事已。作是思惟。今此长者。施设供具。为欲结婚。欢乐宴会。为欲屈彼频婆娑罗王。及大臣乎。复更思念。若请国王。及以官属。婚姻宴会。而此长者。不应躬身。而自栖栖。执于劳苦。然火作食。必有胜人。不审是谁。我今当问。思惟是已。即以所念。问于长者。时护弥长者。即答之曰。我亦不为婚姻欢会。亦不屈请频婆娑罗王。及大臣等。而为此会。我于明日。将欲请佛及比丘僧。故设斯供。须达多长者。初闻佛名。身毛为竖。惊喜问言。云何名佛。护弥答言。释种出家。剃除须发。成于无上正真之道。号曰为佛。须达又问。云何名僧。长者答曰。若刹利子。剃除须发。逐佛出家。婆罗门种。居士种。首陀罗种。如是之等。信家非家。随佛出家。是名为僧。我于今者。请佛及僧。须达多问言。今日如来。为可见不。护弥答言。如来近在迦兰陀林。尔今小待。佛当自来受我供养。时须达多。内心踊跃。思睹世尊。便小睡眠。眠已寻寤。天犹未晓。意谓平旦。即便早起。趣于城门。然彼城门。初夜后夜。二时常开。时须达多。既至门下。见城门开。谓天已晓。即出门外。欲诣佛所。先以念佛故有光明。来照其身。到城外已。见一天祠。即时绕祠。恭敬礼拜。还复黑闇。心自念言。天大黑闇。若人非人。或能害我。当还入城。时尸婆天神。放光照曜。乃至祇洹。悉皆大明。天神即语须达多言。汝可前进。不宜退还。尔时天神。即说偈言。
　　假使百匹马　　载满众珍宝
　　并及百金人　　以持用布施
　　如是展转施　　遍满阎浮提
　　如是功德聚　　以用为一分
　　不如有一人　　发心向佛所
　　举足行一步　　十六分中一
　　假使雪山中　　所有大力象
　　其数足满百　　金宝庄挍身
　　其体甚姝大　　其行极迅疾
　　暴逸倍有力　　满载诸杂宝
　　以此用布施　　不如向佛所
　　一步之功德　　十六分中一
　　假使剑摩耆　　所出之宝女
　　颜容甚端严　　其数足满百
　　璎珞以严身　　真金为首饰
　　头著宝珠璎　　以此用布施
　　所得之功德　　不如向佛所
　　举足行一步　　十六分中一
　　是故我劝尔　　于此莫退还

　　时须达多。即问之曰。汝是谁耶。天即答言。我是汝昔日亲旧善身摩纳。于舍利弗大目连所。临终之时。生欢喜心。命终生天。得为北方天王毗沙门子。我于如来弟子所。发心随喜尚获此福。况复佛也。时须达多。复自念言。今此天神。称赞乃尔。以此量之。必知彼人功德尊胜。尔时世尊露地经行。须达多长者。即诣佛所。初见世尊。不知礼敬。辄前直坐。时彼天神。化作婆罗门。来至佛所绕佛三匝顶礼恭敬。然后就坐。时须达多。既见之已。方效于彼。礼敬而坐问讯。不审圣体安乐以不。尔时世尊。以偈答曰。
　　一切事安乐　　婆罗门涅槃
　　无为欲所污　　解脱于诸有
　　心断诸欲求　　心除热恼病
　　其心得清净　　寂灭安隐眠

　　尔时世尊。即将长者须达多。入于房中。敷座而坐。时须达多。礼佛足已。在一面坐。佛为种种说法。示教利喜。施论戒论生天之论。欲为不净。出要为乐。佛知须达多心意专正。踊跃欢喜。佛为说四真谛。即于座上。见四真谛。如新净[疊*毛]易受染色。须达多易悟。亦复如是。见法证法。断八十亿洞然之结。得须陀洹。即从座起。整衣服。礼佛足已。白佛言。世尊。我名须达多。我以布施贫乏之故。诸人称为给孤独氏。佛言。汝是何国人。出生何种族。须达白言。我所出生舍卫国。唯愿世尊。往诣彼国。我当终身施设供养。佛告须达多。彼国为有僧坊以不。须达多白佛言。世尊。但往于彼。我当营造。使诸比丘。来往于彼。尔时如来。默然受请。时须达多。闻佛所说。并受其请。顶礼佛足。欢喜而去。

　　（一八七）

