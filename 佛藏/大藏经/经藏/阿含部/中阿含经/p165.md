<!-- { "loadSidebar": true } -->
　　复次。世尊。我见一沙门梵志聪明智慧。自称聪明智慧。博闻决定。谙识诸经。制伏强敌。谈论觉了。名德流布。一切世间无不闻知。所游至处坏诸见宗。辄自立论。而作是说。我等往至沙门瞿昙所。问如是如是事。若能答者。当难诘彼。若不能答。亦难诘已。舍之而去。彼闻世尊游某村邑。往至佛所。问世尊事。世尊为答。彼闻答已。便得欢喜。稽首佛足。绕三匝而去。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我见一沙门梵志聪明智慧。自称聪明智慧。博闻决定。谙识诸经。制伏强敌。谈论觉了。名德流布。一切世间无不闻知。所游至处坏诸见宗。辄自立论。而作是说。我等往至沙门瞿昙所。问如是如是事。若能答者。当难诘彼。若不能答。亦难诘已。舍之而去。彼闻世尊游某村邑。往至佛所。问世尊事。世尊为答。彼闻答已。便得欢喜。即自归佛．法及比丘众。世尊受彼为优婆塞。终身自归。乃至命尽。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我见一沙门梵志聪明智慧。自称聪明智慧。博闻决定。谙识诸经。制伏强敌。谈论觉了。名德流布。一切世间无不闻知。所游至处坏诸见宗。辄自立论。而作是说。我等往至沙门瞿昙所。问如是如是事。若能答者。当难诘彼。若不能答。亦难诘已。舍之而去。彼闻世尊游某村邑。往至佛所。问世尊事。世尊为答。彼闻答已。便得欢喜。即从世尊求出家学。而受具足。得比丘法。佛便度彼而授具足。得比丘法。
　　若彼诸尊出家学道而受具足。得比丘法已。独住远离。心无放逸。修行精勤。彼独住远离。心无放逸。修行精勤已。若族姓子所为。剃除须发。著袈裟衣。至信．舍家．无家．学道者。唯无上梵行讫。于现法中自知自觉。自作证成就游。生已尽。梵行已立。所作已办。不更受有。知如真。若彼诸尊知法已。乃至得阿罗诃。得阿罗诃已。便作是念。诸贤。我本几了几失。所以者何。我本非沙门称沙门。非梵行称梵行。非阿罗诃称阿罗诃。我等今是沙门。是梵行。是阿罗诃。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我自若居国。无过者令杀。有过者令杀。然在都坐。我故不得作如是说。卿等并住。无人问卿事。人问我事。卿等不能断此事。我能断此事。于其中间竞论余事。不待前论讫。我数见世尊大众围绕说法。彼中一人鼾眠作声。有人语彼。君莫鼾眠作声。君不用闻世尊说法如甘露耶。彼人闻已。即便默然。我作是念。如来．无所著．正尽觉．众调御士。甚奇。甚特。所以者何。以无刀杖。皆自如法。安隐快乐。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我于仙余及宿旧二臣出钱财赐。亦常称誉。彼命由我。然不能令彼仙余及宿旧二臣下意恭敬．尊重．供养．奉事于我。如为世尊下意恭敬．尊重．供养．奉事也。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我昔出仙。宿一小屋中。欲试仙余．宿旧二臣。知彼头向何处眠耶。为向我。为向世尊。于是。仙余．宿旧二臣则于初夜结跏趺坐。默然燕坐。至中夜闻世尊在某方处。便以头向彼。以足向我。我见已。作是念。此仙余及宿旧二臣不在现胜事。是故彼不下意恭敬．尊重．供养．奉事于我。如为世尊下意恭敬．尊重．供养．奉事也。是谓我于佛而有法靖。因此故。我作是念。如来．无所著．正尽觉所说法善。世尊弟子众善趣向也。
　　复次。世尊。我亦国王。世尊亦法王。我亦刹利。世尊亦刹利。我亦拘萨罗。世尊亦拘萨罗。我年八十。世尊亦八十。世尊以此事故。我堪耐为世尊尽形寿。下意恭敬．尊重．供养．奉事。世尊。我今多事。欲还请辞。
　　世尊告曰。大王。自知时。于是。拘萨罗王波斯匿闻佛所说。善受持诵。即从坐起。稽首佛足。绕三匝而去。
　　尔时。尊者阿难住世尊后。执拂侍佛。于是。世尊回顾告曰。阿难。若有比丘依弥娄离林住者。令彼一切集在讲堂。
　　于是。尊者阿难受佛教已。若诸比丘依弥娄离林住者。令彼一切集在讲堂。还诣佛所。白曰。世尊。若有比丘依弥娄离林住者。彼一切已集讲堂。唯愿世尊自当知时。
　　于是。世尊将尊者阿难往至讲堂比丘众前。敷座而坐。告曰。比丘。今拘萨罗王波斯匿在我前说此法庄严经已。即从座起。稽首我足。绕三匝而去。比丘。汝等当受持此法庄严经。善诵善习。所以者何。比丘。此法庄严经。如义如法。为梵行本。趣智趣觉。趣至涅槃。若族姓子至信．舍家．无家．学道者。亦当受持。当诵当习此法庄严经。
　　佛说如是。彼诸比丘闻佛所说。欢喜奉行。
　　法庄严经第二竟(三千三十七字)。

　　（二一四）　　中阿含例品鞞诃提经第三(第五后诵)

　　我闻如是。
　　一时。佛游舍卫国。在胜林给孤独园。
　　尔时。尊者阿难住舍卫国。于东园鹿子母堂为小事故。彼时尊者阿难将一比丘从舍卫出。往至东园鹿子母堂。所为事讫。将彼比丘还。往至胜林给孤独园。
　　尔时。拘萨罗王波斯匿乘一奔陀利象。与尸利阿荼大臣俱出舍卫国。尊者阿难遥见拘萨罗王波斯匿来已。问伴比丘。彼是拘萨罗王波斯匿耶。
　　答曰。是也。
　　尊者阿难便下道避至一树下。
　　拘萨罗王波斯匿遥见尊者阿难在于树间。问曰。尸利阿荼。彼是沙门阿难耶。
　　尸利阿荼答曰。是也。
　　拘萨罗王波斯匿告尸利阿荼大臣曰。汝御此象。令至沙门阿难所。尸利阿荼受王教已。即御此象。令至尊者阿难所。
　　于是。拘萨罗王波斯匿问曰。阿难。从何处来。欲至何处。
　　尊者阿难答曰。大王。我从东园鹿子母堂来。欲至胜林给孤独园。
　　拘萨罗王波斯匿语曰。阿难。若于胜林无急事者。可共往至阿夷罗婆提河。为慈愍故。尊者阿难为拘萨罗王波斯匿默然而受。
　　于是。拘萨罗王波斯匿令尊者阿难在前。共至阿夷罗婆提河。到已下乘。取彼象荐。四叠敷地。请尊者阿难。阿难。可坐此座。
　　尊者阿难答曰。止。止。大王。但心靖足。
　　拘萨罗王波斯匿再三请尊者阿难。阿难。可坐此座。
　　尊者阿难亦再三语。止。止。大王。但心靖足。我自有尼师檀。我今当坐。于是。尊者阿难敷尼师檀。结跏趺坐。
　　拘萨罗王波斯匿与尊者阿难共相问讯。却坐一面。语曰。阿难。欲有所问。听我问耶。
　　尊者阿难答曰。大王。欲问便问。我问已当思。
　　拘萨罗王波斯匿问曰。阿难。如来颇行如是身行。谓此身行为沙门．梵志所憎恶耶。
　　尊者阿难答曰。大王。如来不行如是身行。谓此身行为沙门．梵志聪明智慧及余世间所憎恶也。
　　拘萨罗王波斯匿闻已。叹曰。善哉。善哉。阿难。我所不及。若聪明智慧及余世间者。而阿难及之。阿难。若有不善相悉而毁呰称誉者。我等不见彼真实也。阿难。若有善相悉而毁呰称誉者。我见彼真实也。阿难。如来颇行如是身行。谓此身行为沙门．梵志聪明智慧及余世间所憎恶耶。
　　尊者阿难答曰。大王。如来终不行如是身行。谓此身行为沙门．梵志聪明智慧及余世间所憎恶也。
　　拘萨罗王波斯匿问曰。阿难。云何为身行耶。
　　尊者阿难答曰。大王。不善身行也。
　　拘萨罗王波斯匿问曰。阿难。云何不善身行耶。
　　尊者阿难答曰。大王。谓身行有罪。
　　拘萨罗王波斯匿问曰。阿难。云何身行有罪耶。
　　尊者阿难答曰。大王。谓行身行。智者所憎恶。
　　拘萨罗王波斯匿问曰。阿难。云何智者所憎恶耶。
　　尊者阿难答曰。大王。谓行身行．自害．害彼．俱害。灭智慧．恶相助。不得涅槃。不趣智。不趣觉。不趣涅槃。彼可行法不知如真。不可行法亦不知如真。可行法不知如真。不可行法亦不知如真已。可受法不知如真。不可受法亦不知如真。可受法不知如真。不可受法亦不知如真已。可断法不知如真。不可断法亦不知如真。可断法不知如真。不可断法亦不知如真已。可成就法不知如真。不可成就法亦不知如真。可成就法不知如真。不可成就法亦不知如真已。可行法便不行。不可行法而行。可行法便不行。不可行法而行已。可受法便不受。不可受法而受。可受法便不受。不可受法而受已。可断法便不断。不可断法而断。可断法便不断。不可断法而断已。可成就法便不成就。不可成就法而成就。可成就法便不成就。不可成就法而成就已。不善法转增。善法转减。是故如来终不行此法。
　　拘萨罗王波斯匿问曰。阿难。如来何故终不行此法耶。
　　尊者阿难答曰。大王。离欲．欲已尽。离恚．恚已尽。离痴．痴已尽。如来断一切不善之法。成就一切善法。教师．妙师．善顺师。将御．顺御。善语．妙语．善顺语。是故如来终不行此法。
　　拘萨罗王波斯匿叹曰。善哉。善哉。阿难。如来不可行法终不行。所以者何。以如来．无所著．正尽觉故。阿难。汝彼师弟子。学道欲得无上安隐涅槃。汝尚不行此法。况复如来行此法耶。
　　拘萨罗王波斯匿问曰。阿难。如来颇行如是身行。谓此身行不为沙门．梵志聪明智慧及余世间所憎恶耶。
　　尊者阿难答曰。大王。如来必行如是身行。谓此身行不为沙门．梵志聪明智慧及余世间所憎恶也。
　　拘萨罗王波斯匿问曰。阿难。云何为身行耶。
　　尊者阿难答曰。大王。谓善身行也。
　　拘萨罗王波斯匿问曰。阿难。云何善身行耶。
　　尊者阿难答曰。大王。谓身行无罪。
　　拘萨罗王波斯匿问曰。阿难。云何身行无罪耶。
　　尊者阿难答曰。大王。谓行身行。智者所不憎恶。
　　拘萨罗王波斯匿问曰。阿难。云何智者所不憎恶。
