<!-- { "loadSidebar": true } -->
　　佛告优波迦。若邪盛大会系群少特牛．水特．水牸。及诸羊犊小小众生悉皆伤杀。逼迫苦切。仆使作人。鞭笞恐怛。悲泣号呼。不喜不乐。众苦作役。如是等邪盛大会。我不称叹。以造大难故。若复大会不系缚群牛。乃至不令众生辛苦作役者。如是邪盛大会。我所称叹。以不造大难故。尔时。世尊即说偈言。
　　马祀等大会　　造诸大难事
　　如是等邪盛　　大仙不称叹
　　系缚诸众生　　杀害微细虫
　　是非为正会　　大仙不随顺
　　若不害众生　　造作众难者
　　是等名正会　　大仙随称叹
　　惠施修供养　　为应法邪盛
　　施者清净心　　梵行良福田
　　如是大会者　　是则罗汉会
　　是会得大果　　诸天皆欢喜
　　自行恭敬请　　自手而施与
　　彼我悉清净　　是施得大果
　　慧者如是施　　信心应解脱
　　无罪乐世间　　智者往生彼

　　佛说此经已。优波迦婆罗门闻佛所说。欢喜随喜。作礼而去。

　　（九○）

　　如是我闻。
　　一时。佛住舍卫国祇树给孤独园。广说如上。差别者。谓随说异偈言。
　　无为无诸难　　邪盛时清净
　　如法随顺行　　摄护诸梵行
　　馨香归世界　　超过诸凡鄙
　　佛于邪盛善　　称叹此邪盛
　　惠施修供养　　邪盛随所应
　　净信平等施　　梵行良福田
　　彼作如是施　　是施罗汉田
　　如是广大施　　诸天所称叹
　　自行恭敬请　　自手而供养
　　等摄自他故　　邪盛得大果
　　慧者如是施　　净信心解脱
　　于无罪世界　　智者往生彼

　　佛说此经已。优波迦婆罗门闻佛所说。欢喜作礼而去。

　　（九一）

　　如是我闻。
　　一时。佛住舍卫国祇树给孤独园。
　　时。有年少婆罗门名郁阇迦。来诣佛所。稽首佛足。退坐一面。白佛言。世尊。俗人在家当行几法。得现法安及现法乐。
　　佛告婆罗门。有四法。俗人在家得现法安．现法乐。何等为四。谓方便具足．守护具足．善知识具足．正命具足。
　　何等为方便具足。谓善男子种种工巧业处以自营生。谓种田．商贾。或以王事。或以书疏算画。于彼彼工巧业处精勤修行。是名方便具足。
　　何等为守护具足。谓善男子所有钱谷。方便所得。自手执作。如法而得。能极守护。不令王．贼．水．火劫夺漂没令失。不善守护者亡失。不爱念者辄取。及诸灾患所坏。是名善男子善守护。
　　何等为善知识具足。若有善男子不落度．不放逸．不虚妄．不凶险。如是知识能善安慰。未生忧苦能令不生。已生忧苦能令开觉。未生喜乐能令速生。已生喜乐护令不失。是名善男子善知识具足。
　　云何为正命具足。谓善男子所有钱财出内称量。周圆掌护。不令多入少出也．多出少入也。如执秤者。少则增之。多则减之。知平而舍。如是。善男子称量财物。等入等出。莫令入多出少．出多入少。若善男子无有钱财而广散用。以此生活。人皆名为优昙钵果。无有种子。愚痴贪欲。不顾其后。或有善男子财物丰多。不能食用。傍人皆言是愚痴人如饿死狗。是故。善男子所有钱财能自称量。等入等出。是名正命具足。如是。婆罗门。四法成就。现法安．现法乐。
　　婆罗门白佛言。世尊。在家之人有几法。能令后世安．后世乐。
　　佛告婆罗门。在家之人有四法。能令后世安．后世乐。何等为四。谓信具足．戒具足．施具足．慧具足。
　　何等为信具足。谓善男子于如来所。得信敬心。建立信本。非诸天．魔．梵及余世人同法所坏。是名善男子信具足。
　　何等戒具足。谓善男子不杀生．不偷盗．不邪淫．不妄语．不饮酒。是名戒具足。
　　云何施具足。谓善男子离悭垢心。在于居家。行解脱施。常自手与。乐修行舍。等心行施。是名善男子施具足。
　　云何为慧具足。谓善男子苦圣谛如实知。习．灭．道圣谛如实知。是名善男子慧具足。若善男子在家行此四法者。能得后世安．后世乐。
　　尔时。世尊复说偈言。
　　方便建诸业　　积集能守护
　　知识善男子　　正命以自活
　　净信戒具足　　惠施离悭垢
　　净除于速道　　得后世安乐
　　若处于居家　　成就于八法
　　审谛尊所说　　等正觉所知
　　现法得安隐　　现法喜乐住
　　后世喜乐住

　　佛说此经已。郁阇迦闻佛所说。欢喜随喜。作礼而去。

　　（九二）

　　如是我闻。
　　一时。佛在拘萨罗人间游行。至舍卫国祇树给孤独园。
　　尔时。舍卫国有憍慢婆罗门止住。父母种姓俱净。无瑕点能说者。七世相承悉皆清净。为婆罗门师。言论通达。诸论记典悉了万名。解法优劣。分明诸。句句记说。容貌端正。或生志高．族姓志高．容色志高．聪明志高．财富志高。不敬父母．诸尊．师长。闻沙门瞿昙在拘萨罗国人间游行。至舍卫国祇树给孤独园。闻已。作是念。我当往彼沙门瞿昙所。若有所说。我当共论。无所说者。默然而还。
　　时。憍慢婆罗门乘白马车。诸年少婆罗门前后导从。持金柄伞盖。手执金瓶。往见世尊。至于园门。下车步进。
　　尔时。世尊与诸大众围绕说法。不时顾念憍慢婆罗门。
　　时。憍慢婆罗门作是念。沙门瞿昙不顾念我。且当还去。
　　尔时。世尊知憍慢婆罗门心念而说偈言。
　　憍慢既来此　　不善更增慢
　　向以义故来　　应转增其义

　　时。憍慢婆罗门作是念。沙门瞿昙已知我心。欲修敬礼。
　　尔时。世尊告憍慢婆罗门。止。止。不须作礼。心净已足。
　　时。诸大众咸各高声唱言。奇哉。世尊。大德大力。今此憍慢婆罗门恃生憍慢．族姓憍慢．容色憍慢．聪明憍慢．财富憍慢。不敬父母．诸尊．师长。今于沙门瞿昙所谦卑下下。欲接足礼。
　　时。憍慢婆罗门于大众前唱令静默。而说偈言。
　　云何不起慢　　云何起恭敬
　　云何善慰谕　　云何善供养

　　尔时。世尊说偈答言。
　　父母及长兄　　和尚诸师长
　　及诸尊重者　　所不应生慢
　　应当善恭敬　　谦下而问讯
　　尽心而奉事　　兼设诸供养
　　离贪恚痴心　　漏尽阿罗汉
　　正智善解脱　　伏诸憍慢心
　　于此贤圣等　　合掌稽首礼

　　尔时。世尊为憍慢婆罗门种种说法。示教照喜。如佛世尊次第说法。说布施．持戒．生天功德。爱．欲．味．患。烦恼清净。出要．远离诸清净分。如是广说。如白净衣无诸黑恶。速受染色。憍慢婆罗门即于座上解四圣谛苦习灭道。得无间等。
　　时。憍慢婆罗门见法．得法．知法．入法。度诸疑惑。不由他度。于正法中得无所畏。即从座起。整衣服。为佛作礼。合掌白佛。我今可得于正法中出家．受具足不。
　　佛告憍慢婆罗门。汝今可得于正法中出家．受具足。
　　彼即出家。独正思惟。所以善男子剃除须发。著袈裟衣。正信．非家．出家学道。得阿罗汉。心善解脱。

　　（九三）

　　如是我闻。
　　一时。佛在拘萨罗人间游行。至舍卫国祇树给孤独园。
　　时。有长身婆罗门。作如是邪盛大会。以七百特牛行列系柱。特．牸．水牛及诸羊犊．种种小虫悉皆系缚。办诸饮食．广行布施。种种外道从诸国国皆悉来集邪盛会所。
　　时。长身婆罗门闻沙门瞿昙从拘萨罗人间游行。至舍卫国祇树给孤独园。作是念。我今办邪盛大会。所以七百特牛行列系柱。乃至小小诸虫皆悉系缚。为邪盛大会故。种种异道从诸国国来至会所。我今当往沙门瞿昙所问邪盛法。莫令我作邪盛大会。分数中有所短少。作是念已。乘白马车。诸年少婆罗门前后导从。持金柄伞盖。执金澡瓶。出舍卫城。诣世尊所。恭敬承事。至精舍门。下车步进。至于佛前。面相问讯慰劳已。退坐一面。白佛言。瞿昙。我今欲作邪盛大会。以七百特牛行列系柱。乃至小小诸虫皆悉系缚。为邪盛大会故。种种异道从诸国国皆悉来至邪盛会所。又闻瞿昙从拘萨罗人间游行。至舍卫国祇树给孤独园。我今故来请问瞿昙邪盛大会法诸物分数。莫令我所作邪盛大会诸分数之中有所短少。
　　佛告婆罗门。或有一邪盛大会主行施作福而生于罪。为三刀剑之所刻削。得不善果报。何等三。谓身刀剑．口刀剑．意刀剑。
　　何等为意刀剑生诸苦报。如一会主造作大会。作是思惟。我作邪盛大会。当杀尔所少壮特牛。尔所水特．水牸。尔所羊犊及种种诸虫。是名意刀剑生诸苦报。如是施主虽念作种种布施．种种供养。实生于罪。
　　云何为口刀剑生诸苦报。有一会主造作大会。作如是教。我今作邪盛大会。汝等当杀尔所少壮特牛。乃至杀害尔所微细虫。是名口刀剑生诸苦报。大会主虽作是布施．供养。实生于罪。
　　云何为身刀剑生诸苦报。谓有一大会主造作大会。自手伤杀尔所特牛。乃至杀害种种细虫。是名身刀剑生诸苦报。彼大会主虽作是念种种布施．种种供养。实生于罪。
　　然婆罗门当勤供养三火。随时恭敬。礼拜奉事。施其安乐。何等为三。一者根本。二者居家。三者福田。
　　何者为根本火。随时恭敬。奉事供养。施其安乐。谓善男子方便得财。手足勤苦。如法所得。供养父母。令得安乐。是名根本火。何故名为根本。若善男子从彼而生。所谓父母。故名根本。善男子以崇本故。随时恭敬。奉事供养。施以安乐。
　　何等为居家火。善男子随时育养。施以安乐。谓善男子方便得财。手足勤苦。如法所得。供给妻子．宗亲．眷属．仆使．佣客。随时给与。恭敬施安。是名家火。何故名家。其善男子处于居家。乐则同乐。苦则同苦。在所为作皆相顺从。故名为家。是故善男子随时供给。施与安乐。
　　何等名田火。善男子随时恭敬。尊重供养。施其安乐。谓善男子方便得财。手足勤劳。如法所得。奉事供养诸沙门．婆罗门。善能调伏贪．恚．痴者。如是等沙门．婆罗门。建立福田。崇向增进。乐分乐报。未来生天。是名田火。何故名田。为世福田。谓为应供。是故名田。是善男子随时恭敬。奉事供养。施其安乐。尔时。世尊复说偈言。
　　根本及居家　　应供福田火
　　是火增供养　　充足安隐乐
　　无罪乐世间　　慧者往生彼
　　如法财复会　　供养所应养
　　供养应养故　　生天得名称

