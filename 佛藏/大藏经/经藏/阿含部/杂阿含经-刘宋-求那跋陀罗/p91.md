<!-- { "loadSidebar": true } -->
　　一时。佛住一奢能伽罗林中。
　　尔时。世尊告诸比丘。我欲二月坐禅。诸比丘勿复往来。唯除送食比丘及布萨时。尔时。世尊作是语已。即二月坐禅。无一比丘敢往来者。唯除送食及布萨时。
　　尔时。世尊坐禅二月过已。从禅觉。于比丘僧前坐。告诸比丘。若诸外道出家来问汝等。沙门瞿昙于二月中云何坐禅。汝应答言。如来二月以安那般那念坐禅思惟住。所以者何。我于此二月念安那般那。多住思惟。入息时念入息如实知。出息时念出息如实知。若长若短。一切身觉入息念如实知。一切身觉出息念如实知。身行休息入息念如实知。乃至灭出息念如实知。我悉知已。我时作是念。此则粗思惟住。我今于此思惟止息已。当更修余微细修住而住。
　　尔时。我息止粗思惟已。即更入微细思惟。多住而住。时。有三天子。极上妙色。过夜来至我所。一天子作是言。沙门瞿昙时到。复有一天子言。此非时到。是时向至。第三天子言。非为时到。亦非时向至。此则修住。是阿罗诃寂灭耳。
　　佛告诸比丘。若有正说。圣住．天住．梵住．学住．无学住．如来住。学人所不得当得。不到当到。不证当证。无学人现法乐住者。谓安那般那念。此则正说。所以者何。安那般那念者。是圣住．天住．梵住。乃至无学现法乐住。
　　佛说此经已。诸比丘闻佛所说。欢喜奉行。

　　（八○八）

　　如是我闻。
　　一时。佛住迦毗罗越尼拘律树园中。
　　尔时。释氏摩诃男诣尊者迦磨比丘所。礼迦磨比丘足已。退坐一面。语迦磨比丘言。云何。尊者迦磨。学住者为即是如来住耶。为学住异如来住异。
　　迦磨比丘答言。摩诃男。学住异如来住异。摩诃男。学住者。断五盖多住。如来住者。于五盖已断已知。断其根本。如截多罗树头。更不生长。于未来世成不生法。
　　一时。世尊住一奢能伽罗林中。尔时。世尊告诸比丘。我欲于此一奢能伽罗林中二月坐禅。汝诸比丘勿使往来。唯除送食比丘及布萨时。广说如前。乃至无学现法乐住。以是故知。摩诃男。学住异如来住异。
　　释氏摩诃男闻迦磨比丘所说欢喜。从座起去。

　　（八○九）

　　如是我闻。
　　一时。佛住金刚聚落跋求摩河侧萨罗梨林中。
　　尔时。世尊为诸比丘说不净观。赞叹不净观言。诸比丘修不净观。多修习者。得大果大福利。
　　时。诸比丘修不净观已。极厌患身。或以刀自杀。或服毒药。或绳自绞．投岩自杀。或令余比丘杀。
　　有异比丘极生厌患恶露不净。至鹿林梵志子所。语鹿林梵志子言。贤首。汝能杀我者。衣钵属汝。
　　时。鹿林梵志子即杀彼比丘。持刀至跋求摩河边。洗刀时。有魔天住于空中。赞鹿林梵志子言。善哉。善哉。贤首。汝得无量功德。能令诸沙门释子持戒有德。未度者度。未脱者脱。未稣息者令得稣息。未涅槃者令得涅槃。诸长利衣钵杂物悉皆属汝。
　　时。鹿林梵志子闻赞叹已。增恶邪见。作是念。我今真实大作福德。令沙门释子持戒功德者。未度者度。未脱者脱。未稣息者令得稣息。未涅槃者令得涅槃。衣钵杂物悉皆属我。于是手执利刀。循诸房舍．诸经行处．别房．禅房。见诸比丘。作如是言。何等沙门持戒有德。未度者我能令度。未脱者令脱。未稣息者令得稣息。未涅槃令得涅槃。
　　时。有诸比丘厌患身者。皆出房舍。语鹿林梵志子言。我未得度。汝当度我。我未得脱。汝当脱我。我未得稣息。汝当令我得稣息。我未得涅槃。汝当令我得涅槃。
　　时。鹿林梵志子即以利刀杀彼比丘。次第。乃至杀六十人。
　　尔时。世尊至十五日说戒时。于众僧前坐。告尊者阿难。何因何缘诸比丘转少．转减．转尽。
　　阿难白佛言。世尊为诸比丘说修不净观。赞叹不净观。诸比丘修不净观已。极厌患身。广说。乃至杀六十比丘。世尊。以是因缘故。令诸比丘转少．转减．转尽。唯愿世尊更说余法。令诸比丘闻已。勤修智慧。乐受正法。乐住正法。
　　佛告阿难。是故。我今次第说。住微细住。随顺开觉。已起．未起恶不善法速令休息。如天大雨。起．未起尘能令休息。如是。比丘。修微细住。诸起．未起恶不善法能令休息。阿难。何等为微细住多修习。随顺开觉。已起．未起恶不善法能令休息。谓安那般那念住。
　　阿难白佛。云何修习安那般那念住。随顺开觉。已起．未起恶不善法能令休息。
　　佛告阿难。若比丘依止聚落。如前广说。乃至如灭出息念而学。
　　佛说此经已。尊者阿难闻佛所说。欢喜奉行。

　　（八一○）

　　如是我闻。
　　一时。佛住金刚跋求摩河侧萨罗梨林中。
　　尔时。尊者阿难独一静处。思惟禅思。作如是念。颇有一法。修习多修习。令四法满足。四法满足已。七法满足。七法满足已。二法满足。
　　时。尊者阿难从禅觉已。往诣佛所。稽首礼足。退坐一面。白佛言。世尊。我独一静处。思惟禅思。作是念。颇有一法。多修习已。令四法满足。乃至二法满足。我今问世尊。宁有一法。多修习已。能令。乃至二法满足耶。
　　佛告阿难。有一法。多修习已。乃至能令二法满足。何等为一法。谓安那般那念。多修习已。能令四念处满足。四念处满足已。七觉分满足。七觉分满足已。明．解脱满足。云何修安那般那念。四念处满足。是比丘依止聚落。乃至如灭出息念学。阿难。如是圣弟子入息念时如入息念学。出息念时如出息念学。若长若短。一切身行觉知。入息念时如入息念学。出息念时如出息念学。身行休息入息念时。如身行休息入息念学。身行休息出息念时。如身行休息出息念学。圣弟子尔时身身观念住异于身者。彼亦如是随身比思惟。
　　若有时圣弟子喜觉知。乐觉知。心行觉知。心行息觉知。入息念时如心行息入息念学。心行息出息念时如心行息出息念学。是圣弟子尔时受受观念住。若复异受者。彼亦受随身比思惟。有时圣弟子心觉知。心悦．心定．心解脱觉知。入息念时如入息念学。心解脱出息念时如心解脱出息念学。是圣弟子尔时心心观念住。若有异心者。彼亦随心比思惟。
　　若圣弟子有时观无常．断．无欲．灭。如无常．断．无欲．灭观住学。是圣弟子尔时法法观念住异于法者。亦随法比思惟。是名修安那般那念。满足四念处。
　　阿难白佛。如是修习安那般那念。令四念处满足。云何修四念处。令七觉分满足。
　　佛告阿难。若比丘身身观念住。念住已。系念住不忘。尔时方便修念觉分。修念觉分已。念觉分满足。念觉满足已。于法选择思量。尔时方便修择法觉分。修择法觉分已。择法觉分满足。于法选择分别思量已。得精勤方便。尔时方便修习精进觉分。修精进觉分已。精进觉分满足。方便精进已。则心欢喜。尔时方便修喜觉分。修喜觉分已。喜觉分满足。欢喜已。身心猗息。尔时方便修猗觉分。修猗觉分已。猗觉分满足。身心乐已。得三昧。尔时修定觉分。修定觉分已。定觉分满足。定觉分满足已。贪忧则灭。得平等舍。尔时方便修舍觉分。修舍觉分已。舍觉分满足。受．心．法法念处亦如是说。是名修四念处。满足七觉分。
　　阿难白佛。是名修四念处。满足七觉分。云何修七觉分。满足明．解脱。
　　佛告阿难。若比丘修念觉分。依远离．依无欲．依灭．向于舍。修念觉分已。满足明．解脱。乃至修舍觉分。依远离．依无欲．依灭．向于舍。如是修舍觉分已。明．解脱满足。阿难。是名法法相类．法法相润。如是十三法。一法为增上。一法为门。次第增进。修习满足。
　　佛说此经已。尊者阿难闻佛所说。欢喜奉行。

　　（八一一～八一二）

　　如是异比丘所问。佛问诸比丘亦如上说。

　　（八一三）

　　如是我闻。
　　一时。佛住金毗罗聚落金毗林中。
　　尔时。世尊告尊者金毗罗。我今当说精勤修习四念处。谛听。善思。当为汝说。尔时。尊者金毗罗默然住。如是再三。
　　尔时。尊者阿难语尊者金毗罗。今大师告汝。如是三说。
　　尊者金毗罗语尊者阿难。我已知。尊者阿难。我已知。尊者瞿昙。
　　尔时。尊者阿难白佛言。世尊。是时。世尊。是时。善逝。唯愿为诸比丘说精勤修四念处。诸比丘闻已。当受奉行。
　　佛告阿难。谛听。善思。当为汝说。若比丘入息念时如入息学。乃至灭出息时如灭出息学。尔时圣弟子念入息时如念入息学。乃至身行止息．出息时。如身行止息．出息学。尔时圣弟子身身观念住。尔时圣弟子身身观念住已。如是知善内思惟。
　　佛告阿难。譬如有人乘车舆从东方颠沛而来。当于尔时践蹈诸土堆垄不。
　　阿难白佛。如是。世尊。
　　佛告阿难。如是圣弟子念入息时如入息念学。如是乃至善内思惟。若尔时圣弟子觉知喜乃至觉知意行息学。圣弟子受受观念住。圣弟子受受观念已。如是知善内思惟。譬如有人乘车舆从南方颠沛而来。云何。阿难。当践蹈土堆垄不。
　　阿难白佛。如是。世尊。
　　佛告阿难。如是圣弟子受受观念住。知善内思惟。若圣弟子觉知心欣悦．心定．心解脱．心入息如解脱心入息学。解脱心出息如解脱心出息学。尔时圣弟子心心观念住。如是圣弟子心心观念住已。知善内思惟。譬如有人乘车舆从西方来。彼当践蹈土堆垄不。
　　阿难白佛。如是。世尊。
　　佛告阿难。如是圣弟子觉知心。乃至心解脱出息如心解脱出息学。如是圣弟子尔时心心观念住。知善内思惟。善于身受心。贪忧灭舍。尔时圣弟子法法观念住。如是圣弟子法法观念住已。知善内思惟。阿难。譬如四衢道有土堆垄。有人乘车舆从北方颠沛而来。当践蹈土堆垄不。
　　阿难白佛。如是。世尊。
　　佛告阿难。如是。圣弟子法法观念住。知善内思惟。阿难。是名比丘精勤方便修四念处。
　　佛说此经已。尊者阿难闻佛所说。欢喜奉行。

　　（八一四）

　　如是我闻。
　　一时。佛住舍卫国祇树给孤独园。
