<!-- { "loadSidebar": true } -->
　　建立无尽法　　佛事既已终
　　于有得寂灭　　大悲入涅槃
　　如薪尽火灭　　毕竟得常住

　　时。王闻是语。忧恼迷闷擗地。时。诸臣辈以水洗心面。良久得稣。啼泣涕零。如是乃至兴种种供养。立大塔庙。
　　时。王复白尊者曰。我意愿欲得见佛诸大弟子佛之所记者。欲供养彼舍利。愿为示之。时。尊者白王言。善哉。善哉。大王能发如是妙心。
　　时。尊者将王至舍卫国。入只桓精舍。以手指塔。此是尊者舍利弗塔。王当供养。王曰。彼有何功德。尊者曰。是第二法王。随转法轮。而说偈言。
　　一切众生智　　比于舍利弗
　　十六之一分　　以除如来智
　　如来转法轮　　是则能随转
　　彼有无量德　　谁复能宣说

　　时。王生大欢喜。舍十万两珍宝。供养其塔。而说偈言。
　　我礼舍利弗　　解脱诸恐怖
　　名称普于世　　智慧无有等

　　次。复示大目揵连塔。王应供养此塔。
　　王复问曰。彼有何功德。尊者答曰。是神足第一。以足指践地。地即震动。至于天宫。降伏难陀跋难陀龙王。而说偈曰。
　　以足指动地　　至于帝释宫
　　神足无与等　　谁能尽宣说
　　二龙王凶暴　　见者莫不怖
　　彼于神足力　　降伏息嗔恚

　　时。王舍十万两珍宝。供养此塔。以偈赞曰。
　　神足中第一　　离于老病死
　　有如是功德　　今礼目揵连

　　次。复示摩诃迦叶塔。语王言。此是摩诃迦叶塔。应当供养。王问曰。彼有何功德。答曰。彼少欲知足。头陀第一。如来施以半座及僧伽梨衣。愍念众生。兴立正法。即说偈曰。
　　功德田第一　　愍念贫穷类
　　著佛僧伽梨　　能建于正法
　　彼有如是德　　谁能具宣说

　　时。王舍十万两珍宝。供养是塔。以偈赞曰。
　　常乐于寂静　　依止林薮间
　　少欲知足富　　今礼大迦叶

　　次。复示尊者薄拘罗塔。此是薄拘罗塔。应当供养。王问曰。彼有何功德。尊者答曰。彼无病第一。乃至不为人说一句法。寂然无言。王曰。以一钱供养。诸臣白王。功德既等。何故于此供养一钱。王告之曰。听吾所说。
　　虽除无明痴　　智慧能鉴察
　　虽有薄拘名　　于世何所益

　　时。彼一钱还来至王所。时。大臣辈见是希有事。异口同音赞彼。呜呼。尊者。少欲知足。乃至不须一钱。
　　复示阿难塔。语王言。此是阿难塔。应当供养。王曰。彼有何功德。答曰。此人是侍佛者。多闻第一。撰集佛经。而说偈曰。
　　奉持牟尼钵　　念至能决断
　　多闻之大海　　辩才柔软音
　　能悦天人众　　善知三佛心
　　一切悉明了　　功德之宝箧
　　最胜所称叹　　降伏烦恼诤
　　如是等功德　　应当修供养

　　王即舍百亿两珍宝。而供养其塔。
　　时。诸臣白王言。何故于此布施供养皆悉胜前。王曰。听吾所说心中所以。
　　如来之体身　　法身性清净
　　彼悉能奉持　　是故供养胜
　　法灯常存世　　灭此愚痴冥
　　皆由从彼来　　是故供养胜
　　如大海之水　　牛迹所不容
　　如是佛智海　　余人不能持
　　唯有阿难尊　　一闻悉受持
　　终无忘失时　　是故供养胜

　　尔时。王如是种种供养。向尊者合掌。而作是言。
　　我今受此形　　不复负此身
　　修无量功德　　今为人中主
　　我今取坚实　　造立诸塔庙
　　庄严在于世　　如星庄严月
　　奉佛弟子法　　应行诸礼节
　　我今悉已作　　稽首尊者足
　　蒙尊者恩力　　今见胜妙事
　　快获大善利　　从是分别法

　　尔时。王供养上种种事。恒偏至菩提道场树。此树下如来得阿耨多罗三藐三菩提。世间希有珍宝供养之事。供养菩提树。
　　时。王夫人名曰低舍罗絺多。夫人作是念。王极爱念于我。我亦念王。王今舍我去。持诸珍宝至菩提树间。我今当作方便杀是菩提树。树既枯死。叶便凋落。王当不复往。彼可与我常相娱乐。即唤咒师。语咒师言。汝能杀菩提树不。彼答曰。能。与我千两金。
　　时。夫人即与千两金钱。咒师往菩提树间。以咒咒树以綖系树。时。树渐渐枯死。叶即萎落。未即枯死。其叶凋落。白夫人曰。复应以热乳浇树。乃可令枯。夫人白王。我今欲以乳供养菩提树。王曰。随卿意耶。如是乃至以热乳浇之。树即枯燥。
　　时。诸夫人白王言。菩提树忽然枯死。叶叶变落。而说偈言。
　　如来所依树　　名曰菩提者
　　于是得正觉　　具足一切智
　　大王今当知　　是树今枯死
　　叶色亦变异　　不知何以故

　　时。王闻是语。即迷闷擗地。诸人辈以水浇王心面。良久而稣。即便泣泪言。
　　我见菩提树　　便见于如来
　　今闻彼树死　　我今亦随没

　　时。彼夫人见王忧愁不乐。而白王言。主勿忧恼。我当喜悦王心。王曰。若无彼树。我命亦无。如来于彼树得阿耨多罗三藐三菩提。彼树既无。我何用活耶。
　　夫人闻王决定语。还复以冷乳灌菩提树下。彼树寻复更生。王闻以乳溉灌树还得生。日日送千瓮乳溉灌其本。树还复如先。诸夫人辈白王言。菩提树今复如先。无复有异。
　　时。王闻已。即生欢喜。诣菩提树下。睹于菩提树。目不暂舍。而说偈言。
　　诸王所未作　　瓶沙持国者
　　我今应供养　　我今浴菩提
　　诸乳及香水　　华香及涂香
　　当复供养僧　　贤圣五部众

　　时。王各办四宝瓮。金．银．琉璃．颇梨。盛诸香乳。及诸香汤。持种种饮食。幡幢．宝盖各有千种。及种种花香伎乐。受持八支斋布萨。著白净衣服。执持香炉。在于殿上。向四方作礼。心念口言。如来贤圣弟子在诸方者。怜愍我故。受我供养。而说偈言。
　　如来贤圣子　　正顺寂诸根
　　离诸三界欲　　诸天应供养
　　今当悉来集　　受我微心惠
　　哀愍副我意　　令法种增长
　　常乐于寂止　　解脱诸所著
　　如来之真子　　从法而化生
　　诸天所供养　　哀愍于我故
　　今当悉来集　　副我之微意
　　诸圣在处处　　罽宾多波婆　　大林离波多　　阿耨大池边　　江河山薮间　　如是一切处
　　诸圣在中者　　今当悉来集
　　哀愍于我故　　副我之微意
　　又在于天上　　尸梨沙宫殿　　香山石室中　　神通具足者
　　今当悉来集　　哀愍于我故

　　时。王如是语时。三十万比丘悉来集。彼大众中十万是阿罗汉。二十万是学人及凡夫比丘。上座之座无人坐。
　　时。王问诸比丘。上座之座。云何而无人坐。时。彼大众中有一比丘。名曰耶舍。是大阿罗汉。具足六通。白王言。此座。上座之座。余者岂敢于中而坐。
　　王复问曰。于尊者所。更有上座耶。尊者答曰。更有上座。大王。佛之所说。名曰宾头卢。是上座。应坐此处。
　　王大欢喜。而作是言。于中有比丘见佛者不。尊者答曰。有也。大王。宾头卢者。犹故在世。
　　王复白曰。可得见彼比丘不。尊者曰。大王。不久当见。寻当来至。
　　时。王生大欢喜。而说偈言。
　　我今快得利　　摄受于我故
　　令我自目见　　尊者宾头卢

　　时。尊者宾头卢将无量阿罗汉。次第相随。譬如雁王乘虚而来。在于上座处坐。诸比丘僧各修礼敬。次第而坐。
　　时。王见尊者宾头卢头发皓白。辟支佛体。头面礼足。长跪合掌。睹尊者颜貌。而说偈言。
　　我今之王位　　统领阎浮提
　　不以为欢喜　　今得见尊者
　　我今见尊者　　便是见生佛
　　心怀大踊跃　　胜见于王位

　　复白尊者曰。尊者见世尊耶。三界所尊仰。
　　时。尊者宾头卢以手举眉毛。视王而言。
　　我见于如来　　于世无譬类
　　身作黄金色　　三十二相好
　　面如净满月　　梵音声柔软
　　伏诸烦恼诤　　常处于寂灭

　　王复问曰。尊者何处见佛。尊者曰。如来将五百阿罗汉。俱初在王舍城安居。我尔时亦复在中。而说偈言。
　　大牟尼世尊　　离欲相围绕
　　在于王舍城　　结于夏三月
　　我时在彼众　　恒住如来边
　　大王今当知　　我目见真佛

　　又复。佛住舍卫国时。如来大作神力。种种变化。作诸佛形。满在诸方。乃至阿迦尼吒天。我尔时亦在于中。见如来种种变化神通之相。而说偈言。
　　如来神通力　　降伏诸外道
　　佛游于十方　　我亲见彼相

　　又复。如来在天上与母说法时。我亦在于中。与母说法竟。将诸天众从天上来。下僧迦奢国。时。我见此二事。天人受福乐。优波罗比丘尼化作转轮圣王。将无量眷属。乘空而来。诣世尊所。我亦见此。而说偈言。
　　如来在天上　　于彼结夏坐
　　我亦在于中　　牟尼之眷属

　　又复。世尊住舍卫国。五百阿罗汉俱。时。给孤独长者女适在于富楼那跋陀那国。时。彼女请佛及比丘僧。时。诸比丘各乘空而往彼。我尔时以神力合大山。往彼受请。时世尊责我。汝那得现神足如是。我今罚汝。常在于世。不得取涅槃。护持我正法。勿令灭也。而说偈曰。
　　世尊受彼请　　五百比丘俱
　　时我以神力　　挑大山而去
　　世尊责罚我　　住世未灭度
　　护持我正法　　勿令法没尽

　　又复。如来将诸比丘僧入城乞食。时。王共二童子沙土中戏。逢见佛来。捧于尘沙。奉上于佛。时。世尊记彼童子。于我灭度百岁之后。此童子于巴连弗邑当受王位。领阎浮提。名曰阿育。当广布我舍利。一日之中。当造八万四千塔。今王身是也。我尔时亦在于中。而说偈曰。
　　王于童子时　　以沙奉上佛
　　佛记于王时　　我亦亲在中

　　时。王白尊者曰。尊者今住在何处。尊者答王曰。在于北山。山名揵陀摩罗。共诸同梵行僧。
　　王复问曰。有几眷属。尊者答。六万阿罗汉比丘。尊者曰。王何须多问。今当施设供养于僧。食竟。使王欢喜。王言。如是。尊者。然我今先当供养佛念所觉菩提之树。然后香美饮食施设于僧。敕诸群臣。唱令国界。王今舍十万两金。布施众僧。千瓮香汤。溉灌菩提树。集诸五众。
　　时。王子名曰拘那罗。在王右边。举二指而不言说。意欲二倍供养。大众见之。皆尽发笑。王亦发笑。而语言。呜呼。王子。乃有增益功德供养。
　　王复言。我复以三十万两金供养众僧。复加千瓮香汤。洗浴菩提树。时。王子复举四指。意在四倍。
　　时。王嗔恚。语臣曰。谁教王子作是事。与我兴竞。臣启王言。谁敢与王兴竞。然王子聪慧利根。增益功德。故作是事耳。
