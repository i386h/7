<!-- { "loadSidebar": true } -->
　　尔时。世尊告一比丘。汝当往诣尊者跋迦梨比丘所。语跋迦梨言。昨夜有二天来诣我所。稽首作礼。退住一面。语我言。尊者跋迦梨疾病困笃。思惟解脱。欲执刀自杀。不乐久生。第二天言。尊者跋迦梨于善解脱而得解脱。说此语已。即没不现。此是天语。佛复记汝。汝于此身不起贪欲。是则善终。后世亦善。
　　时。彼比丘受世尊教已。诣金师精舍跋迦梨房。
　　尔时。跋迦梨语侍病者。汝等持绳床。共举我身。著精舍外。我欲执刀自杀。不乐久生。
　　时。有众多比丘出房舍。露地经行。受使比丘诣众多比丘所。问众多比丘言。诸尊。跋迦梨比丘住在何所。
　　诸比丘答言。跋迦梨比丘告侍病者。令举绳床。出精舍外。欲执刀自杀。不乐久生。受使比丘即诣跋迦梨所。
　　跋迦梨比丘遥见使比丘来。语侍病者。下绳床著地。彼比丘疾来。似世尊使。彼侍病者即下绳床著地。
　　时。彼使比丘语跋迦梨。世尊有教及天有所说。
　　时。跋迦梨语侍病者。扶我著地。不可于床上受世尊教及天所说。时。侍病者即扶跋迦梨。下置于地。
　　时。跋迦梨言。汝可宣示世尊告敕及天所说。
　　使比丘言。跋迦梨。大师告汝。夜有二天来白我言。跋迦梨比丘疾病困笃。思惟解脱。欲执刀自杀。不乐久生。第二天言。跋迦梨比丘已于善解脱而得解脱。说此语已。即没不现。世尊复记说。汝善于命终。后世亦善。
　　跋迦梨言。尊者。大师善知所知。善见所见。彼二天者亦善知所知。善见所见。然我今日于色常．无常。决定无疑。无常者是苦。决定无疑。若无常．苦者。是变易法。于彼无有可贪．可欲。决定无疑。受．想．行．识亦复如是。然我今日疾病苦痛犹故随身。欲刀自杀。不乐久生。即执刀自杀。
　　时。使比丘供养跋迦梨死身已。还诣佛所。稽首礼足。退坐一面。白佛言。世尊。我以世尊所敕。具告尊者跋迦梨。彼作是言。大师善知所知。善见所见。彼二天者亦善知所知。善见所见。广说。乃至执刀自杀。
　　尔时。世尊告诸比丘。共诣金师精舍跋迦梨尸所。见跋迦梨死身。有远离之色。见已。语诸比丘。汝等见是跋迦梨比丘死身在地。有远离之色不。
　　诸比丘白佛。已见。世尊。
　　复告诸比丘。绕跋迦梨身。四面周匝。有闇冥之相围绕身不。
　　诸比丘白佛。已见。世尊。
　　佛告诸比丘。此是恶魔之像。周匝求觅跋迦梨善男子识神当生何处。
　　佛告诸比丘。跋迦梨善男子不住识神。以刀自杀。
　　尔时。世尊为彼跋迦梨说第一记。
　　佛说此经已。诸比丘闻佛所说。欢喜奉行。

　　（一二六六）

　　如是我闻。
　　一时。佛住王舍城迦兰陀竹园。时。有尊者阐陀。住那罗聚落好衣庵罗林中。疾病困笃。
　　时。尊者舍利弗闻尊者阐陀在那罗聚落好衣庵罗林中。疾病困笃。闻已。语尊者摩诃拘絺罗。尊者知不。阐陀比丘在那罗聚落好衣庵罗林中疾病困笃。当往共看。摩诃拘絺罗默然许之。
　　时。尊者舍利弗与尊者摩诃拘絺罗共诣那罗聚落好衣庵罗林中。至尊者阐陀住房。
　　尊者阐陀遥见尊者舍利弗．尊者摩诃拘絺罗。凭床欲起。
　　尊者舍利弗语尊者阐陀。汝且莫起。
　　尊者舍利弗．尊者摩诃拘絺罗坐于异床。问尊者阐陀。云何。尊者阐陀。所患为可堪忍不。为增．为损。如前叉摩修多罗广说。
　　尊者阐陀言。我今身病。极患苦痛。难可堪忍。所起之病。但增无损。唯欲执刀自杀。不乐苦活。
　　尊者舍利弗言。尊者阐陀。汝当努力。莫自伤害。若汝在世。我当与汝来往周旋。汝若有乏。我当给汝如法汤药。汝若无看病人。我当看汝。必令适意。非不适意。
　　阐陀答言。我有供养。那罗聚落诸婆罗门长者悉见看视。衣被．饮食．卧具．汤药无所乏少。自有弟子修梵行者随意瞻病。非不适意。但我疾病苦痛逼身。难可堪忍。唯欲自杀。不乐苦生。
　　舍利弗言。我今问汝。随意答我。阐陀。眼及眼识．眼所识色。彼宁是我．异我．相在不。
　　阐陀答言。不也。尊者舍利弗。
　　复问。阐陀。耳．鼻．舌．身．意及意识．意识所识法。彼宁是我．异我．相在不。
　　阐陀答言。不也。尊者舍利弗。
　　复问。阐陀。汝于眼．眼识及色。为何所见．何所识．何所知故。言眼．眼识及色。非我．不异我．不相在。
　　阐陀答言。我于眼．眼识及色。见灭．知灭故。见眼．眼识及色。非我．不异我．不相在。
　　复问。阐陀。汝于耳．鼻．舌．身．意．意识及法。何所见．何所知故。于意．意识及法。见非我．不异我．不相在。
　　阐陀答言。尊者舍利弗。我于意．意识及法。见灭．知灭故。于意．意识及法。见非我．不异我．不相在。尊者舍利弗。然我今日身病苦痛。不能堪忍。欲以刀自杀。不乐苦生。
　　时。尊者摩诃拘絺罗语尊者阐陀。汝今当于大师修习正念。如所说句。有所依者。则为动摇。动摇者。有所趣向。趣向者。为不休息。不休息者。则随趣往来。随趣往来者。则有未来生死。有未来生死故。有未来出没。有未来出没故。则有生．老．病．死．忧．悲．苦．恼。如是纯一苦聚集。如所说句。无所依者。则不动摇。不动摇者。得无趣向。无趣向者。则有止息。有止息故。则不随趣往来。不随趣往来。则无未来出没。无未来出没者。则无生．老．病．死．忧．悲．恼．苦。如是纯大苦聚灭。
　　阐陀言。尊者摩诃拘絺罗。供养世尊事。于今毕矣。随顺善逝。今已毕矣。适意。非不适意。弟子所作。于今已作。若复有余弟子所作供养师者。亦当如是供养大师。适意。非不适意。然我今日身病苦痛。难可堪忍。唯欲以刀自杀。不乐苦生。尔时。尊者阐陀即于那罗聚落好衣庵罗林中以刀自杀。
　　时。尊者舍利弗供养尊者阐陀舍利已。往诣佛所。稽首礼足。退住一面。白佛言。世尊。尊者阐陀于那罗聚落好衣庵罗林中以刀自杀。云何。世尊。彼尊者阐陀当至何趣。云何受生。后世云何。
　　佛告尊者舍利弗。彼不自记说言。尊者摩诃拘絺罗。我供养世尊。于今已毕。随顺善逝。于今已毕。适意。非不适意。若复有余供养大师者。当如是作。适意。非不适意耶。
　　尔时。尊者舍利弗复问。世尊。彼尊者阐陀先于镇珍尼婆罗门聚落。有供养家．极亲厚家．善言语家。
　　佛告舍利弗。如是。舍利弗。正智．正善解脱善男子。有供养家．亲厚家．善言语家。舍利弗。我不说彼有大过。若有舍此身。余身相续者。我说彼等则有大过。若有舍此身已。余身不相续者。我不说彼有大过也。无大过故。于那罗聚落好衣庵罗林中以刀自杀。
　　如是。世尊为彼尊者阐陀说第一记。
　　佛说此经已。尊者舍利弗欢喜作礼而去。

　　　　杂阿含经卷第四十七



　　　　杂阿含经卷第四十八

　　　　宋天竺三藏求那跋陀罗译

　　（一二六七）

　　如是我闻。
　　一时。佛住舍卫国祇树给孤独园。
　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。
　　时。彼天子白佛言。世尊。比丘。比丘度驶流耶。
　　佛言。如是。天子。
　　天子复问。无所攀缘。亦无所住。度驶流耶。
　　佛言。如是。天子。
　　天子复问。无所攀缘。亦无所住而度驶流。其义云何。
　　佛言。天子。我如是．如是抱。如是．如是直进。则不为水之所[漂*寸]。如是．如是不抱。如是．如是不直进。则为水所[漂*寸]。如是。天子。名为无所攀缘。亦无所住而度驶流。
　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二六八）

　　如是我闻。
　　一时。佛住舍卫国祇树给孤独园。时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子白佛言。比丘知一切众生所著．所集。决定解脱．广解脱．极广解脱耶。
　　佛告天子。我悉知一切众生所著．所集。决定解脱．广解脱．极广解脱。天子白佛。比丘云何知一切众生所著．所集。决定解脱．广解脱．极广解脱。
　　佛告天子。爱喜灭尽。我心解脱。心解脱已。故知一切众生所著．所集。决定解脱．广解脱．极广解脱。
　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二六九）

　　如是我闻。
　　一时。佛住舍卫国祇树给孤独园。
　　时。有一天子。容色绝妙。于后夜时来诣佛所。稽首佛足。身诸光明遍照祇树给孤独园。
　　时。彼天子说偈问佛。
　　谁度于诸流　　昼夜勤精进
　　不攀亦不住　　何染而不著

　　尔时。世尊说偈答言。
　　一切戒具足　　智慧善正受
　　内思惟系念　　度难度诸流
　　不乐于欲想　　超越于色结
　　不系亦不住　　于染亦不著

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二七○）

　　如是我闻。
　　一时。佛住王舍城山谷精舍。
　　时。有拘迦尼。是光明天女。容色绝妙。于后夜时来诣佛所。稽首佛足。身诸光明遍照山谷。
　　时。拘迦尼天女而说偈言。
　　其心不为恶　　及身口世间
　　五欲悉虚空　　正智正系念
　　不习近众苦　　非义和合者

　　佛告天女。如是。如是。
　　其心不为恶　　及身口世间
　　五欲悉虚空　　正智正系念
　　不习近众苦　　非义和合者

　　时。拘迦那娑天女闻佛所说。欢喜随喜。稽首佛足。即没不现。
　　尔时。世尊夜过晨朝。入于僧中。敷尼师坛。于大众前坐。告诸比丘。昨日夜后。有拘迦那天女。容色绝妙。来诣我所。稽首我足。退坐一面而说偈言。
　　其心不为恶　　及身口世间
　　五欲悉虚空　　正智正系念
　　不习近众苦　　非义和合者

　　我即答言。如是。天女。如是。天女。
　　其心不为恶　　及身口世间
　　五欲悉虚空　　正智正系念
　　不习近众苦　　非义和合者

　　说是语时。拘迦尼天女闻我所说。欢喜随喜。稽首我足。即没不现。
