<!-- { "loadSidebar": true } -->
　　尔时。尊者阿若俱邻作是念。今日世尊为在何所。即以天眼净过人间眼。观见世尊在梵天上。见已。即入三昧。如其正受。于舍卫国没。现彼梵世。在于东方。西面向佛。结跏趺坐。端身系念。在佛座下。梵天座上。
　　尔时。尊者摩诃迦叶作是念。今日世尊为在何所。即以天眼净过于人眼。见世尊在梵天上。见已。即入三昧。如其正受。于舍卫国没。现梵天上。在于南方。北面向佛。结跏趺坐。端身系念。在佛座下。梵天座上。
　　时。尊者舍利弗作是念。世尊今者为在何所。即以天眼净过于人眼。见世尊在梵天上。见已。即入三昧。如其正受。于舍卫国没。住梵天上。在于西方。东面向佛。结跏趺坐。端身系念。在佛座下。梵天座上。
　　尔时。尊者大目揵连即作是念。今日世尊为在何所。以天眼净过于人眼。遥见世尊在梵天上。见已。即入三昧。如其正受。于舍卫国没。住梵天上。在于北方。南面向佛。结跏趺坐。端身系念。在佛座下。梵天座上。
　　尔时。世尊告梵天曰。汝今复起是见。从本已来。未曾见有过我上者不。
　　梵天白佛。我今不敢复言。我未曾见有过我上者。唯见梵天光明被障。尔时。世尊为彼梵天种种说法。示教照喜已。即入三昧。如其正受。于梵天上没。还舍卫国。
　　尊者阿若俱邻．摩诃迦叶．舍利弗为彼梵天种种说法。示教照喜已。即入三昧。如其正受。于梵天没。还舍卫国。唯尊者大目揵连仍于彼住。
　　时。彼梵天问尊者大目揵连。世尊诸余弟子悉有如是大德大力不。
　　时。尊者大目揵连即说偈言。
　　大德具三明　　通达观他心
　　漏尽诸罗汉　　其数无有量

　　时。尊者大目揵连为彼梵天种种说法。示教照喜已。即入三昧。如其正受。于梵天没。还舍卫国。

　　（一一九七）

　　如是我闻。
　　一时。佛住俱尸那竭国力士生地坚固双树林。
　　尔时。世尊临般涅槃。告尊者阿难。汝于坚固双树间敷绳床。北首。如来今日中夜于无余涅槃而般涅槃。
　　时。尊者阿难奉世尊教。于双坚固树间为世尊敷绳床。北首已。还世尊所。稽首礼足。白言世尊。已为如来于双坚固树间敷绳床。令北首。
　　于是。世尊往就绳床。右胁著地。北首而卧。足足相累。系念明相。
　　尔时。世尊即于中夜。于无余涅槃而般涅槃。般涅槃已。双坚固树寻即生花。周匝垂下。供养世尊。
　　时。有异比丘即说偈言。
　　善好坚固树　　枝条垂礼佛
　　妙花以供养　　大师般涅槃

　　寻时。释提桓因说偈。
　　一切行无常　　斯皆生灭法
　　虽生寻以灭　　斯寂灭为乐

　　寻时。娑婆世界主梵天王次复说偈言。
　　世间一切生　　立者皆当舍
　　如是圣大师　　世间无有比
　　逮得如来力　　普为世间眼
　　终归会磨灭　　入无余涅槃

　　尊者阿那律陀次复说偈言。
　　出息入息住　　立心善摄护
　　从所依而来　　世间般涅槃
　　大恐怖相生　　令人身毛竖
　　一切行力具　　大师般涅槃
　　其心不懈怠　　亦不住诸爱
　　心法渐解脱　　如薪尽火灭

　　如来涅槃后七日。尊者阿难往枝提所。而说偈言。
　　导师此宝身　　往诣梵天上
　　如是大神力　　内火还烧身
　　五百[疊*毛]缠身　　悉烧令磨灭
　　千领细[疊*毛]衣　　以衣如来身
　　唯二领不烧　　最上及衬身

　　尊者阿难说是偈时。诸比丘默然悲喜。

　　　　杂阿含经卷第四十四



　　　　杂阿含经卷第四十五

　　　　宋天竺三藏求那跋陀罗译

　　（一一九八）

　　如是我闻。
　　一时。佛住舍卫国祇树给孤独园。
　　时。有阿腊毗比丘尼。住舍卫国王园精舍比丘尼众中。时。阿腊毗比丘尼晨朝著衣持钵。入舍卫城乞食。食已。还精舍。举衣钵。洗足。持尼师坛。著右肩上。入安陀林坐禅。
　　时。魔波旬作是念。今沙门瞿昙住舍卫国祇树给孤独园。有弟子阿腊毗比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足已。持尼师坛。著右肩上。入安陀林坐禅。我今当往。为作留难。即化作年少。容貌端正。往诣彼比丘尼所。语比丘尼言。阿姨。欲何处去。
　　比丘尼答言。贤者。到远离处去。
　　时。魔波旬即说偈言。
　　世间无有出　　用求远离为
　　还服食五欲　　勿令后变悔

　　时。阿腊毗比丘尼作是念。是谁。欲恐怖我。为是人耶。为非人耶。奸狡人耶。
　　心即念言。此必恶魔欲乱我耳。觉知已。而说偈言。
　　世间有出要　　我自知所得
　　鄙下之恶魔　　汝不知其道
　　譬如利刀害　　五欲亦如是
　　譬如斩肉形　　苦受阴亦然
　　如汝向所说　　服乐五欲者
　　是则不可乐　　大恐怖之处
　　离一切喜乐　　舍诸大闇冥
　　以灭尽作证　　安住离诸漏
　　觉知汝恶魔　　寻即自灭去

　　时。魔波旬作是念。彼阿腊毗比丘尼已知我心。愁忧不乐。即没不现。

　　（一一九九）

　　如是我闻。
　　一时。佛住舍卫国祇树给孤独园。
　　时。有苏摩比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著右肩上。至安陀林坐禅。
　　时。魔波旬作是念。今沙门瞿昙住舍卫国祇树给孤独园。有苏摩比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师檀。著右肩上。入安陀林坐禅。我今当往。为作留难。即化作年少。容貌端正。往至苏摩比丘尼所。问言。阿姨。欲至何所。
　　答言。贤者。欲至远离处去。
　　时。魔波旬即说偈言。
　　仙人所住处　　是处甚难得
　　非彼二指智　　能得到彼处

　　时。苏摩比丘尼作是念。此是何等。欲恐怖我。为人。为非人。为奸狡人。作此思惟已。决定智生。知是恶魔来欲娆乱。即说偈言。
　　心入于正受　　女形复何为
　　智或若生已　　逮得无上法
　　若于男女想　　心不得俱离
　　彼即随魔说　　汝应往语彼
　　离于一切苦　　舍一切闇冥
　　逮得灭尽证　　安住诸漏尽
　　觉知汝恶魔　　即自磨灭去

　　时。魔波旬作是念。苏摩比丘尼已知我心。内怀忧悔。即没不现。

　　（一二○○）

　　如是我闻。
　　一时。佛住舍卫国祇树给孤独园。
　　时。有吉离舍瞿昙弥比丘尼。住舍卫国王园精舍比丘尼众中。晨朝著衣持钵。至舍卫城乞食。食已。还精舍。举衣钵。洗足毕。持尼师坛。著肩上。入安陀林。于一树下结跏趺坐。入昼正受。
　　时。魔波旬作是念。今沙门瞿昙住舍卫国祇树给孤独园。时。吉离舍瞿昙弥比丘尼住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。于一树下结跏趺坐。入昼正受。我今当往。为作留难。即化作年少。容貌端正。往至吉离舍瞿昙弥比丘尼所。而说偈言。
　　汝何丧其子　　涕泣忧愁貌
　　独坐于树下　　何求于男子

　　时。吉离舍瞿昙弥比丘尼作是念。为谁恐怖我。为人。为非人。为奸狡者。如是思惟。生决定智。恶魔波旬来娆我耳。即说偈言。
　　无边际诸子　　一切皆亡失
　　此则男子边　　已度男子表
　　不恼不忧愁　　佛教作已作
　　一切离爱苦　　舍一切闇冥
　　已灭尽作证　　安隐尽诸漏
　　已知汝弊魔　　于此自灭去

　　时。魔波旬作是念。吉离舍瞿昙弥比丘尼已知我心。愁忧苦恼。即没不现。

　　（一二○一）

　　如是我闻。
　　一时。佛住舍卫国祇树给孤独园。
　　时。有优钵罗色比丘尼。住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。
　　时。魔波旬作是念。今沙门瞿昙住舍卫国祇树给孤独园。优钵罗色比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。至优钵罗色比丘尼所。而说偈言。
　　妙华坚固树　　依止其树下
　　独一无等侣　　不畏恶人耶

　　时。优钵罗色比丘尼作是念。为何等人。欲恐怖我。为是人。为非人。为奸狡人。如是思惟。即得觉知。必是恶魔波旬欲乱我耳。即说偈言。
　　设使有百千　　皆是奸狡人
　　如汝等恶魔　　来至我所者
　　不能动毛发　　不畏汝恶魔

　　魔复说偈言。
　　我今入汝腹　　住于内藏中
　　或住两眉间　　汝不能见我

　　时。优钵罗色比丘尼复说偈言。
　　我心有大力　　善修习神通
　　大缚已解脱　　不畏汝恶魔
　　我已吐三垢　　恐怖之根本
　　住于不恐地　　不畏于魔军
　　于一切爱喜　　离一切闇冥
　　已证于寂灭　　安住诸漏尽
　　觉知汝恶魔　　自当消灭去

　　时。魔波旬作是念。优钵罗色比丘尼已知我心。内怀忧愁。即没不现。

　　（一二○二）

　　如是我闻。
　　一时。佛住舍卫国祇树给孤独园。
　　时。尸罗比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。
　　时。魔波旬作是念。今沙门瞿昙住舍卫国祇树给孤独园。尸罗比丘尼住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。往到尸罗比丘尼前而说偈言。
　　众生云何生　　谁为其作者
　　众生何处起　　去复至何所

　　尸罗比丘尼作是念。此是何人。欲恐怖我。为人。为非人。为奸狡人。作是思惟已。即生知觉。此是恶魔欲作留难。即说偈言。
　　汝谓有众生　　此则恶魔见
　　唯有空阴聚　　无是众生者
　　如和合众材　　世名之为车
　　诸阴因缘合　　假名为众生
　　其生则苦生　　住亦即苦住
　　无余法生苦　　苦生苦自灭
　　舍一切爱苦　　离一切闇冥
　　已证于寂灭　　安住诸漏尽
　　已知汝恶魔　　则自消灭去

