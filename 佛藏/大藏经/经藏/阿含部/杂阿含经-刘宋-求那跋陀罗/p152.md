<!-- { "loadSidebar": true } -->
　　说是偈已。即没不现。诸比丘。汝等欲闻生阿浮陀地狱众生其寿齐限不。
　　诸比丘白佛。今正是时。唯愿世尊为诸大众说阿浮陀地狱众生寿命齐限。诸比丘闻已。当受奉行。
　　佛告比丘。谛听。善思。当为汝说。譬如拘萨罗国。四斗为一阿罗。四阿罗为一独笼那。十六独笼那为一阇摩那。十六阇摩那为一摩尼。二十摩尼为一佉梨。二十佉梨为一仓。满中芥子。若使有人百年百年取一芥子。如是乃至满仓芥子都尽。阿浮陀地狱众生寿命犹故不尽。如是二十阿浮陀地狱众生寿等一尼罗浮陀地狱众生寿。二十尼罗浮陀地狱众生寿等一阿吒吒地狱众生寿。二十阿吒吒地狱众生寿等一阿波波地狱众生寿。二十阿波波地狱众生寿等一阿休休地狱众生寿。二十阿休休地狱众生寿等一优钵罗地狱众生寿。二十优钵罗地狱众生寿等一钵昙摩地狱众生寿。二十钵昙摩地狱众生寿等一摩诃钵昙摩地狱众生寿。
　　比丘。彼瞿迦梨比丘命终堕摩诃钵昙摩地狱中。以彼于尊者舍利弗．大目揵连比丘生恶心．诽谤故。是故。诸比丘。当作是学。于彼烧燋炷所。尚不欲毁坏。况毁坏有识众生。佛告诸比丘。当如是学。
　　佛说此经已。诸比丘闻佛所说。欢喜奉行。

　　（一二七九）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子说偈问佛。
　　退落堕负处　　云何而得知
　　唯愿世尊说　　云何负处门

　　尔时。世尊说偈答言。
　　胜处易得知　　负处知亦易
　　乐法为胜处　　毁法为负处
　　爱乐恶知识　　不爱善知识
　　善友生怨结　　是名堕负门
　　爱乐不善人　　善人反憎恶
　　欲恶不欲善　　是名负处门
　　斗秤以欺人　　是名堕负门
　　博弈耽嗜酒　　游轻著女色
　　费丧于财物　　是名堕负门
　　女人不自守　　舍主随他行
　　男子心放荡　　舍妻随外色
　　如是为家者　　斯皆堕负门
　　老妇得少夫　　心常怀嫉姤
　　怀嫉卧不安　　是则堕负门
　　老夫得少妇　　堕负处亦然
　　常乐著睡眠　　知识同游戏
　　怠堕好嗔恨　　斯皆堕负门
　　多财结朋友　　酒食奢不节
　　多费丧财物　　斯皆堕负门
　　小财多贪爱　　生于刹利心
　　常求为王者　　是则堕负门
　　求珠珰璎珞　　革屣履伞盖
　　庄严自悭惜　　是则堕负门
　　受他丰美食　　自悭惜其财
　　食他不反报　　是则堕负门
　　沙门婆罗门　　屈请入其舍
　　悭惜不时施　　是则堕负门
　　沙门婆罗门　　次第行乞食
　　呵责不欲施　　是则堕负门
　　若父母年老　　不及时奉养
　　有财而不施　　是则堕负门
　　于父母兄弟　　捶打而骂辱
　　无有尊卑序　　是则堕负门
　　佛及弟子众　　在家与出家
　　毁呰不恭敬　　是则堕负门
　　实非阿罗汉　　罗汉过自称
　　是则世间贼　　堕于负处门
　　此世间负处　　我知见故说
　　犹如险怖道　　慧者当远避

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二八○）

　　如是我闻。
　　一时。佛住舍卫国祇树给孤独园。
　　时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子说偈问佛。
　　谁屈下而屈下　　谁高举而随举
　　云何童子戏　　如童块相掷

　　尔时。世尊说偈答言。
　　爱下则随下　　爱举则随举
　　爱戏于愚夫　　如童块相掷

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二八一）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子而说偈言。
　　决定以遮遮　　意妄想而来
　　若人遮一切　　不令其逼迫

　　尔时。世尊说偈答言。
　　决定以遮遮　　意妄想而来
　　不必一切遮　　但遮其恶业
　　遮彼彼恶已　　不令其逼迫

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二八二）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子说偈问佛。
　　云何得名称　　云何得大财
　　云何德流闻　　云何得善友

　　尔时。世尊说偈答言。
　　持戒得名称　　布施得大财
　　真实德流闻　　恩惠得善友

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二八三）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。其身光明遍照祇树给孤独园。
　　时。彼天子说偈问佛。
　　云何人所作　　智慧以求财
　　等摄受于财　　若胜若复劣

　　尔时。世尊说偈答言。
　　始学功巧业　　方便集财物
　　得彼财物已　　当应作四分
　　一分自食用　　二分营生业
　　余一分藏密　　以拟于贫乏
　　营生之业者　　田种行商贾
　　牧牛羊兴息　　邸舍以求利
　　造屋舍床卧　　六种资生具
　　方便修众具　　安乐以存世
　　如是善修业　　黠慧以求财
　　财宝随顺生　　如众流归海
　　如是财饶益　　如蜂集众味
　　昼夜财增长　　犹如蚁积堆
　　不付老子财　　不寄边境民
　　不信奸狡人　　及诸悭吝者
　　亲附成事者　　远离不成事
　　能成事士夫　　犹如火炽然
　　善友贵重人　　敏密修良者
　　同气亲兄弟　　善能相摄受
　　居亲眷属中　　摽显若牛王
　　各随其所应　　分财施饮食
　　寿尽而命终　　当生天受乐

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　时。彼天子闻佛所说。欢喜随喜。稽首佛足。即没不现。

　　（一二八四）

　　如是我闻。
　　一时。佛住舍卫国祇树给孤独园。
　　尔时。世尊告诸比丘。过去世时。拘萨罗国有弹琴人。名曰粗牛。于拘萨罗国人间游行。止息野中。时。有六广大天宫天女。来至憍萨罗国粗牛弹琴人所。语粗牛弹琴人言。阿舅。阿舅。为我弹琴。我当歌舞。粗牛弹琴者言。如是。姊妹。我当为汝弹琴。汝当语我汝是何人。何由生此。天女答言。阿舅。且弹琴。我当歌舞。于歌颂中。自说所以生此因缘。彼拘萨罗国粗牛弹琴人即便弹琴。彼六天女即便歌舞。
　　第一天女说偈歌言。
　　若男子女人　　胜妙衣惠施
　　施衣因缘故　　所生得殊胜
　　施所爱念物　　生天随所欲
　　见我居宫殿　　乘空而游行
　　天身如金聚　　天女百中胜
　　观察斯福德　　回向中之最

　　第二天女复说偈言。
　　若男子女人　　胜妙香惠施
　　爱念可意施　　生天随所欲
　　见我处宫殿　　乘空而游行
　　天身若金聚　　天女百中胜
　　观察斯福德　　回向中之最

　　第三天女复说偈言。
　　若男子女人　　以食而惠施
　　可意爱念施　　生天随所欲
　　见我居宫殿　　乘虚而游行
　　天身如金聚　　天女百中胜
　　观察斯福德　　回向中之最

　　第四天女复说偈言。
　　忆念余生时　　曾为人婢使
　　不盗不贪嗜　　勤修不懈怠
　　量腹自节身　　分餐救贫人
　　今见居宫殿　　乘虚而游行
　　天身如金聚　　天女百中胜
　　观察斯福德　　供养中为最

　　第五天女复说偈言。
　　忆念余生时　　为人作子妇
　　嫜姑性狂暴　　常加粗涩言
　　执节修妇礼　　卑逊而奉顺
　　今见处宫殿　　乘虚而游行
　　天身如金聚　　天女百中胜
　　观察斯福德　　供养中为最

　　第六天女复说偈言。
　　昔曾见行迹　　比丘比丘尼
　　从其闻正法　　一宿受斋戒
　　今见处天宫　　乘虚而游行
　　天身如金聚　　天女百中胜
　　观察斯福德　　回向中之最

　　尔时。拘萨罗国粗牛弹琴人而说偈言。
　　我今善来此　　拘萨罗林中
　　得见此天女　　具足妙天身
　　既见又闻说　　当增修善业
　　缘今修功德　　亦当生天上

　　说是语已。此诸天女即没不现。
　　佛说此经已。诸比丘闻佛所说。欢喜奉行。

　　（一二八五）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子说偈问佛。
　　何法起应灭　　何生应防护
　　何法应当离　　等观何得乐

　　尔时。世尊说偈答言。
　　嗔恚起应灭　　贪生逆防护
　　无明应舍离　　等观真谛乐
　　欲生诸烦恼　　欲为生苦本
　　调伏烦恼者　　众苦则调伏
　　调伏众苦者　　烦恼亦调伏

　　时。彼天子复说偈言。
　　久见婆罗门　　逮得般涅槃
　　一切怖已过　　永超世恩爱

　　于是。天子闻佛所说。欢喜随喜。稽首佛足。即没不现。

　　（一二八六）

　　如是我闻。
　　一时。佛住舍卫国祇树给孤独园。
　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。
　　时。彼天子说偈问佛。
　　若人行放逸　　愚痴离恶慧
　　禅思不放逸　　疾得尽诸漏

　　尔时。世尊说偈答言。
　　非世间众事　　是则之为欲
　　心法驰觉想　　是名士夫欲
　　世间种种事　　常在于世间
　　智慧修禅思　　爱欲永潜伏
　　信为士夫伴　　不信则不度
　　信增其名称　　命终得生天
　　于身虚空想　　名色不坚固
　　不著名色者　　远离于积聚
