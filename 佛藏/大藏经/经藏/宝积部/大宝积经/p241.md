<!-- { "loadSidebar": true } -->
　　尔时阿阇世王。闻女语已默然而住。尔时尊者舍利弗。作如是念。此无畏德女。得大辩才而能如是无尽言说。我于今者前至其所。少少问之。我且问之。汝得忍不。作是念已前问女言。汝今为住声闻乘耶。答言不也。汝今为住缘觉乘耶。答言不也汝今为住大乘心耶。答言不也。舍利弗言。若如是者为住何乘。而能如是师子吼耶。女答尊者舍利弗言。若使我今有所住者。则不能作师子吼也。我无所住。是故我能作师子吼。而舍利弗作如是言。为住何乘。如舍利弗所证得法。彼法岂有乘分别耶。此是声闻缘觉之乘。至大乘耶。舍利弗言。汝听我说。我所证法。无乘非乘差别之相。以一相故。所谓无相。无畏女言。尊者舍利弗。若法无相。云何可求。舍利弗言。无畏德女。诸佛之法与凡夫法。有何胜负差别之相。女语尊者舍利弗言。空与寂静有何差别。舍利弗言。无差别也。无畏德言。舍利弗。如空寂静无有差别胜负之相。诸佛之法与凡夫法。无有胜负差别之相。又舍利弗。亦如虚空能受诸色而无差别。诸佛之法与凡夫法。无有差别亦无异相。
　　尔时尊者大目犍连。语无畏德女言。汝见佛法与声闻法有何差别。而见如是诸大声闻。不起奉迎。不与酬对不让床坐。无畏德女。答目连言。假使星宿。遍满三千不能照了。声闻亦尔。以入定智而能照知。若不入定则不觉知。大目连言。若不入定则不能知众生之心。女言目连。佛不入定而于恒河沙等世界。如应说法度诸众生。善知心故。何况微少星宿光明诸声闻耶。此是诸佛如来胜事。又大目连。一切声闻。颇有能知几世界成几世界坏。大目连言。不能知也。女言目连。声闻颇知几数诸佛已入涅槃几数诸佛未来当入几数诸佛现在今入。目连答言。不能知也。女言目连。声闻颇知几数众生多贪欲者。几数众生多嗔恚者。几数众生多愚痴者。几数众生等分行者。目连答言。不能知也。女言目连。声闻颇知几数众生受声闻乘。几数众生受缘觉乘。几数众生受于佛乘。目连答言。不能知也。女言目连。声闻颇知几数众生声闻度之。几数众生缘觉度之。几数众生佛能度之。目连答言。不能知也。女言目连。声闻颇知几数众生。在于定聚。是正见者。几数众生住邪定聚。目连答言。不能知也。女言目连。唯有如来正真正觉。如实善知诸众生界。而为说法。如是之事非诸声闻缘觉境界。况余众生。目连。当知此是如来殊胜之事。如来具得一切智故。一切声闻缘觉所无。
　　时无畏女。复语尊者大目连言。世尊常记大目犍连。于神通中最为第一。目连神通。能知能至香象世界。知彼世界一切诸树。皆出上妙栴檀香不。目连答言。今始得闻彼世界名。云何能往至彼世界。目连问女。彼佛何名。而在彼处世界说法。女即答言。彼佛号曰放香光明如来应正遍知。在彼说法。目连语女。今者云何得见彼佛。时无畏女。不起于座不动威仪。而作誓愿。若使菩萨初发心时。能过一切声闻缘觉。以此誓愿。愿彼放香光明如来现身于此。令诸声闻缘觉。见彼香象世界。及嗅上妙栴檀香树。时无畏女发此誓已。于是放香光明如来。从身放光。以放光故。时诸声闻。皆得见彼香象世界。及佛菩萨诸众围绕。罗网隐身为众说法。彼所说法此处悉闻。佛神力故。复得嗅彼诸树微妙栴檀之香。彼世界佛作如是言。如是如是。如无畏女之所说也。菩萨如是初发心时。已过声闻缘觉境界。说此法时。弥勒菩萨摩诃萨。白佛言。世尊。彼妙树香何因缘来。佛言弥勒。是无畏女共诸声闻。如法论议及发誓愿。彼佛知已。故以神力。现如是香及彼世界。而彼上妙栴檀之香。遍此三千大千世界。时无畏女语目连曰。若见如是不可思议诸胜功德。而能发起狭劣小乘声闻之心。唯自度者。当知善根甚为微少。谁见成就无量功德菩萨之事。而不发于菩提之心。目连。颇知彼佛世界去此几何。答言不知。女言目连。乘诸神通。经百千劫能知能见。彼佛世界无有是处。譬如一切竹苇丛林不可算数。过如是等诸佛世界。方乃有彼香象世界。
　　尔时彼佛卷摄光明。既摄光已。香象世界及彼如来忽然不现。
　　尔时尊者摩诃迦叶。谓无畏言。汝曾见彼香象世界及彼如来应正遍知耶。女即答言。大迦叶。如来可见不。如佛所说。若以色见我及以声求我。彼尽行邪道不能见如来。以诸如来体即是法身。佛法非可见闻。云何可知见。随何方便众生乐者。佛则示现无障碍身。住方便故。然大迦叶谓我言曰。见彼世界及见彼佛等正觉不。我见彼佛非肉眼见。以非肉眼所睹色故。非天眼见。以无受故。非慧眼见。以离想故。非法眼见。离诸行故。非佛眼见。离识睹故。大迦叶。我见如来。亦如尊者迦叶所见。以灭无明爱见心故。大迦叶。我见彼佛。亦如尊者迦叶所见。又复亦见我我所等。迦叶言女。若法永无。云何而起无明及爱及我我相。所有众生不可见故。女言大迦叶。如是一切诸法永无。彼云何见。大迦叶言。若一切佛法毕竟是无。云何可见。女言大迦叶。见诸佛法增长义不。大迦叶言。我尚不知诸凡夫法。何况佛法。无畏女言。是故尊者大迦叶。彼法不成就。云何有断续而不证者见。大迦叶。诸法永无不可示现。是故大迦叶。一切法皆无。若法本无。云何可见彼清净法界。大迦叶。若欲见净如来。彼善男子善女人。应净自心。时大迦叶。语无畏言。云何善净自心。女言大迦叶。如自身真如及一切法真如。若信彼者不作不失。如是见自心清净故。迦叶问言。自心以何为体。女言空为体。若证彼空信自身故。即信真如空。以一切法性寂静故。
　　尔时尊者大迦叶。语无畏女言。汝从何佛闻如是法。而得正见。如佛所说发正见者。有二因缘。从他闻法。及内思惟。女言大迦叶。藉彼外声。闻外声故后内思惟。大迦叶。菩萨大士。不假他说不假音声。云何而言住于寂灭。迦叶言。女随所闻法而观察故。名为观行。时大迦叶。复问女言。菩萨云何内自思惟。女言大迦叶。若共诸菩萨说法同事。而不起众生相。菩萨如是内观。是故名为成就内观。大迦叶。一切诸法。具足本际及中后际。以一切法真如体故。一切法现在真如体故。若是观者是菩萨。名为成就内观应知。迦叶言女。云何安此诸法。女言大迦叶。如是应作。如彼真如见。无缚无解。大迦叶言。云何而见名曰正见。女言大迦叶。若离二边见故。不作非不作。如是见而不见。是名正见。大迦叶。法者唯有名字。而离名字故。以永不证故。时大迦叶。复问女言。云何得自见。无畏女言。如尊者大迦叶所见。大迦叶言。我不见自身及见我所。女语尊者大迦叶言。应当如是见一切法。以无我我所故。说此法时。尊者须菩提心大欢喜。语无畏女言。善得大利。而能成就如是辩才。时无畏女。即语尊者须菩提言。须菩提。法有可得有不可得。而可求耶。而语我言善得辩才。我有此辩。若我说无有所觉知。若内若外则有辩才。时须菩提。即语女言。汝何所证。何所得法。而有如是快妙辩才。女即答言。不自知故。不从他知。所得善法及不善法差别之相。如是知法。不见染净有漏无漏。有为无为。世间出世间。及凡夫法。以不见故。以彼法体是佛佛法。而得佛法而不见佛。须菩提。若如是者。无所觉见有此辩才。须菩提言。云何辩才。女言须菩提。如仁所得如是除灭。女语尊者舍利弗言。如彼法体无闻无得。而有所说。女语尊者须菩提言。法体可住不。复可增减不。而能有此辩才。时须菩提。即语女言。若证无漏及法。无有差别。及无辩说。以彼法体不可说故。女语尊者须菩提言。于一切法。云何而生如是念言。善得其利。得如是辩。须菩提言女。以得辩故说。为不得故说。女语尊者须菩提言。信如佛说一切诸法如响不耶。须菩提言。我信此事。女言。影响为有辩才无辩才耶。须菩提言。以内声故。而有外响。女言须菩提。以缘有声而有彼响。彼响为有何性相耶。然彼响声无有性相。何以故。若以缘生彼无生义。须菩提言。一切法缘生。无畏女言。一切诸法体性不生。须菩提言。若一切法体性如是毕竟无者。云何如来作如是说。恒河沙等诸佛当成正觉。女言。法界为可生不。须菩提言。不可生也。无畏女言。诸佛如来。一切皆是法界性相。须菩提言。不见一切诸法界也。无畏女言。诸有所说言语无漏。而说恒河沙等诸佛当得正觉。此言何趣。何以故。法界不生不灭故。一切说非说。以毕竟净故。以彼非事不可言说。离于实际。须菩提言。汝甚奇哉。既是在家。而能如是善巧说法。复有如是无尽辩才。无畏女言。须菩提。菩萨无有取以不取闻以不闻。若在家若出家而有辩才。何以故。以心净故而令智显。以智显故而显辩才。女语尊者须菩提言。今可善说菩萨之行。须菩提言。汝说我听。无畏女言。须菩提。菩萨成就八种法行故。不得言在家出家。何等八法。须菩提。一者菩萨。得身清净定信菩提。二者成就大慈大悲而不舍众生。三者成就大慈悲故。善巧世间一切诸事。四者能舍身命分。及成就方便善巧。五者善巧无量发愿。六者成就般若波罗蜜行。离一切见故。七者大勇猛精进。以修诸善业而无厌足故。八者得无障智。以得无生法忍故。须菩提。菩萨成就如是八法故。不得言在家出家。随何威仪住菩提中。无有障碍。
