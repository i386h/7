<!-- { "loadSidebar": true } -->
　　尔时十方无量不可思议恒河沙等诸佛世界。一一世界中有无量阿僧祇诸菩萨众。各自诣彼诸世尊所。顶礼佛足。礼已即复请白彼诸佛言。世尊。谁有是光谁有斯德。我等昔来未曾见闻。忽现是光照诸世界。时彼诸佛复告彼诸菩萨众曰。诸善男子。彼有世界名曰娑婆。其佛号释迦牟尼如来应供正遍觉。今现说法。彼有菩萨名文殊师利。具大威德。其为大集一切菩萨摩诃萨众故。放斯光明。时彼诸菩萨。复白彼诸佛言。世尊。我等今者愿诣娑婆世界。意欲奉见释迦如来。礼拜恭敬故。供养承事故。请问义理故。并欲见彼文殊师利。及余菩萨摩诃萨故。彼诸世尊。即便告彼诸菩萨言。诸善男子。欲往随意。汝应知时。
　　尔时十方无量阿僧祇不思议不可计不可称不可量亿那由他百千频婆罗菩萨摩诃萨。各礼佛足已。犹如壮士屈伸臂顷。各于彼世界没。而来现此娑婆国土。是时十方诸来菩萨摩诃萨众。皆诣世尊释迦如来应供正遍觉所。其间或有能雨众香。所谓涂香末香及以香鬘。来诣世尊释迦如来应供正遍觉所。或有菩萨雨诸妙花。所谓优钵罗花。钵头摩花。拘物头花。分陀利花。瞻波迦花。波吒利花。陀奴迦利花。阿他目多迦花。苏摩那花。婆利师迦花。曼陀罗花。摩诃曼陀罗花。波卢沙花。摩诃波卢沙花。旃陀罗花。摩诃旃陀罗花。微妙旃陀罗花。斫迦罗花。摩诃斫迦罗花。最妙斫迦罗花。雨如是等种种花鬘。来诣世尊释迦如来应供正遍觉所。或有菩萨摩诃萨。能出百千上妙诸音。来诣世尊释迦如来应供正遍觉所。复有菩萨摩诃萨。能以一音。遍满三千大千世界。歌赞佛德。来诣世尊释迦如来应供正遍觉所。以如是等种种庄严。咸诣世尊释迦如来应供正遍觉所。时彼十方诸来菩萨摩诃萨众。大集于此娑婆世界。而此三千大千世界。所有众生地狱畜生饿鬼。若阎魔界。悉皆寂然身心安乐。无有贪欲嗔恚愚痴。远离众毒嫉妒谄诳我慢热恼。一切众生皆起慈心。具足欢喜。何以故。以彼十方诸大菩萨威神力故。其事若是。尔时十方无量百千亿那由他。诸大菩萨摩诃萨等。咸集世尊释迦如来应供正遍觉所。到佛所已。头面礼敬右绕三匝。住于虚空。即入菩萨隐身三昧。入三昧已。随意所生。无量百千种种妙色大莲花座。结加而坐。悉皆隐身令不复现。尔时尊者摩诃迦叶。见彼殊特希有瑞相大神通事。复见彼众大雨花香。亦见彼作无量乐音。又复见彼放大光明。又亦见此三千世界诸四天下。皆雨妙花积至于膝。又复见彼一切大众天龙夜叉乾闼婆阿修罗迦楼罗紧那罗摩睺罗伽人及非人。乃至所有比丘比丘尼优婆塞优婆夷等。一切皆悉具足成就金色相身。于是尊者摩诃迦叶。从座而起正持威仪。偏袒右臂右膝著地。合掌恭敬。以偈赞曰。
　　欢喜常与一切乐　　圆满无垢清净颜
　　十力雄猛诸大人　　具足金刚百福相
　　游于三界人天间　　一切无能如佛者
　　不可思议难测度　　惟愿除断我疑心
　　过那由他百千劫　　常行布施摄世间
　　远离执著无所依　　净持禁戒无伦比
　　具足修忍超世间　　一切力中十力最
　　功德备满无过者　　唯愿永绝我疑心
　　过百千劫修众行　　以见众生受诸苦
　　勇猛精进终无疲　　常生欢喜无有量
　　头目髓脑持与人　　弃舍男女及妻妾
　　厌离国城及众具　　唯愿除解我疑网
　　世尊往昔行施时　　象马辇舆不可数
　　过那由他上衣服　　常以欢喜惠世间
　　世尊常以先心施　　如是杂物及众珍
　　饮食汤药并田宅　　是故今日我咨问
　　往昔割身及耳鼻　　内心无垢不生嗔
　　若他诘问如法言　　犹能巧说忍辱力
　　以能通达深空法　　心意微妙难称量
　　能施他乐功德人　　是故今我问无垢
　　诸漏久尽患悉除　　深见众生没诸苦
　　黑暗所覆愚痴者　　生于垢浊及我人
　　怜愍诸有起慈心　　过百千劫勤修行
　　开发正觉菩提岸　　唯愿除断我今疑
　　善能出入神通门　　隐显自在巧行住
　　证得无我破我相　　毁坏诸法亦非空
　　佛于世中无染著　　真实正行及正思
　　微妙寂灭离诸垢　　唯愿为我决此疑
　　世尊昔日修行时　　施戒忍进无暂废
　　禅定智慧亦常修　　利益群生无有比
　　诸功德聚难思量　　深大如海无穷尽
　　善能往来亦善住　　唯愿为我作归依
　　往昔无垢修大慈　　怖鸽归投救不舍
　　剜身割股血滂流　　称肉与鹰而代之
　　全身上秤谓敌彼　　而鸽尚重身犹轻
　　大明善巧以行慈　　唯愿为我决疑惑
　　须弥动摇众星落　　诸天宫殿尽破亡
　　四大海水一朝枯　　阿修罗宫处天上
　　假使日轮坠于地　　明月处空忽瞑冥
　　诸佛正觉两足尊　　所言真诚无有二

　　尔时尊者摩诃迦叶。说偈赞已。复白佛言。大德世尊。何因缘故。世间有是微妙光明。复何因缘。忽现如是未曾有瑞。众相明了。尔时世尊。告大迦叶言。迦叶。汝今不应咨问是事。何以故。如是境界。非诸声闻缘觉所知。若我说是光明义者一切世间天人阿修罗。皆当惊疑入迷没处。是故汝今不应问也。时大迦叶。复白佛言。世尊。唯愿大慈。怜愍一切诸天人故。利益一切诸天人故。安乐一切诸天人故。说此光明甚深因缘。令我开解。尔时世尊。告迦叶言。汝宜谛听善思念之。吾为汝说。大迦叶言。善哉世尊。愿乐欲闻。唯垂敷演。时佛复告大迦叶言。迦叶。今我文殊师利。入彼普明无垢庄严三昧。三昧力故放斯光明。遍照十方过恒沙等诸佛国土。为大集彼无量无边不可数不可量阿僧祇。诸大菩萨摩诃萨等。而来至此娑婆世界。彼等皆已顶礼我足。右绕三匝。处在虚空高一多罗树。皆各于彼大莲花座。结加而坐。
　　尔时尊者大迦叶。复白佛言。世尊。今有何等菩萨摩诃萨威神德力。而雨如是微妙花香。复出如是百千音乐。不鼓自鸣。佛告大迦叶言。迦叶。是为十方诸菩萨等威神力故。而雨如是胜妙花香。乃至于上虚空之中。无量乐音皆自鸣也。迦叶复言。世尊。我于是中。乃至不见彼一菩萨。云何世尊。更言十方诸菩萨等。迦叶。一切声闻辟支佛等。终不能见彼诸菩萨摩诃萨众。何以故。迦叶。是中声闻辟支佛等。于大慈悲。非其所住故。若能住是慈悲地中。斯则能为利益他事。则亦能行布施持戒忍辱精进禅定智慧。诸波罗蜜等。若已受正位。终不能行此诸菩萨所行之处。迦叶。斯诸菩萨摩诃萨等。一切皆入隐身三昧。是故一切声闻辟支佛。不能见彼诸菩萨等。唯除诸佛及大菩萨。住斯地者乃能见耳。迦叶。初住大乘诸菩萨等。尚不能见。何况一切声闻辟支佛。而能得见。若得见者无有是处。
　　尔时大迦叶复白佛言。世尊。菩萨摩诃萨。具足几法修何善根。获何功德。而能入是隐身三昧。佛言迦叶。菩萨摩诃萨。成就十法即能获是隐身三昧。何等为十。一者志性和柔深住正信。二者恒不舍离一切众生。三者毕竟成满大慈悲心。四者觉了一切不著众相。五者虽复思求一切佛法。终不妄取。六者亦不思想一切声闻辟支佛智。七者世间所有尽皆能舍。乃至身命尚无吝惜。岂况余物而不施者。八者虽行无量生死烦恼。而不染著诸有为行。九者常修无量布施持戒忍辱精进禅定智慧。而不分别诸波罗蜜。十者常生是心。我当安立一切众生于菩提已。然后方当坐佛树下。不取菩提及众生相。迦叶。是为菩萨摩诃萨具足十法。便能获得隐身三昧。
　　尔时尊者大迦叶复白佛言。希有世尊。快说斯事。世尊。乃能作如是说。世尊。一切声闻辟支佛。尚皆未曾一发是心。我当安置一切众生于阿罗汉地。况佛法乎。佛言迦叶。如是如是。是故一切声闻辟支佛。悉无能入菩萨所行隐身三昧。此三昧名尚自不知。云何能入。若能入者无有是处。
　　尔时尊者大迦叶复白佛言。世尊。我等今者。深愿见彼诸大菩萨摩诃萨等。所以者何。斯诸大士难可会遇。佛言迦叶。汝宜且住。当须待我文殊来者。彼诸菩萨当从定出。汝等然后乃见之耳。虽然迦叶。汝亦得是无量百千诸三昧门。今当摄心求彼菩萨摩诃萨等。为在何处。住何威仪。作何事业。时大迦叶蒙圣教已。承佛威神及己通力。即入二万诸三昧门。如是思求彼诸菩萨。今在何所住何威仪。为行步耶。而竟不见为住立耶。而亦不见为倚卧耶。而亦不见为端坐耶。而亦不见。乃至不知。以何语言作何事业。来何所从。去何所至。于是起定前白佛言。甚奇世尊。甚奇世尊。我已经历二万定门。求诸菩萨竟无所见。世尊。彼诸菩萨摩诃萨等。尚未证知萨婆若处。已得如是微妙三昧。何况当证无上菩提。世尊。诸善男子善女人。其有见闻如斯神变。而不疾发阿耨多罗三藐三菩提心者。无有是处。世尊。能得如是隐身三昧。菩萨摩诃萨。为欲度彼一切众生。被精进铠。然终不得离是妙定。佛告迦叶。如是如是。如汝所说。是中一切声闻辟支佛。尚非境界。况余众生。
　　尔时尊者舍利弗。作如是念。世尊称我声闻人中智慧第一。我今宁可求诸菩萨。今在何所住何威仪。作何事业。若得睹见不亦善乎。时舍利弗如是念已。承佛威神及自力故。即入三万诸三昧门。周旋观察彼诸菩萨。今为何所住何威仪。乃至不知如毫厘相。
