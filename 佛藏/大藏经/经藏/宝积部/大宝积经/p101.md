<!-- { "loadSidebar": true } -->
　　复次舍利子。夫菩提者。其性清净无垢无执。云何名为清净无垢及以无执。舍利子。空故清净。无相故无垢。无愿故无执。又舍利子。无生故清净。无作故无垢。无取故无执。又舍利子。自性故清净。遍净故无垢。光洁故无执。又舍利子。无戏论故清净。离戏论故无垢。戏论寂静故无执。又舍利子。真如故清净。法界故无垢。实际故无执。又舍利子。虚静故清净。无碍故无垢。空寂故无执。又舍利子。内遍知故清净。外不行故无垢。内外不可得故无执。又舍利子。蕴遍知故清净。界自体故无垢。处损减故无执。又舍利子。过去尽智故清净。未来无生智故无垢。现在法界住智故无执。舍利子。如是清净无垢无执之性同趣一句。言一句者谓寂静句。诸寂静者即极寂静。极寂静者即遍寂静。遍寂静者名大牟尼。舍利子。犹如太虚菩提亦尔。如菩提性诸法亦尔。如诸法性真实亦尔。如真实性国土亦尔。如国土性涅槃亦尔。故说涅槃诸法平等。亦名究竟。无边际相故无有对治。离对治相故。如是诸法本来清净无垢无执。舍利子。如来于是色无色等一切诸法。如实觉悟观有情性。游戏清净无垢无执。发起大悲。我今定当开示令其觉悟。如是清净无垢无执法故。
　　复次舍利子。如是如来不可思议大悲。不由功用任运常转。流布遍满十方世界无有障碍。舍利子。如来大悲不可思议。无边无际犹如虚空。若有欲求如来大悲边际者。不异有人求于空际。舍利子。是诸菩萨摩诃萨闻如来不思议大悲同虚空已。信受谛奉清净无疑。乃至发希奇想。尔时世尊。欲重宣此义。而说颂曰。
　　诸佛证菩提　　无根无所住
　　如佛所证已　　为诸众生说
　　诸佛证菩提　　寂静极寂静
　　观眼等内空　　色等外空性
　　有情不觉悟　　寂静极寂静
　　如来知句义　　于彼起大悲
　　菩提性光洁　　清净等虚空
　　是众生不了　　于彼起大悲
　　诸佛证菩提　　无去来取舍
　　是众生不了　　于彼起大悲
　　诸佛证菩提　　无相无境界
　　众圣之所行　　非愚夫所履
　　诸凡夫不知　　虽知不明达
　　如来于彼类　　兴起于大悲
　　无为之自性　　无生亦无灭
　　于彼亦无住　　三轮长解脱
　　愚夫不能觉　　诸有为自性
　　于彼起大悲　　开如是理趣
　　菩提非身证　　亦不由心证
　　身自性无知　　心如幻事等
　　愚夫不能觉　　身心自体性
　　于彼起大悲　　开如是妙理
　　诸佛自然证　　广大胜菩提
　　安坐树王下　　观察含灵性
　　登上生死轮　　循环种种趣
　　如来见彼已　　兴猛厉大悲
　　憍慢之所坏　　见网恒缠裹
　　于苦生乐想　　无常起常想
　　计诤我众生　　命者见所坏
　　如来观彼已　　兴猛厉大悲
　　一切众生性　　覆障于痴膜
　　无有慧光明　　如重云掩日
　　如来见彼已　　兴猛厉大悲
　　以无垢智光　　当为彼明照
　　既入诸恶趣　　常迷失正道
　　或堕地狱趣　　畜生鬼趣中
　　过去佛已知　　导开前正路
　　今佛见彼已　　兴猛厉大悲
　　佛知一切法　　真如及实性
　　清净等虚空　　证成真解脱
　　诸众生不知　　如是净妙法
　　如来见彼已　　兴猛厉大悲

　　如是舍利子。是名如来不思议大悲。诸菩萨摩诃萨闻是不可思议大悲已。信受谛奉清净无疑。倍复踊跃。深生欢喜。发希奇想。

　　　　大宝积经卷第三十九



　　　　大宝积经卷第四十

　　　　大唐三藏法师玄奘奉　诏译

　　菩萨藏会第十二之六如来不思议性品第四之四

　　尔时佛告舍利子。云何菩萨摩诃萨。于如来不思议不共佛法。信受谛奉清净无疑。乃至发希奇想。舍利子。如来成就十八不共佛法。由成就故。如来应正等觉。于大众中正师子吼。自称我处大仙尊位转大梵轮。一切世间沙门婆罗门。诸天魔梵。不能如法而转。舍利子。何等名为十八不共佛法。舍利子。所谓如来处世无诸误失。以无失故名为如来。何等名为无有误失。舍利子。如来身业无有误失。以无失故。一切世间若愚若智。不能立如法论。谓如来身有误失者。何以故。佛薄伽梵身业毕竟无误失故。舍利子。诸佛如来游步世间。直视于前转身回顾。若屈若伸服僧伽胝。摄持衣钵进止往来行住坐卧。如来于中无失威仪端严庠序。舍利子。如来若往城邑若旋返时。双足蹈空。而千辐轮现于地际。悦意妙香钵特摩花。自然踊出承如来足。若畜生趣一切有情为如来足之所触者。极满七夜受诸快乐。命终之后往生善趣乐世界中。舍利子。如来被服不著其身。如四指量吠岚婆风不能披动。舍利子。如来身光极照无间。触彼众生令兴乐受。舍利子。如是一切身无过相。故说如来身无误失。如自所证身无误失。亦为众生说如斯法。令其永断身业误失。舍利子。如来语业无有误失。以无失故。一切世间若愚若智。不能如法伺求如来语业误失。何以故。舍利子。如来为迦罗时语者。如来为实语者。为谛语者。为三摩耶时语者。为如语而作者。为善训释词语者。为令众生欢悦语者。为无重述语者。为文义庄严语者。为随发一音皆令信解欢悦语者。舍利子。如是一切语无过相。故说如来语业无失。如自所证语无误失。亦为众生说如是法。令其永断语业误失。舍利子。如来之心无有误失。以无失故。一切世间若愚若智。不能如法伺候如来心业误失。何以故。舍利子。如来不舍甚深定法。而能发起作诸佛事不役神虑。于一切法无碍智见任运而转。故说如来心无误失。如自所证心无失故。亦为众生说如斯法。令其永断心业误失。舍利子。如是身语心业无有失故。是名如来第一诸业无有误失不共佛法。
　　复次舍利子。云何如来所发言音无有卒暴。舍利子。如来以无卒暴发言音故。一切世间若魔若魔眷属。及余天子诸外道等。不能伺候如来便者。何以故。舍利子。如来言音本无卒暴。无随卒暴。何以故。久已永离诸爱恚故。一切众生虽加尊敬而心不高。虽加轻侮而心不戚。又舍利子。如来无有所作过时及不究竟。非由此事而起追悔。及随前事起卒暴音。又舍利子。如来无有与世诤讼。是故如来无卒暴音。如来常止无诤深定无我所执。亦无有取远离诸缚。是故如来无卒暴音。舍利子。如是无量音无卒暴。如来于中悉皆证入。如佛所证音无卒暴。亦为众生说如斯法。令其永断诸卒暴故。舍利子。是名如来第二言无卒暴不共佛法。
　　复次舍利子。云何如来念无忘失。舍利子。如来正念无忘失故。不于一法而生愚乱。何以故。如来住于静虑解脱三摩地三摩钵底中。不痴忘故。观诸有情心行动转无挂碍故。如其所应宣说妙法无忘失故。于诸义法训词辩才无碍解中。无忘失故。于去来今无碍智见。如是无量无忘失故。如自所证去来现在无碍智见无有忘失。亦为有情说如斯法。令其证得无忘失念。舍利子。是名如来第三念无忘失不共佛法。
　　复次舍利子。云何如来无不定心而可得者。舍利子。如来若行若住。若坐若卧。若食若饮。若语若默。常处深定中无出离。何以故。由如来证得甚深三摩地最胜波罗蜜多。成就无障无碍深静虑故。舍利子。无有众生处有情类。若定不定能观如来心及心所。唯除如来威力加被而能得知。如自所证常处定心。亦为有情依三摩地。说如斯法。令其永断散乱之心。舍利子。是名如来第四无不定心不共佛法。复次舍利子。云何如来无诸异想。何以故。舍利子。由异想故可有安住不平等心。如来心常安住平等故。于一切无诸异想。舍利子。如来于诸佛土无诸异想。以彼佛土如虚空故。如来于诸有情无种种想。由彼有情性无我故。如来于诸佛所无种种想。由彼法性无有差别平等智故。如来于一切法无种种想。由离欲法性平等故。如来于持戒者其心无爱。于犯戒者其心无恚。于有恩所无不酬报。于有怨所情无加害。于所调伏无不平等。于住邪定心不轻慢。于诸法中平等安住。故名如来无种种想。如自所证无异想故。亦为众生说如斯法。令其永断种种异想。舍利子。是名如来第五无诸异想不共佛法。
　　复次舍利子。云何如来无简择舍。何以故。舍利子。如来已修圣道而证此舍。非未修道而有证故。如来已修于心。已修于戒。已修于慧而证此舍。非所未修而有证故。舍利子。如来舍者随智慧行不随痴行。如来舍者是出世间不堕世间。如来舍者是圣是出离。非为不圣非不出离。如来舍者能转梵轮。悲愍众生常不舍离。如来舍者任运成就不随对治故。舍利子。如来舍者无高不高。亦无下劣。得住不动远离二边。超过一切思量简择。观待于时。亦不过时。无动无思。无有分别。无异分别。无修无损。无有憍逸。无有示现。真性如性。不虚妄性。非不如性。如是无量。舍利子。如来如是大舍成就。为诸众生舍圆满故说如斯法。舍利子。是名如来第六无简择舍不共佛法。
　　复次舍利子。云何如来志欲无有退减。舍利子。何等志欲而无退减。所谓如来善法志欲复有何义名为志欲。舍利子。如来大慈志欲无减。如来大悲志欲无减。如来说法志欲无减。调伏众生志欲无减。成熟众生志欲无减。兴于远离志欲无减。教导菩萨志欲无减。绍三宝种令不断绝志欲无减。一切如来不随欲行。如来志欲智为前导。如自所证志欲无减。亦为众生说如斯法。令彼证得圆满无上一切智智之志欲故。舍利子。是名如来第七志欲无减不共佛法。
　　复次舍利子。云何如来正勤无有退减。舍利子。何等正勤而不退减。所谓不舍所化众生正勤。于听法众不怀摈遣正勤。以如是等无有退没故。说如来正勤无减。舍利子。假使如来。值遇如是。乐闻法众堪任法器。若能听法经劫无倦。如来亦随经劫不起于座。不缘食饮相续说法中无暂废。又舍利子。如来为众生故。假使过于殑伽沙等诸佛世界。唯一众生是佛化限。尔时如来躬往其所为说法要。令其悟入正勤无厌。舍利子。如来身无疲倦。及以语心亦无疲倦。何以故。如来身语及心常安息故。舍利子。如来长劫发起精进。赞叹精进。为诸众生说如是法。令彼勤修是精进故证圣解脱。舍利子。是名如来第八正勤无减不共佛法。
