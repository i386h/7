<!-- { "loadSidebar": true } -->
　　尔时善住意天子。复白文殊师利言。大士。若如是者当于何处得不退转。文殊师利言。天子当知。从通达佛慧故。得不退转。从空故不退转。从无相故不退转。从无愿故不退转。从如如故不退转。从法性故不退转。从实际故不退转。从平等故不退转。善住意言。大士。若如是说。一切诸分别无分别。二俱不异。所以者何。皆从思惟分别生故。是故得言彼有退转。又问如是退转为有法耶为无法乎。文殊师利言。非有非无如是退转。善住意言。大士若尔。何处退转。文殊师利言。若有若无。是虚妄取。是颠倒取。是不如取。彼则不取亦非不取。以是义故。得言退转。而彼退法不可说有。不可说无。何以故。若有无中有退转者。彼即为过。所以者何。若有法退转则堕常边。无法退转则堕断边。然世尊说不住常中。不住断中。非断非常。世尊所说。天子。若彼于先不真实想。而彼证知。则名非断非常。天子。是为菩萨退转法门。说是法时。十千天子得无生法忍。

　　文殊神变品第三

　　尔时善住意天子。白文殊师利言。大士。今可俱行诣如来所。奉见顶礼咨受未闻。亦因此时如法问难。文殊师利言。天子。汝莫分别取著如来。善住意言。大士。如来何在而言莫著。文殊师利言。即在现前。善住意言。若如是者我何不见文殊师利言。天子。汝今若能一切不见。是则名为真见如来。善住意言。若现前者。云何诫我莫取如来。文殊师利言。天子。汝谓今者现前何有。善住意言。有虚空界。文殊师利言。如是天子。言如来者即虚空界。何以故。诸法平等如虚空故。是故虚空即是如来。如来即是虚空。虚空如来无二无别。天子。以是义故。若人欲求见如来者。当作斯观。如实真际觉了。是中无有一物可分别者。
　　尔时文殊师利菩萨摩诃萨复以神力。化作三十二所重阁宝堂。辇轩具足。四面正方。四角有柱。周匝栏楯。宝网交络。殊特妙好。高显巍巍。具足庄严甚可爱乐。诸堂阁内咸有胜床。众宝所成天衣覆上。其床各有化菩萨坐。具三十二大人之相。尔时文殊师利。普现如是庄严事已。遂更与彼莲花化佛。并化菩萨。及此宝辇重阁殿堂诸菩萨众。俱往佛所。绕佛七匝。并亦围绕比丘众已。踊在虚空。光明普照众会道场。四面而住。尔时文殊师利。后善住发。忽然在前。先至佛所。善住意天子反更后到。白言大士。吾发在前。更在后至。仁从何路乃至于斯。文殊师利言。天子。假使供养满恒河沙诸如来等。稽首为礼。终不见吾往来进止。尔时花台诸化菩萨。及宝堂中诸菩萨众。同声说偈赞叹如来。
　　已曾供养过恒河　　不可思议诸世尊
　　炽然修行求菩提　　是故超出天人上
　　光明妙色三界雄　　牟尼众相实奇特
　　为众宣说甚深法　　无有寿命及人我
　　世尊行施持净戒　　忍辱精进具修禅
　　智慧清净三界表　　我礼彼岸最胜尊
　　其有发意求菩提　　则受天人妙供养
　　若于深空无疑惑　　当绍出世大法王
　　过去诸佛等正觉　　现在一切两足尊
　　常说如是诸法空　　本来无相亦无作
　　众生体性不可得　　何有生者及死灭
　　本既无来亦无去　　一切诸法如虚空
　　如彼化人观众事　　虽复示现而无真
　　世尊说法亦如是　　斯皆虚诳同幻梦
　　恒沙世界满中宝　　持以布施一切人
　　若能修忍善说空　　如是行施超于彼
　　复于恒沙诸劫中　　供养诸佛天人上
　　奉献香花及众具　　为求菩提离世间
　　得闻如是甚深法　　无有众生及命人
　　当知彼得明净忍　　是为供养十方佛
　　于无数劫行布施　　衣食象马及众珍
　　当知彼非解脱因　　以有我人众生想
　　归命灭度人中尊　　救济众生无量数
　　诸法皆空本清净　　如是解脱智庄严
　　诸佛出世甚难值　　得闻正法生信难
　　人身难得今已获　　善哉佛法汝顺行
　　已得蠲除斯八难　　永绝迫窄处空闲
　　于诸正法得信行　　应当勇猛发精进
　　若闻法已应正思　　不可闻声即取著
　　汝等常行阿兰若　　必当速疾成人雄
　　近善知识及法师　　应速远离诸恶友
　　汝于众生平等想　　慎勿妄起我人心
　　常乐多闻持禁戒　　捐弃舍宅坐林间
　　腐药治病莫诈善　　亦恒乞食受粪衣
　　一切有为即无为　　等同一相如阳焰
　　若了实际见真如　　疾成无上菩提道
　　当观五阴犹如幻　　内外诸入如空舍
　　世尊常说如斯法　　法等于彼莫生著
　　贪欲嗔恚性自空　　愚痴我慢分别起
　　彼法已灭今亦无　　如是知者得成佛

　　如是诸化菩萨。说是偈时。彼会众中二万二千众生。皆发阿耨多罗三藐三菩提心。五百比丘。漏尽意解心得解脱。三百比丘尼。远尘离垢得法眼净。七千优婆塞优婆夷。二万五千诸天子。亦离尘垢法眼清净。三百菩萨得无生法忍。于是三千大千世界大地六种振动。所谓动。遍动。等遍动。震。遍震。等遍震。涌。遍涌。等遍涌。乃至吼起觉等。亦复如是。

　　破魔品第四

　　尔时尊者舍利弗。白佛言世尊。今此瑞相谁之所为。能令如是三千大千世界大地六种振动。又是宝辇殿堂莲花座上诸菩萨等。放大光明照斯众会。演说如是微妙深法。复令如是无量亿数诸天子众皆来集会。复有亿数诸菩萨等。亦来集也。
　　尔时佛告舍利弗。斯乃文殊师利威神之力。故现如是妙庄严事。亦令菩萨诸天云集。所以者何。舍利弗。是文殊师利与善住意天子。将诸大众欲来我所。请问如是。破散诸魔三昧法门。具足成就不思议甚深佛法故。时舍利弗复白佛言。世尊。若如是者。何因缘故我观此众。竟不见彼文殊师利。佛告舍利弗。汝宜且待。今文殊师利。已与一切魔王一切魔众一切魔宫。作大衰耗。所为神变极妙庄严。将至我所。汝当自见。于是文殊师利。即入破散诸魔三昧。三昧力故。即时三千大千世界百亿魔宫。朽故暗冥若将毁坏。其变已现无复威光。令一切魔不乐其所。各自见身。惛耄羸瘠柱杖而行。诸天女辈变成老母。一切众魔见是事故。心大忧愁身毛皆竖。惶怖思念是何变怪。令吾内外不祥若斯。将无死没时至。果报离散耶。为是世间将坏劫灾事乎。彼诸魔众如是念时。文殊师利复以神力。即现百亿天子住在魔前。告魔众曰。汝勿忧惧。此非汝灾亦非劫尽。所以者何。今此适有住不退转菩萨大士。名文殊师利有大威神道德超世。即时正入破散诸魔三昧法门。以彼大士三昧威神。其事若此。非有他也。诸化天子说是语时。一切魔王及诸魔众。闻诸化天说文殊师利大士名号。更增惶恐战悼不安。一切魔宫皆大震动。时诸魔王。答化天曰。唯愿仁慈救我危厄。诸化天子复语魔言。勿怖勿怖。汝等今宜速疾往诣释迦牟尼佛世尊所。所以者何。彼佛如来有大慈悲。若诸众生忧恐煎迫。但往归依。皆蒙安乐除诸忧苦。时诸化天如是语已。即于其处忽然不现。尔时一切魔王及诸魔众。闻化天教莫不欢欣。皆共同心。于须臾顷羸弊柱杖。皆来住于释迦牟尼佛前。同声白言。大德世尊。愿见救护愿见救护。免兹变怪困苦大厄。世尊。我等宁受百千万亿诸佛名号。不愿闻彼文殊师利一菩萨名。何以故。我即闻是文殊师利菩萨名时。便大惊恐。若丧自身。
　　尔时世尊告诸魔言。波旬。汝今何忽发如是言。所以者何。是文殊大士。凡所开导利益众生。亿百千佛昔所未作。今亦不作当亦不作。唯此文殊师利去来现在。常为众生建斯大事。众生熟已置解脱中。是故汝等虽复闻彼百千佛名。不生苦恼亦无惊怖。云何而言。我今忽闻一文殊师利名。皆大惊恐。时彼魔众。白言世尊。我诚惭耻。此弊老身加以惶惧。发斯言耳。世尊。我等从今归依正觉唯愿哀愍复我本形。佛告之曰。且待须臾。文殊师利亦既来已。自除汝耻。于是文殊师利从三昧起。遂与无量百千天众。复与无量百千诸大菩萨摩诃萨等。及无量百千诸龙夜叉乾闼婆阿修罗迦楼罗紧那罗摩睺罗伽等。前后围绕。复作无量百千微妙乐音。复雨如是无量妙花。所谓优钵罗花。钵头摩花。拘物头花。分陀利花。具大庄严。有大神通威德无极。俱来佛所。头面礼敬右绕三匝。退住一面。
