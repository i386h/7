<!-- { "loadSidebar": true } -->
　　能得一切智　　乐不放逸事
　　闻是释种趣　　世尊所说者
　　天人咸欣喜　　志求于佛道

　　尔时世尊。告慧命舍利弗。舍利弗。此是菩萨见真实三昧。汝当为阿毗跋智诸菩萨说之。何以故。舍利弗。此三昧不可得说。而如来于彼三昧中不得一法。若不得者。彼不可觉。若不可觉者。彼则不可说。若不可说者。彼则不可知。彼不可知者。即是过去未来现在诸佛之法。舍利弗。我今付嘱于汝。此是菩萨见实三昧。应当受持读诵广为显说。舍利弗。若有善男子善女人住大乘者。经历十劫修行五波罗蜜。离般若波罗蜜。若复有人得闻是菩萨见实三昧者。所得福德复过于彼。若复有善男子善女人。暂得闻菩萨见真实三昧。若复有人得闻是菩萨见真实三昧已。为一人说者。此人得福复胜于彼。若复善男子善女人。经历十劫闻已为他解说。若复有人。乃至一刹那间。修此菩萨见真实三昧者。所得福德复过于彼。是故舍利弗。汝应以此菩萨见真实三昧经。为诸菩萨说教示修行。舍利弗。若修此菩萨见实三昧者。当获无生法忍。舍利弗。于此会中。我所授记无上道中诸菩萨者。悉得安住此菩萨见真实三昧中。是时一切诸菩萨。声闻天人一切大众。阿修罗乾闼婆人非人等。闻佛所说。欣喜奉行。

　　　　大宝积经卷第七十六



　　　　大宝积经卷第七十七

　　　　后秦三藏鸠摩罗什译

　　富楼那会第十七之一


　　菩萨行品第一

　　如是我闻。一时佛住王舍城竹园中。与大比丘众俱。及大菩萨摩诃萨。其数无量。尔时慧命富楼那弥多罗尼子。从坐而起。偏袒右肩。右膝著地。合掌向佛。白佛言世尊。我欲少有所问。唯愿如来垂愍听许。佛告富楼那。随意所问。吾当解说。令汝欢喜。富楼那言。我今为诸行上功德名闻高远。常为众生求安乐者。诸菩萨摩诃萨故。有所咨请。尔时富楼那。以偈颂曰。
　　行最上功德　　名称极高远
　　净戒乐法者　　我问其所行
　　云何修治心　　云何广行施
　　云何度众生　　喜心常行道

　　富楼那白佛言。世尊。我今为是诸大士故。问如是事。菩萨云何修集多闻。犹如大海不可竭尽。云何能集多闻宝藏。能于诸法得决定义。于诸语言善了章句。而说偈言。
　　菩萨云何求　　多闻如大海
　　于法得定义　　能善知佛道
　　云何于一言　　而解无量义
　　能以智慧力　　通达一切法
　　多闻无穷尽　　问难心不动
　　慈愍故说法　　以断众生疑

　　富楼那白佛言。世尊。我今随地智力请问如来。诸菩萨摩诃萨。云何能于阿耨多罗三藐三菩提不退转。而说偈言。
　　云何离众难　　得值遇诸佛
　　得值诸佛已　　速得清净信
　　得无上信已　　难舍而能舍
　　弃舍一切已　　力行无碍道
　　云何乐出家　　闲静修空智
　　云何不逆法　　愿具答是事

　　富楼那白佛言。世尊。我等悉知佛已。具足一切智慧已。度一切神通彼岸。于三界中第一高尊。得无有比微妙大智。于诸法中行无障碍。是故我今请问是事。以偈赞曰。
　　佛住上功德　　已度神通岸
　　得无障碍智　　我为勇猛问
　　善学一切法　　功德最高胜
　　破闇生慧明　　令众悉欢喜
　　怨亲无憎爱　　无忧无欺诳
　　大战胜死王　　摧破魔军众
　　不执于刀杖　　降伏诸怨敌
　　常有慈悲心　　坚住清净戒
　　世尊无谄曲　　无慢无戏调
　　得证明解脱　　功德中最胜
　　如本所行道　　所得胜智慧
　　愿今为我说　　云何行得佛

　　尔时。佛告富楼那言。善哉善哉。汝能咨问如来是事。谛听谛听善思念之。当为汝说诸菩萨发心所行。修集一切无量佛法。尔时世尊。以偈颂曰。
　　我今说菩萨　　初发菩提心
　　常以勇猛力　　乐行菩萨道
　　诸菩萨所行　　种种深心行
　　于佛得受记　　是事当略说
　　深心乐法心　　无量无有边
　　种种现诸行　　不以一事成
　　喜心内充满　　而行于布施
　　施已心无悔　　其意益欢悦
　　菩萨作是念　　众生常贫穷
　　无有多闻财　　我当为求之
　　众生常贫穷　　皆由于懈怠
　　我当勤精进　　从是得菩提
　　我当为众生　　加心行忍辱
　　恶言骂捶打　　默受而不报
　　当念谁骂我　　骂者不可得
　　骂詈嗔恨者　　皆悉是空事
　　如是思惟已　　心无有嗔恨
　　常修行忍辱　　从是成佛道
　　众生无善心　　当为作世灯
　　令其得归趣　　无财足以财
　　众生可愍伤　　皆共行邪道
　　我当度脱之　　令住于涅槃
　　众生皆贫穷　　无有智慧财
　　我得一切智　　令其得充足
　　如是诸菩萨　　为度众生故
　　发心求菩提　　行如是等愿

　　佛告富楼那。诸菩萨摩诃萨。种种因缘示现其心。不住一法。所以者何。诸菩萨学一切法。然后得道。菩萨有四大希有事。不见余法胜此事者。何等四。菩萨能于懈怠众生勤行精进。是名希有。能于强梁嗔恚众中修行忍辱。是名希有。见诸众生行于邪道。自勤正道。是名希有。为度众生转生死故。而以深心发阿耨多罗三藐三菩提。是名希有。富楼那。此四希有。是名菩萨最大希有。尔时世尊。以偈颂曰。
　　见懈怠众生　　勤心发精进
　　我不应效彼　　行诸非法事
　　不应效嗔恚　　嗔恚非佛道
　　常修慈悲心　　菩提从是生
　　众生乐邪径　　依止于邪径
　　菩萨求正道　　令众住正道
　　见生死过患　　一心求佛智
　　我得无上财　　当度诸众生
　　如是希有事　　余更无胜者
　　以是故当知　　得离障碍法
　　设使烧身衣　　头然犹不救
　　懈怠心若生　　即应速除灭

　　佛告富楼那。菩萨有四法能生喜心。何等四。见诸众生安处生死不能精进。自见其身在于佛道修行精进。便生喜心。见诸众生心常懈怠。自见其身在于佛法勤行精进。便生喜心。见诸众生嗔恨嫉妒。自见其身无有恚嫉常怀慈悲。便生喜心。不见余人勤行佛法与我等者。便生喜心。尔时世尊。以偈颂曰。
　　见众生懈怠　　已身行精进
　　是故此菩萨　　自得欢喜心
　　见生死过患　　而生厌离心
　　怖畏三界狱　　勤心求舍离
　　众生乐嗔恨　　自住慈悲心
　　是故此菩萨　　生欢喜悦乐
　　众生所可作　　皆所不应作
　　是故我当求　　无有上佛道
　　是名真实智　　诸佛所称叹
　　我当学是智　　众生得归趣
　　是故此菩萨　　常得欢喜心
　　从有无空伪　　当生真实法

　　佛告富楼那。菩萨有四法得离诸难。值无难处值已不失。能修佛法何等四。一者菩萨谦逊其心柔软。凡见众生常言善来。和颜悦色先意问讯。与之共语言常含笑。二者一心求法常乐咨问。勤求善利无有厌足。三者当乐空闲远离独处。四者自身安住佛菩提道。亦化众生令住佛道。菩萨有是四法得离诸难。值无难处值已不失。能修佛法。尔时世尊以偈颂曰。
　　具足柔软心　　常乐行慈悲
　　若与众生语　　谦下心和悦
　　常求佛所叹　　甚深微妙法
　　常持清净戒　　乐行头陀事
　　虽行头陀法　　亦行深妙智
　　是故此菩萨　　离难值无难
　　常于诸佛所　　咨问诸深法
　　是故智增长　　不生诸难处
　　常乐在空闲　　清净行头陀
　　是故此菩萨　　离难值无难
　　诸有智慧者　　亲近此四法
　　能离一切难　　得值遇诸佛
　　得值诸佛已　　具足不坏信
　　能发上精进　　以求于佛智
　　是故求智者　　应当学正法
　　若能学正法　　得佛道不难

　　多闻品第二

　　佛告富楼那。菩萨有四法。则能修集多闻。犹如大海不可竭尽。常能修集多闻宝藏。能于诸法得决定义。于诸语言善了章句。何等四。菩萨求法。所谓十二部经。修多罗。祇夜。受记经。伽陀。忧陀那。尼陀那。如是诸经。本生经。方广经。未曾有经。阿波陀那。论议经。求已诵读。诵读已正忆念。正忆念已如所说行。富楼那。菩萨有此初法。则能修集多闻。犹如大海不可竭尽。常能修集多闻宝藏。能于诸法得决定义。于诸语言善了章句。复次富楼那。菩萨于一切法中无所依止。虽入禅定而无所依。无所依故。于诸法中得不住智。得不住智已。于诸法中得无碍知见。何以故。富楼那。无法可贪作障碍者。菩萨有此三法。则能修集多闻。犹如大海不可竭尽。能常修集多闻宝藏。能于诸法得决定义。于诸语言善了章句。复次富楼那。菩萨以法因缘。念佛及念佛法。是人以法因缘。念佛念佛法时。不见有法可贪受者。是人不贪受故。于一切法心无所著。是人于一切法无所著故。于诸问难。随所问答而无有碍。菩萨有此三法。则能修集多闻。犹如大海不可竭尽。能常修集多闻宝藏。能于诸法得决定义。于诸语言善了章句。复次富楼那。菩萨成就无所得慈于行无碍。无所得慈者不受诸事。何以故。富楼那。住此相者。或生贪欲。或生嗔恚。或生愚痴。住彼相者。亦或生贪欲。或生嗔恚。或生愚痴。住事相物相。阴相入相界相。法相非法相者。亦或生贪欲。或生嗔恚。或生愚痴。是故富楼那。所有受相皆名邪见。菩萨悉灭一切诸相。修集慈心。众生败坏故相亦败坏。相败坏故事亦败坏。事败坏故见亦败坏。菩萨尔时坏一切法修集于慈。如是慈者名为无所得慈。如是无所得慈名为法慈。如是法慈名为佛慈。富楼那。何名佛慈。无作无坏。是名佛慈。复次富楼那。如实通达一切诸法。是名佛慈。世尊。云何名为如实通达一切诸法。佛告富楼那。所通达者。不言是法不言非法。何以故。富楼那。若言有法即是非法。若有无法无有非法。则于其中无有戏论。若无戏论是名涅槃。汝具观之极远极近。富楼那言。不远不近。何以故。世尊。如是义者。无方无处无内无外。佛言。如是富楼那。于法作数。世尊。于何等法为之作数。富楼那。如诸凡夫所著之法。如来不得不修不证不通达。如是法者。为之作数。富楼那。是诸法数。不为分别法故。富楼那。今为汝说。如是第一寂灭法者。能摄佛道。富楼那。当来有人欣赴世利。若闻此经不乐听受。富楼那。我此菩提。汝等但以音声章句。少知之耳。其中义趣汝所不知。此义玄远不可言宣。唯有智者可以内知。尔时世尊。而说偈言。
　　不能知义者　　闻佛法忧苦
　　若能知义者　　如来为作师
　　若人佛为师　　是则求涅槃
　　无有诤讼心　　能正思量法
　　此中无法生　　亦无有法灭
