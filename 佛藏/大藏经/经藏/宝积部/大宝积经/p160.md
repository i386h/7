<!-- { "loadSidebar": true } -->
　　称意所欲知其义　　斯则如来不共相
　　佛以一音演说法　　或有修进或调伏
　　或有获得无学果　　斯则如来不共法

　　尔时目真邻陀阿修罗王。所设供养。亦如毗摩质多阿修罗王。修供养已。乘七宝车。绕佛三匝。手执赤真珠。以散佛上。说偈赞曰。
　　欣喜净心敬信佛　　离于傲慢无邪见
　　顺佛阿含不放逸　　是为修行无比子
　　诸法自性不可得　　如梦行欲悉皆虚
　　但随想起非实有　　世尊知法亦如是
　　如秋时云水中月　　迷惑无智愚众生
　　不能惑著明智人　　深乐佛法精进者
　　妙人最妙不错悟　　于佛法中不放逸
　　分别诸法悉如梦　　得见如实妙三昧

　　尔时毗摩质多阿修罗王等。有六十那由他阿修罗。设供养已。皆各合掌作礼而住。欣欣踊跃情意充满喜乐称心。菩提之心流注不绝。
　　尔时世尊知彼诸阿修罗信心供养已。如诸佛法示现微笑相。从其面门。放无量色光。青黄赤白红紫颇梨。亦如金银及以杂色。从口出已。绕佛三匝还从顶入。尔时慧命马胜比丘。从坐而起。偏袒右肩。右膝著地。合掌向佛。为佛作礼。以偈问曰。
　　雄猛牟尼现瑞相　　愍世间者非无因
　　人中最胜愿为说　　大仙所现之因缘
　　怜愍世间现瑞应　　见诸修罗胜供养
　　欲授修罗决定记　　令我等辈得欣欣
　　朝有胜心无有疑　　此众中有发心者
　　世尊知其信根已　　人中师子现此瑞
　　朝日谁发清净心　　谁于人中生胜信
　　世尊知其信根已　　现此最妙之瑞相
　　今此大众皆有疑　　皆见如来现微笑
　　谁复朝日降魔怨　　现此瑞相为此人
　　善哉降怨大仙尊　　愿断大众心犹豫
　　愿尊速说勿踟蹰　　断此大众之疑网

　　尔时世尊。以偈答马胜比丘曰。
　　善哉比丘所问义　　我所现瑞利世间
　　我说果报无有余　　汝今一心善谛听
　　诸阿修罗供养佛　　为求无上胜菩提
　　修罗心意无所依　　如手在空不障碍
　　此等供养世尊已　　阿修罗众心清净
　　大智皆舍修罗道　　于人天中久受乐
　　此等于其未来世　　值遇恒沙人师子
　　于善名劫得成佛　　如来皆号为善名
　　数满六十那由他　　名振十方照世间
　　演说无依无著法　　广能度胜天人众
　　彼诸佛土甚严净　　佛知世间离五浊
　　净佛国土三千界　　满足六十那由他
　　彼国无诸三恶趣　　以欣喜心土田净
　　彼佛雄猛除诸难　　演说无上大乘法
　　彼等诸佛得寿命　　住世六十那由劫
　　演说无所依止法　　一一导师皆亦然
　　彼诸如来灭度后　　世间智者尽皆灭
　　满足六十那由劫　　彼佛正法住在世
　　是诸如来各各度　　如恒河沙众生聚
　　彼诸如来等无量　　土寿法住亦如是
　　彼诸善逝能成熟　　六十那由众生数
　　皆令安住大乘中　　各各绍继三宝种
　　今此授记为修罗　　利世间者大仙说
　　天人闻斯授记已　　身心踊跃得净信


　　　　大宝积经卷第六十二



　　　　大宝积经卷第六十三

　　　　北齐三藏那连提耶舍译

　　菩萨见实会第十六之三本事品第四

　　尔时慧命摩诃迦叶。见诸阿修罗王供养佛已。生希有心。作是思惟。世尊本修菩萨行时。作何善根得是果报。时迦叶即入如实三昧。以其三昧严心力故。忆念过去阿僧祇阿僧祇劫。如来所修一切功德。于彼彼道彼彼生中所修善根。皆为满足无上菩提。以此善根得住不退转地。彼诸善根皆得念知。尔时迦叶忆念如来大善根时。作如是心。如佛所习善根广大。如来一一发心善根。如十方世界恒沙刹土。其中众生皆得人身。得人身已。众生如恒沙劫。供养善逝亦如修罗。一一众生如恒沙劫。供养如来已。不能报如来一发心善根。尔时慧命摩诃迦叶。从三昧起。以偈赞曰。
　　一一如来牟尼尊　　发心广大向菩提
　　此修罗等所供养　　佛迦罗分不及一
　　世尊应供人中上　　如须弥山真檀聚
　　人天中胜所供养　　由度功德彼岸故
　　人中师子应受供　　过诸恒河沙数等
　　譬如大海满中水　　香水和合而供养
　　具足功德应受供　　多于恒河沙数等
　　积满花聚而供养　　犹如斫迦婆罗山
　　自然大士应受供　　如须弥山灯明炷
　　大海以为香油器　　以灯供养诸胜者
　　应受供养大威势　　多于恒河沙数等
　　造立塔庙而供养　　由度功德彼岸故
　　人中坚固应受供　　以诸广大胜宝盖
　　其盖遍覆三千界　　经于那由他劫数
　　怜愍世间人中尊　　无边功德应受供
　　以诸宝幢所供养　　遍满十方诸世界
　　于不思议亿劫数　　以广大幡而供养
　　满恒河沙诸世界　　经于无量亿劫数
　　供养如来人师子　　起于分别作譬喻
　　大论师中师子子　　谛听谛听诸天人
　　我及诸来在此众　　若如恒河沙数等
　　诸有十方世界众　　一切皆当得作佛
　　具足十力人师子　　彼佛头数如恒沙
　　一一皆有恒沙头　　于一一头如恒沙
　　各各皆有恒沙口　　彼于一一无量口
　　有于无量沙数舌　　以舌赞叹于如来
　　彼诸如来说不尽　　功德彼岸不可到
　　一切智智不可量　　由度功德彼岸故

　　尔时世尊。告诸比丘言。善哉善哉。诸比丘。我诸声闻端直而住。有智有法亦如梵天。乃能入我功德海中。何以故。如来具足无量功德。具足不思议功德。诸比丘。如来功德聚不可思议。诸比丘。如来功德聚若是色者。一一发心所得功德如恒河沙等世界中所不容受。何以故。诸比丘。如来一一发心功德。一切智所攀缘处。如洹沙等诸佛。如恒沙等劫。不能思量。说不可尽。何以故。如来本修菩萨行时。无一发心不为利益一切众生。众生所摄者无一发心不为一切众生。众生界无边际。其中众生亦无边际。所有众生界无边际。如来一一发心功德亦无边际。何以故。如众生界无边际。如众生界不可量。如来一一发心功德聚不可穷尽。皆为怜愍利益安乐一切众生故。是故发心。假使一切众生供养时。不能报如来一发心功德。何以故。彼诸众生供养如来。皆为悕望杂食世报故。菩萨本发心离于杂食求世报心。为利益安乐众生故。欲令众生背于生死趣向涅槃。如来本修菩萨行时。为利益安乐众生。离于杂食不求世报。佛告诸比丘。于过去世无量无边流转生死。阿僧祇不可思议无始世界。不可说劫中。有佛号曰因陀幢王。出现于世。如来应供正遍知明行足善逝世间解无上士调御丈夫天人师佛婆伽婆。彼佛如来。以一一发心。如恒沙等世界中。曾为众生。作利益安乐思量发心。比丘。彼因陀幢如来作佛时。恒河沙世界同一佛刹。其因陀幢如来应供正遍知国土严净。离于恶趣及以八难。是因陀幢如来应供正遍知。其国土中所有众生住正定聚。其邪定众生。增上慢众生一向皆无。不净身业。不净口业。不净意业一切皆无。亦无恶趣烦恼作恶趣业。何以故。因陀幢如来教是众生。令其发心止一切恶。以其善法授令修学。是因陀幢如来国土中。曾得五种乐。所谓一得欲乐。二得出家乐。三得禅乐。四得三摩跋提乐。五得无上菩提乐。彼诸众生虽受其乐而不贪著。譬如蜜蜂但取其味不取花色。彼诸众生。亦复如是。虽受其乐而不取著。譬如飞鸟空中而行不著其空。如是众生虽受其乐而不取著。亦复如是。是因陀幢如来应供正遍知。其佛土中所有众生。无有忧苦唯有喜乐。亦无不苦不乐受。愚痴无故。唯有称心之乐。何以故。彼诸众生本修善故。由彼因陀幢如来本修菩萨行时。现诸相好。令彼众生不作一切恶。安置众生修习善法。彼等次第离诸恶道。安于善处。彼等于一切种不善业。一向悉无。其所作业得果报时。心不欣乐。生苦受者。无有是处。不作恶业不受苦果故。愚痴无故。不苦不乐受亦无。彼因陀幢如来佛土中。一切时恒无恶风暴雨。亦无毒热。彼诸众生时节变易苦。一切皆无。彼因陀幢如来本修菩萨行时。彼佛土中。其诸众生。一切身业智。上首智。顺转演说开示正显。如是一切口业智。上首智。顺转演说开示正显。如是一切意业智。上首智。顺转演说开示正显。如是彼诸众生从彼菩萨闻已。彼诸众生一切身业。一切口业。一切意业智上首智顺转回向。以善业故。愚痴报不生。以其愚痴故。受不苦不乐受。彼诸众生于彼佛土中。苦受不苦不乐受一向皆无。以离愚痴故。彼诸众生生彼国土时。其因陀幢如来教化已。于法敬重。若游行时。思量于法。爱欲于法。染著于法。彼等心生爱欲染著。于法游行时无有苦受。行住坐卧睡寤。乃至无有威仪之苦。彼诸众生在国土中。无恶可顺。以无恶故。无苦可生。于善无著。以是因缘。彼诸众生善顺无故变易苦无。于诸法中不生贪著。是故坏苦不生。亦无怨憎会苦。何以故。由彼众生于一切众生中得住平等心现前。是故无有怨憎会苦。亦无爱别离苦。何以故。由彼众生于一切法不著故。其爱别离苦从爱而生。是故无有爱别离苦。苦苦亦无。何以故。于乐受不生著故。唯有行苦。所谓无常苦。何以故。彼佛唯说第一义故。彼佛住世经恒沙劫。于彼佛刹。无一众生与佛竞论者来生其国。何以故。由彼如来本行菩萨时成熟众生故。
