<!-- { "loadSidebar": true } -->
　　应修习多闻　　由此慧增长
　　四根本法义　　济度诸菩萨
　　施戒闻舍法　　贤善菩提道
　　为众说是法　　最胜无上乘
　　演布声闻道　　善断诸疑网
　　诸有请问者　　我今悉开许
　　能说深妙法　　照世者难遇

　　尔时金毗罗子世罗。即于佛前闻佛授记。欢喜踊跃得未曾有。作如是念。今者世尊将往鹫峰山王。我当复应于如来所殖少善根。作是念已。告其众曰。卿等当知。如来当发王舍大城升鹫峰山。卿等宜可发勇猛心。随其力能办诸供养。时彼世罗即与官属。从王舍城至鹫峰山。中间道路屏除草秽砖瓦砾石株[木*瓦]毒刺。极令遍净如明镜面。又以香水沾洒其地。敷胜妙衣遍于中路。散布名华量与人等。烧妙坚香顺路普熏。列树幢幡悬诸宝盖。于虚空中张施缯彩。条别间设罗布其上。又作种种天诸音乐。前后充满。其路极广尽一箭道。皆遍覆以水生诸花。所谓殟钵罗花钵特摩花拘贸陀花奔荼利花。又以鸳鸯胜鸟间错其花。行列道侧。于彼道上。又以金缕缯彩而用敷之。上施七宝所成殊妙等网。遍覆于道。时彼世罗。于佛由路。作如是等大庄严已。自化其身极令姝大。与诸官属欢喜踊悦。倍生欣庆发诸胜心。所谓畅适心调善心。柔软心清净心。离盖心充美心。归依佛心归依法心归依众心。不动菩提心不退转心。无等心无等等心。超过一切三界心。于一切众生起大慈心。起大悲心起大喜心起大舍心。起一切佛法器心。坚心固心。不可坏心不朽败心。舍离声闻独觉地心。成立一切菩萨地心。彼住如是诸胜心已。往如来所顶礼佛足。右绕三匝却住一面。合掌向佛。而说颂曰。
　　我已为世依　　办无上供养
　　佛为世间尊　　演最上法者
　　十力皆成就　　安住诸无畏
　　利益众生事　　如导师所作
　　具相三十二　　八十随形好
　　世怙犹如日　　流光遍于世
　　转于妙法轮　　最胜十二行
　　宣布深妙法　　利益群生故
　　显示诸神变　　如佛之仪式
　　为多拘胝众　　作诸利益事
　　未来诸大雄　　祐世间如日
　　宣扬彼圣法　　悟成无上智
　　为舍为救拔　　为道为归趣
　　为诸生盲众　　导之施慧眼
　　五趣众生类　　我当作依怙
　　解脱诸苦聚　　如先佛所离
　　我为两足尊　　天中天日月
　　天帝那伽众　　阿素洛奉敬
　　所设诸供具　　世无有等者
　　我作上妙业　　无有相似者
　　如法主世尊　　具足三十二
　　上微妙福相　　世无与等者

　　尔时世尊。为金毗罗子世罗。而说颂曰。
　　诸供大师者　　为最上法因
　　彼有情中胜　　菩提不难得
　　供养照世间　　光性世依怙
　　诸天龙及人　　所应供养者
　　悟上妙菩提　　坐最胜道树
　　摧伏诸恶魔　　为众生说法

　　尔时世尊。与无量百千天龙药叉罗刹健达缚紧捺洛牟呼洛伽人与非人。复有无量百千那庾多拘胝诸众生等。前后围绕。佛于其中最居众首。以如来大威德故。大神通故。大宗势故。种种自在大变化故。放大光明震动大地。雨大莲花满虚空中。鼓于百千那庾多拘胝天诸伎乐。时诸大众叹未曾有。既睹神变倍加恭敬。尔时如来。足步莲花大如车轮。随庄严道往鹫峰山王。既到彼已。告长老阿难陀曰。汝为如来敷置胜座。所谓最上之座。法座微妙座。胜过一切三界座。尊胜座佛座。如来之座。我当于此坐。为欲利益一切众生故。说大乘菩萨行所依经。名微妙吉祥大菩萨藏。此经能令一切众生疑山崩堕。此经能令一切众生疑网断绝。此经能令一切众生疑根不生。此大乘经利益安乐诸众生故。哀愍大众及诸天人。是故如来方为开阐。尔时长老阿难陀。如佛所教敷施法座。时彼众中有六十八拘胝天子。各舍上衣。为如来故敷法座上。佛于其上如常敷座。顾诸天子。而说颂曰。
　　诸天敷衣服　　最胜上微妙
　　救世大导师　　安处此法座
　　到诸法彼岸　　如来升座已
　　大地六种动　　令众皆欢喜
　　放光照佛土　　并耀诸山王
　　世尊现神通　　济度乐法者
　　诸天龙及人　　鸠槃荼饿鬼
　　布怛那等众　　互相见无障
　　百千那庾多　　拘胝诸天等
　　睹佛放光明　　此时甚难遇
　　频毗婆罗王　　诸大臣围绕
　　来诣世依怙　　最胜如来所
　　佛知天龙人　　大众皆坐已
　　为利诸众生　　顾视于四方
　　告诸有疑者　　当问两足尊
　　我将导世间　　善断诸疑网

　　尔时三千大千世界所有众生。为听法者皆来集会。既闻如来说是法已。为闻法故静息外缘。心住一境摄念而住。尔时世尊。告长老大目揵连。汝今当知有。谁苾刍。住在远处未来会坐。当召令集。时长老大迦叶。在大雪山南面而住。大目揵连忆念知已。以神通力往彼白言。如来今者在鹫峰山。于大众前为诸天魔梵沙门婆罗门天人阿素洛等。当说妙法。正待仁者可共往彼。勿令我等于法障碍。时大迦叶语大目揵连言。汝且前往吾寻后至。作是语已。时大迦叶不起于座。化神通力入王舍城。将从四部导众而行。往鹫峰山顶礼佛足。于大众中对于佛前。不远而坐。时大目揵连睹斯化已。以神通力来至佛所。乃见迦叶先已处座。白迦叶言。尊者。成就速疾大神通分。乃能不起本座现斯神化。大迦叶言。世尊说汝神通第一。吾今微现未可涉言。

　　试验菩萨品第三

　　尔时长老舍利子。即从座起。以郁多罗僧覆左肩上。偏袒右肩以右膝轮而置于地。向佛合掌恭敬而住。白佛言世尊。我今欲有少问。唯愿如来应正遍知。哀愍听许为我解说。佛告长老舍利子言。恣汝所问。如来今者当为解说令汝心喜。舍利子白佛言。世尊。菩萨摩诃萨成就几法。身业无失。语业无失。意业无失。成就几法。身业清净。语业清净。意业清净。成就几法。身业不动。语业不动。意业不动。不为天魔及魔军众之所娆转。从初发一切智心修行正行。地地增胜善巧方便。为一切众生作胜导师。为普导师。为大照炬。为大梯隥。为桥为船。为济度者。为彼岸者。为舍为救。为归为趣。而能不舍一切智心。尔时舍利子。欲重宣此义。以颂问曰。
　　菩萨何等义　　能住大菩提
　　何名德及法　　由此悟无上
　　又行何等行　　利益诸众生
　　修习何法已　　成佛人中胜
　　云何伏恶魔　　住最胜菩提
　　震动拘胝土　　悟无上正觉
　　菩萨者何义　　如是句云何
　　云何为菩提　　及无上佛法
　　云何行世间　　利益群生类
　　不染如莲花　　解脱拘胝众
　　云何为天龙　　非人等供养
　　我诸所请问　　慈悲愿为说

　　尔时佛告长老舍利子。善哉善哉。吾今当为分别解说。舍利子。菩萨摩诃萨成就一法。则能摄受汝所问法及余无量无边佛法。何者一法。谓菩提心及备信欲舍利子。是名菩萨摩诃萨成就一法则能摄受无边佛法。舍利子白佛言。世尊。何等名为信欲具足。复以何义名菩提心。佛告舍利子。信欲具足者。是谓坚实不可坏故。是谓牢固不可动故。言不动者无蹶失故。无蹶失者能善住故。能善住者不退转故。不退转者观众生故。观众生者大悲根本故。大悲根本者不疲倦故。不疲惓者成熟众生故。成熟众生者善知自乐故。善知自乐者无希望故。无希望者不染资具故。不染资具者为众生依故。为众生依者观待下劣众生故。观待下劣众生者为救济故。为救济者为归趣故。为归趣者不卒暴故。不卒暴者善观察故。善观察者无怨嫌故。无怨嫌者善调信欲故。善调信欲者无所存故。无所存者善清净故。善清净者妙鲜白故。妙鲜白者内离垢故。内离垢者外善清净故。舍利子。如是坚实难坏。乃至内离于垢外善清净者。是名信欲具足也。
　　佛复告舍利子。菩提心者何相何貌。舍利子。菩提心者无有过失。不为一切烦恼之所染故。菩提心者相续不绝。不为余乘中所证故。菩提心者坚固难动。不为异论所牵夺故。菩提心者不可破坏。一切天魔不倾败故。菩提心者常恒不变。善根资粮所积集故。菩提心者不可摇动。必能独证诸佛法故。菩提心者妙善安住。于菩萨地善安住故。菩提心者无有间断。不为余法所对治故。菩提心者譬如金刚。善能穿彻佛深法故。菩提心者胜善平等。于诸众生种种欲解无不等故。菩提心者最胜清净。性不染故。菩提心者无有尘垢。发明慧故。菩提心者宽博无碍。含受一切众生性故。菩提心者广大无边。如虚空故。菩提心者无有障碍。令无碍智遍行一切无缘大悲不断绝故。菩提心者应可亲近。为诸智者所称赞故。菩提心者犹如种子。能生一切诸佛法故。菩提心者为能建立。建立一切喜乐事故。菩提心者发生诸愿。由戒净故。菩提心者难可摧灭。由住忍故。菩提心者不可制伏。由正勤故。菩提心者最极寂静。由依一切大静虑故。菩提心者无所匮乏。由慧资粮善圆满故。复次舍利子。菩提心者即是如来尸罗蕴三摩地。蕴般罗若。蕴解脱。蕴解脱智见。蕴之根本也。又菩提心者即是如来十力四无所畏十八不共佛法之根本也。舍利子言。菩提心者谓以此心用菩提为生体故名菩提心。如是舍利子。诸菩萨摩诃萨成就信欲菩提心故。是名菩提萨埵。是名广大萨埵。是名极妙萨埵。是名胜出一切三界萨埵。是名身业无失语业无失意业无失。是名身业清净语业清净意业清净。是名身业无动语业无动意业无动。菩萨摩诃萨以具如是诸业净故。不为天魔及魔军众之所娆转。从初发一切智心修行正行。地地增胜善巧方便。不为一切世法所动。能为众生作大导师。作胜导师。作普导师。为大照炬。为大梯隥。为桥为船。为济度者。为彼岸者。为舍为救。为归为趣。舍利子。菩萨摩诃萨如是发一切智心故。魔及魔军不能倾动。
