<!-- { "loadSidebar": true } -->
　　复次阿难。若有众生。见菩提树闻声嗅香。尝其果味触其光影念。树功德。由此因缘乃至涅槃。五根无患心无散乱。皆于阿耨多罗三藐三菩提得不退转。复由见彼菩提树故获三种忍。何等为三。一者随声忍。二者随顺忍。三者无生法忍。此皆无量寿佛本愿威神见所加及往修静虑。无比喻故。无缺减故。善修习故。善摄受故。善成就故。

　　　　大宝积经卷第十七



　　　　大宝积经卷第十八

　　　　大唐三藏菩提流志奉　诏译

　　无量寿会第五之二

　　复次阿难。彼极乐界。无诸黑山。铁围山。大铁围山。妙高山等。阿难白佛言。世尊。其四天王天三十三天既无。诸山依何而住。佛告阿难。于汝意云何。妙高已上有夜摩天。乃至他化自在天及色界诸天等。依何而住。阿难白佛言。世尊。不可思议业力所致。佛语阿难。不思议业汝可知耶。答言不也。佛告阿难。诸佛及众生善根业力。汝可知耶。答言不也。世尊。我今于此法中实无所惑。为破未来疑网故发斯问。佛告阿难。彼极乐界其地无海而有诸河。河之狭者满十由旬。水之浅者十二由旬。如是诸河深广之量。或二十三十乃至百数。或有极深广者至千由旬。其水清冷具八功德。浚流恒激出微妙音。譬若诸天百千伎乐。安乐世界其声普闻。有诸名花沿流而下。和风微动出种种香。居两岸边多栴檀树。修条密叶交覆于河。结实开花芳辉可玩。群生游乐随意往来。或有涉河濯流嬉戏。感诸天水善顺物宜。深浅寒温曲从人好。阿难。大河之下地布金砂。有诸天香世无能喻随风散馥。杂水流馚天曼陀罗花。优钵罗花。波头摩花。拘物头华。芬陀利花。弥覆其上。复次阿难。彼国人众。或时游览同萃河滨。有不愿闻激流之响。虽获天耳终竟不闻。或有愿闻。即时领悟百千万种喜爱之声。所谓佛法僧声。止息之声。无性声。波罗蜜声。十力四无所畏声。神通声。无作声。无生无灭声。寂静声。边寂静声。极寂静声。大慈大悲声。无生法忍声。灌顶受位声。得闻如是种种声已。获得广大爱乐欢悦。而与观察相应。厌离相应。灭坏相应。寂静相应。边寂静相应。极寂静相应。义味相应。佛法僧相应。力无畏相应。神通相应。止息相应。菩提相应。声闻相应。涅槃相应。
　　复次阿难。彼极乐世界。不闻诸恶趣名。边无障碍烦恼覆蔽名。无有地狱琰摩畜生名。边无八难名。亦无苦受不苦不乐受名。尚无假设何况实苦。是故彼国名为极乐。阿难。我今略说极乐因缘。若广说者穷劫不尽。复次阿难。彼极乐世界所有众生。或已生。或现生。或当生。皆得如是诸妙色身。形貌端正神通自在。福力具足受用种种宫殿园林。衣服饮食香华璎珞。随意所须悉皆如念。譬如他化自在诸天。
　　复次阿难。彼佛国中有微细食。诸有情类尝无啖者。如第六天随所思念。如是饮食即同食已。色力增长而无便秽。复有无量如意妙香。涂香。末香。其香普熏彼佛国界。及散花幢幡亦皆遍满。其有欲闻香者随愿即闻。或不乐者终无所受。复有无量上妙衣服宝冠环钏耳珰璎珞花鬘带锁诸宝庄严。无量光明百千妙色。悉皆具足自然在身。复有金银真珠妙宝之网。悬诸宝铃周遍严饰。若诸有情所须宫殿楼阁等。随所乐欲高下长短广狭方圆。及诸床座妙衣敷上。以种种宝而严饰之。于众生前自然出现。人皆自谓各处其宫。复次阿难。极乐国土。所有众生无差别相。顺余方俗有天人名。阿难。譬如下贱半挓迦人。对于轮王则无可谕。威光德望悉皆无有。又如帝释方第六天。威光等类皆所不及。园苑宫殿衣服杂饰。尊贵自在阶位神通。及以变化不可为比。唯受法乐则无差别。阿难应知。彼国有情犹如他化自在天王。阿难。彼极乐界。于晨朝时周遍四方。和风微动不逆不乱。吹诸杂花种种香气。其香普熏周遍国界。一切有情为风触身。安和调适犹如比丘得灭尽定。其风吹动七宝树林。华飘成聚高七人量。种种色光照曜佛土。譬如有人以花布地手按令平。随杂色花间错分布。彼诸花聚亦复如是。其花微妙广大柔软如兜罗绵。若诸有情足蹈彼花没深四指。随其举足还复如初。过晨朝已其花自然没入于地。旧花既没大地清净。更雨新花还复周遍。如是中时晡时。初中后夜飘花成聚亦复如是。阿难。一切广大珍奇之宝。无有不生极乐界者。阿难。彼佛国中有七宝莲花。一一莲花有无量百千亿叶。其叶有无量百千珍奇异色。以百千摩尼妙宝庄严。覆以宝网。转相映饰。阿难。彼莲花量或半由旬。或一二三四乃至百千由旬者。是一一花出三十六亿那由他百千光明。一一光中出三十六亿那由他百千诸佛。身如金色具三十二大丈夫相。八十随好殊胜庄严。放百千光普照世界。是诸佛等。现往东方为众说法。皆为安立无量有情于佛法中。南西北方四维上下亦复如是。复次阿难。极乐世界无有昏闇。亦无火光。涌泉陂湖彼皆非有。亦无住著家室林苑之名。及表示之像幼童色类。亦无日月昼夜之像。于一切处标式既无亦无名号。唯除如来所加威者。阿难。彼国众生若当生者。皆悉究竟无上菩提到涅槃处。何以故。若邪定聚及不定聚。不能了知建立彼因故。阿难。东方如恒沙界。一一界中如恒沙佛。彼诸佛等各各称叹阿弥陀佛无量功德。南西北方四维上下诸佛称赞亦复如是。何以故。他方佛国所有众生。闻无量寿如来名号。乃至能发一念净信欢喜爱乐。所有善根回向愿生无量寿国者。随愿皆生得不退转。乃至无上正等菩提。除五无间诽毁正法及谤圣者。阿难。若有众生。于他佛刹发菩提心。专念无量寿佛。及恒种殖众多善根。发心回向愿生彼国。是人临命终时。无量寿佛与比丘众。前后围绕现其人前。即随如来往生彼国得不退转。当证无上正等菩提。是故阿难。若有善男子善女人。愿生极乐世界欲见无量寿佛者。应发无上菩提心。复当专念极乐国土。积集善根应持回向。由此见佛生彼国中。得不退转乃至无上菩提。阿难。若他国众生发菩提心。虽不专念无量寿佛。亦非恒种众多善根。随己修行诸善功德。回向彼佛愿欲往生。此人临命终时。无量寿佛即遣化身。与比丘众前后围绕。其所化佛光明相好与真无异。现其人前摄受导引。即随化佛往生其国。得不退转无上菩提。阿难。若有众生住大乘者。以清净心向无量寿如来。乃至十念念无量寿佛愿生其国。闻甚深法即生信解。心无疑惑乃至获得一念净心。发一念心念无量寿佛。此人临命终时。如在梦中见无量寿佛。定生彼国得不退转无上菩提。阿难。以此义利故。无量无数不可思议无有等等无边世界诸佛如来。皆共称赞无量寿佛所有功德。
　　佛告阿难。东方如恒河沙界。一一界中有如恒沙菩萨。为欲瞻礼供养无量寿佛及诸圣众来诣佛所。南西北方四维上下。亦复如是。尔时世尊。而说颂曰。
　　东方诸佛刹　　数如恒河沙
　　如是佛土中　　恒沙菩萨众
　　皆现神通来　　礼无量寿佛
　　三方诸圣众　　礼觐亦同归
　　彼于沙界中　　道光诸辩论
　　住深禅定乐　　四无所畏心
　　各赍众妙花　　名香皆可悦
　　并奏诸天乐　　百千和雅音
　　以献天人师　　名闻十方者
　　究竟威神力　　善学诸法门
　　种种供养中　　勤修无懈倦
　　功德智慧景　　能破诸幽冥
　　咸以尊重心　　奉诸珍妙供
　　彼观殊胜刹　　菩萨众无边
　　愿速成菩提　　净界如安乐
　　世尊知欲乐　　广大不思议
　　微笑现金容　　告成如所愿
　　了诸法如幻　　佛国犹梦响
　　恒发誓庄严　　当成微妙土
　　菩萨以愿力　　修胜菩提行
　　知土如影像　　发诸弘誓心
　　若求遍清净　　殊胜无边刹
　　闻佛圣德名　　愿生安乐国
　　若有诸菩萨　　志求清净土
　　了知法无我　　愿生安乐国

　　复次阿难。极乐世界所有菩萨。于无上菩提皆悉安住一生补处。唯除大愿能师子吼擐大甲胄摩诃萨众为度群生修大涅槃者。复次阿难。彼佛刹中诸声闻众。皆有身光能照一寻。菩萨光照极百千寻。除二菩萨光明常照三千大千世界。阿难白佛言。世尊。彼二菩萨名为何等。佛告阿难。汝今谛听。彼二菩萨。一名观自在。二名大势至。阿难。此二菩萨从娑婆世界舍寿量已往生彼国。阿难。彼极乐界所生菩萨。皆具三十二相。肤体柔软诸根聪利智慧善巧。于差别法无不了知。禅定神通善能游戏。皆非薄德钝根之流。彼菩萨中有得初忍或第二忍者无量无边。或有证得无生法忍。阿难。彼国菩萨乃至菩提不堕恶趣。生生之处能了宿命。唯除五浊刹中出现于世。阿难。彼国菩萨皆于晨朝。供养他方无量百千诸佛。随所希求种种花鬘涂香末香。幢幡缯盖及诸音乐。以佛神力皆现手中供养诸佛。如是供具广大甚多。无数无边不可思议。若复乐求种种名花。花有无量百千光色。皆现手中奉散诸佛阿难。其所散花。即于空中变成花盖。盖之小者满十由旬。若不更以新花重散。前所散花终不堕落。阿难。或有花盖满二十由旬。如是三十四十乃至千由旬。或等四洲或遍小千中千。乃至三千大千世界。此诸菩萨生希有心得大喜爱。于晨朝时。奉事供养尊重赞叹无量百千亿那由他佛。及种诸善根已。即于晨朝还到本国。此皆由无量寿佛本愿加威及曾供如来。善根相续无缺减故。善修习故。善摄取故。善成就故。
