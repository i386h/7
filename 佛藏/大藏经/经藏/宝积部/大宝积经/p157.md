<!-- { "loadSidebar": true } -->
　　尔时优陀夷复白王言。大王。婆伽婆是大众师善御群生。是大仙人能善安住沙门众中。沙门中王光明普照。譬如十五日夜净月圆满众星围绕。光明甚盛照耀一切。世尊亦尔。在沙门众中光明照耀。亦复如是。譬如秋日在于空中无诸云翳。彼婆伽婆。亦复如是。在大众中光明照耀。亦复如是。譬如帝释天中之王坐善法堂。诸天之中光明显赫。彼婆伽婆在于众中。光明晃曜。亦复如是。譬如须夜摩天。兜率陀天王。化乐天王。他化自在天王。在天众中光明显耀威德独尊。彼婆伽婆。于沙门众中威德显赫亦复如是。犹如娑婆世界主大梵天王。与百亿梵众之所围绕。光明晃耀威德独尊。彼婆伽婆。在沙门众中光明显赫威德尊胜。亦复如是。尔时净饭王。闻说婆伽婆道德已。心作是念。此乃世尊声闻弟子。犹有如是大神通大威力大功德。何况如来。复念太子本生之时。大地六种十八相动。动遍动等遍动。踊遍踊等遍踊。吼遍吼等遍吼。震遍震等遍震。起遍起等遍起。觉遍觉等遍觉。放大光明无人扶持行于七步。空中二道流水注下洗浴其身。自然而有真金圣座。于虚空中化成天盖。诸天礼拜。乃至未出家时。不为五欲之所迷惑。凡有所作。决定不退。随说能作。一切时中坚固大力。不作妄语。不违信行。本作是言。我成阿耨多罗三藐三菩提。自度己讫。复当度王。时王念佛为菩萨时本誓愿故。说是偈言。
　　若有初生已　　明智言不虚
　　所说事不异　　智者谁不信
　　若有初生时　　世亲说无等
　　必作天人尊　　智者谁不信
　　若有不能惜　　宝聚如雪山
　　离于贪吝者　　智者谁不信
　　若能于梦中　　不作虚妄语
　　如说如修行　　智者谁不信
　　如刀剑之语　　不能恼令嗔
　　离于忿怒事　　智者谁不信
　　无有能欺者　　贪嗔亦不染
　　具足智慧王　　智者谁不信
　　一切妙五欲　　及以种种报
　　无有能系缚　　智者谁不信
　　种种希有事　　及以众妙物
　　无有能怖畏　　智者谁不信
　　以诸美妙言　　明人善巧说
　　无有能惑缚　　智者谁不信
　　以诸顺义语　　诸欲决定句
　　于此不能缚　　智者谁不信
　　以诸军驾力　　及以种种护
　　能出于妙城　　智者谁不信
　　弃舍妙欲乐　　为求甘露行
　　悕望于菩提　　智者谁不信
　　六年修苦行　　勇猛无能当
　　求于胜菩提　　智者谁不信
　　六年粗少食　　求于胜菩提
　　利安诸世间　　智者谁不信
　　六年为魔扰　　相续求短缺
　　不能得其便　　智者谁不信
　　远离五欲过　　不求于他物
　　常利益世间　　智者谁不信
　　不从他闻法　　自然成菩提
　　寂定难可觉　　智者谁不信
　　梵天自劝请　　勤求佛世尊
　　如请而演说　　智者谁不信
　　哀怜愍我故　　来到尼俱园
　　为度诸释种　　智者谁不信
　　如来自度已　　度我于有海
　　忆念本誓愿　　智者谁不信
　　今正得利时　　知佛一切智
　　为怜愍我故　　智者谁不信
　　我今当往诣　　见人导师身
　　作是思念时　　自省是人王

　　尔时净饭王久思量已白慧命优陀夷言。比丘汝今至此更何所须。时优陀夷以偈答言。
　　本为利益大王故　　我今乘通来至此
　　若于十力起一信　　男女皆得趣善道
　　十力功德无边际　　大仙为诸释种来
　　欣欣之事今方至　　人主应当发信心
　　大王名称必增长　　遍满三千大千界
　　汝子既是人王藏　　具足十力慈悲心
　　游行十方心无碍　　如花在水不染著
　　自度四流诸有已　　亦度人天四瀑河
　　安置无畏洲岸上　　大王应当信导师
　　拔去四流三毒箭　　亦降群生胜医师
　　于众医中最尊上　　大王应当深敬信
　　亦能降伏诸军众　　魔王眷属恶亲党
　　证于寂灭妙菩提　　大王应当深敬信
　　诸人天王咸劝请　　为度众生说妙法
　　敷演无上甘露药　　人中牛王应当信
　　隐蔽一切外道众　　转过称量妙法轮
　　化度无量亿众生　　大雄人王应当信
　　无明厚覆黑暗中　　自眼清净复净他
　　说法能除诸盲翳　　大雄人王应当信
　　老病死畏逼迫者　　说除老病不死法
　　令世间众升善趣　　大雄人王应当信
　　三火所烧世间众　　如地洞然以水灭
　　说于八正圣为人　　大雄牛王应当信
　　除断三秽吐诸恶　　能离世间三垢浊
　　游行十方甚奇妙　　勇猛牛王应当信
　　如父爱子愍世间　　十力大慈心普润
　　起大悲愍度众生　　勇猛牛王应当信
　　难调能调婆伽婆　　所应度者今悉度
　　能灭炽然诸烦恼　　勇猛大王应当信
　　众生堕于三有海　　犹如船舫能济渡
　　十力大悲救世间　　勇猛牛王应当信
　　无量功德端正身　　大悲游行化世间
　　令久浊心得清净　　勇猛大王应当信
　　如摩尼宝澄清水　　游行世间净众生
　　除断群迷竞乱浊　　勇猛大王应当信
　　如摩尼珠性清净　　能令智者心欢欣
　　世尊离恶心皎洁　　令诸明人欣慕乐
　　于世间最起信心　　能使天人离苦担
　　舍诸有趣得寂灭　　勇猛大王应当信
　　功德聚中说少分　　如在虚空鸟一迹
　　佛功德岸我不知　　大王应当深敬信

　　尔时净饭王。闻慧命优陀夷善说世尊为菩萨时所修功德。即自念知如来本誓。我得度已必当度王。如是念已。深生敬信。复白慧命优陀夷言。比丘汝今即是我子之子。汝可食竟。速还佛所。将食奉佛。我今亦当往见世尊。尔时慧命优陀夷。知净饭王得于敬信。饭食已讫。即持肴馔。奉上如来。尔时佛告诸比丘言。优陀夷。教化净饭王。得于正信。诸比丘。今日诸天世人大得利益。
　　尔时世尊。赞叹优陀夷言。善哉善哉。汝于今日。得大福德。以净饭王得敬信故。尔时佛告诸比丘言。迦卢陀夷化净饭王。所得功德若是色者。十方世界恒沙佛刹。所不容受。以功德聚广大无量故。

　　　　大宝积经卷第六十一



　　　　大宝积经卷第六十二

　　　　北齐三藏那连提耶舍译

　　菩萨见实会第十六之二净饭王诣佛品第二

　　尔时世尊。饭食澡手洗钵器已。现其瑞相。即时毗沙门天王。以无量那由他百千亿众夜叉围绕。譬如壮士屈申臂顷。一念之中从天宫没。佛前而现。头面礼足住立北方。于虚空中。夜叉大众前后围绕。合掌恭敬佛及众僧。提头赖吒天王。以无量百千那由他乾闼婆众前后围绕。亦如壮士屈申臂顷。从天宫没。于如来前。头面礼足。住在东方。于虚空中。恭敬世尊及比丘众。尔时毗楼勒叉天王。以无量百千那由他鸠槃茶众之所围绕。亦如壮士屈伸臂顷。从天宫没。在于佛前。头面礼足住于南方。在虚空中合掌恭敬如来及比丘众。尔时西方毗楼博叉天王。以无量百千那由他诸龙前后围绕。亦如壮士屈伸臂顷。从天宫没。于如来前。头面礼足。住在西方。于虚空中合掌恭敬如来及比丘众。释提桓因天王亦复如是。无量那由他百千围绕。从三十三天没。住于佛前。头面礼足于虚空中。恭敬如来及比丘众。夜摩天王。兜率陀天王。化乐天王。他化自在天王。娑婆世界主大梵天王。光音天王。遍净天王。广果天王。净居天王。各以无量百千那由他天众之所围绕。于彼天没。住于佛前。头面礼足。在虚空中。恭敬如来及比丘众。亦复如是。尔时毗摩质多阿修罗王。与六十那由他眷属前后围绕。犹如壮士屈伸臂顷。于自宫没。住于佛前头面礼足。现恭敬相。却住一面。金翅鸟王亦与八万六千迦楼罗众眷属围绕。于自宫没。住于佛前头面礼足。及诸外道其有八亿。从诸方来。而说偈言。
　　于净虚空中　　十五夜满月
　　超过诸星众　　光明独显耀
　　佛如净月轮　　灭闇除三垢
　　能超诸外道　　犹如空中月
　　秋日千光明　　能除诸暗冥
　　超出明月光　　开布莲花池
　　佛光过于日　　普照大千界
　　如来能开现　　声闻莲花林
　　天主憍尸迦　　住在善法堂
　　出过诸大众　　金刚杵光耀
　　十力功德山　　两足尊胜王
　　超过诸外道　　犹如释天王
　　须夜摩天王　　天众所供养
　　住在天众中　　光赫坐宝座
　　十力无边威　　超过恶道趣
　　无畏光明德　　显说八正道
　　如兜率天王　　在宫众围绕
　　超过诸天众　　宿善而光耀
　　调御天人师　　八部所供养
　　超过诸世间　　无畏显说法
　　如化乐天王　　在于天宫中
　　超过诸天众　　功德独光显
　　佛超诸世间　　离浊出三界
　　能调未调王　　具十力光照
　　如自在天王　　住居天宫中
　　超过诸天众　　宿善而晃耀
　　如是佛光明　　具足十力行
　　超过天人众　　本善功德故
　　如大梵天王　　超过诸梵众
　　光耀说甜美　　显于八正路
　　如来胜梵天　　沙门众中王
　　光明照三界　　转于四谛法
　　知见众集已　　天人龙听法
　　人中最胜王　　吐宣八正语
　　虚空可度量　　海可瓶量尽
　　须弥山可称　　佛德难可知

　　尔时净饭王。白释种言。诸人者如日欲出先现瑞相。所谓明星出时。当知日出不久。迦卢陀夷亦复如是。于佛如来一切种智先现瑞相。比丘所说如来功德。即是一切智相诸仁者。速办好乘。我当往诣至如来所。时释种臣言。善哉大王。今正是时。所须之具。今悉已办。尔时大王敕诸臣言。从迦毗罗城乃至尼俱陀林。于其中间精治道路。以好软沙遍布其地。散种种花。悬诸缯彩。作唱伎乐种种歌舞。尔时大王乘好车乘。出迦毗罗城。诣尼俱园。于彼乘后。有八万白象。以种种宝。间错庄严。于其象上。各立七宝殿堂。甚奇微妙。于其象后。各严八万宝马。于其马上。各有金幢。其马及幢。各以七宝庄严。微妙第一。是时城中。有无量人。严饰车乘。诸所服饰青马青车青盖严饰。执持青刀。衣服皆青。鞍鞯鞦辔悉亦青色。各持青幢。一一车后。百青衣人之所围绕。复有释种等各各严饰种种好车。青黄白赤杂色庄严。杂色车马杂色严饰。一一车马皆有百人。杂色庄严。亦复如是。尔时世尊。遥见王来。告诸比丘。汝若欲见三十三天游戏众者。当观释种出迦毗罗城。何以故。释种游行与天无异故。尔时世尊。而说偈言。
　　其迦毗罗妙城中　　净饭大王及眷属
　　最胜人王今方至　　谛听谛听我当说
　　象马车乘过百千　　种种庄严甚殊妙
　　从迦毗罗而引出　　人王宝藏及诸乘
