<!-- { "loadSidebar": true } -->
　　尔时会中。有六十俱胝梵天子众。见诸阿修罗王乃至他化自在天等。于世尊所作供养已。复闻如来与彼授记。欢喜踊跃怪未曾有。是诸天子。已于过去诸如来所。亲近供养积集善根。深修禅定超世俗法。于佛正教。各获最上甚深法乐。明了通达离诸戏论。生决定解。了知诸法非作非无作非生非无生非得非无得非尽非无尽非离非不离非垢非离垢非愚非不愚非智非无智非见非无见非取非不取非空非不空非相非无相非愿非无愿。是诸天子。如是知已心无所著。远离诸想无所依求。无种种求想。无作者想。无作者法想。无凡夫想。无凡夫法想。无声闻想。无声闻法想。无缘觉想。无缘觉法想。无菩萨想。无菩萨法想。无如来想。无如来法想。无涅盘想。无涅盘法想。无轮回想。无轮回法想。是诸天子。了彼法性犹如虚空。无有染著。于佛法中离分别想。时梵天王。合掌向佛。以寂静意。说偈赞佛。
　　如来具足平等慧　　修寂静行到彼岸
　　说寂静法度群生　　观诸世间常寂静
　　菩提寂静本无染　　依寂静境无动乱
　　常餐寂静甘露味　　于一切处悉通达
　　如是最上寂静道　　善观察者获妙乐
　　依八正道久薰修　　能断世间烦恼缚
　　修寂静法证菩提　　乃是先佛之所说
　　决定能至涅盘城　　如佛世尊无有异
　　若人依止佛正教　　受持读诵勤修学
　　求趣寂静解脱门　　一切世间无过上
　　善修平等寂静道　　诸根适悦常清净
　　具诸福慧遍庄严　　如那罗延有大力
　　若了寂静甘露法　　则能尽袪诸有相
　　观察世间无所依　　是为最上如来子
　　是人久遇于诸佛　　种植无边胜善根
　　达斯寂静等持门　　息除诸惑无所染
　　由具正念精进力　　离于谄曲懈怠想
　　了知生死即涅盘　　能离世间诸相故
　　诸佛出现于世间　　演说寂静解脱法
　　智者了达无有疑　　永出轮回生死海
　　若人于蕴求解脱　　于寂静法非爱乐
　　唯悟蕴法不坚牢　　于佛菩提生惊怖
　　离欲净心求解脱　　能以明慧善拣择
　　著欲取相诸愚夫　　故佛于彼不开示
　　若取寂灭亦是缚　　不能成就一切智
　　不起一切执著心　　是名善住无相行
　　能至无名安隐处　　逮得清净佛功德
　　息诸诤论伏魔怨　　能断一切烦恼缚
　　我以平等寂静意　　称赞牟尼福德聚
　　回向法界诸有情　　同证无上菩提果

　　尔时大梵天王。知诸梵众天子偈赞佛德。合掌向佛。而说偈言。
　　牟尼善了世间法　　决定虚假如空拳
　　亦如秋云及电光　　佛常显示袪诸妄
　　如人梦中饥所逼　　遇餐上妙诸美膳
　　毕竟无食亦无人　　如来证法亦如是
　　又如梦中渴乏者　　得饮甘露清冷水
　　应知渴饮悉皆无　　如来证法亦如是
　　如梦中闻美妙言　　彼语言相实无得
　　亦无说者及听人　　了法如此无疑惑
　　又如箜篌出妙声　　彼声本无有自性
　　智者观蕴理如然　　知蕴自性不可得
　　无作无受无众生　　无所作业及受报
　　亦无受彼果报者　　佛于此理善明了
　　譬如摩尼体莹澈　　置之衣上随色变
　　诸法自性本无尘　　随其分别而增染
　　又如吹贝发大声　　推其响自何所得
　　彼声自性本来空　　佛了诸法亦如是
　　又如世间香美馔　　彼由众味而合成
　　观食自性本来空　　佛了诸法亦如是
　　如天帝幢极高显　　无思而现诸色像
　　彼幢自性本来空　　大仙证法亦如是
　　又如身藉众缘成　　推其体相不可得
　　当知诸蕴本如然　　如来证法亦如是
　　又如击鼓所出声　　能令闻者生忻悦
　　彼之音响本来空　　如来证法亦如是
　　如人以桴而击鼓　　寻其声自何方现
　　复推隐没向何方　　如来证法亦如是
　　又如鼓韵无憎爱　　离湿润缘则鸣响
　　此身虚假本同然　　如来证法亦如是
　　如人击鼓发响时　　彼声任运无所召
　　了身如彼自性空　　如来证法亦如是

　　尔时世尊。知诸梵众大梵王等心之思念。以寂静意赞如来已。即从口中放大光明。令彼时会睹斯光已。坚固正见增发净慧。时尊者马胜比丘。以偈问曰。
　　如来今者现奇相　　放净光明极希有
　　诸天及人龙鬼神　　睹斯神变咸疑虑
　　最上牟尼调御士　　现此瑞应非无因
　　愿佛开演光因由　　令诸时会心忻豫
　　我等一心生渴仰　　瞻奉慈容无暂舍
　　若得闻佛梵音声　　各各除疑生信解
　　如来现此神通事　　必为慈念诸众生
　　何缘放此净光明　　今正是时冀开示
　　大圣牟尼方便力　　令时机发增上心
　　众等合掌住佛前　　唯愿如来速演说

　　尔时世尊。为马胜比丘。说伽陀曰。
　　马胜汝瞩此光明　　普为成熟有情故
　　时众若闻我所说　　则于菩提无退转
　　大梵天王梵众等　　善达法性除疑惑
　　已于那由他劫中　　修习无边清净行
　　于诸境界无染著　　心如虚空无挂碍
　　常乐利乐诸有情　　而不取证菩提果
　　彼等复于未来世　　过于无量俱胝劫
　　具足修证解脱门　　成就无边大忍力
　　然后得成无上道　　号曰大忍力如来
　　调伏摄化诸群生　　观诸世间皆空寂
　　彼佛寿量极长久　　同昔修行诸劫数
　　具大威德及名称　　能拔有情生死苦
　　彼佛刹土极严净　　富乐丰饶无与等
　　设于那由他劫中　　说其功德不能尽
　　彼佛说法难思议　　自性空寂无所依
　　其国所有诸众生　　成熟善根无损减
　　皆尽轮回苦边际　　无一复受后有身
　　亦无鬼畜地狱名　　唯有迁流诸行苦
　　由悟诸行无常故　　各发胜愿生厌患
　　是故彼国诸有情　　皆能永离老病死
　　又彼有情善修作　　耳不复听余音声
　　唯闻无我及无常　　苦空寂静无相法
　　奉持佛语不放逸　　常修纯净真实行
　　趣求甘露解脱门　　最上最胜菩提道
　　彼土所有诸塔寺　　若墙若壁林木等
　　皆出清净妙法音　　闻者咸登不退地
　　此是如来神力故　　演斯八种梵音声
　　闻已弃背生死流　　求证寂静真常乐
　　其国所有诸众生　　已于过去河沙劫
　　为菩提故久修行　　今当次第得成佛
　　大梵天王梵众等　　由常修证寂灭理
　　尔时彼佛及众生　　同餐寂灭甘露味
　　复观众生界本空　　未曾暂起疲劳想
　　故能遍入诸法性　　常修寂静无相行

　　　　父子合集经光音天授记品第二十一

　　尔时会中。有八十俱胝光音天子。见诸阿修罗王乃至梵天王等。于世尊所。各现神变作诸供养。复闻如来与授阿耨多罗三藐三菩提记。欢喜踊跃得未曾有。是时天主。即从座起。偏袒右肩头面敬礼住立佛前。白言世尊。有三摩地。名照明诸法。若有菩萨。善修习此三摩地者。则能入解一切诸法。复能获得无量辩才。所谓无著辩才。加持辩才。善巧辩才。美妙辩才。适意辩才。离缚辩才。安隐辩才。甚深辩才。微妙辩才。无等辩才。乃至获得如来所有最上辩才。世尊。何故名为照明诸法三摩地。若菩萨摩诃萨得此三摩地者。于一切法无有寻伺及彼作意。若离此者。则无疑惑。若于诸法断除疑惑。于一切处通达无碍。何以故。以彼诸法离自性故。若了诸法自性无有。彼菩萨则能入解阿字义门。所谓阿者无作。阿者普遍。阿者非有为。阿者非无为。阿者无不成就。阿者无所依止。阿者非动。阿者非乱。阿者非分别。阿者非离分别。阿者非毕竟。阿者非散坏。阿者非形色。阿者非显色。阿者非住持。阿者非定住。阿者非知。阿者非见。阿者非言说。阿者非离言说。阿者非思议。阿者非离思议。阿者非去来。阿者非入出。阿者非有表。阿者非无表。阿者非名。阿者非相。阿者非对治。阿者非覆障。阿者非尽。阿者非无尽。阿者非二。阿者非不二。阿者非真实。阿者非虚妄。阿者非求。阿者非离求。阿者非净。阿者非离净。阿者非执。阿者非离执。阿者无生无所不生无少法可生。阿者无灭无所不灭无少法可灭。阿者不空无所不空。阿者无相无所不相。阿者无愿无所不愿。如是解已知非戏论。是名入解阿字义门。世尊。又复诸法从意中生。由阿字故引生达字。若能入解达字门者。则能入解一切教法。所谓入解有为法无为法有表法无表法世俗法胜义法。世尊。胜义法者。唯一真如。以言诠显何由能解。世尊。如人梦中作种种事。梦境非实但有假名。觉已了知皆由心造。世尊。如空谷中传于音响。自性无实从和合生。世尊。如幻化人作诸幻事。愚夫不了谓为实有。世尊。又如阳焰妄生水想。智者了知本无其体。世尊。又如镜中现诸色像。妄生分别实不可得。诸法性空亦复如是。但为悦豫彼愚夫人。毕竟诸法本来寂静。世尊。我昔曾闻先佛所说胜义谛法。得真实见。是诸天子。作此说已。佛所印可。头面作礼。以偈赞佛。
　　世尊善达第一义　　故能展转说诸法
　　诸有聪慧佛真子　　于佛教海能游戏
　　世间少智愚痴人　　由著我故不能解
　　我及我所本来空　　十方求之不可得
　　如见阳焰本非水　　愚夫妄想作水解
　　如是颠倒执为我　　皆由染慧迷真智
　　由于五欲生爱乐　　备受生死诸楚毒
　　诸蕴自性本来空　　愚夫枉坠于诸趣
　　彼无正智心狂乱　　于诸苦境妄为乐
　　为三毒火镇烧然　　未尝觉悟生怖畏
　　愚夫不厌诸垢惑　　如随怨贼为亲友
　　闻如来说胜义空　　返生惊怖或轻毁
　　犹如世间怯弱人　　虽持利剑心忧怖
　　如来演畅正法门　　所谓微密一阿字
　　出生最上真实慧　　如平坦地生乔木
　　善能降伏众魔军　　速证无上菩提道
　　牟尼有诸胜弟子　　了达如是第一义
　　既自消伏三毒垢　　见余毒者施法药
　　以八正道大船筏　　运载群生出有海
　　令知诸法本来空　　息诸异论妄分别
　　明人舍邪归正道　　夙昔曾修彼善根
　　了法体性本来空　　心无所著即解脱
　　若达法性即同佛　　是名大智那罗延
　　诸法性空无所空　　亦无系缚及缚者
　　真如寂灭离诸相　　体非垢染亦非净
　　以其法尔本如然　　非烦恼缚亦无断
　　如是了知诸法性　　是人不久得菩提
　　自能得度亦利他　　善谈正理不希报
　　有情常生虚妄想　　于境执著男女相
　　增长愚痴染污心　　犹如渴鹿奔阳焰
　　由彼彼业生诸趣　　此业皆由妄想生
　　了业体性本来空　　毕竟无有能作者
