<!-- { "loadSidebar": true } -->
　　佛言大王。我今复说。往古世时有转轮王名曼达多。有大威势具大福德。从彼父王顶上而生。已于先世久修梵行。曾值无量百千俱胝那由他佛。于彼佛所植众德本。继嗣父王灌顶之位。统四天下豪富自在。于阎浮提出现治化。五欲娱乐殊胜第一。安隐丰饶人民炽盛。聚落城邑鸡飞相至。大地无有瓦砾荆棘。设有山阜多产金宝。园林泉池庄严国界。所都大城名阿瑜阇。其城东西十二由旬。南北修广各七由旬。宝网宝铃遍覆其上。王多眷属恭敬围绕。犹如帝释妙见大城。彼曼达多王造三时殿。一名月光。当热际时王居其中。二琉璃藏。于雨际时王居其中。三曰日光。于寒际时王居其中。若王入彼月光殿时。王与后妃采女眷属。前后围绕身得清凉。譬如牛头旃檀之香以涂其身。王体安和亦复如是。亦如帝释与诸天子在广胜殿受上妙乐。若雨际时。王与眷属入琉璃殿。譬如以彼多摩罗跋怛啰香以涂其身。王意适悦亦复如是。若寒际时。王与眷属入日光殿。如沉水香用涂其身。王体温暖亦复如是。大王。彼曼达多王随其时节。所至宫殿皆生乐触。或出凉风或降香雨。或奏伎乐。皆得如意。大王。彼曼达多王忽自宫内。七日之中雨诸金宝。满七日已王叹希有。清净福业感报若此。王住治化经无量岁。时曼达多王作是思惟。我闻西有大牛货洲。作是念已与四兵众上升虚空。从阎浮提渐至彼所。王到彼已受用最上饮食资具。国土人民安隐丰乐。于王宫内七日雨宝。与阎浮提等无有异。王于彼住百千万岁。时曼达多王复更思惟。我闻东有大胜身洲。作是念已。与四兵众上升虚空。从牛货洲渐至彼所。王到彼已受用美妙最上饮食。化治人民安隐丰乐。亦于宫内七日雨宝。与牛货洲等无有异。王住于彼经百千岁。大王。彼曼达多王复自思惟。我闻北有大俱卢洲。其中人民不生分别我我所想。今当往彼而试验之。作是念已。与四兵众俱乘虚空。从胜身洲即至其所。王到彼已。验其眷属乃知实尔。受上妙乐经无量岁。大王。彼曼达多王复更思惟。我曾闻有三十三天。在须弥顶各各安住。我今当往躬自观之。作是念已。与四兵众乘空而往。从俱卢洲即至其处。时彼天主与诸天子。集妙法堂论天中事。时帝释天主见曼达多王自远而来。即出迎之作如是言。善来大王远至于此。乃分半座命王同坐。曼达多王就彼坐时。有十种事。胜彼天主。一者寿命。二者容仪。三者名称。四者快乐。五者自在。六者端正。七者音声。八者身香。九者食味。十者细触。时曼达多王与彼天主。形色受用悉皆相似。唯目瞬动为其别也。而诸天子。以此辩知天主人王二种有异。佛言大王。曼达多王生于人间。与其天主形仪一等。殊胜福报未曾有也。住彼天中经无量岁。得为最胜自在天主。于四天下富乐独尊。帝释分治。心犹未足。时曼达多王忽于一时而起异意。我今自可独为天主。何须帝释。宜应退之。作是念已。王与四兵从天而堕于阎浮提阿瑜阇城最胜园中。当退没时。王之威光遍阎浮提普皆照曜。而能映夺日月光明。时彼人民出城游观。见是事已怪未曾有。即入城中而唱是言。今有天人并四兵众。从空退堕最胜园中。大王。尔时城中王及人民。即办种种涂香末香歌舞伎乐宝幢幡盖华鬘璎珞严身之具。速疾诣彼最胜园中。大王。彼曼达多王初堕人间地六震动。是时人民所有一切殊胜庄严最上妙香。各各持至最胜园中。用涂王身而为供养。时曼达多王久受天宫上妙快乐。不能堪任人中资具。譬若酥油置热砂上。身肢疲顿略无暂安。时城中王乃问之曰。天为是谁而堕于此。彼即告言。汝昔曾闻有转轮王名曼达多。王及人民咸皆答曰。曾闻有王名曼达多。有大威德统四天下。不离人趣。与四兵众。而能上升三十三天。时退堕天即告之曰。昔曼达多王者。我身是也。由无厌故而至于此。谁于福报而止足耶。时城中王及诸臣民。以偈问曰。
　　我闻耆旧说　　昔有转轮王
　　名曰曼达多　　具广大威势
　　与四兵眷属　　升三十三天
　　教化诸天人　　为说于正法
　　彼曼达多王　　舍天乐受苦
　　无常力所加　　由心无足故
　　人民皆合掌　　顶礼大王足
　　王遗何善言　　未来我当说
　　时曼达多王　　乃语众人曰
　　我由著乐故　　从天而堕落
　　有大威德力　　统领四天下
　　受欲乐无足　　从天而堕落
　　昔于自宫内　　七日雨珍宝
　　受欲乐无足　　从天而堕落
　　彼帝释天主　　分半座同治
　　恶觉所恼乱　　从天而退堕
　　于欲乐无厌　　不信受佛语
　　破坏自福业　　流转轮回海
　　世有大智者　　能离欲痴暗
　　亦能教他人　　止足善观察
　　若住正思惟　　随顺诸善法
　　破坏轮回行　　及生老死厄
　　观触如炽火　　观受亦复然
　　如是善了知　　则于贪不起
　　愚人著境界　　如闻音乐声
　　了根境本空　　知法离自性
　　六处不寂静　　唯遍计分别
　　若了色等空　　则不生贪著
　　智者善防护　　厌怖轮回苦
　　慧眼常照明　　得离诸过患

　　佛言大王。尔时曼达多王岂异人乎。勿作异观。我身是也。由恃威德福力自在贪无厌故。而取终殁。是故大王。应舍豪富憍慢自在。安住净心莫生放逸。若离放逸利益自他。生诸善根住平等理。则能证入真如法性。大王当知。若有为界若无为界二种平等。非有男相亦非女相。亦非过去现在未来。当于此法安住自心。决定正观勿随他教。大王。往昔有王名曰昵弥。出现世间正法治化。心常寂静不生放逸。于彼彼处离放逸行。怖彼罪恶故不复作。大王。彼昵弥王志意坚固。常住观察三世平等。观彼过去一切诸法。住平等理本离自性。现在未来一切诸法离于自性。亦复如是。大王。彼昵弥王观三世法平等平等。不生取著。复观世间一切众生。为四颠倒之所惑著。于不净中而作净想。于逼迫中而生乐想。于无常中而起常想。于无我中而为我想。时昵弥王即作是念。世间愚夫深可悲愍。一切诸法自性空寂。痴妄所覆而不觉知。当设方便以四摄事。化诸有情令生信顺。即语彼言。汝当了知一切诸法本离自性。若法离自性者。当知彼法。即非过去现在未来。何以故。以一切法自性空故。若法自性空者。则不可分别说为过去现在未来。大王。彼昵弥王显示三世平等法已。是时众会百千俱胝那由他众生。闻法悟解得无生法忍。尔时三十三天诸天子等。集妙法堂共相议论。天眼遥见阎浮提中。有昵弥王十善治化。一切人民获得法利。善巧方便饶益众生。是时帝释天主在于余处。以净天耳闻如上说。时彼天主来会中坐。问诸天子。向说何事。彼即对曰。阎浮提人快得法利。有昵弥王深达诸法。善巧方便摄化众生。住颠倒者令离颠倒。前所论者乃此事耳。时彼天主谓天子曰。此昵弥王宿植德本。具足成就威神之力。汝欲见彼昵弥王不。诸天咸曰。我等愿见。是时帝释即敕御者名摩多黎。汝当严饰千辐宝车并诸营从诣阎浮提昵弥王所。作如是说。大王。此是帝释千辐宝车遣来迎王。唯愿乘此。勿生怖也。彼诸天子愿睹圣王。御者白言。王今升天。有二道往。为从颠倒众生道去。从不颠倒众生道去。王即报言汝可将我。于彼二道中间而去。时彼御者摩多黎言。随王教敕中道而进。王复告曰。汝可停车暂憩少时。我当观彼颠倒众生所住之处。时昵弥王以慈愿力。于须臾顷。令无量众生各各获得寂静神通游戏三摩地。及无生法忍。彼昵弥王。于此少时能成大利。所以者何。由彼积习不放逸行善巧方便利乐众生。时摩多黎渐次前进。复将王至须弥山顶。王初遥见林木青茂。谓御者曰。此中定是不颠倒众生所住之处。御者答曰。此林乃是三十三天。彼诸天子于妙法堂。一心瞻仰欲见大王。愿勿疑怖。当升此堂。时昵弥王容仪和悦身心不动。帝释遥见即起奉迎。善来大王。远屈威神无至疲极。乃分半座而奉彼王。共相慰问。王乃就坐。善哉大王。快得善利。能令佛法炽然增长。帝释乃谓诸天子言。此昵弥王久植善根。成就不可思议功德。善巧方便于少时间。教化八十俱胝有情离颠倒地安住佛法。彼摩多黎都不觉知。时昵弥王为诸天子广说法要。白天主言。我今当还于阎浮提。所以者何。为欲护持佛正法故。天主乃曰。愿王随意。佛言大王。往昔昵弥王者。我身是也。不放逸力不可思议。帝释分座尚无贪著。是故当知于佛法中勤加精进住不放逸。大王。何谓佛法。一切诸法皆是佛法。时净饭王闻是说已。白言世尊。若一切法皆佛法者。一切众生皆应是佛。佛言大王。众生不住颠倒见者。即是佛也。大王。所言佛者。或名真如。或名实际。或名法界。但依俗谛推求诠表。非胜义谛作是说也。大王。一切诸法本无生灭。此名阿字陀罗尼门。无自性无造作无相貌。无因缘无去来。无众生无寿者无养者无补特伽罗。无戏论无形状无边际。无染污无余习。无使者无断者。无缚无解。无进无退。无胜无劣。无散乱无妄失。无知无不知。非见非无见。非戒非无戒。非悔非离悔。非喜非无喜。非爱非无爱。非安非无安。非定非无定。非静非无静。非贪非离贪。非脱非离脱。非智非无智。非作非无作。非报非无报。大王。若能入解此阿字门。则能入解一切诸法。大王。色离自性。非已有非现有非当有。受想行识离彼自性。三世不有亦复如是。大王。譬如谷响非已有非现有非当有。色乃至识三世不有。亦复如是。大王。譬如阳焰非已有非现有非当有。色乃至识三世不有。亦复如是。大王。譬如聚沫非已有非现有非当有。色乃至识三世不有亦复如是。大王。譬如石女梦已生子。非已有非现有非当有。色乃至识三世不有。亦复如是。大王。虚空无依色乃至识亦无所依。大王。色无有生乃至识亦无生。大王。色无有灭乃至识亦无灭。大王。涅槃界无生灭。色乃至识亦无生灭。大王。法界无生灭。色乃至识亦无生灭。大王。此法乃是如来所行。不可思议微妙境界。非取非舍非得非失。非诸声闻及辟支佛凡夫异生之所能及。何以故。大王。一切诸法本无自性。若取若舍皆不可得。王于此法好自安意。正念观察勿随他教。时净饭王闻是说已。明了通达。乃知无有少法可得不可得。时此说名佛说是法。时净饭王与七万释种。各各获得无生法忍。尔时世尊知净饭王悟此法已。深心决定。即于口中放种种光。遍照无量无边世界超过梵世。复从如来顶门而入时尊者。马胜从座而起。偏袒右肩右膝著地。合掌作礼。以偈问佛。
　　勇猛大圣尊　　现此希有事
　　普放净光明　　遍照于梵世
