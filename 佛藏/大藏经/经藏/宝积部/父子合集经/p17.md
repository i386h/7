<!-- { "loadSidebar": true } -->
　　尔时观照天子而说偈言。
　　了知道非道　　依净而离染
　　随顺诸佛言　　除怖得解脱

　　尔时了世俗天子而说偈言。
　　世俗唯假名　　能起对治道
　　当知彼世尊　　亦假名施设

　　尔时身威仪天子而说偈言。
　　以智为前导　　身业随法行
　　利乐诸有情　　得成一切智

　　尔时净身业天子而说偈言。
　　佛身业清净　　所作无错谬
　　怜愍诸众生　　我今归命礼

　　尔时身业决定天子而说偈言。
　　身业善决择　　方便利群品
　　信礼调御师　　为世照明者

　　尔时善观身天子而说偈言。
　　善观察身业　　具清净相好
　　为无上丈夫　　能与一切乐

　　尔时成就语业天子而说偈言。
　　远离彼恶言　　具美妙功德
　　住正念思惟　　是如来所说

　　尔时应辩天子而说偈言。
　　如来梵音声　　世间咸尊重
　　善察彼时机　　非义利不说

　　尔时成就义利天子而说偈言。
　　远离不饶益　　与相应安乐
　　不坏于果报　　是先佛所说

　　尔时不相违天子而说偈言。
　　未尝邪活命　　求利而妄语
　　故佛大名闻　　世所不能坏

　　尔时实语天子而说偈言。
　　佛出于世间　　所说皆真实
　　是故诸天人　　咸乐闻妙法

　　尔时了实际天子而说偈言。
　　佛以实语故　　得成最正觉
　　了缘生诸法　　名正遍知者

　　尔时超缘生天子而说偈言。
　　若有为诸法　　及诸法实性
　　牟尼法中王　　如理悉知见

　　尔时决定行天子而说偈言。
　　于自他所作　　身语意业行
　　佛以清净智　　悉能分别说

　　尔时定意天子而说偈言。
　　佛以清净意　　六返观众生
　　归命救世尊　　大悲无与等

　　尔时善伺察天子而说偈言。
　　如来有所作　　威仪无缺减
　　悲智常相应　　愍念于三有

　　尔时觉意天子而说偈言。
　　佛心所缘处　　身语悉调柔
　　于诸大众中　　未尝有错谬

　　尔时明了意天子而说偈言。
　　佛以意为地　　大悲观众生
　　知法自性空　　方便令开悟

　　尔时过去善巧天子而说偈言。
　　若人于往昔　　所修诸行业
　　施戒忍进禅　　如来悉明了

　　尔时观察过去天子而说偈言。
　　宿植诸德本　　承事多亿佛
　　今满彼昔心　　获得菩提果

　　尔时具足相应行天子而说偈言。
　　佛于无量劫　　随处修胜行
　　正念常相应　　不舍菩提故

　　尔时观察先行天子而说偈言。
　　亲近诸如来　　修习善咨问
　　乐住三摩地　　出生种种法

　　尔时本行相应天子而说偈言。
　　过去诸佛所　　请问如教行
　　于三摩地门　　观察无疲倦

　　尔时知宿住天子而说偈言。
　　生死多过失　　应作不应作
　　如来了知已　　为说解脱法

　　尔时观先业行天子而说偈言。
　　昔同造诸恶　　染污业相似
　　或迭相食啖　　或与之游戏

　　尔时了前际天子而说偈言。
　　如来出世间　　以禅定智力
　　能知过去世　　诸趣无有碍

　　尔时知后际天子而说偈言。
　　佛知未来世　　智慧无障碍
　　此殁及彼生　　业报亦复尔

　　尔时知后际境界天子而说偈言。
　　如来知后际　　智力无限碍
　　众生所行行　　随业受其报

　　尔时离轮回天子而说偈言。
　　如来大勇猛　　成就无上慧
　　于三有不著　　住最胜境界

　　尔时了世俗天子而说偈言。
　　众生所归趣　　起种种忆想
　　但唯假名字　　此如来所说

　　尔时观现在天子而说偈言。
　　现在勇猛尊　　智力无能坏
　　河沙诸佛土　　分别无限碍

　　尔时住无畏天子而说偈言。
　　圣主法中王　　照三世平等
　　诸法无自性　　愚夫不能了

　　尔时智无著天子而说偈言。
　　如来善调伏　　三世无所住
　　以法离自性　　一切无所得

　　尔时明三世慧天子而说偈言。
　　了过未无体　　蕴起倏归灭
　　如是轮回相　　牟尼之所说

　　尔时意无著天子而说偈言。
　　诸法皆幻化　　如阳焰谷响
　　有情及世间　　自性非真实

　　尔时喜三世天子而说偈言。
　　如来慧无等　　能了知三世
　　诸根自性空　　一切皆如幻

　　尔时乐欲行天子而说偈言。
　　如来于中夜　　示现成正觉
　　发勤勇乐欲　　未曾有退减

　　尔时发起乐欲天子而说偈言。
　　佛为世光明　　精进无损减
　　由彼大勇猛　　超出成正觉

　　尔时超欲想天子而说偈言。
　　佛出于世间　　极勇猛精进
　　能超欲淤泥　　如莲不著水

　　尔时乐欲解脱天子而说偈言。
　　如来出兴世　　说法界平等
　　唯一无二相　　故我称赞礼

　　尔时发起精进天子而说偈言。
　　如来大威德　　能警觉群品
　　勤修不懈怠　　天魔不能坏

　　尔时具正念天子而说偈言。
　　佛于一切处　　常起彼正念
　　是故成道已　　获得念无减

　　尔时住等引天子而说偈言。
　　如来常在定　　知众生性欲
　　随彼所修行　　而为说诸法

　　尔时尊重正智天子而说偈言。
　　世尊大智海　　边际无限量
　　设经百千劫　　说之不能尽

　　尔时乐解脱天子而说偈言。
　　无能胜丈夫　　乐最上解脱
　　由证解脱故　　于三有不著

　　尔时相应解脱天子而说偈言。
　　牟尼大圣主　　具解脱知见
　　度无尽众生　　真智无有减

　　尔时观往行天子而说偈言。
　　昔于然灯佛　　达胜义法行
　　勤修不退转　　证得大菩提

　　尔时甚深行天子而说偈言。
　　佛久离诸恶　　非如余有情
　　知法自性空　　于三际无碍

　　尔时广慧天子而说偈言。
　　佛于一切智　　心不生疑惑
　　正念常现前　　如持油满钵

　　尔时无散乱天子而说偈言。
　　佛心常湛然　　未曾有散乱
　　法性本无染　　众生不能解

　　尔时安住智天子而说偈言。
　　如来不共法　　甚深叵思议
　　于一切众生　　未曾不择舍

　　尔时超诸有天子而说偈言。
　　佛为天中仙　　三界无伦比
　　了达一切法　　胜智无过上

　　尔时坚固不退天子而说偈言。
　　坚勇最胜尊　　于法无所畏
　　觉悟诸有情　　其心悉平等


　　　　父子合集经卷第十四



　　　　父子合集经卷第十五

　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　外道婆罗门授记品第二十五

　　尔时会中有外道婆罗门。名钵哩没啰惹迦。与其眷属六万人俱。见诸阿修罗王。迦楼罗王。诸大龙王。夜叉乾闼婆等。及璎珞天。四天王天。三十三天焰摩天。睹史多天。乐变化天。他化自在天。梵众天。光音天。遍净天。广果天等。作供养已。蒙佛授记。及闻净居诸天子众以妙音声说偈赞佛。欢喜踊跃。得未曾有。时彼外道从座而起合掌向佛。而作是言。我闻瞿昙说无我法。心不爱乐而生疑惑。不乐住处无家所归。沙门瞿昙。若无我者。何故此身从因缘生。我见瞿昙神通色相。于天人中最为第一。具足成就广大威德。令诸见者皆生欢喜。又尝为诸广果天子。说一切法即是如来。云何乃言无有我耶。沙门瞿昙。愿为时会如实分别。我当听受。唯有如来他心能知。令我了解断除疑网。佛言。善哉外道。假使汝伸百千问难。我悉能答不以为难。我返问汝随汝意答。外道。云何有情最初结生入母胎中。汝知之否。外道答言。我宗所说有三种因。父母和合如是成胎。佛言外道。彼胎为从父贪起耶。答言不也。佛言外道。彼胎为从母思起耶。答言不也。佛言外道。彼胎为从天中退没入母腹耶。外道答言。不知也。外道。彼胎为从人趣中殁入母腹耶。答言。不知也。外道。彼胎为从阿修罗中地狱中畜生中饿鬼中殁入母腹耶。外道答言。皆不知也。佛言。外道于意云何。彼胎为从色生入母腹耶。答言。不知也。佛言外道。于意云何。彼胎为从受想行识生入母腹耶。答言。不知也。作是说已。佛即告言外道。此法甚深微细难知。非汝论议测度能解。唯具正见专心修学。于此理趣方能了知。譬如有人患其眼根。得遇良医治差其目。由是缘故复见众色。外道。若能亲近诸善知识。是人即得慧眼清净。以其慧眼得见深法。若不具足信等五根。入解深法无有是处。是故汝等诸外道辈。在昔生死长夜之中。为彼邪论之所诳惑。起于异见坚执不舍。于其非法取为正法。于非解脱执为解脱。于非出离而为出离。汝师自坏亦坏汝等。外道。譬如有人自己无目。为诸盲者而作引导。当知此辈必堕险难。如是沙门惑婆罗门。实非先觉自称先觉。自处非道说为正道。自未调伏谓已调伏。自依邪念谓为正念。自非救度谓能救度。自不能知出离之道。谓我能知出离之道。佛言外道。如牧牛人牵牛渡水。先不能知水之浅处。误入深渊旋转洄洑。彼牛舍此未达彼岸。溺于中流困厄无救。何以故。由牧牛者不能导故。外道。如汝等辈。实非导师自谓导师。令受化者返遭困厄。亦复如是。佛言外道。我称导师真善调伏。令于正法决定安隐。我是正觉如实觉了。令诸有情真实觉悟。我常正念忆持不忘。亦令众生离诸散乱。我善出离永脱轮回。令所化者得尽苦际。我示正道决定无异。令所化者得到彼岸。外道。汝今欲求解脱法者。应当发起清净乐欲一心尊重精勤修学。先所未闻出离法要。当生净信令汝入解。先已学者汝宗论议。应当舍离更不寻求。先未获得正法之藏。令汝悟入通达无碍。佛言外道。于我法中说有三种和合相应得入胎藏。所言父者。是为过去先业之因。所言母者。乃为过去先业之缘。最初结生羯逻蓝位。业招彼识托母胎中。此业熟故于彼受生。如寻香城随心所现。识依胎已渐次增广。譬如世间药草丛林依彼大地而得生长。外道。如是彼识入母胎已。渐次成就身支具足。将及产生形分显现。因缘和合相续不断。外道。如是胎中最初结生分位差别。唯除如来具一切智号正遍知真实了达。无智愚夫则不能解。
