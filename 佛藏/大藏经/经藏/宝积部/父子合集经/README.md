<!-- { "loadSidebar": true } -->
  父子合集经
　　宋 日称等译




　　　　父子合集经卷第一

　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　净饭王始发信心品第一

　　如是我闻。一时佛在舍卫国。说法施化能事毕已。往迦毗罗国。去城不远住尼拘律陀林中。与大比丘众千二百五十人俱。皆阿罗汉。诸漏已尽无复烦恼。心善解脱慧善解脱。如大龙王。所作已办。弃诸重担逮得己利。尽诸有结心得自在。能到最上究竟彼岸。其名曰阿若憍陈如。摩诃迦摄。优娄频罗迦摄。伽耶迦摄。那提迦摄。舍利弗。大目乾连。众所知识。大阿罗汉等。复有种类差别舍邪归正外道尼乾子沙门婆罗门。无数众会皆悉来集。所谓调伏调伏众。寂静寂静众。善超彼岸善超彼岸众。善住安隐善住安隐众。出离烦恼出离烦恼众。能离罪恶能离罪恶众。洗除罪垢洗除罪垢众。善超三有善超三有众。远离五尘远离五尘众。离诸障碍离诸障碍众。清净意乐清净意乐众。具足诸根具足诸根众。违顺解脱违顺解脱众。善护自身善护自身众。具诸正念具诸正念众。具四神足具四神足众。乐说明记乐说明记众。明了缘谛明了缘谛众。善寂诸根善寂诸根众。决定信解决定信解众。乐求义利乐求义利众。观察无我观察无我众。离诸分别离诸分别众。断除疑惑断除疑惑众。身行轻安身行轻安众。自在爱乐自在爱乐众。心善解脱心善解脱众。慧善解脱慧善解脱众。住圣种族住圣种族众。如是众会身意泰然乐得善利。各与徒属来诣佛所。犹如广大钵罗奢树枝叶繁茂生长圆满。清净而住。
　　尔时世尊。于初夜分露地而坐。寂然无声。一切大众恭敬围绕。于是如来观察时会诸比丘众。而问之曰。何人堪往化净饭王劝导发心生净信解。时尊者憍陈如即从座起。偏袒右肩右膝著地。合掌作礼。白言世尊。我当愿往。佛言。憍陈如。汝居声闻最为上首。先解谛义有大名称。一切众生尊奉如师。且止是说。不须汝往。是时会中四大迦摄及舍利弗目乾连等。各伸礼敬而作是言。我能往化净饭圣王。佛皆不允。止之如初。时大目乾连即作是念。未知如来今遣何人诣父王所。遂入定观。乃睹如来心光远瞩彼优陀夷。犹如杲日穿其楼阁。从于东牖直注西垣。时目乾连从定起已。往诣尊者优陀夷所。而语之曰。世尊召子。往化父王故相报尔。优陀夷曰。果蒙教敕固当从命。目乾连曰。尊者所往此极难事。宜自审悉无贻后悔。所以者何。彼为灌顶刹帝利王。威德尊严性无敢犯。孰能导达何由召对。况复教化发生信心。今取诸譬子当可悉。如以百夫于累岁中。担负干薪积成大聚。纵火焚之其焰猛炽。复以酥油而沃其上。颇有人能于此广大火聚中行不为所害。又如有人欲于最胜龙象口中而取其牙。当知是人必遭所损。今欲往化净饭圣王。此极为难。亦复如是。我今粗陈少分譬喻。临事筹量好自安意。于是世尊乃召尊者优陀夷至。而语之曰。于我声闻弟子之中。汝为释种。具足辩才善说法要。今可往化净饭父王。以善方便开发道意。时优陀夷承佛指喻。唯然受教。白言世尊。我今当往。唯愿大慈勿垂轸虑。设使父王或见致怒。遥冀慈光冥加救护。尔时世尊为优陀夷。而说偈言。
　　贤哉优陀夷　　今当听我说
　　汝具智辩才　　众中为上首
　　释种净饭王　　见必生忻悦
　　是故汝应往　　速劝令发心
　　若能化父王　　发生清净意
　　诸天及世人　　咸增长善利
　　安闲不修善　　如沮岸将坠
　　当于现生中　　除我慢疑惑
　　富贵刹那顷　　增放逸染著
　　如羁旅无财　　所思唯有苦
　　处最胜宫殿　　受殊妙欲乐
　　佛教不了知　　乐坏生悲恼
　　具四种兵众　　七宝诸眷属
　　随意而自在　　乐坏生悲恼
　　有夜叉鬼神　　啖众生精气
　　令人染众病　　于身何不护
　　积聚诸珍宝　　如计罗娑山
　　染慧所缠缚　　不能自观察
　　由染慧覆心　　善法无所了
　　如人处梦中　　何能有知觉
　　凡夫失明慧　　决定获忧怖
　　犹如涉远道　　而丧其伴侣
　　是故优陀夷　　当以善方便
　　劝王立信幢　　摧我慢高举
　　余人非善巧　　奖助令发心
　　汝具妙辩才　　能示三有苦
　　我念过去劫　　有王出于世
　　名称遍十方　　号曰真实聚
　　以善法治世　　境极海边际
　　具胝那臾多　　臣民咸归奉
　　诸聚落城邑　　多种种花果
　　地唯生软草　　无瓦砾荆棘
　　流泉及林木　　处处皆围绕
　　百千乾闼婆　　互奏诸音乐
　　贤圣集其中　　民物咸丰乐
　　多诸比丘众　　依止持净戒
　　复有诸外道　　大仙大智者
　　其数有百千　　舍所修苦行
　　咸生真实见　　信乐佛正法
　　怖彼三恶道　　愿得生天果
　　彼王有太子　　名曰坚固慧
　　值过去诸佛　　久植诸德本
　　俱胝那由他　　人民皆亲近
　　观五欲过患　　心常生厌离
　　睹王所居处　　如彼天宫殿
　　后妃竞围绕　　受欲乐无极
　　是时坚固慧　　即启白父王
　　我今诚实心　　誓求无上道
　　于采女眷属　　都不生忻乐
　　少年著欲者　　乐坏苦即至
　　如往古大仙　　栖止于山谷
　　五欲非究竟　　寂静即为乐
　　王语坚固慧　　勿作如是说
　　若不受欲乐　　何名为我子
　　有国之富贵　　如彼多闻天
　　诸宫殿楼阁　　众宝而庄严
　　百千众妓乐　　周匝常围绕
　　具最上色相　　类天女无异
　　面貌皆圆满　　唇丹齿齐密
　　额广复平正　　目比青莲叶
　　形仪悉端直　　肤洁犹珂雪
　　作众妙歌舞　　而共相娱乐
　　年少色鲜白　　如彼枝上华
　　汝当住于此　　勿弃于荣贵
　　我今诚谓汝　　非毁亦非誉
　　太子善了知　　王位极尊胜
　　我闻是说已　　决志求出难
　　于彼五欲境　　不著如梦寐
　　复白于父王　　自念从无始
　　为欲之所溺　　娱情不知愧
　　犹如彼盲夫　　艰辛趣险道
　　自舍平坦处　　凭谁为归救
　　于欲不了知　　何由脱苦缚
　　当离于险道　　此心非颠倒
　　若能远诸欲　　安隐除过患
　　当知著欲者　　如盲无所见
　　欲境如瀑流　　倾注难防护
　　世有明智人　　当生于厌怖
　　欲为众苦因　　损害逾蛇螫
　　刀杖与毒药　　炽火然相似
　　坚固慧王子　　含悲白父王
　　我志在山林　　离欲求解脱
　　是身深可厌　　老病苦萦缚
　　不顾王宝位　　愿允听出家
　　是时王族中　　童子名月施
　　见太子出家　　亦随修梵行
　　太子出家已　　具勇猛精进
　　获得五神道　　善修四无量
　　人中释师子　　说法无所畏
　　教化诸众生　　皆令入佛道
　　彼月施童子　　以善巧方便
　　示五欲过患　　劝王发道意
　　优陀夷当知　　往昔坚固慧
　　于汝意云何　　今则我身是
　　其月施童子　　乐修真实行
　　同居释种中　　今则汝身是
　　是故优陀夷　　汝今应当往
　　劝父王发心　　增长诸善利

　　尔时尊者优陀夷。闻佛世尊说是偈已。钦承慈旨作礼而退。于晨朝时执持应器。往迦毗罗城诣王宫门。见有百千释种皇族共集一处。时彼众中有一释种。名曰月面。与优陀夷旧为知识。遥见尊者往相慰问。何缘至此。优陀夷曰。今从世尊所住之处尼拘律陀林中。匍匐而来。奉佛慈旨遣令教化净饭父王开发净信。彼闻说已。而作是言。昔者太子若不舍家。决定当作转轮圣王。十善治化王四天下。当有七宝自然出现。所谓轮宝象宝马宝珠宝女宝兵宝主藏神宝。复有千子之所围绕。一切人民恭敬尊重。今既出家志乐空寂。则失如是广大富贵。今所集会正议此耳。所言未竟。时净饭王即召释种群列于庭。而语之曰。卿等当知。悉达太子弃舍国位上妙快乐。乐居林野。一何错谬。而今而后汝等不应往诣彼所供养恭敬。若有违者。必当捶罚。时有释种名曰善悟。聪慧明达多诸善巧。出至宫门见优陀夷。方便附近渐至屏处。始敢伸问。世尊导师。起居轻利安隐快乐。四大调和少病少恼。化度众生无疲劳耶。复有释种名曰无忧。复有释种名曰离忧。诣尊者所问讯世尊。一如前说。我等咸欲诣世尊所。适奉王旨。诸释种等不得于佛亲近供养。若有违越必行捶罚。为惧严敕无敢往者。时优陀夷闻已太息。净饭父王。何意如是。如来慧日出现世间。于诸众生多所饶益。一切人民四大天王帝释天主梵天王等。竞伸供养曾无虚日。我当求见彼净饭王具陈上事。乃入定观。知彼父王信根成熟决定可化。时尊者优陀夷具诸威仪。结跏趺坐涌在虚空。高七多罗树即现种种神通变化。时净饭王。遥见尊者乘空而来。心生欢喜合掌瞻仰。说伽陀曰。
　　希有成就殊胜行　　现诸神变具威仪
　　乘空至此有何缘　　唯愿圣者速当说

　　尔时尊者优陀夷。以偈答曰。
　　我是圣王子之子　　依止如来法中住
　　愿王速发净信心　　于胜福田兴供养
　　太子弃国成佛道　　具胜吉祥大名称
　　身光常照于世间　　智光能破诸痴暗
　　犹如赫日除云翳　　空中普放大光明
　　龙子智光亦复然　　于三有中常照耀
　　又如皎月舒盛光　　掩蔽游空诸宿曜
　　龙子智光亦复然　　能伏一切诸外道
　　又如师子吼岩谷　　众兽闻已悉奔窜
　　龙子宣畅妙法音　　摧诸异论令开解
　　苦行外仙邪妄智　　不能入解无我理
　　流转轮回三界中　　由无胜慧迷真谛
　　一切世间诸有情　　盲无慧眼难出离
　　如来开发智光明　　为破无始无明医
　　善恶二途极明显　　一为平坦一险阻
　　如来善为指其迷　　没淤泥者能救拔
　　譬若云能含众水　　普滋大地无高下
　　佛施法雨亦复然　　增长人天诸善种
　　雨能充洽诸山林　　药草根茎及枝叶
　　众妙花蘤悉开敷　　周遍庄严于大地
　　亦如龙子雨法雨　　滋荣佛法功德树
　　十力无畏不共法　　成熟菩提智花果
　　海中众宝弥卢山　　焕赫岿然而不动
　　佛处声闻大会中　　最胜光明无与等
　　三十三天帝释主　　广兴供养妙庄严
　　龙子巍巍大沙门　　诸天见者咸开悟
　　欲入佛法解脱海　　成就智慧法宝藏
　　当以戒定为船筏　　能至念处摩尼聚
　　太子昔修诸苦行　　或住陂池或岩窟
　　或依迥绝旷野中　　善达空无相无作
　　牟尼大仙师子吼　　指诱群迷生觉悟
　　如是善巧方便力　　难化能化使柔顺
