<!-- { "loadSidebar": true } -->
　　尔时净饭王并诸营从眷属等。见诸阿修罗王乃至外道婆罗门蒙佛授记。发希有心叹未曾有。世尊言音美妙清彻。一切世间闻者忻悦。时净饭王始见如来。以爱恋故情意殷勤。尔时世尊知彼父王心之所念。而告之曰大王。我所说法初中后善其义巧妙。清净一相梵行圆满。今正说者。所谓分别六界差别分位法门。王当谛听善思念之。时净饭王即白佛言。善哉世尊。愿乐欲闻。为我宣说忆持信受。佛言大王。如是六界六触处。十八意所伺察。是补噜沙为缘得生。云何六界。所谓地界水界火界风界空界识界。云何六触处。谓眼触处而见于色。若耳触处得闻其声。若鼻触处能嗅于香。若舌触处悉尝于味。若身触处亲觉其触。若意触处则知于法。云何十八意所伺察。谓眼见色已若生适悦。若生忧恼。若住于舍。如是六根各各缘彼适悦等三。是名十八意所伺察。大王。云何为内地界。谓于内身所生硬涩。发毛爪齿皮肉筋骨。若内地界不生亦无有灭。则无集行。大王。若时女人。而于内心如所思惟彼补噜沙。彼补噜沙亦生爱乐。由二和合羯逻蓝生。又复思惟相似和合。而得生者无有是处。若二女人无有是处。二补噜沙亦无是处。若彼彼思惟而得生者亦无是处。自体无实非相应故。云何说此为坚硬性。大王。此坚硬性相似而立。毕竟此身溃烂散灭。唯冢圹中是所归趣。彼坚硬性从何所来。亦非四方上下而去。大王。此内地界应如是知。
　　大王云何外地界坚硬性者。如彼世间初建梵王所居宫殿。大宝所成。复生他化自在诸天所居宫殿。皆七宝成。大王。若无地界。彼坚硬性从何所生。复成大地厚八万四千逾缮那。纵广六万逾缮那。复生轮围大轮围山。坚固安住同一金刚。复生苏弥卢山。庾健陀山。[寧*頁]泯陀山。伊舍陀山乃至黑山。如是三千大千世界。次第成已坚固安住。若无地界。彼坚硬性从何所来。大王。又此地界欲坏灭时。或为火焚或为水漂或为风吹。譬然酥油其焰炽盛。乃至灰烬不复可见。若为水漂犹如以盐投于水中须臾消散。若为毗岚猛风所吹。彼时三千大千世界悉皆散坏。净尽无余。大王。此外地界生时本空灭时亦空。自性空故。无有男相亦无女相。但唯言说之所显示。如是地界与地界性皆不可得。唯佛正慧而能了知。
　　大王。云何内水界。谓此身内所有执受湿润等性。涎唾脂髓脓血便利。为内水界。大王。若时忽见亲爱人等。眼中流泪。或为苦恼所逼流泪。或闻深法信重流泪。或为寒风所吹流泪。如是水界从何所来。水相干时复何所去。乃至此界坏时。兴大黑云三十二重。遍覆三千大千世界。降霔洪雨点大如象。昼夜倾注相续不绝。如是时分经五十劫。其水积满上至梵世。大王。此外水界从何所来。又此世界将欲坏时有二日出。二日出已。小河泉流悉皆枯涸。三日出时。无热恼池所出四河亦皆干竭。四日出时。大海水减一逾缮那。或二或三渐次减至十逾缮那或二十逾缮那。次第枯竭至八十逾缮那。有余水在。或深至一多罗树。或深至胸臆。或深至牛迹。乃至少水如指面量。当尔之时。大海水中悉皆干燥净尽无余。大王。此水界相。生无所来灭无所去。生时本空灭时亦空。自性空故。无有男相亦无女相。但唯言说之所显示。如是水界与水界性皆不可得。唯佛正智而能了知。
　　大王。云何身内火界。若此身中所有执受温暖蒸热咀嚼饮食成熟变坏便令安和。入热数者名为火界。云何外火界。谓不执受温热相生。若复有人于旷野中寻求火缘。或以蒿艾或牛粪屑或兜罗绵引火生已。或烧草木山林聚落。及余方处皆为所烧。大王。此火界性。生无所来灭无所去。生时本空灭时亦空。自性空故。但唯言说之所显示。如是火界与火界性皆不可得。唯佛正智而能了知。
　　大王。云何身内风界轻动等相。谓此内风或时上行或时下行。或住腹间或胁或背。或发瘾胗或聚成块。或如刀裂或如针刺。出入息等遍满身支。云何外风界。谓若此风从四方来。或狂暴起摧折树木堕裂山峰。若微细起飘举身衣动多罗树。名外风界。大王。此风界相。生无所来灭无所去。生时本空灭时亦空。自性空故。无有男相亦无女相。但唯言说之所显示。如是风界与风界性皆不可得。唯佛正智而能了知。
　　大王。云何内空界。若此身内皮肉血等。显现增长离质碍性。谓若眼窍耳穴面门咽喉。咽啖饮食所引滋味。于肠胃间通彻而出。若时业缘引生六处。诸处生已围绕空界。此说名入内空界数。然彼空界从何所来。又若方处外所显现离质碍性名外空界。大王。若色变坏一切皆空。所以者何。是虚空界本无尽故。安静不动犹如涅盘。遍一切处无有障碍。大王。譬如有人于彼高原穿凿池井。于意云何。是池井中所有空相从何所来。王曰。无所从来。佛言大王。设使彼人复填以土。于意云何。空何所去。王曰。空无所去。所以者何。是虚空界无去来故。不住男相亦非女相。大王。外虚空界本来无动。自性离故。但唯言说之所显示。除佛正慧而能了知。
　　大王。云何识界。谓若眼根为主。缘彼形色及彼表色。名眼识界。若余五根缘于自境各别建立。名五识界。又此识界。不著于根不住于境。非内非外及二中间。然此识界。各各了别彼彼境已即便灭谢。生无所来灭无所去。大王。识生时空灭时亦空。自性离故。不住男相亦非女相。但唯言说之所显示。如是识界与识界性皆不可得。如佛正慧而能了知。
　　大王。云何眼处。谓四大种。地界水界火界风界所造净色。若地界清净则眼处清净。若水火风界清净则眼处清净。何以故。由地界清净眼处得生。是中无有少法可得。如是乃至风界清净眼处得生。是中无有少法可得。何以故。无主宰故。无造作故。犹如涅盘自性清净。大王。如是眼处各各寻求皆不可得。所以者何。地界空故则地界清净。乃至风界空故则风界清净。若诸法自性本空。则彼界何有清净。亦无忿诤。若净若诤皆不可得。复有何色而可见耶。当知眼处毕竟空故自性亦空。前际后际皆不可得。未来所造亦不可得。何以故。自性离故。若自性无有。则无男相亦无女相何有爱乐。若生爱乐是魔境界。若无爱乐是佛境界。何以故。若无爱乐则能远离一切诸法。
　　大王。云何耳处。谓四大种所造净色。分别行相如前所说。大王。诸法解脱决定现前。如法界空不可施设。大王。诸根各各乐著境界。眼缘色时而生爱乐。是故说色为眼境界。又此眼根缘于色境。有三种相。见可爱色起于贪想。不可爱色起于嗔想。非爱非恶而起舍想。如是乃至意著法处为意境界。若彼意处缘可爱色极生爱乐。为彼所牵引生贪行。不可爱色生于嗔行。爱非爱色起于痴行。如是声等三种攀缘领纳等相。准前应说。
　　大王。诸根如幻境界如梦。譬如有人于梦寐中与诸婇女共相娱乐。大王。于意云何。彼梦觉已忆所受乐。为实有不。王曰不也。佛言大王。是人所梦执以为实。为智者不。不也世尊。何以故。梦中婇女毕竟非有。何况与之共相娱乐。当知是人忆梦中境。徒自疲劳不复可得。佛言大王。如是如是。愚痴众生眼见色已。心生爱乐复起贪著。为彼所牵造贪业行。身业三种语业四种意业三种。最初造作刹那灭谢。是业不依东西南北四维上下中间而住。于死边际命根灭时。自分业报皆悉现前。犹如梦觉念梦中事。大王。识为其主业为攀缘。二种相因初识生起。或趣地狱或堕傍生。琰摩罗界及阿修罗若人若天。初识生已各受其报。同分心品相续随转。最后识灭各为死蕴。最初识起名为生蕴。大王。无有少法从于此世得至他世。所以者何。性生灭故。大王。身识生时。无所从来灭无所去。彼业生时。无所从来灭无所去。初识生时无所从来灭无所去。何以故。自性离故。如是了知身识身识空。自业自业空。初识初识空。若灭灭空。若生生空。了知业转无有作者亦无受者。但唯名相分别显示。
　　大王。譬若有人于睡梦中。与诸冤对共相斗战。于意云何。是人觉已。忆念梦中斗战等事。为实有不。王曰不也。佛言大王。是人所梦执以为实。为智者不。王曰不也。世尊。何以故。梦中毕竟无有冤对。何况与之共相斗战。当知是人徒自忧恼都无有实。佛言大王。如是如是。愚痴异生眼见恶色。即生于恼厌离破坏。毁呰过失造嗔业行。身业三种语业四种意业三种。最初造作刹那灭谢。是业不依东西南北。四维上下中间而住。于死边际命根灭时。自分业报皆悉现前。犹如梦觉念梦中事。大王。识为其主业为攀缘。二种相因初识生起。或趣地狱或堕傍生琰摩罗界及阿修罗若人若天。初识生已各受其报。同分心品相续随转。最后识灭名为死蕴。最初识起名为生蕴。大王。无有少法从于此世得至他世。所以者何。性生灭故。大王。身识生时无所从来灭无所去。彼业生时无所从来灭无所去。初识生时无所从来灭无所去。何以故。自性离故。如是了知身识身识空自业自业空初识初识空若灭灭空若生生空。了知业转无有作者亦无受者。但唯名相分别显示。
　　大王。譬若有人于睡梦中为毕舍遮之所娆害。心生怖畏痴迷闷绝。大王。于意云何。是人觉已忆念梦中为鬼所娆。为实尔不。王曰不也。佛言大王。是人所梦执以为实。是智者不。王曰。不也世尊。何以故。梦中毕竟无鬼所恼。何更说有痴迷闷绝。当知是人徒自疲劳都无有实。佛言大王。如是如是。愚夫异生眼见是色。迷惑不了造痴业行。身业三种语业四种意业三种。最初造作刹那灭谢。是业灭已。不依东方南西北方四维上下中间而住。最后边际命根灭时。自分业报皆悉现前。犹如梦觉念梦中事。大王。识为其主业为攀缘。二种相因初识生起。或趣地狱或堕傍生琰摩罗界及阿修罗若人若天。初识生已各受其报。同分心品相续随转。最后识灭名为死蕴。最初识起名为生蕴。大王。无有少法从于此世得至他世。所以者何。性生灭故。大王。身识生时无所从来。灭无所去。彼业生时无所从来灭无所去。初识生时无所从来灭无所去。何以故。自性离故。如是了知身识身识空自业自业空初识初识空若灭灭空若生生空。了知业转无有作者。亦无受者。但唯名相分别显示。
　　大王当知。诸根如幻境界如梦。一切诸法皆悉空寂。此名空解脱门。空无空相名无相解脱门。若无有相即无愿求。名无愿解脱门。如是三法与空共行。涅盘先道当如是学。

　　　　父子合集经卷第十六



　　　　父子合集经卷第十七

　　　　西天译经三藏朝散大夫试鸿胪卿宣梵大师赐紫沙门臣日称等奉　诏译

　　六界差别品第二十六之二

