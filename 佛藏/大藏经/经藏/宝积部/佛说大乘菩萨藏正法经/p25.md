<!-- { "loadSidebar": true } -->

　　　　佛说大乘菩萨藏正法经卷第二十三

　　　　西天译经三藏朝散大夫试光禄卿传梵大师赐紫沙门臣法护等奉　诏译

　　持戒波罗蜜多品第七之六

　　复次舍利子。时彼菩萨摩诃萨说是偈已。而更前诣最上众佛般涅盘所。头面礼竟涕泪交流。绕百千匝却住一面。复说伽陀曰。
　　如来于诸有情中　　善说最上真实法
　　我今发起真实心　　愿求无上菩提果
　　佛具大智真实身　　今灭度已我不见
　　志发誓愿等如来　　当获殊妙诸相好
　　我昔曾于俗舍中　　于如来法不恭敬
　　现招劣弱深钝根　　致诸魔障来娆恼
　　今我未得闻正法　　无量苦恼常逼迫
　　愿得亲睹调御师　　发起宿植善根本
　　我今发是诚实语　　对诸八部天龙众
　　证明我此真实心　　愿获当来真实果
　　愿我当承善根力　　得见最上人中尊
　　闻正法已获神通　　如大龙故注甘雨
　　愿我不堕八难中　　远离一切诸欲染
　　于佛常生谛仰心　　恶魔重障无能缚
　　愿我常于诸佛所　　亲得闻持正法藏
　　洁白之业速圆成　　无边佛慧皆通达
　　愿我速获真实语　　以真实故得成佛
　　当坐菩提大道场　　说真实法利含识
　　愿我早同最上众　　振神通力大千界
　　俱胝天众围绕时　　获利益者心欢喜
　　佛神通力难思议　　住虚空中复难见
　　愿以赞叹功德因　　放净光明照我等
　　佛神通力无有量　　慜念有情常显现
　　以上妙法令我闻　　亿千万偈叹无尽

　　复次菩萨摩诃萨。心生欢喜转复增进。说伽陀曰。
　　若我往昔承记别　　现生当得成佛道
　　一切有情随我心　　所修供养皆圆满
　　真净境界不思议　　求菩提者当趣入
　　众生若发如是心　　无量如来常再见

　　复次舍利子。是菩萨摩诃萨。昔曾于诸佛所。深种善根亲近供养。皆悉成办无量根力。于此没已得生天界。二十俱胝劫不堕恶趣。二十俱胝劫不耽五欲之乐。复于往昔。亲近供养七千如来。于一一如来所。广大成办诸供养事。为求无上正等正觉。于一切时常修梵行。以是往昔善根力故。得成阿耨多罗三藐三菩提。号曰娑罗树王如来应供正遍知明行足善逝世间解无上士调御丈夫天人师佛世尊。十号具足出现于世。彼佛会中有诸声闻皆来集会。复有二十俱胝比丘。与大阿罗汉四万人俱。诸漏已尽无复烦恼。逮得己利尽诸有结。心得自在到于彼岸。舍利子。彼娑罗树王如来寿命二十俱胝岁。般涅盘后正法住世满一万岁。像法住世亦复如是。全身舍利流布世间。普遍供养广作佛事。尔时世尊说伽陀曰。
　　我于二十俱胝劫　　不曾堕于诸恶趣
　　二十俱胝劫数中　　亦不耽著于五欲
　　七千如来当住世　　于彼时中般涅盘
　　修梵行故得成就　　常与有情获法欲
　　今我得成菩提道　　故号娑罗王如来
　　二十俱胝劫数中　　安立有情菩提果
　　觉悟菩提最上因　　饶益一切有情故
　　二十俱胝岁数中　　当为有情常说法
　　常与四十俱胝众　　同坐道场宣正法
　　诸漏已尽悉无余　　获得涅盘殊妙果
　　三世如来身舍利　　我尝建塔六十千
　　复立俱胝数宝幢　　于万年中伸供养
　　正法住世一万岁　　诸有智者获利益
　　清净妙音宣演时　　普获闻者心欢喜

