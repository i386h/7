<!-- { "loadSidebar": true } -->
　　佛告舍利子。我灭度后后五百岁。若有有情行是行时。于诸契经爱乐受持。当得无量胜慧福聚富贵尊严。及得如来十力四无所畏。四正断法慈悲喜舍。佛十八不共法。乃至一切佛法。总略而聚各各明了。心得清净除遣魔事。令诸有情。尽生死苦向涅盘道。复于彼时。诸违顺境一切弃舍。舍利子。若于彼时诸有情类。智慧相应善巧方便。求进阿耨多罗三藐三菩提。修持净戒常乐多闻习诸禅定。修智慧业及胜解脱解脱知见。进求佛法。及乐利乐一切有情。断除邪见乐求正见。出离轮回。修行圣道演说正法。复于彼时破诸魔障。令贪嗔痴悉皆除灭。断无明暗令生明慧。舍利子。如是之法若能听受。即能生长一切善根。积集成就最上精进。若能如是听闻正法魔不得便。而于一切佛法之中不生疑惑。舍利子。时彼有情。福力具足内心正行。当得阿耨多罗三藐三菩提。又此有情。于诸契经而能听诵。爱乐受持极大欢喜。于菩萨藏正法。受持读诵修行成办甚大欢喜。亦复如是。我说是人能于一切如来教中。而得成就。设复有人不专读诵。以因缘故暂来听受。作意爱乐生大欢喜。亦复获得最上第一坚固精进。乃至如是于菩萨藏正法真实微妙行相。能以少分为他人说。舍利子。譬如大海水中有成熟果。色香具足漂浮水上。有一丈夫见如是果。起大勇猛精进胜行。入大海中。见水暴涌不顾沉溺。复以二手持取其果。或一或二或取三果。而出大海。然后诣彼寂静之处。观看是果乃尝其味。复自念言。我于往昔未识是果。色香美味亦复不知。又作是念。发大勇猛复往大海再取其果。果乃不现。但见海水波涛暴涌。而生苦恼于时退还。然念是果色香美味殊妙可爱。我于先时悔不多取。舍利子。我灭度后后五百岁。法欲灭时。若有有情于布施持戒胜慧精进。少能信解亦复如是。以是因缘于诸契经。听闻称赞受持读诵。为人演说乃至一四句偈。为魔波旬之所娆恼。不能建立受持读诵。兴显供养种种称赞。由如是故悉皆弃舍。又复展转少分听闻读诵称赞受持于寂静处思惟修习。为魔得便。于一切处常令退屈。时彼行人作如是言。苦哉苦哉。我于如来无上法中。为减没者。于真实法。不令我等听闻受持。乃至于牟呼栗多时。思念如来正等正觉。尚不能得。
　　复次舍利子。又苾刍众为魔所持。于诸契经不能听闻读诵。时魔波旬现大众前。种种毁訾。此诸契经非佛所说。但是世间虚假文饰。舍利子。彼大众中有诸苾刍。闻是语已。于一切处魔力所加。悉不听受。
　　尔时世尊。说伽陀曰。
　　若人闻是正法已　　令诸魔众悉远离
　　而于一切佛法中　　决定信解除疑惑
　　若或薄福诸有情　　于此正法不能听
　　为彼有情薄福故　　闻亦不能生信解
　　或有具足福力者　　听闻受持生信解
　　于此正法少听闻　　能遣一切诸魔事
　　如是薄福诸有情　　于此正法不生信
　　以不信故堕恶趣　　犹如生盲无所见
　　若有具足福力者　　于此正法深信解
　　以深信故生善趣　　速疾犹若酥投水
　　一类少福诸有情　　闻法展转生烦恼
　　彼人长夜受苦恼　　为愚痴故不解脱
　　于佛菩提悉弃舍　　速疾堕落恶趣中

　　舍利子。如来有清净洁白智慧之法。舍利子。于四众中。若有一类苾刍苾刍尼优婆塞优婆夷。于如来灭后法欲灭时。于诸契经。听闻读诵爱乐受持者。若有一类有情。于一切处不能爱乐受持读诵者。如来于彼一一了知。又诸有情于此契经若能听已。发起正行如理修行。当获四种具足清净洁白无障碍法。何等为四。一者获得具足清净洁白戒波罗蜜多无障碍法。二者获得常遇如来。见诸妙相具足清净洁白无障碍法。三者得见慈氏如来。获得具足清净洁白无障碍法。四者获得如理相应诸善根力。具足清净洁白无障碍法。舍利子。获得如是四种具足清净洁白无障碍法。舍利子。若我灭后法欲灭时。于大乘行如是行相。修相应行者。发起殊胜精进之行。复于契经受持读诵。为人演说展转听受。时彼有情复有十种魔事。智者应当悉皆了知。于此魔事不应随顺。转复发起勇猛精进。成办佛事。何等名为十种魔事。舍利子。若有苾刍于诸契经。发起乐欲受持读诵。时魔波旬而来娆恼。此是第一魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来娆恼。令诸眼目生诸疾病。此是第二魔事。智者应当于此了知。不应退屈。舍利子。若有苾刍于诸契经。发起乐欲受持读诵。时魔波旬而来娆恼。令其身分生诸病苦。此是第三魔事。智者应当于此了知。不应退屈。舍利子。若有苾刍于诸契经。发起乐欲受持读诵。令心散乱不乐本住。此是第四魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其发起极忿怒心互相诤竞。令诸契经不能安立。此是第五魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其互相执持斗诤俱陷王难。起恶语言。利如毒箭更相损害。如是行相。令诸契经不得流通。由斗诤业速疾退转。此是第六魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来诲诱住白衣舍。复令发起种种斗诤。如是行相。于诸契经不能受持。令生诽谤。由斗讼业速疾破坏。此是第七魔事。智者应当于此了知不应随顺。舍利子。于彼时分法欲灭时。或有少年诸苾刍众。于此法中出家未久。于诸契经爱乐受持坚固信解。发阿耨多罗三藐三菩提心。时彼苾刍闻是经已。得大欢喜。彼亲教师乃语少年诸苾刍言。此非佛菩提非佛法律。不应受持。时诸苾刍闻是语已。于少时间。于佛菩提而不信受。又彼苾刍互相谓言。我昔修习佛菩提法。今令我等不乐修习。所有往昔诸善根力使当断灭。返令如是堕染法中。乃至命终生诸恶趣。受大苦恼。舍利子。应知此等是魔所说。如是积集诸地狱业。诸有情等毁谤三宝不顺佛言。如来于三世中悉能了知。又诸有情发起精进修大乘行。如来于此亦能了知。舍利子。我今又令诸菩萨等起四种想。何等为四。一者于自身业而善调伏。二者于善修作而妙观察。三者于他所作不乐观察。于诸有情起大悲心。四者于空寂处行住坐卧。于自他心随顺防护。如是名为起四种想。

　　　　佛说大乘菩萨藏正法经卷第二十五



　　　　佛说大乘菩萨藏正法经卷第二十六

　　　　西天译经三藏银青光禄大夫试光禄卿慈觉传梵大师赐紫沙门臣法护等奉　诏译

　　精进波罗蜜多品第九之二

　　复次舍利子。时彼有情多起邪见横生计执。说法苾刍亦复减少。为人轻贱不生尊重。亦不恭敬亲近供养。有诸苾刍非法说法。于其正法不乐亲近。设见有人于诸契经。而生恭敬尊重供养。有大力能种种称赞者。共生侮慢。舍利子。时彼苾刍得离欲者。爱乐受持。未离欲者。于诸契经不乐受持。于大众前随顺魔众。此是第八魔事。智者于此应当了知。不应随顺。舍利子。若有苾刍于诸契经。虽生爱乐受持读诵解说书写。为利养故随顺世间。诸有情等起偷盗业。于三种事数数作意。何等为三。所谓贪著衣服饮食及诸卧具。于此三事而多追求。此是第九魔事。智者于此应当了知。不应随顺。舍利子。若有苾刍于此大乘诸契经中。行相应行。而能发起最上精进。书写受持爱乐读诵。广为人说。时彼苾刍为魔所持。业烦恼障之所覆蔽。于杂染法随顺爱乐。戏论语言而常相应。耽著睡眠。于睡眠中亦乐耽著诸杂染法。又复耽著炫惑女事。深乐随顺如是行相。于诸契经。不乐书写受持读诵广为人说。舍利子。时彼苾刍。于如来教生爱乐者。不欲断灭如来圣教。不爱乐者。恶业苾刍为魔所著。欲令佛法速疾断灭。此是第十魔事。舍利子。如是十法诸有智者。应当于此一一了知。不应随顺。尔时世尊。说伽陀曰。
　　时彼所有一切处　　由彼业故魔障生
　　于诸白法悉弃舍　　不乐思择诸义利
　　胜慧减少恶慧增　　于正法中不安住
　　乐闻非法悉能行　　堕恶趣中为境界
　　如是展转命终时　　覆藏瑕玼为救护
　　尊重亲教阿阇梨　　一时俱堕于恶趣
　　我于俱胝千劫中　　为利世间修苦行
　　常于有情思善巧　　悉令远离三毒火
　　我时证得大菩提　　能转清净妙法轮
　　于人天中无与等　　世出世间称第一
　　我今不应当弃舍　　世间有情极难得
　　令彼魔众悉退散　　皆能离苦获安乐
　　又令痴闇道路中　　持六度等真善行
　　于诸佛教悉相应　　而能获得菩提道
　　于如是法听受已　　复能演说真实空
　　令彼安住正信中　　是故得离诸魔众
　　于此最上真实中　　若有弃背真实法
　　非真实相作真实　　不能远离诸魔众
　　若有有情于佛所　　欢喜坚固生尊重
　　听闻如是正法时　　获得吉祥胜义利
　　正信有情欢喜已　　诸有魔众生苦恼
　　于一切处作善时　　魔众竞来为恐怖
　　时魔假作苾刍相　　巧出语言相诳惑
　　于众迅疾生动乱　　谓菩提道非真实
　　自言我法真实因　　汝应坚固求安住
　　发生如是戏论已　　然后轻侮复毁谤
　　时彼苾刍魔所著　　信魔语故生放逸
　　谓言此法非佛乘　　因是弃舍涅盘道
　　复背正觉合诸尘　　而于佛法不信受
　　由执我见粗重已　　速疾堕落恶趣中
　　纵有少分诸苾刍　　而复爱乐非真实
　　各于大乘空法中　　互相伺求诸过失
　　纵遇最上真实法　　以杂乱故不听习
　　复于义理生恐怖　　舍正法故无所归
　　彼时无有说法者　　不信解人而复众
　　如是纵有说法师　　悉皆弃舍不听受
　　若于世尊末法中　　复能利乐诸有情
　　彼时多有魔障侵　　于此勿应生退屈
　　未来若有苾刍众　　决定于法生信解
　　宁丧身命坚护持　　速获证悟圆常果

