<!-- { "loadSidebar": true } -->
　　尔时帝释天主。即白尊者大目乾连言。佛说尊者于声闻众中神通第一。愿今尊者。举此地中大金刚杵。尊者大目乾连即自思念。我若于此人天大众之前。不能举动此金刚杵。岂非于我生慢心邪。作是念已运自神力。方欲前举彼金刚杵。即时三千大千世界六种振动。海水腾涌大地普皆怖畏振击。唯金刚杵不动不摇。是时尊者大目乾连。前诣佛所顶礼佛足。作是白言。佛说我于声闻众中神通第一。具大威神名称力势。能以四大海水置于掌中。亦能转此三千大千世界。犹如有人以一金钱转于指端。又能空中止其日月。制彼威光不令转动。又能取彼须弥山王掷过梵世。又能调伏难陀乌波难陀二大龙王。又能于彼阳焰世界周行乞食。此金刚杵其量微小。然我亦复不能动摇。世尊。岂非我今神力减邪。佛言。大目乾连。非汝神力有所减少。但为菩萨威力加持。一切声闻缘觉悉不能动。况余众生。又目乾连。假使殑伽沙数诸佛刹中所有须弥山王悉能振动。唯金刚杵随置地方不能动摇。目乾连白佛言。世尊。金刚手菩萨具大力势。而能戏掷此金刚杵。诚哉希有。佛言。大目乾连。假使三千大千世界诸须弥山。尚能合入一须弥山悉能动摇。此金刚杵而不能动。
　　尔时尊者大目乾连生希有心。前白佛言。希有世尊。此金刚手菩萨大秘密主具大力势。善能持彼大金刚杵。此秘密主。为即父母所生力邪。为神力邪。佛言。大目乾连。父母所生之力。随所入处皆有分量。而诸菩萨神通力者无尽无限。我若开示使天人世间咸生迷惑。
　　尔时世尊。普遍观察诸众会已。告金刚手菩萨大秘密主言。汝今宜应自当举其地中所置大金刚杵。
　　时金刚手菩萨大秘密主神力振动三千大千世界已。即以左手举取其杵。戏掷空中旋绕七匝。杵旋空已。即时接置安右手中。一切众会生希有心。合掌顶礼大秘密主。咸作是言。希有秘密主。能具如是广大力势。善持最胜大金刚杵。普愿一切众生皆悉获得如是胜力。
　　时阿阇世王复白佛言。世尊。菩萨具修几法。即能获得如是胜力。佛言大王。菩萨若修十法获斯胜力。何等为十。一者。菩萨宁舍身命。终不弃舍无上正法。二者于一切众生。作谦下想不增慢心。三者于彼劣弱众生。起愍念心不生损害。四者见饥渴众生施妙饮食。五者见怖畏众生施其无畏。六者见疾病众生施药救疗。七者见贫乏众生惠令满足。八者见佛塔庙形像涂饰圆净。九者出欢喜言安慰众生。十者见彼负重疲困苦恼众生为除重担。菩萨若具如是十法。即能获得如是最胜之力。

　　　　佛说如来不思议秘密大乘经卷第十八



　　　　佛说如来不思议秘密大乘经卷第十九

　　　　译经三藏朝散大夫试光禄卿光梵大师赐紫沙门臣惟净等奉　诏译

　　阿阇世王问答品第二十二之二

　　复次阿阇世王白佛言。世尊。菩萨当修几法获得自在之法趣向自在。佛言大王。菩萨当修八法即得自在之法趣向自在。何等为八。一者出美善语心意质直。二者心常柔软。三者心善爱乐。四者心常平正。五者无谄。六者无诳。七者不嫉。八者心常调畅。菩萨若具如是八法。即得自在之法趣向自在。阿阇世王复白佛言。菩萨当修几法能于自在中住。佛言大王。菩萨当修四法能于自在中住。何等为四。一者若生人间。愿为转轮圣王值佛出世。二者愿为帝释值佛出世。三者愿为娑婆界主大梵天王值佛出世。四者愿为豪胜长者值佛出世。菩萨若具如是四法。能于自在中住。阿阇世王白佛言。世尊。净信以何为毕竟。佛言大王。善知识为毕竟。王言。多闻何为毕竟。佛言。多闻慧为毕竟。王言。布施何为毕竟。佛言。布施大富为毕竟。王言持戒何为毕竟。佛言。持戒能生善趣而为毕竟。王言。忍辱何为毕竟。佛言。忍辱随护众生而为毕竟。王言精进何为毕竟。佛言。精进善能圆满一切佛法而为毕竟。王言。禅定何为毕竟。佛言。禅定近寂为毕竟。王言。胜慧何为毕竟。佛言。胜慧息诸烦恼而为毕竟。王言。听法何为毕竟。佛言。听法断诸疑惑而为毕竟。王言。问法何为毕竟。佛言。问法离诸杂说而为毕竟。王言。居处闲寂何为毕竟。佛言。居处闲寂得禅定神通而为毕竟。王言。观想何为毕竟。佛言。观想离念为毕竟王言。无常声何为毕竟。佛言。无常声离诸执著而为毕竟。王言。苦声何为毕竟。佛言。苦声无取为毕竟。王言。无我声何为毕竟。佛言。无我声灭我我所而为毕竟。王言。寂静声何为毕竟。佛言。寂静声随止为毕竟。王言。深固作意何为毕竟。佛言。深固作意发起正见而为毕竟。王言。若身心离何为毕竟。佛言身心离发起禅定神通而为毕竟。王言。圣道何为毕竟。佛言。圣道现前三昧果而为毕竟。王言。信解何为毕竟。佛言。信解解脱圆满而为毕竟。王言。诸佛出世何为毕竟。佛言。诸佛出世成就一切菩提分法而为毕竟。王言。如何是佛出世。佛言大王。随发菩提心即是佛出世。王言。云何发菩提心。佛言。所谓大悲出生。王言。云何大悲出生。佛言。谓即发起净信。王言。云何发起净信。佛言。若发菩提心。即是发净信。王言。当云何发彼菩提心。佛言。深心不退转。是发菩提心。王言。云何是深心不退转。佛言。即是所起大悲。王言。云何能发大悲。佛言。于一切众生不生厌舍之心。即是大悲。王言。云何于众生得不厌舍。佛言。所谓不著己乐。王言。云何是不著己乐。佛言。谓于三宝常不舍离。王言。云何能于三宝不舍离邪。佛言。若能除去一切烦恼。即于三宝而不舍离。
　　尔时阿阇世王重复肃恭前白佛言。希有世尊。希有善逝。善说如来清净法律。如来能善施设学处。复能随顺诸佛世尊所说正法。不坏因果远离断常。随诸所说成办事业。善恶果报俱无坏失。离诸虚诳如佛所说。如是最上广大清净教中谁人敢破。复谁问难及生毁谤。唯除不种善根诸罪业者。世尊。我昔不曾深种善根于佛勤孝。不能出自血肉报佛深恩。愿佛今时威力加护。今我一切烦恼一切罪业皆悉消灭。世尊。彼妙吉祥童真菩萨是善知识长夜利乐。为我息除诸有恶作。法光照我。我亦不能报彼深恩。世尊大慈大善知识。能为我说普尽梵行最上正法。

　　贤王天子品第二十三

　　尔时寂慧菩萨摩诃萨。前白金刚手菩萨大秘密主言。如佛世尊化所化事。汝秘密主。可能随作诸化事邪。金刚手菩萨言。今佛现前为我作证。所有殑伽沙数等。诸佛如来诸有化事。而我亦能随佛施作。所谓种种色相游戏神通。但以宿世深心清净而为毕竟。
　　尔时寂慧菩萨。复白金刚手菩萨大秘密主言。我今劝请大秘密主。愿以神力加持护念。令此正法于后时后分后五百岁广宣流布。使彼正法所摄诸大士等得此正法堕于手。中金刚手菩萨。言善男子。诸佛如来于此正法已共加持。何以故。今此正法即是文字所成。而彼文字无生无尽亦不隐没。以其文字及所说义不能隐故。如来此说甚深正法亦不能隐。所以者何。无法可生。若法无生即法无灭。如是当知。如佛所言。若佛出世若不出世诸法常住。所谓法性法界法住。实际清净。法如是故。如其所说。诸法缘生亦不相违。若法缘生不相违故即是正法。以正法故即不隐没。如是所说乃名正法。寂慧菩萨言。秘密主。云何能被精进铠摄护正法。金刚手菩萨言。若于一切法不相违。即能被精进铠摄护正法。何以故。而此正法与一切法不相违故。寂慧菩萨言。何法是相违。金刚手菩萨言。文字相违故即法相违。而不复与生法相违。若彼不相违。是为摄护正法者。寂慧菩萨言。彼摄护正法。有与一切世间相违不。金刚手菩萨言有。善男子。何以故。世间众生取著诸见有执空语者。彼即世间相违。又谓世间是常乐我净。而世间者是无常是苦无我不净。彼即世间相违。又世间众生顺生死流逆正法流。彼即世间相违。又世间众生尊现世法。护正法者尊他世法。彼即世间相违。又世间众生取蕴处界。护正法者。说一切法无取著故。彼即世间相违。寂慧。当知以是缘故。护正法者与彼世间相违。寂慧菩萨言。大秘密主汝当云何摄护正法。金刚手菩萨言。如我摄护者。谓无我无众生无法而乃摄护。寂慧菩萨言。此复云何。金刚手菩萨言。谓我离故。众生离故。法离故。我众生法离故。过去离故。未来离故。现在离故。过去未来现在不离故。三世离故。三世不离故。诸佛离故。诸佛不离故。刹土离故刹土不离故。法离故。法不离故。若能通达如是法者。即能摄护正法。
　　尔时世尊赞金刚手菩萨大秘密主言。善哉善哉。大士。汝善摄护正法。若于一切法无执无取即能摄护正法。若于一切法有相戏论无取无集。乃至一切分别遍计悉无分别。即能摄护正法。
　　尔时会中有一天子名曰贤王。前白佛言。世尊。近止近寂是佛所说。若如所说者。即一切所缘皆悉寂止而无所观。以彼近寂不复和合发生诸法。虽法寂静遍寂近寂。而复任持如来正法亦不弃舍。虽复任持然于一切法无所任持亦无弃舍。当彼天子说是法时。会中有千苾刍得心解脱。有千天子得法眼净。
　　尔时寂慧菩萨白贤王天子言。云何得是辩才。天子答言。能断一切习气。离语言道无所记说。胜义谛中无法可取故得辩才。寂慧菩萨言。天子。辩才云何出生。天子言。无辩才故。离辩才故。所以者何。无辩才者。此说即是无和合义。离辩才者。此说即是离戏论义。复次善男子。如所说故。何有辩才可得。若为他表了识即不转。若白表了识亦无住。以如是故乃得辩才。若于诸所缘。以意表了者又无障碍。法性之中而无所住。故得辩才。又一切法中智无所转。无有少法智可知解。故得辩才。又无住法中无出无入越诸染法。故得辩才。又一切法无生而生无灭而灭。故得辩才。
　　尔时寂慧菩萨白佛言。希有世尊。此贤王天子具大辩才。佛言寂慧。此贤王天子。从极乐世界阿閦佛刹中而来至此。欲听金刚手菩萨大秘密主宣说如来秘密正法。又此天子。已得随入一切法相陀罗尼故。于百劫中无所愿求。自然获得无碍辩才。随所宣说辩才无碍。

　　总持功德赞说譬喻无尽品第二十四之一

　　尔时寂慧菩萨白佛言。世尊。云何名为随入一切法相陀罗尼。佛言寂慧。随入法相者。即是文字无尽随入之智。谓阿字门。随入一切法故。又阿字者。是即诸法出生之门。又阿字者。是即诸法初生后际。又阿字者于一切处成办事业。随起语业。无所了知非无了知。以阿字门随入一切法故。此说是名随入法相陀罗尼门。
