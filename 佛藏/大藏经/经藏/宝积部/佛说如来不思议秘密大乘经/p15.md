<!-- { "loadSidebar": true } -->
　　是时世尊处虚空中犹如鹅王。进止安详自在而行。彼欲色界诸天子众。遥见世尊高处空中。犹如鹅王宛转自在。咸生欢喜适悦庆快。又如日轮初出清净可爱。如圆满月莹洁光明众星围绕。如帝释天主天众围绕。如大梵王梵众围绕。天众见已即起清净希有之心。各持种种天妙香华供养于佛。所谓天优钵罗华．俱母陀华．奔拏利迦华．曼陀罗华．摩诃曼陀罗华．波利质多罗华．摩诃波利质多罗华．曼殊沙华．摩诃曼殊沙华．可爱华．大可爱华．轮大轮华．陆生诸华。及余殊妙最胜香华。具有百叶或千叶者。及焰光华光味华。遍香华常香华。常开华。悦目华。此如是等。并余无量胜妙香华。遍散佛上。又复安立殊妙幡幢。奏以百千殊妙音乐。
　　尔时世尊。现如是等殊妙胜相香华幢盖鼓奏音乐众庄严事。于须臾顷即至旷野大城。而先暂适毗沙门天王宫。佛及菩萨声闻大众。从空而下入彼宫中。
　　尔时大地普遍震动。而复柔软殊妙可爱。亦不娆恼一切众生。
　　尔时四大天王。知佛世尊已至旷野大城之中。各从所守方分。与诸眷属持以种种殊妙香华速来佛所。时四天王到已。头面顶礼佛足。即以所持殊妙香华。散于佛上而伸供养。合掌谛诚退住一面。彼诸眷属亦各至诚顶礼佛足合掌而住。佛即略为四天王等眷属众会。宣说法要。
　　是时会中即有十千夜叉罗刹龙乾闼婆鸠盘茶等。睹佛胜相悉发阿耨多罗三藐三菩提心。彼四大天王宫嫔眷属中。有十千天女。发阿耨多罗三藐三菩提心。
　　尔时金刚手菩萨大秘密主。与自眷属各各持以。如无边功德庄严世界之中。殊妙香华涂香末香宝幢幡盖。鼓吹歌音作诸妓乐。速诣毗沙门天王宫中佛世尊所。到已头面顶礼佛足右绕七匝。即以所持妙香华等诸供养具。严洁谛诚供养世尊。诸眷属等奏妙音乐。严奉肃恭归命顶礼。迎导世尊并诸菩萨声闻大众。入自宫中到已如次请各就座。
　　尔时世尊处彼殊妙种种庄严师子之座。并诸菩萨声闻大众亦各就座。
　　尔时金刚手菩萨大秘密主即告帝释梵王护世天等并余一切诸天子言。汝等宜应各务精勤随喜成办严供世尊。当令汝等增长施福。
　　尔时诸天子众见是最胜境界殊妙庄严师子座已。生希有心咸作是言。此之胜相何力致邪。为佛世尊威神力邪。为金刚手大秘密主威神力邪。即闻空中有声告言。诸仁者。此是大秘密主威神所致。东方去此过殑伽沙数等佛土已。有世界名无边功德宝庄严。佛号庄严王。金刚手菩萨大秘密主见彼世界种种殊胜妙庄严事。以秘密主威神力故。令此宫中同彼世界胜庄严相。
　　尔时世尊安处胜妙师子座已。即时旷野大城所居一切夜叉罗刹必舍左鸠盘茶乾闼婆摩睺罗伽等众。皆悉来诣佛世尊所。头面著地顶礼佛足。合掌虔恭退住一面。
　　尔时金刚手菩萨大秘密主即告四大天王并余一切诸众会言。汝等宜应咸来助我同发至诚。严以清净殊妙饮食奉上世尊。使令汝等获大利益。
　　尔时金刚手菩萨大秘密主即与眷属众会。自手清洁严办最上百味精珍。菩萨深心清净如来。所应供养发最胜心。奉上世尊并诸菩萨声闻大众悉令充足。饭食事讫而复奉上清净香水盥手涤器。乃于佛前退坐听法。
　　是时旷野大城所居一切夜叉罗刹必舍左等。各各谛诚瞻仰世尊合掌虔恭归命顶礼。

　　　　佛说如来不思议秘密大乘经卷第十五



　　　　佛说如来不思议秘密大乘经卷第十六

　　　　译经三藏朝散大夫试光禄卿光梵大师赐紫沙门臣惟净等奉　诏译

　　护世品第十九之一

　　尔时金刚手菩萨大秘密主。劝请世尊宣说正法。作是白言。惟愿世尊。为未发菩提心众生。随宜说法令入法理。即当发起大菩提心住不退转。又此夜叉罗刹必舍左乾闼婆隐密神摩睺罗伽等诸众会。令彼长夜利益安乐善行相应。获得胜中最胜高显而不减失诸善法分。
　　尔时世尊普告金刚手菩萨大秘密主等诸众会言。诸仁者。汝等谛听极善作意。我今宣说为令一切悉入法理诸修善行。善男子善女人等。普令获得最胜高显。于善法分而不坏失。于是金刚手菩萨大秘密主等诸众会一心善听。
　　佛告大众。诸仁者。若善男子善女人。深发阿耨多罗三藐三菩提心已。即能具信广多清净。欲见诸圣乐闻正法善舍无吝。手出无尽善乐积集。施作福行舍心具足。于布施中乐行平等。无障碍心无浊染心信有业报。离诸分别疑惑犹豫善恶业果而不坏失。如是知已。于命缘等不应作者而悉不作。不杀生不偷盗不邪染不妄言不绮语不两舌不恶口不贪不嗔不邪见。于此十善业道坚持积集。于其十种不善业道舍而不作普行净信。与沙门婆罗门及有戒有德者。正道法中同修净行。于诸善法多闻勤行。深固作意善行相应。寂静调伏常说爱语。摄伏他论修善离恶。无高无下无毁无誉。随起正念住等引心。闭三有门息灭诸病。离诸重担超越疑惑出离诸有。如是知者即于诸佛及声闻弟子若沙门若婆罗门善知识所。随其所应亲近恭敬承事尊奉。彼等善知识所。听受正法示教利喜。谓说布施感大富果持戒生天多闻大慧净观不乱。此行布施即是布施报。此行悭吝即是悭吝报。此持戒即是持戒报。此毁戒即是毁戒报。此忍辱即是忍辱报。此嗔恚即是嗔恚报。此精进即是精进报。此懈怠即是懈怠报。此禅定即是禅定报。此散乱即是散乱报。此胜慧即是胜慧报。此恶慧即是恶慧报。此身善作即是身善作报。此身恶作即是身恶作报。此语善作即是语善作报。此语恶作即是语恶作报。此意善作即是意善作报。此意恶作即是意恶作报。此是善此是不善。此应作此不应作。此业作已于长夜中得利益安乐善行相应。此业作已于长夜中无利苦恼得不善行相应。如是等法于善知识所。闻其所说示教利喜。又复观察知是法器。即为宣说甚深之法。谓空无相无愿加行等法。复说无生无起无我无人无众生无寿者甚深缘起之法此法是有此即有得。此法是无此即无得。此法若有此即是生。此法若无此即是灭。此是无明缘行。行缘识。识缘名色。名色缘六处。六处缘触触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴生若法不有此即无得。即是灭法。谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭受灭即爱灭。爱灭即取灭。取灭即有灭有灭即生灭。生灭即老死忧悲苦恼灭。如是即一大苦蕴灭。此等诸法若生若灭。于胜义谛中无有少法可得。何以故。一切法缘生故。无主宰无作者。无受者因缘故转。然于是中无法可转。亦非无转亦无异法。随转和合施设三界。但以烦恼业转故有施设。愚迷之者。于不实法中观以为实。智者应知无有少法作者可得。以作者不可得故。无法可转亦非无转。如是所说甚深之法。若能闻已不生疑惑。是人即入一切法无障碍性。不著色受想行识。不著眼色耳声鼻香舌味身触意法。眼识乃至意识。信一切法自性本空。信一切法自性本离。诸仁者。彼信不退菩萨。信是法故即不减失。见佛闻法承事净众。在在所生常得见佛。听受正法承事净众。常生有佛世时。随彼生已。发起精进勤求善法。以精进故。于白衣舍无义利事。谓妻子男女奴婢眷属。及所作用而悉弃舍。及盛年戏乐不生爱著起贤善心。愿于诸佛世尊清净教中正信出家。得出家已近善知识。与善知识同登善道。而能获得诸善意乐听闻善法。随所闻已真实修行。不以语饰胜慧具足。发起精进勤求多闻。随所闻法为他广说无所希求。所得名闻利养无爱著心。以如实语为他说法。随闻随住亦然。如实为他说法。使听法者获得大慈。于一切众生。起大悲心。于彼多闻而不厌舍。于身命缘少欲喜足寂静圆满。增长善行乐闲寂处。随所闻法审观其义。于诸义理摄而无散。不著于文归趣实义。普为一切天人世间。非但为己勤修胜行。广为众生勤求无上最胜之智。令他众生于佛智中得不放逸。此复云何名不放逸。所谓最初调摄诸根见眼色等。不取于相不著相好。诸色境中于味于染如实知故常求出离。耳声鼻香舌味身触意法亦然。智了知已不取于相不著相好。于味于染如实知故常求出离。此名不放逸。复次不放逸者。能于自心善调伏已。亦复随应摄护他心。烦恼染爱而善息除。法爱随转欲寻嗔寻害寻止而不行。贪嗔痴等诸不善根亦悉不行。复能制止身语意业诸不善行。不深固作意而亦不起。以要言之。一切罪不善法皆悉除断。此名不放逸。诸仁者。此如是等不放逸法。菩萨勤行即得净信而不放逸。大秘密主。汝等当知信之一法广多清净。即能常时专求善法。若具信补特伽罗。于他世中离恶趣怖。亦复不堕诸恶作心。而常获得众圣称赞。
