<!-- { "loadSidebar": true } -->
　　善男子。胜义僧者。于中或有亦是胜道沙门所摄。言胜道者。谓若能依八支圣道。自度一切烦恼驶流亦令他度。此复云何。谓佛世尊及独胜觉诸阿罗汉。如是三种补特伽罗。已离一切有支眷属。故名胜道。复有菩萨摩诃萨众。不假他缘于一切法智见无障。摄受利乐一切有情。亦名胜道沙门所摄。其胜义僧及世俗僧于中或有亦是示道沙门所摄。若有成就别解脱戒真善异生。乃至具足世间正见。彼由记说变现力故。能广为他宣说开示诸圣道法。当知如是补特伽罗。名最下劣示道沙门。证预流果补特伽罗是名第二。证一来果补特伽罗是名第三。证不还果补特伽罗是名第四。复有菩萨摩诃萨众。是名第五。谓住初地至第十地。乃至安住最后有身。此皆示道沙门所摄。若有成就别解脱戒轨则所行清净具足。此皆命道沙门所摄。以道活命故名命道。复有菩萨摩诃萨众。为欲摄受利益安乐一切有情。具足修行六到彼岸亦名命道。如是胜道示道命道三种沙门。名为世间真实福田。所余沙门名为污道。虽非真实。亦得堕在福田数中。
　　若有依止无惭愧僧补特伽罗。于我正法毗奈耶中名为死尸。于清众海应当摈弃非法器故。我于彼人不称大师。彼人于我亦非弟子。有无惭僧不成法器称我为师。于我舍利及我形像深生敬信。于我法僧圣所爱戒亦深敬信。既不自执诸恶邪见。亦不令他执恶邪见。能广为他宣说我法。称扬赞叹不生毁谤。常发正愿随所犯罪数数厌舍。发露忏悔众多业障皆能除灭。当知如是补特伽罗。信敬三宝圣戒力故。胜九十五诸外道众多百千倍。非速能入般涅槃城。转轮圣王尚不能及。况余杂类一切有情。以是义故如来观察一切有情诸业法受差别相已作如是说。于我法中。剃除须发被袈裟者。我终不听刹帝利等毁辱谪罚。若有毁辱谪罚一切出家之人。所获罪报如前广说。又依我法舍俗出家。剃除须发被赤袈裟。即为一切过去未来现在诸佛慈悲护念。威仪形相所服袈裟。亦为过去未来现在诸佛世尊慈悲守护。是故轻毁剃除须发被赤袈裟出家人者即是轻毁一切过去未来现在诸佛世尊。由是因缘诸有智慧厌怖众苦欣求人天涅槃乐者。不应轻毁舍俗出家剃除须发被袈裟者。有无惭僧毁破禁戒。不成三乘贤圣法器。既自坚执诸恶邪见亦能令他执恶邪见。谓为真善刹帝利真善婆罗门真善宰官真善居士真善沙门真善长者真善茷舍真善戌达罗若男若女说诸世间无父无母乃至无有善业恶业所得果报。无有能得圣道果者。一切诸法不从因生。或有执言色界是常非变坏法。或有执言无色界常非变坏法。或有执言外道所计诸苦行法得究竟净。或有执言唯声闻乘得究竟净非独觉乘亦非大乘。于声闻乘信敬称赞宣说开示。于独觉乘及于大乘。诽谤轻毁障蔽隐没不令流布。或有执言唯独觉乘得究竟净非声闻乘亦非大乘。于独觉乘信敬称赞宣说开示。于声闻乘及于大乘。诽谤轻毁障蔽隐没不令流布。或有执言唯有大乘得究竟净非声闻乘非独觉乘。于大乘法既自生信教他生信。既自恭敬教他恭敬。既自称赞教他称赞。既自书写教他书写。既自读诵教他读诵。既自听受教他听受。既自思惟教他思惟。于他有情若是法器若非法器。皆为广说开示解释微细甚深大乘法义。于声闻乘及独觉乘。诽谤轻毁障蔽隐没不令流布。自不生信障他生信。自不恭敬障他恭敬。自不称赞障他称赞。自不书写障他书写。自不读诵听受思惟。障他读诵听受思惟。不乐广说开示解释三乘法义。或有执言唯修布施得究竟净非戒非忍乃至非慧。或有执言唯修禁戒得究竟净非施非忍乃至非慧。或有执言唯修安忍得究竟净非施非戒乃至非慧。或有执言唯修精进得究竟净非施非戒乃至非慧。或有执言唯修静虑得究竟净非施非戒乃至非慧。或有执言唯修般若得究竟净非施非戒乃至非定。或有执言唯修种种世间所习诸伎艺智得究竟净。或有执言唯修种种投岩赴火自饿等行得究竟净。
　　善男子。如是破戒恶行苾刍非法器者。种种诳惑真善法器诸有情等。令执恶见。彼由颠倒诸恶见故。破坏真善刹帝利王乃至真善戌达罗等若男若女所有净信戒闻舍慧。转刹帝利成旃荼罗。乃至茷舍戌达罗等成旃荼罗。此非法器破戒苾刍并刹帝利旃荼罗等。师及弟子俱断善根。乃至当堕无间地狱。善男子。如人死尸膀胀烂臭。诸来见者皆为臭熏。随所触近烂臭死尸。或与交玩随被臭秽之所熏染。如是真善刹帝利王乃至真善戍达罗等若男若女。随所亲近破戒恶行非法器僧。或与交游或共住止或同事业。随被恶见臭秽熏染。如是如是。令彼真善刹帝利王乃至真善戍达罗等若男若女退失净信戒闻舍慧成旃荼罗师及弟子俱断善根。乃至当堕无间地狱。

　　　　大乘大集地藏十轮经卷第五



　　　　大乘大集地藏十轮经卷第六

　　　　三藏法师玄奘奉　诏译

　　有依行品第四之二

　　善男子。汝观如是刹帝利等无量有情。亲近如是破戒恶行非法器僧。退失一切所有善法。乃至当堕无间地狱。是故欲得上妙生天涅槃乐者。皆应亲近承事供养胜道沙门咨禀听闻三乘要法或求示道命道沙门。若无如是三道沙门。当于污道沙门中求。虽复戒坏而有正见具足意乐及加行者。应往亲近承事供养咨禀听闻三乘要法。不应亲近承事供养加行意乐及见坏者。彼虽戒坏而无邪见。意乐加行见具足故。应诣其所咨禀听闻声闻乘法独觉乘法及大乘法不应轻毁。于三乘中随意所乐发愿精进随学一乘。于所余乘不应轻毁。若于三乘随轻毁一下至一颂。不应亲近或与交游或共住止或同事业。若有亲近或与交游或共住止或同事业。俱定当堕无间地狱。善男子。是故若欲于三乘中随依一乘求出生死欣乐安乐厌危苦者。应于如来所说正法或依声闻乘所说正法或依独觉乘所说正法或依大乘所说正法普深信敬勿生谤毁障蔽隐没下至一颂。常应恭敬读诵听闻。应发坚牢正愿求证。谤毁三乘随一法者不应共住下至一宿。不应亲近咨禀听法。若诸有情随于三乘毁谤一乘。或复亲近谤三乘人咨禀听受。由此因缘皆定当堕无间地狱受大苦恼难有出期。何以故善男子。我于过去修菩萨行精勤求证无上智时。或为求请依声闻乘所说正法下至一颂乃至弃舍自身手足血肉皮骨头目髓脑。或为求请依独觉乘所说正法下至一颂。乃至弃舍自身手足血肉皮骨头目髓脑。或为求请依于大乘所说正法下至一颂。乃至弃舍自身手足血肉皮骨头目髓脑。如是勤苦。于三乘中下至求得一颂法已。深生欢喜恭敬受持。如说修行时无暂废。经无量劫修行一切难行苦行。乃证究竟无上智果。复为利益安乐有情。宣说开示三乘正法。以是义故。不应谤毁障蔽隐没下至一颂。常应恭敬读诵听闻。应发坚牢正愿求证善男子。如是三乘出要正法。一切过去未来现在。过殑伽沙诸佛同说。大威神力共所护持。为欲拔济一切有情生死大苦。为欲绍隆三宝种姓令不断绝。是故于此三乘正法。应普信敬勿生谤毁障蔽隐没若有谤毁障蔽隐没三乘正法下至一颂。决定当堕无间地狱。
　　复次善男子。于未来世此佛土中。有刹帝利旃荼罗婆罗门旃荼罗。宰官旃荼罗。居士旃荼罗。沙门旃荼罗。长者旃荼罗。茷舍旃荼罗。戌达罗旃荼罗。若男若女。谄曲愚痴怀聪明慢。其性凶悖懆厉粗犷。不见不畏后世苦果。好行杀生乃至邪见嫉妒悭贪。憎背善友亲近恶友。非是三乘贤圣法器。或少听习声闻乘法便于诸佛共所护持独觉乘法无上乘法。诽谤毁呰障蔽隐没不令流布。或少听习独觉乘法。便于诸佛共所护持声闻乘法无上乘法。诽谤毁呰障蔽隐没不令流布。或少听习无上乘法。便于诸佛共所护持声闻乘法独觉乘法。诽谤毁呰障蔽隐没不令流布。为求名利唱如是言。我是大乘是大乘党。唯乐听习受持大乘不乐声闻独觉乘法。不乐亲近学二乘人。如是诈称大乘人等。由自愚痴憍慢势力。如是谤毁障蔽隐没三乘正法不令流布。憎嫉修学三乘法人。诽谤毁辱令无威势。善男子。一切过去未来现在诸佛世尊及诸菩萨摩诃萨。为欲利乐一切有情。以大悲力护持二事。一者为欲绍隆三宝种姓常令不绝。舍俗出家剃除须发被服袈裟。二者三乘出要四圣谛等相应正法。如是二事。唯佛世尊及大菩萨能善护持。非诸声闻独胜觉等。亦非百千那庾多数大梵天王及天帝释王四大洲转轮王等所能护持。于未来世此佛土中。有刹帝利旃荼罗王。见依我法而得出家剃除须发被袈裟者。方便伺求所犯过失。以种种缘呵骂毁辱或加鞭杖或闭牢狱或夺资具或脱袈裟废令还俗使作种种居家事业。或横驱役或滥摈遣或断饮食或害身命。彼刹帝利旃荼罗王。以己愚痴憍慢势力。毁辱谪罚诸佛菩萨以大悲力共所护持我诸弟子。诽谤毁灭诸佛菩萨以大悲力共所护持我甚深法。于其三世诸佛菩萨共所护持三乘正法。障蔽隐没不令流布。有刹帝利旃荼罗王乃至茷舍戌达罗等旃荼罗人若男若女。愚痴憍慢自号大乘。彼人尚非声闻独觉二乘法器。况是无上大乘法器。为求利养恭敬名誉。诳惑世间愚痴杂类。自言我等是大乘人。谤毁如来二乘正法。如是人等愚痴谄曲憍慢嫉妒悭贪因缘。毁我法眼令速隐灭。彼于三世一切诸佛犯大过罪。亦于三世一切菩萨犯大过罪又于三世一切声闻犯大过罪。不久便当支体废缺遭遇种种重恶疾病。
　　彼刹帝利旃荼罗王。乃至茷舍戌达罗等旃荼罗人若男若女。由造恶业起倒见故损断一切所有善根。虽复有时多修施福于未来世当生鬼趣傍生趣中受富乐果而彼身中尚不能起色无色界下劣善根。况当能种声闻独觉及无上乘无功用起一切智智善根种子。又令其舌为病所害于多日夜结舌不言。受诸苦毒痛切难忍。命终定当生于无间大地狱中。是故如来慈悲怜愍一切真善刹帝利王乃至真善戌达罗等若男若女。令得长夜利益安乐。殷勤恳切作如是言。汝等应当于归我法剃除须发被片袈裟出家人所慎勿恼乱讥呵谪罚。于我所说三乘正教慎勿谤毁障蔽隐没。若违我言而故作者。所获罪报如前广说。所以者何。此归我法剃除须发被赤袈裟出家形相。乃是过去未来现在诸佛菩萨大悲神力之所护持。此剃须发被赤袈裟出家威仪。是诸贤圣解脱幢相。亦是一切声闻乘人受用解脱法味幢相。亦是一切独觉乘人受用解脱法味幢相。亦是一切大乘之人受用解脱法味幢相。如来所说三乘正法。亦是三世诸佛菩萨大悲神力之所护持。是诸贤圣解脱依止。亦是一切声闻乘人受用解脱法味依止。亦是一切独觉乘人受用解脱法味依止。亦是一切大乘之人受用解脱法味依止。
