<!-- { "loadSidebar": true } -->
　　善男子。譬如有人初登王位。受灌顶已观察去来三世若干等种无量王事。而以智慧观察业因一切果报。随其性相而置爵位。以此三业故。令其国土增长安乐。邻国怨敌悉皆摧伏。何等为三。如灌顶王刹利。为护命故防备怨敌与他战斗。经营王宫及诸国土一切奉禄人民产业。是名灌顶大王成就第二轮。邻国怨敌不能侵害。守护身命长寿安乐。如是善男子。如来始成佛道得无上智。过去未来现在一切法眼。亦如三世诸佛所得法眼。故修行正法。为欲观察一切业报差别之相。具深法眼分别业因。能令善根一切炽盛长夜安隐。悉使众生成就种种无量之乐。能使一切外道怨敌自然降伏。
　　何等为三业。坐禅诵经营理僧事。云何为禅。禅有十种。何等为十。第一知身。知身六入。知我我所。知业因为因自在受生。知种种爱无明黑闇。知所亲爱无有真实。属众因缘欲苦相续流注不绝。为灭此等令悉除断。
　　云何为业流。观察一切三种业行。是名业流。生死无际爱因缘有。是名烦恼流。烦恼因缘故。无明和合能生名色。名色和合因缘故能生六入。六入因缘故能生触。触因缘故能生受。受因缘故能生后有。后有因缘故能生生。生因缘故能生老病死苦。是名苦流。如是三流皆从爱生。何以故。因无明业爱为水润。为欲枯涸此三流故。乐观无常名无常忍。能观无常苦空无我。信一切法愚痴无智。如幻如炎如水中月如梦。空无相无愿。寂灭无生空无诸相常观五阴空无相无愿。随顺忍乐观察出息入息。系念安般增数减数。观住观灭并观住灭。还数有二种。意与觉观俱。灭于觉观取出息入息相。减数有二。依止有出能除觉观。出息入息取其相貌。观住有二种。观出入息见其灭想心能住定。灭有二种尽除诸结深净于见。修出入息观察五阴。何以故。此出入息名色盛阴。亦名受想行识等盛阴。是名五盛阴种种不相应相。
　　复有五种非新非故非有非聚非言。如是五种。以此五阴观三种业。以此三业观究竟尽。复观六处。有我我所。有业无明为田爱为湿润。究竟灭尽以是观察。具四念处。修集满足。四念处．四正勤．四如意足。五根．五力．七觉分．八圣道分。乃至能满十八不共法。得无生忍及一切智。具足首楞严三昧。修出入息安般三昧。满足一切正法住处。若能如是修诸禅定。则是供养过去未来一切诸佛。是名佛子。从佛口生从正法生。有能如此善修禅者。或是大士诸菩萨等。或是漏尽辟支罗汉如所修集。是名菩萨摩诃萨。则能满足十八不共法具一切智。
　　善男子。是人不久当得阿耨多罗三藐三菩提。亦是三世如来世尊甚深法眼。满足业行观察果报。安住众生于十种禅定。如是善男子。则能转于如来所转禅定法轮。彼善男子。云何修于如来诵习。若有比丘．比丘尼．优婆塞．优婆夷。善男子。有少信心微薄善根。于世谛中善根未熟。令彼众生于初中后夜。以时诵习修禅喜悦求无上智。我于尔时安置大乘修习禅定。读诵受持种种供养。自诵教人诵。自说教人说。自供养教人供养。自住大乘亦教人住大乘。互相教化灭诸烦恼。皆为得于无上道利。亦欲灭诸众生无量等苦。亦为得入无所畏处涅槃之城。若有众生乐求辟支佛者。为说十二因缘法。乐求声闻者。为说百千四种阿含。及与无量阿毗昙等教。令诵习如说修行。善男子。是名如来修诵习轮。善男子。若有钝根众生。为欲发起善根因缘。懈怠少智忘失正念。贪著住处衣服饮食四事供养。远离一切诸善知识。如此众生。教令劝化料理僧事及与佛法和上阿阇梨故。是善男子。则为安置如来劝化营事福处。如是善男子。如实知于修习业法。善男子。是名第二佛轮具足三业成熟众生轮。到于安隐无畏之处。能师子吼转梵法轮。令诸外敌皆悉降伏。如实能知众生因缘。
　　善男子。譬如灌顶刹利王。沙门．婆罗门．毗舍．首陀。谛善观察谁有勇健。种种伎能多闻持戒。善知分别有功德者。方便智慧能勤精进坚固不退。种种福德而自庄严。于是众中作灌顶刹利王。随其相貌金银珍宝仓库谷帛。及诸田宅奴婢仆使。皆悉给与此国。若有于众生中能持戒者。如此众生亦给短乏。若有众生不持戒者。少于精进懈怠懒惰忘失正念。无慈愍心亦无返复。不畏后世在欲淤泥。如是灌顶刹利大王。随其事相谪罚安慰。或以教令谪罚。或以系闭谪罚。或以财物谪罚。或复有夺种种产业。或有罚其鞭杖。或有截其支节。或有斩其身首。有如是等无量教授。是名灌顶刹利大王第三轮也。能令增益己之国土。降伏一切诸恶外敌。守护身命令得长寿。如是如是。
　　善男子。若我声闻弟子。离于智慧方便福德及诸调伏。忘失正念乱心放逸归依于我。我知体性随其相貌而调伏之。若有贡高难可调伏。心不恭敬不坚持戒。为法久住而调伏之。若起心念教令心悔。又须言语而谪罚者。驱令下意终不与语。亦于僧中谪罚令其礼拜。呵诘嫌责不同僧利。或在僧前四体投地自归伏罪。或时驱出不得共住。我知众生种种体性。心所趣向。能生信解。为利彼故除其黑闇干竭驶流得涅槃乐。为欲调伏破戒众生。广说诸经地狱等苦。若有众生能起信敬净意方便随彼体相说诸善根。为具善故乃至令得到无畏城。善男子。是名第三轮也。以如是轮。随彼众生得种种解。修行诸业悉具善本。使得安隐到无畏处。如彼贤圣转佛法轮。外道怨敌自然降伏。能师子吼。
　　善男子。譬如灌顶刹利大王。于国人民有若干种。邪归邪见邪解邪出家。或于吉相专修如此。无量苦恼伤害众生。灌顶大王以先王旧法。为彼众生令专修学断除倒见。先王旧善治国之法亦使修行。灌顶刹利大王制法。令诸众生悉同一意俱共调伏。同一悕望同所乐欲。同共归趣皆令和合。随顺先王旧国之法听受诏命。皆共随伏同奉国法。尔时灌顶刹利大王。常与国人同其饮食。而共戏乐不相疑猜。心相体信共行王法。是名灌顶大王第四轮也。
　　以如是轮能令己国悉得增长。并制怨敌皆悉降伏。能保国土守护寿命。善男子。如来世尊。见诸众生有若干种。邪归邪见悕乐邪业。观诸众生。以是因缘。己于过去诸佛如来在大众前。数数开示佛法因果。说六波罗蜜修行正道。说佛法僧三宝圣种。数数显现一切业报。示教利喜而将导之。令诸邪见悉得解脱。及与四众亦皆解脱。具修善行柔和调顺。游戏四念处。于诸解脱知见正道。悉得快乐令法久住。使三宝种终不断绝。乃至四正勤四如意足。五根五力。七觉分八圣道分。一切禅定解脱知见。悉得自在游戏无碍。如是善男子。是名如来第四轮也。
　　如来成就如是轮故。令诸众生一切归依。皆修善业同其知见。安隐快乐悉令住于无畏之地。高胜大仙所证之处转佛法轮。一切沙门婆罗门诸梵魔天所不能转。摧伏天魔一切外道。于四众中能师子吼。
　　善男子。譬如灌顶大王。能令己国及他人民。若自妻色心无厌足。于他产业并诸妻色皆生贪著。守护城郭禁诸杂物。国土村邑及以王宫。乃至戍逻皆悉遮制致密坚固。善男子。是名第五灌顶大王禁制轮也。
　　时灌顶王。如是成就轮已。能令外诸怨敌皆悉降伏。亦使己国常得增长救护身命。
　　善男子。如来多陀阿伽度。能令魔王波旬。九十五种众邪外道。及诸无量一切众生。于己产业心无厌足。乃至欲害我故。以火坑毒饭。推山欲压。放其醉象。或拔利剑。以如是等而逐于我。或以尘秽而坌于佛。或以淫欲而谤如来。或言非人亦非丈夫。如是种种诽谤毁呰。而口恶骂于佛法僧。为诸利养众因缘故。而生嫉妒诽谤声闻。如来世尊善守六根住四梵处。教诸声闻或以四念处。以四辩才。为说声闻三解脱门。如是如来有若干种。或以世间法及出世间法。能令一切如实而知。善男子。是名如来第五轮也。
　　如来修如是轮。以出世间智。令他众生种种归依。皆同产业共其知见。安隐快乐住无所畏。是诸高胜大仙居处转佛法轮。沙门婆罗门。诸梵魔天所不能转。悉能摧伏一切天魔及诸外道。于四众中能师子吼。

　　　　大方广十轮经卷第二



　　　　大方广十轮经卷第三

　　　　失译人名今附北凉录

　　灌顶喻品第四

　　善男子。譬如灌顶刹利大王。诸秘要法守护之事皆悉备已。然后与诸宫人婇女而自围绕。游戏五欲放逸自恣。不摄六根肆情快乐。是名灌顶刹利大王第六轮也。外诸怨敌悉皆降伏。增益己国寿命长远。族姓子。如来世尊及诸菩萨摩诃萨诸声闻众。深自防护得无所畏。
　　尔时如来入于初禅。第二第三。乃至第四禅。入于空处识处不用处。非想非非想处。悉入诸佛行处三昧。
　　尔时如来入三昧已。无量亿那由他天．龙．夜叉．乾闼婆．阿修罗．迦楼罗．紧那罗．摩睺罗伽．人非人等。饿鬼．毗舍阇．富单那．迦吒富单那．粗弊恶心其意佷戾无有愍伤。于诸众生不起慈心言无后世。而彼见我入一切佛行处三昧故得胜欢悦。于诸三宝得最胜盛。爱乐欢喜尊重恭敬得未曾有。离一切恶心多悔过。于一切种无量无数业障烦恼障法障。于一刹那顷悉能灭尽。功德智慧皆得具足。背离生死趣向涅槃。一切皆悉护持佛法。是名如来第六轮也。
　　如来成就如是轮故。禅定解脱三摩跋提断众生结。以是智慧灭诸烦恼。到安隐处得无所畏。高大胜仙转于梵轮。若沙门婆罗门。及诸魔梵所不能转。一切外道尘劳怨敌皆悉降伏。于四众中而师子吼。
　　善男子。譬如灌顶刹利大王与四兵众。一切己国城邑聚落。园树田泽泉池溪谷。丘涧及诸旷野。遍观己国。于其中间所有产业。若于彼处多有疑畏敌国怨贼。刹利大王便随其处。置同心人防诸怨贼。善守己国令得安乐。是名刹利灌顶大王第七轮也。外诸怨敌皆悉降伏。增益己国寿命得长。如是族姓子。如来世尊。为诸众生开示佛眼。若欲心如实知欲心。若嗔心如实知嗔心。若痴心如实知痴心。亦知众生为诸烦恼有种种病。随其所行如实而知。如来悉于如是等处。皆以方便精进势力。令诸众生随其类根。以禅定药除灭烦恼。若有众生多贪爱者教以不净。若有众生可以四梵堂治者教修四梵堂。若有众生多愚痴者教观因缘。若有众生应修数息者教以数息。若有众生应修三解脱门者教以三解脱门。若有众生应修禅定者教以禅定。若有众生应修无色定者教以无色定。乃至应以首楞严三昧断诸众生烦恼病者。亦即教修首楞严三昧。何以故。不使众生堕于四魔。令得自在断人天道。亦复不令诸众生等。入于恶趣断三宝种。是善男子。如来能知一切至处。是名如来第七轮也。
