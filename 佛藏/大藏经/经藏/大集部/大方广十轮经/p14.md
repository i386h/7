<!-- { "loadSidebar": true } -->
　　　　大方广十轮经持戒相品第十一

　　复次善男子。菩萨摩诃萨发大庄严具足戒轮。若成就此轮。从初发心远离五欲。于声闻辟支佛中。第一最胜为大福田。皆应供养而守护之。
　　何等为菩萨摩诃萨庄严戒轮。善男子。菩萨摩诃萨。有能出家受其具足。成就波罗提木叉。而不与声闻辟支佛共。若菩萨不以此戒能为众生除诸烦恼一切邪见。是则不名为摩诃萨。亦不名为声闻辟支佛大福田也。善男子。若菩萨摩诃萨。于一切众生心常平等。护持净戒志念坚固而不退转。心恒专一不生异想。若见持戒破戒悭贪布施上中下等。有若干种无量众生。嗔恚恼害行住坐卧。于三有中阴入诸界而无分别。如是持戒。不著欲界持戒。不著色无色界持戒。不分别观察有想持戒。不为到不到故持戒。
　　善男子。菩萨摩诃萨。以如是相貌。发大庄严清净戒轮。从初发心常离五欲。如是菩萨摩诃萨。则能为一切声闻辟支佛作大福田。亦为众生守护供养。尔时世尊欲重宣此义。而说偈言。
　　优婆塞律仪　　住于解脱戒
　　虽与二乘共　　不名摩诃萨
　　若修于空法　　不依于世间
　　亦不依诸有　　智者护净戒
　　不取于戒相　　清净离诸漏
　　如是护戒者　　最胜之福田

　　　　大方广十轮经忍辱品第十二

　　复次善男子。云何名菩萨摩诃萨发大庄严具足忍轮。若菩萨成就此轮者。从初发意能除五欲。堪为声闻辟支佛作大福田。亦为众生尊重恭敬供养守护。
　　善男子。菩萨摩诃萨。忍辱有二种。一者世间。二者出世间。又菩萨有漏忍者则受诸有。亦不能无众生之想。依止果报依止功德。亦名住色声香味触忍。亦名羸劣忍。无所堪忍。悲愍念众生而修行忍。但是谄曲悦彼故忍。不为安乐众生故忍。
　　如是忍者。则与声闻辟支佛同。非大庄严亦非菩萨但有假名。如是菩萨。终不堪任为诸声闻辟支佛作大福田。是名菩萨世间忍轮。
　　云何名菩萨以大庄严出世间忍。为诸众生故。修行于忍而不染著。若于一切所作事务。言语相貌音声名字圣所住处。皆悉随顺而不舍于三结三受。三相三世。三有三业。如是等事悉不依止心恒寂灭而修行忍。是名菩萨出世间忍轮。
　　善男子。菩萨摩诃萨成就如是大庄严忍轮。从初发心常离五欲。是诸菩萨摩诃萨。能为声闻辟支佛作大福田。为一切众生守护供养。尔时世尊欲重宣此义。而说偈言。
　　此忍说二种　　有相及无相
　　有相修行忍　　智者所不贵
　　有相说三业　　即依于忍聚
　　是名有漏忍　　非是大人相
　　于四颠倒中　　修于无著忍
　　寂灭于三业　　是忍为最胜
　　灭于一切行　　不依相无相
　　心犹如虚空　　是忍为最胜
　　众生皆一相　　诸法空寂灭
　　心无有所著　　是忍最大利


　　　　大方广十轮经卷第七



　　　　大方广十轮经卷第八

　　　　失译人名今附北凉录

　　精进相品第十三

　　复次善男子。菩萨摩诃萨成就大庄严精进轮。从初发心离五欲者。能为声闻辟支佛而作福田。亦为一切守护供养。
　　善男子。菩萨摩诃萨精进有二种。一者世间。二者出世间。世间精进复有三种。一者修福精进。二者勇猛精进施戒禅定。三者缘于有漏及诸众生。依于果报福行住处。是名世间精进。则非摩诃萨也。
　　复次菩萨摩诃萨。于一切众生心常平等。但为除灭烦恼业结而勤精进。于圣无漏无取无舍。亦无依止。无杂秽心。亦无乱想。持戒破戒。精进懈怠。布施悭贪。浊心慈心。如是一切皆悉平等而行精进。不于三界起种种想。于诸众生若闻言语造业处所。于阴界入无所取想而修精进。不依欲界。不著色界及无色界。不生到不到想而修精进。不著一切行。不依三种福而勤精进。菩萨摩诃萨成就如是大庄严轮。从初发意离于五欲。名为摩诃萨。亦复堪与声闻辟支佛作大福田。为诸众生守护供养。
　　尔时世尊欲重宣此义。而说偈言。
　　染著六情根　　愚闇于四流
　　精进常勇猛　　智者所讥嫌
　　境界处精进　　善取于有漏
　　不名为福田　　亦非摩诃萨
　　智者勤精进　　除灭一切著
　　心无所依止　　是名为福田
　　不著于名色　　为众作归依
　　勇猛离诸阴　　是名为福田
　　照了于愚闇　　超度到彼岸
　　如是精进轮　　断众烦恼缚

　　　　大方广十轮经禅相品第十四

　　复次善男子。菩萨摩诃萨有大庄严禅定轮。若菩萨成就此轮。从初发意断除五欲。是则堪为声闻辟支佛福田。一切众生守护供养。善男子。菩萨摩诃萨修禅有二一者世间。二者出世间。云何名世间禅。若菩萨依于阴相。染著欲界色界无色界修禅。依止三解脱四念处四正勤四如意足五根五力七觉分八圣道分。乃至地水火风空识等。皆悉依止而生染著。如是修禅。是名菩萨修世间禅。亦与一切声闻辟支佛共。不得名为摩诃萨也。云何名出世间禅。
　　善男子。所谓菩萨能出世间放大光明。不著四念处四正勤四如意足五根五力七觉分八圣道分。如是等法皆无依止而修于禅。乃至身口意戒。三解脱门。阴界诸入。三受四大。空处识处。不用处非想非非想处。今世后世悉离空静。不依止空大空。是名菩萨摩诃萨出世间禅。
　　善男子。以如是相故。菩萨摩诃萨则能成就大庄严禅轮。从初发意离于五欲。堪为声闻辟支佛福田。亦为一切守护供养。尔时世尊欲重宣此义。而说偈言。
　　为舍重担故　　修于有相禅
　　但断于己结　　不名为智者
　　染著而修禅　　依止于解脱
　　取著于彼岸　　不能利众生
　　若为弃重担　　欲利诸众生
　　灭结修诸禅　　是名真智者
　　若断于有爱　　为利诸众生
　　修于无相禅　　是名摩诃萨
　　断除众生缚　　令世间无畏
　　寂灭而修禅　　是名摩诃萨

　　大方广十轮经智相品第十五

　　复次善男子。菩萨摩诃萨有大庄严智轮。若能成就如是大庄严智轮。从初发意离于五欲。则能堪为声闻辟支佛而作福田。亦为一切守护供养。善男子。菩萨摩诃萨有二种智一者世间。二者出世间。云何名世间智。所谓菩萨依止读诵。欲灭一切众生愚闇作大照明。如来所说种种无量。于声闻乘皆悉听受。自书使人书。自读诵亦教人读诵。若说辟支佛法及大乘法。皆悉随顺一切信受。若自读诵教人读诵。自书亦教人书。能为众生广说分别显示其义。读诵经法求诸无漏。八圣道分解脱之味。而不求于寂灭智慧。常有存相取著之心。是名菩萨世间智轮。亦与声闻辟支佛等无有异也。不可名为菩萨摩诃萨。云何名出世间智轮。菩萨摩诃萨修道之时。随其精进行住诵习。而于彼相不取不著不念不思惟。如是行类则非下劣心。如虚空同于寂灭。观法平等都无所著亦无所系。无生无灭心无退转。常行平等诸法实际。深入寂灭得无生忍。不取诸相心无增减。不依诸地亦不住智慧。菩萨若得如是具足智者。是名菩萨出世间智。有此行类则能成就大庄严智轮。从初发意不染五欲。亦能堪为声闻辟支佛福田。一切众生守护供养。
　　复次善男子。菩萨摩诃萨有大庄严轮。若菩萨成就如此大庄严轮者。从初发心断除五欲。堪为声闻辟支佛作大福田。亦为一切守护供养。
　　善男子。菩萨方便复有二种。一者世间。二者出世间。云何名菩萨世间方便。自为及人常怀彼此。种种伎艺而成就众生。能现如是若干种身。或现佛身。或现辟支佛身。或现声闻身。或现父母身。随所应见而为现相。若有病人及看病者。瞻视羸劣无有能救。一切怖畏乃至应死。悉以方便救令解脱。常行四摄成就众生住于大乘若声闻辟支佛人。有不堪任为大乘器根不熟者。即于二乘法中。令使修习如是甚深微妙之法。开示显现第一义谛。超过凡夫颠倒境界。依于四依具四辩才。四念处四正勤四如意足五根五力七觉分八圣道分。住善取道入方便智道成熟众生。若诸众生有为名称。染著利养诸根动摇。而不成就涅槃善根。如是等人教令习诵。如来所说声闻辟支佛乘。成就离施功德教令劝助。若有众生多起嗔恚。其心甚恶而无哀愍。教令修行四无量心而得成熟。若见懈怠如是众生教令精进。多嗔众生教行忍辱。散心众生教令禅定。愚痴众生为说正法。令修智慧教化成就。若有众生无所依止无恭敬教。心令开示归依三宝。有如是等教使修习优婆塞戒。亦教八戒斋法。或有众生以种种伎术著作务处。教化成就如是等辈。恒沙菩萨有世间方便智慧。菩萨摩诃萨成就如此方便智轮。以诸经论作务伎术。摧伏一切外道异学苦行智轮。是名菩萨摩诃萨。成就世间方便智。与一切声闻辟支佛共。
　　善男子。若有菩萨不依明师。亦不依止善知识。以是行类相貌。染著世间而自迷惑。如是菩萨。则不能住出世方便智轮。不名福田。亦不能善知众生诸行。若见不成法器众生。及声闻辟支佛乘根不熟者。于是人所显示大乘是名愚痴。无巧方便而教大乘人。舍菩萨道令修声闻辟支佛法。是为错谬不识人根。若见辟支佛人。教令舍离修声闻乘。不识人根而谬说法。有如是失堕于咎过。若见声闻人厌于生死者。为说世间三界果报乐著生死。不识人根而谬说法。有如是失堕于咎过。若有众生不断杀盗。乃至不断邪见。具行十恶诸不善根。见如是等而为显示菩萨大乘甚深之法。竟不说于恶道果报。生死受苦轮转诸趣。不识人根妄说诸法。堕于咎过亦名愚痴无方便智。若见乐持戒者为说布施。乐精进者为说持戒。乐忍辱者为说精进。乐禅定者为说忍辱。乐智慧者为说禅定。是名菩萨愚痴。无巧方便智轮。亦名世间智。则与一切声闻辟支佛共。亦不可名为摩诃萨也。云何名菩萨摩诃萨出世间方便智轮。若诸菩萨有所作业。皆为他人不念己身。作若干等种种伎术。乃至悉欲与人共之。如前所说。若有己利回施他人。见堪任器者而为说法。渐教声闻辟支佛乘。见辟支佛人。教令渐修摩诃衍乘。亦不为声闻人根不熟者。而为说乐生死法。为有杀生乃至邪见。为说声闻法生死所趣。若乐修施者。为说无上伎术。乃至乐智慧者。为说贤圣无漏智道。以是智慧成就众生。不取众生想及智慧想。是名菩萨摩诃萨能出世间最大庄严方便智轮。若菩萨摩诃萨成就此轮。从初发意断除五欲。是名菩萨摩诃萨堪为声闻辟支佛作大福田。常为一切守护供养。尔时世尊欲重宣此义。而说偈言。
　　应说一乘道　　而为演二乘
　　则为目欺诳　　不名度众生
　　决定堕邪聚　　而示下劣乘
　　是则为愚痴　　不名摩诃萨
