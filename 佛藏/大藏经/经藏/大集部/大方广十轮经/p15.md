<!-- { "loadSidebar": true } -->
　　趣向一乘者　　为欲听法故
　　乐处于生死　　智者之所说
　　决定专一心　　随欲而教化
　　是名为方便　　智者所赞叹
　　一向为声闻　　教令生厌恶
　　堪任为器者　　教以摩诃衍

　　复次善男子。菩萨摩诃萨。取法之慈而庄严轮不取众生相。何以故。取众生慈而庄严者。则是声闻辟支佛行。不能庄严大乘道也。声闻辟支佛虽修于慈。但自为己不为利人。为自调伏灭己结业。尽诸烦恼已得涅槃。为我人众生而修行慈。于他众生心常放舍。是故不名为大庄严轮。唯断己结不能为人除诸烦恼。菩萨摩诃萨则不如是。常为一切众生修行慈心庄严大慈。名为菩萨摩诃萨。无依止慈。不依止阴界入故而修行慈。不依止四念处四正勤四如意足五根五力七觉分八圣道分而修行慈。不依止欲界色界无色界而修行慈。不依止此世后世故而修行慈。不依止此岸而修行慈。不依止彼岸而修行慈。不为不到故而修行慈。菩萨摩诃萨。唯缘法故而修行慈。此非声闻辟支佛之所能行。唯诸菩萨摩诃萨。乃能成就如是大庄严缘法慈轮。若菩萨从初发意离于五欲。如是菩萨摩诃萨。堪任声闻辟支佛作大福田。亦为一切众生守护供养。
　　复次善男子。菩萨摩诃萨修大悲轮。从初发意断除五欲。名为摩诃萨堪为声闻辟支佛作大福田。常为一切众生守护供养。何以故。一切声闻辟支佛。但自为己而修悲故。菩萨摩诃萨则不如是。而自亡己为一切众生故而修行悲。是故堪为一切众生作大福田。如是菩萨摩诃萨。能兼他人修四摄法。为成熟众生故。乃至舍己支节身命及以财物。以此大悲为欲安乐诸众生故。亦不得众生相。不得施者相。不得受者相。乃至不得施业果报相。行檀波罗蜜时。不取行相爱语利益及同事相。虽行四摄而不取相。常以最胜心第一心寂灭心。乃至无量阿僧祇心。无行阴界入心。无动摇而常安住。庄严大悲寂灭心成就众生。
　　善男子。以如是相能大庄严。不与一切声闻辟支佛共。菩萨摩诃萨具足成就此大悲轮。从初发意断除五欲。堪为声闻辟支佛作大福田。常为一切众生守护供养。尔时世尊欲重宣此义。而说偈言。
　　此法难思议　　甚深如虚空
　　无色无所住　　大悲之所成
　　常勤行头陀　　菩萨最上智
　　大悲勇进力　　超过一切人
　　众生无归依　　生死苦所缚
　　普欲令解脱　　大悲水洗除
　　干竭生死海　　则非声闻地
　　及与缘觉乘　　菩萨所哀愍
　　贪欲恚愚痴　　众生没恶道
　　以此大悲水　　洗浴苦众生

　　复次善男子。又有广遍虚空无边无有量数种种差别音声辩才一切三昧总持忍辱大庄严轮。菩萨摩诃萨若成就此轮。从初发意断除五欲。则能堪为声闻辟支佛作大福田。一切皆应供养守护。
　　云何名为菩萨摩诃萨广遍虚空无边无量种种差别音声辩才一切三昧总持忍辱大庄严轮。所谓菩萨照明一切法。犹如月光普照天下。无相无依心无所染。于诸三昧身心不动。眼眼触眼识悉皆不动。若眼缘触内生三受。苦受乐受不苦不乐受。生寂灭心与无生心。耳鼻舌身。乃至心意意识无生亦如是。能生三受寂灭心无生心。三世阴界入一切亦皆无生无有动摇。三界三行三戒。三乘三解脱。三根三触。亦寂灭心无生心。一切处无住。皆行无相檀波罗蜜。乃至持戒忍辱。精进禅定。智慧波罗蜜皆住寂灭心无动乱。四念处四正勤四如意足五根五力七觉分八圣道分。皆住不动。九次第定亦不动。乃至三行如不如相亦悉不动。知一切法悉无所障住八圣道。窟宅及非窟宅。有取无取。有漏无漏。有此彼岸。无此彼岸。无大无小。有作无作。有善无善。有记无记。于一切处而心不动。乃能如是大慈大悲兴大方便。为成熟众生守护三乘及四无畏。分别十地乃至十八不共法。于一切处皆住无作无起心常安住。取相三受皆悉寂灭。菩萨摩诃萨离一切相。得虚空眼火光照明三昧一切三昧王方便大庄严轮。若菩萨住是三昧。则能灭除过去诸业。三恶趣苦皆悉消灭令尽无余。
　　善男子。譬如五日出时。一切泉流河池及诸大河。四大海水皆悉枯竭。如是菩萨摩诃萨。以广遍虚空无边无量阿僧祇譬喻言辞巧说辩才一切三昧总持忍辱大庄严轮。菩萨若能成就此轮。灭尽三有除诸恶趣。于过去世所有业障永灭无余。
　　善男子。譬如世界劫欲尽时。此四天下及八万四千诸河渚等。并四天王一切诸山。皆悉败坏消灭永尽令无有余。
　　善男子。菩萨摩诃萨亦复如是。成就一切三昧诸陀罗尼忍辱轮者。能灭先世所作恶业。乃至三有一切恶趣永尽无余。
　　善男子。譬诸黑闇遍满虚空。日轮出时一切黑闇皆悉除灭。菩萨摩诃萨亦复如是。若能成就是大庄严轮。乃至一切三昧总持忍辱轮。己身及他颠倒诸闇皆悉消灭。如是虚空无边智日。悉能消灭先世诸恶不善使业永尽无余。是菩萨不随恶知识。常不离诸佛而听正法。乃至不离诸菩萨行。于其梦中心常念佛。
　　何等是菩萨摩诃萨大庄严遍满虚空广大无边无量阿僧祇种种言辞音声辩才一切三昧总持忍辱轮。
　　菩萨摩诃萨。入于初禅乃至第四禅。入空处乃至非想非非想处。入满足灭尽定。乃至满足灭三行心。无动受心。想触意行寂灭不动。或住一日一夜。乃至七日七夜住于禅味。亦住第一义空。身诸毛孔出于暖气。烧灭一切结使业薪。如是次第逮深正念。一切身体悦乐满足。
　　譬如自在天子入现一切乐三昧。入是三昧已。一切身毛孔中皆悉受乐。如是乐相触菩萨身。而便自忆念佛。念佛已即便见佛无复余相。
　　若念一佛则见一佛。若念无量佛则见无量佛。若念佛身少分则见少分。若念佛无边身则见无边身。若观自身作佛相者。则见己身同佛相好具足庄严。若观他身欲作佛者。则见他身亦同其佛庄严相好。若欲随观众生皆作佛相者。则随所观同佛身相余无所见。心所起念皆实不虚。知一切法如幻如水中像。悉观三受三行永尽消灭。
　　如是观已还入灭尽定禅悦味食或于一七日二七三七。乃至七七日。或十日五十日。如是乃至百千万亿劫。还入实谛空观如前念佛。成就作是观已。
　　善男子。以如是相广大遍满虚空无量无边阿僧祇种种言辞音声辩才一切三昧总持忍辱轮。
　　菩萨成就如是轮故。断除五欲。灭尽过去一切恶业。三有六趣皆悉消灭令无有余。堪为声闻及辟支佛作大福田。亦为一切守护供养。离四颠倒愚痴大闇。不复更随诸恶知识。常不离佛得闻正法。乃至梦中见佛听法供养众僧。于一切菩萨所行之道。疾成阿耨多罗三藐三菩提得净佛土。于彼佛国一切众生悉皆化生相好如佛。住摩诃衍结使微薄。尔时世尊欲重宣此义。而说偈言。
　　堪任法器者　　则破诸结使
　　能住于善住　　皆悉无疑难
　　为欲断有缚　　当作大庄严
　　修学诸禅定　　智慧不思议
　　修学于诸禅　　观第一寂灭
　　以此念佛智　　能尽一切恶
　　相与无相等　　以空悉能灭
　　永断于恶趣　　不离见诸佛
　　善修学诸法　　供养一切佛
　　疾成于正觉　　以修空相故
　　为众作亲友　　除舍诸结使
　　是名净福田　　疾近于菩提
　　众生作佛相　　遍满诸世界
　　为求佛道故　　远离于二乘

　　说是法时。恒河沙等无量菩萨。本所曾闻念佛正法。若有废忘今悉还得。无量众生闻是念佛百千三昧。悉入一切三昧方便。皆得忆念总持华鬘。无量众生而皆依止首楞严三昧。乃至成就电光三昧。得一切法照明逮无生忍。远尘离垢得法眼净。无量众生得须陀洹果。斯陀含果。阿那含果。阿罗汉果。
　　无量众生皆求出家入佛法中。无量众生住于十善。有发声闻心者。有发辟支佛心者。有发阿耨多罗三藐三菩提心者。得不退转者。无量众生得世间正见。以正见因缘故断恶趣结。皆得生天及在人间。归依三宝弃舍五欲。于佛法中而得出家。离一切邪见得清净信。
　　尔时世尊告金刚藏菩萨摩诃萨。善男子。汝当以此不退法轮。授地藏菩萨记。若有众生读诵此经。为他解说住是法者。应当拥护十法。
　　何等为十。拥护一切财物。离一切恶。一切邪见。邪归依十恶。一切身过。一切口过。一切诽谤。一切破戒。一切横病。一切横死。如是众生临命终时。皆得见佛即生天上。若有众生读诵此经。应当拥护如是十法。是名诸佛伏藏。佛说是经已时。四部众及诸天龙夜叉乾闼婆阿修罗迦楼罗紧那罗摩睺罗伽人非人。及地藏菩萨等。闻是经已欢喜奉行。

　　　　大方广十轮经卷第八


