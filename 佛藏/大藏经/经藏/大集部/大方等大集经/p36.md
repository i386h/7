<!-- { "loadSidebar": true } -->
　　尔时佛赞无言菩萨言。善哉善哉。善男子。如汝所说即是善说。说是法时万二千菩萨得无生法忍。无言菩萨复白佛言。世尊。如佛所说。菩萨摩诃萨有四种力。所谓信力进力念力慧力。唯愿如来广分别说。云何名为菩萨四力。佛言。善男子。至心谛听吾亦当说。若有菩萨于佛正法深信顺解不作疑心是名信力。若勤精进求于佛法。不休不息不生疑悔是名进力。若有菩萨求于善法。得已不失念菩提心。所作善根。愿向菩提是名念力。若有菩萨内自思惟不随他语了知法性是名慧力。复次善男子。若有信心亲近圣人是名信力。若能供养如是圣人是名进力。至心听受圣人之言是名念力。闻圣法已如法而住是名慧力。复次善男子。信业果者是名信力。既生信已不作诸恶是名进力。过去善业现世犹增是名念力。若知诸法有因有果是名慧力。复次善男子。若信心法不可说者有名信力。若因此信能调伏心是名进力。若能至心是名念力。观法如幻是名慧力。复次善男子。若见法空是名信力。若断邪见是名进力。若见内外悉皆空寂不生怖畏是名念力。若能观见第一义空是名慧力。复次善男子。若能观见无相无愿是名信力。为他演说无相无愿是名进力。至心观察无相无愿是名念力。了知是法不可宣说是名慧力。复次善男子。能一切施不求果报是名信力。施已不悔亦不休息常行不绝是名进力。施时至心念于菩提发愿回向是名念力。不观财物受者施者及以果报是名慧力。复次善男子。若有受持清净禁戒不求果报是名信力。不生烦恼毁坏禁戒是名进力。如是净戒至心护持愿向菩提是名念力。观身口意如水中月响幻炎等是名慧力。复次善男子。若有修行忍辱之法不求其果是名信力。若有打骂能忍受之是名进力。为忍辱故修集慈悲及不放逸愿向菩提是名念力。观身口意都无所忍是名慧力。复次善男子。若有了知勤精进故。得阿耨多罗三藐三菩提。非懈怠得是名信力。若能调伏一切众生。护持听受供养正法。能为众生趋走给使能净佛土是名进力。能令众生远离懈怠。勤修精进愿向菩提是名念力。若修精进不增不减是名慧力。复次善男子。若乐寂静离说世事是名信力。若住空寂获得四禅及八解脱是名进力。若于诸禅无有退失是名念力。若观诸禅无常苦无我是名慧力。复次善男子。若闻一切诸波罗蜜三十七助菩提之法信不生疑是名信力。闻已转为众生演说是名进力。心善思惟是名念力。如法而住是名慧力。复次善男子。为诸众生修集慈心是名信力。怜愍众生令其离苦是名进力。观察法已心得大喜是名念力。于怨亲中其心平等修集大舍是名慧力。复次善男子。观察是身无量众恶之所成就诳惑凡夫犹如幻相是名信力。受死苦时专心系念佛法僧宝不惜身命是名进力。亦不生于诸恶之心。声闻心辟支佛心。贪心嗔心痴心。妒心悭心毁戒心是名念力。若观法界分别法界观无碍智。亦知过去未来现在是名慧力。复次善男子。喜者名信。不退转者名为精进。不狂乱者名为念力。了了知者名为慧力。复次善男子。以信力故能有所作。以进力故事得毕竟。以念力故无所漏失。以慧力故能如法说。复次善男子。观疑网故名为信力。远离疑故是名进力。更不生疑是名念力。说能坏疑是名慧力。复次善男子。信佛法者是名信力。为菩提故而修行之是名进力。得顺忍故是名念力。得无生忍是名慧力。善男子。信根信力无有差别。进根进力。念根念力。慧根慧力。亦复如是。说是法时。百千菩萨得无生忍地。四万二千众生发阿耨多罗三藐三菩提心。
