<!-- { "loadSidebar": true } -->
　　休息邪见获十种功德。何等为十。一者心性柔善朋侣贤良。二者信有业报乃至夺命不起诸恶。三者敬信三宝设为活命不信天神。四者得于正见不怪异事。亦不简择良日吉时。五者常生人天离诸恶道。六者常乐福德明人赞誉。七者弃俗礼仪常求圣道。八者离断常见入因缘法。九者常与正趣正发心人共相会遇。十者身坏命终得生善道。诸仁者。是名休息邪见得十种功德。若能以此休息邪见善根回向阿耨多罗三藐三菩提。是人速满六波罗蜜。于善净佛土而成正觉。得菩提已于彼佛土。功德智慧一切善根庄严众生来生其国。不信天神离恶道畏。于彼命终还生善道。诸仁者。于彼行布施清净平等时。于戒休息杀生。修平等行。具大清净平等果报。得于长寿离诸怖畏。
　　彼行布施清净平等时。于戒休息偷盗修平等行。具大清净平等果报。不共他有。修一切善无有留难。
　　彼行布施清净平等时。于戒休息邪淫修平等行。具大清净平等果报。修习善根无有留难。无邪淫念观自他妇。彼行布施清净平等时。于戒休息妄语修平等行。具大清净平等果报。不被毁谤。发心坚固如说修行。于天人中独作证明。口出香气如优钵罗花。彼行布施清净平等时。于戒休息两舌修平等行。具大清净平等果报。得不坏眷属丈夫眷属敬信眷属。
　　彼行布施清净平等时。于戒休息恶口修平等行。得微妙音不闻恶声。
　　彼行布施清净平等时。于戒休息绮语修平等行。具大清净平等果报。发言得中断一切疑。众生乐见。
　　彼行布施清净平等时。于戒休息贪欲修平等行。具大清净平等果报。受果报已还复能舍。受解脱果具大势力。
　　彼行布施清净平等时。于戒休息嗔恚修平等行。具大清净平等果报。颜容端正众人爱敬。为事无碍诸根不缺。
　　彼行布施清净平等时。于戒休息邪见修平等行。具大清净平等果报。正见国土正见家生。常值诸佛菩萨声闻。见佛闻法供养众僧。修菩提行。常不舍离清净平等。
　　诸仁者。此是戒清净平等。以是戒清净平等自庄严者。是人不久成佛功德。具足相好音声清净。降诸魔怨得清净平等。是人不久得一切佛法禅念慧行清净大智大慈大悲。乃至能满一切佛法清净平等。是名世间戒行清净平等处。
　　诸仁者。于彼何者出世间戒行清净平等处。若于戒三摩跋提信解行者。不依色阴持戒。不依受想行识阴持戒。不依眼不依色。不依眼识不依眼触不依眼触因缘生。受爱取有生持戒。乃至不依意不依法不依意识。不依意触不依意触因缘生。受爱取有生持戒。不依地界持戒。不依水火风界持戒。不依无边虚空入持戒。乃至不依非想非非想入持戒。不依欲界色界持戒。不依现世后世持戒。不依声闻乘辟支佛乘一切种智持戒。不依闻不依禅不依智持戒。不依听力不依三昧力。不依陀罗尼力不依忍力。不依有漏力不依无漏力。不依有为界力。不依无为界力。不依善不善力。不依明闇力持戒。诸仁者。是名出世间戒清净平等处。是名修戒梵路圣道。能入无上无畏大城。众圣所依戒清净平等。以护第一义清净戒故。能入净智。戒者是何义。譬如大铁围金刚山间热恼之风。以山障故不令得至四天下。如是学圣清净平等戒。爱热之风。修四念处故不令得起。以是义故名之为戒。譬如大铁围山间臭秽之风。以山障故不令得至四天下。如是护圣清净平等戒。以四无所畏故爱取臭秽不令得起。以是义故名之为戒。譬如大铁围山间黑闇。以山障故不得至四天下。如是护圣清净平等戒。无明有为有漏相。修七觉分故不令得起。以是义故名之为戒。离欲义是戒义。解脱义是戒义。休息义是戒义。无尽义是戒义。灭义是戒义。此诸句义名为戒义。诸仁者。是名有为无为戒清净平等。若有世间沙门婆罗门。住此有为无为清净平等戒者。彼人名为世间福田。若有于彼敬信尊重护持养育。给施衣服床褥卧具饮食汤药一切所须。是人以此善根乃至于流转时恒受胜报。速能得入无畏大城。诸仁者。于彼何者忍清净平等。忍有二种。一者舍忍。二者息怒忍。诸仁者。于彼何者舍忍。若有众生。求一切乐息一切苦。是名舍忍清净平等。若复有人求乐离苦。彼人观于三界一切苦道烦恼毒热。唯除圣人。是人为己利故生大怖畏。如是怖畏。观于三界一切炽然。为诸烦恼大火所烧。一一众生为诸苦害。驱驰流转不能自脱。如彼为苦所逼未得解脱。我亦如是为苦所逼。以何方便能自脱苦。即作是念。不以余事我以舍忍解脱诸苦令具诸乐。作是念已。即便起发。以忍知足。能舍种种资身之具。所谓饮食衣服卧具屋宅象车马乘。随其所须皆悉给与。是人以忍布施欲灭诸苦。是人数数修忍知足。住时能行舍施于正。趣正行人应往其所。亲近供养随顺其教。以供养故如是如是闻于种种生死过患涅槃利益。是人或于声闻乘发心。或于缘觉乘发心。或于大乘发心。为己乐故。复增忍知足护养众生。是名舍忍清净平等。乃至舍外资财及自己乐。忍受诸苦令他得乐。是名舍忍清净平等。若见乞人种种形色。种种威仪。种种音声。种种嗔怒。种种骂辱。种种欺陵。种种粗穬不喜之言。来从求索。是人如是如是。心未调柔。嗔恚未净。未住净忍。彼作是念。谁能胜我。何以故。彼食血肉。诸恶夜叉罗刹鸠槃茶饿鬼毗舍遮富单那迦吒富单那等。未闻生死苦恼涅槃功德。不观后世畏众苦所恼。未得解脱一切诸苦。何以故。彼等离善知识不闻正法。故在生死为苦所溺。我已数数得闻生死苦恼涅槃功德。观后世畏勤息诸苦。近善知识得闻正法。我今欲度生死沉溺。何故起嗔。是故我应作是思惟。骂辱音声及诸违事皆悉如风。我当弃舍不应起嗔。如是于诸众生。欲舍种种想。一切文字语言分别皆悉如风。于诸众生离种种想。修忍清净平等。是人数数于诸众生。舍种种想一切文字分别想。修忍清净平等。如是如是。是人心则住忍清净平等得喜得净。如是如是。是人修四无碍法无碍义无碍辞无碍乐说无碍。是人数数修法无碍乃至乐说无碍。是人则能舍身皮肉筋骨眼耳鼻舌手足头等所爱之命。是菩萨摩诃萨。修分别无分别忍清净平等。是名菩萨舍忍清净平等。
　　诸仁者。于彼何者息怒忍清净平等。
　　诸仁者。若菩萨摩诃萨。能于一切言语音声文字。舍分别想。及一切色身形相。举动威仪。去来意业戏笑。舍分别想。亦舍一切爱取所摄。不求果报离于苦乐。无分别想乃至于己身命分别无分别想。得住第一义忍清净平等。譬如虚空。于明于闇不嗔不喜不分别。如是菩萨摩诃萨。住第一义忍清净平等。一切有为行戏笑。言语文字形色苦受乐受。离分别。分别不嗔不喜。菩萨于彼众生。离分别想。得住第一义忍清净平等。譬如虚空不动不正遍动不震不正遍震。如是菩萨摩诃萨。于一切业有为诸行。身心不动不正遍动。亦复不震不正遍震。譬如虚空清净离垢。如是菩萨摩诃萨。住第一义忍清净平等。于彼一切有为身心。善得清净。譬如虚空长养一切众生。如是菩萨摩诃萨。住第一义忍清净平等。养育一切众生。譬如虚空不为劫火所能烧坏不为劫水劫风所坏。如是菩萨摩诃萨。若住第一义忍清净平等。乃至未到无上菩提。不为贪嗔痴等毁坏其心。譬如清净虚空十五日夜极圆满月普放冷光。令热恼众生身心凉乐。如是菩萨摩诃萨。住第一义忍清净平等以身口威仪。休息众生诸烦恼热。譬如清净虚空十五日夜极圆满月众星围绕临四天下光明照耀。如是菩萨摩诃萨。住第一义忍清净平等。随所住处。常为天龙乃至迦吒富单那等之所围绕。晖显照曜。譬如清净虚空十五日夜极圆满月照海岛上。月爱摩尼从彼珠中。流出大水能满大海。如是菩萨摩诃萨。住第一义忍清净平等。所有天龙夜叉罗刹鸠槃茶饿鬼毗舍遮富单那迦吒富单那。粗穬嗔恶无有慈愍。于诸众生不观后世畏。是菩萨。以第一义忍清净平等。放胜光明。照耀一切天龙夜叉罗刹乃至迦吒富单那等。以是令彼天龙夜叉乃至迦吒富单那等。悉得清净善心。于诸众生起慈悲心。利益心。休息众生苦恼心。令住一切乐心。观后世畏心。离一切恶心。于一切善法起大精勤心。以是彼等极得清净心。乃至于一切善法。发大勇猛心。彼等次第渐离一切不善。悉得充足一切善根。能满大涅槃海。诸仁者。汝等应当观此菩萨。虽未至究竟。以住第一义忍清净平等故。已得超过声闻缘觉。以第一义忍成熟众生。如我昔作忍辱仙人。常在林中食诸甘果。时有国王名曰迦利。支解我身而为八段。我于彼时。以能善修第一义忍故。从所割处流出白乳。以是忍辱苦行因缘。成熟无量亿那由他百千天龙夜叉罗刹乾闼婆阿修罗紧那罗摩睺罗伽伽楼罗饿鬼毗舍遮富单那迦吒富单那等。彼时无量亿那由他百千人非人等。悉发阿耨多罗三藐三菩提心。我昔为人生非难处。作此苦行不足为难。诸仁者。汝等谛听。如我往昔生在难处。受于兔身止住林中。为令仙人得于食故。即自踊身投大火聚。以能善修第一义忍清净平等故。令彼火聚变成莲池。净水盈满。我于尔时卧花台上。以是苦行因缘。令此三千大千世界六种震动。尔时无量释梵四王。天龙夜叉乃至迦吒富单那等。及诸仙人人非人等。以种种供具供养于我。作是愿言。汝得阿耨多罗三藐三菩提时。当与我等授阿耨多罗三藐三菩提记。我昔兔身。以能善修第一义忍清净平等。是忍不共声闻缘觉。我于往昔作兔身时。梵释天王护世四王天龙夜叉乃至人非人等。悉以种种香花涂香末香种种宝珠宝幢幡盖众妙音乐。尊重赞叹。生未曾有。而作供养。今阿罗汉之所无也。诸仁者。如是菩萨。善修第一义忍清净平等。诸仁者。是第一义忍清净平等。是何句义。第一义者。谓到生死彼岸故名第一义。忍者见三界阴究竟空。及见一切界入究竟空。故名为忍。清净者。谓以圣慧。除净三界诸烦恼道业道苦道。故名清净。平等者。谓以圣慧。如实知一切三界行一切法性如如实际。如实知非如实际非非如实际。断一切烦恼道。故名平等。诸仁者。是名菩萨第一义忍清净平等。
