<!-- { "loadSidebar": true } -->
　　于是世尊说是偈时。十方如恒河沙等五滓世界一切众生悉得闻之。一一世界无量众生。闻已即得不退转心。或有获得陀罗尼者。或复有得三昧定者。或有成就得诸忍者。此佛世界无量众生闻已亦得不退转心。教化众生于三乘中。尔时光味菩萨于莲华边造七宝梯具种种华。合掌恭敬而白佛言。如来佛日大慈悲光。无量众生多受苦恼。唯愿降注无上法雨。除灭众生烦恼疾病。有诸众生任为法器。堪受如来无上法味。愿说八道净于法眼。上升莲华摧伏众魔。十方世界无量菩萨悉为证人。了了能见诸法空寂。无有相貌犹如虚空。知法无我。唯愿如来忆念往昔初发菩提心时所立誓愿。如来尔时自言。我若具足十力四无所畏。当施众生甘露法味。悉令得度生死大海。今已果之。唯愿演说清净之法。度诸众生于生死海。化无量人于菩提道。尔时世尊即蹬宝梯坐莲华上。遍观十方告波旬言。波旬。汝亦当生欢乐之心。何以故。以汝因缘有是大集。亦因于汝令我说法。说法因缘断诸生死度于四流。令诸众生获得正道得虚空相。如是等事皆因于汝。汝当请我。我当说法。魔波旬言。瞿昙。若无嗔心憍慢嫉妒。何故恼我而宣说法。若有嗔恚憍慢嫉妒。云何自言我得解脱。佛言波旬。我住母胎经历十月。汝于尔时欲来杀我。我心于汝亦无嗔恚。我初生时地六种动。汝于尔时复降石雨。我饮乳时汝持毒药置之乳中。我昔初乘香象之时。汝动此地令六种震欲令我堕。我在林野修世禅时。汝将婇女欲来乱我。我乞食时汝以臭豆持来施我。我时虽受竟不食之。我初出城汝自变身为黑毒蛇。又作恶贼围城四边。我行虚空复放风雨。我下马时雨大猛火。我苦行时复作恶声故令五人恐怖舍我。我身羸瘦复放冷风。及其洗浴放大暴水。我度河已复欲危害。化作无量师子恶兽。受牧牛女所奉乳糜。汝复持毒置之而去。我趣菩提道树之时。复于中路降金刚雨。我坐树下金刚座上。复遣四女来娆乱我。汝虽如是欲来害我。然我于汝都无恶心。如是等事终不能令我心扰乱。复将无量百千万众。造作种种无量恶事。欲令我身不得菩提。我既获得阿耨多罗三藐三菩提已。复来请我令舍寿命。因于汝欲令我于彼娑罗大村乞食不得。又因汝故令阿阇世放大醉象欲令害我。又因汝故提婆达多放下大石。又因汝故令我受彼婆罗门请。三月之中食瞰马麦。又因汝故令我为彼孙陀利女之所诈谤。又因汝故尸利鞠多火坑毒食以请于我。汝于尔时作如是等无量恶事不能害我。今复聚合如是魔众欲来害我。然我于汝都无嗔心。我今当度无量亿魔。我为众生常勤修集慈悲喜舍。汝若不信十方诸佛诸大菩萨可为明证。唯为汝故使我于此恶世之中施作佛事。汝虽于我作无量恶。然我犹故随逐于汝。我今实无嗔妒憍慢。我于汝所修集慈心。汝于我所生大恶心。善哉波旬。应离恶心启请于我说无上法。我欲与汝受菩提记。既受记已当广为汝宣说法要。汝闻法已。当得远离一切恶业。我常思念种种方便令汝解脱。而汝于我常生恶心。我常于汝生怜愍想。汝今当舍恶见恶意。我当授汝阿耨多罗三藐三菩提记。尔时波旬闻是语已。生嗔恶心欲还所止。复还见身被五系缚。欲出大声而不能出。即吐恶气欲歔杀佛。尔时如来变其恶气成须曼华。佛神力故令是化华遍至十方恒河沙等诸如来所而以供养。于诸佛上一一化作须曼华盖。尔时无量诸佛世尊无量菩萨。各各自问其土如来。如是变化谁之神力。无量诸佛各各说言。娑婆世界释迦如来。欲为具足五滓众生演说法要。所谓法印句门入陀罗尼能坏一切魔境界力。开显一切佛功德力。竖大法幢不断佛种。能令一切善法增长。能坏一切邪见众生。能坏一切恶梦不祥。能断疾病刀兵饥馑斗讼等事。复能调伏一切天龙乾闼婆人。炽然慧炬示导一切平等之道。能令一切远离恶见。能断一切诸恶种性。能令一切同于一性。能护一切城邑聚落沙门婆罗门。能知一切星宿运度。能学一切世间诸事。能令一切远离恶口获无碍辩。观一切法通达其性如法而住。能说大乘安慰菩萨。悉令能得不退转心。能施无上甘露法味。能令获得无生法忍。转正法轮利益调伏无量众生。悉令得住六波罗蜜。能令众生见无上道。能降法雨示诸佛事过四魔界。入大涅槃金刚法心因缘自在陀罗尼。持欲演说如是等法。如过去佛未来诸佛之所宣说。现在十方诸佛世尊。住世说法教化众生。皆是金刚法心因缘自在陀罗尼也。过去未来诸佛世尊亦复如是。尔时诸方无量菩萨各白佛言。世尊。我初未曾闻金刚法心因缘自在陀罗尼。云何名为金刚法心因缘自在陀罗尼。唯愿如来分别解说。乃至为令入大涅槃。利益无量人天杂类。尔时十方诸佛世尊。各各告其诸菩萨言。善男子。我亦欲见释迦如来听受是法。为欲利益一切众生。为坏一切众生恶业。乃至为欲入大涅槃。尔时十方诸佛世尊告诸菩萨言。善男子。若欲供养一佛世界无量诸佛。各欲听受无上正法所未闻法。见大集会。宜当往诣娑婆世界释迦如来所住之处。尔时无量诸菩萨等。默然而受佛之教敕。各作是言。我欲于彼一佛世界供养恭敬无量诸佛。亦欲于彼无量佛所听受种种无量法义。亦欲睹见无量神通及以无量不思议事。不知彼土有座处不。若有座处则得供养听受正法。尔时诸佛告诸菩萨言。善男子。汝等不应于如来所生疑虑心。何以故。诸佛境界不可思议。智慧方便不可思议。为欲调伏一切众生。善男子。娑婆世界释迦如来。智慧方便不可限量。善男子。释迦如来一切众生阴所摄身。一一皆如须弥山王。能令葶苈容其座处。是名如来智慧方便。亦令众见葶苈不宽所座不迮。而葶苈子其质如本无增减相。复次善男子。一切世界所有大地。悉令入于一微尘中。亦令微尘无增减相。是名如来智慧方便。复次善男子。一切世界所有诸水。悉能令入一微尘中。亦令微尘无增减相。是名如来智慧方便。复次善男子。一切世界所有诸风。悉能令入一毛孔中。亦令毛孔无增减相。是名如来智慧方便。复次善男子。一切世界所有诸火。悉令入于一毛孔中。亦令毛孔无增减相。是名如来智慧方便。复次善男子。十方所有一切众生。悉能令入一微尘中。亦令微尘无增减相。是名如来智慧方便。复次善男子。一切众生三世所有身口意业三世所受苦受乐受无苦乐受。三世众生身口意业所受果报。三世所有地水火风。至一切法界。释迦如来于一念中了了通达。亦不称言我知我觉。又不役虑然后而知。善男子。释迦如来具足如是智慧方便住娑婆世界。尔时十方无量佛土无量菩萨。既得闻佛无量功德。即各具足无量神通。

　　　　大方等大集经卷第二十



　　　　大方等大集经卷第二十一

　　　　北凉天竺三藏昙无谶译

　　宝幢分第九中陀罗尼品第六

　　尔时东方有乐世界。佛名阿閦。与诸无量神通菩萨发彼世界。一念来至娑婆世界释迦如来大集之处。到已坐于化莲华上。无量菩萨亦复如是。各各皆坐化莲华上。如是东方无量诸佛无量菩萨各各来诣娑婆世界。到已皆坐化莲华座。南北二方亦复如是。尔时西方安乐世界无量寿佛。亦与无量神通菩萨发彼世界。一念来至娑婆世界释迦如来大集之处。到已坐于化莲华上。无量菩萨亦复如是。各各皆坐化莲华上。各各以己神通福力作供养具。或作金沙和微妙香以散佛上。或作种种微妙香华。或起右绕娑婆世界。或有长跪说偈赞叹。或有系心善思惟者。或雨金华乃至优钵罗华。或以妙眼瞻睹佛身。时有童子名须菩提。以己神力及佛神力。出大音声而说偈言。
　　诸佛无量大宝幢　　能坏一切疑网心
　　我初未曾得见闻　　如是无量大会众
　　满此世界无量佛　　具足福德诸菩萨
　　此地即是大宝塔　　皆得供养十方佛
　　无量诸佛何因缘　　悉来集是恶世界
　　今此国土恶众生　　亦复不能信佛事
　　为坏一切大魔业　　为欲具足大功德
　　为欲示现大神通　　是故诸佛集会此
　　此会若有诸众生　　至心生于信喜心
　　若以此心听受法　　是人即能破魔业
　　若欲通达无上乘　　及欲修行八正道
　　若欲永断诸烦恼　　应当至心听正法
　　诸十方佛及菩萨　　皆来至此坐化华
　　释迦如来欲说法　　为护正法住无量

