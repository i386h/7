<!-- { "loadSidebar": true } -->
　　时诸菩萨既赞叹已。白佛言世尊。夫大宝者所谓佛也。佛出世者即是乐出。佛出世者即是信出。佛出世者即是念出。佛出世者即是智出。佛出世者即是施戒忍精进禅定慧出。佛出世者即是慈出悲喜舍出。佛出世者。即是十二因缘法义智出。佛出世者即是念处正勤如意根力觉道一切善法出。尔时众中有一菩萨名曰慧聚。白佛言世尊。生老病死出于世者即是佛出。无明爱出即是佛出。贪恚痴出即是佛出。一切疑网烦恼出者即是佛出。何以故。若如是等法不出世者。佛以何缘出现于世。佛言善哉善哉。善男子。实如所言。尔时海慧菩萨言。世尊。若有不见如是等法。时如来为出于世不出于世。善男子。菩萨初发菩提心时。真实不知如是等法。是故我为而宣说之。善男子。菩萨有四种。一者初发菩提之心。二者修行菩提之道。三者坚固不退菩提。四者一生当补佛处。发心菩萨见佛色相。见已即发菩提之心。修行菩萨见佛具足一切善法。见已即发菩提之心。不退菩萨见如来身及一切法皆悉平等一生菩萨不见如来所有功德及一切法。何以故。所得慧眼了了净故。断二见故。净智慧故。若不见净不净。不见非净非不净。是人即能明见如来。善男子。我昔如是见然灯佛。见已即得无生法忍。亦能了了知得无得。得已即时上升虚空。高七多罗树。处空住已。了了得知一切法界。了了知已心无所住。无所住已。得六万三昧门。时然灯佛即授我记。摩纳。汝于来世当得作佛。号释迦如来应供正遍知明行足善逝世间解无上士调御丈夫天人师佛世尊。我于尔时都不闻是授记音声。亦无佛想及授记想。我于尔时三种净慧。不见我想不见佛想及授记想。复有三净。不见于我不见众生及以正法。复有三净。不见名不见色。不见因。复有三净。见一切阴悉入法阴。见一切界悉入法界。见一切入悉入法入。复有三净。过去已尽。未来不生。现在不住。复有三净。观身如水月。观声不可说。观心不可见。复有三净。空无相愿。若如是见即是真实见于授记。善男子。若有菩萨作如是见。是名实见。

　　　　大方等大集经卷第十



　　　　大方等大集经卷第十一

　　　　北凉天竺三藏昙无谶译

　　海慧菩萨品第五之四

