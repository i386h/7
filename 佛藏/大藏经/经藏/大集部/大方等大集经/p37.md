<!-- { "loadSidebar": true } -->
　　是时会中有一菩萨名曰莲华。语无言菩萨言。善男子。汝向问佛。佛即为汝分别解说。汝心喜耶。无言菩萨言。善男子。我亦不问不听一法。云何生喜。莲华菩萨言。善男子。汝于佛所不听法耶。无言菩萨言。诸佛如来都无所说。我云何听。何以故。我非法器故。莲华菩萨言。汝今若非是法器者。是何等器。无言菩萨言。善男子。我身今者尚非法器。况复余器。莲华菩萨言。汝若非是真法器者。云何当得阿耨多罗三藐三菩提。无言菩萨言。善男子。阿耨多罗三藐三菩提亦非是器。善男子。若离佛法有菩提者。当知有器。一切佛法即是菩提。菩提即是佛法。善男子。是故我若远离烦恼。不见佛法不见菩提。烦恼菩提及以佛法无有差别。若烦恼中见菩提者即是如见。若离烦恼见菩提者是名倒见。莲华菩萨言。善男子。云何名倒见。见我寿命士夫摩纳。离是之外别有贪欲嗔恚愚痴。是名倒见。一切法性及菩提性无有差别。无作无受我性众生寿命士夫摩纳。即是贪欲嗔恚愚痴。如是等法即是菩提。是名如见。即四大中及四大造求于菩提不余处求。云何名求。求时不见一切诸物。不见者即是无处。无处者即是无住。无住者即是一切诸法之性。一切诸法若无性者即是实相。实相者非常非断名毕竟节。若有能见如是等节。当知是人不流不散。不流不散即无生灭即是涅槃。即是实知一切诸法。若如是等得涅槃者。即是圣句入于涅槃。是故如来于经中说。自不调伏能调伏他。自不解脱能解脱他。自不寂静能寂静他。自不涅槃令他涅槃。无有是处。若自调伏令他调伏。若自解脱令他解脱。若自寂静令他寂静。若自涅槃令他涅槃。斯有是处。善男子。菩萨摩诃萨修菩提道。解了一切众生所行。于诸法相及以法界不生分别修行一切善法之时。亦不见有诸魔徒众。虽求佛法不见求者。虽调众生不见我人。虽行诸法烦恼不污。虽顺世法世法不染。负五阴担亦无住处。远离诸界不动法界。修解脱法门不退善法。明见三界不杂烦恼。行檀波罗蜜不生憍慢。乃至般若波罗蜜亦复如是。随一切行实不行于一切诸行。若能修行如是等行。当知即是行菩提道。于菩提道及菩提行不生分别。若行如是菩提道行。于诸法中不见有我。无贪无嗔无亲无怨无有障碍。若无障碍即无为行。若无为行即是真实大菩萨也。莲华菩萨言。善男子。何因缘故名为菩萨。善男子。能觉众生所不觉者故名菩萨。能寤无明睡眠众生故名菩萨。演说随顺菩提之法故名菩萨。能令众生深乐寂静是名菩萨。增长佛语竖正法幢护念圣众。于菩提心无有动转。不住声闻辟支佛心。终不舍离至诚之心。发愿毕竟能度未度能解未解。为无依者而作归依。能灭未灭能调烦恼。不脱烦恼观生死过亦求诸有。修空三昧不舍众生。修集无想不舍菩提想。修集无愿深乐诸有。虽乐佛法于贪无贪。知有为法多诸罪咎。而其内心不舍有为。虽离诸闇不得大明。得大智慧以为器钾。深乐惠施严施璎珞。净佛世界具足净戒。具足誓愿具足忍辱。能调一切不忍众生。勤修精进求无坏身。能坏欲界乐受下身。虽受诸有其心不悔。善知方便常自调伏求于菩提。为诸众生修习慈心。为坏众苦修集悲心。为调不调修习喜心。非毕竟舍修集舍心。通达了了解甚深义。非诸声闻缘觉境界。依于义法了义经智不依世法。亦为众生而作依止。为诸众生庄严身口。如说而作庄严于心。为诸众生庄严神通。利益众生犹如大地。能净一切犹如大水。烧诸烦恼犹如炽火。于法无碍犹如猛风。于法平等犹如虚空。得陀罗尼持一切门。乐说无碍令众喜闻。至心念佛为净心故。能大法施假食施故。正命自活威仪清净。修无诤三昧深乐寂静。乐调众生离说世语。见乐世者呵啧教诲。具七种财其心柔软。乐行惠施坚固不退。眷属不坏亲近善友。知恩报恩观过去业。随众生意能坏疑心。观察生死多诸过咎。所作至心解一切语。修集大乘不疑三乘。众生乐见随问而答。得无碍智诸佛所念。时节语不多语。光明清凉犹如秋月。善法具足犹如满月。众生乐见犹如明月。增长善法犹如初月。一味甘甜如月一味。观一切法如水中月。清净无垢如月无翳。易共语言诸根具足。于一切法犹如桥梁。能度众生于四駃水。为诸众生营作佛事。其心初不动菩萨界。以如是义故名菩萨。尔时莲华菩萨白佛言。世尊。无言菩萨作如是说。当知不久得阿耨多罗三藐三菩提。转于无上法宝之轮。若有能信受持如是无言菩萨所说法者。亦复当得如是功德。佛言。善哉善哉。善男子。如汝所说。无言菩萨得慧灯三昧。是故若欲于无量劫说一句义不可穷尽。莲华菩萨言。世尊。唯愿如来垂矜哀愍。增长众生诸善法故。庄严无上大集经故。少为大众开示如是慧灯三昧。若有智慧菩萨。闻已亦当获得如是三昧。得已亦当疾得阿耨多罗三藐三菩提。佛言。善男子。至心谛听。吾当为汝少分别说。言慧灯者即是智灯。智灯者即是破闇。无闇者即是破疑。破疑者即是慧灯。慧灯者即是诸法无二相也。善男子。了了智。不疑智。不失智。不挽智。不随智。无闇智。圣智。猛利智。捷疾智。分别智。广大智。纯一智。种种智。过去智。未来智。现在智。三世平等智。三界智。三解脱门智。三慧智。三宝智。三乘智。三眼智。三垢智。三滓智。三聚智。心意识智。阴入界智。因缘和合智。见毕竟智。如法界智。自相智。第一义智。方便智。一切声语智。一切字智。无碍智。不坏智。能说法智。知下中上根智。无作无受智。一切咒智。一切医智。一切世事智。庄严陀罗尼智。日月三昧智。入三昧智。圣智。圣三昧智。金刚三昧智。无诤三昧智。心等三昧智。坏魔三昧智。日光三昧智。无想三昧智。宝幢三昧智。一切法门三昧智。一切法器三昧智。无边光三昧智。福德三昧智。无住三昧智。乐见三昧智。善见三昧智。无尽器三昧智。毕竟尽智。一切智。无动智。那罗延三昧智。一切见智。如是等六万三昧门智。我于往昔见燃灯佛。即得如是诸三昧门。如是诸三昧门。一切悉是慧灯三昧之所摄持。善男子。譬如日出能为四事。一者有大光明。二者除灭闇冥。三者示种种色。四者令诸众生得造事业。菩萨摩诃萨住是三昧亦复如是能为四事。一者破坏一切烦恼闇冥。二者出大慧光。三者示诸众生种种诸行。四者开示众生道非道等。善男子。譬如净宝之珠置之高幢。其明遍照四由延所。施诸众生所须之物。而珠体相无有增减。慧灯三昧亦复如是。住是三昧菩萨摩诃萨。永断一切烦恼习气。净戒净定净慧净身心净于方便净陀罗尼。修集大悲放大光明。遍照无量诸佛世界。随众生意而作事业。菩萨虽作如是诸事。而其相性无有增减。善男子。譬如虚空容受佛土无有障碍。亦不障碍一切雨渧风火水灾。一切众生无量无边。善男子。慧灯三昧亦复如是。住是三昧诸菩萨等。为诸众生说一切法无有障碍。方便教化一切众生。为因力者演说方便。令其解脱调伏成熟。为邪定者方便演说令坏邪定。无善子者令种善子。无法器者令作法器。为法器者分别演说阿耨多罗三藐三菩提。求声闻人方便说法。令其获得四沙门果。求缘觉人方便教诲。令其获得辟支佛道。复为方便说法渐进。令其悉发阿耨多罗三藐三菩提心住不退地。通达八万四千法聚。为坏众生疑网心故。种种开示分别解说。解说一事于无量劫不可穷尽。虽作如是无量之事。而是三昧亦无增减。善男子。譬如一灯力能显示种种诸色。慧灯三昧亦复如是。于一心中能于无量诸佛世界示种种色。而是三昧无有倾动。是故四念处中法念为顶。四正勤中未生善法能生善法名之为顶。四如意中身心寂静名之为顶。五根五力中慧根慧力名之为顶。七觉分中择法为顶。八正道中正见为顶。一切外道所有舍摩他毗婆舍那名之为顶。四真谛中灭谛为顶。四依之中依义为顶。四无碍智义无碍智名之为顶。六神通中漏尽为顶。四无量心悲心为顶。修梵行中智慧为顶。诸波罗蜜中般若为顶。一切方便知众生心名之为顶。一切诸力处非处力名之为顶。诸无畏中初名为顶。不共法中无碍为顶。三十二相无见顶相名之为顶。八十种好不空说法名之为顶。庄严口中解一切语名之为顶。庄严心中破慢为顶。一切法中智慧为顶。是名慧灯三昧。说是经时。莲华菩萨及万菩萨得是三昧。三千大千世界大地六种震动。一切大众以妙华香种种伎乐供养于佛尊重赞叹。时会菩萨各作是言。世尊。我等昔来未曾闻是三昧名字。况得闻其广说分别。我今皆得如是三昧。是故报恩设此供养。若有闻是三昧名字。即能获得大利益事。不失无上菩提之心。佛言。善哉善哉。善男子。如汝所说。若有众生。已于无量无边佛所。殖诸善本亲近善友。然后乃得闻是三昧。尔时世尊说是法时。于其脐中出一菩萨身真金色。三十二相八十种好放大光明。除佛光明余无及者。是时菩萨敬礼佛足右绕七匝。长跪合掌而白佛言。世尊。慧憍如来致意无量。问讯世尊起居轻利身无病患大众安不。我今此界有六万亿诸菩萨等。欲往听受大集妙典。并欲觐见无言菩萨。及以十方诸来菩萨。并复欲闻慧灯三昧。善哉善哉释迦牟尼。幸为开示。令诸往者悉得慧灯三昧还来此土时舍利弗言。世尊。慧憍如来住何方面去此远近世界何名。而是菩萨复名何等。是六万亿诸菩萨等住在何处。舍利弗。其佛世界去此东方过一恒河沙等恒河沙世界。世界名曰金刚坚根。佛号慧憍。舍利弗。何因缘故。世界名曰为金刚坚根。舍利弗。彼佛世界地悉金刚。其佛愿力故致如是。其佛身体众生菩萨身悉金刚。是故世界得如是名。此菩萨者名金刚脐。是人能于一念之顷。破坏一切金刚诸山。直至无量诸佛世界。示现诸佛脐中而出。以佛神力及已愿力。是故名为金刚脐也。舍利弗。汝向所问如是菩萨住何处者。汝今当问彼金刚脐。自当答汝。尔时舍利弗。即问金刚脐言。善男子。汝言六万亿菩萨者住在何处。金刚脐言。如来说汝智慧第一。当以圣智观是菩萨所住之处。时舍利弗。即以圣智观之不见。语金刚脐。善男子。我尽圣智不见。大德。汝之同学阿尼楼陀。天眼第一。当令观之住在何处。尔时阿尼楼陀。以天眼观三千大千世界亦不能见。语舍利弗。我以天眼都不能见。金刚脐菩萨言。大德。汝之同学若不能见。不名天眼应名肉眼。舍利弗言。善男子。汝之天眼其义云何。大德。我之天眼。汝诸声闻所不见色我能见之。舍利弗言。善男子。何等色法我不能见而汝得见。大德。汝今得见金刚坚根世界。慧憍如来及菩萨不。不也善男子。我唯闻名不能得见。大德。如是佛土如来菩萨及诸众生。我之天眼悉能得见。是名菩萨清净天眼。如是天眼。一切声闻辟支佛等之所无有。说是法时。求声闻者六万众生舍离本志。发阿耨多罗三藐三菩提心。各作是言。愿我获得无碍佛眼不用声闻辟支佛等障碍之眼。尔时金刚脐菩萨即入三昧。以佛神通及己力故。令一切众悉见六万亿诸菩萨等。在佛身内坐莲华台。至心专念听佛所说。然不逼触如来之身而如来身无增无减无有障碍。时诸大众见是事已。供养礼敬欢喜赞叹如来之事不可思议。复作是言。如来之身智慧三昧。一切悉皆不可思议。何以故。是六万亿诸菩萨等。悉住身内无障碍故。金刚脐菩萨观诸大众作如是言。诸大众汝等不知如来之身如虚空也。是无边身。无障碍身。广身法身。无相貌身。无量身耶。诸善男子。如来若欲内一切物所谓国土城邑村屯聚落山河树木置身中者亦无障碍。是故如来不可思议。善男子。十方世界无量净土无量菩萨来诣如来。听大集经成就妙色。具二十八大人之相。如来亦内置其身内。何以故。此土众生梵释诸王。若其见者生愧耻故。是故不令得见一人。尔时世尊功德力故。及金刚脐菩萨力故。悉令大众见如是等六万亿菩萨。悉从如来一毛孔出。出已礼佛右绕七匝却坐一面。尔时金刚脐菩萨白佛言。世尊。何因缘故无言菩萨名无言也。佛言。善男子。汝自咨问无言菩萨。自当答之。金刚脐菩萨。即问无言菩萨。善男子。何因缘故字无言耶。无言菩萨默然而住。二问三问亦复如是。金刚脐言。善男子。何故不答。无言菩萨言。我求言辞都不可得。是故默然无所宣说。善男子。若求言辞不可得者。云何有是不得之言。善男子。我答一切佛语世语。云何名为答佛语耶。善男子。我以念力受持一切诸佛所说。不忘不失。然都不见音声字句。为流布故而宣说之。亦为众生坏是声字及以文句而宣说法。云何名为答世语耶。解诸众生种种言音。随其所言而为说法。善男子。汝能如是随顺说法为久近耶。善男子。我从除灭觉观已来能作是说。善男子。何因缘故作如是说。善男子。若无觉观声云何出。以是因缘作如是说。善男子。夫声出者。为从身出从心出耶。善男子。夫音声者不在身心。何以故。身如草木心如幻化。众因缘故有声而出。若从缘出即是无常。若无常者即是无定。无常无定即是空无。夫音声者犹如虚空。不可睹见不可宣说如虚空。一切诸法亦复如是。若声无者。声所了法亦复是无。是声空故一切法空。声寂静故诸法寂静。声不可见一切诸法亦不可见。声不出生一切诸法亦不出生。若不出生即无去来。若无去来即是甚深十二因缘。甚深因缘无作无属。若无作属即无生出。无生无出即是无句。若无句者即是不生。眼色及识乃至法识。无有生老病死等苦。日月光明亲怨之想。断一切行难可睹见不近不远。金刚脐言。善男子。如是等说是何等说。善男子。如是即是毕竟不出。善男子。何等名为毕竟不出。善男子。不近不远是毕竟不出。善男子。何等名为不近不远。善男子。即是虚空。若见诸法如虚空者是名平等。善男子。以何义故。名一切法如虚空耶。善男子。过去之法无有终竟。未来现在亦无终竟。三世无终即是实相即是无二。二者所谓。眼色耳声鼻香舌味身触心法是名为二。若有二者即是可说。若无二者即不可说。不可说者即是无识无心无意。以是义故不可宣说。夫可说者即是二法。不可说者即是无二。善男子。谁作是二。善男子。夫无二者不可作二。二亦不可作于无二。若坚牢者不可作脆。脆亦不可作于坚固。生死之法不作无二。涅槃之法不得作二。正见之性不作邪见。邪见之性不作正见。金刚脐菩萨白佛言。世尊。无言菩萨凡所解脱。似得如是慧灯三昧。佛言。善哉善哉善男子。汝谓无言不得慧灯三昧耶。尔时金刚坚根世界。慧憍如来诸菩萨等。语无言菩萨言。善男子。汝住何地能作是答。无言菩萨言。善男子。如佛所说。菩萨摩诃萨。若住戒地能如是答。善男子。善哉善哉。唯愿解说如是戒地。善男子。若无身住心住意住内住外住及内外住即是住戒。善男子。若无相无命无作无行即是住戒。若有菩萨住如是戒即是无住。若无住者终不生念。我能出声有所演说。善男子。如汝所问住在何地。能如是答者。我住法性实相法界能如是答。若如是知法真实者则无觉观。若无觉观云何有说。诸菩萨言。善男子。如是说时为何所说。善男子。如是说时即说二法。一者灭尽。二者不出。一者过去。二者未来。现在不住故不可说。善男子。过去之法不可作相。未来现在亦复如是。若使有人于三世法而作相者即是颠倒。是故一切诸法之义不可宣说。一切法义身口意等所不能说。何以故。无业无作。无有色貌。无有口业。无有觉观。犹如响相。如佛化故。善男子。诸佛菩萨凡所言说皆逆世语。是故一切诸佛菩萨不可思议。诸佛菩萨所有智慧。不可思议不可穷尽不动法界。尔时一切菩萨摩诃萨。同声赞叹无言菩萨。善哉善哉。善能分别如是法门。令我等辈得大利益。并得觐见如是无量诸大菩萨。金刚脐语无言菩萨言。善男子。我欲与汝俱还金刚坚根世界觐见供养慧憍如来。无言菩萨言善男子。金刚坚根世界。即是此间娑婆世界。慧憍佛者。即是释迦牟尼如来。我何用往彼佛世界。金刚脐言。善男子。此佛世界地非金刚。云何而言即彼世界。无言菩萨言。善男子。汝之神通能坏无量。金刚之山直过无碍。汝今试坏此土微尘。如其坏者然后乃知汝名金刚。尔时无言。即便入于金刚三昧。悉变此土一切山林草木微尘皆为金刚。时金刚脐尽其神通。乃至不能破一微尘。时金刚脐白佛言。世尊。我之神力能坏一切世界金刚及诸山壁。以何因缘今于此土。乃至不能坏是一微尘。为是如来神通之力。为是无言道德力耶。佛言。善男子。是无言菩萨入金刚三昧。三昧力故令此三千大千世界一切所有悉为金刚。若欲复使无量世界为金刚者其力亦能。金刚脐菩萨言。世尊。菩萨摩诃萨具足几法。能得如是金刚三昧。佛言善男子。菩萨摩诃萨具足四法。则能获得如是三昧。何等为四。一者至心念于菩提。二者所作善法毕竟。三者至心庄严善法愿向菩提。四者能观十二因缘。是名为四。复有四法。一者成就神通。二者修三脱门。三者持戒精进。常观法界知一切法无有根本。无有觉观不可宣说。四者知义知时。知实知一切法皆悉平等。是名为四。复有四法。一者从大悲心求大智慧。二者从善方便求三十七助菩提法。三者从大慈心观诸众生一切平等。四者从于舍心观四真谛。复有四法。所谓身口意业。及菩提心不可沮坏悉如金刚。善男子。菩萨摩诃萨。具足成就如是等法。则能获得金刚三昧。说是法时。六万亿菩萨一切悉得金刚三昧。尔时无言。启白其父师子将军。尊者。佛出世间即是具足无量功德。大功德聚即是如来。佛出世时无量众生得大利益。大利益者即是涅槃。夫涅槃者常不变易。尊者何故不发阿耨多罗三藐三菩提心。其父答言。吾初生时。已发阿耨多罗三藐三菩提心。尔时亦有无量诸天。来劝如汝无异。如是事者唯佛证知。师子将军所将眷属满五百人。悉发阿耨多罗三藐三菩提心。尔时无言菩萨。赞其眷属。善哉善哉。善能庄严菩提之心。诸眷属言。云何名为庄严菩提心。无言菩萨言。有四十事庄严菩提心。何等四十。所谓信佛不疑。不动法界。供养圣众。亲近善友。于诸菩萨作医王想。于诸众生其心平等。供养恭敬诸师和上。父母有德顺受其语。护法求法。至心听法。既受持已为人广说。供养恭敬护法之人。为他说法。不生食想。破坏憍慢。知恩报恩。常善思惟。如法而住。能施难施。至心护戒。精进勤修一切善法。具足成就功德庄严。心无嫉妒护诸众生。防制烦恼。调伏其心及以施心。调诸众生能断烦恼。知足寂静。修净梵行。不断圣种。世法不污。供养恭敬说法之人。随顺世间。远离懈怠。无有放逸。不求下乘菩提之心初不动转。处在生死心不厌悔。远离一切不善之法。具足一切纯善妙法庄严梵行。是名四十。尔时师子将军言。汝当时时示现其身。为令我等不退无上菩提之心。无言菩萨言。尊者。具足十法常得亲近诸佛菩萨。何等为十。所谓自舍己乐以施众生。修集忍辱护无力者。常劝众生修集善法。化导一切趣向菩提。愿诸众生先得阿耨多罗三藐三菩提。我当供养听其所说受持拥护然后我当成无上道。知实法性不惜身命。为护法故闻深法界不生恐怖。观无菩提无有得者。观己平等一切众生亦复平等。以众生等观法亦等。以法平等观虚空等。观生死苦亦不舍离。见生死过心无悔恨。具足如是诸善法者。常得亲近诸佛菩萨。说是法时。师子将军及诸眷属得柔顺忍。尔时世尊告阿难言。阿难。汝当受持读诵书写如是经典。何以故。是经典中分别演说一切法相。亦令无量无边众生。发阿耨多罗三藐三菩提心。阿难。若有能于无量佛所植诸善本。是人乃能信受是经。持读诵写广分别义。受是经者有三事。一者定发阿耨多罗三藐三菩提心。二者得不退心。三者能护正法。尔时大众闻是语已。有七那由他菩萨。即从座起白佛言。世尊。我等能于如来灭后。受持是经读诵书写。无言菩萨言。世尊。如来世尊得何等法。而令是等受持守护。善男子。若能护是持法之人。即是护法。所谓书写读诵解说文字。文字可说法不可说。善男子。有二种人能守护法。一者如法而住。二者诵是文字。若无文字法不可说。尔时一切大众。及师子将军所将眷属诸天世人。闻是法已心大欢喜信受奉行。
