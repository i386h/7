<!-- { "loadSidebar": true } -->
　　毕竟尽苦是名为咒。说是咒时彼大众中六万亿人得如法忍。复有六万人入正定聚。善男子。我今以是净陀罗尼与彼佛欲。汝当受持讽读诵写。时虚空密菩萨摩诃萨敬承佛教。受持读写是陀罗尼。与无量菩萨俱共发来至娑婆界。悉自变其身为转轮王。以种种宝供养如来头面敬礼。右绕三匝却坐一面。

　　　　大方等大集经日密分中分别说欲品第三

　　尔时频婆娑罗王见无量菩萨。或作梵像及帝释像。那罗延像转轮王像。从座而起敬意合掌在一面立。尔时日密菩萨摩诃萨即于佛前以偈赞叹。
　　于诸足中最殊胜　　施诸恶见大光明
　　行正道者施法印　　摧灭恶龙及四魔
　　坚竖法幢施解脱　　以大法炬坏众闇
　　亲近善友修集定　　愍众生故说福田
　　佛法僧宝甚难得　　人身信心亦复难
　　虽得人身善友难　　得善友者坏烦恼
　　众生闇行没结河　　如来船师能拔济
　　四方诸佛遣我来　　今于大会说与欲

　　日密菩萨说是偈已。如其本土所教诫事悉皆说之。尔时世尊告舍利弗。是陀罗尼四方诸佛所与欲也。为欲利益此土众生。舍利弗。汝当受持读诵书写是陀罗尼。于四众中广分别说。时虚空密菩萨摩诃萨复以偈赞于佛。
　　如来真实知法界　　示魔众生正直道
　　若有真实生信心　　是则能破三恶道
　　供养如来一香华　　无量世受无上乐
　　无量世中身具足　　亦得无上真智慧
　　若能一闻是总持　　即得摧灭诸烦恼
　　一切人天所供养　　获得无生及尽智

　　　　大方等大集经日密分中分别品第四

