<!-- { "loadSidebar": true } -->
　　尔时众中有菩萨名曰宝德。问虚空藏菩萨言。善男子。汝已修此出世间圣道耶。虚空藏答言已修。宝德言。云何修。虚空藏答言。如得清净道如是修。宝德问言。云何为清净道。虚空藏答言。善男子。我净故道净。宝德问言。云何为我净。虚空藏答言。如世净。宝德问言。云何世净。虚空藏答言。善男子。色过去际净。所以然者。以色本际无来故。色未来际亦净。所以然者。以色未来际无去故。色现在际亦净。所以然者。以现在色无住故。善男子。是为世净。受想行识过去际净。所以然者。以识本际无来故。识未来际亦净。所以然者。以识未来际无去故。识现在际亦净。所以然者。以识现在际无住故。善男子。是为世净。善男子。以世中世净故则我净。以我净故是名道净。宝德言。善男子。如是净道能何所为。虚空藏答言。能作大智慧光明。以此慧明力故。能知一切法过去未来际。宝德复问言。何谓过去未来法际。虚空藏答言。一切法于过去际无生。于未来际无灭。是名知过去未来际。宝德复问。若见过去未来际者。为何所见。虚空藏答言。见二俱离。宝德复问。何谓二俱离。虚空藏答言。离断常者。善男子。若有见法生及著法者。则是断常见。所以然者。由有生故则有灭。有生灭故则有断常之见。若不见有法从自性他性生者则见因缘。若见因缘则见法。若见法者则见如来。若见如来者则见如。若见如者则不滞于断亦不执于常。若不常不断者即无生无灭。宝德复问。善男子。若无生无灭。云何有名数。虚空藏答言。假言说故名之法耳。善男子。犹如有空故。有色差别名。所谓青黄赤白色。紫色颇梨色。琉璃色。粗色细色。长色短色。方色圆色。虚空不为如是等法所染。然一切色自性亦空。一切诸法亦复如是。同虚空性。但假言说有名数耳。所谓善法不善法。世间法出世间法。应作法不应作法。有漏法无漏法。有为法无为法。而菩萨亦不作一切非福行。所作福行皆是虚诳。非真不坚固。是菩萨知一切行非行。平等舍离一切相。成就般若波罗蜜力故。回向菩提而亦不见菩提有增有减。不于色中求菩提。亦不于受想行识中求菩提。菩萨以无求故。住于清净戒众。修无愿解脱门。满足一切诸愿。知生死性同涅槃性。虽入究竟涅槃为断除众生虚妄颠倒故行菩萨行。亦无行法可行。善男子。如是菩萨入于涅槃行菩萨行。善男子。凡有所作皆是生死。无有所作是名涅槃。菩萨所行是无所作。是故菩萨名入涅槃行菩萨行。善男子。凡有染著樔窟妄想戏论取相。是名生死。涅槃者无染著樔窟妄想戏论取相。是名涅槃。菩萨以修无乐著樔窟妄想戏论取相。行菩萨行。是名菩萨入于涅槃行菩萨行。当说此法时有五百菩萨得无生法忍。
　　尔时世尊赞虚空藏菩萨言。善哉善哉贤士。快说法性称菩萨行真实不异。虚空藏白佛言。世尊。此是如来快也。所以者何。由世尊慧明故。我等得斯辩分。世尊。喻如日光照阎浮提。由日威德力故。有眼之者得见色像作诸事业。由于如来大智力故。照一切众生及诸世界亦复如是。诸法实性不可言说。诸言说性与虚空等。是故诸法不可得数。凡有数法则有限量。凡有限量则是有为。凡有有为则可知可断可修。凡是可知可断可修则有得有证有名数法。思惟筹量分别。不见有法可知可断可修可证可得故。即无有得。所以然者。以一切法无生故。能如是正见诸法。于诸法中不生爱染。以无爱染故则无有著。以无著故则无近。以无近故则无受无取。何谓无受无取。谓色若常若无常无受无取。受想行识。若常若无常无受无取。色若苦若乐。若有我若无我。若净若不净无受无取。受想行识若苦若乐若有我若无我无受无取。色若空若非空。无受无取。受想行识若空若非空。无受无取。色若离若非离。无受无取。受想行识若离若非离。无受无取。菩萨以无受无取故。得诸法无受三昧。住是三昧已。诸佛世尊以无上心通授是菩萨记。是菩萨虽入涅槃见一切众生究竟同涅槃性。为教化众生故。不舍大誓庄严及菩萨大悲。云何菩萨入于涅槃行菩萨行。善男子。凡有所作名为生死。凡无所作名为涅槃。菩萨以正智慧。见一切诸行离相。菩萨以法明眼明了见故。能说如来智明。
　　尔时宝德菩萨问虚空藏菩萨言。善男子。汝何为自隐己智言尽是如来力耶。虚空藏答宝德言。善男子。如来岂不说隐善显恶也。善男子。我还问汝随意答我。善男子。于汝意云何。若无阿那婆达多龙王时。阿耨大池能出四河。使诸众生得受用不。宝德答言。不也。虚空藏言。善男子。若无如来则无法律。菩萨无由得成大智之海。亦不能利益一切众生。以如来出世故则有法律。诸菩萨得成大智之海。亦能度化一切众生。善男子。是故当知一切菩萨所得辩说。能以利益众生。皆是如来神力。宝德复问。善男子。诸如来辩。可得转至菩萨心不。虚空藏答言。不也。宝德言。云何由如来力故得辩说也。虚空藏答言。善男子。喻如巧种果树。因缘和合便得果实。然树非即果。果不离树。善男子。如来所说法。菩萨于此法中善顺行故。便生大智明辩。因佛说得亦无有转。宝德言。希有善男子。因缘生法如是甚深难测。虚空藏言。善男子。一切诸法究竟无生。宝德言。善男子。诸法谓从缘生。虚空藏言。善男子。生已生也。未生生也。宝德言。善男子。生已不生。未生亦不生。虚空藏言。善男子。是故无生。宝德言。善男子。缘中有因耶。虚空藏答言。无也。宝德言。因中有缘耶。虚空藏答言。无也。宝德言。于汝意云何。若因若缘自实有性耶。虚空藏言。无也。宝德言。善男子。于汝意云何。诸法无因缘生耶。虚空藏答言。不也。善男子。是故一切法无自性无生无起无出。是以缘不生因。因不生缘。自性不生自性。他性亦不生他性。自性不生他性。他性不生自性。是故说一切法自性无生。所以者何。以如无生无灭。法性实际亦无生无灭。如如法性实际。如来所觉一切诸法亦复如是无生无灭。宝德言。善男子。如来亦不出世也。虚空藏答言。此不应说也。所以者何。如来于一切法。尽不可说不可言出。不得言不出。若有人问言。如来出世耶。不出世耶。智者为不谤如来故应置不答。宝德问言。云何应置。虚空藏言。如法性住。应如是置。宝德言。云何法性住。虚空藏答言。如虚空性住。住无所住。法性亦如是住。如法性众生性亦尔。如众生性一切法亦尔。如一切法如来亦如是住。住无所住。无住处故无住无不住。是故不得言生。不得言灭。宝德言。善男子。如来出世事。甚深甚深。虚空藏答言。善男子。若能如实解了缘生法者。名为佛出世。宝德言。善男子。谁当解此说也。虚空藏答言。若于一切法中不得增减者。宝德问言。何谓为增。虚空藏答言。增者所谓增上句。谓于无中妄生增上。无增上句者是平等句。无等句无文字句。无句无教句。无教之中。无句无增上。亦无心意识。以是故非句。喻如空中鸟迹究竟已无。当无而言鸟迹。于一切法中无有字句亦复如是。无句而假名为句。如无迹假名为迹。如来出世亦无有出。假名为出亦复如是。是故智者不应取著。以无取著故假名为出。而常依无出。所以者何。以无生是一切诸法实性故。无生者则无所有。是故名一切法无所有性。无所有性无有住处。无住处故是无住际。一切诸法及无住际。即是实际实际即是一切法际。是故言一切法与实际等。言实际者是三场分断际。不可坏际。不断不常际如实际。三世等际。以如是等际等一切法际。所以者何。实际及我际无二无别。实际及众生寿命养育人际。无二无别。实际及我见际无二无别。于我见中无有实际。能如是如实知者则无有二十种我见。所以者何。以实际中无一无多故。实际与平等等。无来无去无尽无减。实际究竟空故。是故言一切法是无尽门无尽际。涅槃者无尽。所谓空故无性故。如涅槃无尽无不尽。一切法亦复如是。以是故言一切法与涅槃等。诸法无等无不等无俦匹故。喻如虚空无有俦匹。一切诸法亦复如是。若见有酬匹。言有涅槃者。已言有涅槃。便求涅槃则与贤圣相违。已言有涅槃故。便言此应知此应断此应证此应修此应生此应灭。如是行不具者。不能如实知。不能如实见。则不识不解。不知不见。不识不解一切法故。则著于文字。于诸法中妄生诤竞。生诤竞者于佛法中则为可愍。所以然者。如来说言。沙门之法不应诤竞。
　　尔时大德阿难白佛言。希有世尊。此贤士才辩乃能如是甚深明了难解难测也。于一切法不从他受。如身自证能如是说。虚空藏菩萨即谓阿难言。大德。我已自身证知。是故如所证知能如是说。何以故。我身即是虚空。以虚空证知一切法。为虚空印所印。大德阿难。凡诸菩萨修身善解身相者。能以此身作诸佛事。现种种色像。而亦不退于真法身。亦复不离结业生身。又复不过于平等性。现变化身悉得自在。于一切佛国普能示现。终已不隐应化之身。如是行者皆可名之为身证行。阿难问言。善男子。汝于法颇有证耶。虚空藏答言。大德阿难。我不见法离于身身离于法。阿难言。善男子。汝若身证者汝得阿罗汉果耶。虚空藏言。大德。无得不得无所得故。于一切法无恼行故。离贪欲嗔恚愚痴故。是谓阿罗汉。阿难言。善男子。汝何时当般涅槃耶。虚空藏言。大德。阿罗汉者无般涅槃。知一切法究竟是涅槃亦无涅槃相。凡愚之人有如是分别戏论行。言此是生死此是涅槃。阿罗汉者无是戏论也。大德阿难言。善男子。如我解汝所说义。夫菩萨者。不应言是凡夫。亦不应言是学。不应言是无学。去离二相故。虚空藏言。大德阿难。善哉善哉。以非凡夫非学非无学故。在在处处皆能示现。于一切处亦不取著。
