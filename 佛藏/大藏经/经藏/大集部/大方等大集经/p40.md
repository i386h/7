<!-- { "loadSidebar": true } -->
　　尔时世尊说是法时。八千菩萨得无生法忍。得是忍已。上升虚空七多罗树。合掌恭敬而说偈言。
　　若能观是色阴分　　及不可说无二相
　　是人即获平等智　　犹如先佛之所得
　　若观受想行识阴　　亦复如是无有二
　　能谛了知不可说　　即得受记如先佛
　　若欲观察入界等　　及一切法无二相
　　无声无字无有节　　是故诸法不可说
　　不可说分三世分　　即是一分无差别
　　实性真相悉平等　　如是观名义菩萨
　　贪欲嗔恚及愚痴　　空无相愿悉平等
　　生死涅槃无差别　　佛法僧宝亦无二
　　一切法义不可说　　无有生灭如虚空
　　无作无受如火性　　从缘而生非缘灭
　　灭已不知去来处　　一切诸法亦如是
　　诸法皆从因缘生　　因缘断故名为灭
　　若法不生而不灭　　亦复不常而不断
　　即是甚深十二缘　　更不从缘而出生
　　本无有生而今生　　本无有出而今出
　　无有造作无受者　　无有诸因及果报
　　亦复非有而非无　　非有彼此二种相
　　亦不在内非在外　　即是甚深十二缘
　　是法本无而今有　　已有之法后还无
　　若是有法三世摄　　当知性相如前说
　　若是内法外中无　　外法之性内中无
　　一切诸法亦如是　　是名第一真空义
　　一切众生心本性　　清净无秽如虚空
　　凡夫不知心性故　　说客烦恼之所染
　　若诸烦恼能污心　　终不可净如垢秽
　　诸客烦恼障覆故　　说言凡夫心不净
　　如其心性本净者　　一切众生应解脱
　　以客烦恼障覆故　　是故不得于解脱
　　心不能生次第心　　心不能见次第心
　　一切诸心从缘生　　是故次第心不断
　　若能知见如是心　　犹如虚空及幻相
　　是人即得心自在　　亦能了知次第心
　　犹如幻师所作幻　　无量世业师亦尔
　　如心众生亦复然　　若知即得心自在
　　若有能得如是忍　　犹如幻法无因缘
　　若知如是不生贪　　不由因缘得解脱
　　一切众生诸心性　　如来摄为三世摄
　　犹如幻物无真性　　众生之心亦复然
　　心能了知诸众生　　众生亦能了于心
　　心者非色不可见　　如心众生亦复然
　　如众生性一切法　　无为之性不可说
　　如来学得真法性　　是故名为无碍智
　　一切凡夫不知见　　流转无量生死中
　　无明所覆迷于实　　不知如尔及法界
　　法界之性如虚空　　一切世间不能说
　　如来修集大慈悲　　无字法中而演说
　　犹如世间六种味　　各各不能自觉知
　　众生虽说阴入界　　而不能了其性相
　　众生智慧不生灭　　犹如虚空及以幻
　　远离一切颠倒故　　是则名为净智慧
　　如来觉了一切法　　无受无作如草木
　　若能观察如是法　　是人即得无生忍
　　若有无量诸菩萨　　获得如是忍辱者
　　是人即为无量佛　　授其无上菩提记
　　若能放舍内外物　　乃至不惜于身命
　　能调一切诸众生　　是人即为佛授记
　　若能清净诸众生　　既清净已不生慢
　　说诸众生悉清净　　以是因缘得受记
　　若知诸法念念灭　　为众生故修忍辱
　　复能演说众生忍　　因是忍故得受记
　　远离恶法勤精进　　为修善法不休息
　　若能演说勤精进　　因精进故得受记
　　一切诸法本性净　　平等无差如虚空
　　若能演说是平等　　因三昧故得受记
　　若能知法不可说　　说时不生于怖畏
　　能以方便化众生　　因是智故得受记

