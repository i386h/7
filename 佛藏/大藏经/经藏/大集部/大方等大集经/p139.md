<!-- { "loadSidebar": true } -->
　　佛言。善哉善哉。善男子。汝大精进能于七日入深禅定。如是妙定。是丈夫住处。是如来住处无上住处。善男子。汝及眷属七日安住阿颇那迦禅。以是义故今悉成就。无量亿那由他百千诸天龙王。夜叉阿修罗紧那罗人非人等。于阿耨多罗三藐三菩提。除其业障。众生障。法障禅障。烦恼障。觉分障。悉灭无余。彼诸众生。有得不忘菩提心三昧者。于无上道不退转者。复有众生。于一切佛法得大明忍。彼等众生以此善根。不久于阿耨多罗三藐三菩提而成正觉。如是善男子。汝以七日入禅定故。一时能灭众生大苦。令得成就大福德聚。善男子。若有众生。惟依读诵欲求阿耨多罗三藐三菩提者。是人多喜著于世俗。以世俗故尚不得调己心烦恼。何能调伏他人烦恼。善男子善女人。乐著读诵求菩提者。便有嫉妒求名利。富贵高心自是轻慢毁他。以自高故。尚不能得欲界善根。何况能得色无色界一切善根。又不能得声闻菩提。何况能得辟支佛道及无上菩提。何以故。第一义谛阿耨多罗三藐三菩提。不与声闻辟支佛共。是故非以世俗能得阿耨多罗三藐三菩提最胜善根大福德聚。善男子。譬如星火不能枯竭甚深大海。如是如是。善男子。不以世俗能竭自身烦恼大海。何能竭他众生烦恼。善男子。譬如一人口所吹风。不能损坏世界大地。如是善男子。不以世俗能得成就大慈大悲。善男子。譬如藕丝不能秤动须弥山王。如是善男子。不以世俗能自满于阿耨多罗三藐三菩提智。何能令他得第一义。如是善男子。能成就阿耨多罗三藐三菩提智者。非世俗也。何者是第一义。所谓修造一切福事。若修福者。亦当数数熏修身心。若修身者。则能修心。能修心者。则能修慧。若能修身心修慧。如是之人则能速满六波罗蜜。能以四事摄诸众生。成熟于阿耨多罗三藐三菩提。成等正觉。不以世俗也。于世俗中。复有众生计断常二见者非第一义。复有众生。于世俗中。我见边见亦非第一义。复有众生。于其世俗。求现世乐及后世乐。亦非第一义。而我不见更有一法。能尽业障乃至烦恼障。一日一夜令无量亿那由他百千众生。悉得敬信佛法僧宝。成熟安住无上大乘。若有禅士。虽复持戒。不能具足。禅法不周。未得三昧。是人于禅。若坐若行。初夜后夜。得与禅定相应而住。则能除断无量业障。能令多亿那由他百千众生。悉得归信。成熟菩提种种善根福德之聚。况具持戒。得真法三昧诸陀罗尼忍。得四梵住宴坐寂定。于七日中。所得福德。不可思议不可为喻。何况能除众生障烦恼障等。尽灭无余。乃至成熟无量众生。向阿耨多罗三藐三菩提。亦能积集无量福聚。又能满足六波罗蜜。何以故。是修禅者。若行若坐除诸障法令心清净。于一切行。舍攀缘想。是檀波罗蜜。于舍攀缘想。常不休息。是尸波罗蜜。于诸境界不生疮疣。是羼提波罗蜜。不舍于离。是毗梨耶波罗蜜。于诸事中心不放纵。是禅波罗蜜。诸法体性无生乐忍。是般若波罗蜜。复次若于境界不起扰浊。是檀波罗蜜。若于境界无有疮疣。是尸波罗蜜。若于境界不能染污。是羼提波罗蜜。若于境界无有动转。是毗梨耶波罗蜜。若于境界无有计念。是禅波罗蜜若于境界一向清净行。是般若波罗蜜。复次于诸阴舍。是檀波罗蜜。于诸阴不计念。是尸波罗蜜。于诸阴求无我想。是羼提波罗蜜。于诸阴起怨家想。是毗梨耶波罗蜜。于诸阴不令炽然。是禅波罗蜜。于诸阴毕竟弃舍。是般若波罗蜜。复次于诸界舍。是檀波罗蜜。于诸界不扰浊。是尸波罗蜜。于诸界舍因缘。是羼提波罗蜜。于诸界数数弃舍。是毗梨耶波罗蜜。于诸界不起发。是禅波罗蜜。于诸界如幻想。是般若波罗蜜。复次菩萨于诸众生。起于慈心。是檀波罗蜜。于诸众生心无憎爱。是尸波罗蜜。于诸众生。起于悲想。是羼提波罗蜜。于诸众生起救济想。是毗梨耶波罗蜜。于诸众生。以喜摄想。是禅波罗蜜。于诸众生。不作彼此吾我等想。是般若波罗蜜。复次菩萨。于诸众生。以法施之。不生二想。是檀波罗蜜。于诸众生柔和爱语。是尸波罗蜜。于诸众生。不起诸恶。是羼提波罗蜜。于诸众生爱语不退。是毗梨耶波罗蜜。于诸众生。利益怜愍。是禅波罗蜜。于诸众生。同行其法。是般若波罗蜜。复次菩萨。安置众生于诸善处。是檀波罗蜜。于一切法。而不依倚。是尸波罗蜜。于一切法。以一道入。是羼提波罗蜜。于一切法及一切难。无扰浊想。是毗梨耶波罗蜜。于一切法。而不分别。是禅波罗蜜。能以一字。入一切法。为众生说。是般若波罗蜜。
　　善男子。如是菩萨摩诃萨。以此第一义甚深法要。能满六波罗蜜。非世俗也。如是如是。善男子。诸菩萨摩诃萨等。第一义谛善巧方便。皆以此法自为为他。勤修令满六波罗蜜。速于阿耨多罗三藐三菩提而成正觉。如是十方现在诸余世界。所有菩萨摩诃萨等。第一义谛善巧方便。一切皆悉以此道法。速于阿耨多罗三藐三菩提。而成正觉。当来十方无量阿僧祇诸佛世界。诸菩萨摩诃萨等。皆悉勤修如是甚深第一义谛善巧方便。修六波罗蜜。能于阿耨多罗三藐三菩提而成正觉。非世俗也。彼诸菩萨摩诃萨。为法眼久住绍三宝种使不断绝。勤求修学。为一切众生。执大明炬而作照明。令其止息烦恼道苦道。与其慧眼。令度一切三有流转。安置无上菩提之道。彼等于圣法默然。初夜后夜舍得相应。善能出生三昧正受。与三解脱门相应而住。善男子。汝今七日于阿颇那迦禅而入定故。成熟无量诸众生故。是故劝汝及诸善男女等。若现在世未来世末世。于我法中初夜后夜常与于舍相应而住。以正法眼而作照明。绍隆三宝使不断故。为成熟众生故。勤修如是第一义谛。为满六波罗蜜勤修而住。佛告一切诸天人众龙神夜叉。应当养育供给是人。衣服饮食卧具汤药随其所须尽给与之。亦当守护除其灾横。离诸凶衰殃恶疾病悉令除灭。何以故。与禅相应者是我真子。从佛口生从法化生。若有施主天龙夜叉。能于现世及未来世与舍相应。以第一义谛为满六波罗蜜故。为除众生诸烦恼道及苦道故。法眼久住绍三宝种使不断故。汝等施主天龙夜叉皆应护养。并与衣服饮食卧具病瘦汤药。随其所须尽给与之。亦应劝请及以赞叹。以彼施主天龙夜叉持我正法。为欲令我法眼久住。绍三宝种使不断故。如是等辈是我真子。从佛口生从法化生故。比丘比丘尼。优婆塞优婆夷。及余清信士。若善男子善女人。以第一义乃至求于阿耨多罗三藐三菩提者。及养护者。我以彼等寄付于汝。弥勒为首及以贤劫诸菩萨等。当以四事摄受劝化。授其禁戒。复令住于四无量心。四禅四无色定。大方便力。大慈大悲。乃至十八不共法。当复授与无上道记。
　　尔时。弥勒菩萨摩诃萨以为上首。及与贤劫诸菩萨等白佛言。世尊。如是如是。大德婆伽婆。我当护念彼诸众生。乃至与其授于阿耨多罗三藐三菩提记。若现在世。及未来世。乃至法住。是诸施主。作大明者。亦当与授无上道记。天龙夜叉揵闼婆等。于阿兰若处静默修行。求第一义者。信乐受持供养供给。衣服卧具乃至汤药。随所须者。尔时世尊欲重明此义。而说偈言。
　　于此世间一日出　　无量亿华悉开敷
　　如佛一人出世间　　众生所怖福华现
　　若欲速得十胜力　　及度坚固诳烦恼
　　复欲速得最胜定　　静默独住阿兰若
　　欲得人天信敬受　　及除心之烦恼渴
　　欲断于心苦重担　　安心圣道奢摩他
　　若欲排却诸恶难　　及诸功德自庄严
　　于诸苦海欲自度　　应当安心妙菩提
　　若欲得彼七法财　　及欲得于方便忍
　　欲为众生说妙法　　常当乐住阿兰若
　　六根常与三昧合　　应当寂住阿兰若
　　少欲头陀善知足　　此人能入贤圣道
　　若能速舍五欲乐　　得五力故灭烦恼
　　若于五道度众生　　自舍过恶住三昧
　　若欲得于四无量　　及得无碍四辩才
　　欲得四禅彼岸处　　是人应修第一义
　　若欲速知于三有　　欲知诸法苦无常
　　及知诸行性相空　　应当乐住阿兰若
　　若欲速知二种法　　毗婆舍那奢摩他
　　及欲速知有为过　　要当住于菩提心
　　独住闲静不放逸　　便能疾舍于世谛
　　以精进求第一义　　能速舍离诸恶道
　　若欲枯竭脓血海　　及欲枯竭烦恼海
　　若欲速竭三有海　　常与圣种心相应
　　若欲成熟众生海　　若欲满诸大愿海
　　若欲得知生死际　　如救头燃处闲静
　　欲知本生及居处　　久远微细所从来
　　以诸方便乐闲静　　摄心于彼得三昧
　　若欲游戏禅定海　　若欲觉悟神通海
　　若欲度于渴爱海　　若欲得于天中最
　　若欲得饮正法海　　若欲见于庄严土
　　若欲见于诸佛海　　欲问甚深诸义海
　　欲得如是胜功德　　及欲速得胜菩提
　　当离众恼住兰若　　以此得道亦不难
　　若人百亿诸佛所　　于多岁数常供养
　　若能七日在兰若　　摄根得定福多彼
　　若人读诵千亿法　　及解妙义如佛说
　　若于七日住兰若　　三昧福聚转多彼
　　若人多岁营僧事　　更不造作余种业
　　若人七日住兰若　　其人福聚多于彼
　　为众说法解深义　　于多年岁无余业
　　若能七日心住寂　　其福德聚不可数
　　若人营造多佛塔　　伽蓝田业给施僧
　　若能七日在兰若　　其福转多胜于彼
　　闲静无为佛境界　　于彼能得净菩提
　　若人谤彼住禅者　　是名毁谤诸如来
　　若人破塔多百千　　及以焚烧百千寺
　　若有毁谤住禅者　　其罪甚多过于彼
　　若有供养住禅者　　饮食衣服及汤药
　　是人消灭无量罪　　亦不堕于三恶道
　　是故我今普告汝　　欲成佛道常在禅
　　若不能住阿兰若　　应当供养于彼人
　　若能住禅不放逸　　则能速满于六度
　　欲求大明菩提道　　以此方便疾能到
　　欲求菩提住寂静　　当舍一切诸缘业
　　及离烦恼舍诸乐　　则能速到檀彼岸
　　若舍境界阴界入　　及舍贪嗔愚痴过
　　弃诸烦恼修善业　　以此能到檀彼岸
　　当以慈悲念众生　　息诸分别不自是
　　常能怜愍诸众生　　即满尸罗波罗蜜
　　勤舍罪业修诸禅　　亦当舍诸阴界入
　　爱诸方便常求禅　　除障到于精进岸
　　境界不动不味著　　为舍因缘修悲喜
　　一道清净不移动　　以此得满忍辱度
　　于境界中不念虑　　离疾不乐得于喜
　　诸法离掉无分别　　不染不愁是为舍
　　阴界如幻无起作　　相续修行不断绝
　　善修了知如是法　　以此得满般若度
