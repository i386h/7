<!-- { "loadSidebar": true } -->
　　佛言。善男子。非道者即是不出不灭。不住非智。非智境界。非明非闇。非常非断。非善非恶。非是色阴乃至识阴。是名实性。是名法性。名一切行。名真实际。是名非道。如是中道。诸佛如来转于法轮。而不贪著如是诸道。若有众生。道见非道非道见道。如是众生不能达于道与非道及知三道。如来悉能分别解说。及以断道。善男子。如来世尊于无道中而转法轮。为坏众生三种道故。何等三道一烦恼道。二者苦道。三者业道。业道者。所谓行有。烦恼道者。所谓无明爱取。苦道者。所谓识名色六入触受生老死等。如是三道。何因缘有。触缘故有。善男子。因眼见色而生爱心。爱心者即是无明。为爱造业即名为行。至心专念名之为识。识共色行是名名色。六处生贪是名六入。因入求受名之为触。贪著心者即名为爱。求是等法名之为取。如是法生是名为有。次第不断名之为生。次第断故名之为死。生死因缘众苦所逼名之为恼。乃至识法因缘生贪。亦复如是。如是十二因缘。一人一念皆悉具足。出有三种。一者因出。二者初出。三者道出。若有比丘修行法行。观察所有爱心相貌。比丘当观。若有爱心即是无明。无明之体能出二过。一者出行。二者出识。识亦有二。一者出名。二者出色。名色亦二。一者无住。二住六入。六入亦二。一不厌欲。二能生触。触亦有二。一生受心。二者求受。受亦有二。一受苦乐。二生贪爱。爱亦有二。一者系缚坚固。二者求取。取亦有二。一者贪心。二者求有。有亦有二。者乐住。二生因缘。生亦有二。一者生老。二者苦缘。老亦有二。一坏壮色。二作死因。死亦有二。一坏寿命。二爱别离。是名出因。云何初出。若有比丘修集法行。观如是法。亦出亦灭是名初出。尔时世尊。告憍陈如。云何道出。若比丘见道有二种。一者行行。二者慧行。憍陈如。汝颇知是行行慧行耶。憍陈如言。未知世尊。唯愿如来为观十二因缘比丘得大智慧坏诸烦恼。分别解说。比丘闻已当具受持。尔时世尊。告宝幢童子。善男子。汝颇能知息出入不。不也世尊。善男子。法行比丘。先观无明乃至老死。云何名为观于无明。先观中阴。于父母所生贪爱心。爱因缘故四大和合。精血二渧合成一渧。大如豆子名歌罗罗。是歌罗罗有三事。一命二识三暖。过去世中业缘果报。无有作者及以受者。初息出入是名无明。歌罗罗时气息入出。有二种道。所谓随母气息上下。七日一变。息入出者名为寿命。是名风道。不臭不烂。是名为暖。是中心意名之为识。善男子。若有欲得辟支佛果。当观如是十二因缘。后观三受因缘。五阴十二入十八界。云何为观。随于念心观息出息入。观于内身皮肤肌肉筋骨髓脑如空中云。是身中风亦复如是。有风能上。有风能下。有风能满。有风能焦。有能增长。是故息之出入名为身行。以出入息从觉观生。故名意行。和合出声名为口行。以如是等三行因缘。故有识生。识因缘故则有四阴及以色阴。故名名色。五阴因缘行六处。故名六入。情尘相对故名为触。触因缘故念色至念法。是名为受。贪著于色乃至于法。是名为爱。爱因缘故四方求觅。故名为取。取因缘故受于后身。故名为有。有因缘故有生老死种种诸苦。是名五阴十二入十八界十二因缘之大树也。是故缘出入息。能生一切诸苦烦恼。是故凡夫生时。亦为烦恼系缚。死时亦尔。终不能得身心自在。不得三昧。不尽诸漏。若有比丘观入出息。如空中风无我我所。无有作者及以受者。从缘而生从缘而灭。无相无物无有觉观。众生风者亦复如是。共四大行。生歌罗罗九孔乃至九万九千诸孔出入无作无受。是风出入如是肉段。以是因缘故。有无明乃至老死众苦聚集。善男子。譬如虚空无物无我。出入诸息地水火风。寿命暖识。无明乃至生老病死。亦复如是。众生颠倒于非我中而横见我。于如是等同虚空法。作阴界入想。一切凡夫因是颠倒。轮转生死无有穷已。若法行比丘。观是息冷则举身冷。观是息暖则举身暖。是身尔时随意随风。若观冷时不得禅定不入定聚。是人则堕冷地狱中。若观暖时不得禅定不入定聚。是人则堕热地狱中。若佛弟子修集法行。观察出入息冷暖等时则得正道。法行比丘如实观察无明乃至生老病死。心不颠倒。是名净目陀罗尼也。善男子。汝若能受是陀罗尼。即是真实观入出息。宝幢菩萨白佛言。世尊。诸佛境界不可思议。非是声闻缘觉所及。尔时四天王白佛言。世尊。随是经典所流布处。我等要当随侍守护。所有恶事悉令消灭。

　　　　大方等大集经虚空目分中四无量心品第四

　　尔时频婆娑罗王白佛言。世尊。因诸声闻辟支佛等修行法行。令阎浮提无有疾疫饥馑恶事。世尊。菩萨摩诃萨修四无量心。若有四姓供养恭敬。得几所福。佛告大王。若有菩萨修四无量。随所住国具八上事。一者其土人民供养父母增长惭愧。恭敬沙门诸婆罗门耆旧有德。受持禁戒。大王。若诸国土有诸菩萨修四无量。其土人民。则能成就如是初事。复次大王。若有菩萨修四无量。随所住国其土人民。修集慈心远离杀害。其心调柔无有浊心嗔恚之心。平等无二。是名为二。复次大王。若有菩萨修四无量。随所住国其土人民。不贪财宝。乐为惠施。呵责盗窃。是名为三。复次大王。若有菩萨修四无量。随所住国。其土人民。自足妻色。远离非法。呵责欲心。是名为四。复次大王。若有菩萨修四无量。随所住国其土人民。真语实语无破坏语。常修善语。是名为五。复次大王若有菩萨修四无量。随所住国。其土人民。无有嫉妒浊恶之心。是名为六。复次大王。若有菩萨修四无量。随所住国其土人民。正见不谬无有邪见。是名为七。复次大王。若有菩萨修四无量。随所住国其土人民。一切供养恭敬三宝。远离恶见。是名为八。大王若有菩萨修四无量。随所住国其土人民。具足如是八种功德。大王。若有菩萨修四无量。随所住国。其土无有八怖畏事。何等为八。一者无内外军畏。二者无诸恶鬼畏。三者无恶星宿畏。四者无诸恶病畏。五者无诸恶兽畏。六者无诸恶贼畏。七者无诸旱涝畏。八者无诸谷难畏。大王。若有菩萨修四无量。随所住国。其土无有如是八畏。大王。若有菩萨修四无量。随所住国。其土具足八大丈夫。何等为八。一者有诸众生。已于过去无量佛所。深种善根。如是之人乐生其土。二者复有众生。已于过去无量世中。修戒多闻。如是之人乐生其土。三者复有众生。已于过去无量世中。供养父母师长和上耆旧有德。如是之人乐生其土。四者复有众生。已于过去无量世中。成就天业。当受天身。故转天身来生其土。五者复有众生能坏一切三恶道业。如是之人乐生其土。六者复有众生具声闻乘。如是之人乐生其土。七者复有众生乐缘觉乘。如是之人来生其土。八者复有众生。已于过去无量世中。修六波罗蜜。如是之人乐生其土。大王。若有菩萨修四无量。随所住国。其土具足如是八人。大王。若有菩萨修四无量。随所住国。其地具足上地水味无上法味众生之味。一切众生心相亲爱。如是众生舍是身已。复生天上。乃至鸟兽亦复如是。大王。譬如一筐盛四种香。一者沉水。二者多伽罗。三者牛头栴檀。四者多摩罗叶。如是四香合有四两。有四姓人。以四种衣置之筐中。经数日已各自赍去。而是四香铢两不折。然是衣中各各有香。大王。若有菩萨修四无量。随所住国其土人民。各各成就种种功德。而于菩萨无所损减。尔时频婆娑罗王白佛言。世尊。菩萨摩诃萨修四无量心不可思议。何以故。菩萨摩诃萨自身修集。能令无量无边众生得大利益。
　　尔时会中有一菩萨。名曰净光。告无胜菩萨言。善男子。汝今已得无上利益。何以故。汝常修集四无量心。无胜菩萨言。善男子。我今云何得大利益。如是法中无作无受。无觉无见无知。无此无彼。善男子。如人自言。能画虚空璎珞庄严。虽有是言。真实不能。一切诸法亦复如是。无出无坏。无生无灭。无有处所。无有觉观。净三解脱。无相无作无愿。如尔法界。无转无散。无合无碍。无浊无边。犹如虚空无有和合。无欲无性。无见无说。法性无数。无少无多。无有境界。无二无著。无量无色。无声寂静。无变无量。犹如虚空。无比无胜。无常无断。难见难知。难可思惟。坚固无行。无有嗔恚。摄诸佛界。是名梵行。名四无量。如来修集。心无厌足。勤行精进。是名佛法。大信大念。大不放逸。至心不忘。若菩萨摩诃萨修集如是四无量心。即是菩萨修行菩萨甚深法界。如是菩萨将欲近入无生法忍。行六波罗蜜护诸佛法。已近第三如法顺忍。真见佛身。能摧魔众及坏邪道。度生死河入大智海。通达一切诸佛境界。具足庄严诸佛功德。诸所有色种姓财物。胜诸众生。次第当坐如来法座。具足一切三昧总持。不为一切圣人所轻。为诸缘觉之所赞叹。常为诸佛之所护念。能解一切国土众生种种语言。于诸法中。不见受者及以施者。亦无说者及听法者。无有作者及以受者。犹如虚空。净光言。善男子。是故我言。汝今成就无量功德。何以故。已于无量无边世中勤修集故。善男子。若佛获得十力无畏一切佛法。出家苦行逮成正觉。转妙法轮示大神通入大涅槃。如是等事悉皆因修四无量心。如是即是四无量果。以是义故。诸善男子及善女人。应当修集四无量心。说是法时二万众生得随慈忍。无量众生具四无量心。一切大众咸供养佛。

　　　　大方等大集经虚空目分中净目品第五

　　尔时有一菩萨童子。名无胜意。长跪合掌白佛言。世尊。慈无量心。有何等相。有何等体。何等因缘。何等果报。云何具足。佛言。善哉善哉。善男子。能问如是甚深之义。尔时如来即入三昧。其三昧名调伏众生无所畏惧。入三昧已。从其肉髻放大光明。其光猛盛有种种色。遍照无量无边世界。复出妙音。而说偈言。
　　淤泥之中生芙蓉　　亦复生于种种华
　　众生以之供养佛　　并及一切诸天神
　　一切恶国亦如是　　生诸圣人大菩萨
　　能调难调不调众　　犹如众生华供养
　　娑婆世界恶土地　　释迦住中宣说法
　　若欲获得无量利　　应当往彼娑婆界

