<!-- { "loadSidebar": true } -->
　　善男子。菩萨摩诃萨若欲获得净印三昧。应当修集净于菩提。远离一切滓浊之心。善男子。若不能见诸法性净。则为渴爱烦恼所污。一切诸法不可思惟。不作不行清净寂静。无有尘垢亦无过失。毕竟清净如解脱性。法界不坏无有分别。实性法性无有差别。一切诸法空无相愿。如解脱性无碍平等。一切诸法亦复如是。若能如是正观察者。是名无浊。善男子。菩萨若能为诸众生。说如是法是名无滓。善男子。若有菩萨心无滓浊。是人则得净印三昧。海慧菩萨言。世尊。如是三昧其义甚深不可说故。不可睹见断数法故。难可解了不可见故。是大智慧摄诸法故。一切菩萨皆悉平等。无垢无滓无诸障碍。无有住处微妙难明不可喻说。其性坚固犹如金刚。不生不灭不破不坏不系不缚。是大光明远离闇故。不可思议无垢清净远离贪故。无有诤讼修集慈故。不觉不观离去来故。一切平等如虚空故。世尊。观何因缘得是三昧。佛言。善男子。譬如有人欲游虚空。大自庄严菩萨亦尔。欲得是定当大庄严。平等庄严一切诸法。何以故。世间之法从子得果。善男子。一切有为识为种子。此三昧者无有种子。何以故。而此三昧非眼识识。乃至非意识识。非作非色。非受非想非行非识。观一切法普皆平等。是名三藐三佛陀。善男子。非异相故名为生死。非异相故名为涅槃。善男子。随生死相即涅槃相。何以故。一切诸法本性净故。本性性者名为无性。夫无性者名无性相。若无相性即是无作。如是无作即是法性无有文字。若无文字即名为如。如前中后亦尔是名三世。夫三世者即名为空。空即无作。如是无作何有作者。是故无作名之为空。若无作作者。当知无法。若无法者无求无愿。若无愿求则无身口意业。无身口意业即名无碍。无碍者名为不出。不出不灭不住。不灭不住即无为相。无为相者是名不住。不住者谓无一切所作之业。意不住色乃至意不住行。若是四处意无住者是名无住。若无住者则不生于相似我慢。若无如是相似我慢则无增长。若无增长则无有因。若无有因则无觉观。若无觉观是名默然。善男子。如是等法其义甚深。若能信者即得解脱。永离颠倒烦恼障碍。即能受持过去未来现在诸佛所有法藏。是大船师导师商主咒师医师。则能供养三世诸佛。是名佛子。过于魔业破诸魔众。不久当得净印三昧。能大庄严坚牢船舫。济渡众生于生死海。世尊。云何菩萨能坏一切诸魔伴党。佛言。菩萨若能不求诸法。尔时则能坏破魔众不求一切境界因缘。善男子。有四种魔。一者阴魔。二者烦恼魔。三者死魔。四者天魔。善男子。若能观法如幻相者。是人则能破坏阴魔。若见诸法悉是空相。是人则能坏烦恼魔。若见诸法不生不灭。是人则能破坏死魔。若除憍慢则坏天魔。复次善男子。若知苦者能坏阴魔。若远离集破烦恼魔。若证灭者则坏死魔。若修道者则坏天魔。复次善男子。若见一切有为法苦则坏阴魔。若见诸法真实无常坏烦恼魔。若见诸法真实无我能坏死魔。若见诸法寂静涅槃能坏天魔。复次善男子。菩萨若能于身无贪。舍身施时回向菩提能坏阴魔。施时远离悭贪之心坏烦恼魔。若观财物一切无常能坏死魔。为众生故修悲布施能坏天魔。复次善男子。若有菩萨不为我见受持净戒能坏阴魔。不为有贪受持净戒坏烦恼魔。若为远离生死过失受持净戒能坏死魔。若能生心令毁禁者悉持净戒。受持净戒则坏天魔。复次善男子。若有菩萨不见我忍我修于忍则坏阴魔。不见众生有修忍者坏烦恼魔。不见生死则坏死魔。不见菩提则坏天魔。复次善男子。若有菩萨勤修精进。其身寂静则坏阴魔。勤行精进其心寂静坏烦恼魔。勤行精进观法无生能坏死魔。勤行精进为调众生令转生死则坏天魔。复次善男子。若有菩萨不为五阴修集禅定能坏阴魔。不著界处修集禅定坏烦恼魔。不著入处修集禅定能坏死魔。所有诸善回向菩提能坏天魔。复次善男子。若有菩萨知阴方便能坏阴魔。知界方便坏烦恼魔。知入方便能坏死魔。以如是等种种方便回向菩提能坏天魔。复次善男子。若有菩萨观一切法皆是空相能坏阴魔。观一切法悉是无相坏烦恼魔。观一切法悉是无愿能坏死魔。具是三法回向菩提能坏天魔。复次善男子。若有菩萨观身身处不觉不著能坏阴魔。观受受处不觉不著坏烦恼魔。观心心处不觉不著能坏死魔。观法法处不觉不著能坏天魔。作如是观终不失于菩提之心。是人则能坏破四魔。善男子。若著我者则增魔事。菩萨摩诃萨亦知有我亦知无我。若有法非有我非无我。如是则无一法增减。一切众生无明所覆。是故菩萨为欲庄严无上大乘。非为我故而发庄严。发庄严已作是思惟。谁庄严法坚固不坏。我当庄严我亦不为坏我众生寿命士夫而行庄严。为破众生著我邪惑众生寿命士夫等见。而行庄严。众生颠倒见是五阴常乐我净。我当为说如是无常苦空无我。为令众生得真实智。若有众生心有愿求。当知是人即名为著。若不愿求则无有著。若不著者是人不诳。若不诳者得真实智。知于过去未来现在。不著过去未来现在。何以故。过去已尽未来未至现在不住。若于三世不作著想名不颠倒名菩萨行。了知一切众生诸行。知已了了说业及果。亦知贪行嗔行痴行。知有众生行于贪欲庄严于嗔。行于嗔恚庄严于贪。行于愚痴庄严于贪。行于贪欲庄严于痴。行于嗔恚庄严于痴。行于愚痴庄严于嗔。善男子。有诸众生于色生贪于声生嗔。复有众生于声生贪于色生恚。复有众生于香生贪于味生恚。复有众生于味生贪于香生恚。复有众生于触生贪于法生恚。复有众生于法生贪于触生恚。复有众生贪欲羸劣嗔恚猛健。复有众生贪欲猛健嗔恚羸劣。复有贪羸痴健痴羸贪健。嗔羸痴健痴羸嗔健。或有众生为色调伏。非为声香味触法等。有为声调伏。非为色香味触法等。有为香调伏。非为色声味触法等。有为味调伏。非为色声香触法等。有为触调伏。非为色声香味法等。有为法调伏。非为色声香味触故。复有众生心寂静故而得调伏。非身寂静而得调伏。或有众生身寂静故而得调伏。非心寂静而得调伏。或有众生闻说无常而得调伏。非因于苦不净无我而得调伏。或有众生闻说苦故而得调伏。非因无常不净无我而得调伏。或有众生闻说不净而得调伏。非因无常苦无我等而得调伏。或有众生闻说无我而得调伏。非因无常苦不净等而得调伏。复有众生见身神通而得调伏。非他心智而得调伏。或有众生因他心智而得调伏。非因神通而得调伏。善男子。有诸众生勤修精进迟得解脱。有少精进速得解脱。有勤精进速得解脱。有少精进迟得解脱。有因解脱非缘解脱。有缘解脱非因解脱。有因缘解脱非因缘解脱。有诸众生观于内法而得解脱。非观于外有观于外而得解脱。非观于内有观内外而得解脱。有不观内外而得解脱。有诸众生因乐行故而得解脱。非因苦行有因苦行而得解脱。非因乐行或因苦乐而得解脱。或有不因苦行乐行而得解脱。有诸众生因赞美故而得调伏。非因呵责或因呵责而得调伏。非因赞美或因赞毁而得调伏。或有不因而得调伏。有诸众生因逆说法而得调伏。不因顺说或有因顺而得调伏。不因于逆或因逆顺而得调伏。或有非因逆顺说法而得调伏。有诸众生因闻略说而得调伏。非因于广或有因广而得调伏。非因于略有因广略而得调伏。或有不因广略说法而得调伏。有诸众生因四真谛而得调伏。有因念处而得调伏。有因正勤而得调伏。或因如意而得调伏。或因五根而得调伏。或因五力而得调伏。或因七觉而得调伏。或因八道而得调伏。善男子。众生之行不可思议。众生之心亦不可思议。众生调伏不可思议。所入法门不可思议。众生境界不可思议。菩萨摩诃萨获得如是不可思议智。然后乃知一切众生。所行之行不可思议。善男子。譬如罗网多有诸结。有人在中以咒术力。破网得出随意而去。菩萨摩诃萨亦复如是。入众生中以智咒力。坏烦恼网随意自在。虽未证得阿耨多罗三藐三菩提。而能通达众生所行。
