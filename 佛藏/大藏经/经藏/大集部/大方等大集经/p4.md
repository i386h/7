<!-- { "loadSidebar": true } -->
　　按此经国本宋本。皆六十卷。凡十七品。丹藏中。三十卷十一品。又经初首。国宋两本则有璎珞品名。丹藏所无。其虚空藏品。两本在不可说后。丹藏在无言品前。又于宝髻品后。两本有无尽意品四卷。丹藏即无。而有日密分三卷。如是不同者何耶。今以开元录前后文。括而统之。此经凡有六本。录云。按梁沙门僧祐大集记云。有十二段说。共成一经。第一璎珞品。二陀罗尼自在王品。三宝女品。四不眴品。五海慧品。六无言品。七不可说品。八虚空藏品。九宝幢品。十虚空目品。十一宝髻品。十二无尽意品。按云。此则第一本也。今以品次验之。是两本六十卷中。前分三十卷矣。又云。今捡经本。与祐记不同。第一陀罗尼自在王菩萨品。二宝女品。三不眴品。四海慧品。五虚空藏品。六无言品。七不可说品。八宝幢分。九虚空目分。十宝髻品。十一日密分。按云。此则第二本也。今以品次验之。则今丹藏经三十卷者是矣。又云。隋朝僧就合大集经。乃以明度五十校计经。题为十方菩萨品。编月藏后。及无尽意成五十八卷者。按云。此则第四本也。又云。其合大集经。亦有六十卷成者。三十一二两卷。重有宝髻品。足成六十卷。其宝髻品在日密前。二十六七卷是。此复重编。未详何意。又日密日藏梵本不殊。重重编载误之甚矣。按云。此则第五本也。今以品次验之。则今两藏本经六十卷者是矣。但不重载宝髻品。斯为小异耳。即于前第四本五十八卷经中。分彼日藏分十卷。为十二卷。足成六十耳。其第三第六两本。今以诸藏所无。故不烦叙。经本如是不同。藏中致斯有异耳。谨按开元录前后文相。今此两藏本经六十卷者。有六失故不可依行。录云。亦有经本。分为璎珞品者不然。此是一段不合分二。按云。此经分之一失也。又云。僧祐记中无日密分。有无尽意品者不然。今以无尽意经。虽大集别分。非无谶译。又非次第不合入中。按云。此经入中。又为无谶译。二失也。又云。其虚空藏品。祐在不可说后。未详所以。按云。此经在彼。三失也。又云。日密日藏梵本不殊。重重编载。误之甚矣。按云。此经重载。四失也。又云。明度五十校计经。题为十方菩萨品。编月藏后者非也。既无凭准故不依彼。按云。此经依之。五失也。又明度经安世高译。而云那连提耶舍译。按云。此亦误人。六失也。不独如是。其十方菩萨品。即下难函中。明度五十校计经二卷耳。无尽意品。即下最函中。无尽意经六卷耳。而于此中并重编之。是亦杂沓难依者也。是则理须正之。正之如何。略则如开元录及丹藏经。为三十卷乃正矣。合则如开元录中第六本。为八十卷方备矣。然今不能即正者。以此六十卷本是本朝芬皇宗选行经。行来已久久。则难变耳。


　　　　大方等大集经卷第二


　　　　北凉天竺三藏昙无谶于姑臧译

　　陀罗尼自在王菩萨品第二之二

　　佛复告陀罗尼自在王菩萨。善男子。菩萨摩诃萨有八光明。以是八明能坏诸闇净菩萨行。何等为八。一者念光。二者意光。三者行光。四者法光。五者智光。六者实光。七者神通光。八者无碍智光。念光有八种。一者不失过去善法。二者作未来善。三者。闻法不忘。四者思惟实义。五者不为六尘所坏。六者忆持如守门人遮止恶法。为真善法守善法城门。七者不为邪法之所诳惑。八者能大增长纯善之法。是名念光八种。意光亦有八种。一者义意非字意。二者智慧意非识意。三者法意非人意。四者实意非虚意。五者菩萨意非声闻意。六者上意非下意。七者佛意非退意。八者怜愍意非害意。是名意光八种。行光亦有八种。一者法行。二者一切行。三者众生行。四者众生心行。五者十二因缘行。六者广说行。七者行行。八者一切佛法行。是名行光八种。法光亦有八种。一者世法光。二者出世法光。三者无漏法光。四者无为法光。五者解脱法光。六者心解脱法光。七者毕竟解脱法光。八者破无明慧法光。是名法光八种。智光亦有八种。一者八正智光。二者须陀洹智光。三者斯陀含智光。四者阿那含智光。五者阿罗汉智光。六者辟支佛智光。七者菩萨智光。八者正觉智光。是名智光八种。实光亦有八种。一者正定行。二者得须陀洹果。三者斯陀含果。四者阿那含果。五者阿罗汉果。六者辟支佛果。七者菩萨。八者佛菩提。是名实光八种。神通光亦有八种。一者眼光。能见正色。二者耳光。能闻正声。三者念光。能念过去阿僧祇劫所有众生。四者性光。为观性净众生之心。五者虚空光。以大神通光。遍到十方无量世界。六者方便光。具无漏智故。七者功德庄严光。为利益一切众生故。八者智慧庄严光。为坏一切众生疑心故。是名神通光八种。无碍智光亦有八种。一者智光。二者意光。三者慧光。四者佛光。五者正见光。六者净众生心光。七者解脱光。八者毕竟光。是名八无碍智光。尔时世尊欲重宣此义而说偈言。
　　修集于念心　　不忘善恶业
　　乐闻赞诵经　　修集不放逸
　　能调伏诸根　　安住于寂静
　　增长于善法　　修集于念光
　　能遮止恶法　　犹善守门者
　　能守护法城　　不令四魔入
　　不随逐音声　　思惟真实义
　　亲近善知识　　喜乐如法住
　　其意无边上　　永断诸烦恼
　　邪法不能动　　恶世不生谤
　　诚心念菩提　　不说小乘心
　　常乐念上意　　为众破下意
　　不畏魔烦恼　　修集大慈悲
　　不念害众生　　其得大智光
　　能坏诸疑心　　解了甚深义
　　知真实方便　　修四无碍智
　　乐观十二缘　　众生之所因
　　知无作受者　　能修大光法
　　能知诸佛法　　行世出世行
　　能到十方土　　了知人天业
　　修集无上智　　说三归一乘
　　修集八正道　　为坏三世法
　　于有漏无漏　　如实而知之
　　能利益人天　　令断有漏法
　　不谬为无为　　真实而知之
　　寂静光无暗　　不著有为相
　　知结入出缘　　知众心性净
　　若有大乘定　　即知如是法
　　乐住无漏流　　了四沙门果
　　知菩提道行　　故修无碍智
　　破邪修实光　　入众无所畏
　　乐说真实义　　为破生死法
　　眼耳净无障　　能见闻色声
　　过去念不谬　　亦了知他心
　　到十方无碍　　知法如虚空
　　得无漏智慧　　为调诸众生
　　具功德智慧　　为利诸众生
　　于无量世中　　求是二庄严
　　乐受持净戒　　乐护于佛法
　　修集真实光　　为于如法住
　　我说无量光　　为令众生得
　　有信此经者　　即得此诸光

　　尔时世尊复告陀罗尼自在王菩萨。善男子。菩萨摩诃萨修集大悲有十六事。何等十六。一者菩萨摩诃萨见诸众生贪著我见。以我见故增长诸见。常为生死之所系缚。是故菩萨为此众生修大悲心。悲因缘故宣说法化。为坏众生如是妄见。二者见诸众生心怀颠倒。常见无常无常见常。苦见于乐乐见于苦。净见不净不净见净。我见无我无我见我。是故菩萨为此众生修集悲心悲因缘故宣说法要。为坏众生如是四倒。三者见诸众生心怀憍慢。实无有物而生物想。实无有事而生事想。以是因缘起七种慢。以是慢故增长恶法。是故菩萨于此众生修集悲心。悲因缘故宣说法要。破坏众生如是憍慢。四者见诸众生五盖所覆。以覆盖故。心多生疑不解深义。是故菩萨于此众生修集悲心。悲因缘故宣说法要。为坏众生如是五盖。五者见诸众生沈六入海。眼取色相。耳取声相。鼻取香相。舌取味相。身取触相。意取法相。是名为沈。是故菩萨于此众生修集悲心。悲因缘故宣说正法。为拔众生如是沉没。六者见诸众生有七种慢。一者慢。二者大慢。三者慢慢。四者我慢。五者增上慢。六者下慢。七者邪慢。菩萨摩诃萨。于下慢者。自言胜汝。于慢慢者。自言最胜我色胜乃至识胜。于增上慢者。菩萨语言。汝实非圣。不应便起圣人之想。为邪慢者。宣说正见。是故菩萨于此众生修集悲心。悲因缘故宣说正法。为断众生如是憍慢。七者见诸众生离于圣道。乐行世道恶道。是故菩萨于此众生修集悲心。悲因缘故宣说正法。为断众生世道恶道。八者见诸众生造恶道行。属无明爱妻息所系不得自在。是故菩萨于此众生修集悲心。悲因缘故宣说正法。为断众生如是系缚。出离恶道。九者见诸众生亲近恶友远离善友。其心甘乐造作恶业。是故菩萨于此众生修集悲心。悲因缘故宣说正法。为断众生如是恶业。远离恶友亲近善友。十者见诸众生造作悭贪。于无明爱心无厌足为施智慧。是故菩萨于此众生修集悲心。悲因缘故宣说正法。为断众生如是悭贪无明及爱。施与智慧。十一者见诸众生我见断见。为施众生十二因缘真智慧故。菩萨于此而生悲心。悲因缘故宣说正法。为断众生我见断见。施与十二因缘智故。十二者见诸众生行无明闇。我见众生见命见士夫见。别异见邪见著见。菩萨为施智光明故。于此众生而生悲心。悲因缘故宣说正法。为断众生如是所见。十三者见诸众生乐于生死。于五聚阴而生亲想。是故菩萨于此众生修集悲心。悲因缘故宣说正法。为断众生如是三有。十四者见诸众生为魔所缚。是故菩萨于此众生修集悲心。悲因缘故宣说正法。为坏众生如是魔网。十五者见诸众生甘乐快乐。而不能知真实乐因。是故菩萨于此众生修集悲心。悲因缘故宣说正法。示诸众生真实乐因。十六者见诸众生求涅槃门不能知处。是故菩萨于此众生修集悲心。悲因缘故宣说正法。为此众生开涅槃门。善男子。菩萨修悲。悉因如是十六因缘。
