<!-- { "loadSidebar": true } -->
　　尔时世尊赞诸龙言。善哉善哉。尔时一切诸来大众亦赞诸龙。善哉善哉。尔时须弥藏菩萨亦赞善哉。赞善哉已。告功德天言。清净智。汝今乃有如是无量诸大菩萨以为善友。犹故不能转调伏轮成熟众生。时功德天语须弥藏菩萨言。若菩萨摩诃萨以愿力自在因缘故。于此秽恶五浊佛刹受生。得值如是善知识伴。如我今日得遇如是相应善友者。彼人阿耨多罗三藐三菩提便在掌中。则为满足六波罗蜜。若有勇猛精进菩萨为善友所摄者。一切种智便在掌中。佛言。如是如是。清净智。如汝所说。若有菩萨摩诃萨愿力自在。为成熟众生因缘故生五浊世。勇猛精进坚固不退。以四摄法相应。为如是大善知识伴所摄。一切智智已在掌中。当知彼人便为满足六波罗蜜离三恶道。当知是人远离胞胎。当知是人住无学地尽诸有漏。当知彼人为一切诸佛忆念护持。当知是人住离欲地。
　　尔时会中有天帝释。名无垢威德。合掌向佛而作是言。世尊。何因何缘。是诸龙大龙损坏世间众生资财。佛言。有二因缘。是诸龙等能坏世间众生资财。何等为二。一者贪力因缘。二者嗔力因缘。以是因缘故。起非时云雨霜雹寒热。损坏众生所有种子芽茎枝叶华果五谷药味。悉令烧然干枯堕落。损减众生资生之具。令身口意造作种种诸重恶业。众生以此重业障故。烧灭过去一切善根无有遗余。远离善知识常在三恶道。或有众生。于现在世为衣食故。乃至造作五逆重业。以恶业故于无量劫不得人身。设使久后得人身者。或诸根残缺或失正念。生真陀罗家下劣种姓工巧之家。贫穷下贱衣食不充资生乏短。又复以恶业故离善知识。以身口意恶业障行。复堕三恶道中乃至阿鼻地狱。是其胜路。如是善男子饮食乏短故。是诸众生久处生死沉流不绝。具受三涂种种极苦。
　　尔时世尊即说偈言。
　　所有诸苦生　　皆由于饮食
　　若离于饮食　　诸苦则不生

　　尔时无垢威德帝释。即说偈言。
　　奇哉恩爱罥　　乃至于有顶
　　如是广大罥　　皆因饮食生
　　凡夫二种因　　爱绳系缚身
　　不能得逃避　　犹如鹿著罥
　　或走或徐行　　起已还复堕
　　爱毒药过故　　或啼或喜笑
　　机关苦轮逼　　犹如压油麻
　　一切诸人天　　爱逼迫亦然
　　百千众伎术　　虽见种种巧
　　爱戏弄人天　　巧妙过于彼
　　贪爱毒之过　　能害一切人
　　设学武勇怨　　犹尚不能及
　　如夜叉所执　　狂乱种种语
　　爱夜叉所执　　狂乱过于是
　　世有吉祥人　　能离恩爱怖
　　若能干竭爱　　则度世彼岸

　　尔时观世音菩萨。亦说偈言。
　　贪嗔痴惑人　　狂乱无正念
　　远离一切善　　造作重恶业
　　不敬尊父母　　散灭于善道
　　不敬信三宝　　又造诸逆业
　　无有悲愍心　　暴恶甚可怖
　　彼嗔心力故　　入阿鼻地狱
　　众生嗔恚故　　迭互相食啖
　　数数恶道中　　众苦所逼迫
　　远离善知识　　恶心所踬顿
　　常处诸有海　　游行黑闇路
　　菩萨大悲身　　为如是众生
　　自舍于己乐　　令彼得解脱
　　修习菩提行　　造作三种事
　　建立胜法幢　　除灭众生恶
　　为一众生故　　广集诸苦行
　　精勤修道法　　舍财及身命
　　为一一众生　　无量劫受苦
　　救拔众生故　　堪忍世苦恼
　　功德天勇猛　　住教化众生
　　为贪欲众生　　发起菩提心

　　尔时功德天以一斛器盛诸种子。奉上观世音菩萨摩诃萨。而作是言。我今以此一切种子施善丈夫。为欲增益一切种子。愿令我意所欲成满。又令我能于四天下充足众生资生之具。于恶暴虐断善众生拔其苦恼。令得安住菩提之种。
　　尔时观世音菩萨摩诃萨即以手执彼种子器。遍示十方作如是言。一切十方诸佛菩萨及以诸龙今现在者。愿悉念我。令使一切诸四天下所有种子芽茎枝叶华果五谷及诸药味。地味精气众生精气善法精气增长无损。又复令此四天下中三宝种性相续不断。使功德天一切所愿皆悉满足。常使功德天能令一切众生资财丰足。亦能教化一切众生。远离一切恶令发菩提心。又令诸众生得离三恶道生于天中。即说咒曰。
　　多地他　牟尼尸婆　牟尼那佉　牟尼波罗　牟尼婆利　萨[豆*斤]婆于娑差帝刹多啰波罗那　腻罗婆耶婆萨婆毗阇　耶婆悉利梨　莎波呵
　　此陀罗尼句拥护某甲　莎波呵
　　尔时世尊赞观世音菩萨功德天言。善哉善哉。告功德天言。清净智。一切诸佛及诸大众已作加护。于此四天下中五谷种子芽茎枝叶悉令成熟。又亦令汝能化众生。汝今应当教化众生。
　　尔时帝释憍尸迦白佛言。世尊。当何名此法门。云何受持。佛告憍尸迦。此经名曰如来共功德天本愿要誓经。亦名须弥藏菩萨所愿。亦名陀罗尼箧。亦名增长地味。亦名三昧方便教化众生。说此法时功德大天。须弥藏菩萨摩诃萨。及一切诸来龙大龙并其眷属。一切神仙天人阿修罗乾闼婆众。闻佛所说皆大欢喜。

　　　　大方等大集经卷第五十八



　　　　大方等大集经卷第五十九

　　　　高齐天竺三藏那连提耶舍译

　　十方菩萨品第十三

　　佛在王舍国法清净处时。自然师子座交络帐。佛时坐现三十二相。光影表现十方。诸菩萨皆来谒问佛。菩萨何因缘。有痴者。有黠者。有慧者。有能飞者。有能坐行三昧禅者。有能彻视者。有不能飞者。有不能坐行禅行三昧得定意不能久者。智慧有厚薄者。同菩萨行。何因缘有薄厚。同有心意识。同眼耳鼻口身。何因缘得行异。佛言。善哉善哉。十方过去佛现在佛诸当来佛。皆说人能计心意识眼耳鼻口身。皆说为同法。佛言。人能校计六情为一切。得十方佛智慧。佛告诸菩萨言。诸菩萨有薄厚。诸菩萨问佛。何等为薄厚。佛言。菩萨。厚者谓菩萨行道随道行深。菩萨薄者。行道不能悉随行。谓行有多少随道少。是为菩萨薄。诸菩萨问佛。何等为菩萨常随道不失行。佛言。谓菩萨常守心意识令不动。归灭尽种道栽。谓菩萨能守眼令色不著。归灭尽种道栽。谓菩萨能守耳令声不著。归灭尽种道栽。谓菩萨能守鼻令香不著。归灭尽种道栽。谓菩萨能守口令味不著。归灭尽种道栽。谓菩萨守身令细滑不著。归灭尽种道栽。菩萨如是能守六情得好恶不动常守灭尽。是为厚随道深。菩萨复问佛。何等为菩萨行薄。佛言。谓菩萨失行。有时得行有时不得行。有时菩萨能守心意识随道。有时眼不能守。便失行不随道。有时守眼不能守耳。有时能守耳不能守鼻。有时守鼻不能守口。有时能守口不能守身。有时能守身不能坐禅。有时能坐禅不能校计。有时能校计不能行。有时能行不能分别。有时能分别不能知细软微意。用是故。菩萨随道有失行有得行。用是故。菩萨行道有薄厚不等。菩萨问佛。如是当作何等行。佛言。要菩萨当自行校计。当自知堕校计。不堕校计堕校计者。菩萨为黠不知校计为痴。问曰。当校计黠。当校计痴者云何。佛言。已校计痴。便能校计黠。佛言。人有百八爱令痴。欲校计得黠者。有五十校计。知五十校计中细微罪便得黠。诸菩萨问佛。何等为五十校计。佛言。五十校计者谓从心本起。欲知者。第一当校计百八痴。第二当校计百八疑。第三当校计百八颠倒。第四当校计百八欲。第五当校计百八堕。第六当校计百八爱。第七当校计百八栽。第八当校计百八识。第九当校计百八因缘著。第十当校计百八种。是为十校计。
　　佛言。菩萨复有十校计。第一当校计百八关生。第二当校计百八止行。第三当校计百八断生死。第四当校计百八灭不灭。第五当校计百八罪入空不见。第六当校计百八不舍尽。第七当校计百八不舍净入净。第八当校计百八精还戒。第九当校计百八进入道。第十当校计百八忍戒。是为菩萨十校计。
　　菩萨复有十校计。第一当校计百八辱道。第二当校计百八合道愿。第三当校计百八本信入道。第四当校计百八出痴入慧。第五当校计百八欢喜灭。第六当校计百八未得佛悲。第七当校计百八未得佛愁第八当校计百八未得佛恼。第九当校计百八未得佛经黠未得佛泥洹要。第十当校计百八出罪要未得入泥洹要。是为菩萨十校计。
　　佛言。菩萨复有十校计。第一当校计百八求入慧出罪法。第二当校计百八求入空法度出空。第三当校计百八罪法起空时当知灭时归空。第四当校计百八持空法解尽法。第五当校计百八尽法不复生。第六当校计百八泥洹长生不灭。第七当校计百八应相念。第八当校计百八舍相念。第九当校计百八杂相念当知杂相。第十当校计百八受相长生不灭。是为菩萨十校计。
　　佛言。菩萨复有十校计。第一当校计百八十方生死万物本末成败。第二当校计百八十方成败作证。第三当校计百八十方人所有皆痴。第四当校计百八牵十方痴作证。第五当校计百八十方阿罗汉泥洹去无所有作证。第六当校计百八牵十方辟支佛泥洹去作证。第七当校计百八牵十方过去若师泥洹去当牵作证。第八当校计百八十方今现在佛亦当泥洹去今我作释迦文佛所主天地自在变化要当复泥洹去若当牵我用作证。第九当校计百八十方当来佛亦当泥洹去当牵作证。第十当校计百八尽力却贪求佛如我亦当般泥洹去。是为合菩萨五十校计。诸菩萨皆稽首受教。
