<!-- { "loadSidebar": true } -->
　　尔时宝女复白佛言。世尊。如经中说。如来具足十神力者。为即十力是世尊耶。为离十力有世尊乎。若即十力是世尊者。是名二法若是二者即是无常。若离十力有世尊者。云何如来说诸法等。世尊。若一力中具十力者。何故如来不说百力。若不说百。当知一力非十非百。尔时世尊赞宝女言。善哉善哉。如来世尊。非一非二。若非一二。云何言十。云何言百。菩萨摩诃萨远离一二。得阿耨多罗三藐三菩提。如来世尊非即十力。非离十力。能说十事。故名如来具足十力。如来虽说如是十力。而一力中具无量力。为流布故说言十力。宝女复言。善哉世尊。唯愿广说如是十力。佛言宝女。至心谛听。吾当为汝分别解说。宝女。菩萨修行菩提道时。求声闻乘及造恶业。无有是处。以是坚心。得菩提时成就初力。如来成就如是力故。于大众中作师子吼能转法轮。如是法轮。天人魔梵沙门婆罗门。所不能转。复次宝女。菩萨修行菩提道时。了知诸业悉是一业。以是力故。了知过去未来现在一切诸业业因缘处及以非处。得菩提时成第二力。复次宝女。菩萨修行菩提道时。了众生根知已说法。以是力故。得菩提时成第三力。复次宝女。菩萨修行菩提道时。观众生界。观已随界而为说法。以观界故。得菩提时成第四力。复次宝女。菩萨修行菩提道时。观诸众生上中下根。观已随解而为说法。以知解故。得菩提时成第五力。复次宝女。菩萨修行菩提道时。观至处道。若有为道。若无为道。若声闻道。若缘觉道。若菩萨道。以观道故。得菩提时成第六力。复次宝女。菩萨修行菩提道时。恭敬尊重修诸禅定。为调众生而说法要。以修集故。得菩提时成第七力。复次宝女。菩萨修行菩提道时。于过去善根不生诽谤。成就念心不作放逸。不放逸故。得菩提时成第八力。复次宝女。菩萨修行菩提道时。见未学者不生轻心。自既学已不生憍慢。能施众生智慧光明。以施明故。得菩提时成第九力。复次宝女。菩萨修行菩提道时。教诸众生远离漏法不令增长。赞叹解脱修无漏道。亦为众生说无漏道。以修无漏故。得菩提时成第十力。宝女。菩萨修集如是十力。能具如来十种之力。宝女复言。世尊。菩萨摩诃萨修行何法。得四无畏及十八法。佛告宝女。菩萨修行菩提道时。所得妙法不生贪吝。不作是念。若我教彼彼则胜我。于诸众生其心平等。能舍内外施于一切。观察法界无种种相。以是因缘。得菩提时成初无畏。复次宝女。菩萨修行菩提道时。诸遮道法了了而知。以了知故不行不随如是遮法。亦不称赞不以教人。知遮道已而远离之。以是因缘。得菩提时成二无畏。复次宝女。菩萨修行菩提道时。常修净道常说净法。修治庄严得净法故。如是庄严亦自修治亦教众生。以是因缘。得菩提时成三无畏。复次宝女。菩萨修行菩提道时。终不起于憍慢之心。终不自说我知我见。覆藏功德显露罪过。以是因缘。得菩提时成四无畏。复次宝女。菩萨修行菩提道时。失道众生示以正道。除去道路瓦石恶刺。津途险绝施作桥梁。闇冥之处为设灯明。见犯罪者能令调伏。能除众生所有疑悔。于非犯者不强言犯。除坏众生疑法之心。施法光明劝请说法。见说法者称赞善哉。恭敬尊重不生轻心。欲解一切众生言音。不正语者心不轻之。以是因缘。得菩提时成初无失。复次宝女。菩萨修行菩提道时。实语法语。义语时语。调伏语。不错语。离诸恶语。圣人之语。若闻法已转为他说。为于自利及利他故。说时不轻。不生诤讼。信佛法僧。亦令众生信佛法僧。观诸法界不可宣说。以是因缘。得菩提时知一切语。得无量门总持方便。是故其身一切相好一一毛孔。悉出如来微妙音声。复次宝女。菩萨修行菩提道时。常修六念。亦化众生令修六念。以是因缘。得菩提时不失念心。亦得法证总持方便。无量众生于无量劫。思惟深义一时来问。如来不假思惟之力。而能一时各随问答。复次宝女。菩萨修行菩提道时。常护一切众生之心。不与众生作乱心因诸苦恼因。见诸众生行善法时。不遮不乱。善知诸法悉如幻相。于诸众生其心平等。知诸法界同于一味。以是因缘。得菩提时其心常定。得无边闻总持方便。得是持已。心常在定而作佛事。复次宝女。菩萨修行菩提道时。想不颠倒心不颠倒。以不倒故。于无我中不作我想。众生命人士夫男女。憍慢烦恼。常断有无。善恶垢净。有漏无漏。世间出世间。生死涅槃等想。一切众生有颠倒故。有如是想。若无颠倒则无是想。行于中道。以是因缘。得菩提时成就一想无有二想。修是定故。得无尽器总持方便。以是持力。心常修集无想三昧。怜愍众生修集大悲。说法不息。复次宝女。菩萨修行菩提道时。修集舍心舍于苦乐。不苦不乐。不喜不愁。不爱不嗔。以是因缘。利衰毁誉心无有二。常观无常苦无我等。亦化众生修如是舍。以是因缘。得菩提时名为大舍。得是舍已。得大海印总持方便。以是持力。虽得人天阿修罗乾闼婆迦楼罗紧那罗摩睺罗伽释天梵天恭敬供养。不以为欣。邪见恶人轻慢骂辱。不以为戚。其心平等。如地水火风。不上不下不动不浊。修大慈悲。复次宝女。菩萨修行菩提道时。至心求菩提甚深之法种种善根。不求声闻乘。修集大悲。如是等心无有退转。以是因缘。得菩提时成如来欲。无增无减。得金刚幢总持方便。得大自在。知云何说。知说何事。知何时说。知何处说。知为何众生。复次宝女。菩萨修行菩提道时。常勤精进。于诸善法不知厌足。恭敬供养和上善友。亦常亲近乐听正法。随闻而持。如是精进为调众生。为欲供养无量诸佛。为令无量无边众生得无上道。亦令获得如是精进入于法门。以是因缘。得闻佛法总持方便。是故菩萨得菩提时。成就如是精进无减。以精进故具足神通。复次宝女。菩萨修行菩提道时。具足念心修四念处。观内外身无常苦无我。受心法念亦复如是。修空无相无愿三昧。为如来身。观身念处不证解脱。以是因缘。得菩提时成就如来念心无减。得知心通知诸众生根界。解业烦恼行习心处。善根恶根果报生灭。诸有次第。诸佛世界诸乘大众。菩萨诸行得授记莂。父母亲族师长和上。知如是等心不失念。复次宝女。菩萨修行菩提道时。常修智慧。利慧。疾慧。无边慧。甚深慧。解慧。净慧。不动慧。无碍慧。无胜慧。了知声闻缘觉乘慧。无上慧。不知足慧。具足如是等慧。求慧求法持法说法。甘乐于法。以乐法故。于内外物不生贪著。于师和上能忍众苦。以所须物奉献贡上。为于一字一句之义。能以十方世界珍宝奉施法主。一偈因缘舍于身命。虽于无量恒河沙等劫修行布施。不如一闻菩提之事心生欢喜。于正法所乐闻乐说。常为诸佛诸天所念。以念力故。世间所有经典书论悉能通达。以是因缘。得菩提时成佛智慧无增无减。如是等智名为无碍。知众生心。善不善无记。有漏无漏。世间出世间。垢法净法。生死涅槃。一切法门。一切菩提事。一切菩提道。一切世界。一切劫一切微尘去来现在。于如是事通达无碍说时无尽。以是因缘。如来能于一法之中说无量法。复次宝女。菩萨修行菩提道时。不乐在家求受五欲。乐处空闲修出家法。乐修深义及三脱门。以是修力得无碍法门无挂碍智。过魔境界庄严具足。远离烦恼及诸恶见说甚深义破众疑心。除去一切诸恶觉观。破于欲界色无色界。为贪众生演说正法令离贪心。为喜嗔者演说慈心令离嗔恚。为愚痴者说十二因缘令离无明。为悭贪者说檀波罗蜜。为破戒者说尸波罗蜜。为嗔恚者说羼提波罗蜜。为懈怠者说毗梨耶波罗蜜。为乱心者说禅波罗蜜。为无智者说般若波罗蜜。为凡夫人说四真谛。为颠倒者说无常无净无乐无我。为结缚者说三十七助菩提法。菩萨具足如是等法。以是因缘。得菩提时成就解脱无增无减。如是解脱无能动者。毕竟清净毕竟解脱。能知能见一切声闻辟支佛乘。亦得清净总持方便。以持力故能说解脱。于一切法得大自在。复次宝女。菩萨修行菩提道时。恭敬智慧得智势力。得智光明。知眷属智。知无贪心。知无嗔心。知无痴心知无爱心。知无垢心。知无诤心。知无食心。知无贪心。知无上心。知无碍心。知无记心。知善心。知不善心。知恶心。知净心。知不净心。大心小心。狭心广心。遍知心不遍知心。贪心舍心。持戒心破戒心。忍心不忍心。懈怠心精进心。定心乱心。痴心慧心。凡心圣心。正定聚心。邪定聚心。不定聚心。声闻心。缘觉心。菩萨心。苦谛心。集谛心。灭谛心。道谛心。虽知如是而不取证。为调众生常说正法。谓四真谛十二因缘。远离断见及以我见。说因缘果从缘而生。非因于我众生命等。了知无明因缘于行。行因缘识。识因缘名色。名色因缘六处。六处因缘触。触因缘受。受因缘取。取因缘爱。爱因缘有。有因缘生。生因缘老死忧悲苦聚。无明灭故行灭。行灭故识灭。识灭故名色灭。名色灭故六处灭。六处灭故触灭。触灭故受灭。受灭故取灭。取灭故爱灭。爱灭故有灭。有灭故生老死忧悲苦恼灭。大苦聚灭。作是观已复作是念。如是等法。实非我作众生寿命士夫等作。非常非断。若非众生士夫等作。是名为空。如其空者即是无我众生寿命及以士夫。无常无断。若无常断无生无灭。无生灭者三世不摄。三世不摄即名为无。如其无者不可算数。无算数故即第一义。第一义者即是如来语。如来语者即无斗诤。无斗诤者名沙门法。沙门法者即是虚空。若能了知如是等法名真实知。若观思惟诸恶因缘。则生无明至大苦聚。恶思惟灭则无明灭。乃至大苦聚灭。作是观已。不著常见不著断见。知一切法从缘而生从缘而灭。知一切法无我众生寿命士夫。不见此彼及以中间。何以故。若无彼此云何有中。是故菩萨如是说法。以是因缘。得菩提时成解脱智无增无减。亦得无边总持方便。以得持故。依于法界观虚空界。说是处非处。至漏尽力四无所畏大慈大悲。宣说甚深秘密之藏。兼以是法化于众生。是名不与二乘共之。身口意等具足神通。复次宝女。菩萨修行菩提道时。一切身业随智慧行。不欺众生而作妨碍。不贪不悭无有害心。梵行清净勤修精进。集助道法不惜身命。为诸众生起大慈悲。以是因缘。得菩提时名为如来。一切身业随智慧行。得一切光总持方便。以是持力。能作种种方便之身。所谓天身。龙身。阿修罗身。迦楼罗身。乾闼婆身。紧那罗身。摩睺罗伽身。梵身。释身。四天王身。刹利身。婆罗门身。毗舍身。首陀身。比丘比丘尼。优婆塞优婆夷身。示现如是种种身已。为诸大众随意说法。说法既竟即灭不现。令一切众不知所在。或身灭已而故说法。一切众生六情瞻对而无厌足。若不见时心常缘念。复次宝女。菩萨修行菩提道时。一切口业随智慧行。不欺众生。妄语两舌。恶口无义语。常安隐语。法语毗尼语。不热语。佛语义语。喜闻语。乐见语。以是因缘。得菩提时名为如来一切口业随智慧行。获得三分总持方便。以是持力。善解一切众生语言。说诸众生所有之业。佛所出言是真实语。十二因缘语。随解脱语。不贪语。寂静语。因缘语。复次宝女。菩萨修行菩提道时。一切意业随智慧行。不欺众生。不妒不害。不作邪见修于正见。起大慈悲于诸众生其心平等。终不忘失菩提之心。具足智慧捐除憍慢。以是因缘。得菩提时。名为如来一切意业随智慧行。获得无垢总持方便。以是持力。住一心中能知一切众生诸心。观众生心悉皆平等。如幻化相本性清净。观诸众生身业平等。皆如水月。见诸众生悉在己身。己身亦在众生身中。犹如影现。能令众生悉作佛身。亦令己身作众生身。一切无有能动转者。复次宝女。菩萨修行菩提道时。信过去世诸佛智慧。善身口意业无有疑网。若闻佛事不可思议。不惊不怖。信过去佛世界众生。已得调伏。信如来身游十方界往返无碍。能解一切众生言语。随其种种而为说法。一切三世智慧无碍。了知过去一切法界一切诸乘知诸众生业果神通。知他心智于如是等心信无疑。亦化众生令同已信。以是因缘。得菩提时名为如来知过去世智慧无碍。因往修集勇健三昧。获得健行总持方便。以是持力。能知过去诸佛世尊寿命种姓。亦知过去菩萨声闻辟支佛等。一切众生业果神通。亦知过去所有诸劫。有佛出者无佛出者及其名字净以不净。若广若狭若粗若细。若微尘等若倒若顺。于如是等悉得了知。如观掌中庵摩罗果。复次宝女。菩萨修行菩提道时。信未来世诸佛智慧。善身口意业无有疑网。若闻佛事不可思议不生惊怖。信未来世界众生悉当调伏。信于如来游十方世界往返无碍。能解一切众生语言。随其种种而为说法。一切三世智慧无碍。了知未来一切法界一切诸乘。知诸众生业果神通。知他心智于如是等心信无疑。亦化众生令同已信。以是因缘。得菩提时名为如来知未来世智慧无碍。因修悲定得师子吼总持方便。以是持力。能知未来诸佛世尊寿命种姓。亦知未来菩萨声闻辟支佛等。一切众生业果神通。亦知未来所有诸劫有佛出者无佛出者。及其名字净以不净。若广若狭若粗若细。若微尘等若倒若顺。于如是等悉得了知。如观掌中庵摩罗果。复次宝女。菩萨修行菩提道时。信现在世诸佛智慧。善身口意业无有疑网。若闻佛事不可思议不惊不怖。信现在佛世界众生悉得调伏。信如来身游十方界往返无碍能解一切众生言语。随其种种而为说法。一切三世智慧无碍。了知现在一切法界一切诸乘。知诸众生业果神通。知他心智于如是事心信无疑。亦化众生令同己信。以是因缘得菩提时名为如来知现在世智慧无碍。因修净定获得金刚总持方便。以是持力能知现在诸佛世尊寿命种姓。亦知现在菩萨声闻辟支佛等。一切众生业果神通。亦知现在所有诸劫。有佛出者无佛出者。及其名字净以不净。若广若狭若粗若细。若微尘等若倒若顺。于如是等悉能了知。如观掌中庵摩罗果。宝女。是名十八不共之法。如来。复有不共之法。谓无见顶。何以故。无边身故。无能胜者。名不共法。何以故。一切事具故。见者除恼名不共法。何以故。身如药树故处众无畏。名不共法。何以故。一切清净故处众无怯。名不共法。何以故。四无畏故知众生心。名不共法。何以故。随意说法故徒众寂静。名不共法。何以故。随师教故出言清净。名不共法。何以故。不说无义语故。凡所宣说闻者欢喜。名不共法。何以故。离怨亲想故。说法之声齐众而闻。名不共法。何以故。余无利益故。各各见佛正在已前。瞻对之时目未曾眴。名不共法。何以故。身不可思议故。闻佛所说要生善芽。名不共法。何以故。成就无量诸功德故见者无厌。名不共法。何以故。觉一切法故。举身回顾如象王视。名不共法。何以故。威仪清净故大师子吼。名不共法。何以故。具足大力故威仪纯善。名不共法。何以故。所有身业随智行故口业纯善。名不共法。何以故。所有口业随智行故一切眼目。名不共法。何以故。所有意业随智行故众生乐闻。名不共法。何以故。语微妙故受上供养。名不共法。何以故。无上福田故无尽功德。名不共法。何以故。不求果报故无能坏者。名不共法。何以故。一一节中有那罗延力故记事不虚。名不共法。何以故。知诸根故为一切师。名不共法。何以故。通达一切故寿命无尽。名不共法。何以故。得法身故有亲近者得大利益。名不共法。何以故成就一切诸善法故。所得智慧无能浊者。名不共法。何以故。知三世智性清净故。出身血者得五逆罪。名不共法。何以故。成就一切诸善根故烦恼习尽。名不共法。何以故。了知一切烦恼因故知一切行。名不共法。何以故。觉一切法故。宝女。是名如来不共之法。尔时宝女复白佛言。世尊。如来所得三十二相。是何业因之所成就。佛告宝女。如来成就无量功德。是故得成三十二相。我今于是无量事中。当略说之。如来至心护持净戒。得足下平相。修行种种惠施业故。得千辐轮相。不欺一切诸众生故。得足跟佣相。护正法故。得指纤长相。不坏他众故。得网缦相。妙服奉施故。得手足软相。净饮食施故。得七处满相。喜闻佛法故。得鹿王[跳-兆+專]相。覆藏他过故。得阴藏相。修善法故。得上身如师子相。常以善法化众生故。得缺骨平满相。救护怖畏故。得臂肘佣相。见他事业乐佐助故。得手摩膝相。常修十善故。得清净身相。常施病药故。得所食之物至喉悉现相。常发庄严修善法故。得师子颊相。于诸众生其心平等故。得四十齿相。和合诤讼故。得齿密相。珍宝施故。得齿齐相。身口意净故。得二牙白相。护口四过故。得广长舌相。成就无量功德故。得味中上味相。于众生中常柔软语故。得梵音相。修集慈心故。得绀色目相。至心求于无上菩提故。得牛王睫相。赞叹他人所有功德故。得白毫相。恭敬父母师长和上故。得肉髻相。乐说深法故。得身柔软相。施敷具故得金光相。远离聚说世间事故。得一一孔一毛生相。乐受善友师长教敕故。得身毛上靡相。不以恶事加众生故。得发色金精相。常劝众生修三昧故。得身圆满如尼拘陀相。生生之处作佛像故。得那罗延力相。宝女。菩萨摩诃萨成就如是无量功德。获得如是三十二相。宝女复言。世尊。菩萨摩诃萨不可思议。快哉如来。善说佛法。尔时世尊赞宝女言。善哉善哉。如汝所说。一切众生闻是义者。即得具足无量功德。闻已信者。亦得成就无量功德。说是法时。十方无量无边世界六种震动。无量众生发菩提心。五千菩萨得无生忍。虚空诸天雨种种花。鼓众伎乐以供养佛。若有众生已于无量无边佛所殖众德本。乃得闻是如来十力四无所畏不共之法三十二相。是人闻已能生深信。信已能于大众之中作师子吼说如是法。何以故。下劣之人不能得闻如是正法。假使得闻未必得信。上人持戒智慧具足乃能得闻。闻已敬信。信已不久当得阿耨多罗三藐三菩提。宝女复言。世尊。佛不可思议。法僧亦尔不可思议。闻信是经亦不可思议。若有信者是人定得阿耨多罗三藐三菩提。世尊。云何菩萨修行法行。宝女。菩萨摩诃萨不舍亲旧。知恩报恩怜愍一切。有归依者终不舍弃。至心念于菩提之道。修于忍辱。难施能施摄取众生慈心护戒。思惟善义护持正法。乐法念法持法乐静。独处空闲心无悔退。善护众生净身口意。为四无量发大庄严。常劝众生于菩提道。凡所讲论先赞大乘。不先许人后生悔心。清净其行知足少欲。不悭不妒不断圣种。心无诤讼了知因果。信闻戒施惭愧智慧。亲近善友随师长教。心无憍慢。恭敬礼拜长老有德。离贪恚痴我及我所。常念佛法僧施戒天。得供养时其心不高。常勤修行六波罗蜜空无相愿诸善方便。不见我常众生寿命士夫之相。修四念处乃至八正道分。是名菩萨修行法行。又法行者无眼无色无色想行。无耳无声无声想行。无鼻无香无香想行。无舌无味无味想行。无身无触无触想行。无意无法无法想行。非色行。非色非非色行。非色苦行。非色非非色苦行。非色我行。非色非非色我行。非色空行。非色非非色空行。非色无相行。非色无愿行。非色无行行。非色性行。非色实行。非色寂行。非色生行。非色出行。非色因缘行。非色聚行。是名法行。受想行识亦复如是。宝女。若无如是阴入界行。是名法行。无欲界行色界行无色界行。无住无脱。是名法行。无去无来无有住处。无心意识无见无闻无知无识。无有身业口业意业。非法非非法。非一非二。非去来现在。非垢非净非聚非散。非我众生寿命士夫。非常非断。非我非我所。非始非终。是名法行。是名我法。是名住处。是名法性。是名法处。是名空处非处。名毕竟处。不动不住无有相貌。无出无灭无所修行。无取无舍无受无施。若能知见如是等法。是名真知。是名实知。是名法知。若有菩萨能作是学。为诸众生行于生死。而于涅槃无所动转。是名菩萨真实法行。说是法时八千菩萨成就忍辱。尔时宝女复以种种珍宝杂物。供养于佛而作是言。世尊。若有菩萨行是法行。即是修行一切佛行。即得授记坐菩提树。成就阿耨多罗三藐三菩提。尔时舍利弗语宝女言。汝知菩萨不退印耶。尔时宝女即说偈言。
