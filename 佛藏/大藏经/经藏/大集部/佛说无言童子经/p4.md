<!-- { "loadSidebar": true } -->
　　尔时会中有一菩萨。名莲华净。问无言菩萨。如族姓子属者兴意。白问如来。宁见答解及微妙行。如受法染可悦心乎。无言答曰。唯族姓子。吾始以来未曾问法。亦无所受。当以何缘而致法染可染心耶。曰族姓子。仁为不曾因于如来听受法乎。答曰不也。又问何故。答曰。非其器故。又问。仁于讲法为非器乎。答曰如是。又问。仁何所器。答曰。吾于诸法之类而为非器。无复奇异。又问族姓子。若为非器。何因当逮无上正真之道成最正觉。答曰道者。非为法器。又问。察其道者非佛法器乎。答曰。假使其道离佛法者佛法非器。又其道者不离佛法。又计佛法则为是道。又其道者则为佛法故。族姓子。吾不欲令诸佛道法离于尘劳。常不志道。况乐佛法离于道乎。所以者何。有佛法者不离尘劳。又其尘劳不离于道。觉了欲尘则名曰道。吾以是故不计我所不别佛道。其异意者各各计别。不当异处而求道也。假使有人于异处求。此等诸异。设复有人。无有异求不以为别。又问。以何为异。答曰。谓吾我别与道不同。是名曰异。谓四大异我人寿命。而心意异。淫怒痴异。是谓为异。若能晓了。吾我自然本末清净。道者自然本末清净。乃谓无异我人寿命。淫怒愚痴自然清净。道亦自然究竟清净。乃谓无异。假使异者。不可求异。则当于此四大之身于吾我中求一切法。如是求者。求无所得。设无所得中造所著。无所著者则无处所。一切诸法悉无所住。无有本际。设无本际则真本际。以真本际无断绝际。不计当际。无有限际。无无量际。一切诸法本际如是。若入此际则不有念亦不无念。不在生死亦不灭度。究竟灭度了一切法。若以此法而灭度者则逮寂然。诸不灭度令得灭度。如世尊曰。不能调己不寂灭脱。而不随教不得灭度。欲开化人令得灭度。未之有也。其自寂然解脱随律。得度无为能度未度。此事如言是菩萨行。设使欲得至灭度法。辄当遵修菩萨之行。则能晓了一切诸行。达法界相。如是行者便能皆见众德之本。目不复睹诸魔官属轮迹之行。当遵修此合集佛法不失三昧。如是行者开化众生。宣畅一切诸界度于无我。如是行者受一切法。皆使尘劳自然悉除。如是行者虽行于世不著方俗。如是行者执持五阴不住于识。如是行者受诸四大立于法界而不动摇。如是行者摄于诸入致解脱门。如是行者所现诸界而度无极。独步大猷入于三界。示现尘劳而无垢秽。如是行者施度无极。不想无极亦无所住。戒忍精进一心智慧。慧度无极不想智慧亦无所住。如是行者不舍众行。所修审谛究竟清净。如是行者修菩萨行。所可遵习道无若干。行菩萨者则无有二。无有二者乃菩萨行。行菩萨道无有吾我及与我所。不计有身亦无所受乃菩萨行。其修道者无有结滞。除诸福废乃为菩萨。其修道者不患危害。觉了分别无会无为乃为菩萨。又问何谓正号为菩萨乎。答曰。为不晓了道义者故。因曰菩萨。顺从道教兴发寂然不毁佛教。奉持法言将护圣众。而于道心则不动转。心不住于声闻缘觉。不乱净性而不宣说无称之辞。究竟要誓。度诸未度。安诸不安。诸不灭度令得灭度。受持尘劳不堕无欲。观于无生所生。而审观于空无将济群生。观于无相不想著道。行于无愿随俗而生。求于佛身不为众欲之所沾染。观于有为觉了所会。亦无所失而不愚颠。得世间慧。执智兵仗降五阴贼六衰之难。开化憍慢。施自庄严。严净佛土。戒庄严心所愿具足。被忍辱铠教授嗔恚。精进坚强能成就已犹如金刚。处于愦乱志执禅定而无所著。智慧明了。而不恶厌所生之秽。行权方便。所在一切推极道源。修于慈心安详柔和。发起众生行于大悲。见于众生未得度者。抚育使安遵修行喜。常为无依令护诸根。行于护观不永寂灭修于观也。遵承深奥难及之事。声闻缘觉所不能逮。念本义藏不思世典。多所将顺一切群生。庄严其身以相饰姿。庄严其口言行相应。庄严其心不舍道意。神通娱乐普能示现。一切所住持心如地。一切众生之所戴仰。洗一切垢。譬如火烧焦一切。艰难衰入譬若如火。心犹若风无有恼热游步无碍。心如虚空未曾愁想。著一切诸法逮得总持。一切所闻识念不忘。辩才具足可悦众生欢然解释。而为诸佛之所建立。能自修心则令清净。顺于法界晓了四食。不想诸应。威仪礼节清修己身。威仪礼节径路清净。为修正业。行步进止具足成就而修空行。乐于闲居开化众生。而不秽厌于诸聚会。乐于禅思不患其意。未曾贫匮。备悉一切诸贤圣财。修于祠祀伏弊恶心。游旷野者修于坚强。其心刚毅不可毁坏。遵行仁慈究竟灭度。身顺反复而不虚尽。往宿德本志常随顺。报前所由念行思好。为众生故所学精勤。选择举要劝化无智。所修善业无烦恼热。悉能分别行于大哀。一切普游导于三乘不怀狐疑。于一切法众所瞻察。所问能答靡不戴仰。辩才无碍莫不受言。本愿所立明说和雅。所至到处靡不欢悦。所语随时未曾失节。功勋布施人所钦仰如月盛满。志性柔和辞无粗犷。得对能忍诸根不悴。善修其意等度往来犹如桥梁。度脱众生于四使水譬如大舡。亦如导师将导一切诸行来者。常主救济一切异学。为众群黎兴立佛事。故曰菩萨。而不退转如是众行及余德勋。不可思议具足导慧。乃谓菩萨。
　　于是莲华净菩萨白佛言。唯然世尊。今我观察无言菩萨智慧辩才宣畅道教如是。不久当成无上正真之道为最正觉。当转弘广无上法轮。若复有人。得闻无言菩萨所说。信乐爱敬顺而不讪不久亦当具足致此功德之法。佛言。如是如汝所言。诚无有异。无言菩萨逮得慧明三昧。发意之顷以一句法于百千劫分别说之。义不可尽。莲华净菩萨复白佛言。善哉世尊。愍伤我等及此众会。宿之本德众人云集。为经典故当令庄严。惟愿如来至真等正觉。敷演说此慧明三昧。若有菩萨得闻此教。悉当逮得慧明三昧。设有受者多所将济一切群生。疾成无上正真之道为最正觉。
　　佛告莲华净菩萨。谛听善思。当为善说慧明三昧。善哉世尊。愿乐欲闻。莲华净菩萨受教而听。佛言。族姓子。所云慧明圣曜之谓。所以名曰慧明。圣曜者何。蠲除众覆蔽结垢闇通过诸碍。离于秽浊荏若之谓。故曰慧明三昧。解法无二。所观明彻无有犹豫。慧无有侣。不戴仰人。灭众瑕疵。卒发寻对。分别灭度。晓了一慧。解畅过去当来现在三世之慧。严净三场。明识三界。体三脱门。通三达智。广布三宝。畅示三乘。净于三眼。毁三垢本。明三峻聚。决定未定处耶。此谓三峻聚也。识畅入于心意识中。分别阴种诸入之事。觉了因缘和合报应。断不调定沉疑邪见。解知法界能说本无。审如本际最上第一方便至圣。明识一切文字音响。其所入处。若崇讲说言无所毁。辩才无碍莫能制止。若敷演法无能抑者。知识一切诸根各异。决断柔劣中容之源。有明无明入于三教。执持所应入于总持。班宣光晖归趣日行三昧。无量颂三昧。分别宣畅金刚道场三昧。如金刚三昧。觉无嗔三昧。意勇三昧。降除魔场三昧。日光明三昧。曜魔不照无境界三昧。慧无齐限入无想念幢英至三昧。淳淑亲近一切诸法照明华三昧。放无量光入音三昧。了别一切音声所趣德事三昧。普能示现一切功勋善住三昧。知一切法所立之处光曜三昧。等入一切众生之心尽尊王三昧。分别诸法一切悉尽无住三昧。了众平等无恚三昧。一切诸法究竟永无无动三昧。不著诸法钩锁三昧。开化诸见超表三昧。于一切慧无所蔽碍。佛言。族姓子。如是等类六万三昧。吾于往昔见定光佛而见授决。寻时逮得此诸三昧。又计于此六万三昧门。皆来入于慧明三昧。慧明三昧则为元首。入于此中乃致大明。
　　佛告族姓子。如日宫殿照于水中。显现未曾兴立四事。何谓为四。灭除一切闇冥蔽碍。放其光明所照广远。示现一切诸色形像。所当作者。皆由是日兴业安。慧明三昧亦复如是。若有菩萨住此定者。现昔未有。亦兴四事。何谓为四。灭除一切尘劳垢冥。照曜无量广远智慧。察见一切众生心行像貌诸色。随其所学三乘之行。名为指示建立道业。
　　佛告族姓子。譬如八角大如意珠。妙光晖善清净玄妙。无诸瑕垢无有秽恶。建于幢首曜四十由旬。众人所志敢有所求皆令得愿。各各得所不失其侥。大如意珠无所爱吝。若有菩萨。得立于此慧明三昧。圣智超绝巍巍如是。清净鲜明若如意珠除诸尘劳结秽众垢。住八清净微妙禁戒三昧之定。智慧解脱度知见品。诚谛鲜洁。善权方便。总持辩才。分别忍辱。靡所不畅。彼以清净。莫能当明。离于瑕疵。无极大哀以为大幢。照曜一切无量佛土。各随众生心本所愿悉得解释。菩萨如是。救济五趣三处之碍。皆至大道。亦无想念。
　　佛告族姓子。譬如虚空。虚空无际悉能容受一切佛土。执持众水。一切诸火劫烧之时。一切众生无进退处。听其所归为作处所。虚空之域广远玄旷。不可限量无所挂碍。慧明三昧。亦复如是。若有菩萨住此定者。为诸众生一切诸法示导处所。无所归者为受其归。殖众德本因缘之报。开解己心。为无央数一切众生。导示径路教化与眼。强于因缘。未得解脱永处邪见群萌之类。听示处所。假使有人。不兴德本。不反道器。不在无本。各各开化为示弘器。显发无上正真道意。而示声闻缘觉处所。闻吾说法寻受奉行。则获果报。声闻缘觉之所慕乘。当为宣畅曾所忘失六典之要。令入法门。缘是之故。诸菩萨众欲求道者。当为颁宣六度无极四等之恩。善权方便劝助指道。各各为畅令心欢然。使不退转逮成无上正真之道。是为一切众生之类开示处所。于彼何谓为一切法示现处所。假使菩萨口自敷演八万四千经典法藏。若有众人心怀狐疑犹豫不决来启问者。菩萨皆常秉志一心。一一为人决其结滞。一句之义亿百千垓。难限劫数普演分别。其慧无量玄旷广远。无所挂碍而不可尽。无有边际。是为一切示法处所。佛告族姓子。譬如大炬光明照远。诸有覆蔽曀匿形色悉为现矣。炬之光曜所益如此。慧明定意亦复如是。若有菩萨住此定者。则能以一慧明之心显示章句。十方无量不可计会诸佛国土。诸佛菩萨一切众生。莫不睹见。亦不违远志不动移。慧明之心所察无边。
