<!-- { "loadSidebar": true } -->
　　尔时于彼东方之分。有世界名可乐。佛名阿閦。与无量无数菩萨摩诃萨俱。诸佛境界种种加护神通力故。于一刹那顷从彼发来。到此释迦如来阿罗诃三藐三佛陀中四天下所住之处。时阿閦佛。如自所化坐莲华座。彼诸菩萨摩诃萨亦如己功德神通之力。化作莲华微妙法座。于莲华台向佛而坐。如是东方无量无数微尘等佛刹众首。诸佛世尊住世将养。于刹那顷一一如来。与无量无数菩萨摩诃萨。百千俱胝那由他声闻大众。从彼发来。到此释迦如来阿罗诃三藐三佛陀于中四天下所住之处。彼来大众如己神通。化作莲华微妙法座。于莲华台向佛而坐。
　　尔时于彼南方之分。如来名宝星。乃至广说。于莲华台向佛而坐。尔时于彼西方之分。有佛名阿弥陀。乃至广说于莲华台向佛而坐。如是北方有佛。名曰鼓音。下方有佛。名毗卢遮那。乃至于彼莲华台上。广说如前。上方如来名曰智光。与无量无数百千俱胝那由他如恒河沙佛刹微尘等菩萨摩诃萨俱。以诸佛境界种种加护。于一刹那顷从彼发来。到此佛刹中四天下释迦如来阿罗诃三藐三佛陀所住之处。时智光佛到已。如自所化坐莲华座。彼诸菩萨摩诃萨等既到此已。各各如己所量功德神通之力。化作莲华微妙法座。于莲华台向佛而坐。
　　时彼十方诸来菩萨普集会者。或有雨于阎浮檀金。为供养事供养世尊。乃至广作如前所说。或有右绕一切佛刹者。或有渴仰合掌佛前如法听者。或有以己常所行善根之分思惟住者。尔时须菩提童真恭敬合掌。以己神通及佛神力加护持故。于一切佛刹法声遍满。说如是偈。
　　一切疑断者　　牟尼月普来
　　此昔未见闻　　众成就悉现
　　一切诸佛满　　及净戒菩萨
　　佛刹如塔庙　　一切皆礼拜
　　佛今非无因　　牟尼佛日来
　　此土五浊恶　　众生可秽污
　　今当降伏魔　　黑暗党破坏
　　摄受诸善行　　为此今故来
　　听闻寂灭法　　魔众悉摧散
　　生起清净意　　当得三佛陀
　　行于大乘道　　汝应披忍铠
　　及为尽诸惑　　汝听陀罗尼
　　各坐莲华座　　同声请导师
　　说此拥护法　　摄持一切法
　　不退陀罗尼　　为正法久住
　　一切障销灭

　　尔时无量无数得忍菩萨摩诃萨等。咸共同声作如是言。唯愿世尊坐莲华座。今大悲者为无上忍大慈所薰。依无畏说摄持一切法。除诸怖畏门。过诸魔道。摧倒魔幢。建立法幢。灭诸烦恼。降一切怨。断一切疑。入一切智。解脱怖畏。于诸护中为最上护。能示菩萨一切法。所谓若念若慧若道若持。若不忘若巧方便。乃至一切行安乐成就福德所依加护三摩提。羼提陀罗尼。入巧明智。乃至持三十七助道法心。为诸众生光色怡悦故。力名闻故。乐独住故。乐说辩念令增长故。闻持不忘故。一切怨退故。五谷成熟故。持净戒故。念器成故。行成就故。到菩提故。
　　世尊今为我说此陀罗尼法。正法随摄久住故。三宝种不断故。示现无上菩提道故。真际如如虚空无差别故。一切明闇相此彼分别无分别故。众生寿命养育我人无差别故。不生不起不灭一切法平等相无体真际如如无差别故。地水火风虚空识界无差别故。诸佛世尊。我今说此一切法性出生道场陀罗尼时。无量无数百千俱胝那由他等众生即闻法时。无量众生于三宝中得不坏信。诸众生等为善知识共相利益。及无量无数众生当发阿耨多罗三藐三菩提心。得不退转而得受记。
　　普请一切。诸佛世尊说大法故。彼诸佛等默受请已。即时于彼莲华台上端身正坐。即入如诸佛境界入平等愿三昧。入三昧已。欲令一切诸佛刹内。诸来会众一切众生。一切诸苦皆悉销灭。一切善根皆得圆满。及得信净念解成就。诸佛世尊即见如是。此佛刹内诸来众生。贪嗔痴等见慢醉高。身见疑取有爱沉下等过。诸心心数皆悉销灭。一一众生皆如是解。唯我一人于如来前正身听法。不为余人。唯我一人如来以一切思。观我一切心。一切热恼皆得销灭。更无余人为听法故请如来说。
　　尔时所有此佛刹内。一切众生普来会者诸根猛利。合掌同声白佛言。世尊。为我等说法。大德善逝。为我等说法。我等当共随顺成就佛世尊法。尔时释迦如来。以香庄严最上胜妙出过一切。遍满一切诸佛刹土。为供养诸余佛世尊故住诸佛前。及一切诸佛刹内。诸来大众一切众生。复以种种宝。种种华。种种鬘。种种香。种种盖。种种幢。种种幡。种种庄严捧持满掬。现诸佛前以为供养。尔时释迦如来作如是言。诸佛世尊一心念我。所有现在十方世界各各世尊。余世界中普来问我。我于往昔本愿如是。于种种秽恶五浊世界。得阿耨多罗三藐三菩提。是诸众生失所依止。失三乘道。无明暗室烦恼暗翳。不善法聚缠绕一切。舍远善法趣三恶道。远离一切聪慧之者。作诸恶逆者。谤毁正法者。谤毁圣人者。依无慈悲者。我为慈愍此等众生故。发大悲力大精进力。于彼寒热疲劳诸苦我忍受之。城邑国土道路宫室足步游行。为欲利益诸众生故。乏少粗涩少味饮食。最可厌恶不喜之食。为诸众生殖善根故。忍受种种粗涩苦触。舍那劫贝粗麻衣服。以如是等粪扫之衣而取著之。山谷林薮空舍冢间依此止住。乃至受草舍那粗麻树叶。涩臭恶触诸恶卧具。以巧方便我著大悲精进之铠。为诸众生说示种种。为刹利王说自在法。为婆罗门说四毗陀星论等法。为诸大臣说于教导众生等法。为诸医师说诸药性所宜之法。为诸商人说卖买法。为诸农夫说田种法。为诸女人说于严饰养育自在无他行法。为诸沙门说忍辱柔和坐禅诵经劝营众事。为欲示诲成熟众生。未到者令到故。未证者令证故。未脱者令脱故。忍受种种诸苦恼事。成就众生故游于人间。
　　我今犹被此诸众生。因嫉妒故骂詈毁呰。以淫欲法谤毁于我。复以恶言诽谤于我。道我诡言击赞诈谄幻伪妄言粗穬。共诸女人说爱欲语。复以恶事加害于我。尘土坌污刀毒火轮。铁捶箭槊钺斧大石恶器仗等雨害于我。狂象毒蛇师子虎狼水牛恶牛。以大力士悉共打掷来害于我。
　　于我房舍止息之处及僧伽蓝。以不净臭秽污满其中。我诸声闻入城内时。此非法众生。以非法歌舞。劝请声闻为非法事。以无量百千方便欲害于我。为欲隐蔽正法故。欲灭法灯故。欲破法船故。欲散我法会故。欲倒我法幢故。
　　尔时释迦如来作如是言。当观过去诸佛法式。如彼诸佛。于此秽恶五浊恶世。普大集会作妙法式。为令妙法久住故。于一切魔诸恶境界令摧碎故。三宝种不断故。为诸众生增长善根故。一切外道所有言论以法摧伏故。为诸众生饥馑荒乱斗讼疫病。他方怨敌禁缚言讼。不时寒。不时热。不时风。不时雨。身口意业诸过恶见令销灭故。
　　为令一切天龙夜叉人非人等正回向故。一切家宅聚落城邑。衢路诸处悉拥护故。一切谄毒蛊道惛闷。恶梦灾相悉令坏故。一切五谷药草华果滋味令资养故。刹利婆罗门毗舍首陀诲示善行故。菩提心令滋茂故。勤修诸波罗蜜故。为令菩萨摩诃萨巧方便智念行勇猛乐说辩才得增长故。受佛职位安慰入智度彼岸故。如彼往昔如来阿罗诃三藐三佛陀。说此金刚法等因缘法心建立摧碎陀罗尼印句入差别记法门。演说受持互相随喜。善哉善哉。如是如是。
　　于今现在所有十方诸佛世尊住世将养者。悉来到此娑婆佛刹五浊恶世。来问讯我各在华座。彼诸佛等拥护此佛刹内诸众生故。应说此金刚法等因缘法心建立摧碎陀罗尼印句入差别记法门。演说受持互相随喜。令妙法久住故。一切诸魔恶境界力令磨灭故。如前广说。乃至无障碍智度彼岸故。慈愍摄受及受我请故。为令此佛刹内说妙法门得久住故。一切外道不能过故。得不坏法及三宝种不断绝故。一切众生得受法味故。尔时一切诸佛世尊咸如是言。如是如是。我等决定作如是事。于此佛刹护持妙法令久住故。一切诸魔恶境界力令摧碎故。乃至无障碍智度彼岸故。我等当说此金刚法等因缘法心建立摧碎陀罗尼印句差别门记大持法门。汝等大众今当谛听。一切诸佛大集此刹。说如是咒。
