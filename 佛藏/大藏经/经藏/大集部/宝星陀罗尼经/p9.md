<!-- { "loadSidebar": true } -->
　　彼诸天众供养佛故。于虚空中各持七宝幢幡华盖。校以种种金绳露缦真珠璎珞。又雨金屑银屑毗琉璃屑。及散一切沉水末香。多伽罗末香。黑栴檀末香。多摩罗叶香。复雨牛头优罗伽栴檀香等。种种末香遍于道上。复雨金绳交络真珠璎珞摩尼珠璎珞如意珠璎珞。缤纷布濩于虚空中随风回转。其城内外有道上。悉以种种天庄严具而严饰之。乃至城中魔及眷属。亦以妙好天庄严具而严饰之。尔时世尊怜愍一切诸众生故。便入首楞严三昧。其心正受。以如所入定在道徐行。即现种种微妙色身。威仪相好光明希有。于其城内道中正立令彼道上一切众生悉见佛身。所有事梵天者。应以梵身而得解脱。世尊即现梵身而化度之。所有事释天者。应以释身而得解脱。即现释身而化度之。所有事那罗延者。应以那罗延身而得解脱。即现那罗延身而化度之。所有事摩醯首罗者。应以摩醯首身而得解脱。即现摩醯首身而化度之。所有事四天王天者。应以四天王身而得解脱。即现四天王身而化度之。所有事转轮圣王者。应以转轮王身而得解脱。即现转轮王身而化度之。所有事诸小王者。应以诸小王身而得解脱。即现诸小王身而化度之。所有事大神通者。所有事沙门者。所有事童男童女妇女身者。皆现彼身而化度之。及至所有事师子事龙事象事兔事阿修罗杂类身者。是诸众生应以彼身威仪色相而得解脱。如来悉皆现彼形相而化度之。世尊如是种种作示现时。彼一切道行众生。见是事已皆共合掌。头面著地礼拜赞叹。围绕如来得未曾有。所有事象事龙事阿修罗。乃至所有事兔神者彼等众生即见如来。同兔形相威仪在道而行。所有众生事于佛者。彼等众生即见如来。如佛威仪在道而行。彼等众生悉皆合掌赞叹礼拜。相与依随从佛后行。
　　尔时雪山光味仙人。与其徒众五百人俱。为魔所遣诣王舍大城令至佛所。是时光味于城门内住待如来。见佛身相犹如仙人。威仪形相显发庄严。及见无量百千俱胝诸天围绕供养。见是事已复作是念。如此人者真大仙人有大加护。应受人天最上供养。及见一切身分庄严似圣智者。我等二人。谁为尊胜。智慧谁胜。我于今者如何了知。又作是念。我应近问。以何生类以何姓氏。受持何等以何志乐以何等行。光味仙人自观徒众。说如是偈。
　　今见多闻大福德　　能持大行应供者
　　能知善道牟尼最　　大忍智义法具足
　　汝等一切殷重心　　以大方便常供养
　　我当于此功德者　　闻其善说度彼岸

　　尔时光味一切徒众摩那摩等。皆共同声作如是言。如是大师应如是作。时光味仙人并诸眷属往世尊所。到佛前已合掌住立作如是言。汝今是谁。世尊答言。我是婆罗门。仙人复言。汝姓何等。世尊答言。我姓瞿昙。仙人复言。汝何志乐世尊答言。三解脱门。仙人复言。行何等行。世尊答言。我行真际如。仙人复言。出家几时。世尊答言。如彼无明久如所起。我今出家亦复如是。仙人复言。如是大仙星宿应现。如所明记颇诵不耶。世尊答言。如彼平等我不忘置。彼何所有有何坚固。如此相者世间智知。仙人复言。为欲令诸智慧之人心生欢喜故作此说。世尊问言。云何名为星宿之句。仙人答言。二十八宿日月所依随转而行。各依彼人横手八指以为量法。彼十二八指以为身量。以一八指用为顶量。以一八指为足掌量。如是十四八指。应知是为星宿量法之句。若解如此更无异法。各随其人有靥记处以为定法。若不尔者大牟尼听。我今当说星宿之句。卯星生者。于面右边权下四指有赤黑靥。靥上有毛。名闻智慧爵禄相应威势炽盛。卯星生者有如是相。毕星生者。身上有疵若四指量。聪睿贞实心常守法。智慧惭愧爵禄具足。于一切时心常勇健能摧胜怨。参星生者。颈下四指中有黑疵。为性勇健爵禄具足。嘴星生者。从顶(丹项)量已下一搩手半左相有靥。性多嗔痴而有爵禄。富那婆苏(唐言井宿)星生者。于左胁下当有黑疵。财谷具足而少智慧牟尼今者富沙(唐言鬼宿)星生。有最上相手中轮相犹如日轮。上妙端正发相右旋。一切依住上身圆满。能破烦恼为大导师。阿失丽沙(唐言柳宿)星生者。胸有黑疵。好斗犯戒难与共住性多淫欲。(上七星是东方宿)莫伽(唐言星宿)星生者。若胸若背而有小疣。是善丈夫能如法行而多财货。初破求(唐言张宿)星生者。或脐左右必当有疵多悭短命。第二破求(唐言翼宿)星生者。脐下四指若见靥者。爵禄持戒皆悉失坏。阿萨多(唐言轸宿)星生者。脐关无下当有赤靥。性好作贼谄曲少智聪明薄福。质多罗(唐言角宿)星生者。男女阴上当有靥子。为性纯直而多爱欲复好歌舞。萨婆底(唐言亢宿)星生者。或男根头或在根下有黄靥生。受性多贪嗔恼大众而无智慧。苏舍佉(唐言氐宿)星生者。从跨已下八指量内随处而有赤靥生者。眷属具足多有僮仆。位居卿相聪明惭愧。勇健谋决能退怨敌。常受安乐命终生天(上七星属南方)。阿奴逻陀(唐言房宿)星生者。从膝已上八指量内若有小疣。持戒有法爵禄具足。逝瑟吒(唐言心宿)星生者。髀内有靥。短寿贫穷犯戒少慈为人憎嫉。暮罗(唐言尾宿)星生者。髀上当有小疵。此有福德而速灭门。初阿沙茶(唐言箕宿)星生者。膝盖有靥。性好舍施能知法道命终生天。第二阿沙茶(唐言斗宿)星生者。于右胫上当有青靥。性好斗诤人不依附而不信受。失罗婆(唐言牛宿)星生者。于右胫上必有两靥。常丰爵禄受身无病。人所爱乐命终生天。陀你瑟吒(唐言女宿)星生者。胫上有靥多嗔少贪。虽有智慧而无爵禄(上七星属西方元少虚宿)。舍多毗沙(唐言危宿)星生者。从膝已下十六指内当有黑靥为性愚痴溺水而死。第一跋陀罗跋陀(唐言室宿)星生者。从曲膝下八指内膊上必当有疵。令人嗔恼。愚痴贫穷好作贼盗。
　　第二跋陀罗(唐言辟宿)星生者。于虎口内当有靥子。好施持戒念力强记。有智有悲性无所畏。丽婆底(唐言奎宿)星生者。为人卑下庸力自活。阿湿毗腻(唐言娄宿)星生者。足母指间当有青靥。身无病恼而常大力。婆逻尼(唐言胃宿)星生者。于足掌下当有靥子。受性无悲好为宰手。破戒恶行死入地狱(此北方星)。如上所说此即名为星宿之句。以此得知人之性行贫富好恶。若知此者能令众生到于彼岸。
　　尔时世尊告仙人曰。此是愚痴凡夫所见。依心随著住分别行。凡夫热病之所妄见。如彼狗蛇鱼鳖之类。若复其余种种众生。此富沙星之所生者彼非乐分。如汝神通得定解脱。我复能为一切示者。汝今何故不问于我。时光味仙人生大欢喜以华散佛。即便以偈而赞请曰。
　　仙人人形相　　我见最上相
　　不知彼种姓　　为天为人耶
　　音声言语法　　犹如大梵天
　　持行持色相　　久远仙相似
　　昔所不闻见　　具足牟尼相
　　所师何所说　　及说汝之姓

　　尔时世尊。即便以偈答仙人曰。
　　不知此彼岸　　故有相建立
　　被缚一切苦　　汝非解脱器
　　六度是我姓　　六通婆罗门
　　说彼六和敬　　六根分别修
　　三法三解脱　　平等知无我
　　菩提心发时　　彼时我出家
　　我相不可得　　善修于无相
　　无人无寿命　　知无我亦空
　　三受三行法　　分别修所空
　　我度智彼岸　　此为无等说
　　无所著如空　　菩提心作者
　　彼忍力具足　　当得如是智
　　不著于诸法　　得报者亦无
　　如是解顺如　　菩提不难得
　　不立于诸法　　及不依彼此
　　真际分别修　　此当得如来
　　无相无想相　　离于有所得
　　诸法非和合　　此当得如来
　　汝舍此等相　　自心惑亦舍
　　汝觉等虚空　　如是当得佛

　　尔时世尊说此偈时。时中无间。光味仙人并诸眷属。即见世尊形相威仪。还如佛住复得忆念。自念久远先种善根而得现前。时光味仙人即得菩萨三昧。名曰宝星。所得三昧于菩萨三昧一切观见。如在高幢。观见一切三昧。自在境界无所系属。不依他见。无人能坏无人能夺。时光味仙人即于佛前合掌而住。两手捧华以偈赞佛。
　　无边称实说　　世间善依怙
　　如来慧眼光　　照一切众生
　　出过众生上　　精进常慈悲
　　稽首坚固者　　导师尽诸著
　　紫磨金色光　　触众生清凉
　　觉一切众生　　以菩提功德
　　佛转大法轮　　能破烦恼山
　　最后所行讫　　今得菩提智
　　众生中大医　　真实相庄严
　　说我当得佛　　众生中导师
　　割坏诸爱网　　自度亦度他
　　久近得佛记　　当作人中上
　　苦流漂众生　　令度于有海
　　涅槃安隐处　　置立无漏道
　　所有十方佛　　功德如大海
　　彼为我作证　　回向菩提心
　　一切诸众生　　苦触极恶恼
　　三世及福德　　我本身口意
　　及一切众生　　苦灭得佛乐
　　众生普具足　　得常住涅槃
　　众生病寂灭　　烦恼水枯涸
　　得智等诸根　　自性常坚固
　　众生到杀处　　及受众苦缚
　　以我福德光　　普令速解脱
　　一一众生界　　得如海功德
　　得无量福智　　一切乐具足
　　弃彼诸恶见　　速亲近正见
　　忆念前生处　　众生得法行
　　一切得法船　　度有海彼岸
　　既度彼岸已　　得佛一切法
　　久住无量劫　　普雨大法雨
　　法云清净水　　净洗诸众生
　　若我身口意　　一切所作恶
　　我一切发露　　唯佛作证知
　　我生敬重意　　莫复行恶业
　　佛不可思议　　常得现前见
　　若有一福德　　回向为菩提
　　我因诸众生　　忍受一切苦
　　我劝请众生　　行菩提上道
　　净诸刹土劫　　及众生智海
　　我得净刹土　　随彼证菩提
　　得清净徒众　　净忍住诸地
　　决定五神道　　我得师子说
　　无著智示者　　导师当记我
　　若定得佛时　　一切法调御
　　我所散之华　　空中成华盖
　　天龙人等众　　一切来作证
　　我顶礼佛足　　令地大震动

　　尔时光味仙人所散之华。住处空中近佛顶上合为一盖。时光味仙人见此事已。倍复过量无余悕望。第一爱乐生大欢喜。即便稽首两膝著地礼世尊足。光味大仙礼佛足时。应时无间一切三千大千世界六种震动。所有无量阿僧祇众生。百千俱胝那由他等。普来集会悉皆悲喜。生大惊叹怪未曾有。
