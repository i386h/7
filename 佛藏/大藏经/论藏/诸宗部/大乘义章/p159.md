<!-- { "loadSidebar": true } -->
　　第三约对九法分别。如涅槃说。若于三十七道品法知根知因知摄知增知主知导知胜知实及知毕竟名净梵行。此九乃是摄道之法。其义云何。释有四门。一就同时心法分别。二就出世纯熟行中随义分别。三就大乘从始至终次第分别。四从小入大次第分别。言就同时心法别者。九中前八是道品行。后一是其道品行果。前八犹是十通地中八种心数。十通大地名如上列。除想及忆余八是也。八中根本是其欲数。欲能起行。故说为根。因是触数。触能和合发生道行。故名为因。摄是受数。受能纳法。故名为摄。增是思数。思能起作令道增长。故说为增。主是念数。一切诸行皆随念转。是故说念以之为主。导是定数。定能导引出世圣慧。故说为导。胜是慧数。诸行中上。故名为胜。实者是其解脱之数。能令诸行脱离虚妄。故名为实。问曰。心法乃有众多。以何义故偏论此八余者不举。释言。今为九门辨义。若举多数行则无量。后三门中亦复可以九义分别。为是不彰。且论此八。从斯八种获得涅槃名为毕竟(此一门竟)。
　　次就出世成就行中随义分别。前八行修。后一行果。就前八中道起依欲。乐欲是其众行根本。故名为根。问曰。经说。一切善法皆不放逸以为根本。今乃说欲。其义云何。经自释言。欲是生因。不放了因。今说生因故论欲耳。问曰。经说。三十七品佛为根本。今乃说欲。义复云何。经言。众生初知道法佛为根本。若自证得欲为根本。今论出世自所证行。是故宣说欲为根耳。依欲起修。修必托缘。触对前缘而生行心。故名为因。于此分中泛说诸行。因前起后悉名为触。非唯触数。行别不同略有九对。如经具辨。一因信近友。名之为触。二因近友得闻正法。名之为触。三因闻法身口意净。名之为触。四因业净获得正命。是名为触。五因正命得净根戒。名之为触。六因净根戒乐寂静处。名之为触。七因乐静能善思惟。八因思惟得如法住。九因如法住得三十七品。能坏无量诸恶烦恼。是名为触。由触生受。摄因受摄法。故名为摄。又受因缘生诸烦恼。三十七品能破坏之。故名为摄。由烦恼受摄起道。故因思善惟勤修习道破诸烦恼。故名善思以之为增。三十七品破诸烦恼要赖专念。是故名念以之为主。譬如四兵随主将意。道品如是。皆随念主以入定故。能善分别一切法相。是故名定以之为导。三十七品分别法相智为最胜。是故名慧以之为胜。又慧力故烦恼消灭。如世间中四兵坏怨。或二或一勇健者能。道品如是。智慧力故能破烦恼。故名为胜。虽因修习三十七品获得四禅神通安乐不得名实。若坏烦恼证解脱时乃名为实。三十七品发心修道。虽得世乐及出生乐四沙门果及以解脱不名毕竟。若能断除三十七品所作之事名大涅槃。如是涅槃方名毕竟(此二门竟)。
　　次就大乘从始至终次第分别。于法初起善爱念心即是欲也。欲名为根。因善爱念亲近善友。名之为触。触名为因。因近善友听受正法。名为根取。因近善友能善思惟。故名为增。因是四法能生长道。谓念定智是则名为主导胜也。因是三法得二解脱断除爱。故得心解脱。断无明故得慧解脱。是名为实。如是八法究竟得果名为涅槃。是故涅槃名为毕竟(此三门竟)。
　　次就从小趣大分别。发心出家名之为欲。欲名为根。白四羯磨。名之为触。触名为因。受二种戒。名之为受。受名为摄。言二戒者。一是波罗提木叉戒。遮防性罪。二净根戒。远离遮过。修习四禅。名之为增。得须陀洹果斯陀含果。名之为念。念名为主。以此位中守心离过故名为念。得那含名之为导。亲能导起无学果故得罗汉果。名之为胜。胜前果故得辟支果。名之为实。真是麒麟独一行故得大菩提。名为毕竟。道中极故。道品如是。

　　大乘义章卷十六(末终)



　　大乘义章卷第十七(本)

　　　　远法师撰
　　净法聚因中

　　贤圣义二门分别(一释名　二辨相)

　　第一释名。言贤圣者和善曰贤。会正名圣。正谓理也。理无偏那故说为正。证理舍凡说为圣矣。此贤与圣同异有三。一同体名异。其犹眼目。以同体故莫问始终。皆名为贤。并得称圣。问曰。若言始终皆圣。如小乘中见道已前七方便人未有圣德。经论名凡。以何义故得名为圣。释言。此等虽复未有真圣之德修学圣道似圣名圣。故论说言。因缘圣人名为凡夫。说为圣人。二贤圣体别。别有五种。一就离过成善分别。离恶名贤。如受五戒防禁五恶便名贤者。具善称圣。故涅槃云。具七圣财名为圣人。谓。信惭愧戒施闻慧。又云。具足圣定戒慧故名圣人第二约就三业分别。身口意调善名之为贤。内心真正说以为圣。三就自利利他分别。爱怜众生化行纯善名之为贤。自行真正说以为圣。故涅槃中宣说自利以为圣行。四约境分别。事中调善名之为贤。证理舍凡说以为圣。故涅槃云得圣法故名为圣人。何者圣法。常观诸法性空寂故。五约位分别。见道已前调心离恶名之为贤。见谛已上会正名圣。故仁王中地前并名为三贤。地上菩萨说为十圣。此是第二贤圣分别。三通局分别。贤通圣局。以贤通故从始至终皆名为贤。故经说言。贤者舍利弗贤者须菩提等。以圣局故见道已前名为凡夫。见谛已上方得名圣。名义如是。
　　次辨其相。贤圣众多。要摄唯四。所谓声闻缘觉菩萨及与诸佛。佛后别论。今就因门且辨前三。先解声闻曲有五门。一释其名。二定其相。三对大分别。四对缘觉中乘分别。五当相分别初释其名。声闻名义泛解有三。一就得道因缘以释。如来所说言教名声。餐声悟解故曰声闻。故地论言。从他闻声而通达故名声闻矣。二就所观法门以释。如地论说。我众生等但有名故说之为声。于声悟解故曰声闻。三就化他记说以释。如法华说。以佛道声令一切闻故曰声闻。三中前二是小声闻后一菩萨。随义以名。名义如是(此一门竟)。
　　次定其相。如地论说。声闻之人有五种相。一者因集。过去所修狭劣善根以之为因。今依起行故曰因集。故地论言。修小善根但依自益名因集矣。修小善根是其劣也。但依自益是其狭也。二者畏苦。深厌三界乐求疾灭。三舍众生。无大悲心。四者依心。依师教授不能自悟。五者是观。但能观察众生无我成声闻乘。五中前三对大明小。后二对中以彰其小。问曰。成实宣说声闻见二无我。彼以何故但言观察众生无我。此义隐显如前无我章中具释(此二门竟)。
　　次对大分别。如法华论。宣说声闻有其四种。一种性声闻。是人本来常习小法小性成就。于最后身值佛出世乐欲小法。佛依为说证得小果。从本立称名种性声闻。二退菩提心声闻。是人过去曾习大法。流转生死忘失本念。于最后身值佛出世乐欲小法。佛依现欲为说小法证得小果。本学大乘今退住小名退菩提心声闻。三增上慢声闻。于小法中未得谓得未证谓证。此实凡夫。四应化声闻。谓诸菩萨随化示小。四中前二是实声闻。后二非实。于前二中种性声闻于佛一化决定住小不能入大。是故此人望后亦名决定声闻。未来无余涅槃之后心想生时方能向大。退心声闻初虽住小以本习故终能入大。故法华云。除先修习学小乘者。我今亦令入是法中。对大如是(此三门竟)。
　　次对缘觉中乘分别。经说声闻缘觉之别略有二种。一约所观法门以别。观察四谛而得道者悉名声闻。观十二缘而得道者皆称缘觉。若从是义声闻人中乃至七生须陀洹人。于最后身出无佛世藉现事缘而得道者亦名声闻。此声闻中细分有二。一声闻声闻。是人本来求声闻道。乐观四谛成声闻性。于最后身值佛为说四真谛法而得悟道。本声闻性今复声闻而得道。故说之以为声闻声闻。二缘觉声闻。是人本来求声闻道。观察四谛道悟初果。以钝根故于现在世不得涅槃。天上人中七返受生。于最后身不值佛世藉现事缘而得悟道。以藉事缘而得觉故说为缘觉。本声闻性观察四谛而得道故说为声闻。是故名为缘觉声闻。此是第一约对所观法门以别。二约得道因缘以别。从佛声闻而得道者悉名声闻。藉现事缘而得道者皆称缘觉。若从是义声闻人中。从佛闻说十二缘法而得道者亦名声闻。此声闻中细分有二。一声闻声闻。义如前解。二缘觉声闻。是人本来求缘觉道。常乐观察十二缘法成缘觉性。于最后身值佛为说十二缘法而得悟道。本缘觉性今复声闻而得道。故说之以为缘觉声闻。如迦叶等则其人也。对中如是(此四门竟)。
