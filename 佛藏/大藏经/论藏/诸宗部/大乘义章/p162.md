<!-- { "loadSidebar": true } -->
　　次明有退无退之义。须陀向中有退无退。是义云何。五停心观总别念处一向可退。暖顶二心亦退不退。是义云何。依如毗昙暖心已上无有断善作阐提义。名为不退。容起余过堕三恶道。目之为退。若依涅槃永更不起四重五逆。及断善根作一阐提。名为不退。遇恶知识容起十恶没三恶道。名之为退。若依成实亦更不起四重五逆及断善根。又亦不起兼重十恶堕三恶道。名为不退。故成实中说暖顶等为上正见。往来百千世不堕恶道。容起烦恼造作轻业人天轮转。名之为退。忍世第一及见道心一向不退。须陀洹果亦无退理。斯陀向果那含向果及罗汉向。依如成实于此位中所有圣德一切不退。设有退者但退禅定。若依毗昙于此位中所有圣德亦退。不退是义云何。分别有四。一约根分别。钝根有退。利根不退。不动法人定不退故。二约修分别。散慢有退。专修不退。三约行分别。杂用等智而断结者容使有退。纯用无漏而断结者牢固不退。四约趣分别。人中有退。人中多有退因缘故。在天不退。故论说言。诸天不退。阿罗汉果依如成实一向不退。设有退者但退禅定。若依毗昙亦退不退。是义云何。分别有六。第一约就烦恼分别。烦恼有二。一受生烦恼。于受生时妄起贪等。二障道烦恼。对缘现起贪嗔痴等妨碍圣道。彼阿罗汉障道烦恼容使暂起。名之为退。受生烦恼毕竟不起。名为不退。二约烦恼因缘分别。因缘有二。一内二外。不断使性及邪思惟而起烦恼。名之为内。五尘生结。目之为外。彼阿罗汉已断内因。无有内因而起烦恼名为不退。容有外缘而起烦恼。名之为退。谓观增上可贪境界暂生欲染。寻还断除故经生。三约根分别。钝根有退。利根不退。是义云何。彼阿罗汉有六种性。退思护住升进不动。义如后释。彼退法人一向可退。不动法人一向不退。思护住进义则不定。若退法人增进为者容使可退。若不退人增进为者唯住唯增无有退义。四约修分别。专修不退。散漫有退。故涅槃中说退有五。一乐多事。二乐说世事。三乐睡眠。四乐近在家。五乐多游行。以是五事令比丘退。五约行分别。钝用无漏断结成者一向无退。杂用等智断结成者容使可退。是义云何。此人用其世俗等智攀上。厌下断欲界结至无所有。非想一地等智不治。用无漏断。由本不牢。为是有退。是故旧人沙井为喻。其犹沙井上虽砖叠不免陷坏。此亦如是。第六约就界趣分别。界谓三界。欲界有退。上界即无故。杂心云。若说退者必退。乃至必升进者必定升进。当知。此说欲界罗汉。非上二界。欲界有其退转因缘。上界无故。趣谓五趣。人中罗汉则有退转。天中无退。人中多有退因缘故。故论说言。诸天不退。四向四果辨之粗尔。或分十三。如毗昙说。见谛道前七方便人则以为七。见谛道中分为二种。所谓信行及与法行。钝根之人入见谛道名为信行。信圣人语而起行故。利根之人入见谛道名为法行。自心见法而起行故。通前为九。修道位中有其二种。谓信解脱及与见到。钝根之人在于修道名信解脱。信圣人语得解脱故。利根之人在于修道名为见到。自心见法得解脱故。通前十一。无学位中亦修二种。谓时解脱不时解脱。钝根之人至无学果名时解脱。以钝根者待时托处得解脱故。利根至果名不时解脱。以利根者不得待处得解脱故。通前十三。以见道上离分六人故。杂心云。事则说有六。或分十四。如毗昙说。见谛道前说七方便。见谛道中信行法行。修道位中有信解脱及与见到。通前十一。阿那含中得灭定者名为身证通前十二。无学位中说慧解脱及俱解脱。通前十四。不得灭定名慧解脱。得灭定者名俱解脱。亦得开分以为十五。见谛道前七方便人则以为七。见谛已去四向四果复分为八。通前十五。亦得开分为二十三。前七方便则以为七。就后四向四果之中分别利钝则有十六。通前合为二十三矣。或复开分为二十七。此有两门。一则如彼成实论说。见谛道前分为二人。一者信行。二者法行。钝根之人名为信行。信顺他语而起行故。利名法行。息心见法而起行故。大集经中见前分二。亦与此同。前二种人入见谛道名无相行。空观相续无相间故。通前为三。须陀洹果以为第四。斯陀含行以为第五。斯陀含果以为第六。阿那含行以为第七。那含果中离分十一。通前十八。由其通摄阿罗汉向合为那含。故有十一。名字是何。一名现般。是人现世于凡身中修得那含。则于此身修得罗汉故名现般。二名转世。圣人身上经生已后修得那含。则于现世修得罗汉是亦通为现般所收。三者中般。是人现世修得那含不得罗汉。舍欲界身向上界去。两界中间受身得般。四者生般。于初禅上随何处生最初受身。未尽寿命修道得般。五者行般。与前生般同在一身。精勤行道寿尽得般。名为行般。六无行般。亦与生般同在一身。不勤行道寿尽得般。名无行般。七者乐定。于上界中初身不般。展转上生至广果天。不得涅槃生无色界。八者乐慧。亦于上界展转上生至广果生。不得涅槃生五净居。九信解脱。于前人中有钝根者。名为信解。十名见到。于前人中有利根者。说为见到。十一身证。于前人中得灭定者。广如后释。阿罗汉中差别有九。通前合为二十七人。一是退相。此人最钝。以钝根故得定必退。二是守相。根少胜前。深自防守容能不退。三者死相。根转胜前。深厌诸有不能得定。得已恐失。求欲自害。名为死相。四者住相。所得三昧不退不进。五可进相。所得三昧转胜增益。六不坏相。所得三昧种种因缘不能破坏。七不退相。此人最胜所得功德尽无退矣。八慧解脱。于前人中不得灭定名慧解脱。九俱解脱。得灭尽定。此等一一广如后释。成实如是。更有一种二十七人。如中阿含福田品说。彼经偏就见谛已上说二十七。不通见前。相状如何。彼有居士。名给孤独。请问如来。于世间中有几福田人。佛答有二。一是学人。二无学人。见谛已上至阿那含名为学人。阿罗汉果名无学人学有十八。无学有九。是故通合有二十七。学人十八经列不次。名字是何。一是信行。二是法行。三信解脱。四是见到。五是身证。六是家家。七一种子。八向须陀。九得须陀。十向斯陀。其第十一得斯陀含。其第十二向阿那含。其第十三得阿那含。十四中般。十五生般。十六行般。十七无行般。十八上流。至色究竟正有此名。更无异释。准依毗昙信行法行在于见道十五心中。钝名信行。利名法行。信脱见到准依毗昙在于修道须陀果后。钝名信脱。利名见到。此四统摄一切学人。以含通故。余十四人于中别分。于前信行法行人中开出三人。一则开出须陀洹向次第之人。入见谛道十五心中名须陀向。二则开出斯陀含向。超越斯陀入见谛道十五心中名斯陀向。三则开出阿那含向。超越那含入见谛道十五心中名那含向。于前信脱见到人中随别开出十三种人。一则开出须陀洹果。第二开出斯陀含向。谓。次第人向斯陀含未至果。前于现在中修行者是。第三开出家家之人。谓。次第人向斯陀含未至果。前分断烦恼迳生者是。第四开出斯陀含果。于中细分有异其二种。一者超证斯陀含果。二次第证斯陀含果。通合为一斯陀果矣。第五开出阿那含向。谓。次第人向阿那含未至果。前于现世中修行者是。第六开出一种子人。谓。次第人向阿那含分断烦恼迳生者是。第七开出阿那含果。于中细分亦有二种。一者超证阿那含果。二次第证阿那含果。今合为一阿那含果。第八开出中般之人。第九开出生般之人。第十开出行般之人。十一开出无行般人。十二开出上流般人。此上流中有胜有劣。胜者色界得般涅槃。劣者生于无色界中。方始得般。彼举胜者。是故说言。至色究竟彼向福田。在色界者有色有形得受供为世福田。为是偏举。十三开出身证之人。那含果后得灭定者。此之十三皆是信脱见到中列。学人如是。无学九者。经列不次。一名思法。二升进法。三不动法。四者退法。五不退法。六者护法。经自释言。护则不退。不护则退。七者住法。八慧解脱。九俱解脱。经文如是。更无异释。九中前七就根以别。后二约法。前之七种犹如毗昙中六种罗汉。六罗汉者退思护住升进不动。彼阿含经分不动人以为二种。故有七也。九中退法是毗昙中初退法人。九中思法是彼第二思法之人。九中护法是彼第三护法之人。九中住法是彼第四住法之人。九中升进是彼第五必升进人。九中不动及与不退是毗昙中不动法人。彼毗昙中不动有二。一本来不动。二至果中进为不动。九中不动当毗昙中因来不动。九中不退当毗昙中至果不动。后二慧脱及俱解脱约法以别。前七人中不得灭定名慧解脱。得灭定者名俱解脱。此等至后更当广释。此二十七通见道前七方便人有三十四。广则无量。开合如是。上来第一通相分别。次第二门随别解释。五停心观如前五章中具释。总别念处如前道品章中具释。暖等四门如前暖等四种善中具广分别。今先别释须陀洹向。于中曲有六门分别。一约境分别。第二品数多少分别。三依无碍解脱分别。四约修分别。五定是非。六转根分别。言约境者。依昙无德一时见谛。依萨婆多前后见谛。言一时者案依彼宗。先于见前暖顶忍中别缘谛空总令纯熟。次于世间第一法中总缘四谛名用虚假以之为诠。后入无相总见四谛一切法空。念念增明都无间绝。成实法中存依此义。言前后者依萨婆多别缘四谛见有得道。行者先于总别念中总缘四谛为空无我。而于四谛未得明了。至于暖等四心之中别缘四谛而为方便。苦忍已上随别照见。见苦异集。见灭异道。名前后见。诸部毗昙存依此义。问曰。二中何者为是。并为佛。不可偏依。但随人别二说有异。其钝根者未能破相见诸法空。多依先后渐次见谛。其利根者能破有相证诸法空。并依一时。又复二宗立患各异。依昙无德取为患本。虽别见谛取执未已。要总见空取患方尽。为是观谛先别后总。依萨婆多痴为患本。虽总观谛闇相未遣。别观分明闇相乃尽。故依彼宗先总后别(此一门竟)。
　　次明品数多少之义。依如毗昙见道位中唯十五心。通须陀果有十六心。八忍八智是十六也。观欲界苦初忍后智。有其二心。观上界苦初忍后智。亦有二心。余谛例尔。若依成实见道位中有无量心。故彼文言。以无量心断诸烦恼。非八非九。言非八者说见道中有无量心相续断惑。破阿毗昙定说八忍。言非九者说修道中有无量心。破阿毗昙于一一地定九无碍。何故毗昙定说八忍。彼宗观有。有相局别。见易明故。何故成实说无量心彼宗观空。空无分限见难了故(此二门竟)。
