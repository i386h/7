<!-- { "loadSidebar": true } -->
　　第一释名辨相。八胜处者。经中亦名八除入也。为此观行。能息贪欲胜烦恼处。故云胜处。入者亦是处之别称。除烦恼处故名除入。胜处不同。一门说八。八名是何。一内有色相外观色少。大智论中名外观色若好若丑胜知胜见。二内有色相外观色多。三内无色相外观色少。四内无色相外观色多。五青。六黄。七赤。八白。八中初二是八解中第一解脱。己身名内。于己身分未灭未坏名内有色。于外色中始观一身以为不净。名外观少。何故不多。龙树释言。学观之始畏心难摄不敢多观譬如鹿游未调不可远放。若好丑者。论言。于彼外色之中善果名好。恶果名丑。又外色中生淫之处名之为好。生嗔之处说之为丑。又彼三十六物之中骨相名好。皮肉等相说以为丑。又外色中忘见净想名之为好。还见不净说之为丑。于好于丑不生贪嗔。但观四大因缘和合名胜知胜见。第二内有色相外观多者。内有同前。观心转熟能为广观。周满大地悉见不净。名外观多。次二胜处是八解中第二解脱。于己身分作其死想虫食火烧尽灭之想。名为内无。多少同前。青黄赤白是八解中第三解脱。于外色中除去皮肉作其骨想。后观此骨作其青黄赤白等想。为四胜处。观法云何。欲为青观。先得四禅。次于外色取少青相。还入定中复观彼青。如是往返极令纯熟。名青胜处。黄等亦然。问曰。此四与十一切入中青黄赤白四一切入有何差别。龙树释言。一切入广普缘一切悉为青等。胜处少缘。有斯异耳(此一门竟)。
　　次辨体性。于中有三。一就有为无为分别。此观有为。二就有漏无漏分别。毗昙法中一向有漏。成实法中通漏无漏。故彼成实八胜品云。始观有漏。终成无漏。大乘亦尔。三心法分别。毗昙法中是无贪性。贪欲治故。成实法中是智慧性。大乘法中直观事者与毗昙同。兼见空者与成实同(此二门竟)。
　　次就人论。毗昙法中或是外道凡夫修起。或是那含罗汉修起。成实释言。佛弟子起。不通外道。佛弟子中内凡修起。以初有漏后无漏故。大乘法中十信已去皆能修起(此三门竟)。
　　次就处论。处中有四。一依禅处。毗昙前四依于初禅二禅修起。后四依于第四禅起。彼成实论八胜品云。依欲界电光及色界定皆得修起。二境界处。三修起处。四成就处。此等具辨。与八解中初三解脱其义相似。八胜如是。

　　八行观义两门分别(释名辨相一　就位分别二)

　　第一释名辨相。八行观者。如地持说。于八境界涉求名行。照察称观。理实通观一切诸法。今此且就一色论之。余类可知。名字是何。一者观色。二观色集。三观色灭。亦名色离。四观色道。五观色味。六观色过。亦名色患。七观色出。八观色第一义。如地持说。八中前七观察色义。所谓观察世谛之义。后一观察色第一义。就前七中。初四正观色之体义。后三观察色之所生。就前四中。初观色者。观色体性苦无常等。此即是其苦谛观也。观色集者。观察色因因业烦恼。此即是其集谛观也。观色灭者。观色尽处数灭无为故名色灭。灭离色相故亦名色离。此即是其灭谛观也。观色道者。观察彼色对治之道。此即是其道谛观也。次三观中观色味者。观色生集。缘色生爱味著境界故名色味。观色过者。观色生苦。所生苦报是过患法故名色过。亦名色患。观色出者。经亦名离。出之与离灭之异称故。彼灭谛四行之中。或有说为尽止妙出。或复说为灭止妙离。故知出离灭之别称。此观色法能生于灭。灭是无法。云何可生。观色得灭。义说为生。与涅槃中涅槃修得不名不生。其义相似。何故不说观色生道。道者是后第一义观。非全不说。第八观色第一义者。观色无我。无我有二。一众生无我色中无人。二法无我色性空寂。八中前七是观方便。后一正观观色既然。受想行等类亦同尔(此一门竟)。
　　次就位论。文无定判。准义推之。粗亦可知。毗昙法中。初四方便暖等已上渐学观察。苦忍已去正见分明。次三方便斯陀行去渐次观察无学究竟。第八门中人无我观二处通者。成实法中。前七事观。在思慧地。后一理观。暖等已上渐学修习。无相已去正见分明。大乘法中实通上下。随相别分。前七方便在于地前。后一正观在于地上。八行观义略辨如是。

　　八大人觉义

　　八大人觉者。佛是大人。诸佛大人觉知此法为涅槃因。名大人觉。所觉不同。一门说八。八名是何。一是少欲。二是知足。三乐寂静。四勤精进。五守正念。六修禅定。七修智慧。八不戏论。于彼未得五欲法中不广追求。名为少欲。已得法中受取以限。称曰知足。离诸愦闹独处空闲。名乐寂静。于诸善法勤修无间故云精进。守法不失名为正念。住法不乱名曰禅定。起闻思修说为智慧。证离分别名不戏论。一一广辨如遗教经。就此八中。前七方便。后一正证。八大人觉略之云尔。

　　八法摄摩诃衍义

　　八法摄摩诃衍出地持论。摩诃衍者是外国语。此名大乘。大乘行广。八法统收。斯集其中故名为摄。八名是何。一名为信。二名闻思。三名思慧。四名净心。五初修慧行。六修慧广。七修慧果成。八毕竟出离。菩萨种性解行位中。于八解处净信成就故名为信。何者八胜。谓三宝功德。诸佛菩萨神通之力。种种因果。真实之义。得义。得方便。种种因果是世谛法。真实义者是第一义。言得义者。无上菩提。得方便者。谓诸菩萨所修学道。于此八处菩萨皆信。言闻慧者。解行之初欲求出道。于出世法具足听闻。言思慧者。解行之终于所闻法具足思量。故地持云。菩萨解行闻慧思慧思惟。言净心者。初地之始见无我理证心清净。故云净心。初修慧行者。初地满心起十大愿修行信等。此即是其修道所收修道之始。故名为初。修慧广者。二地已上乃至七地修道渐增。名修慧广。修慧果成者。八地已上报行纯熟。名修慧果成。毕竟出离者。谓如来地。如来永离一切诸障名毕竟出。八法摄摩诃衍辨之略尔。

　　九次第定义

　　九次第定者。所谓八禅及灭尽正受。如龙树说。此九唯取根本定体不通方便。根本定时转相入故。八禅灭定广如上释。然此亦名九次第灭。入初禅中灭欲界心。入二禅中灭初禅心。乃至入彼灭尽定时灭非想心。九次第定名字如是。

　　九想观义八门分别(辨相一　定体二　所缘三　治患不同四　约对十想辨其同异五　约对诸禅辨定先后六　约对道品辨定本末七　修起所为八)

　　第一辨相。九想云何。第一死想行者。为欲破淫欲贼。先观死想。见人死时言语辞别出息不返忽然便死。念我当然所爱亦尔。用呵烦恼。第二胀想。见尸膀胀如韦囊中风异于本形。念我当然所爱亦尔。用呵贪欲。三青淤想。见彼死尸风吹日曝色变青淤坏本形色。念我当然所爱亦尔。四脓烂想。见彼死尸青淤已后不久脓烂臭弊可恶。念我当然所爱亦尔。五者坏想。观彼死尸风日转大破坏在地脓血流出。念已当然所爱亦尔。六血涂想。死尸坏已血肉涂漫。念已当然所爱亦尔。七虫食想。观彼死尸不烧不埋弃之旷野为诸虫狩之所食啖。见己身自方亦类所爱亦尔。八骨锁想彼肉既尽唯见骨锁共相连柱。九分散想。残筋既断骨锁分离名分散想。大智论中少一死想加一烧想。见彼残骨为火所烧终成灰烬。忖己当然所爱亦尔。问曰。彼论何故除死。彼以初死形色未变。犹取净相。为是不说(此一门竟)。
　　次辨体性。论曰。此九是想自性。以取相故。若据终成。是无贪性。贪欲治故(此二门竟)。
　　次辨所缘。此九唯缘欲界地中不净之色。以为境界。为破欲界贪欲心故(此三门竟)。
　　次明九想治患不同。九想能治贪欲之病。贪有二种。一爱自身。五种不净而为对治。如前五度章中具广分别。二爱他身。九想为治。爱他身中经论不同。依涅槃经。说有四欲。一威仪欲。爱其进止语言等事。二形色欲。爱其青黄赤白等事。三处所欲。或著眼耳。或爱鼻口。或贪腰身。如是一切。四细触欲。爱其细滑柔濡等触。此四种欲九想别治。初威仪欲死想为治。形色欲者青淤浓烂血涂为治。处所欲者胀坏虫食分散为治。细触欲者骨锁为治。依大智论。染有七种。一著威仪。爱其进止。二著语言。爱其音声言语戏笑。此二犹前威仪欲也。三著形色。犹前四中形色欲也。四著形容。爱其身形。犹前四中处所欲也。五著细滑柔濡等触。犹前四中细触欲也。六通著前五。七著人相。谓男爱女之女爱男等。七中初二死相为治。著形色者青淤脓烂血涂为治。著形容者胀坏虫食分散为治。著细触者骨琐及与烧相为治。后之二种九相通治。此九破贪。嗔等诸结皆亦微薄(此四门竟)。
　　次对十想辨其同异。十想如后十想章中具广分别。九想望彼。有同有异。所言异者。如龙树说。九想初学。十想终。初学为因。终成为果。又复九想遮未得定人淫欲之心。十想能灭。九想能遮如似缚贼。十想能灭如似斩贼。所言同者。同治贪欲为涅槃因。于中相摄论者不同。有人释言。彼十想中不净想者具摄九想。有人复言。十中不净食厌世间不可乐想。具摄九想。复有人言。彼九想观通摄十想。观彼死相分分变异即无常想。若著此法。无常坏时则生苦恼。即是苦想。无常苦故不得自在。即无我想。观彼死想。九想观身无一净相。以不净故。食虽在口。脑涎流下合而成味。咽之入腹即成不净。无可贪著。即厌食想。以是九想厌离世间。即是世间不可乐想。九想观身无常败坏即是死想。知此九想能断烦恼。即名断想。用此九想遮诸烦恼。即名离想。以九想观令阴不生。即是尽想。亦名灭想。同异如是(此五门竟)。
　　次对诸禅辨定先后。如论中说。九想是其诸禅方便。先修九想折伏烦恼。然后入禅。问曰。经中多先说禅后说九想。今云何言九想是其趣禅方便龙树释言。先赞诸禅令人爱乐。所乐禅定由九想成。故先行之(此六门竟)。
　　次对道品辨其本末。如龙树说。九想之观开身念处。身念开导后三念处。以四念处开余道品。以三十七品开涅槃门(此七门竟)。
　　次明所为。如论中说。小乘之人为入涅槃故修九想。菩萨为怜一切众生集诸佛法而度脱之故修九想。九想之义厥趣粗尔。

　　九断智义五门分别(释名辨相一　约道分别二　就处分别三　得舍成就四　建立所以五)

