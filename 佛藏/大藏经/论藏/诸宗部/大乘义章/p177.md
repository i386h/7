<!-- { "loadSidebar": true } -->
　　次明通局。于中约就凡夫二乘菩萨及佛五人辨之。于此人中通局有四。一极通论之。此五种人齐有涅槃。如涅槃说。诸凡夫人依世俗道六行断结。名凡涅槃。又如经说。得少饭食名涅槃等。此二是其凡夫涅槃。修八圣道断灭四住所得涅槃。名为声闻缘觉涅槃。修治断除无明地等说之以为菩萨涅槃。证法本寂由来不生今亦不灭。是佛涅槃。二简圣异凡。圣有凡无。如地经说。三乘之中定有涅槃。名为正定。外凡定无。名为邪定。三乘内凡形前名有。望后称无。名为不定。三简大异小。大有小无。大乘法中实有涅槃。小乘法中权有实无。故胜鬘云。阿罗汉辟支佛等得涅槃者是佛方便。明知。实无。又彼经说。阿罗汉等去涅槃远。明知。实无。又涅槃说。世若无佛非无二乘得二涅槃。一切世间唯一佛乘更无二乘别得涅槃。故知。实无。经说。菩萨住大涅槃诸佛亦尔。明知。大有四。简果异因。唯佛一人独得涅槃。余者悉无。如涅槃说。故彼第七功德中言。菩萨之人虽断烦恼不名涅槃。诸佛如来不生烦恼乃名涅槃。是故涅槃独唯在佛。问曰。何故断烦恼者不名涅槃。不生烦恼方名涅槃。佛自释言。涅是不义。槃是生义。诸佛如来不生烦恼。称当涅槃不生之义。故佛有之。菩萨虽复断除烦恼不当涅槃不生之义。为是言无。问曰。何故菩萨断结不名不生。诸佛断结偏名不生。解有三义。一约惑论。菩萨之人虽分断结断之不尽。心中残结客使更起。故非不生佛断已尽更无可起。故言不生。二就心解。菩萨之人虽断烦恼七识心在。心性生灭故非不生。佛断烦恼妄心亦尽。真心常寂故名不生。三约理释。菩萨见有烦恼可断。非本不起故非不生。诸佛穷实达妄本空。无惑可起亦无可断。故曰不生。故经说言。法本不然。今亦不灭。是寂灭义。具此三义故佛独有余者无之。问曰。不生偏在如来。是涅槃唯应在佛。何故前说菩萨亦有。释言。解义有通有局。通而论之涅槃名灭。菩萨断结即是灭义。故说通有。局则无者。涅槃名寂灭义。不生不断方是寂灭。故佛独有。有起有断纷动不寂。故说局无。问曰。通则涅槃名灭。得通菩萨二乘之人。亦灭烦恼通之应齐。何故前者简大异小不通二乘。释言。灭中义有通有局。通则一切有所灭者悉名涅槃。故前通说二乘有之。局则断惑。辨息缘治。得实不动。方名涅槃。故说大有。二乘之人虽少断结未灭缘治。不得法实故说无之。问曰。就通有可灭者悉名涅槃。得通二乘凡夫之人。亦灭烦恼通之应好。何故前者简圣异凡不通凡夫。释言。此义亦有通局。前则一切有所灭者悉名涅槃。故前通说凡夫亦有局。则永灭方名涅槃。故说圣有。凡夫暂灭非永灭度。故说无之。通局如是(此二门竟)。
　　次辨大小还约凡夫二乘菩萨及佛辨之。于此人中分别有三。一简圣异凡。凡夫涅槃名之为小。贤圣涅槃悉名为大。圣是大人。大人所得故名为大。又复就彼一大涅槃分为三乘。以本收末故悉名大。故经说言。摩诃衍者出生一切声闻缘觉。又经说言。汝等所行是菩萨道。如是等也。二简大异小。凡夫二乘所得名小。诸佛菩萨涅槃是大。是以经中宣说。菩萨住大涅槃。二乘所得乘舍悲愿。不能广益一切众生。故名为小。又未证之未得缘起三昧法门建立大义。故名为小。诸佛菩萨可得涅槃不舍悲愿广益一切。故名为大。故地论言。不舍大悲以大愿力大涅槃示现。又佛菩萨证法实性。以此缘起法门之力能建大义无所不为。故得名大。三简果异因。唯佛涅槃名之为大。余悉名小。如涅槃经第七德中具广解释。彼言。菩萨不见佛性断烦恼故。所得涅槃但有乐净而无我常。故不名大。诸佛见性而断烦恼。所得涅槃常乐我净。故名为大。菩萨随分亦少见性。于佛所见犹未明了。故言不见。有断烦恼。故名为净。分得涅槃故说为乐。常者是其法身之义。由不见性不显成身故不名常。我是佛义。彼未是佛。无八自在故不名我。以是故小。佛不同此。所以是大。大小如是(此三门竟)。
　　次就位论。小乘法中位别有三。一是凡位。在见道前。有其等智断结涅槃。二是圣位。见道已上。有其无漏断结涅槃而未满足。三无学位。有其无漏断结涅槃究竟成满。大乘法中位别有五。一是外凡常没之位。得有等智断结涅槃。如涅槃说。凡夫涅槃八事是者。二是外凡善趣之位。得有事识缘观无漏断结涅槃。以此位中修习事识无漏业因断烦恼故。种性已上用之受于变易之果。三种性已上内凡之位。得有妄识缘治无漏断结涅槃。观法心起舍外缘故。四初地上真圣之位。渐息缘治真证渐现。得有真证法性涅槃而未满足。五是佛位。达妄本无净非治显。法性涅槃圆满具足。约始分终说彼第五。至及得时前无四阶。此非第五(此四门竟)。
　　次约时说。偏论大乘时别众多。粗约为三。一是凡时种性已前。亦可地前。二是圣时种性已上。亦可地上。三是佛时在于后际。若论佛时具三涅槃。性净方便及与应化备如上解。在于圣时具有三种涅槃之分。而未满足。若在凡时方便应化二种涅槃非有非无。从本已来有可生义。名为非无。以未修得故曰非有。如子树中非有非无。此亦如是。善趣位中非不亦有断结涅槃。今此粗判少故不说。性净涅槃有无不定。解有三义。第一约缘就实分别。约缘论实于此时中。实为妄隐未名涅槃。但可名为涅槃之性及与佛性。故经说言。涅槃因者所谓佛性。又经宣说。涅槃名为了因之果。故此无之。就实论实实外无缘。谁来覆我。无缘可对。约谁名因。无缘可对。待谁称果。是则涅槃非因非果从来常尔。故经说言。大般涅槃本自有之。非适今也。二约凡佛二人分别。就凡圣实实为惑隐。未得显不名涅槃。但可名因俱得名性。若以佛眼观众生体本来无染。即是涅槃。故经说言。佛知众生毕竟寂灭取涅槃相。不复更灭更何所待不名涅槃。三就一人始终分别。始在凡时未见法性。性为妄隐。未名涅槃。后成佛时返望生死由来不有。由谁覆真。真本常净不侍缘饰。是故本来常是涅槃。如人迷解始见正方。及至见时由来常正。约时如是(此五门竟)。
　　次论生死涅槃一异。一异如何。分别有三。一就缘说缘。断生死体得涅槃性。生死涅槃体性全别。如经中说。本有今无本无今有。三世有法无有是处。正当此门。又经中说。涅槃互无亦当此门。二约缘论实。转生死体即是涅槃。非全别体。良以迷时迷涅槃性为生死故。是故解时解生死体即是涅槃。如人迷时正方为邪。及至解时邪方即正。亦如夜闇见绳为蛇。及后明时蛇即是绳。故经说言。凡夫未成佛菩提为烦恼。圣若成佛时烦恼即菩提。菩提既然涅槃亦尔。三就实论实生死之体即是涅槃。不得还转。如蛇是绳。岂待至明。生死涅槃一异如是。不得偏取(此六门竟)。
　　次明诸佛涅槃一异。涅槃若一。一人得时余亦应得。又若定一。一人得已余应无分。涅槃若别。别则不同。便有彼此多少增减边畔可数。即是无常。其义云何。如涅槃中。解佛性义不一不异。涅槃亦尔。不一不异。此修此得彼修彼得。故非定一。所得无别。故非定异。譬如一经学者便解不学不解。故经不一。及其所解体不殊。得言不异。此亦如是。又复约缘以论其实。缘别彼实从异。故非定一。就实论实实外无人。知。复从谁说彼说此。为是不异。涅槃义深难以测穷。且寻诠况粗述云尔。

　　无上菩提义七门分别(释名一　定体二　辨相三　得不得四　约位通局五　约时分别六　菩提涅槃一异七)

　　第一释名。菩提胡语。此翻名道。果德圆通名之为道。道义有五。一对障分别。障累斯尽德体无壅。名之为通。通故名道。二就体分别。证实返望从来无染。自体清净无壅自在。名之为通。通故名道。故经说言。诸佛圣道自性常寂。非先有染后时离矣。三就德分别。菩提道中诸德同体缘起相成一成一切。一切成一。虚融无碍。名之为通。通故名道。四就义分别。戒定慧等行数各异。道如迹乘四义宽通。通故名道。五约人分别。能通行人至涅槃处。因之为通。通故名道。故地论言。道者是因。修行此道能到圣处。名为圣道。问曰。经说第一义谛亦名为道。亦名菩提亦名涅槃。道与菩提义应各别。今以何故宣说菩提翻名道乎。释言。外国说道名多。亦名菩提亦曰末伽。如四谛中所有道谛名末伽矣。此方名少。是故翻之悉名为道。与彼外国涅槃毗尼此悉名灭。其义相似。经中宣说第一义谛名为道者。是末伽道。名菩提者。是菩提道。良以二种俱名道。故得翻菩提而为道矣。问曰。菩提与彼末伽有何差别。通释是一。共犹眼目。名别而已。于中别分非无差异。异如向前道品中说。今更论之异有四种。一因果分别。一切因道名为末伽。一切果道说为菩提。故地持论云。得方便者一切菩萨所修学道。言得义者无上菩提。二通局分别。末伽之道通因及果。是故道谛有道皆收。菩提之道偏在果中。良以菩提偏在果故。证成佛道名得菩提。三通别分别。戒定慧三事别之道。名曰菩提。即此事上道如迹乘诸义运通说为末伽。末伽通故。见道谛者通断一切迷道烦恼。菩提别故。虽复观之不能通断迷道之结。此亦名为事理分别。四行法分别。一切道法悉名末伽。四谛论法。非彰行故。一切道行名为菩提。就人论德。非辨法故。菩提如是。言无上者叹胜之辞。菩提有三。一声闻所得。二缘觉所得。三佛所得。如来所得超过前二。前二不如故曰无上。问曰。菩提名为无上。体即是。无明住地名曰无明而体非明。其义何也。释言。说有说无有其二种。一对他说无。二就体说无。无上菩提对他说无。我外更无上于我者。名为无上。非是就体故是上。言无明者就体说无。体非慧明。名曰无明。故体是闇。不类在斯。问曰。经说。诸佛菩萨所行之道不上不下。故名中道。今以何故宣说菩提体是上乎。释言。所对不同故尔。涅槃宣说。不上不下名中道者。彼中宣说。倒惑之心下有三涂可以趣向。名为下道。上有菩提可以趣向。名为上道。佛所行道不可退下趣向三涂。又不退下为凡所得。故不名下。上无所向。故不名上。不上不下故说为中。今言上者。对下二乘所得菩提。佛德殊胜故名上矣。名义如是(此一门竟)。
