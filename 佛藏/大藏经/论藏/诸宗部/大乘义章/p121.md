<!-- { "loadSidebar": true } -->
　　第三门中开合辨相。开合不定。约之唯一。统摄诸行唯一助道。或分为二。二有两门。一约行分二。谓自利利他之道。如彼相续解脱经说。前三是其化众生力。化力即是利他行也。后三是其护烦恼力。护恼即是自利行也。化众生中先以布施摄取众生。次以持戒不恼不怖。后以忍辱于彼恼害逼迫恐怖堪忍摄取。护烦恼中先以精进粗伏烦恼修习善法。不为烦恼之所倾动。次以禅定正伏烦恼。令其不起。后以智慧永断烦恼。二就德分二。德有二种。一是福德。二是智慧。辨此二种经论不同。乃有四别。第一依彼优婆塞经施戒精进判为福分。以彼事中方便所作故说为福。忍禅般若判为慧分。般若正是慧之正体。慧心安法说之为忍。如五忍等。盖乃是其法思惟解忍。不取安苦他不益忍。专心住理不动名定。非是事中住心之定。以此忍定同即慧故说为慧分取小分非尽言耳。第二依彼相续解脱及地持论前三是福。般若是智精进与禅亦福亦智。依精进故修施戒忍四无量等名为福分。起闻思修阴巧便等名为智分。又依禅定修四无量名为福分。修阴界入巧便观名为智分。然此就其功能以分判为福智。论其体性性是福德。第三就彼大品等经前五为福。非慧性故般若是智。是慧性故。四依涅槃经前五及与事中般若同为福分。理观般若说为智分。故彼经言。福庄严者。谓檀波罗蜜乃至般若。非般若波罗蜜。慧庄严者。是般若波罗蜜。依彼经中六度之行各有二种。一者随事修行不到实性。非是自性清净度故非波罗蜜。二依理修行到法实性。是其自性清净度故是波罗蜜。前五莫问依事依理。同名为福。就般若中随事修者。不见实性亦判为福。依理成者。见实性故说为智分。或分为三。所谓三学。前四戒学。次一定学。后一慧学。故地持云。众具自性眷属无尽是名戒学。禅为定学。般若慧学。言众具者。是其布施。施为戒因。故曰众具。言自性者。是其戒度。戒度正是戒学自体。故言自性。言眷属者。忍波罗蜜。堪忍诸缘助成戒行。故云眷属。言无尽者。以精进故持戒不息。故曰无尽。精进通策。以何义故偏说为戒。释有三义。一三学中戒学在初。就初以言。故摄戒中。二戒学中备具三聚摄行宽广难可成立。必须精进佐助方成。故摄戒中。三者戒学随事修行。难成易败。必须精进佐助方立。故摄戒中。或分为四。如彼相续解脱经说。前三戒学。禅为定学。般若慧学。精进通策别为一门。故有四种。或说为五。谓哀愍爱语勇猛惠施说深法义。如地持说。哀愍摄禅哀愍是悲。悲亦是禅。故摄禅定。爱语摄戒及与智慧。良以爱语离口四过戒分所收。是故摄戒。依慧起说。是故摄慧。勇猛摄于忍进及慧。由勇猛故苦缘不动。故摄忍辱。由勇猛故策修善法。故摄精进。由勇猛故能入深义。故摄般若。惠施摄檀。说深法义摄禅。摄慧依禅起说。是故摄禅依智起说。是故摄慧。或分为六。所谓檀等六波罗蜜。或复说十。谓十波罗蜜。就前六中开出方便愿力智等四波罗蜜。故合有十。是故经中说后四种为前六伴。然经论中说伴不同。若依相续解脱经中别说其伴。彼说方便别伴前三。愿伴精进。力伴禅定。智伴般若。何故方便偏伴前三。以前三种化众生力化物须巧。故为方便别伴前三。何故以愿别伴精进。精进胜求须愿佐助。故偏伴之。伴有二种。一者前伴。如彼经说。以现在世多烦恼故。不能精进勤修善法。愿未来世烦恼微薄勤修善法。故为前伴。二者后伴。依精进故能起愿心。上上胜求故为后伴。何故以力别伴禅定。定多力用。故力伴之。伴有二种。一者前伴。如彼经说。近善知识听闻正法。内正思惟。转劣悕望得胜悕望。名之为力以是力故能修禅定。故为前伴。二者后伴。依禅定故起神通力。故为后伴。又复禅定发生如来十力种性。名之为力。此力亦是禅定后伴。何故以智别伴般若。知见性同相伴义亲。故偏伴之。伴有二种。一者前伴。由世谛智开引出生第一义慧。故为前伴。二者后伴。依真谛智起世智用。故为后伴。若依地经及地持论通伴前六。彼说巧智以为方便。以方便故能修施等无量善法。求增进智名之为愿。以是愿故令其施等上上胜进。坚固之智不为魔动。名之为力。以是力故令彼施等不可破坏。于法开觉。名之为智。以是智故于施等法差别。示现摄化众生。故后四种通伴前六。或复分为八万四千诸度法门。如贤劫经说。彼说。如来三十二相八十种好十力无畏一切功德令有三百五十种门。一一门中皆以六度行修为因。便有二千一百度门。用此对四大及六衰十种之患便有二万一千度门。言四大者。地水火风自身之患。言六衰者。谓外色声香味触法六尘之患。此六大贼衰耗善法。故名为衰。以此二万一千度门化四众生。故有八万四千度门。四众生者。一是多嗔。二是多贪。三是多痴。四是三毒等分。此等广略各随一宜。今据一门且论六种。
　　第四门中通就诸行同相分别。诸行相似说名同相。广略不定。于中增数次第辨之。或说为二。二有两门。一有作无作相对分二。檀等诸行方便修成名为有作。无始法性显成今德名为无作。是义云何。真识之心体是一切功德法性。本为妄阴名为佛性。不名行德。后息妄想彼心显了。说为檀等。故曰无作。又经中说。真如法中离一切著。名之为檀。无一切恶即名为戒。无有嗔恼即名为忍。无有懈隋名为精进。远离动乱说为禅定。永无闇障即名般若。此等一体随义以分此义。昔隐今时始显说为无作六波罗蜜。此波罗蜜诸圣同体无有差别。以真如法无别体故。二世间出世间相对分二。随事修行名为世间。合理而成名为出世。又复地前名为世间。地上名出。或说为三。如彼相续解脱经说。一是因相。所谓大悲。悲能起行故说为因。二者果相。谓摄众生得未来报。三能作。大义施等诸行能得菩提。或说为四。四有三门。一摄修方便以分四种。如彼相续解脱经说。一大悲方便。能趣起施等。二思惟方便。起施等法。三常方便。于施等法无间修习。四顿方便。于施等法具足修习。二据修论四。如地持说。一决定修。于施等法坚心修学不为缘动。二专心修。于施等法专意修学不杂余相。三者常修。恒作不息。四无罪修。修时离过。三就能说四。如相续解脱及地持说。一者对治。能治六弊。二成菩提。具修施等法能得菩提。三能摄自他。修行施等能令自他离过恐怖得胜安乐。四得未来果。修行施等于未来世生善趣中受胜福报。或说为五。五有三门。一摄修方便。以论五种。如彼相续解脱经说。一者先当多修信解。如地持说。于八解处起净信心。二起于闻慧。闻菩萨藏以为方便。三护菩提心。心为行本。是故须护。四近善知识。行依支成。是故须近。五精勤修学。无间善业。五中前四起修方便。后一心修施等善法。二离过说五。亦如相续解脱经说。一者无碍。修行施等能除六弊。二者无愿。修行施等不愿名利。三者无过。于施等法远离杂染无方便过。四无妄想。不随言说分别取著。五回向菩提。不以施等求余果报。唯求佛智。三就能说五。亦如相续解脱经说。一增上乐因能得菩提。二摄取自他。三得未来报。四远离烦恼。五不往恶趣。或说为六。如摄论说。一广大意。为一切生死无量无边阿僧祇劫修行六度不生足相。二长时意。无量无边阿僧祇劫修行六度不患其长。三随喜意。见诸众生得净涅槃菩萨随喜过彼得者。四恩德意。不见自己于生有恩。唯见众生于己有恩。由彼受化令我得成诸度行故。五大志意。用己所行一切善根回向施与一切众生。六善好意。用前所施众生善根代生回向无上菩提。或说为七。如彼相续解脱经说。一行施等不求他知。二于诸法不著诸见。三于大菩提不生疑惑若是若非。四不自赞毁他五不高慢及不放逸。六不以少劣生知足想。七不起恼嫉。或复论九。如地持说。一者自性明其行体。二者一切彰其行相。三名为难。起修殊胜难为能为。四一切门摄行宽广诸行同入。五者善人起行纯善。六一切行起行具足。七者除恼辨行功能。修行施等能除烦恼。八者此世他世安乐。彰行利益。修施行等能令自他得于今世后世乐果。九者清净行修离过。此等具释如地持论。若复广分义别无量。
　　第五门中别就诸行异相略分别有四种。一修心不同。二行相不同。三治障不同。四得报不同。修心不同者。如彼七卷金光明说。一一各有五心修习。初依五法成就檀度。一具信根。二起慈悲。三心无异求。四以布施等摄众生。五求一切智。次有五法成就戒度。一净三业。二不为众生作烦恼因缘。三断恶道开诸善门。四过声闻辟支佛地。五一切功德皆愿满足。次有五法成就忍辱。一降伏贪嗔。二不惜身命。三思惟往业用自开解。四为成就众生善根发慈悲心。五为得甚深无生法忍。次有五法成就精进。一者不为烦恼共住。二福德未具不得安稳。三一切难行不生厌心。四为利众生成就大慈。五愿不退地。次有五行成就禅定。一于善法摄持不散。二解脱生死。三愿得神通成就众生。四者慈心洗浣法界。为净心故。五为断众生一切烦恼。次有五法成就般若。一于佛菩萨供养无厌。为求法故。二于深法乐闻无厌。三成就胜智。四能断烦恼。五善达五明(此一门竟)。
　　次明成行不同之义。如相续解脱及地持说。彼说六度。皆有三种。施中三者。一是财施。二是法施。三无畏施。戒中三者。一律仪戒。二摄善戒。三摄众生戒。此义如上三聚章中具广分别。忍中三者。一他不饶益忍。堪忍他恼。二安苦忍。能自忍苦。三法思惟解忍。住法不动。精进三者。一弘誓精进。发生大愿。二摄善精进。自修善行。三摄众生精进。以善化他。禅中三者。一现法乐住内心寂净。二出生功德。谓依禅定发生神通四无量等。三利益众生。谓依禅定四摄益物。慧中三者。一随觉分别第一义慧。二善达五明及三聚法世谛之慧。三利众生慧。巧以四摄饶益众生(此二门竟)。
　　次明治障不同之义。修施治悭。戒治毁禁。忍治嗔恚。精进之心能治懈怠。禅治粗念。慧治愚痴。前五伏断。后一永断。理实智慧通治诸过。分相亦然。亦可诸过为慧治边通名愚痴(此三门竟)。
