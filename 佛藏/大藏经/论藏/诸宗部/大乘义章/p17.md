<!-- { "loadSidebar": true } -->
　　次明其舍。无想定者。有二种舍。一退时舍。二生上时舍。灭尽定者。唯退时舍。无上可生故。无生舍。无想报众生种类命根。此等皆悉随世断。故命终时舍。凡夫性者。有二种舍。一者凡夫生上时舍。二者圣人见道时舍。凡夫之人。舍而还得。舍下凡性。得上凡故。圣人一舍。不复更得。有斯异也。问曰。凡性有二对治。一者断治。二者舍治。此二何别。释言。断彼凡夫性上烦恼系缚。是断对治。舍彼凡性。是舍对治。问曰。此二何者在先。释言。不定差别有三。一者一向先断后舍。谓诸凡夫趣上地时。先断自地所有烦恼。然后上生。断烦恼时。自地之中。凡夫性上所有系缚。一切皆断。虽断系缚。凡性犹在后。生上时凡性方舍。是故名为先断后舍。二者一向先舍后断。谓次第人。乃至超越斯陀含人。入见道时舍彼凡性。故曰先舍。虽复舍之令不属己。而彼凡性犹成。在于过去未来。为彼三界修惑缘缚。后起修道断彼惑时。彼凡性上系缚方断。故名后断。三者先断后舍。及先舍后断。所谓超越阿那含人。先在凡时。或断欲界所有烦恼。或断初禅至无所有。后入圣道。入见道时。舍彼三界一切凡性。次起修道。断彼三界修道烦恼。望彼凡时断烦恼处。先断后舍。望彼凡时未断结处。先舍后断。名味句等。于义不定。若论体性。念念中舍。刹那断故。若论一向不行名舍。生无色时。方名为舍。无色一向。不依名字起言说故。问曰。初禅已灭语言。何故无色方名不行。释言。初禅灭语言者。定体之中灭于语言。而初禅地。威仪心中。犹发语言。是故不名一向不行。问曰。初禅威仪心中。犹发语言。可不名舍。二禅已上。不复发语。何不名舍。释言。彼处犹借初禅威仪之心起言说。故不得名舍。问曰。有漏生上舍下。何处得有下地之心借之起说。释言。借者。二禅已上威仪之心。与初禅同。是故名借。非从彼来名为借也。四相及得。通漏无漏。有漏有三。一善二恶三者无记。善有二舍。一者退舍。退起下地诸烦恼时。舍彼上善。二者生舍。生上地时。舍下善故。不善之者。唯一断舍。无记有二。一者秽污。谓欲界中身边二见。及上二界一切烦恼。与此相应四相及得。唯一断舍。二者白净。所谓报生威仪工巧及与变化。此诸法中四相及得。舍之不定。与报俱者。唯命终舍。以报无记随世断故。若与威仪工巧俱者。舍之不定。不善修者。念念中舍刹那断故。善修习者三世得。故生上时舍。变化俱者。退禅时舍。失其本故。生上时舍。有漏生上必失下。故有漏如是。无漏俱者。有三种舍。一者退舍。谓得无漏后还退失。二转根舍。谓转钝根为利根时。舍彼钝者。三得果舍。得圣果时。舍因无漏。若通究竟入涅槃时舍。有四种。毗昙如是。成实法中。唯说善恶无作之业及假名人。为非色心不相应行。自余有为。皆是色心二法所摄。三有为义。略之云尔。

　　三无为义十门分别(释名一　辨相二　得之分齐三　多少不同四　三性分别五　漏无漏分别六　有无分别七　常无常分别八　约对四无共相收摄九　约对四谛共相收摄十)

　　第一释名。三无为者。一虚空无为。二数灭无为。三非数灭无为。言虚空者。当体立目。虚之与空。无之别称。虚无形质。空无有碍。故曰虚空。言数灭者。义释有四。一以慧数断障。得灭名为数灭。故经说为智缘灭也。毗婆沙中。亦同此说。故彼文言。数者是慧。灭是慧果。依于慧数而得灭。故名为数灭。问曰。共念能断烦恼。独慧不堪。以何义故偏言慧灭。若依成实。独慧能灭。毗昙大乘。慧数为主。故偏言之。此义简余施戒等灭。二以无碍解脱数灭。名为数灭。简余伏灭。三约四谛及修道等种数别灭。名为数灭。如毗婆沙说。故彼文言。苦忍智等所得之灭。别余集等。名为数灭。四以烦恼品别而灭。名为数灭。如欲界结九品别灭。如是一切。数灭如是。非数灭者。翻前可知。此等何故名曰无为。义释有二。一对法外四相以释。色心等法。为彼法外四相所为。虚空等三。不同彼故。名曰无为。二对法体四相以释。色心等法。一切皆有初生次住终异后灭。前后集起。称之曰为虚空等三无彼为。故名曰无为。名义如是。
　　第二门中。辨其体相。虚空无为。论释不同。依如毗昙。虚空有二。一者有为。二者无为。除去色像方为虚空。是其有为。本来常空。是其无为。有为虚空。彼此不通。为眼所行。无为虚空。体是法入。无碍周遍。为意所行。二中但取无为虚空。以为三中虚空无为。有为空者。是六大中。空大所摄。何者六大。所谓地水火风空识。成实大乘。并皆破彼有为虚空。但说一种无为虚空。但此虚空。有体有相。体则周遍。相则随色彼此别异。故地论言。因彼色故种种差别。虽约色像彼此别异。而不可见。故经说为不可见相。问曰。世人皆见虚空。云何说为不可见乎。释言。世人但见空中光明之色。想心于中知无异物。作虚空解。便谓见空而实不见。若空可见。即是色法。色则无常。涅槃广破明空叵见(虚空如是)次辨数灭。于中曲有五门分别。一约对分别。二约有漏无漏分别。三约治分别。四约时分别。五约位分别。言约对者。对有三种。烦恼业苦。烦恼有二。一是染污五住性结。二不染污事中无知。染污尽虚。有是有非。永灭则是。伏灭则非。不染尽处。有是有非。为其无碍解脱灭者。是其数灭。如障通壅。不为无碍解脱灭者。则非数灭。如习五明所灭闇等。问曰。五明所灭之闇。为当一向定非数灭。亦有是者。大小不同。小乘法中。定非数灭。大乘法中。义有两兼。直尔习学五明。灭者非是数灭。断无明地。令彼灭者。是其数灭。何故如是。大乘宣说事中无知。依无明地以无漏慧。断无明地。令彼无知永更不起。故是数灭。小乘不尔。故非数灭。又大乘中。随无明地。无碍解脱二道灭故。是其数灭。小乘不尔。故非数灭。烦恼尽处。辨之粗尔。次论其业。依如毗昙。唯有烦恼相应业思。与彼烦恼相应断者。是其数灭。自余一切不善身口。及善无记。有是有非。断其缘缚。名为数灭。不绝其体。故非数灭。问曰。有人断烦恼。故令彼身口恶业不起。应是数灭。何故言非。释言。毗昙性相中求。彼非亲断。故非数灭。问曰。若此非亲断故。非数灭者。入见道时。断绝诸见。随见所起贪嗔痴等。一切皆断。应非数灭释言。不类解有三义。一见与贪等。同是心法。同是烦恼。相生义亲故。从根本判为数灭。身口二业。望彼不尔。故非数灭。二见与贪等。同是烦恼。互相缘缚。相缚义亲故。从根本判为数灭。身口不尔。故非数灭。三见与贪等。同是烦恼。互相增长。相助义强故。从根本判为数灭。身口不尔。故非数灭。云何相助。由见起于贪嗔等结。由贪嗔等令见牢强。故曰相助。是义云何。见所起贪。贪著诸见。爱乐不舍。见所起嗔。防护诸见。闻毁则忿。见所起痴。不觉见过。坚住不舍。见所起慢。持见自高。不肯舍离。以如是义。令见牢强。违返圣谛。以违谛故。见谛灭之。故为数灭。身口不尔。故非数灭。问曰。若言染污思外一切业尽非数灭者。何故论言十七学思断黑白业。释言。彼云。学思断者。正断烦恼相应业思。故是数灭。自余一切。但断业上所有缘缚。不断业体。故非数灭。何者是其十七学思。如四业章具广分别。问曰。论说身口二业皆修道断。云何今言非数灭乎。此如前释。但断业上所有缘缚。不断业体。毗昙如是。成实大乘。伏结止业。皆非数灭。灭尽结业。悉是数灭。彼宗辨义。务在通故。诸业如是。次辨苦报。依毗婆沙。一切报尽。有是数灭。有非数灭。断润生惑。并断报上缘缚之义。名为数灭。由断因故。令报不起并余一切缘。差不受悉非数灭。有人宣说。罗汉现报尽灭之处。是其数灭无余涅槃。是义不然。云何不然。罗汉现报酬因势极。所以灭尽。不由道灭。云何说此以为数灭无余涅槃。又彼现报起已灭者。是四相中无常之灭。种类不续。是非数灭。是中用何以为涅槃。问曰。若此非涅槃者。更复用何以为究竟无余涅槃。释言。彼宗二种涅槃。体性是一。随其体时别得二名字。言体一者。烦恼业思数灭无处。是其涅槃。言随时别得二名者。彼向涅槃身智未尽。望后犹有余身智在约后别前。名为有余。身智尽竟。望后更无余身智在彼前涅槃转名无余。非谓报尽更得涅槃。有人复言。报尽之处。非是涅槃。无学圣人。断彼报上缘缚之义。是其报尽无余涅槃。此义不然。断缘缚者。乃是断除烦恼。所摄何开报尽。是义云何。断烦恼时。具断二缚。一断相应缚。断烦恼故。不后同时缚诸心法。二断缘缚。断烦恼故。不复缘中缚外境界。缘缚有二。一者缘缚苦集谛理。见道中断。二者缘缚阴界入事。修道中断。罗汉报身。是阴界入事相所摄。修道之中。但断报上缘缚之义。不断报体。云何将此以为报尽无余涅槃。又复圣人。断缘缚时。身报未尽。是人后时。或经十年。或经百岁。酬因极竟。报身方尽。云何将前缘缚无处。以为后时身尽涅槃。是大难解。又复烦恼。非直缘缚自己报身。亦缚他身及外境界山河地等。若断缘缚自己报身。是其无余涅槃摄者。断他身缚。应是他人无余涅槃。而彼非他无余涅槃。此亦同彼。何得偏将缘缚自报尽灭之处。独为无余。以如是义定知。毗昙断因报尽。皆非数灭。问曰。报尽非数灭者。何故论言一切果报皆修道断。此断报上缘缚之义及润生惑。不断报体。毗昙如是。成实法中。一切果报。但使无漏断因报尽。皆是数灭。云何得知。如成实说。见道断者。谓示相慢及彼所起诸余法也。修断法者。不示相慢及彼所起诸余法也。示相我慢。是见谛惑。取立我相。而自高举。名示相慢。三涂业果。是彼所起诸余法也。不示相慢。是修道惑。不能推求。名不示相。闇昧心中。恃我陵物。名为我慢。人天业果。是彼所起诸余法也。此等皆为见修所断。故彼断处。是其数灭。是数灭故。于彼宗中。因尽名为有余涅槃。果亡名为无余涅槃。此义如后涅槃章中具广辨释。问曰。罗汉现报尽处。是数灭不。释言。不定。以边际智促报尽者。是其数灭。余死则非。成实如是。大乘法中。义同成实。除因报尽。悉是数灭。又大乘说。烦恼业苦。皆是妄想。可断灭故。约对如是(此一门竟)。
