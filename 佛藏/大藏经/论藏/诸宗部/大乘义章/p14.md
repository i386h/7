<!-- { "loadSidebar": true } -->
　　三有为者。所谓色心非色非心三聚法也。质碍名色。虑知曰心。不相应行违返前二。名非色心。此之三种。同名有为。为是集起造作之义。法有为作故名有为。是义云何。释有六种。一者将因对果。以释一切因缘皆能集果。能有所为。故名有为。二者据果对因。以释有为果报皆为因生。有此因为故名有为。三就法外生住灭等。对法以释。色等法边。皆有同时别体四相。用此四相相色等法。由生相故。色等法生。乃至由有第四灭相。色等法灭。此之四相。能有所为故名有为。四就色等对彼法外四相。以释色等诸法皆有生等四相所为。故名有为。五就法体前后四相。解释有为。前后四相迁变曰为。色等诸法。体有此为。故名有为。六就同时同体四相。解释有为。色等诸法性如幻化。幻有称生。幻无名灭。幻立云住。幻变曰异。此四同体。互相缘集。称之曰为。色等诸法体有此为。故名有为。名义如是。
　　第二门中。辨其体相。先辨色法。次显心法。后明非色非心之法。就色法中。两门分别。一辨体相。二明假实。色之体相论释不同。毗昙宣说。十一种色。为色法聚。何者十一。五根为五。五尘为十。通无作色。为十一也。清净四大所造。眼耳鼻舌及身。是其五根。为外四大所造。色声香味触等。是其五尘。身口业中。善恶无作。是无作色。大智论等。亦同此说。成实宣说十四种色。为色法聚。何者十四。五根为五。五尘为十。加以四大。通前十四。五根如上。所言异者。毗昙法中。五根之体。是实法色。为四大造。与大别体。如人造画画与人别。成实法中。五根之体是假名色。四大所成。根外无大。如阴成人。人外无阴。根亦如是。五阴如上。所言异者。毗昙法中。大所造尘。与四大异。成实法中。色香味触。能成四大。不为大造。唯一声尘。从四大生。有斯异也。四尘所成地水火风。是四大也。问曰。毗昙说无作色。成实法中。何故不论。宗别不同。所说各异。毗昙法中。说无作业是色法。故色中说之。成实说为非色心。故色中不论。又问。成实别说四大。毗昙法中何故不立。亦是宗别。所说各异。异相如何。毗昙宣说。坚湿暖动四种实触。以为四大。此之四大。触尘中收。故不别说。成实所辨地水火风。揽四尘成。能成五根。根因尘果。根尘不摄。故须别论(此一门竟)。
　　次辨假实。毗昙法中。十一种色。皆是实法。毗昙多以性相中求故无假色。成实法中。五尘是实。根大是假。揽尘成大。大成根故。若对理论。一切皆假。同是因缘假名法故。
　　次辨心法。于中略以五门分别。一明心与数体之一异。二开合辨相。三明宽狭。四辨通局。五相应不同。言一异者。成实法中。心与数法一体义分。不说心外别有诸数。如说识阴以之为心。余则名数。说受为心。余还名数。如是一切。毗昙法中。心与数别。六识是心。余想受等。说为心数。大乘法中。据末是别。穷本是一。是义云何。大乘法中。说识有三。一者真识。心与数一。二者妄识。是妄识中粗细六重。始从无明终至续识。此六重中。前之四重。心与数一。后之两重。心与数别。以前四重心。与数一故。论中说为不相应染。后二别故。论中说为心相应染。马鸣释言。心与念异故曰相应。是义如后八识章中具广分别。三者事识。一向同时。具有诸数。与毗昙同。心数一异。辨之粗尔(此一门竟)。
