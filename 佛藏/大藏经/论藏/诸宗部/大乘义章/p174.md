<!-- { "loadSidebar": true } -->
　　次第二门释名辨相。言法身者。解有两义。一显本法性以成其身。名为法身。二以一切诸功德法而成身。故名为法身。相状如何。开合不定。总之唯一。谓一法身。或分为二。谓。真与应。或说为三。法报与应。如地论说。又如七卷金光明中。亦分三种。化身应身及与真身。法报两佛名为真身。为化众生示现佛形名为应身。示现种种六道之形说为化身。若准涅槃法报二佛是其真身。王宫现生道树现成是其应身。依应起化受大众供是其化身。或复分四。如楞伽说。一应化佛。犹前应身。二功德佛。三智慧佛。此之二种犹前报身。四如如佛。犹前法身。或分为五。谓戒定慧解脱解脱智见。或离为十。如地经说。所谓愿身乃至智身。又华严中宣说十佛。亦是十也。何等为十。谓。无著佛乃至第十如意佛等。广则无量。法等如后三佛章中具广分别。法身如是。言解脱者。自体无累名为解脱。又免羁缚亦曰解脱。相状如何。开合不定。总之唯一。谓。三事中一解脱门。或分为二。二有两门。一有为无为相对分二。一切断德名曰无为。一切行德同名有为。二心慧分二。于此门中两义分别。一浅深分别。断除四住世谛心净名心解脱。于世谛中一切德脱用心为体。故偏说心断绝无明真谛慧明名慧解脱。于真谛中一切德脱用慧为主。故偏说慧。如经中说。断痴慧明断爱心脱。义当此门。二体用分别。断离五住性结烦恼真心体净名心解脱。如涅槃说。故彼文言。永断一切贪恚痴等名心解脱。又彼文言。是心本性虽与贪欲嗔痴等覆而不与彼贪等和合。诸佛菩萨永断贪等名心解脱。故知。就体断事无知慧用自在名慧解脱。如涅槃说。于彼文中就慧解脱开出五通。明知。就用亦得分三。有为脱中有心有慧通无为脱。是其三也。或分为五。如涅槃说。谓。色解脱及与受想行识解脱。是其五也。远离生死系缚五阴得佛自在无碍五阴名为解脱。亦得说六。于此五上加无为法亦得说八。谓。八解脱。义如上辨。或说为百。如涅槃中百句解脱。广则无量。如华严说。言般若者此翻名慧。智能鉴照故名为慧。相状如何。开合不定。总之唯一。一如实慧。或分为二。可谓。实智及方便智。义如上释。又一切智及一切种亦得分二。知一切如名一切智。知一切事名一切种。亦得说三。如地持说。谓。清净智一切智无碍智是其三也。义如上解。或分为四。谓。我生尽梵行已立所作已辨不受后有。义如后解。又四无碍。亦得分四。义如上释。亦得说五。谓。五智印。知一切法无常苦空无我寂灭。又如成实所说。五智亦是五也。名字是何。一法住智。知世谛法因缘不坏。二泥洹智。知第一义法性常寂。三者愿智。随愿自在欲知即知。四无诤智。善随人心不与他竞。五边际智。于已最后所受报身修随心。义如上辨。亦得说六。谓。知诸法无常苦空无我不净涅槃寂灭。亦得说七。谓。所谓知法知义知足知时知自。涅槃经中亦名知我。又能知众及知尊卑。通前七也。此之七种始起在因成满在佛。又涅槃中说佛如来具足八智。谓。知生死无常与苦无我不净。知涅槃法常乐我净。是其八也。故彼经言。诸佛如来知一切法无常与苦无我不净。知非一切常乐我净。以是义故见性了了。亦得说九。知前八种及第一义。亦得说十。所谓十力。广则无量。般若如是(此二门竟)。
　　次辨同异。通而论之此三同体。其犹虚空无碍不动。以同体故诸德聚积悉名法身。又德自体亦名法身。诸德无累。咸称解脱。诸德明净齐名般若。同一真心觉知性故。又慧为主。余德慧伴。摄伴从主。通名般若。故地经中就甚微智开出同相及不同相二种解脱。以同体故得成涅槃。故涅槃云。又非别异。故成秘藏。胜鬘亦云。一味等味随义别分此三异体。异中慧数名为般若。法身解脱进退不定。若说诸佛相好之色以为法身。自余诸德悉名解脱。若当宣说解脱之数而为解脱。自余诸德同名法身。以此别故涅槃宣说。有法名义俱异。其犹十号及三宝等。同异如是(此三门竟)。
　　次明三事有成涅槃不成涅槃。于中初先大小相对明成不成。后偏就大明成不成。大小相对者。大乘三事得成涅槃。小乘不成。何故如是。释有五义。一有无分别。小乘三事体是有法。小乘涅槃体是无法。有无别体故不相成。大乘三事体是有法。大乘涅槃亦是有法。有义相扶故得相成。二常无常相对分别。小乘事体是无常。小乘涅槃体是其常。常无常异故不相成。大乘三事体性是常。大乘涅槃体亦是常。常义相顺故得相成。此前两门义有文无。第三同体异体分别。小乘三事体性各别。所以不成。体云何别。小乘法中宣说慧数以为般若。解脱之数名为解脱。自余诸德名为法身。此等心法体性各别。以体别故守性不寂。性不寂故不成涅槃。大乘三事同体义分。其犹虚空无碍不动。以同体故缘起相成。无有一法别守自性。无别性故德体寂灭。以体寂故得成涅槃。故涅槃云。又非别异故成涅槃。四并不并相对分别。小乘三事心心数法同时别体。别体并故不成涅槃。大乘三事同时同体同一真心。随义以分。以同体故不名为并。以不并故得成涅槃。故涅槃云。如世伊字三点。若并则不得成不并乃成。涅槃如是。五纵不纵相对分别。小乘三事性虽同时用有先后。名之为纵。别体而纵不成涅槃。大乘三事同体同时用无先后。所以非纵。以非纵故得成涅槃。故涅槃云。如世伊字三点。若纵则不得成非纵乃成。涅槃如是。此后三义涅槃如是。此后三义涅槃具辨。大小相对辨之略尔。次就大乘明成不成。别有四义。一真妄分别。直就大中。缘修三事体妄不真不成涅槃。真德三事乃成涅槃。于此门中但令是真莫问性净方便应化悉成涅槃。二真应分别。直就向前真德之中。有真有应。应化三事相同小乘。无常迁变不成涅槃。以不成故终须息灭。真德三事方成涅槃。以真成故终须入中。故经说言。我今安住如是三法名入涅槃。三性净方便相对分别。如涅槃说。方便三事悉是菩提。性净三事悉名涅槃。方便三事是菩提故不成涅槃。故涅槃云。如来之身亦非涅槃。解脱之法亦非涅槃。摩诃般若亦非涅槃。性净三事是涅槃故得成涅槃。四就性净三事之中。总别则不成。总收则成。如世伊字三点。别分则不成伊。三点合聚乃得成伊。此亦如是。别分事隔。所以不成。总摄圆具。所以得成。成不成义辨之云尔(此四门竟)。
　　次将摄三事约对涅槃分定总别。有人定说。涅槃定总。三事定别。此则不然。论总皆总。论别斯别。以皆总故涅槃为门统摄三事皆成涅槃。法身为门统收涅槃解脱般若皆成法身。良以涅槃成法身故。华严经中宣说。十身涅槃入中名为法身。又彼经中宣说。十佛涅槃入中名涅槃佛。解脱般若成法身义在可知。解脱为门涅槃法身及与般若皆成解脱。如涅槃中百句解脱有德皆收。般若为门统摄诸德皆成般若。故地经中说佛微智。于中开出二种涅槃及一切德。总相如是。随别分之莫不是别。以是别故涅槃宣说。名义俱异。其犹十及三宝等。言名异者。涅槃法身解脱般若四种各别。言义异者。涅槃寂灭义。法身是体义。又亦聚积义。解脱无累义。般若鉴照义。故云义异。又复分相。断德是涅槃。色报是法身。智慧是般若。余德是解脱。是故皆别。问曰。前总今何故别。辨义有二。一分相门。诸德皆别。二摄相门。诸德相成一切皆总。摄相有二。一摄同义。一切德上有寂灭义。收为涅槃。有其体义。有积聚义。摄为法身。有绝缚义。有无累义。说为解脱。有照鉴义。有觉知义。故为般若。二摄别义。具摄三事以成涅槃。是义云何。若无法身苦报不尽。何成涅槃。若无解脱业结不除。何成涅槃。若无般若闇惑不灭不成涅槃。故具一切方成涅槃。具摄一切以成法身。是义云何。若无涅槃生死不灭。何名法身。若无解脱结缚不尽不成法身。若无般若闇惑不除不成法身。要具一切方成法身。故摄诸义以成法身。具摄诸义共成解脱。是义云何。若无涅槃生死不灭不成解脱。若无法身苦报不尽不成解脱。若无般若闇惑不除不成解脱。故具一切方成解脱。又摄诸义共成般若。是义云何。若无涅槃诸过不灭。何成般若。若无法身垢障为体。何成般若。若无解脱缠缚不离不成般若。故具一切方成般若。涅槃三事总别既然。自余行德总别例尔(此五门竟)。
