<!-- { "loadSidebar": true } -->
　　次辨其相。为明佛土兼辨余义。分别有三。一事净土。二相净土。三真净土。事净之中三门分别。一总辨相。二别显之。三约谛以定。总相云何。言事净者。是凡夫人所居土也。凡夫以其有漏净业得净境界。众宝庄严饰事相严丽名为事净。然此事净。修因之时。情有局别。受报之时土有分限疆畔各异。又此修时。取相执定。受报之时。国土庄严诸相各定。总相如是。次别显之。事净有二。一是凡夫求有净业所得之土。如上诸天所居等。是由从求有善业得故。受用之时。还生三有烦恼结业。不生出道有生者。别由善友教化之力。所以能起。非是所受境界之力。二是凡夫求出善根所得净土。如安乐国众香界等。由从出世善业得故。受用之时。能生出道。如众香饭。其有食者。灭惑生道。如是等也。问曰。此土诸天境界为当纯是求有业生。为当有出世善得。理亦兼有。故涅槃中。佛说我义。无量鸟狩闻说发心生于天中。明知。亦有出善往生少故不论。别相如是。次约四谛辨定其相。前两门中初门之因。唯是集谛。分段因故。初门之果。体唯苦谛。分段果故。后门之因。有其两能。一正感佛果。二傍招净土。正感佛边。一向非集。能生佛德。不集生死诸有果故。傍招土边。亦集非集。形于向前初门之因。得言非集。求出善根。是其相似道谛摄故。当分实论。体性是集。能招有为生灭果故。后门之果。形前非苦。是其相似出世果故。故论宣说。无量寿国不属三界。彼无贪欲故非欲界。以在地故不名色界。有形色故非无色界。以是相似道家之果。摄之属道。故不名苦。似佛净土。菩提道摄。当分实论。体是苦谛。生灭果故。有漏报身所依处故。事净如是。次辨相净。于中亦以三门分别。一总辨相。二别显之。三约谛辨定。总相云何。言相净者。声闻缘觉及诸菩萨所居土也。如龙树说。有妙净土。出过三界。是阿罗汉当生彼中。如是等。是此诸贤圣。修习缘观对治无漏所得境界。妙相庄严离垢清净。土虽清净。妄想心起。如梦所睹。虚伪不真。相中离垢故名相净。然此相净。修因之时。情无局别。受报之时。土无方限。又此修时心无定执。所得境界。随心回转。犹如幻化。无有定方。总相如是。次别显之。别有两门。一约行分别。二约心分别。言约行者。行别有二。一是声闻缘觉之人。自利善根所得之土。虚寂无形。如无色界所安止处。问曰。无色云何有处。释曰。四空但无粗色。非无细色。故得有处。故经宣说。菩萨鼻根闻于无色宫殿之香。如龙树说。有妙净土。出过三界。罗汉生中。闻法花经。即其事也。由从自行善根生故。受用之时。但生自行厌离善根。不能自然起慈悲愿利他之行。设有起者。由佛菩萨教化之力。非是所受境界之力。二诸菩萨化他善根所得之土。不舍众生。随物受之。如维摩室。由从化他善根生故。受用之时。自然能起利他善行。约行如是。言约心者。心别有二。一事识中缘观无漏能得净土。二妄识中缘观无漏能得净土。事识无漏。有其二种。一增相观所得净土。相续住持证实方舍。二息相观所得净土。暂现如幻。妄识无漏。亦有二种。一增相观所得净土。相续住持证实方舍。二息相观所得净土。暂现即灭。别相如是。次第三门。约谛以定。相净之因。形前非集。道谛摄故。当分是集。变易因故。相净之果。形前非苦。道果摄故。如佛净土菩提道摄。当分实论体性是苦。变易果故相净如是。次明真净四门辨之。一总辨相。二别显之。三约谛决定。四随义广辨。总相云何。言真净者。初地以上乃至诸佛所在土也。诸佛菩萨实证善根所得之土。实性缘起。妙净离染。常不变故。故曰真净。然此真净因无缘念。土无相状。如梵天王顶上宝珠体虽是有。向无青黄赤白等相。亦如比丘无作戒法体虽是色而无一相。有而无相土之妙也。又此真土因无定执。土无定所。因无分别。土无彼此自他之异。总相如是。次别显之。于中曲有三门分别。一对妄分别。真行有二。一离妄真。诸菩萨所成真行。为妄所离。所得真土。还与妄合。如空在雾。于此门中。土随位别阶降不等。随诸地位分分渐增。妄土渐灭真土渐现。如雾渐消虚空转现。二纯净真。谓佛如来所在之土。纯真无杂。如净虚空。土虽清净应与染合。二约行分别。行要唯二。一智二悲。智依空成。以智摄行。行皆离相。所得之土。还同彼因。妙寂离相。犹若虚空。悲随有生。以悲摄行。行皆为物。所得之土。还同彼因。随物所现。犹如净珠。无色不现。故地经云。虽知诸佛国土如空。而观无量庄严土行。三约法分别。于彼真实如来藏中。法门有二。一寂灭门。依之得土。还同彼法寂灭离相。二是缘起作用法门。依之起土。无所不现。如如意珠随心所求无所不现。别相如是。次约谛论。于此门中。净土之因。或道或灭。行因体起是道谛收。法门力起是灭谛摄。果亦如之。或菩提收道果摄故。或涅槃收灭果摄故。似佛法身。约谛如是。次第四门随义广辨。于中开合广略不定。或总为一。唯一佛土。或分为二。唯真与应自所。名之为真。随他异现。说以为应。其真土者。即是平等法门之土。妙寂离相。圆备众义。形无定所。无处不在。其犹阴阳五行之法。此喻似法。持宜审记。土既如是。诸相庄严。宁可别取。虽无别状。不得言无土。虽妙寂与是缘起作用之性。万物依生。化应所托。其犹阴阳五行等法能造世间一切色像。真土如是。其应土者。随情现示有局别。染净躯分形殊。善恶诸相庄严事别各异。应土如是。或分为三。一法性土。二实报土。三圆应土。法性土者。土之本性。诸义同体。虚融无碍。犹如帝网。亦如虚空无碍不动无所有等。同体义分。地经所说真实义相。即其义也。一切世界本性恒尔。而诸众生妄想覆心。自累成隔。无碍法中。见为定碍。有处定有。无处定无。染处定染。净处定净。地处定地。水处定水。如是一切。后息妄想。彼土实性。显成我用。名法性土。实报土者。菩萨显前法性土时。旷修法界无尽行业。以此净业勋发之力。于彼无边净法界处。无量殊异庄严事起名实报土。此实报土。义别三种。同后报身。一依法说。还同法性。诸相庄严。融同无碍如海十相。一一充遍。圆应土者。前二真土。犹如净珠。能随众生。种种异现。用无缺少。名圆应土。或分为七。如地经说。一同体净。二自在净。三庄严净。四受用净。五住处众生净。六者因净。七者果净。七中前四明土体相。第五一种。寄人显胜。后之两门。举因显果。就前四中。初之两门。明其土体。第三一门。辨其土相。后一土用。初二体中。前一明其土体无别。后一彰其土体清净。同体净者。事相隔碍名为不净。同体处融名为净矣。云何同体。分别有三。一本末分别。法性之土。是其根本。报应为末。一切报应。法性为体。故名同体。二真应分别。一切应土。用真为体。故名同体。三就应中诸土相望。同体无别。故名同体。如此娑婆土田世界异种众生。于此土上种种异见。如螺髻王见宝庄严。如是等也。所见异土。同用娑婆土地为体。如是一切。故名同体。故经说言。一切佛土即一佛土。一即一切。三义如前。自在净者。泛论净义。二种。一是相净。诸宝庄饰清净严丽。如安乐界众香国等。二自在净。犹如净珠。美恶斯现。所现无碍。故曰自在。由土体净故。能如是无碍自在。举用显体。名自在净。今此所论义当后门。故经说言。一切国土平等清净。净相之土。彼秽此净。不名平等。自在净者。染净圆通。法界齐等。故曰平等。此二土体。庄严净者。是其土相。泛论有三。一人庄严。胜善众生。居住其中。土名净矣。下五住处众生净者。即其义也。二法庄严。具诸佛法。其土名净。故地论言。人及诸法庄严。三事庄严。五欲殊妙。此三种中。地经偏说一事庄严。为庄严净。中有三。一神通庄严。一切境界变现无碍。二光明庄严。常有光明灭除闇冥。三相庄严。众宝庄饰。故经说云。神通庄严光相具足。受用净者。是其土用。净土境界。受用之时。能灭烦恼出生道。此前四种。明土体相。第五住处众生净者。寄人显胜。无量功德智慧众生。悉满其中。故土胜矣。又以善人居住其中故土清净。后两门中。初因净者。举因显果。因有二种。一净土行业。所谓布施持戒。行业如维摩说。二净土德业。所谓净土三昧法门。得此门同故。一切境界。随心回转。如金刚藏所入佛国体性三昧。如是等也。住中之中。偏据后门故。彼又言。入佛土妙平等境界。名为因净。诸佛净土法门。名为上妙平等境界。菩萨证入。能有异现。说为因净。言果净者。对因明果。泛论有二。一相净果。菩萨旷修净土行。得妙净土。诸相庄严能净无秽。二自在净果。依前净土三昧德业。种种异现。地经所说义。当后门故。彼经中随诸众生心之所乐。与为示现名为果净。随别广论。亦可无量。辨相如是。
