<!-- { "loadSidebar": true } -->
　　次对三假共相收接。言三假者。如上所说受法名也。接相云何。释言。法中通具四假。如一色法从前起后。是因生假。过因所起。亦是因生。以细成粗。是缘成假。苦无常等诸法相成。亦是缘成。大小相形粗细相比。是相待假。前后相接。是相续假。受假之中。亦具四假。如说众生。以之为受。众生各从过因而生。是因生假。揽阴而成。是缘成假。尊卑相形贵贱相比。是相待假。起尽相接是相续假。如是一切。四中缘成。是其正义。余三是傍。何故如是。夫言受者。缘成假中。接受多法。故名为受。是故受义。正当缘成。余非受义。故说为傍。名假之中。亦具四假。依如成实。名是声性。从于四大击发而生。是因生假。依于余论。名是非色非心之法。从于想生名因生假。故地持云。建立施设地等假名。是名地想。故知。名字从想而生。依如成实。名是假声。揽彼实声和合而成。是缘成假。依如余论。名是非色非心之法。然此有为。一念之顷具生住灭。以生住等四相合成。名缘成假。多少相形善恶相比。是相待假。前后相接是相续假。若依成实。此四种中。缘成相续。是其正义余二是傍。何故如是。彼说名字是其假声。揽彼实声。前后续成。是故正当缘成相续。余不正成。故说为傍。若依余论。因生缘成及与相续。是其正义。相待是傍。何故如是。彼说名字是非色非心依想而生。又生住等四相合成。前后续成。故说因生缘成相续。以为正义。相待非是亲成名。故说之为傍。问曰。成实亦说。名字依四大生。何故彼宗不说因生以为正义。释言。有以。彼成实中。宣说四大和合生声。是声和合。方得成名。疏挟一重。是故因生不名正义。地持等中。宣说名字。亲依想生。故说因生以为正义。不类譬斯。问曰。何故法假之中。四假皆正。名受二中。有正有傍。释言。法通四俱是正。名受局故有正有傍。随法异论。假乃无量。假名义。略辨粗尔。

　　入不二门义三门分别(释名一。辨相二。约说分异三)

　　第一释名。入不二门。如维摩说。言不二者。无异之谓。即是经中一实义也。一实之理。妙寂离相。如如平等。亡于彼此。故云不二。问曰。诸法有一二三乃至众多。翻彼说理。理应不一不二不三乃至不多。以何义故偏言不二。释言。不一乃至不多。经有说处。故涅槃云。除一法相。不可算数。华严亦云。众多法中。无一法相。于一法中。亦无多相。但今且就一不二门而辨道理。余略不论。良以二者彼此通谓。是故偏对而说不二。又复二者别法之始。今此为明理体无别。故偏对二而说不二。虽说不二。不一不三乃至不多。悉入其中。是义云何。若立一相。以一对多。即是其二翻对彼二。故名不二。若立多相。以多对少。还即是二。翻对彼二。故名不二。又立多相。于多法中彼此相对。亦即是二。翻对彼二。故为不二。以是义故。遣多悉入不二。多少既然。遣染遣净。遣缚遣解。遣有遣无。类亦同然。若立有相。以有对无。即是其二。翻对彼二。名为不二。若立无相。以无对有。还即是二。翻对彼二。名为不二。翻若当定立非有无相。以非有无对有对无即复是二。翻对彼二。名为不二。乃至建立不二门相。不二对二。还复是二。翻对彼二。名为不二。是故不二。有相皆遣有理悉收。故偏名之理体名法。又为心轨。亦名为法。此不二法。形对佛性空如等义。门别不同。故名为门。又能通人。趣入名门。舍相证会。名之为入。名义如是。
　　第二辨相。此不二门。是法界中一门义也。门别虽一。而妙旨虚融义无不在。无不在故。一切诸法。悉是不二。诸法皆是。岂有所局。但维摩中。且约三十三人所辨。以彰其异。所辨虽异。要摄唯二。一遣相门。二相双遣名为不二。非有所留。二融相门。二法同体名为不二。非有所遣。遣相门中。曲复有三。一就妄情所取法中相对分二。翻除彼二故名为不二。如维摩说。我我所二。因有我故使有我所。若无有我则无我所。是为不二。如是等也。二情实相对以别其二。翻对此二名为不二。是义云何。据情望实。情外有实。将实对情。说之为二。据实望情。情本不有情。既不有实。亦亡对故云不二。如维摩说。实不实二。其实见者尚不见实。何况非实。如是等也。三唯就实。离相平等名为不二。是义云何。就实论实。由来无异。异既不有一。亦亡对故曰不二。维摩默显义。应当此遣相。如是融相门中。义别亦三。一就妄情所起法中。义别分二。二法同体名为不二。如经中说。无常即苦。苦即无常。是苦无常同体无别。名为不二。如是一切。二真妄两别。名之为二。相依不离。名为不二。如维摩说。明无明二。无明性即是明。名为不二。如是一切。三就真中义别分二。二法同体。名为不二。于此门中。曲分有四。一直就真体。随义分二。如来藏中。具过无量恒沙佛法。彼法同体。名为不二。又如经说。空即无相。无相即无愿。名为不二。如是等也。二就真中体用分二。如依真心缘起集成生死涅槃。用不离体。体用虚融。名为不二。如经中说。佛性如来。无二无别。如是等也。三就真体所起法中。相别分二。如经中说。佛性之性与不善。俱名为无明。明与善法。俱名之为明。如是等辈。彼二同依一佛性体。名为不二。故涅槃云。明与无明生于二相。智者了达其性无二。无二之相即是实性。如是等也。又如经说。一实谛中开分二谛。二即一实。亦当此门。四就真性所起法中。相别分二。如依佛性缘起集成一切行德。德别名二。于彼德中。门别相即名为不二。如维摩说。佛法众三。佛即是法。法即是众。名为不二。如是等也。不二虽众。要不出此。言其入者。义别有四。一就信明入。于此不二。信顺不违。故名为入。二就解说入。于此不二。解观相应。名之为入。三就行论入。依定照见。明了现前。不见二相可以住中。名入不二。不见二相。即是止也。明了不二。是其观也。四就证辨入亡情契实。名之为证。于得证时。不见如外有心能证。既无有心。宁复心外有如可证。不见能证。妄想不行。不见所证。虚伪不起。如不离心。妄想不行。心不离如。如心不异。是即真名入不二门。入不二义。辨之略尔。
　　次第三门。约说分异。如维摩中。义别三阶。一维摩问诸菩萨等。以言遣相。明入不二。二诸菩萨。问文殊师利。以言遣言。明其不二。三文殊问彼维摩诘。以默遣言。而显不二。此三皆是化益方便分齐。息相教入。之阶降也。若论自觉相应境界。不可言彰。叵以默显。何故如是。据实以求。法外本无音声文字。何言能彰。法外亦无形相可得。谁用默显。无言能彰证处亡语。非默能显证处绝相。诠相悉无他所莫测是故名为自觉境界。对处无他。自亦亡对。问曰。维摩阐玄之极。亦使默外犹有自觉相应境界。何故不论。释言。为化极于言默。言默之外。不复可陈。不可陈处。从来未辨。岂独今哉。不二之义。辨之略尔。

　　二谛义两门分别(释名一　辨体二)

　　第一释名。言二谛者。一是世谛。二第一义谛。然世谛者。亦名俗谛。亦名等谛。世名为时。事相诸法。生灭在时。就时辨法。故云世谛。若尔无为非生灭法。应非世谛。释言。有名不尽诸法。何谛之中。该摄有为无为之法。有为是世。无为非世。从有立称。故云世谛。与前众生假名相似。又云世者。是其世人。一切事法。世人所知。故名世谛。故涅槃云。世人所知。名为世谛。问曰。世法圣人亦知。何故偏言世人所知名为世谛。释言。圣人虽知此法。随世故知。是故犹名世人所知。又复圣人。就彼世人所知法中。知其虚假。虚假是其世法之实。故名世谛。若尔圣人。亦就凡夫生死法中。知其苦集。所知苦集。应名凡谛。然彼苦集。虽是凡法。圣人知故得名圣谛。世谛似彼。何缘偏就世间之人。说为世谛。释言。互从皆得无伤。但经论中。为明苦集非圣不知故名圣谛。又知成圣。亦名圣谛。世法虚假。虽是圣知非精上。故非第一。非第一故。判入世中。言俗谛者。俗谓世俗。世俗所知。故名俗谛。言等谛者。等谓齐等。统摄之义。世法非一。不可别论。等举诸法。故云等谛。第一义者。亦名真谛。第一是其显胜之目。所以名义。真者是其绝妄之称。世与第一。审实不谬。故通名谛。真即可实。世法虚诳。云何名谛。言虚诳者。对真辨义。然于世法。事实不无。故得称谛。又复世谛实是虚诳。故名世谛。然彼世谛。若对第一。应名第二若对真谛。应名妄谛。第一义者。若对世谛。应名出世。若对俗谛。应名非俗。若对等谛。应名非等。立名不可一一返对。是故事法。且名世谛俗谛等谛。理法且名第一义谛乃至真谛。谛者犹是真实之义。何故二种并得称谛。不得并说为真谛乎。释言。今此谛门辨义。故通名谛。为分真俗。是故世谛不得名真。若当就彼真实门中。以论诸法。是即理事俱名为真。故地持中。事实二性同名真实。今据谛门。二俱名谛。二谛名义。略之云尔。
