<!-- { "loadSidebar": true } -->
　　次辨味净无漏禅等支因有无。净禅有。味禅非具功德法故。一向定无。无漏禅者经论不同。毗昙大乘与净禅同。成实少异。异相如何。无漏初禅有乐一心。无觉观喜。一心定体。故有一心。无漏之法在身名乐故有乐支。以何义故无其觉观。无漏必依禅定之中根本定生。所依净禅至一心时。已舍觉观所生无漏焉得有之。故无觉观。何故无喜如彼成实二禅品说。喜必从于取假名生。著我故起。圣人离之故不生喜。问曰。若无无漏喜者。七觉支中应无喜支。又若圣人不生喜者。何故经言佛见众生修善则喜。又若无喜亦应无其无漏猗乐。彼论释言。何故得有喜觉支者。觉支有二。一是有漏。二是无漏。有漏有喜。无漏则无。但无漏支从有漏生。仍本因故应名喜支。言佛喜者。论自释言。佛常行舍。无忧无喜。随化众生乐言有喜。云何得有无漏猗者。论自说言。得无漏时。离粗重过。身心调适。故得有猗。何故得有无漏乐者。论言。不说无漏智外别更有乐。但无漏法初来在身义说为乐。故得有之。问曰。为当一切圣人皆悉无喜。为独无学。论言。学人入观则无。出观则有。无学圣人入出常无。第二禅中有乐内净及与一心。无其喜支。以彼内净即二禅体故有内净。余同前释。第三禅中略无安慧。余皆具足。以彼安慧摄入念中故不别论。故彼论言。三禅后分中无安慧支。何者后分。无漏从其有漏禅生。故名无漏。以为后分。为彰圣慧与正念俱故摄念中。第四禅中四支具足。此乃论者立意不同。难以消息。支因缘有无辨之粗尔。
　　第四门中所灭不同。所灭有二。一灭染障。八禅皆灭十使烦恼。如得初禅灭欲界地十使烦恼。得二禅时灭初禅地九使烦恼。乃至修得非想定时灭。无所有九使烦恼。以初禅上无嗔恚故。但灭九使。亦为乐障。通断其得。二灭乱障如经中说。初禅灭语言。二禅灭觉观。三禅灭喜。四禅灭乐。空处灭于色想。识处灭于空想。无所有处灭于识想。非想非非想处灭无所有想。此灭乱障但令不行。名之为灭。不舍其得。善法得上不舍下故。问曰。觉观是言说因。觉观之心初禅未尽。云何已得灭于语言。论释不同。若依毗昙。觉观有二。一者成禅。背欲求静。二者坏禅。背静起说。初禅中但有成禅觉观之心。无坏禅者。故灭语言。若依成实。得彼初禅根本定时。已离觉观。觉观无故言语不生。名之为灭。若尔初禅亦灭觉观。何故但云灭语言乎。释言。初禅根本定中。虽无觉观。前后有之。故不名灭。若尔前后亦有语言。何故说灭。释言。觉观能与初禅作方便。故不得言灭。语言唯障非方便。故说语言灭问曰。初禅若灭语言。得初禅人云何起说。释言。入定虽灭语言。出时用彼欲界地中威仪心说。或用初禅威仪心说。故得起言。问曰。语言能障初禅。得初禅竟。以欲界心起语言时。失初禅不。释言。不失。问曰。语言与欲界结同障初禅。得初禅人以欲界心起言说时。不失禅者。起欲界结亦应不失。释言。染障与乱障异。下染正与上地净违故。起欲染退失初禅。语言直是妨修故障。非是正违。故虽起言。不失初禅。诸地染乱例皆同尔。问曰。初禅犹有威仪觉观心。故可得起言。二禅已上无此觉观。依何起说。论释不同。若依毗昙。借初禅地威仪心说。此言借者。上威仪心流类似于初禅心故。名之为借。不从彼来。问曰。上禅唯得借下威仪之心。不得借下善。何故而然。良以威仪是浮漫心。非力厉生。上地所起流类同下。故说为借。善生力厉。随地各别。上地所起不与下同。故不名借。若依成实。上地皆用欲界心说。上得寄起欲界心故。
　　第五门中差别有三。一明得义。二明舍义。三明成就。所言得者。先无今起说之为得。诸论不同。毗昙净定有二种得。一是断得。断欲界结得于初禅。如是次第乃至断于无所有结得非想定。二是生得。生二禅时舍于初禅。有漏生上必失下。故后还退下生初禅中得本所失名为生得。乃至非想生下类然。成实大乘但有断得无其生得。彼宗有漏虽生上地。不失下故。云何知彼有漏生上而不失下。彼说。上界亦得寄起下地法故。无漏禅者。依如毗昙。有二种得。一是断得。断下烦恼得上无漏。二者退得。退有二种。一退果得。证圣果时。舍向无漏。后退果时。得本所失。名退果得。二退根得。转根之时。得利舍钝。后退根时。得本所失。名退根得。成实大乘但有断得无其退得。彼宗无漏无退转故。又彼宗中。得果之时因满为果。不舍前因。转根之时转钝为利。不舍前体。故无退得。若论味禅。但有退得。有人修得第二禅时。舍初禅中味禅烦恼。后退二禅得本所失。名为退得。乃至非想退得同尔。问曰。非想三界中极。何处退来亦有退得。依如毗昙。退罗汉果得彼味定。故有退得。成实非想无此退得。问曰。净禅以何义故无其退得。释言。净定修得上时不失下。故退上之时下非新得。问曰。无漏以何义故无其生得。无漏生上不失下。故无其生得。又复圣人随所生处无退下义。故无生得。问曰。味禅何故无其生断二得。释言。味禅身在下地。于上地中所未断处。一切成就。不得断结方始得。故无其断得。彼从上地退生下时。要先退起下地味定。然后受生。退时已得。非生始得。故无生得(此一门竟)。
　　次明舍义。所言舍者。先成今失。名之为舍。论释不同。毗昙净定有二种舍。一是退舍。先得禅已。后还退失。二是生舍。生上地时。失于下法。有漏生上必失下故。成实大乘唯一退舍。无漏禅者。依如毗昙。有三种舍。一是退舍。先得还失。二得果舍。得四果时舍向无漏。三转根舍。转根之时得利舍钝。若通无余涅槃时舍则有四种。成实唯一涅槃时舍。余三皆无。大乘法中。缘照无漏入证时舍。真则无舍。味定唯有断灭时舍。问曰。净禅何故无其得果转根及断舍乎。释言。此非向果法故。得果不舍。有漏之法于同地中设令重习。唯可纯熟无舍得义。是故无其转根时舍。非烦恼故无断时舍。问曰。何故无漏转根有得有舍。净禅不尔。解有两义。一无漏法转根之时。具以无碍解脱之道。断障转根。阶别皆定。故转根时有得有舍。有漏不以无碍解脱断障转根。数习便利。久废还钝阶别不定。故无得舍。一义如是。二无漏力大。于自地法能得舍。有漏力微。于自地中同类之法不能裁断全令别异。故无得舍。非烦恼故无断时舍。问曰。无漏何故无其生断二舍。释言。无漏是不系法。虽生上地。不失下故。无生时舍。非烦恼故无其断舍。问曰。味定何故无其退失得果转根舍乎。释言。退起下地结时。不失上味。故无退舍。凡夫上生必先得定。得定之时已舍下味。非生始失。故无生舍。余义如前净禅中释(此二门竟)。
　　次辨成就。随身不失名为成就。诸论不同。毗昙法中。一切净定。身在下地。于上地中随所得处皆悉成就。身在上地则不成下。以是义故。身在欲界及初禅中。得成八禅。身在二禅。成上七地。乃至身在非想地中。唯得成就非想处定。下悉不成。成实大乘一切净定下得成上。上亦成下。无漏定者。一修得已后于三界中随身何处皆悉成就。若论味定。毗昙法中身在下地。于上地中所未断处。皆悉成就。断则不成。若身在上。于下地中一切不成。成实大乘圣人生上与毗昙同。于下地中一切不成。断结生故。凡夫生上犹成下味。伏结生故。
　　第六门中义别有四。一入定不同。二定缘有异。三明入所为。四辨定入人。入定不同者。依如毗昙。有二十四种。相状如何。有漏定中次第及超有其八种。无漏亦然。有漏无漏间复有八。是故通有二十四种。有漏八者。次第有四。超越亦然。次第四者。一是顺入。从初禅入。次第上升。乃至非想。二是逆入。从非想入。次第下转。至初禅出。三逆顺入。从初禅入。至第二禅。却入初禅。次第上升。至第三禅。却入二禅。次第上升。至第四禅。如是却入而复上升。乃至非想。类亦同然。四顺逆入。从非想入。至无所有。却入非想。次第下转。至其识处。如是却入。而后下转。至初禅出。超中四者。一是顺超。从初禅地超入三禅。如是渐超乃至非想。问曰。何故唯超一地。声闻超禅不过一故。二是逆超。先入非想。超入识处。如是下超至初禅出。三逆顺超。谓从初禅。超入三禅。却入二禅。超入四禅。却入三禅。超入空处。如是却入。而复上超。乃至非想。四顺逆超。作法同前。向下为异。有漏既然。无漏亦尔。间中八者。次第有四。超越亦然。次第四者。一顺间入。先入有漏初禅。次入无漏二禅。如是翻迭乃至非想。二逆间入。作法同前。向下为异。三逆顺间入。从有漏初禅入无漏二禅。却入无漏初禅。次入有漏二禅。复入无漏三禅。却入无漏二禅。次入有漏三禅。复入无漏四禅。却入无漏三禅。次入有漏四禅。复入无漏空处。如是却入而复上升乃至非想。四顺逆间入。作法同前。向下为异。超中四者。一顺间超。从有漏初禅超入无漏三禅。超无漏四禅入有漏空处。如是间超乃至非想。二逆间超。作法同前。向下为异。三逆顺间超。从有漏初禅却入无漏二禅。超入有漏四禅却入有漏三禅。入无漏空处。如是却入而复上超乃至非想。四顺逆间超。作法同前。向下为异。声闻如是。诸佛菩萨或超一二乃至众多。是则入定具四无量(此一门竟)。
