<!-- { "loadSidebar": true } -->
　　次第二门辨其体相。此五眼中。肉眼一种色法为体。天眼一种亦色亦心。后三心法智慧为体。肉眼中有其二种。一者是报。二者长养。宿业所得是名为报。或以饮食医药等力得胜眼根名为长养。天眼有二。一照现色像。色根为体。二照见未来。智慧为体。色中有二。一者方便。二者是报。言方便者。依禅修得。是义云何。如毗昙说。依于上禅修习天眼。得其上地清净四大。与下肉眼同在一处。用之远见名为天眼。若依成实。禅定之力转下肉眼令堪远见。即名天眼。更无异生。大乘所说与毗昙同。得上四大所造眼根。与下肉眼同在一处。用之远见。方便如是。所言报者。报有二种。一佛菩萨宿世行业因缘力故。随所生处报得天眼能见远色。二诸天等生在天中。报得净眼能见远色。就天报中复有二种。一散善业果。谓欲界天。二定善业果。谓色界天。若复通论。无色亦有。大乘宣说无色界中亦有色故。彼天眼中慧为体者。小法中唯有方便。大乘法中有其二种。一者方便。依禅修得。二者是报。诸佛菩萨亦修力故报得净智生。便能见未来世事。慧眼有二。一是方便。二是报生。言方便者。现在时中近友闻法思惟修习见诸法空。言报生者。地论名为报生识智。以本修故。随所生处自然照见一切法空。不待修习。法眼之中亦有二种。一者方便。二者报生。与慧眼同。唯有所见境界别异。佛眼之中亦有二种。一者方便。学观实性。二者报成。以本修习任性成就。以报成故经论之中说为报佛。体相如是。
　　次第三门明其修成次第之义。行者为欲长养己身。先修肉眼。虽有肉眼。但能见粗。不能见细。但能见近。不能见远。但能见明。不能见闇。但能见前。不能见后。但见障内。不见障外。有如是等众多障碍故修天眼。以天眼故一切悉见。此前二眼次第是定。后之三眼次第不定。于中具论。次第有二。义别有八。次第二者。苦依观入。先法次慧后明佛眼。若论从寂起用次第。先慧次法后明佛眼。义别八者。前门之中义别有四。后门亦尔。前门四者。其第一门修前天眼但见色事。未能照见一切法相。故修法眼。法眼虽见一切法相。未能照见破相空理。次修慧眼。慧眼虽见破相空理。而未穷尽。以不尽故。次修佛眼。以佛眼故。破相毕竟。见空穷极。于此门中佛眼慧眼同见空理。尽不尽异。如龙树说。菩萨波若至佛转名萨婆若智。义当于此。其第二门修前天眼但见色事。而不能见一切法相。次修法眼。法眼虽见一切法相。而未能见破相空理。以不见故。次修慧眼。慧眼虽见破相空理。而未能见如实真空。以不见故。须修佛眼。以佛眼故。见如实空。如龙树说。菩萨修学生空法空。渐渐修得不可得空。不可得空是真空也。如来藏性从本以来。不起不灭。自性常寂。不待破法然后为空。故名为真。其第三门修前天眼但见色事。法眼了见一切法相。慧眼了见破相空理。及见真空。故彼无量寿经说言。慧眼见实。此言见者。如涅槃说。无法可见。故名见空。慧眼虽见一切空理。而不能见佛性真有。以不见故。次修佛眼。故了达法界如实真有。此前三门约对别相佛眼以论。其第四门约对总相佛眼以说。前修天眼照见色事。法眼了见一切法相。及见真实如来藏中善有之法。而不穷尽。慧眼照见破相空理亦见真实如来藏中如实空义。而不穷极。以前四眼所见不穷。次修佛眼。以佛眼故。于前四眼所不尽处。一切悉见。于此门中。向前四眼究竟成满便名佛眼。观入次第四义如是。起用次第四义如何。其第一门用前天眼见于色事。而未能见破相空理。次修慧眼。慧眼见空。而未能见一切众生根欲性心及一切种化众生法。次修法眼。法眼虽见一切众生根欲性心及化生法。而不穷尽。以不尽故。次修佛眼。以佛眼故。见之穷极。于此门中。佛眼与前法眼同见。尽不尽异。如龙树说。菩萨法眼至佛之时。转名佛眼。义当此门。其第二门用前天眼见于色事。次修慧眼见破相空。次修法眼见诸众生根欲性心及化生法。而未能见如来藏中法界真有。次修佛眼。以佛眼故。于真有法。一切悉见。于此门中。佛眼与前法眼见别。其第三门用前天眼见于色事。次修慧眼见破相空。次修法眼照见众生根欲性心及化生法。并见真实如来藏中法界真有。虽见此法。而未能见非有非无如实真空。次修佛眼。以佛眼故。了达法性如实真空。此前三门约对别相佛眼分别。其第四门约对总相佛眼以论。前修天眼见于色事。次修慧眼见破相空。及见佛性如实真空。而不穷尽。次修法眼见法相有及见真有。而不究竟。以前四眼不究竟故。须修佛眼。以佛眼故。于前四眼不穷尽处。一切穷极。此则向前四眼满足便名佛眼。更无异法。修成次第其相如是。
　　次第四门约境分别。境别四重。一事二法三理四实。阴界入等差别之事。是其事也。苦无常等通相之法。是其法也。破相空义。是其理也。如来藏中一切种义自性常尔。是其实也。此之四重五眼所见。是义云何。今先约就别相五眼而为分别。然后约就总别五眼而为分别。别相五眼分别云何。肉眼天眼唯见事中一色粗事。余悉不见。如涅槃说。菩萨天眼非直见色。亦见彼色生灭之相。若从是义。亦分见法。少故不论。法眼见于阴界入等一切种事。及见于法。慧眼见于破相空理。佛眼见实。别相如是。总别五眼见境云何。前之四眼是其别故别见四境。后一佛眼是其总故总见四境。就前别中。肉眼天眼见一色粗。而不穷尽。法眼见于阴界入等事相之法。及见一切苦无常等生灭法数。并见真实如来藏中善有之法。亦不穷尽。慧眼见于破相空理。亦见真实如来藏中自体真空。而不究竟。佛眼见前四重之法。悉皆穷尽。故龙树云。当知佛眼无所不见。无所不闻。无所不知。以其总故。问曰。佛眼正可言见。云何言闻。龙树释云。从于耳识而生智慧故说为闻。又复诸根佛眼眷属故说为闻。
　　次第五门就人分别。人谓凡夫声闻缘觉菩萨及佛。约就此人分别五眼。于中三门。一随相分。肉眼天眼见于事相。是凡夫法。判属凡夫。假使圣有。性属凡夫。法眼慧眼配人不定。若就观入次第以论。法眼见于苦无常等生灭法数。判属二乘。故二乘人入见道时。名法眼净。慧眼见于平等空理。判属菩萨。若依从寂起用次第。慧眼见于阴界入等空无我人。判属二乘。法眼见于一切众生根欲性心。及见一切化众生法。判属菩萨。佛眼在佛。义在可知。二简胜异劣。上得兼下。下不及上。于此门中。凡夫唯有肉眼天眼。无余三种。声闻缘觉具义不定。若依向前观入之门。彼有法眼肉眼天眼。无余二种。若依向前起用之门。彼具慧眼肉眼天眼。无余二种。菩萨之人具前四种。未得佛眼。诸佛如来具足五眼。故经说言。具足五眼成菩提矣。三简大异小。凡夫二乘是其小也。诸佛菩萨是其大也。就彼小中。下不及上。上得兼下。义如前解。就彼大中。诸佛菩萨齐具五眼。满不满异。约人如是。
