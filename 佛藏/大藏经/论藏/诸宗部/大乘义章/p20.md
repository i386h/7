<!-- { "loadSidebar": true } -->
　　次第四门。明三无为多少不同。先论多少。虚空最多。无一切法。今此且就数非数灭。以辨多少。其义不定。有一种义。数灭是多。非数灭少。数灭通灭三世之法。故名为多。义如上辨。灭过去惑。不能为因。灭未来惑。不能为果。灭现在惑。不得因果。非数无为。唯灭未来不生之法。故名为少。有一种义。非数灭多。数灭是少。非数通灭漏无漏法。故名为多。数灭唯灭有漏之法。称之为少。以斯验求。无漏转根。定非数灭。良以二灭互有多少。是故应作四句分别。如毗婆沙说。第一句者有法。唯为数灭所灭。而不为彼非数灭灭。谓过现在有漏之法。及未来世可生有漏。第二句者。有法。唯为非数灭灭。而不为彼数灭所灭。谓未来世无漏之法不生者是。第三句者有法。双为二灭所灭。谓未来世有漏之法不生者是。第四句者有法。不为二灭所灭。谓过现在无漏之法。及未来世可生无漏。多少如是(此一门竟)。
　　次辨不同。依毗婆沙。以数非数二种之灭。对无常灭。而辨其异。异有十种。其一义者。约就有为无为辨异。数非数灭。是无为法。无常灭者。即法而辨。是有为法。依如毗婆阇婆提说。无常之灭。亦是无为。彼说法后无处为灭。故曰无为。评者不许。
　　第二约得解脱辨异。若法灭已得解脱得。是其数灭。若法灭已。而不得于解脱之得。是非数灭。若法散坏。亦不得于解脱之得。是无常灭。
　　第三约就缚脱辨异。若是解脱不系相者。是其数灭。有是解脱非不系相。是非数灭。未来染过。永更不生。通名解脱。有非解脱非不系相。是无常灭。此言不尽。理实无常。通脱非脱。无漏无常。是其解脱。有漏无常。是非解脱。系与不系。类亦同尔。
　　第四门中。约时分异。三世法中而得灭者。是其数灭。未来法中而得灭者。是非数灭。现起法中而得灭者。是无常灭。
　　第五约就三性辨异。数灭是善。彼得亦善。非数无记。得亦无记。无常灭者。通其三性。得亦如是。就善法说。即名为善。就恶法说。即名不善。无记亦尔。
　　第六约系不系辨异。数灭不系。无为法故。彼得是系及与不系。有为法故。得彼八禅等智所灭。名之为系。得无漏灭。名为不系。非数不系。非数无为法故。得唯是系。有漏法故。无常之灭。通系不系。得亦如之。就有漏说。名之为系。就无漏说。名为不系。
　　第七约就学等分异。数灭非学。亦非无学。数灭非心。是故非学。亦非无学。彼得是学。亦是无学。亦得名为非学非无学。得虽非心。从法说之。在因之得。从因说学。在果之得。从果得说无学。得彼等智数灭无为。名为非学非无学矣。非数缘灭。非学无学。得亦如是。无常之灭。是学无学及与非学非无学矣。得亦如是。就学因说。名之为学。就无学说。名为无学。就有漏说。名为非学非无学矣。
　　第八约就三断分别。数灭不断。无为法故。彼得不定。或修道断。或是不断。有漏等智数灭家得。是修道断。断其缘缚无漏圣智数灭家得。是其不断。非数缘灭体是不断。无为法故。彼得一向是修道断。无常灭者。备具三种。见惑坏灭。是其见断。修惑坏灭。是其修断。无漏坏灭。是其不断。得亦三种。准前可知。
　　第九约就道果分别。数灭无为是其道果。乃至等智数灭无为。为道印证。通为道果。彼得或道或是道果。或复非道亦非道果。无漏因中数灭家得。名之为道。果中之得。名为道果。有漏等智数灭家得。非道非果。非数缘灭非是道果。彼得非道亦非道果。无记法故。无常之灭。或是道或非道果。所谓向中无常灭也。与彼圣道为共有因。故通名道。或有是道亦是道果。果中无常。或有非道亦非道果。有漏无常。彼得亦尔。
　　第十门中。约谛辨异。数灭无为。是其灭谛。等智灭处。为道印证。通亦名灭。彼得是其苦集及道三谛所摄。有漏等智数灭家得。是苦集谛。圣灭家得。是其道谛。非数无为。非是灭谛。得苦集谛。无常之灭。是苦集道三谛所摄。得亦如是。多少不同。其义如是。
　　第五约就三性分别。性谓善恶无记法也。义别有五。一就体分别。数灭唯善。余二无记。二对人分别。顺益名善。违损称恶。非损益者。说为无记。若从是义。数灭唯善。以顺益故。虚空无为。一向无记。非损益故。非数无为。义合三性。三涂苦报非数灭者。有顺益义。义说为善。未来乐果非数灭者。有违损义。义说为恶。余非损益。义说无记。三对理分别。顺理名善。违理名恶。非违顺者。说为无记。若从是义。数灭唯善。以其离相顺理成故。余二无记也。非违顺故。四对因分别。善因得者。名之为善。不善因得。名为不善。不为违顺二种因得。名为无记。若从是义。数灭无为。一向是善。善因得故。虚空无为。一向无记。不为善恶二因得故。非数无为。义通三性。戒施等故。令恶不起。名之为善。邪见等故。令善不生。名之为恶。余名无记。五对果分别。能生乐报。名之为善。生苦名恶。余名无记。若从是义。三无为法。俱是无记。不作生因记得果故。
　　第六有漏无漏分别。释有四义。一体是漏故。名为有漏。余名无漏。若从是义。三无为法。悉是无漏。体非漏故。二断漏得故。名为无漏。余名有漏。若从是义。一切数灭。是其无漏。余皆有漏。三为无漏智所证得。故名为无漏。余皆有漏。若从是义。虚空非数。一向有漏。数灭不定。为无漏智断障得者。一向无漏。为世俗智。断障得中。有是有非。直尔等智。断障得者。是其有漏。等智断竟。为无漏智重印证者。判属无漏。四为无漏智断障得者。名为无漏。余名有漏。据此以论。毗昙法中。数灭无为。有是有非。圣智断得。是其无漏。等智断得。是其有漏。非数灭中。有是有非。用无漏智。断烦恼故。令余业苦应起不起。是其无漏。余非数灭。是其有漏虚空无为。一向有漏。成实大乘。数灭无为。一向无漏。余二无为。一向有漏有漏。无漏具辨如是。
　　第七门中。有无分别。诸论不同。毗昙法中。三无为法。一向是有。何故如是。彼宗之中。无不生心。三无为法。为心所缘能生心。故明知。是有。问曰。若有何故经中说作无为。此言无者。无他有为。非无无为。以非无故。谤涅槃者。名为邪见。得大罪报。成实所说。三种无为。并是无法。如人无手。是中更复何所可有。又复经中说作无为。明知。是无。问曰。若无云何生心。释言。彼宗缘于无法。得生心故。不妨是无。如人梦中所见境界悉是无法。故知。缘无亦得生心。又问。若无谤涅槃者。何故得罪。释言。烦恼其实尽灭。谤言不尽。违于灭义。是故得罪。非由谤有所以得罪。有无两竞。备如成实涅槃中说。大乘法中。义说不定。就事以论。得言是无。故经说言。虚空无故不生不灭。余二类然。以是无故。经名无为。望理而辨。此三乃是待对之法。无有别体。得言是有。故地持言。有为无为。名之为有。无我我所。名之为无。又地经说。虚空界集。无为界集。涅槃界集。若令无法。知何所集。良以大乘非定有。故破有定执。故涅槃言。我诸弟子。不解我意。唱言。如来说三无为一向定有。非定无。故破无定执。故涅槃言。我诸弟子。不解我意。唱言。如来说三无为一向定无。以斯准验。有无之义。难以偏定。有无如是。
　　第八以常无常分别。小乘法中。说三无为一向定常。大乘法中。义别有五。一随相分别。三无为法。俱皆是常。不生灭故。二望本以释。虚空本有。一向是常。余之二种。灭事方有。义说无常。非是终尽名为无常。三望终以论。数灭是常。余二无常。数灭无为。证理而成。一得永寂故名为常。余二情有。得理则舍故曰无常。故大集云。虚空情有。离心则无。是故无常。虚空既然。非数同尔。问曰。得理若舍虚空。诸佛菩萨。为何所依。释言。舍空依于真如。离真如外更无所依。故华严云。普贤菩萨。依于如如不依佛国。虚空亦是。佛国所摄。四摄法从情。三俱无常。以从妄心有起尽故。问曰。经说。虚空无为不生不灭。今云何言从心起尽。释言。有以。随心现时不生灭。故名曰无为。以无为故不生不灭。以理论之。心外无空。但是心有。故得说空。随心起尽。故马鸣言。一切色法。本来是心。心外无色。亦无虚空。心外既无。宁不依心。以依心故。随心起尽。虚空既尔。数非数灭理亦同然。云何有起。如人梦中见虚空界见诸法灭见烦恼尽。悉是心起。无为同尔。皆妄心起故。地经中说。虚空界集。无为界集。涅槃界集。云何有尽。如人梦中所见空等寤时悉舍。无为同尔。妄息皆舍。问曰。向言虚空非数情有法故。得理则舍。名为无常。数灭无为。证理而成。一得永寂。名之为常。今云何言数灭无为亦随心尽。释有两义。一简妄异真。数灭之中。有妄有真。缘治断得。名之为妄。证实舍妄。说以为真。前言常者。是真数灭。此言尽者。是妄数灭。故地经言。如人梦中见身堕河。施大方便欲出此河。忽然便寤即离一切勇猛据事。梦中堕河。喻在烦恼。梦中出河。喻得涅槃。寤喻实证。梦中出没。寤时悉舍。明知。妄灭得实。皆舍。二情实相望。随义分别。据情望实。情外有实。得实舍情。以为数灭。是故数灭。一得永常。证实返望。由来无情。知何所断为今数灭。故说非常。故地论言。自性常寂。非先有染后时离也。第五摄法就实分别。于中有二。一就实性。三无为法。非常无常。据实本无。知复说何为常无常。二就实用。三无为法。亦常无常。用随心现。名为无常。无时不现故说为常。是义云何。如地经说。菩萨以十身作空。空作十身。或于自身一毛孔中。现虚空界。或复不现。是故得言虚空无常。菩萨常住虚空三昧。令一切法悉为空界。无时暂废。故得言常。如龙树说。菩萨或入灭尽三昧。令三世法悉皆灭尽。或时入彼不灭三昧。令三世法皆悉不灭。如梦所见。故得言非数无常。入灭三昧。无时不灭。是故得言非数是常。菩萨有时。现断烦恼。有时现行。是故得言数灭无常。菩萨住彼寂静三昧。毕竟永寂诸烦恼等。是故得言数灭是常。常无常义。具辨如是。
