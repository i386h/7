<!-- { "loadSidebar": true } -->
　　解四空中别有三门。一辨其相。二明空识一切入空识二解脱空识二种定空识一切处差别相。三随文释义。第一辨相。空处定者。行者深见四禅地中色相恼碍。故须修之。修法云何。略有四种。一方便道。二无碍道。三解脱道。四是定体。方便道者。有其二种。一远方便。将修空定。先学住心。得住心已学作空想。始缘门户井穴中空。还来住心。住已复观。如是往返令心见空了了分明。以渐广之。还来住心。住心已复广。如是展转见一切界。唯是一空更无色相。二近方便。亦依住心学观下法为苦粗障。观察上法为上妙出。还来住心。住已复观。如是往返极令淳熟。此二皆是想心观行未实见法。故名方便。无碍道者。由前方便勋修力故。入住心中。发生智慧如实见下。或苦或粗或障。三中趣一。不须具三。以此正断四禅之结。故名无碍。解脱道者。无碍心后即见上地。或止或妙或出。三中趣一。不须具三。此累外起。故名解脱。如是九遍下缘为无碍。九遍上缘为脱解。言定体者。前三皆是空处方便。于彼第九解脱道边得空处法名为定体。尔时虽得。而未现前。更作方便。敛心趣入方现在前。识处定者。患前空定外缘之苦。故须修之。修亦有四。一方便道。二无碍道。三解脱道。四是定体。方便道中亦有远近。远方便者。先得住心。依此住心舍外空缘缘内心识。还入住心。住已复缘。如是往返令于心识照见分明。以渐广之。缘无边识皆令明了。何者无边。如成实说。空无边故识亦无边。此乃用前空处定中无边空识为境界矣。余如前释。无所有定者。患前识处广缘之苦。故复修之。修亦有四。名字同前。方便道中亦有远近。远方便者。先得住心。依彼住心唯缘一识。还入住心。住已复缘。如是往返极令明了。故复舍之。修非想定亦有四种。名字同前。方便道中亦有远近。远方便者。先住其心。次依住心。舍前所缘。作无想观。还入住心。住已复观。如是往返极令纯熟。近方便者。依彼住心。观无所有。为苦粗障。观非想地作止妙出。如是往返极令纯熟。余如前释。第二门中明其空识一切入等差别之相。十一切入中。空识一切入唯取空识二方便道。能广缘故。余皆不取。八解脱中。空识解脱唯取空识二解脱道及彼定体。余皆不取。何故如是。彼方便道未离下过故非解脱。无碍虽断下地之过。未能出累。亦非解脱。又杂心云。无碍下缘。故非背舍。非背舍故不名解脱。问曰。为当一切空识二解脱道及彼定体悉是解脱。亦有非者。释有通别。通则皆是。于中别分。圣得者是。凡得者非。故龙树云。空处乃至非想解脱如四空定。所言异者。圣人得者名为解脱。凡夫得者不名解脱。有退转故。解脱如是。八禅定中空识二定义有通别。通而论之。无碍解脱及彼定体悉名为定。如未来禅亦名为禅。方便道者未得上法。所以不取。别则唯取空识定体。以之为定。方便无碍及解脱道是定方便非正定体。所以不取。若论空识二一切处。一切皆是。故成实云。若定不定。若垢若净。若因若果。有漏无漏皆是空识一切处矣。
　　第三门中随文辨释。空处定者。经言。过一切色想。灭一切有对想。不念别异想。不分别色等境界。知无边虚空。即入无边虚空行。过色乃至不念别异是其灭障。灭缘色想。问曰。何故不灭色体唯灭色想。释言。心患可以修断。故灭色想。色体难离。要生空处方能舍之。故此不论。问曰。何故不言灭受及余心法。偏言灭想。释言。想者取相为义。取彼色相。专是想过故言灭想。虽言灭想。余心心法通亦随宜。又四禅中多灭诸受。四空定中多灭诸想。故偏说之。想所缘色离合不定。总唯一色。或分为二。一可见色。谓眼所行。二不可见色。谓耳鼻等所行之色。或分为三。一可见有对。谓眼所行。二不可见有对色。谓耳鼻舌身所行之色。此等皆是有对。有碍色根所对。故言有对。三不可见无对。谓意所行。无作之色不为对碍色根所对。故言无对。或分为六。谓六尘色。眼所行者色体名色。余根所行色数名色。或分十一。谓五根五尘及无作色。细分无量。今据一门且论三种。对之以明灭三种想。过色想者。可见有对色想灭也。故地论言。所谓眼识和合想灭。灭有对者不可见有对色想灭也。故地论言。谓耳鼻舌身识和合想灭。不念别异想者。不可见无对色想灭也。故地论云。所谓意识和合想灭。良以意识缘一切法。于中别分缘色边灭。故言别异。初句言过。第二言灭。第三不念绮互言耳。问曰鼻舌二识之身初禅中灭。眼耳身等三识之身二禅中灭。何故至此方云眼识乃至身识和合想灭。释言。对治有其四种。一坏对治。谓方便道及无碍道观察下法苦无常等。可破可坏。二断对治。谓无碍道正断下过。三持对治。解脱为首。及后一切无碍解脱持前无为。使之不失。四远分对治。解脱为首。及后一切无碍解脱远能令前所断诸过更不重起。今空处定望彼五识相应之想。有持对治远分对治。故说过灭。此义一切诸论大同。唯成实中独为异释彼。言过色想者。过彼色香味触之想。灭有对者。还灭色香味触之想。以彼对碍故须灭之。道言不念别异想者。缘声想灭。声从众缘击发而生。故曰别异。彼宗不立无作色。故为此解释。考论经意。当如前解。不分别色等是其对治。知无边虚空是其利益。入无边空行是其定体。识处定者。经言。过无边虚空想。见外念粗分别过患。知无边识处安稳。入无边识处行。过无边空想。是其灭障。论言。行者深厌色故以空为治。色患既除。空治亦舍。如人度河并舍船筏。亦如出贼舍之远去。故灭空想。见外念粗过是其对治。知识处安隐是其利益。入无边识行是其定体。无所有定者。经言。过无边识想。见粗念分别过患。知无所有安隐。即入无处有处行。过无边识是其灭障。空无边故。缘空之识亦复无边。识无边故。苦亦无边。故须灭之。见粗分别过是其对治。知无所有安稳是其利益。入无所有是其定体。非想定者。经言。过无所有想。见无所有念分别过患。知非想非非想安稳。即入非想非非想处行。过无所有想是其灭障。见念分别过是其对治。前无所有虽舍多想。犹有少想。见彼少想。如癕如疮如毒如箭。故复舍之缘于非想。复见一向非想为过。谓为愚痴。缘非非想。亦可但嫉有想之过。缘于非想。圣人以理说为有想。名非非想。知非想安稳是其利益。入非想行是其定体。上来第二别解八禅。
　　第三门中明其定具。生定之因名为定具。具中开合广略不定。或说为四。谓道品中四如意足。彼皆定因故名定具。后当广释。或复论五如上广解。谓欲念精进巧慧一心。或说为七。如地持说。一持净戒。二守根门。三食知量。四灭睡眠。五近善人。六知过不犯。七有犯能悔。彼说此七为善方便。当知亦是定之具也。或分十一。如成实说。一持净戒。二得善知识。三守根门。四饮食知量。五灭睡眠。六具善觉。七具善信解。八具行者分。九具解脱处。十者无障。十一不著。初持戒者。离杀盗等七不善业。若复通论。离十不善。定由戒生。故须持戒。第二得知识者。能以定法授人之者名善知识。定由师发生。故须知识。故经说言。善知识者。于得道中具足因缘。第三守根门者。眼等是根。念慧心坚守六根。不令尘贼于中坏善。定由守成。故须守之。无量。何故唯用念慧守乎。念能牵境。慧能分别。故用守之。第四食知量者。行者不为色力淫欲美味故食。但为济身行道故食。若食过多。增长烦恼妨修定意。故须节量。节至几许。于己所食三分之二能少益善。第五灭睡眠者。行者自念。大事未办。事藉勤成。若乐睡眠。世事难成。何况出道。故灭睡眠。灭法云何。念身无常三恶道苦佛法欲灭睡眠无利。以此鞕心而除遣之。第六具善觉者。离八恶觉。所谓欲觉嗔恼亲里国土不死族姓轻侮。修习八种大人之觉。谓少欲知足远离精进念定智慧及不戏论。第七具善信者。信生死法鄙恶可厌。泥洹可欣。第八具行者分者。论释有五。一者信心。信受师语能随顺行。二者不谄。于善知识直言不曲。故论说言。谄曲难救。质直易度。如世病人实说病状则易可治。三者少病身力具足能修禅定。四者精进求定不恩。譬如攒火不息疾得。五者智慧能厌有为。令前四行得圣道果。此五名为具行者分。第九具解脱处者。论释有五。一佛比丘等为其说法。令达语义欢喜猗乐摄心漏尽。二首善诵经。三为他说法。四独居思量。五善取定相。谓止举舍。五中初三是其闻慧。次一思慧。后一修慧。第十无障者。谓无烦恼业报。已具四善轮故能无之。五言四轮者。一生中国。二依善人。三自发正愿。四宿殖善根。生于中国。宿殖善根。能离报障。依止善人。能离业障。自发正愿。离烦恼障。第十一不著者。离取著心。故在世无碍直向涅槃。如水在恒河。离八因缘直趣大海。离八缘者。一不著此岸。二不著彼岸。三不没中流。四不出陆地。五不为人取。六不为非人取。七不入洄澓。八不腐烂。行者亦尔。于内六入不计我人。名不著此岸。于外六入不计我所。名不著彼岸。离贪嗔痴。名不没中流。不起慢高。名不出陆地。不近四众。名不为人取。不持戒求天。名不为非人取。不退戒还家。名不入洄澓。不犯重禁。名不腐烂。定具如是。
