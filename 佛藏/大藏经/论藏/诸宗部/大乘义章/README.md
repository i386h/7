<!-- { "loadSidebar": true } -->
  大乘义章
　　隋 慧远撰




　　大乘义章卷第一(草书惑人伤失之甚传者必真慎勿草书)

　　　　远法师撰
　　义有五聚(一者教聚　二者义聚　三者染聚　四者净聚　五者杂聚)。
　　教聚之中别有三门(一众经教迹义　二三藏义　三十二部经义)。

　　众经教迹义三门分别(一叙异说　二辨是非　三显正义)

　　言异说者。异说非一。晋武都山隐士刘虬说言。如来一化所说。无出顿渐。华严等经。是其顿教。余名为渐。渐中有其五时七阶。言五时者。一佛初成道。为提谓等。说五戒十善人天教门。二佛成道已十二年中。宣说三乘差别教门。求声闻者。为说四谛。求缘觉者。为说因缘。求大乘者。为说六度。及制戒律未说空理。三佛成道已三十年中。宣说大品空宗般若维摩思益。三乘同观。未说一乘破三归一。又未宣说众生有佛性。四佛成道已四十年后。于八年中说法华经。辨明一乘破三归一。未说众生同有佛性但彰如来前过恒沙未来倍数。不明佛常。是不了教。五佛临灭度。一日一夜。说大涅槃。明诸众生悉有佛性法身常住。是其了义。此是五时。言七阶者。第二时中。三乘之别。通余说七(此是一说)又诞公云。佛教有二。一顿二渐。顿教同前。但就渐中。不可彼五时为定。但知昔说悉是不了。双林一唱是其了教(此是二说)又菩提流支。宣说如来一音。以报万机大小并陈。不可以彼顿渐而别(此是三说)。
　　次辨其非。刘虬所云。佛教无出顿渐二门。是言不尽。如佛所说四阿含经五部戒律。当知非是顿渐所摄。所以而然。彼说被小不得言顿。说通始终。终时所说。不为入大。不得言渐。又设余时所为。众生闻小取证。竟不入大。云何言渐。是故顿渐摄教不尽(此是一非)又复五时七阶之言。亦是谬浪。若言初时为提谓等。说人天法。不论出道。何所依据人天教门。如来一化。随诸众生。有宜便说。岂局初时。又提谓经说。诸众生吾我本净。吾我本净。是众生空。又说诸法皆归本无。诸法本无。即是法空。又复提谓。为众忏悔五逆等罪。悟解四大五阴本净。阴大本净。亦是法空。二空即是出世直道。云何名为人天教门。又说法时。提谓波利。闻法获得不起法忍时。四天王得柔顺忍三百贾人。得成信忍。三百龙王。得信忍根。阿须轮等。发菩提心。山神树神水火神等。皆得十善。作菩萨道。二百贾人。得须陀洹。不起法忍者。是七地已上无生忍也。柔顺忍者。四地已上所得忍也。信忍在于初二三地。信忍之根。当应在彼解行终心。菩提心者。解行之初。言得十善作菩萨者。当应在彼种性已上。亦可在彼贤首已去。须陀洹者。小乘初果。此皆成就出世正道。云何名为人天教门。又普曜经明。佛与彼提谓波利二人授记当得作佛。号曰密成。明知。所说非人天教。又提谓等。闻法已去。不向鹿苑。憍陈如等。未豫斯会。云何以此与后作渐。是大难解。第二阶。云如来于彼十二年中。唯说三乘差别教门。依何文证。经中但云求声闻者为说四谛。求缘觉者为说因缘。求大乘者为说六度。何曾说言在十二年。又若众生。于余时中乐闻是法。或在此时乐闻余法。佛岂不说。判无斯理。然实别教。如来一化有宜便说。不得定言在十二年。云何得知。如四阿含五部戒律。是小乘法。戒经说言。释迦如来于十二年中。为无事僧略说戒经。从是已后。广分别说。增一阿含。亦同此说。明知。戒律始终通制。又长阿含游行经者。佛涅槃时。方始宣说。明知。经法始终通说。不止在于十二年中。又佛于彼五年之中。说十万偈摩诃般若。明诸法空。七年之中。为诸菩萨。说般周经。亦说色心一切法空。云何而言十二年中未明空理。以斯准验。人言定谬。第三阶。云三十年中。宣说大品空宗般若维摩思益。未曾破三以归一。又未宣说众生有佛性。言义未了。是故彼法华为渐。然般若经。佛成道已五年便说。云何定言在三十年。又大品经往生品中。诸比丘等。闻说般若赞叹檀度。遂脱三衣。以用布施。龙树释言。佛制三衣。不畜得罪。何故不重尸波罗蜜。犯戒行施。以此在于十二年前佛未制戒。是故不犯以是证文。非局在于三十年中。维摩思益三十年者。依何文证故知。但是妄情安置时分且尔。若言般若说三同观浅法华者。涅槃经中亦言。此经出声闻故名声闻藏。出辟支佛故名缘觉藏。出菩萨故名菩萨藏。又师子中说十二缘。下智观故。声闻菩提。中智观故。缘觉菩提。上智观故。菩萨菩提。上上智观。阿耨菩提。彼经亦说三乘同观。应浅法华。又胜鬘中说。摩诃衍。出生一切声闻缘觉。世及出世间一切善法。彼经亦应浅于法华。彼既是深。大品同观。何为独浅。若言般若不破三乘浅法华者。大品经中舍利弗问。若都不退。空复不异。何故得有三乘差别。不唯一乘须菩提答。无二无三。若闻不怖。能得菩提。此与法华无二无三。其言何别。而言非是破三归一。又龙树云。当知。般若于华手经法华经等无量经中。最以为大。云何言浅。若言般若不说佛性浅于涅槃者。经说佛性。亦名般若波罗蜜。亦名第一义空。大品所说般若及空。即是佛性。云何说言不明佛性。又大品中。宣说真如实际法性。龙树释言。法名涅槃。不戏论法。性名本分。犹如黄石金性白石银性。一切众生。有涅槃性。此与佛性有何差别。而言不说佛性。既齐浅深之言无宜暂施。又维摩经。以不思议解脱为宗。斯乃十解脱中。初解脱门。当知。此是顿教法轮。云何言是不了义经。思益亦尔。第四阶。云四十年后宣说法华。破三归一。未明佛性。又说如来前过恒沙未来倍数。犹是无常。是故与彼涅槃为渐。经中实说。佛成道已过四十年说法华经。然与大品前后难定。何故如是。龙树菩萨释大品经云。须菩提闻说法华。举手低头。皆成佛道。是故今问退不退义。以此文证。前后不定。若言法华破三归一深于大品。此如前破。若言法华未说佛性浅于涅槃。是义不然。如经说性即是一乘法华经中辨明一乘。岂为非性。又法华中不轻菩萨。若见四众高声唱言。汝当作佛。我不轻汝。以知众生有佛性。故称言皆作。但言皆作。即显有性。若言如来前过恒沙未来倍数未明常者是义不然。当知。彼说踊出菩萨所见之应。前过恒沙未来倍数不论真身。若论真身。毕竟无尽。云何得知。是应非真。经言我成佛已来。说法教化。踊出菩萨。复言我常在灵鹫山及余住处天人所见。明知。是应。此应何故未来倍数。以其所化踊出菩萨。于未来世过倍数劫。皆悉作佛。不假佛化。如来尔时。息应归真。故言倍数理实佛化毕竟无尽。问曰。若言前过恒沙是应非真。何故论中说为报佛。释言。约化显实。故尔来多时明真久矣。彼既说应未来倍数。何得。此疑真不了。又涅槃中。叹涅槃经有大利益。如法华中八千声闻。得授记莂。成大果实。得益既齐。所明宁异。如龙树云。法华经者。最为甚深。以说声闻得作佛故。是故余经。皆付阿难。唯法华经独付菩萨。准验斯文。不得言浅。第五阶。云如来垂终说大涅槃。独为究竟了义之唱。然实涅槃垂终。所说未必垂终。偏是了义。如双林前。宣说胜鬘楞伽法鼓如来藏经鸯掘摩罗宝女经等。皆是圆满究竟了义。何独涅槃偏是了义。如佛初年说宝女经及尼揵子。二年宣说广博严净。五年宣说摩诃般若。七年宣说般周三昧。九年宣说鸯掘摩罗及法鼓经。十年宣说如来藏经。如是等经。皆是圆满究竟了义。何独涅槃偏是了义。诞公所言顿渐之言。义同前破。然佛一化。随诸众生。应入大者。即便为说。随所宣说。门别虽异。无不究竟。何独涅槃偏是了义菩提流支言。佛一音以报万机判无渐顿。是亦不然如来虽复一音报万随诸众生。非无渐顿。自有众生。藉浅阶远佛为渐说。或有众生。一越解大。佛为顿说宁无顿渐。辨非如是。
　　次显正义。于中两门。一分圣教。二定宗别。圣教虽众要唯有二。一是世间。二是出世。三有善法。名为世间。三乘出道。名出世间。就出世间中。复有二种。一声闻藏。二菩萨藏。为声闻说名声闻藏。为菩萨说名菩萨藏。故地持云。十二部经。唯方广部。是菩萨藏。余十一部。是声闻藏。彼文复言。佛为声闻菩萨行出苦道。说修多罗。结集经者。集为二藏。声闻所行为声闻藏。菩萨所行为菩萨藏。龙树亦云。迦叶阿难。于王舍城。结集三藏。为声闻藏。文殊阿难。于铁围山。集摩诃衍。为菩萨藏。圣教明证。义显然矣。此二亦名大乘小乘半满教也。声闻藏。法狭劣名小。未穷名半。菩萨藏。法宽广名大圆极名满。教别如此。言定宗者。诸经部别。宗趣亦异。宗趣虽众。要唯二种。一是所说。二是所表。言所说者。所谓行德。言所表者。同为表法但法难彰。寄德以显。显法之德门。别无量。故使诸经宗趣各异。如彼发菩提心经等。发心为宗。温室经等。以施为宗。清净毗尼优婆塞戒。如是等经。以戒为宗。华严法华无量义等。三昧为宗。般若经等。以慧为宗。维摩经等。解脱为宗。金光明等。法身为宗。方等如门。如是经等。陀罗尼为宗。胜鬘经等。一乘为宗。涅槃经等。以佛圆寂妙果为宗。如是等经。所明各异。然其所说。皆是大乘缘起行德究竟了义。阶渐之言。不应辄论。教迹之义。略之云尔。

　　三藏义七门分别(释名一　辨相二　开合广略三　制立四　大小有无五　三藏次第六　料简宽狭七)

