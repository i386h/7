<!-- { "loadSidebar": true } -->
　　次第七门。明其大小所说不同。不同有五。一心体不同。小乘宣说如来无畏事识为体。大乘宣说如来无畏真心为体。至佛更无余心识故。二心缘不同。小乘宣说事识之心为无畏故。攀缘分别。缘彼外难。而生无畏。大乘宣说真识之心为无畏故。心如虚空无所分别。无分别德。难以显彰故。对外道四种难辞。而以显之。如寄丈尺而显虚空之高下矣。三智行不同。小乘宣说如来无畏十智为体。十智如上。初中所照一切智者。具十智性。能照之慧。唯等智性。以通缘故。就第二中。所照之尽。是无为法。十智不收。能照之慧。唯第十力应六智性。所谓灭智法智比智尽无生智及与等智。今为答难多等智性。就第三中。能说障道。唯第二力应八智性。除灭道智。今据起说多等智性。能照之慧。唯等智性。就第四中。能说尽道。唯第七力。应十智性。今据起说多等智性。能照之慧。亦等智性。小乘如是。大乘说佛无畏之德是如实智。如龙树说。彼清净智。一切智。无碍智是。如实智义如上辨。初无畏中一切智者。以清净智一切智无碍智三智为体。能照之慧。是一切智无碍智摄。就第二中。所照漏尽。三智不收。能照之慧。是一切智无碍智摄。就后二中。能说障道能说尽苦。是一切智无碍智摄。能照亦尔。此是第三智行不同。四照境不同。如小乘法中说。佛无畏。但照前境不照自体。分别之心。不能及照自己体故。大乘不尔。能照前境亦照自体。如涅槃说。菩萨眼根。尚能自见。何况佛智而不自照。五得处不同。小乘法中。说佛无畏唯在道树成佛时得。大乘不尔。圆满在佛。种性已上。随分脱得。故花严中宣说。十住初发心时便成正觉。具足慧身。等诸如来。无畏既尔。余德悉尔。四无畏义。厥趣粗尔。

　　大乘义章卷第十九



　　大乘义章卷第二十(本)

　　　　远法师撰
　　净法聚果法中此卷有七门(五分法身义　五眼义　六通义　十力义　十号义　十八不共法义　百四十不共法义)。

　　五分法身义四门分别(一释名　二辨相　三三学分别　四三聚分别)

　　第一释名。五分法身诸经多说。名字是何。谓戒定慧解脱解脱知见。是其五也。此之五种义通因果。经中多就无学说之。无学之中统通大小。今论佛德。所言戒者。据行方便防禁名戒。防禁诸过永令不起。就实以论。法身体净无过可起。故名为戒。所言定者。据行方便息乱住缘。目之为定。就实而辨。真心体寂自性不动。故名为定。所言慧者。据行方便观达名慧。就实以论。真心体明自性无闇。目之为慧。言解脱者。据行方便免缚名脱。就实而辨。自体无累故曰解脱。解脱知见者。据行方便知己出累。名解脱知见。就实以论证穷自实知本无染。名解脱知见。问曰。知见慧之别称。举一便足。何劳并说。龙树释言。知之与见亦有别义。或有是见而非是知。如彼小乘八忍之心。推求名见而未决了。故不名知。或有是知而不名见。如彼小乘尽无生智。于境决了故得名知。无学息求故不名见。今说异彼。知而是见。是故宣说解脱知见。于己所得观求名见。觉了曰知。又龙树云。为牢其义。知见并说。此之五种分别名分。又分是因。此之五种成身之因。故名为分。法名自体。此之五种无学自体。故名为法。又法是其轨则之义。此之五种成身之轨。故名为法。身者是体。此五佛体。故名为身。又德聚积亦名为身。名义如是(此初门竟)。
　　次辨其相。戒有三种。一别解脱戒。如遗教说。戒是正顺解脱之本。故名解脱。又复随分免绝业羁亦名解脱。散心受得不与定道二种心俱。故名为别。二者禅戒。亦名定共。禅定心边别有无作离恶法生。故名禅戒。此与定俱。有定则有。失定则舍。故名定共。三者道戒。亦名道共。圣道心边别有无作离过法生。故曰道戒。此与道俱。故名道共。此义如前三律仪中具广分别。于此三中。分果异因。偏取佛果俱生道戒以为戒身。摄因成果。一切皆是。次辨定身。定有二种。一者事定。谓世八禅。事中安心息除事乱。故名事定。二者理定。三三昧等。理中安心息除性乱。故名理定。取性违理。名为性乱。又住实际。除灭一切妄想分别。亦名理定。相之心名妄分别。此二定中。简果异因。唯取佛果相应理定为佛定身。摄因成果。一切皆是。次辨慧身。慧有二种。一者世智。了知世法。二第一义智。知第一义。此之二种并通因果。简果异因。果中之智是佛慧身。摄因成果。一切皆是。次论解脱。解脱有二。一有为解脱。无为圣道免绝羁缚。二无为解脱。灭谛涅槃灭离众缚。此二解脱并通因果。简果异因。果中解脱是佛如来解脱之身。因中则非。摄因成果。一切皆是。又就有为无为之中。分相言之。有为解脱是解脱身。无为则非。何故而然。解脱身者。是慧中差别。故有为是。无为非慧。所以不取。又复身者。是聚积义。有为功德有积聚义。故名为身。无为之法无积聚义。故不成身。摄相言之。一切皆是。问曰。无为无积聚义。云何成身。释言。身者是其体义。无为解脱亦是如来功德法体。故得名佛。故华严中说佛十身。始从愿身乃至智身。十中第九是其法身。论自释之。言法身者。谓无漏界。无漏界者。所谓涅槃。故无为法亦得成身。与华严中涅槃佛同。就有为中复有二种。一心解脱。断除四住。功德心净。二慧解脱。除灭无明。一切智净。此二通名解脱身矣。次辨知见。知见有二。一自知解脱。于己所得觉了分明。二知他解脱。知三乘人一切所得。此二通名知见身也。辨相如是(此二门竟)。
　　次约三学而为分别。戒定智慧是三学也。前五身中。初一是戒。次一是定。后三是慧。问曰。何故慧行之中独分为三。戒定各一。人亦释言。慧有多能。故独分三。戒定不尔。故各为一。一相且然。未可专定。云何不定。经中或时分戒为多。定慧各一。如六度门。前四戒学。第五是定。第六是慧。以戒行始。多法佐助方乃能成。故分为多。余不如是。故独为一。或时分定。戒慧各一。如彼四种无罪乐门。戒行为一。名出家乐。定分为二。谓远离乐及寂灭乐。初禅远离欲恶不善名远离乐。二禅已上觉观止息名寂灭乐。慧行为一。名菩提乐。禅定息苦乐相增强。故分为多。戒慧不尔。故独为一。或时分慧。戒定各。如七净门。慧中分五。所谓见净。度疑净。道非道净。行净。行断智净。戒行为一。名为戒净。定行为一。名为心净。除障离过慧有多能。故分为五。戒定不尔。故独为一。或戒定慧三行俱分。如八正门。戒分为三。正语正业及与正命。定分为二。正念正定。慧分为二。正见正思惟。良以诸行各有异相。所以并分。今说五身。偏分慧行。戒定各一。义当向前七净之门。良以法门离合非一。故不专定(此三门竟)。
　　次约三聚分别五身。色法心法是其三也。依如毗昙。五分法身要唯色心。初戒是色。余四是心。何故心中偏分为多。人多释言。心有多用。故分为多。色法不尔。所以为一。盖亦是其一相言之。未可专定。此义云何。经中或时广色略心。如十二入。或时广心而略其色。如五阴门。或时色心二事俱广。如十八界。或时色心二事俱略。如名色门。今说五身义当五阴。以此多门离合非一。故不专定。若依成实。初戒身中。作戒是色。无作是其非色非心。后四是心。如此说者。初一戒身非情为体。后四是情。问曰。何故非情法中独立为一。情法为四。人多释言。良以心法成人中强。故分为四。此非专定。经中或时分戒为多。如六度门。或分心为多如七净门。或戒与心并分为多。如八正门。宁可一定。依如大乘。戒通三业。说十善道以为戒故。于中作戒是色是心。身口作业名之为色。意地作业说以为心。无作是其色心之法。非色心事。色心止业从色心生。名色名心。非是形碍。复非虑知。以是义故非色心事。此义如前三聚戒中碍复非虑知以是义故非色心事如前三聚戒中具广分别。戒身如是。余四心法。若说无为解脱为身。解脱身亦非色心。五身如是。

　　五眼义八门分别(一释名　二辨相　三修成次第　四约境分别　五就人分别　六所见分齐　七明因　八约对上十眼共相收摄)

　　第一释名。五眼之义诸经多说。照瞩名眼。眼别不同。一门说五。五名是何。一是肉眼。二是天眼。三是慧眼。四是法眼。五是佛眼。五中肉眼及与慧眼就体彰名。用肉为眼名为肉眼。用慧为眼名为慧眼。故云就体。法眼一种从境立称。以能见法名为法眼。故云从境。天眼佛眼得名不定。云何不定。天眼得名凡有三种。一从人立称。人从义目。诸佛菩萨名为净天。生在人中。报得眼根彻见三千大千世界。从彼净天以立其名。故名天眼。二就趣彰名。始从四王上至非想。通是天趣。生彼天中。报得眼根能远照瞩。故名天眼。三从因受目。如地持说。一切禅定于三住中名为天住。依此天住修得净眼。从因以彰。故名天眼。良以天眼有斯三别。是故得名各别不同。宜审起知。佛眼得名凡有二种。一从人立称。人从义目。诸佛如来有能觉达。故名为佛。佛人之眼故名佛眼。二当体立称。佛名为觉。悟实之智号之为觉。说此觉智以为眼。故名为佛眼。良以佛眼有其二种。是故得名各异不同。何等为二。一总相佛眼。因中四眼流至佛果总名佛眼。故龙树云。譬如四河流至大海。通名大海。如是四眼流至佛果通名佛眼。如此佛眼就人彰名。二别相佛眼。照见真实如来藏性名为佛眼。如此佛眼当体立称。佛眼之中有斯两种。亦须深记。五眼得名有斯左右。次须释之。言肉眼者。形肤曰肉。净肉之眼能有照瞩。故名肉眼。言天眼者。解释不定。就趣以论。所受自然。目之为天。如地持释。天趣之眼故名天眼。若就人解。诸佛菩萨净故称天。净天之眼故曰天眼。若依禅释。一切禅定离欲清净故名为天。依天得眼故曰天眼。言慧眼者。观达名慧。慧能照瞩故名慧眼。言法眼者。轨则名法。又成实云。法名自体。善恶等事各有自体。故名为法。照法之眼故名法眼。言佛眼者。就总以释。佛名觉者。觉人之眼故名佛眼。就别而解。佛是觉智。是此觉智能有照瞩故名佛眼。名义如是。
