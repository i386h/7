<!-- { "loadSidebar": true } -->
　　三念处义。如经中说。一切众生。是佛如来生念境界。故云念处。念处不同。随境分三。一是正众。二是邪众。三非正非邪。如来自知己法最胜。然于所受者不生喜心。是初念处。于不受者不生嗔心。第二念处。于彼非受及非不受中容人所。不生痴舍。常得净心。第三念处。于邪正等。既得分三。于怨亲中三种人所。亦得分三。于怨不嗔。是初念处。于亲不爱。第二念处。中容人所不生痴心。第三念处。问曰。如来何因缘故得三念处。久于众生修习平等大舍心故。深观众生无我人故。了知诸法性空寂故。故于三众得平等心。三念处义。略之云尔。

　　四一切种净义

　　四一切种净。如地持说。佛德离垢。名之为净。净随义别。一门说四。四名是何。一者身净。二者境界净。三者心净。四者智净。此四穷本唯身与心。初二是身。后二是心。但就身中境体不同。开分为二。心中随其福智不同。复分为二。故合为四。言身净者。烦恼习身永灭无余。得最上身生灭自在。故名身净。烦恼习身永灭无余。得最上身真身净也。生灭自在应身净也。又得上身是身体净。生灭自在是身用净。境界净者。种种现化及所言说。无碍自在名境界净。种种现化是身境界。及所言说是口境界。又复种种现化境界是事境界。及所言说是理境界。于此境界。作用自在。缘中无障。名境界净。言心净者。明佛福德庄严净也。一切福德。以心为主。就主以彰。故云心净。故彼文言。烦恼悉离善根成就。名为心净。烦恼悉离断德净也。善根成就行德净也。言智净者。明佛智慧庄严净也。故彼文言。舍离一切无明秽污。一切所知无碍自在。名为智净。舍离一切无明秽污除无明地。真谛智净。一切所知无碍自在。断事无知。世谛智净。四净如是。

　　二智义

　　其二智者。一是实智。二方便智。言实智者。泛解有二。一于诸法如实了知。名为实智。非是不知妄称知故。故地持云。离增上慢智名为如实智。此如实智与彼慢心妄智相对。不对方便。于此门中。佛一切智悉名实智。不简方便。二知实法名为实智。于中分别曲有五义。一对妄明实。知如来藏真实之法名为实智。知于妄想情所起法名为实智。如知苦谛名为苦智。如是一切。于此门中。实智与彼妄智相对。不对方便。二对假明实。知第一义真谛之法名为实智。知于世谛假名之法名为假智。于此门中。实智与彼假智相对。不对方便。三对相明实。知一实谛实性之法名为实智。知于一谛有无法相名为相智。知于世谛假名之法名为假智。于此门中。实智与彼相智相对。亦得说言与第一义世智相对。不对方便。四对教明实。证实法性名为实智。寻言始学名为教智。于此门中。实智与彼教智相对。不对方便。若名教智以为方便。亦得无伤。五对权明实。知于一乘真实之法名为实智。了知三乘权化之法名方便智。于此门中。实智与彼方便智对。今论实智。据后言耳。方便智者。泛解有四。一进趣方便。如见道前七方便等。进趣向果。与果为由故曰方便。此一方便与果相对。不对实智。若名果德以之为实。义亦无伤。二施造方便。如十波罗蜜中方便波罗蜜。于所修行善巧为之。故曰方便。此方便中曲有三种。一教行方便事中善巧。如地持说。十二巧便是其事也。二证行方便。观空不著。如地经说。十方便慧是其义也。三不住方便。于世出世善巧双游。如地论说。于世出世方便不染。善巧住故是其义也。此三皆是施造方便。此一方便与无方便愚拙相对。不对实智。三集成方便。诸法同体。巧相集成。故曰方便。云何巧成。一真心中旷备法界恒沙佛法。是诸佛法。以同体故。用慧为门。余法助成。用定为门。余义助成。如是一切。以同体法巧相集成故曰方便。故地论言。此法善巧成。是故名方便。又地经中说。一切行总相别相同相异相成相坏相。而为方便。此亦是其集成方便。此一方便与彼一切阴界入等事法相对。不对实智。故地论中辨六相门说言除事。事者所谓阴界入等。四权巧方便实无此事。权巧施之故曰方便。于中分别曲有三种。一是身巧。谓佛猕猴鹿马等化。二是口巧。实无三乘。随化说之。三是意巧。谓方便慧。起前身口二种巧化。如法花经。寻念过去佛所行方便力。我今所得道。亦应说三乘。如是等也。今说意巧为方便智。此方便智。得与向前实智相对。二智如是。

　　四智义三门分别(约境辨定一　体相分别二　约对尽智无生智分别三)

　　第一门中。约对四谛境界辨定。言四智者。我生已尽。梵行已立。所作已辨。不受后有。是其四也。此四犹是四谛之智。四谛智中有其二种。一者泛尔观境之智。所观谛境。不简自他。二无学圣人内证之智。自证已寂。苦集已尽。自觉已寂。灭道已满。今此所论义当后门。于四智中。何者是其知苦之智。乃至何者知道之智。经论不同。乃有三别。第一依彼毗婆沙论。我生已尽。是断集智。集因能起未来苦果。名之为生。无学断竟。名我生已尽。梵行已立。是修道智。梵名为净。无漏圣道。能除垢染。出障清净故名梵行。无学圣人道行成满名为已立。所作已辨。是证灭智。断障证灭。是其所作。无学圣人。证灭功成。名所作已辨。不受后有是断苦智。后世苦报名为后有。无学圣人。于此后报不复更受。名不受后有。问曰。经说四谛法门。先明苦集。后彰灭道。今明四智。何不依彼。乃先明其断集修道。然后方明证灭除苦。释言。法门说有种种。不可一定。经说四谛。依欣厌门。先染后净。又欣厌中。依逆观门。先果后因。其四智者。依顺观门。先因后果。以是义故。先明集道。后论灭苦。就前因中。要先除障。然后善成。以是义故。先明断集。后彰修道。就后果中。先灭现过。然后不受未来苦果。以是义故。先明证灭。后明断苦。此是一异。第二依彼胜鬘经文。我生已尽。是断苦智故。彼文云。二种死中分段死故。说我生尽。苦报集起名之为生。无学断竟名我生尽。梵行已立。是证灭智故。彼文言。得有余果证梵行已立。梵名涅槃。无学圣人。证梵行成名梵行立。所作已辨。是修道智。修道断障。是其所作。无学圣人修人修道事建名所作办。不受后有。是断集智。故彼文言。所断烦恼更不受后。名不受后有。集因能有后世之果。名为后有。无学断竟。更不生后。名不受后。问曰。经说四谛法门。先染后净。染净之中。先果后因。彼说四智。何不依彼。乃先明其除苦证灭。后方宣说修道断集。此亦圣说不同故尔。四谛法门已如上辨。胜鬘所说四智之义。依逆观门。先果后因。以是义故。在先明其除苦证灭。后方明其修道断集。就前果中。要先除障。然后得灭。以是义故。先明除苦。后明证灭。就后因中。要先修治。然后剪障。以是义故。先明修道。后彰断集。此是两异。第三依彼涅槃经文。一一智中。各有两义。我生尽中。明其断集。亦彰灭苦。彼文说言。永断三世生因缘故。是故唱言我生已尽。是断集也。更不复受五阴身故。是故唱言我生已尽。是灭苦也。若欲同彼毗婆沙说。举果显因。若欲同彼胜鬘所说。举因显果。梵行立中灭道双明。彼文说言。所修梵行已毕竟。是故唱言梵行已立。明道圆也。舍学道亦名已立。彰灭极也。若欲同彼毗婆沙说。举果显因。若欲同彼胜鬘所说。举因显果。所作办中灭道并说。彼文说言。如本所求。今日已得。是故唱言所作已办。是灭极也。修道得果。亦名已办。是道圆也。若欲同彼毗婆沙说。举因显果。若欲同彼胜鬘所说。举果显因。不受后中明其断集。亦彰灭苦。彼文说言。获得尽智无生智故。是故唱言不受后有。获得尽智。是断集也。获无生智。是灭苦也。若欲同彼毗婆沙说。举因显果。若欲同彼胜鬘所说。举果显因。此是三异。约谛不同。有此三别(此一门竟)。
　　次第二门。辨其体相。先就小说。后就大论。小乘法中。罗汉辟支佛所得四智。有体有相。无学圣慧。是其体也。尽无生智。是无学慧。正说此慧为四智体。后出观已。世俗心中。自缘向前所得圣慧。生其四智究竟之想。是四智相。彼四智体具足四义。而无四缘。彼四智相具足四缘。而无四义。云何彼体具足四义。而无四缘。无学圣慧一念现前。能断无始生死因果。说之以为我生已尽不受后有。此智现时。即是道圆证灭已极。说之以为梵行已立所作已办。是故此体具足四义。虽具此义。无心分别我生已尽梵行已立所作已办不受后有。是故此体不具四缘。以此圣慧。正观谛理。无异缘故。云何彼相具足四缘而无四义。无学圣人。出彼理观。世俗心中。自缘向前所得圣慧。生其四智究竟之想。我向得此圣慧之时。我生已尽。梵行已立所作已办。不受后有。故有四缘。虽作此缘。世俗之心。不能令其我生已尽。乃至不能令不受后。以是义故。不具四义。小乘如是。大乘法中。如来四智亦有体相。证如实慧。是其体也。世谛心中。缘已所得生究竟相。是其相也。此体与相粗同小乘。但小乘中。体相前后。入观名体。出观是相。大乘法中。体相同时。佛于二谛双观现前无出入。故就同时中。真谛之智说以为体。世观名相。于彼体中。亦具四义。而无四缘。于彼相中。亦具四缘。而无四义。云何体中具足四义而无四缘。彼如实慧。一念现时。能绝无穷生死因果。说之以为我生已尽不受后有。得此慧时。道行已圆证灭已极。说之以为梵行已立所作已办。以是义故。得具四义。虽具此义。证如之心。正与理混。无心分别我生已尽梵行立等。以是义故。而无四缘。云何彼相具足四缘而无四义。诸佛如来。于世谛中。自缘已寂所得圣慧。生其四智究竟之想。我生已尽至不受后故有四缘。然此世心。不能令其我生已尽至不受后故无四义。体相如是(此二门竟)。
