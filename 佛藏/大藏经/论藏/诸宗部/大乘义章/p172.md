<!-- { "loadSidebar": true } -->
　　次第三门定其体性。涅槃体中德别无量。要唯有三。一是色法。二是心法。三非色心法。言色法者如涅槃说。灭无常色获得常色。离苦色获得乐色。乃至灭于不寂静色获得真实寂静之色。故知。涅槃用色为体。又涅槃云言不空者。谓。有善色。常乐我净。又涅槃中说大涅槃以为解脱。迦叶白佛。如是解脱为色为非色。佛言。二乘解脱非色。诸佛如来解脱是色。以斯验求明知。涅槃体性是色。又如六卷泥洹之中。纯陀叹佛。妙色湛默常安隐。不随时节劫数迁。大圣旷劫行慈悲获得金刚不坏身。故知。是色。又胜鬘中叹佛色身世无与等。又叹如来妙色无尽。明知是色。色相云何。佛有三身。一是应身。二是报身。三是法身。此三身中皆悉有色。应身色者现化随物。或时似天或复似人。如是一切随其所现同世色像。是故亦名共世间身。报身色者于彼应身一一相处各有无量尘数相好。如华严经相海品说。虽具众相而不可见。如梵天王顶上宝珠有而叵见。虽不可见而实有之。名字不同作业各异。如华严说。法身色者如来藏中。色性法门显成佛体。体虽是色而无色相。如似比丘无作戒法。亦如阴阳五行等法虽无色相而是色性。诸佛证得成就法界。诸根相好即法身故。又此法中出生法界无尽色。故名像色法。有人说言。涅槃无色唯一灵智。设言色者是应非真。何故非色。色性质碍。为是无之。若色质碍全佛无者。心是攀缘虑知之法。佛亦应无。佛无缘心而有无缘觉知之心。色亦应尔。佛无碍色。而有无碍自在之色。何为不得。人复为难。碍故名色。佛身无碍。云何名色。此应返质。缘义为心。佛智无缘。何得名心。人复释言。无缘而照故得名心。此应类之。无碍是身。无碍是形。何为非色。又虽无碍而有光明诸根相好。何得非色。又若无碍即全无色。若言有色即令碍者。此应并报。如来无缘即应是痴。即应无知。佛若有知即是攀缘。可如是不。此既不可。彼亦同然。何劳致疑。又若说言色皆是应都无真实者。此应并难。真处亡情。有觉有知。应悉是应。应化之知从真知生真中立知。应化之色从真色起。真中存色。竟有何妨。又经宣说。灭无常色获得常色。云何是应。经复宣说。真实善色常乐我净。云何是应。又经叹佛。妙色湛然常安稳。不随时节劫数迁。大圣旷劫行慈悲故得金刚不坏身。云何名应。又地经中说。佛相好为实报身。云何是应。又若相好悉是应者。经中宣说相好之业。应是应修非是实修。修得是实果宁不真。人复释言。灭无常色获常色等。此实是心。心法显现义说为色。此应反难。若心显现义说为色。实无色者。色法不显。义说为心。实应无心。又若心现义说色者。他亦应言色光照明义说为心。佛实无心色光照明。不得名心。心法显现何得名色。以斯验求佛真有色。不得言无色。义如是。次论心义。经中宣说。灭无常识获得常识。受想行等亦复如是。明知。涅槃以心为体。又说彼若成大涅槃。明知。涅槃用心为体。心相云何。如前八识章中具辩。今略论之心有三种。一是事识。谓。六识心。向外取缘。二是妄识。谓。七识心。内迷真性妄取自心所起境界。如人昏梦迷覆实事。妄取自心所起境界。三是真识。谓。八识心。如来藏中过恒沙法缘起集成觉知心事。以此真心觉知性故。与无明合便起妄知。息去无明便为正知。如人报心与昏睡合便起梦知。息去昏睡便为寤知。始觉真心说之以为一切种德。今此就其涅槃门说故。说此心以为涅槃。妄事两心。情有体无。未穷似有。研之即尽。不成涅槃故。楞伽云。妄想尔炎慧。彼灭我涅槃。又彼经言。灭七种识唯有藏识。唯藏识故真识之心得成涅槃。非六非七。有异论。如前八识章中广破。问曰。真心是知非灭。云何得说为涅槃乎。释言。此心体是知性。而无分别。无分别故照而常寂。是知性故寂而恒照。以恒照故能灭痴闇。以常寂故能灭妄想。痴妄既除不复随缘集起生死。以不起故无为体寂。故名涅槃。心法如是。次明非色非心之义。如经中说。菩提不可身得心得。涅槃亦尔。故非色心。相状如何。分别有二。一数灭无为。断离一切色心等相名非色心。如涅槃说。灭无常色名为非色。灭于无常受想行识名曰非心。如是一切。又如涅槃梵行品说。入于无色大般涅槃名为非色。又无诸大阴界入等。亦是非色意灭识亡心亦寂等。名为非心。又灭妄想尔炎慧等。亦是非心。二真法体如。色即无色。心即无心。名非色心。如经中说。大般涅槃实非有色。随世说有。又经中说。菩提涅槃一切皆空。又地经说。自体本空智自空等。皆是真空非色心义。彼云何空。义如上解离相离性。言离相者。佛虽有色而无色相。如无作戒虽复是色而无形相。佛虽有心而亦无心相。如镜照物无分别相。言离性者。大涅槃中诸德同体缘起相成。无有一德别守自性。故名为空。以是空故色无色性。名为非色。心无心性。称曰非心。问曰。若此皆无自性即是自性不成无常。与生死法有何差别。释言。缘起无性空义。生死涅槃其理齐等。是故经中说生死空乃至涅槃生死无我乃至涅槃。所言异者。生死之法一向无常。以其性相俱无常故生灭流转名相无常。虚集无性名性无常。涅槃之体亦常无常而非一向。故涅槃经初德中说。涅槃非常亦非无常。是义云何。大涅槃中万德同体。分相论之各守自相无为不动。故非无常。摄相言之互以相成相成不坏。亦非无常。非无常故经说为常。将别分总总相不立。以不立故无空性常。无性常故名为无常。涅槃体性其理定尔。有人宣说。一苦灭谛。显成涅槃。苦灭唯空。显此空理以成涅槃。是故涅槃一向唯空无色无心。此外道空不应受持。若说苦灭唯是空者。佛自对破。如涅槃经四谛章说。修苦灭者。逆于一切诸外道等。若说空法为苦灭谛。诸外道等悉皆修空。应有真谛。又若宣说无我空寂为如来藏。当知。此人久在生死。长受长诸苦不得解脱。若有说言有如来藏。虽不可见破烦恼已定必得之。若发是心一念因缘于诸法中悉得自在。以斯验求明知。苦灭不唯是空。如胜鬘说。一苦灭谛是如来藏。如来藏具过一切恒沙佛法。名不空藏。何得唯空。若言涅槃一向空者。经说涅槃常乐我净真实善有。那得言空。又经说言空者。所谓一切生死。言不空者。谓。大涅槃。又经说言杀空得实。杀无常已得常涅槃。云何是空。又涅槃经第七德中。七法相异空与涅槃义门各别。何得唯空。又若空者无想天喻无想实有。竟何所况。又经宣说。大般涅槃能建大义种种示现。若唯空者依何起义。又经宣说。汝不应言灭是法性。若法性者实无灭也。何得唯空。有人复言。如来藏性色心为体。都无空义。复言空者。无相名空。藏性既尔。显成涅槃。涅槃唯有一向不空。说言空者空无万相。不空涅槃。此亦是其外道之有。不应受之。若说藏性实不空者。是义不然。如楞伽说。依法无我说如来藏。云何不空。又复如彼起信论说。有人闻说如来藏中具一切法。便说色心各别有体。对治此执说。一切法依真如说。如者是其空之别称。依之宣说一切佛法。云何不空。又如经说。如来藏中具过恒沙一切佛法。不离不断不脱不异。既言不离明无别性。法无别性何为不空。又同体法必互相成。相成之法则有总别。摄别成总诸法可有。将别分总总相不立。何为不空。若别分总。总义不空五阴分生。生应不空。藏性如是。若言涅槃实有不空是义不然。如经中说。涅槃非有。随世说有。涅槃非有。云何不空。又地经说。自体本空名为性净。同相涅槃云何不空。又经中说。菩提涅槃一切皆空。云何实有。又若涅槃实有不空取著涅槃正见非邪。佛何故破说空无我。又若涅槃实常非空。常见者不应是患。若言涅槃空无妄情心取之相故名为空。而涅槃体定不空者。此应并反经说涅槃非有非无。是则有者能有他故名之为有。体应非有。人即救言我言无者。己无他相何得有他。此应更征。经中宣说。依如来藏故有生死。依大涅槃能建大义起种种化。即是有他。若言无者己无他故不得有他。是则有者已有他故不得无他。此是一难。又若无者一向无他。而体非无是则有者一向有他。而体非有。有虽有他不妨体有。是则无者虽复无他何妨体无。偏有偏无佛法大患。理须广破。体性如是。
