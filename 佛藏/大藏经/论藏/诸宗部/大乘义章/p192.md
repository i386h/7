<!-- { "loadSidebar": true } -->
　　次第二门辨其体性。于中曲有五门分别。一约色心非色心等三聚分别。第二约就六识分别。第三约就十一智义而为分别。第四约就十明分别。第五约就慧心二种解脱分别。初约色心非色心等而分别者。有人释言。眼耳二通色法为体。清净色根为通体故。余之四通心法为体。慧为体故。此义不然。须有分别。天眼天耳体实是色。不以眼耳而为通体。当知通体悉是智慧心法为体。何以得知。依如毗昙。将其十智分别六通。六通悉是十智所收。明知非色。又成实中辨六通义创始标言六通智品。若使四通体性是智二通非者。彼应标言四通智品。何故乃云六通智品。又华严中开分六通以为十明。十明是智。何得说言二通是色。又地论云。四通名智。天眼名见。四通智者。身通天耳他心宿命。彼论既说天耳为智。明知天耳通体非色。天耳既尔。天眼亦然。但彼论中以眼照瞩就用名见。论体是智。故经名为生死智通。约就色等分别如是(此一门竟)。
　　次第二门约就六识分别六通。论者不同。若依毗昙。眼耳二通以其眼耳二识相应慧数为体。以此二通定外用故。余之四通意识相应慧数为体。良定用故。彼宗之中诸心心法同时而有。故说相应慧数为体。若依成实。六通皆以第六意识彼行心中慧为体性。彼宗五识全无智慧。故不宣说五识中慧以之为体。又彼宗中诸心心法前后别起。故不宣说相应之慧而为通体。大乘法中宣说凡夫二乘神通。多同毗昙。亦说心法同时有故。说佛菩萨所得神通悉以意识相应之慧。以之为体。以如实慧为通体故(此二门竟)。
　　次第三门约十一智而为分别。十一智者。所谓十智及如实智。是十一也。何者十智。苦智集智灭智道智即以为四。法智比智通前为六。前四谛智在欲界名为法智。在上二界说为比智。尽智无生智通前为八。向前六智在无学果说为尽智无生智矣。此前八智一向无漏。第九等智一向有漏。第十他心通漏无漏。十智如是。此义如前十智章中具广分别。如实智者。诸佛菩萨离增上慢。于一切法悉知。如实知。非是不知妄称知。故名如实智。若论其体。如地持说。谓清净智一切智无碍智是。此如向前三智章中具广辨释。今约此智分别六通。小乘六通十智所收。大乘六通如实智摄。小乘六通十智所收。其相云何。如毗昙说。身通天眼天耳宿命。此之四通一等智性。唯有漏故。他心一通具五智性。若知他人有漏之心则等智性。若知他人无漏之心则是道智法比智性。知于欲界无漏他心则法智性。知于上界无漏他心则比智性。知上知下通道知性。知于有漏及与无漏通皆是其他心之智。是故他心具五智性。问曰。知于无漏他心。以何义故则得名为道智性乎。无漏他心体性是道。故知此心得名道智。若尔所知有漏他心体是苦集。能知之智何故不名苦集智乎。释言。应齐。但彼所知无漏他心体性微细。与彼道谛浅深相似。知彼心者则能知道。故知彼心则道智性。有漏他心事相浮粗。苦集之理其义微细。夫智粗者不及其细。是故知于有漏他心不得名为苦集之智。此释粗似细穷犹非。更须微穷。问曰。知他无漏心者为当知他无漏心事。为当知他无漏心上道如迹乘四义通理。释言。正论知他心事。若当知理。理相互通不分自他。云何得名他心智乎。问曰。若此知他心事不缘理者。论文自判。虽于十六行除闇非无漏。云何得名为道智乎。释言。此义实难不易。须有消息。正论此通知他心时非是无漏。亦非道智。而彼论中名无漏者。近于无漏似无漏故名为无漏。又近无漏。始末通说故名无漏。又复说之为道智。亦以近道似于道观名具道智。又复近道。始末通说名具道智。是义云何。凡欲知他无漏心时要先观其道如迹乘通相之理。然后就上测知他心。是故始终通相说之名为道智。名为无漏。简始论终此非无漏。亦非道智。问曰。何故欲知他人无漏心事要先观理。然后就上测知他心。不得望直知他心事。释言。道如迹乘之理从暖等来数观纯熟。拟心则见无漏他心本来未知。那含已上方始学观。凡欲知难必须从易。是故欲知无漏他心必先观理。理观是彼决定近因。故通说之。云具道智。问曰。若知无漏他心必先观理。从近方便名道智者。知有漏心亦应如是。何以不得从近方便名苦集智。释言。不类。彼无漏中理观在前。知心在后。先易后难。故先观理然后知心。彼有漏中凡夫本来数知他心。本数知时未观苦集。是故不从苦集观入。不从入故不得说之具苦集智。又复他人有漏之心本来数知。知之则易。苦集之理本来未见暖等已来方始学观。知之则难。易知之者不藉难知而为方便。苦集之观非彼近因。不得通说为苦集智。意见且然。纵有异释都谓是难。他心如是。漏尽通中摄智不定。或六或八或具十智。若知漏尽名漏尽智则六智性。所谓灭智法智比智尽无生智及与等智。知欲界灭名为法智。知上界灭名为比智。知上知下通名灭智。无学观灭名尽无生。有漏心缘则是等智。除苦集道及他心智。彼非尽故。若彼圣人无学圣慧能尽诸漏名漏尽智则八智性。除彼等智及他心智等智不能究竟尽结。故除等智无学息求不推他心故。除他心余八皆能究竟尽结。故具八智。问曰。法智云何能得究竟尽结说具法智。释言。欲界灭道法智能断上结得无学故。若当宣说漏尽人得名漏尽通则十智性。小乘如是。大乘法中如实智摄。其相云何。彼初五通皆一切智无碍智收。漏尽通中知于漏尽名漏尽通。亦一切智无碍智摄。若证尽漏名漏尽通清净智收。约就诸智分别如是(此三门竟)。
　　次第四门约对十明分别六通。十明如彼花严经说。彼说六通以为十明。故须约之分别六通。相状如何。他心通者。彼说。为一他心智明。宿命通者。彼说。为一宿命智明。余之四通各分为二。身通为二。一名安住无畏神力智明。转变自在于十方界往来无碍。二名种种色身智明。能现种种诸身差别。天眼分二。一天眼智明。于现色像照瞩分明。二尽未来际劫智明。了达未来死此生彼。天耳分二。一天耳智明。能闻远声。二无量种种音声智明。解了一切众生语言音声差别。漏尽分二。一如实智明。证法实性能尽诸漏。二灭定智明。了知三乘灭尽之法。约对十明分别如是(此四门竟)。
　　次第五门约对二脱分别六通。言二脱者。一慧解脱。二心解脱。经说二脱有其两种。其一义者。断除爱结定心自在名心解脱。断绝无明智慧无碍名慧解脱。故经说言。断痴慧明。除爱心脱。维摩宣说。永灭痴爱起于明脱。亦当此门。于此门中六通悉是慧解脱收。智故。心脱乃是六通所依。六通之因非正通体。第二义者。如涅槃说。断除一切性结烦恼真心出障名心解脱。彼文说言。贪欲嗔痴永断灭。灭故名心解脱。故知断除性结烦恼为心解脱。又彼文言。是心本性不共贪欲嗔痴和合。譬如日月虽为烟云尘雾等覆。而不与彼五翳和合。以不合故诸佛菩萨永破贪欲名心解脱。故知真心出烦恼障名心脱。断事无知于一切法照见无碍名慧解脱。故彼文言。于一切法所知无碍名慧解脱。于此门中六通是其二脱所摄。摄相云何。前之五通慧解脱收。故涅槃云。因慧解脱昔所不闻而今得闻。昔所不见而今得见。昔所不到而今得到。亦应说言。昔所不知而今得知。文略不辨。不闻得闻是天耳通。不见得见是天眼通。不到得到是其身通。不知得知是其他心宿命二通。漏尽通中义有两兼。一自证漏尽名漏尽通心解脱收。二知他漏尽名漏尽通慧解脱摄。体性如是。
