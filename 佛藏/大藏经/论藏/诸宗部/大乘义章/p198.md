<!-- { "loadSidebar": true } -->
　　次第四门。彰其十力分齐差别。如地持说。知善得乐。知恶得苦。非颠倒受。名处非处力。知善恶业得果不失不作不受。是其业力。乃至知彼禅解脱等此业非彼。亦是业力。知禅解脱三昧正受。三种示现。教授众生。是其定力。身业现通。口言说法。意地与念。名三示现。乃至知彼诸根相应禅定之心。亦名定力。故地持云。乃至知彼净等俱生相应之心。名禅解脱三昧智力净是信也。等取精进念定慧根。故云净等。与此相应俱生定心名为净等俱生心矣。知如是义。属前定力。正知众生软中上根是名根力。乃至知彼诸根方便生于悕望。寻前知后。亦名根力。正知众生种种悕望名为欲力。乃至知欲成种种性知世种子各别不同。寻前知后。亦名欲力。正知众生心性各异。知世种子各别不同。名为性力。乃至知性起道至果各别不同。寻前知后。亦名性力。故地持云。乃至知涅槃法及顺界道迹。亦名种种界智力。知涅槃法是依前性所至之处。顺界道迹亦是依前性所起之道。界犹性也。随顺小性起于小道。随顺大性起于大道。名顺界道迹。知如是义名为界力。亦名性力。知一切道种种烦恼种种清净各有所至。名至处力。乃至知其过去宿命一切趣因。亦名至处道智力。正知过去八种事六种同行名宿命力。八种事者。前六通中。已列其名。今更辨之。论说不同。依如地持。一如是名知其过去名字不同。二如是性知其过去氏族有异。谓张王等。三如是生知其过去生处有别。谓贵贱等。四如是饮食所食不等。五如是苦乐受报有殊。六如是长寿命极天算。七如是久住命至长年。八如是寿限中年夭丧。若依地论。加如是色。谓好丑等。命中为二。命极天算名为久住。余之二种合为寿命。当分别知。说为此八。彼此共同名为同行。何者是乎。一如是名。二如是姓。三如是生。四如是饮食。五如是善恶。六如是寿命。正知此等名宿命力。乃至知其过去生死。亦名生死智力。知未来生死是生死智力。乃至知其未来世中未得究竟漏尽自我所有生死。亦名生死智力。知其究竟漏尽自我得涅槃法名漏尽力。分齐如是。
　　次第五门。彰其十力作业不同。如地持说。处非处力真实因果。如实了知。伏因果诤论沙门婆罗门。沙门婆罗门。是求理人。故偏举之。彼人或说行善得苦行恶得乐。翻违正说名为诤论。初力正知因果是非。故能伏之。自业智力自所作业。此业受报。如实了知。伏施福诤论沙门婆罗门。有人宣说。布施有福。有言无福。名施福诤论。第二业力。知施有福。故能伏之。理伏一切。布施行初且约言耳。第三定力有二种业。一依禅定三种示现。教授众生。正化之业。二能伏对治相违诤论沙门婆罗门。伏邪之业。有人宣说。圣道能治。有人宣说。苦行能治。名为对治相违诤论。依于定力。如法正教。故能伏之。第四根力。知诸众生上中下根。而为说法。第五欲力。知诸众生软中上根教修净解。离不净解。第六性力。知诸众生心性各异。为说对治。教授利益。第七至处道力。以五度门教授众生。如声闻地。又授菩萨空无我义。如地持说。宿命智力。观察宿命。知现由彼。伏断常论沙门婆罗门。生死智力。说诸众生所往生处。伏断灭论沙门婆罗门。漏尽智力。善知漏尽。伏疑惑解脱沙门婆罗门。作业如是。
　　次第六门明其次第。如地持说。佛得阿耨三菩提时。顿得十力。后随化用次第现前。于中有三。一依世谛智起化。次第先以是处非处智力。观察世谛因果部分。次以业力观欲界业。而为说法。令离恶业修行善业。次以定力观上二界禅定之业。教诸众生。依世俗道。断离诸欲。后以根力至漏尽力。教诸众生。依出世道。永断诸欲。于此分中。先以根力观察众生诸根利钝。次以欲力观其悕望。次以性力观其使性。次以至处道力。随患不同。以五度门而为教授。摄令住心。次用宿命生死智力教诸众生。令离断常安住中道。有诸众生。为止所缚。不断烦恼。起增上慢。故后用其漏尽智力教授众生。令断烦恼究竟漏尽(此一门竟)。
　　次依第一义智起化。次第于此门中。先以是处非处智力观第一义。次以业力观在家人造种种业。令修净业。次以定力观出家人。令修定行。后以根力至漏尽力。令诸众生于苦解脱以道度之。其中次第与初门同(此二门竟)。
　　三依缘起法界之智起化。次第何者。是缘起法界法相之有。是其世谛。法相之空是第一义。有无俱离。如来藏中过恒沙法。缘起相成名缘起法界。于中先以处非处力。观缘起法界。次以业力。观世众生作如是业受如是果。次以定力。为苦众生三种示现。而教授之。令生信解。后以根力至漏尽力。以道度脱。令出众苦。于中次第与初门同。次第次如是。
　　次第七门。教化教授二门分别。如地持说。初之二力。是教化力。后之八力是教授力。泛宣因果。教示众生。令生信解。名教化力。辨彰行仪。指心曲授。令起行修。名教授力。前二力中。初处非处。教化众生。令其远离颠倒因果。第二业力。教化众生。令其远离无因无果。后八力中初之四力。知物心器。后四授法。就前四中。初心求者知心求。何者是心。所谓禅定。何故名心。以定住缘。息其外用。息用从体故名心为心。心有趣法故名为求。余求亦尔。何故明心。如龙树说。散心中慧。不堪入法。如彩无胶不住涂物。要依定心方堪入法。故须明心。以何义故先明定心。经说不定。依如花严。一处之文。性力之后方始说定。一处经文。至处后说。诸经多在根力前说。释有两义。一就自释。诸佛如来自住禅定方起化用。故先明定。二就所化众生以释。众生五根。以慧为主。慧前说定。义之次第故先明心。二根求者。知根求。何者是根。所谓信进念定慧等。何故名根。此如前解。先习令成。能生于后。故名为根。何故明根。欲授道法无根不入。故须明根。以何义故次明其根。解有两义。一对前释。五根之中。以慧为主。定后说慧。义之次第故次明根。二对后解。根是先成。欲是现生。先成在前故次明根。三悕望求者知悕望求。何者悕望。谓乐欲心。何故名悕。欲心求法故名为悕。何故明悕。欲授道法无欲不取。故须明悕。以何义故次明悕望。解有两义。一对前释。根是先成。欲是现生。根后说欲。义之次第故次明悕。二对后解。于法始求。名之为欲。习欲不改。方始成性。性前说欲。义之次第故次明悕。四使求者知使求。何者是使。谓烦恼性。何故名使。性成烦恼。随人系缚故名为使。何故明使。欲随其患授对治故。何故次辨。解有两义。一对前释。习欲不改。方成使性故。于欲后明其知使。二对后解。要先知病。然后授药。是故于彼至处道前。明知使性。上来四力。知物心器。下四授法。于中初一。授以事法。令诸众生事中安心。宿命天眼。授以理法。令其事趣入中道。后一漏尽。授以果法。令其究竟。初中随人使患不同。以五度门而教授之。多贪众生。教观不净。多嗔众生教修慈悲。问曰。贪嗔欲界烦恼正与定违。得禅定者。必无此过。向前定力。知他定心。有定心者。已离贪嗔。今何以言多贪众生教观不净。多嗔众生教修慈悲。释言。凡夫虽得禅定。但伏粗起。性使犹在。故此教之。又前定力。以定为主。名为定力。于中亦知无定心者有定心者。虽无贪嗔。有者有之。故此教观不净门等。愚痴多者教观因缘。问曰。声闻以钝根故教观四谛。不教因缘。缘觉利根教观因缘。今何以言愚痴多者教观因缘。释言。愚痴有其二种。一闇钝无知。如牛羊等无所识别。名曰愚痴。二机性聪利妄有建立。迷正因缘果名曰愚痴。今言愚痴教观因缘义当后门。虽名愚痴性实聪利。故教因缘。教观过去无明行等。令知往因离无因见。教观未来生老死等。令知后果离无果见。教观现在名色等。因果俱知。问曰。向前处非处力及与业力已教因果。今教因缘令知因果。与前何别。释言。向前处非处等。虽教因果。随语生信。离粗邪见。心未见法性使还生。今于此中。教观因缘。令自见法。使除使性。著我多者。教分别界。依如毗昙。教六界观。名分别界。四大空识是六界也。涅槃云尔。又涅槃说十八界观名分别界。觉观多者。教令数息。此等如前五度章中具广分别。从事入理。次以宿命天眼教之。其宿命力。教观过去。令知现法从过因生体性非常。其天眼力。教观未来。令知现法生后不绝体性非断。非常非断名为中道。问曰。向前至处道中。愚痴众生教观因缘。观因缘时已知过因。何须更以宿命智力教观过因。观因缘时亦知后果。何须复以天眼智力教观当果。释言。宿命天眼所教不异因缘。但心入法必有阶渐。前教因缘直知过去未因果之事。未能将事以测其理。今于是中将事验理。浅深不等。故须重教。所教众生心。虽入理为止所缚。未究竟处生究竟想。是故多起四种慢心。一不作作增上慢。二不得得增上慢。三不触触增上慢。四不证证增上慢。是故须以漏尽智力教除四慢终证漏尽。四慢何别。行有二门。一教二证。事中所行。依教修起名为教行。合理之契如名证。此二种行。各有始终。教行之始。造缘修起。名之为作。于此未作。自谓已作。名不作作增上慢。教行终成。名之为得。于此未得。自谓已得。名不得得增上慢。证行之始。法来现心为心觉知。名之为触。于此未触。自谓已触。名不触触增上慢。证行之终。泯情会法。目之为证。于此未证。自谓已证。名不证证增上慢。破除初慢。令其实作。破除第二。令其实得。破除第三。令其实触。破除第四。令其实证。实德成就。名证漏尽。如地持说。此八教授三处所摄。初五为一。未住心者。令系念缘中。次二为一。已住心者。说得自义。正方便道漏尽涅槃。义利自己名为自义。合理正观。与彼为因。趣向彼义名为自义。正方便道后一为一。未究竟者终令究竟。教化教授。辨之略尔。
