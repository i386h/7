<!-- { "loadSidebar": true } -->
　　次第八门。明其大小所说不同。不同有七。一体性不同。小乘所说妄心为体。彼说事识为力体故。大乘所说真心为体。八识真心为力体故。二智行不同。小乘法中。说佛十力十智为体。大乘法中。说佛十力用如实智以之为体。三心缘不同。小乘法中。说佛十力于法攀缘分别而知。大乘法中。说佛十力于法无缘而能普知。如镜照物都无缘念。诸德齐尔。何故而然。小乘所说。心外有法。法外有心。心法别体。以别体故。向外取境。智于缘中。攀缘觉了。名之为力。故有缘念。大乘所说。心外无法。法外无心。心法同体。以同体故。不须向外攀缘取法。一切诸缘悉智中现名为力。如世万像镜中而现故无缘念。四知法不同。小乘法中。说佛十力但能了知阴界诸入十二因缘四真谛等。不论余义。大乘法中。说佛十力穷知一切乃至甚深如来藏性悉能了知。五多少不同。小乘法中。宣说十力。不多不少。大乘法中。随化众生。说佛十力。理实佛力无量无边。故彼鸯掘魔罗经言。说佛十种力。是则声闻乘。斯非摩诃衍。大乘无量力故佛不思议。问曰。佛力实有无量。以何义故随化众生但说十种。龙树释言。以此十种度生具足。云何具足。初之二种教化力足后之八种教授力足。如前具辨。六常无常异。小乘法中。说佛十力体性无常终归磨灭趣入无余。大乘法中。说佛十力用有兴废体真常住无为不变。七得度不同。小乘法中。说佛十力菩提树下成佛时得。大乘法中。说佛十力种性已上随分得之至佛乃满。故地持中宣说。菩萨成就如来十力种性名力种性。问曰。于彼三藏教中宣说十力是佛功德余人未得。何以说之。龙树释言。为增声闻菩萨信故。又欲令彼生愿求故。复欲使彼起于念佛三昧心故。并欲令彼外道伏故。如是非一。问曰。于此十力之中何者最胜。人说种种。如龙树辨。或有说言。初力最胜。摄十力故。或有说言。漏尽力胜。至涅槃故。有言。十力各于自事为最殊胜。知处非处。初力为胜。乃至漏尽第十力胜。如是一切。有言。十力皆以无碍解脱为本。并皆增上无有优劣。十力如是。

　　十八不共法义六门分别(列名辨相一　辨定是非二　体性三　就处分别四　三业分别五　四缘分别六)

　　就初门中先总释名。次别后解。十八不共。如大品说。如来功德不与他同。名不共法。通而论之。一切功德。悉名不共。故地持中说百四十不共之法。今据一门且论十八。名字是何。三分数之。初六一分。一身无失。二口无失。三意无失。亦名念无失。四无异想。五无不定心。六无不知已舍。次六一分。欲无减。二精进无减。三念无减。四智慧无减。五解脱无减。六解脱知见无减。后六一分。一身业随慧行。二口业随慧行。三意业随慧行。四知过去无碍。五知现在无碍。六知未来无碍。以此通前合为十八。初身口意无失者。如来三业。离过纯净。故无过失。何因缘故得此无失。有四种义。一无习离过诸恶尽故。二常守念慧对治坚故。三修戒定慧对治具故。四住第一义对治故得此无失。无异想者。佛住等心。于诸众生。常行舍心。无怨亲想。名无异想。何缘能尔。佛无量劫。于诸众生常修平等一子想。故见无我人。离怨亲故。见法空寂。无彼此故。见诸众生同一佛性法身故。无不定心者。佛常一心无有散动。名无不定。问曰。定者从未来禅乃至灭定。若佛常定。云何能得为人说法具四威仪。龙树释云。欲界有定。佛出诸禅入欲界定。故能起说现四威仪。又佛住于实相定中。妄想永灭。故无不定。三昧法力。无所不为。故能起说。现四威仪。无不知已舍者。分别有二。一自行门。二化他门。自行门中分别有二。第一约对三受分别。如龙树说。余人钝根多觉苦乐。知乐生贪。知苦生嗔。心生厌离。于不苦乐。不能觉知。行于舍心。为痴使使。佛于三受咸皆觉知。知已厌离。无有不知偏行舍心为痴使使故。佛无有不知已舍第二约就止举舍等三门分别。如来善修七觉分故。心沈则举。心掉则止。离于二边方始行舍。非是不知望直行舍。化他门中分别亦二。一就四无量化心分别。如来善知无乐众生。慈悲应与之。有苦众生。悲应拔之。得法众生。喜应庆之。知其究竟得解脱者。方始行舍。非是不知望直行舍。二约身口化行分别。如来有时身口息化。入于禅定。一月二月。余人生疑。如来出世。为化众生。岂可不知我等须化而舍入定。佛言。我知种种因缘。故入禅定。非是不知。而舍入定。知何因缘须舍入定释有三种。一世人常见心生厌倦。不增渴仰。欲令渴仰故舍入定。二欲令人依说修行故舍入定。三欲以法付嘱弟子令其宣说故舍入定。具此多义故。佛无有不知已舍。欲无减者。佛德虽满。而于诸法常欲不息。名欲无减。问曰。经说佛断一切善法中欲。云何而言佛欲无减。论言。佛断善法欲者。欲有二种。一未得欲。二者已得求增长欲。佛德满故断此二欲。今不共中欲无减者。佛德虽满。以久习故乐欲无减。又知善法有大利故。乐欲不减。如转轮王所有马宝。虽到至处去心不止至死不已。又亦如彼劫尽之火虽无所烧火热不息。又如来白善虽满所化未尽。故欲无减。问曰。所化众生未尽。如来何故舍入涅槃。论言。众生有其二种。一现度佛已度竟。二者后度佛当度之。由今未度故入涅槃。精进无减者。龙树释言。如欲中说。欲与精进其义相似。问曰。若欲与精进同。今不共中何须别说。解有三异。一始终异欲为初行。是欲增长说为精进。乐欲之始。如渴须水。精进之终。如集灌绠方便求水。二满外异欲在内心。精进在外。造修在缘名为外矣。三通局异欲唯在意。精进之行。遍通三业。有是不同。故须别说。念无减者。于三世法。持念不共。名念无减。问曰。向前意无失者。经中亦名为念无失。与此何别。论自释言。前念无失离于错误。今念无减。离于减少。又念无失。于彼威仪所作事中。无错无失。念无减者。于诸禅定神通忆念去来现在一切法中。通达无减。问曰。声闻亦有四念牢固不失。何故偏说念无减失为佛不共。龙树释言。二乘之人。虽有四念牢固不失。而犹减失不能尽达三世之事。故于过去极远能知八万劫事已外不知。未来亦然。佛则尽知。又于见道十六心中。声闻不能念念具。知佛于此等生住灭时。念念悉知。故说不共。慧无减者。诸佛如来得一切智。于一切法善分别知。故慧无减。问曰。何缘得此无减。论自释言。以久习故。又从多佛广受持故。复以无量功德助故智慧无减。解脱无减者。佛具心慧二种解脱。亦具有为无为解脱。又具法界无量无边诸解脱门。名解脱无减。解脱知见无减者。佛于一切诸佛解脱中。知见了了。无有闇障。名为解脱知见无减。问曰。直尔说知。便是何劳说见。龙树释言。为明如来于所知事深知牢固。故说知见。如两重绳缚物则牢。此亦如是。又复如彼小乘法中。但说其知。摄慧不尽。但说其见摄亦不尽。故须并说。云何不尽。说慧有三。一知而非见。如彼五识相应之慧及尽无生智。以五识中慧心微劣。不能推求。所以非见。尽无生智。是息求心。亦无推求。为是非见。二见而非知。谓五邪见及见道中八忍之慧。五见推求故得名见。颠倒推求不知法理。故不名知。八忍推求故得名见。与疑得俱于法不决。故不名知。三亦见亦知余一切慧以有此别。偏举不尽。故须并说。又如从人闻法思量。可名为知。自身得证。方名为见。又复耳闻得名为知。自睹无疑。方名为见。故须并说。问曰。二乘于解脱中亦知亦见。何故偏说解脱知见为佛不共。释言。二乘于解脱中。虽知虽见。知见不尽。故有减少。佛于解脱。知见穷尽无所减少。故名不共。问曰。佛德无量无边。何故但说欲精进等六事无减。龙树释言。佛于自利利他德中有四种事。能有成辨。一者乐欲能为一切善法根本。二者精进能作诸善。三者念心守护根门。四者智慧观察得失有恶斯断。以此四事得二果报。报所谓解脱及解脱知见。故但说六。身口意业随慧行者。诸佛如来先用智慧观察得失。然后造作身口意业。故无过失。诸罗汉等身口意业。不随慧故多有过失。如憍梵婆提。食已吐竟而更食之。摩头槃比丘。至檀越家跳上栋阁。上树上壁。诸如是等身业失也。毕陵伽婆蹉。骂恒水神等口业失也。舍利习嗔难陀习贪。诸如是等意业失也。佛悉无之。问曰。如来亦骂调达。云何悉无。释言。此等为化故尔。不名过失。问曰。前说三业无失其义已足。何须复说三业随慧。论言。前说三业无失。未明何因得此无失故。今明其随智慧行故得无失。知三世无碍者。佛于三世一切事中知无碍也。问曰。过去已灭今无未来未有现在无住。云何言佛通三世事。释言。过去虽复已灭。非不曾有。未来当有现在假有。故佛知之。问曰。前说智慧无减无所不知。何须复说知三世乎。释言。前说慧无减者。于诸法相通达无减。此说于彼三世事中了知无碍。故复说之。辨相如是。
　　次第二门。辨定是非。十八不共有三种说。一说如前。二迦栴延尼子所说。如来十力四无所畏即为十四。大悲十五加三念处合为十八。此之一说。龙树非之。由作此说。是故名为迦栴延子说。若释子说则不如是。佛德如海。无量无边。云何还说如来十力四无畏等为不共法。又论说言。罗汉辟支及诸菩萨。亦能知于是处非处乃至漏尽。云何宣说十力功德为不共法。问曰。若言十力功德余人分齐非不共者。身无失等二乘之人亦有少分。云何说之为不共法。论自释言。我不宣说身无失等为不共法。我说身等常无过失为不共法。是故声闻缘觉无之。三大智论中更有一说。一者如来具一切智。所知宽广。二具无量功德。三具大悲心。四智慧自在。所知无碍。五禅定自在。六变化自在。七能授又无量记莂。八所记不虚。九言无失。十慧无减。所知不退。十一常行舍心。十二知时非时。谓知众生应受化时。及知众生未可化时。十三念无失。十四无烦恼习。十五无能如法出其过失。十六无能见其顶者。十七足下柔濡。众生遇者即得受乐。十八得神通力。转众生心令易化度。是为十八。此之一说。龙树亦非言。此是非三藏中说。斯乃声闻诸论师等。撰录经中赞佛之言为此十八。其言无失及念无失智慧无减常行舍心。此于大乘不共法中取以为论。无见顶相足下柔濡。是佛相好。若说此等为不共法。不共众多。何止十八。此三说中。初说为是。后二为非。是非如是。
