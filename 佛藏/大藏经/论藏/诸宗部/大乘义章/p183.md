<!-- { "loadSidebar": true } -->
　　第一释名。三佛之义。出地经论。金刚般若亦具分别。名字是何。一法身佛。二报身佛。三应身佛。法身佛者。就体彰名。法者所谓无始法性。此法是其众生体实。妄想覆缠。于己无用。后息妄想彼法显了。便为佛体。显法成身。名为法身。如胜鬘说。隐如来藏显成法身。法身体有觉照之义。名法身佛。问云。人说法身体是第一义空。空非心智。云何觉照。释言。法身离相为空。而体实有。所谓有于过恒沙法。此法皆依真心说之。真心体是神知之性。能有觉照故得名觉。是义云何。是以体中。从本已来。具过无量恒沙佛法。如妄心中具足一切诸虚妄。心于彼法同体照明。由来无障。故论说言。从本已来。有大智慧光明义故。自性清净识知义故。遍照一切法界义故。名为本觉。性虽照明。而为无明闇障所覆。相似不觉。后除闇障。彼心显了始显真心。如其本性。内照法界故得名佛。问曰。真心有觉照义。名佛可尔。所觉法性。非觉照义。云何得名法身佛乎。释言。分相言之。能觉真心说为法佛。所觉法性。是其真谛法宝门收。不名为佛。摄相言之。通亦名佛。是义云何。解有四义。一所觉法性是佛体。故通名为佛。如如来藏是众生体。说为众生。故经说言。即此法身。轮转五道名曰众生。二所觉法性。虽非佛智。而是佛身故得名佛。如佛色身虽无觉照而得名佛。如是一切。三所觉法性。虽非佛智。而是佛性故得名佛。如似五阴成众生法名曰众生。四所觉法法是佛境界。为佛觉照能生佛智。从其所生故得名佛。故地论言。智行处者。自证知故。自证知者。依彼生故。与大智论说智智处同名般若。其义相似。具此四义故通名佛。法佛如是。报身佛者。酬因为报。有作行德。本无今有。方便修生修生之德。酬因名报。报德之体。名之为身。又德聚积亦名为身。报身觉照。名之为佛。问曰。报佛亦能觉照。与前法佛觉照何异。释言。体一随义以分。真心之体。本隐今显说为法佛。此真心体。为缘熏发诸功德生。方名报佛。法佛如金。报佛如作金庄严具。问曰。法佛自能觉照。何用报佛。释言。无报法则不显。但使显法必有报生。故立报佛。又复法佛。心性照明。为非事用故须报佛。如金虽净不中衣食。故须用之作庄严具。彼亦如是。又复法报照境。有其别异之义。故须别分。义如后释。报佛如是。应身佛者。感化为应感化之中。从喻名之。是义云何。如似世间有人呼唤则有响应。此亦如是。众生机感。义如呼唤。如来示化事。问响应故名为应。应德之体。名之为身。又此应德聚积名身。应身应觉照目之为佛。问曰。应觉与真何别。自知。是真随化现知说以为应。问曰。三佛俱能觉照。所觉之法为同为异。释言不定。分别有三。一随相分别。法佛唯知无始法性。名知理法。报佛能知行修对治。名知行法。应佛了知三乘化教。名知教法。又复法佛唯知理法。报佛了知自行之法。自行门中。通知一切自行为主。是故名知自行之法。应佛了知化他行法。化他门中。亦知一切化他为主。是故名知化他行法。二宽狭分别。法佛唯知无始法性。于此分齐。理外更无异法可知。是故法佛唯知理法。报佛所知境界渐广。通知一切理行二法。知理所证。知行能证。应佛所知境界最广。通知一切理行二法。知理行法。通知一切。化众生故。知理知行。以为所诠。知教能诠。又复法佛唯知理法。报佛知理及自行法。知理所证。自行能证。应佛知理。亦知自行及化他法。通缘一切。化众生故。了知理法。化他所入。知其自行。起化所畏作知其利他。化他之用。三就实通论。法佛通知理教行法。知如来藏无始法性。是其理法。觉已真心。显了成德。名知行法。知已所证妙音法门。能为无尽言说之本。能生法螺无尽言音。名知教法。故楞伽中宣说。法佛亦能说法。如涅槃说。大般涅槃。能建大义起种种化。金刚三昧起种种说。即其事也。报佛亦知理教行法。知理所证。知行能证。知教所依。应佛通知义如上解。问曰。三佛通知理法。所知之理为同为异。通释义齐。随相分别。法佛知理无隐无显。证实返望从来无缘。谁能覆我。故本非隐。本既非隐。岂有今显。故维摩云。我观如来。前际不来。后际不去。今则不住。报佛知。知理从缘始显。于事分齐情外有理。情外之理。本为情覆。故说有隐。去情理现故说有显。应佛知理缘起作用。知如来藏缘起集成生死涅槃一切种法故。教众生一切缘中息以求真。所觉如是。然此三佛。随相别分。名义各别。通而论之。俱名法身。齐得名报并得云应。是义云何。三佛莫不依法以成是故通得名为法身。又三皆以功德法成故名法身。良以三佛皆法身故。于彼涅槃三事之中。三佛皆悉法身所摄。望因以论。三俱名报。是义云何。报者是其果之别称。三佛望因。并得称果。是果酬因故通名报。约化以论。三俱名应。应随物情显示此三。令诸众生同见闻故。但经论中。为别三佛。隐显异名。故初名法。第二名报。第三名应。等别三佛。何故初者偏名为法。乃至第三偏名为应。此等各随义便以彰。法佛是体显本法成。证法义显故偏名法。报佛是相本无今有。方便修生酬因义显故偏名报。应佛是用化用随物。应成义显故偏名应。名义如是。
　　第二门中。辨其体相。佛德无量。难以定论。今此随义增数辨之。总唯一佛。谓三宝中一佛宝也。或分为二。二有两门。一生身法身分之为二。王宫所生相好之形。名为生身。戒定慧等五品功德。说为法身。二真应不同。开分为二。自德名真。随化所现说以为应。真则是其法门之身。应则是其共世间身。是二如前涅槃章中具广分别。今略辨之法门身者。如世阴阳五行等法。亦如一切众生体识。心虽是有而无一相。虽无一相而实有之。共世身者。随化所现同世色像。或时似天。或复似人。如是一切。虽现众相。而无一实。虽无一实。无所不为。如涅槃说。如来非天非不天非人非不人。如是等比是其义也。又复平等法门之身。形无所在。无所不在。无所在故。菩提无处。以无处故。德满法界。故花严云。无一尘处而无佛身。以德满故。诸根相好皆遍法界。如海十相。亦如虚空。无碍不动。一一充遍。于是义中。用眼为门。眼遍法界。诸根相好及佛刹土一切众生。莫不皆悉一眼中现。如是一切。共世身者。形有所在。以所在故。化别彼此。诸根相好。各有分限。或分为三。三有两门。一开真合应。以说三种。二开应合真。以说三种。开真合应以说三者。如上所列。真中分二。法之与报。应以为一。故说三种。于此门中四义分别。一分其相别。二约色心非色心等三义分别。第三约就五阴分别。第四约就六根分别。言分相者。此之三佛义通大小。大小既殊。所说亦异。小乘法中宣说。如来事识为体。于事识中。戒定慧等五品功德。说为法身。王宫所生相好之形。名为报身。如来猕猴鹿马等。化说为应身。若就大乘破相门中宣说。如来七识为体。于中宣说破相空理。以为法佛。法实非佛。是佛体性。是佛境界。能生佛智。相从名佛。七识缘智照空之解。说为报佛。空智为主。诸德悉是。丈六等化。名为应佛。此之一门。随人且说无文。经虽不说。准依小乘。随化推立理亦无伤。若据大乘显实门中宣说。如来真识为体。据佛以论。真识之外。更无余识可为佛。故唯识论言。诸佛如来所行之处。唯有藏识更无余识。无余识故。三佛皆用真识为体。真识之心。本隐今显。说为法身。即此真心。为缘熏发。诸功德生。说为报佛。地经宣说庄严具譬。正显此义。如来藏中真实缘起法门之力。起种种化。说为应佛。如涅槃说。大般涅槃。能建大义。种种现化。即其义也。分相如是(此一门竟)。
