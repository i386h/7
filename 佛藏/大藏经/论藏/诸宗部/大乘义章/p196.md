<!-- { "loadSidebar": true } -->
　　其十号者。是佛如来名称功德。名有通别。释迦弥勒阿閦佛等是其别也。如来等十是其通也。应相须分故立别名。实德须显故立通称。实德无量。依德施名名亦无边。今据一数且论十种。所谓如来应供正遍知明行足善逝世间解无上士调御丈夫天人师佛世尊。此十经中说之为号。或云名称。通释义齐。随相分别。显体为名。标德云称。名称外彰。号令天下。说之为号。十中前五是自利德。后五利他。就自利中分为两对。初二一对。前明道圆。后彰灭极。后三一对。前二因圆。后一果极。初如来者。外国名为多陀阿伽度。亦云多陀阿伽驮也。此云如来。斯乃就德以立其名。德中不定。解有两义。一约佛解。如涅槃释。如三世佛所说不变。故名为如。佛如而来故名如来。若从此释。就义立名。二约理释。如者如理。来者是德。故龙树云。乘如实道来成正觉故曰如来。涅槃宣说。乘六波罗蜜十一空来。故曰如来。当知。此亦约理释矣。若从是义。如来之名境德合目。又就此等分为异释。道言乘如来成正觉名如来者。就其证道解如来义。非不如说名如来者。就其教道解释如来。乘六波罗蜜十一空来名如来者。就不住道以解如来。分相且然。究寻此等共成一义。佛依理成故。说乘如来成正觉。乘如犹行。行谓六度。故复宣说。乘六波罗蜜十一空来。十一空义。如上广辨。此犹如也。内证难彰。寄言以显。是以复言非不如说。第二应供外国名为阿罗呵也。此云应供。此亦就德以立其名。德中不定。解有四义。一对障解。如涅槃说。一切恶法佛应断故名之为应。二对法解。寂灭涅槃如来应证故名为应。三对人解。一切众生如来应化故名为应。故涅槃云。应名为乐。诸佛过去为菩萨时。于无量劫。为众生故受诸苦恼。终无不乐而常乐之。故名为应。此前三义。直就内德以立其名。四对供解。于中有二。一将佛对人。解释应供。如来诸过悉已断尽。福田清净。应受物供故名应供。此之一义。对供显德。二将人对佛。解释应供。如涅槃释。一切人天。以种种香花等事而供养佛。故名应供。此之一义。举缘显德。此初对竟。第二对中。前二因圆后一果极。复前二中。正遍知者。明其解圆。明行足者。彰其行圆。正遍知者。经亦名为等正觉也。此亦就德以立其名。然就德中境体合目正者是理。理无漏助故名为正。此举境也。于理穷解。故曰遍知。称理而知故等觉。等犹遍也。觉犹知也。此举德体。如涅槃中。更有多义。不可具论。明行足者。此亦就德以立其名。佛德众多随德释名。义亦非一。略有五种。一唯就因解明行足。明是证行证法显了无闇曰明。行是教行六波罗蜜戒定慧等修起名行。是二圆备。称之为足。二唯就果解明行足。如涅槃说。明谓解脱。以离无明之闇缚故。行谓菩提。道行满故。足谓涅槃果穷极故。三据果寻因解明行足。如涅槃说。明者所谓阿耨菩提。此举果也。行谓戒慧。此脚足故。云足。此出其因。四从因趣果。解明行足。如涅槃说。明者所谓不放逸心。离痴浊故说为明。行者所谓六波罗蜜。足者所谓阿耨菩提。果极名足。五随义泛论。明谓三明。如龙树说。宿命天眼及与漏尽。是其三明。如涅槃说。一菩萨明。二诸佛明。三无明明。是其三明。菩萨明者。所谓波若波罗蜜也。诸佛明者。所谓佛眼。无明明者。谓十一空。彼非智慧照明之性。故曰无明。是智境界能生智明故复名明。所言行者。如龙树说。戒定慧等。名之为行。涅槃宣说。为众生故修诸善业。说之为行。足者如彼地持中释。止观具足。故名为足。涅槃宣说。明见佛性。所见穷极故名为足。问曰。此解明行足中因果备有。何故前言遍知明行彰其因圆。此从初义具为判矣。又经论中多就因解。从多言耳。言善逝者。此从德义以立其名。善者名好。逝者名去。如来好去。故名善逝。问曰。如来果德穷极。更何处去而言好去。释言。此果从因而去。据因望果故说为去。又佛如来虽无去处。非不能去故名善逝。如劫尽火虽无所烧非不能烧。彼亦如是。于中分别略有三种。一修教行趣果以释。如涅槃说。善者所谓初发道心。逝者由心得大涅槃。二修证行趣果以释。如涅槃说。善者所谓见于佛性。逝者因见得大涅槃。三唯就果解释善逝。如涅槃说。善者即是如来之心。佛心柔濡无有慢高。故名为善。逝者名高。阿耨菩提位分高出。故名为逝。前五自德。后五化德。于中前四德能化物。后之一种为世钦敬。就前四中。初一明其化他之智。解了世间。第二明其化他之能。能调物心。第三明其化他之德。师德具足。第四明其化他之行。觉行穷满。世间解者。就德施名。然就德中境体合目。世间境也。解是体也。依如花严。世间有三。一众生世间。二器世间。国土住处。三智正世间。二谛诸法。于此悉解。名世间解。依涅槃经。世间有五。一众生世间。如来能知名世间解。二五阴世间。如来能知名世间解。此二众生之差别也。三国土世间。如来能知名世间解。四五欲世间。如来能知于中不著。名世间解。五八法世间。如来能知不为倾动。名世间解。此三器世之差别也。通彼智觉。世间之解义别有六。无上士调御丈夫。共成一号。就人立称。名无上士。叹其胜也。调御丈夫。彰其能也。士者是其人之别称。人中最胜。余不能加。名无上士。分别有七。如地持说。一身无上。具相好身。二道无上。具足自利利他道。三正无上。具足四正。所谓正见正戒正威仪及与正命。四智无上。具四无碍。五神力无上。具六神通。六断无上。烦恼障断及知障断。七住无上。具足三住。所谓圣住梵住天住。空无相愿灭尽正受是其圣住。四无量心是其梵住。八禅地定是其天住。具此七种名无上士。涅槃经中但有五种。无道无上神力无上。调御丈夫者。佛是丈夫。能调丈夫。是故号佛调御丈夫。天人师者。就人立称。为师匠益。在于人故能教众生。断恶修善。故名为师。如来实是六道之师。天之与人能入圣道。受益最多。是故偏名天人师矣。佛者就德以立其名。佛是觉知。就斯立称。觉有两义。一觉察名觉。如人觉贼。二觉悟名觉。如人睡寤。觉察之觉对烦恼障。烦恼侵害事等如贼。唯圣觉知不为其害。故名为觉。故涅槃云。如人觉贼贼无能为。佛亦如是。能觉无量诸烦恼已。令诸烦恼无所能为故名为佛。觉悟之觉对其智障。无明昏寝事等如睡。圣慧一起朗然大悟。如睡得寤。故名为觉。既能自觉。复能觉他觉行穷满。故名为佛。道言自觉简异凡夫。云言觉他。明异二乘。觉行穷满。彰异菩萨。是故独此偏名佛矣。言世尊者。佛备众德为世钦重。故号世尊。经中或复隐其世尊。彰婆伽婆。婆伽胡语。义翻有七。如涅槃说。一婆伽名破。婆名烦恼。能破烦恼名婆伽婆。二能成就诸善法故名婆伽婆。三能善解诸法义。故名婆伽婆。四有大功德无能胜人。故名婆伽婆。五有大名闻遍十方故名婆伽婆。六能种种大惠施故名婆伽婆。七于无量阿僧祇劫。吐女根故名婆伽婆。诸恶烦恼是女根本。如来尽舍故名为吐。十号如是。

　　十力义八门分别(释名一　定体二　辨相三　分齐差别四　作业不同五　次第义六　教化教授分别七　大小所说不同八)

　　第一释名。言十力者。一是如来是处非处智力。二自业智力。三是定力。四是诸根利钝智力。五是欲力。六是性力。七至处道力。八宿命智力。九天眼智力。十漏尽智力佛乘边随化二乘故说此十。故鸯掘魔罗云。说佛十种力。是则声闻乘。斯非摩诃衍。大乘无量力。故佛不思议。初言如来是处非处智力者。如地持释。苦乐等报依差别因。名为是处。差别因相违故曰非处。照此之解。名之为智。力有两义。如地持说。一自行于一切魔舍离得胜。故名为力。二就利他堪能一切种利益众生。故名为力。理实此力知一切法是非之义。以诸外道多迷因果。佛为化之。是故多就因果以释。自业智力者。造作名业。能作果故。为简外道所说无因颠倒因等业故。说为自明。善是其乐家自业。不善是其苦家自业。照此之解名业智力。问曰。此力非直知业。亦知烦恼及四法受。以何义故偏名业力。释言。经有不尽法门。即此是也。良以业是烦恼家果苦乐家因。据中而举。故偏言之。寻果知因。故举其业。即知烦恼。寻因知果。故举其业。亦知四受。何者四受。有法现苦而后受乐。有法现乐而后受苦。有法现苦后亦受苦。有法现乐后亦受乐。此等名为四法受也。言定力者。心住不乱。名之为定。于定自在名为定力。又能知定亦名定力。此之定力。非直知定。亦知不定。以定为主故名定力。如漏尽通非直知尽不尽以尽为主名漏尽通。此亦如是。言根力者。信进念等宿习今成能生于后。故名为根。知根大小利钝等别名为根力。此力非直知于善根。亦知不善无记根等。知为授法。经多说善。言欲力者。经中或复名悕望力。或名解力。言解力者。就始为名。先生信解后起悕欲。是故就始名为解力。自前信解后起悕欲。是故就后名为欲力悕望力矣。此力非直知于善欲。亦知不善无记欲等。知为授法。经多说善。言性力者。地持论中名界智力。或复名为使智力也。言性言界通知善恶。若言使力偏知不善。习欲不改名之为性。界是界别。三乘性别故复名界。照此之解名为性力及界智力。智慧性成。随人不舍。又能系缚。其犹公使。故名为使。照此之解名使智力。为欲依此而授对治故说知使。至处道力者。苦乐等报为所至处。善恶等因名至处道。照此之解名至处道力。问曰。初力已知业果。何须此力。成实释言。初力总知此力别知。知如是因受如是果。知如是果酬如是因。又复初力知是知非。此力知因能生果义。亦复知果从因生义。有是不同故须别说。宿命力者。事谢于往。名之为宿。往法相续。目之为命。照此之解名宿命力。问曰。此力非直知命。亦知过去八种事六种因行。何故偏名宿命力乎。此如向前六通中释。命是报主故偏说命。又复八中命分为多。故偏说命。又命最后据后说命。天眼力者。经中亦名生死知力。未来起尽名为生死。照此之解名生死智力。一切禅定名为天住。依禅得眼名为天眼。依于天眼。照见自在名天眼力。漏尽力者。结患斯已。称曰漏尽。照此之解名漏尽力。此非直知于漏尽。亦知不尽及漏尽方便已起未起。并知漏尽增上慢心有起不起。以尽为主。故偏言之。名义如是。
