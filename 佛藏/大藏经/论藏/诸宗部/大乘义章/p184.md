<!-- { "loadSidebar": true } -->
　　次就色心非色心等三义分别。法佛体中备具三义。法身色根相好光明。是其色法。此义云何。如涅槃说。佛性是色可以眼。见彼色显了为法身色。又涅槃说。念法之义。非色断色。而亦是色。非阴断阴。而亦是阴。非入断入。而亦是入。非界断界。而亦是界。诸佛菩萨所游行处。常恒不变。此等显了为法身色。又涅槃说。明者即是涅槃常住。不从因缘。云何问其因缘。如是一切。亦有因缘。因灭无明。获得炽然三菩提灯。以是因缘有是因缘。有是光明。如此光明当知。亦是法身色也。诸根相好类亦同尔。真识之心。从缘显了。说为智慧三昧行等。是其心法。真如之空。绝离一心等相。是其非色非心之法。以非色故。维摩说言。不观色。不观色如。不观色性。不取色有。名不观色。不取色无。名不观如。不取色法非有无义。名不观性。又涅槃云。入于无色大般涅槃当知。亦是非色义也。以非心故。维摩说言。不观受想行识。不观受想行识如。不观受想行识性。义同前解。又地经说。自体本空智自空故当知。亦是非心义也。有人宣说。法体之体唯一空理。都非色心。如涅槃说。教空得实。云何唯空。又如经说。如来之藏是真识心。复言。佛性体性是色。彼法显了说为法身。云何说言都无色心。有人复言。法佛之体。唯色与心。一向非空。设言空者。但无他相。而体实有。如地经说。自体本空云何非空。又论释言。自体空者智自空故。云何说言唯无他相。又楞伽云。如来藏中过恒沙法。一切皆依法无我说。彼法显了说为法身。云何不空。又复如彼起信论说。有人问言。如来藏中具一切法。便谓色心各有自体。对破此执。说一切法依真如说。真如犹是空之别称。彼法显了说为法身。云何不空。法佛如是。报佛之体三义。相好之身是其色法。彼相如何。分别有三。一依法说。如来报身诸根相好光明音声。与彼平等法门身同妙寂。相虚融无碍。还似阴阳五行之法。如涅槃说。月爱光明。是光无限。非冷非热。非青非黄。非赤非白。无有边际。其光既然。诸根相好及佛音声一切同尔。此色微妙唯佛独见。故涅槃经。明金刚身。妙绝众相圆备诸义。唯有如来乃知是义。余人不及。二约应辨。如花严说。于佛应身。一一相处。各有无量百千相海。名字不同。作用各异。杂有是相。而不可见。如梵天王顶上宝珠有而叵见。此之相好。地上菩萨。渐能见之。三随应说。应化所现。诸根相好。光明音声。体即是报。以从过去净业生故。此即是佛福德庄严。故涅槃云。福庄严者。有为有漏有碍非常。是凡人法。即其义也。此报粗相。地前亦见。问曰。何故有此三异。由因别故。因别如何。修有三种。一随事修得第三报。良以修时随有可见。是故得报。随有可见。又本修时。随有益物。二舍相修破有入空。得第二报。良以修时所有诸行。依空以成无相可见。得报还尔。无相可见。又复修时。依空成德。广多无尽。得报还尔。广多无尽。三依实修。息妄契真。得第一报。良以修时无念无缘。得报还尔。无相离缘。又复修时行合法界虚融无碍。得报还尔。身满法界虚融无碍。又复修时常而不动。得报还尔。常而不动。报身随因有此三别。报土亦然。宜复深记。色法如是。智慧三昧解脱行等。是其心法。数灭涅槃。是其非色非心之法。问曰。数灭是涅槃门。云何名佛。释言。分相涅槃非佛。摄相言之。涅槃是佛。故花严中说。涅槃佛永灭度故。应佛体中亦具三义。所观色形。是其色法。应化修成智慧行等。是其心法。五阴所成假名行人。名非色心。又如毗昙。随化命根亦非色心(此二门竟)。
　　次第三门。五阴分别。色受想行识。是其五也。法佛体中。备具五阴。如涅槃说。色是佛性。乃至受想行识是性。彼性显了说为法身五阴法也。又涅槃说。色是无常。因灭是色。获得涅槃常住之色。受想行识。亦复如是。乃至色者。是不寂静。因灭是色。获得涅槃寂静之色。受想行识。亦复如是。此等亦是法身五阴。虽说有色。但离色法。犹如比丘无作戒法不可事取。余亦如是。问曰。经说入于无色大般涅槃。云何宣说法身有色。释言。经说入于无色大般涅槃者。无于凡下虚伪之色。非无真色。故涅槃云。真解脱者。亦空不空。言其空者。谓无生死二十五有。言不空者。谓有善色常乐我净。又彼经说。二乘解脱名为非色。诸佛解脱。名之为色。故知。诸佛法身有色。问曰。经说大般涅槃。但有寂乐而无受乐。云何宣说法身有受。前释。无其凡下分别之受。非无平等纳法之受。故说有之。是义云何。受有二种。一纳受法相应纳法在心。二受境界违顺等事。名之为受。谓苦乐等。乐受之心受于境顺。苦受之心。受于境违。舍受之心。受于境界不违不顺。诸佛如来。但有初门。而无第二。第二故名无受乐。有初门故名有受阴。问曰。诸佛分别想灭。云何有想。释言。诸佛妄想心灭。非无明净了法之想。明达一切诸法相故。行之与识类前可解。法佛如是。报应二佛。具足五阴义在可知(此三门竟)。
　　次就六根分别三佛。眼耳鼻舌身意是六。法佛体中。备具六根。如地持说。性种性者。六入殊胜展转相续无始法尔。名性种性。彼六至果。即名法身眼耳等根。又如经说。众生身中。具如来眼如来耳等。如模中像。彼性显了说为如来眼耳等根。虽说有之。不可相取。当知。悉是法门义异。彼有何用。以是缘起眼法门故。出生者尽报应眼根。如依阴阳五行之法出生造作一切世事。如眼既然。余根亦尔。报佛六根。粗同法身。有而无相。无相而有。应佛六根义在可知。上来一门。开真合应。以说三种。开应合真而说三者。如彼七卷金光明说。彼中有一三身之品。专论此义。名字是何。一真身佛。二应身佛。三化身佛。前法与报合为真身。名为合身。前应身中。开分二种。应之与化。名为开应。相状如何。于中分别。曲有四门。一分其相。二明立所以。三约诸佛以辨三身。第四约就涅槃辨之。言分相者。此之三佛义释有二。一准依涅槃。法报两佛名为真身。王宫所生道树现成。说为应身。依此应身。出生无量无边化佛。名为化身。故涅槃中。如来欲令众生望满足。于其身上一一毛孔。化无量佛。受大众供。即是化身。释迦自受纯陀之供。即是应身。偈中所说。如来常住。即是真身。二依金光明。法报两佛是其真身。随化众生。示现佛身。相好具足。威光殊胜。悉名应身。此即向前应化两佛。入此门中同名应身。佛随众生现种种形。或人或天或龙或鬼。如是一切。同世色像。不为佛形。名为化身。此三身中真身为本。依真起应。依应起化。如依烦恼而起业行依业受报。分相如是(此二门竟)。
　　次第二门。明立所以。今此且依金光明经所辨论之。以四种义故立三身。一起因不同。二治障有异。三所净差别。四随化有殊。起因不同立三身者。如彼经说。如来昔在修行地中。愿为众生修种种行。彼行满足。得至究竟自在之地。能随众生多种。辨了现种种形。故立化身。彼经复说。佛昔在因。愿为众生演说真谛通达生死涅槃一味。趣求佛身。又为众生怖畏如来无边佛法。求佛一种相好之形。而利益之。彼行满足。能为众生示现佛身。演说真谛。而度脱之。故立应身。又佛因中自修诸行。断诸烦恼。具一切善。息除妄想。趣求实际。彼行满足。得如实果。故立真身。其真身者。谓如如法及如如智。其如如法。即是法身。如如智者。即是报身。此是第一起因不同故立三身。治障异者。如彼经说。一切凡夫三相所缚不得三身。翻对彼相故立三身。言三相者。一分别相。所谓烦恼妄分别心。障佛真身。断除彼故得佛真身。二依他起相。所谓诸业依烦恼起。以此罪业。障佛如来相好之果。断除彼故得佛应身。三成就相。谓依前业成就苦报。以此苦报定碍之形。障佛如来无障碍化。断除彼故得佛化身。又经复言。一切凡夫有三种心。不得三身。翻对彼故建立三身。言三心者。一起事心。所谓四住所起烦恼。此惑粗强能起业事。名起事心。障佛化身。菩萨修习伏结之道。伏除此心。故得化身。二依本心。谓四住地依无明起。名依本心。障佛应身。菩萨修习断结之道。断除此心。故得应身。三根本心。谓无明地。与彼四住烦恼为本。故名本心。障佛真身。菩萨修习胜拔之道。灭此本心。故得真身。此是第二治障不同故立三身。所净别者。如彼经说。如如法性极清净故。摄受法身。此名真心。为法身矣。如如智慧极清净故。摄受应身。依真起用。故说智净摄受应身。以三昧门极清净故。摄受化身。依定起用。故三昧净摄受化身。此是第三所净不同故立三身。随化不同立三身者。如彼经说。佛随众生多种意故示现化身。此为凡夫。佛随弟子一种意故示现应身。此为声闻。声闻弟子同求见佛名为一意。佛随此意唯现佛身。说之为应。随诸菩萨破相心故。显示真身。以佛真身遮一切相。非执相境。不同应身。其唯一相。不同化身现种种相。菩萨不取一异等相。故为显之。此是第四随化不同。故立三身。上来四门。合为第二明其建立三身所以(此二门竟)。
　　次约诸佛以辨三身。如彼经说。其化身者与佛同事。同诸如来变化之事。其应身者与佛同。意同诸佛如来显扬佛法化益之意。其真身者与佛同体。一切诸佛。以如如法如如之智而为体故(此三门竟)。
