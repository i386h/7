<!-- { "loadSidebar": true } -->
　　次辨苦义。苦义有三。所谓苦苦坏苦行苦。辨此三苦。略有四门。一对缘分别。第二约缘就体分别。三约三种无常分别。四诸过相显。言对缘者。缘别内外。内谓自心。外者所谓刀杖等缘。外中复二。一违二顺。违者所谓刀杖等事。一切苦具。顺者所谓己身命财亲戚之类苦。缘别如是。从彼违缘而生苦者。名为苦苦。刀杖等缘。能生内恼。从其所生。说名为苦。从苦生苦。故云苦苦。从彼顺缘。离坏生恼。名为坏苦。内心涉境。说名为行。缘行生厌。厌行生苦。故云行苦。第二约缘就体别者。心性是苦。依彼苦上。加以事恼。苦上加苦。故云苦苦。就斯以论。向前三苦。至此门中。通名苦苦。谓性苦上。加前苦苦坏苦行苦。通名事恼。有为之法。念念生灭。无常败坏。故名坏苦。即此有为迁流名行。行性不安故。云行苦。言约三种无常别者。就彼三世分段无常。宣说苦苦。心性是苦。于此苦上。加彼三世分段粗恼。名为苦苦。又以三世分段粗苦。显法性苦。亦名苦苦。就念无常。宣说坏苦。即是向前第二门中行坏两苦。至此门中。同为坏苦。就彼自性不成无常。宣说行苦。同体四相。共相集起。目之为行。虚集之行体无自性。行性无安故名行苦。所言诸过互相显者。过有三种。谓苦无常及与无我。以苦显苦。名为苦苦。此以事苦。显有为法性是苦也。无常故苦。名为坏苦。无我故苦。名为行苦。以法无我因缘虚集故云行也。苦义如是(此两门竟)。
　　次辨无我。如论中说。无我有二。一人无我。二法无我。此义如前无我章中具广分别(此三门竟)。
　　次辨涅槃。如论中说。涅槃有二。一者有余。二者无余。此义备如涅槃章说。涅槃义者。非直断绝生死因果。对治无处。为涅槃义。盖如经说。法本不然。今亦无灭。是寂灭义。此是涅槃实相义也。四优檀那厥趣如是。

　　四悉檀义四门分别(释名辨相一　定别其相二　通局义三　相摄义四)

　　四悉檀义。出大智论。言悉檀者。是中国语。此方义翻。其名不一。如楞伽中子注释言。或名为宗。或名为成。或云理也。所言宗者。释有两义。一对法辨宗。法门无量。宗要在斯。故说为宗。二对教辨宗。教别虽众。宗归显于世界等四。故名为宗。故彼论云。四种悉檀。总摄一切十二部经八万四千无量法藏。皆是真实。无相违背。准验斯文。望教说宗。义无乖返。故称为成。诸法理趣。故名为理。宗别不同。且分四种。一世界悉檀。二者各各为人悉檀。三对治悉檀。四第一义悉檀。言世界者。如论释言。有法从于因缘而有。无别自性。譬如辕轴辐辋等事和合为车。五阴诸法和合为人。如是一切世界故有。为世界悉檀法也。云何名为各各为人。如论释言。佛观人心差别不同。而为说法。于一事中。或听不听。如佛为彼断见众生不信后世善恶业果堕断灭见。便说杂业杂受果报。为计我者。便说无业无受报者。如是等事。名为各各为人悉檀。云何名为对治悉檀。如论释言。佛随众生心病所宜。为说对治。或说不净。或说慈悲。或说因缘分别界入安波念等。如是一切。名为对治。第一义者。如论释言。诸法实相。过语言道。心行处灭遍无所依。不乐诸法。无初中后。不尽不坏。名第一义。四种悉檀。名相粗尔。
　　第二门中。定别其相。然彼四中。世及第一。当法分别。对治为人。随化辨异。但就法中。有性有相。故分二种。世及第一。生死涅槃。因缘法相。名为世界。如实法性。说为第一。此别可知。对治为人。别相难识。是以释者。种种不同。今以义分相亦可知。然彼一切二谛诸法。无不为人斯皆治病。但就一切为人法中。当其门别。随物所宜。应病授与。治物心患。即名对治。即彼一切对治门中。异门相望。互返不同。彰其为人差别故尔。即名各各为人悉檀。如说诸阴无我人等对治我患。或时宣说假名之我。对治无患。此即是其对治所摄。何故二门互返不同。以其为人不同故尔。即是各各为人说也。又如经说。不净观门。治贪欲患。宣说三十三天果报常乐我净。令物愿求。舍离诸恶。治不善患。此即是其对治所摄。何故二门互返不同。良以为人不同故尔。即名各各为人悉檀。如是诸门。类此可知。勿得异释。
　　第三门中辨其通局。世界悉檀。通其为人及与对治。而不通于第一义谛。即说世界差别法门。以为对治及为人。故世界悉檀。通彼二中。不说世界为第一义。是故世界不通第一。非谓处别说为不通。浅深异故名不通耳。第一义者。分得通彼各各为人及对治中。不通世界。良以宣说第一义谛治物心患。是故第一通于对治。即就第一彰其为人各各不同。或说为有。或说为无。或复说为非有非无。或说为我。或说无我。或复宣说非我无我。如是种种为人差别。是故第一。通彼各各为人悉檀。深浅别故。不通世界。对治为人二种相望。一向相通。无别法故。
　　第四门中。辨其相摄。就彼四中。摄末从本。要唯二谛。所谓世界第一义也。对治为人。判属何中。若总分之。对治为人。判属世谛。非第一义故。彼论云。前三悉檀。所不通者。至第一义一切皆通。明知。第一非前三种。所言通者。论自释言。离一切过。无变无胜义无隐滞。故名为通。又彼论言。除第一义诸余悉檀。皆可破坏。明知。余三非第一义。以实通论。二谛之中。皆具有彼对治为人。具有之相。备以上辨。理实既通。何故论中说第一义。不同前三。以世界中彰彼对治为人义显故。第一中隐而不说。又复彼论说第一义异前三者。异彼世界及世界中对治为人。非谓异于第一义中对治为人。亦可就彼第一义中所有对治为人之义。约化辨异。摄入世界。据实论之。就第一义所明。对治各各为人。即是第一非世界也。悉檀之义。略举纲网。

　　四真实义二门分别(释名一　体相二)

　　真实义者。法绝情妄。名为真实。实深所以。目之为义。实义虚融。理无不在。随法辨异。难以定算。今随一宜彰二论四。所言二者。一实法性。二事法性。所言四者。一世间所知。二学人所知。三烦恼障净智所行处法。四智障净智所行处法。此二与四。并是义门。随情施设。无不为物。今依文相。前之二种。据法以分。后之四种。随情以别。就前二中。实法性者。是真谛也。事法性者。是世谛也。真谛之理。是法体性。名实法性。世谛差别。目之为事。诸法自体。名事法性。名义如是。
　　体相云何。诸法分齐差别有四。一事二法三理四实。事者所谓地水火风色香味等。法者所谓苦无常等法之缘数。理者所谓诸法相空。实者所谓非有非无如实法性。此四同体。随义异分。今就此四。摄为二种。于中随义分之不定。若据凡圣所知以别。四中初一。是事法性。余三为实。以初一门是凡所知故。说为事。后三圣知摄以为实。若就有相无相分别。前二有相。说为事性。后二无相。说为实性。若就本末以分二者。前三为事。后一为实。具辨如是。案如地持。就初分也。二相如是。四种云何。即就前二种分别。离为四也。就前事性分为二种。谓世所知及学所知。就前实性亦分为二。谓烦恼净所行处法。及智障净所行处法。事有精粗。故别两门。理有浅深。是以分二。亦可分事以为前三。实为第四。世所知者。地水火风色香味等一切种事。世俗通知。名世所知。学所知者。五明处等事中微细。藉学以通。名学所知。此前两门。事相不虚。说为真实。非是就事彰理实也。烦恼障净所行法者。谓四真谛。此义博深。世学不知。要离烦恼。清净之智。方能照见。举智别法。是故名为烦恼净智所行处也。智障净智所行法者。谓法无我。此理渊深。余智不达。唯佛菩萨。离无明慧。方能证见。举智别法。是故名为智障净智所行处法。此之四义。广如论释。且依其门。略举名况。

　　大乘义章卷第二



　　大乘义章卷第三

　　　　远法师撰
　　义法聚中此卷有八门(四谛义　四缘义　五果义　六因义　四空义　五法三自性义　六种相门义　八识义)。

　　四谛义九门分别(一释名　二开合辨相　三染净因果分别　四理事分别　五十六圣行分别　六有作无作有量无量相对分别　七同异分别　八虚实分别　九十谛分别)

