<!-- { "loadSidebar": true } -->
　　第三分相。随法不同乃有三阶。一三法相对。分别三门。二两法相对。以别三门。三历就一法。以别三门。言三法者。一是生死。二是涅槃。三第一义空。就彼生死说无愿门。生死多过。不可愿故。就彼涅槃说无相门。涅槃寂静离十相。故就第一义宣说空门。次就二法以别三门。于中乃有三种差别。一生死涅槃二。法相对以说三门。生死虚无。名之为空。故涅槃云。空者所谓一切生死。涅槃之法。离十相故。说为无相。远离生死取舍愿心。故名无愿。故维摩云。不愿是菩提无贪著故。亦可生死体虚名空。相则鄙恶。不可愿乐。名为无愿。无相同前。二以生死对第一义。以说三门。就第一义。说空无相。就彼生死宣说无愿。彼第一义体寂名空。妙离诸相故曰无相。生死叵乐。称曰无愿。三以涅槃对第一义。以说三门。就第一义说其空门。就彼涅槃。宣说无相及以无愿。涅槃无相无愿之义。不异前释。次就一法以别三门。于中乃有三种差别。一唯就生死。二唯就涅槃。三唯就理。就生死中复有四种。一唯就外境以说三门。外境之中。有体相用。体空名空。相空之义。名为无相。用空之义。说为无作。无用可贪。亦云无愿。二唯就心以别三门。内心有三。谓心想见。妄想之体。名之为心。依心起相。随之分别。说以为想。依想执取。建立定性。说之为见。心体空故。名之为空。彼想空故。说为无想。彼见空故。说为无愿。三境二心一。以说三门。经说生死。要唯三种。一名二相三者妄想。外境无体。但是名有。故说为名。事相差别说以为相。就其内心说为妄想。彼名体空。说为空门。事相无故。说为无相。妄想心寂。说为无愿。四心二境一。以说三门。如地论说。障有三种。一者分别妄想之心。二者是相。谓依妄想起外境界。三者是愿。依前诸相起取舍心。彼妄想空名曰空门。彼相空者。名无相门。取舍愿空。说为无愿。上来四门。合为第一。唯就生死以说三门。次就涅槃以说三门。涅槃之中。有体相用。性净涅槃。以之为体。方便涅槃。以之为相。应作涅槃。以之为用。彼体寂者名曰空门。相寂之义。名为无相。作用寂者。名为无作。次就理法以说三门。如成实说。理体寂故。名之为空。是空理中。无诸相故说为无相。无愿求心说为无愿。又大智论亦同此说。故彼论言。摩诃衍中。三脱是一。以行因缘故说三门。观诸法空说为空门。于此空中不取于相。是时空门。转名无相。于无相中。更无所作。是时无相。转名无作。以同体故。若人入空。终不起相。亦无所作。乃至入彼无作门中。亦知空义。不取于相。但随人别观入不同故立三门。
　　第四门中。且就生死涅槃空理。制定其名。余类可知。言制名者。立名所依。言定名者。定其名相。先就三脱。制定其名。三解脱门。正用生死涅槃空理。以之为体。空解脱门制名定名。悉皆就体。无相门者。制名就体。说涅槃法。与彼解脱以为门。故若定其名。乃是体上遣相为目。无愿门者。制名就体说生死法。与彼解脱以为门。故若定其名。乃是体上。从厌受称。次就三治制定其名。义同三脱。正说生死涅槃及空为对治故。次就三空制定其名然三空者。以理为宗。于中空门制名定名。悉皆就体。无相门者。制名就诠。无相涅槃。是空诠故。若定其名乃是诠中遣相为目。无愿门者。制名就诠。生死之法。是空诠故。若定其名。乃是诠中。从厌受称。次就三三昧制定其名。然三三昧。行心为体。生死涅槃。第一义空。是其境界。言无愿者。制名就体。彼三昧心。于生死中不生愿乐。名曰无愿。若定其名。乃是体上遣患为目。愿求诸有。是其患故。无彼愿求说为遣患。言无相者。制名就境。无相涅槃。是三昧境。就境立称。故曰无相。若定其名。乃是境上遣相为目。言空门者。制名定名同皆就境。空理是其三昧境故。此等立名左右不同。各随一义。
　　第五门中。制定其数。凡有五义。一随法不同。如地持说。法有二种。一有二无。有为无为。名之为有。无我我所。名之为无。生死之法。名有为有。涅槃之法。名无为有。第一义空。名之为无。此三法也。于有为有。不愿不随。立无愿门。于无为有。愿乐摄受。立无相门。于此二中。非愿非不愿。于有不有见。以是见故建立空门。以见空故。不愿涅槃。称曰非愿。不厌生死。名非不愿。舍前二有。名不有见。二随根不同。建立三门。根有三种。谓利钝中。为钝根者。说无愿门。令怖畏故。为中根者。说无相门。令趣求故。为利根者。宣说空门。令证实故。三随欲不同。如大智论说。欲有三种。一乐远离。为说无愿。二乐寂静。为说无相。三者乐实。为说空门。四随行不同。如涅槃说。行有三种。谓定慧舍。为起定行。宣说空门。令心住故。为起慧行。说无愿门。令其观察断生死故。为起舍行。说无相门。令心依故。五对患不同。如大智论说。患有二种。一见二爱。为见行者。宣说空门。令其舍见。为爱行者。说无愿门。令厌生死不愿求。故见爱等者为说无相。宣说涅槃远离色声香味触相。治彼爱行。离生住灭。治彼见行。离男女相。义有两兼。三门治患差别非一。且论斯耳。
　　第六门中。明其次第。次第有三。一修入次第。先说无愿令厌生死。次说无相令求涅槃。后说空门令其契证。二据终成本末次第。空是德本。菩萨先观。故先明空。由见空故。不见生死可以贪求故。次第二宣说无愿。由证空义不见生死。便与涅槃无相相应故。次第三宣说无相。三约所空体相用等。明其次第。先说空门。空诸法体。次说无相。空诸法相。后说无作。空诸法用。次第如是。
　　第七门中。就地分别。小乘法中。说之不定。有人宣说。三脱三昧。唯在四禅未来中间及三无色。以无漏故。复有说者言。三解脱一向无漏。备如向辨。三三昧者。通漏无漏。无漏三昧。如三解脱。有漏之者。在十一地。所谓欲界根本四禅未来中间及四空处。大乘法中。三脱三昧。通漏无漏。有漏之者。备如向说。在十一地。无漏之者。依于十地。所谓八禅未来中间。若复通论。亦依欲界。大乘宣说。欲界地中。有禅定故。摄地如是。
　　第八门中。义别有五(列名辨相一　漏无漏分别二　就人分别三　就界分别四　就地分别五)就初门中先列其名。名字是何。谓空空三昧。无相无相。无愿无愿。就初彰名。名重空三昧。亦得名为重无相重无愿矣。相状如何。依如毗昙。分彼四谛十六圣行。以为三门。苦下二行空与无我。判为空门。次有十行。说为无愿。苦下有二。谓苦无常。集下有四。因集有缘。道下有四。道如迹乘。说此十种。为无愿门。灭下四行。尽止妙出。为无相门。言重空者。罗汉先以无学等智。观察空门。直名空定。然后以彼有漏等智。观前空智亦空无我。名空空三昧。此观智上空无我人。不空智体。重无愿者。亦先以彼无学等智观察苦等。直名无愿。后观此智亦是无常不可愿求。击彼圣道。名无愿无愿。问曰。何故不以苦击。违圣道故。道非是苦。若观为苦。即为颠倒。何故不以因集有缘击彼圣道。论言因等相顺圣道。不名为击。何故不以道如迹乘击彼圣道。释言。若作道如等观。是乐圣道。何名为击。重无相者。先以无学等见之智。观彼灭下尽止妙出。直名无相。后观此智尽灭之处非数无为亦是寂止。击彼圣道。名无相无相。何者智尽非数无为。云何击乎。观灭之智。应起不起。是其智尽非数无为。欲击彼智。先观烦恼不起之处数灭无为是其寂止。是寂止故。可愿可乐。以此寂止可愿乐故。所灭烦恼。是可厌恶。后观此智不起之处非数无为亦是寂止。可愿可乐。与数灭同。以智尽处同彼数灭可愿乐故。所灭之智。与彼烦恼。同可厌恶。击之如是。问曰。何故不以妙出击彼圣道。偏用止行。释言。非数非妙出故。何故不以灭行击之。以此滥同无常灭故。若依成实。诸法性空。名为空门。于此空中。无相可取。名无相门。空中无其悕求愿乐。名无愿门。圣人以智观五阴空。名空三昧。复观此智亦是空。故名为空空。观阴空中。无相可取。名无相三昧。复观此智亦空无相。名无相无相。观阴空中。无悕求愿。名无愿三昧。复观此智亦空无愿。名无愿无愿。大乘法中。三门多种。备如上辨。于中细论。或同毗昙。或似成实。若说生死涅槃空理。以为三门。相同毗昙。若就空理。义分三门。则同成实。浅深为异。重空之观。多同成实。何故修此重空三昧。论言。如人以杖烧尸死尸既尽杖亦须焚。智亦如是。前用断结。结患既亡。智亦须舍。故须修之(此一门竟)。
　　次就有漏无漏分别。依如毗昙。重空三昧。一向有漏。以其所观非谛理故。成实无漏。故彼论言。重空无相无愿三昧。重空名胜。云何有漏。大乘无漏。同成实说(此二门竟)。
　　次就人论。毗昙法中。重空三昧。唯是利根阿罗汉得。非是余人。以彼学人有烦恼故。一向不得。钝根罗汉。所得三昧不自在。故亦不能得。成实法中。一切罗汉及诸学人。皆悉得之。故成实言学人亦得。以证一切诸法灭故。大乘人中。种性已上一切皆得。若复通论。十信亦得(此三门竟)。
　　次就界论。界谓三界。依如毗昙。重空三昧。唯欲界起。非上二界。就欲界中。三天下人。能起此观。由说起故。成实无文。理应遍通。大乘法中。菩萨自在。于三界中。随身何处皆得修起(此四门竟)。
　　次就地论。依如毗昙。重空三昧。是有漏故。始从欲界乃至非想。一切地心。皆得修起。欲界唯缘未来禅中所有无漏。为重空观。非想唯缘无所有处所有无漏。以相近故。成实法中。是无漏故。唯依初禅至无所有七依定中。而得修起。大乘所辨。一切地心。皆得修起。重空三昧。辨之粗尔。

　　三有为义两门分别(释名一　辨相二)

