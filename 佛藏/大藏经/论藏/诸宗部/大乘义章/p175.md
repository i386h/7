<!-- { "loadSidebar": true } -->
　　次明性净方便涅槃有具不具。分别有三。一性净涅槃明具三事方便不论。何故而然。性净涅槃显本真心。以之为体。真心体是诸功德性。故具三事。方便涅槃体是断结数灭无为数灭法。故无三事。二方便涅槃三事。性净不辨。如地经说。何故如是。方便涅槃治断而得。对治生死烦恼业苦。三事相分故说三事。性净涅槃体如一味三相不显。故不说三。三就实通论。性净方便齐具三事。是义云何。法身有二。一法性身。本隐今显。如胜鬘说。如来之藏显为法身。维摩经说。观身实相。观佛亦然。如是等也。二实报身。方便修生。其法性身性净所收。实报身者方便所摄。般若亦二。一性照般若。亦名证智。是义云何。真识之心本性清净。而为妄染之所覆蔽。相似不净。后息妄染彼心始显。始显真心如其本性内明法界。说之以为性照般若。由称本性故名证智。二观照般若。亦名教智。是义云何。缘观对治熏发真心。令真心中智德随生。所生智德明照诸法。说之以为观照般若。即此观照藉教修起。故名教智。又此智粗可以言论。又能起说。亦名教智。性照般若性净所收。观照般若方便所摄。解脱亦二。一自性解脱。亦得名为性净解脱。直说之心本性虽净而妄隐说为系缚。后除妄染彼性出累名性解脱。又得脱已返望惑染。从来不有今非始净。故亦名为自性解脱。二方便解脱。亦得名为净相解脱。教行功德本无今有方便修生。修生之德绝离染缚。说之以为方便解脱。自性解脱性净所收。方便解脱方便所摄。故二涅槃齐具三事。次增说四。四有两门。一就体分四。二就义辨四。就体分者。方便涅槃有其二种。一是断德。除一切烦恼业苦无为寂灭。二是行德。具足法身解脱般若一切种德。性净涅槃亦有二种。一是断德。证法本寂无相可起。故经说言。诸佛如来不生烦恼名大涅槃。又经说言。于十三相不取相貌。是名为寂灭真事。如此真谛名为断德。十三相者。如涅槃经圣行中说。所谓色声香味触相生住灭相男相女相苦乐及与不苦乐相。二是行德。真识之心从缘始显。始显真心说之以为一切种德。名为行德。体别如是。随义四者。谓。常乐我净之德。辨此四义略有五门。一明建立。二释名辨相。三明同异。四论通局。五明大小有具不具。言建立者。大涅槃中义别尘算。今以何故偏说此四。盖乃且据一门言。于中略以五义建立。一对除四患。二翻四倒。三治四障。四断四过。五酬四因。除四患者。生死法中有无常苦无我不净四种大患。断除彼故宣说涅槃常乐我净。翻四倒者。声闻之由观生死是无常苦无我不净。谓佛亦尔。遂起四倒。翻对彼故宣说涅槃常乐我净。治四障者。如宝性论说。障有四种。一者缘相。谓。无明地障佛真净。对除彼故说佛真净。二者因相。谓。无漏业障真我。对除彼故说佛真我。三者生相。谓。意生身。以是意生苦阴身故障佛真乐。除彼障故说佛真乐。四者坏相。谓。变易死障佛真常。对除彼故说佛真常。此等皆就变易因果而说其障。理实通障。随相且分。断四过者如宝性说。一阐提谤法障佛真净。对治彼故说佛真净。二外道著我障佛真我。对除彼故说佛真我。三声闻畏苦障佛真乐。对除彼说佛真乐。四辟支舍心舍诸众生疾求取灭障佛真常。对除彼故说佛真常。翻四因者如宝性论说。因有四种。信心般若三昧大悲。以修信心对除向前阐提谤法得佛真净。以修般若破除向前外道著我得佛真我。以修三昧甚深空定破除声闻畏苦之心得佛真乐。以修大悲常随众生对治向前辟支舍心得佛真常。因别无量。且据斯分。建立如是(此一门竟)。
　　次第二门释名辨相。所言常者。体恒不变目之为常。又复随缘化用不绝亦名为常。如涅槃说。假使乌与鸱同共一树栖犹如亲兄弟尔乃永涅槃。如来视一切犹如罗睺罗常为众生尊。云何永涅槃。如是等义是其用常。相状如何。常义有二。一者无为。二者不变。如涅槃说。无为不生。不变无灭。又复无为明离分段。言不变者明离变易。随义别分开合不定。总之一常。或分为二。二有三门。一法报分二。常体有二。一法。二报。如涅槃说。法常名常。报常称住。无始法性显成今德名为法常。方便修生有作行德。依真不坏名为报常。如经中说。诸佛所修所谓法也。以法常故诸佛亦常。即其义矣。二始终分二。谓。常与恒。不生名常。不灭目恒。又经中说。佛是常无为不变。以不生故名曰无为。由不生故名曰不灭。故说为不变。三约对分二。一离分段生老死等。名之为常。二离变易生住灭等。曰之为常。或分为三。三有三门。一就德辨三。所谓涅槃常身常命常财。如胜鬘说。舍无常身得不思议常住之身。名为常身。舍无常命得不思议智慧之命。名为常命。舍无常财得不思议功德之财。名为常财。经中说此为三坚法。坚犹常矣。二随想分三。如涅槃说。一无别异想。三归同体故不离不脱。故名为常。变异无常。如汝父母各各别异即是无常。二无无常想。离细生灭。三无变异想离粗分段。第三约对三种无常以别三种。三无常者。一分段无常。六道报异。翻对彼故说佛真常无生老死。二念无常。念念生灭。翻对彼故说佛真常无生住灭。三者自性不成无常。有为虚集无有性实。翻对彼故说佛真常无有虚妄。亦得分四。谓。无生老病死等过。又无生住异灭等过。亦得分四。亦得说五。谓。常是阴。广则无量。问曰。向说涅槃断德方便修得本无今有。云何名常。又经中说。从因得法悉是无常。涅槃之果从因而得。云何是常。又经中说。以因庄严悉是无常。涅槃如是。纵于无量道品诸行庄严而得云何称常。又经中说。可见之法悉是无常。涅槃如是。从缘修见。云何名常。又经中说。有名可说悉是无常。涅槃有名云何名常。今对释之。先就性净释去前难后就方便。性净如何。涅槃断德本无今有名无常者。佛自释言。大般涅槃本自有之。非适今也。而诸众生断烦恼已然后证得。得离始今。体本自有。故名为常。言从因得名无常者。佛自释言。涅槃唯从了因所显。非生因生非作因作。故得名常。又复不从五因所成。故名为常。言五因者。如涅槃说。一是生因。如众烦恼生苦乐等。二是和合因。如善法与善心和合。如是一切。毗昙说此为共有因及相应因。相扶体立名共有因。相扶有用名相应因。三者住因。如因大地诸物得住。如是一切。四增长因。如因饮食众生增长。因于父母子得增长。因善知识行得增长。如是一切。五者远因。如因见药鬼毒不害。依凭国王盗贼不侵。如是一切。涅槃不假如是五因。故得名常。言假庄严名无常者。佛自释言。涅槃之体非因非果非去来今。常住无为。诸众生假于庄严往见涅槃非大涅槃。假于庄严方始成立。故得名常。言可修见名无常者。所谓众生无明覆心不见涅槃。后除闇障始见涅槃。非见始有。如人治眼始见日月。非始有故。故得名常。言有名字名常者。佛自释言。涅槃无名。强为立名。故得称常。涅槃无名。何故强立。为求知故。性净如是。若论方便断离生死无常法故。以常法性而为体故。以是常义。次解乐义。涅槃之体寂灭永安。称之为乐。又用自在所为称心亦名为乐。乐随义别一门说四。如涅槃说。一断受乐。二寂静乐。亦名寂灭。三觉知乐。四不坏乐。亦名常乐。言断受者。五受断已称曰断受。良以诸苦皆集受中。是故断受得名为乐。如地持中。说灭尽定为断受乐。今说涅槃以为断受。灭尽暂灭此永断故。问曰。经说。灭无常色获得常色。受想行识亦复如是。灭离苦色获得乐色。受想行识亦复如是。是则涅槃具有受乐。云何名断。释言。经说断受乐者。断离凡夫分别之受取相之受颠倒之受。非无证法平等正受。故有受阴。亦有受乐。余阴亦尔。寂静乐者。灭烦恼故。不造业故。息生死故。名为寂静。又息一切所行事故亦名寂静。不寂则苦静名为乐。由灭诸过故复名为寂灭乐矣。觉知乐者。照达诸法名为觉知。愚闇则苦。觉知名乐。不坏乐者。德体牢固不为缘恼。称曰不坏。破坏则苦。是故不坏得名为乐。以不坏故亦名常乐。此四乐中分相论之。寂灭一种是涅槃乐。断受一种是灭定乐。觉知一种是其智慧菩提之乐。不坏是常。今据摄相通说以为涅槃乐矣。次解我义。我有二种。一者就体自实名我。如涅槃经哀叹中说。是真是实是主是依。常不变者是名为我。二者就因。自在名我。如涅槃经初功德说。自在有八。一多少自在。聚集一身以为多身。身数多少身之大小。犹如微尘充满十方无量世界。如来之身实非微尘。以自在故现微尘身。二充满自在。亦得名为大小自在。亦一尘身满于三千大千世界。佛身无边。实不满于大千世界。以自在故满大千界。三轻举自在。以满三千大千之身轻举飞空。过无量界而无障碍。如来之身实无轻重。以自在故能为轻重。四自自在。亦得名为所作自在。于中有三。一如来心安住不动。化无量身各令有心。二造一事而令众生各各异辨。三住一界能令他一切悉见。具此三种名为自在。五根自在。如来一根见色闻声嗅香别味觉触知法。六知法自在。得一切法而无得想。七说自在。如来演说一偈之义。迳无量劫义不尽。谓。戒定等虽有所说不生说想。八遍满自在。如来之身遍一切处犹如虚空。不可得见。具斯八种名之为我。次解脱义。体无垢染称之为净。又复随化处缘不污。亦名为净。净义不同一门说四。四有两门。一则如彼涅槃经说。四名是何。一是果净。永断二十五有之果。二是业净。亦名因净。谓。离凡夫一切诸业。此二断德。三者身净。远离生灭常住不变。四者心净。绝离诸漏。此二行德。一义如是。次门四者如地持说。一者身净。烦恼习身舍离无余。得最上身生灭自在名为身净。烦恼习身舍离无余。得最上身身体净也。生灭自在身用净也。二境界净。种种现化及所言说。一切境界自在无碍名境界净。种种现化是身境界。及所言说是口境界。又复种种现化境者是事境界。及所言说一切境者是法境界。于中自在名境界净。三者心净。烦恼悉离善根成就。烦恼悉离四住永亡。善根成就功德备也。功德依心就主以彰。故名心净。四者智净。舍离一切无明秽污。一切所知无碍自在。舍离一切无明秽污离无明地真谛智净。一切所知无碍自在除事无知真谛智净。具此四种名之为净(此二门竟)。
