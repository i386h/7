<!-- { "loadSidebar": true } -->
　　第四门中明其定难。妨定名难。难有轻重。轻难无量。略论十五。一多言定难。宜默少言。二多事定难。宜止不为。故地持云。不多游行。三多觉定难。宜止一缘。四颠倒定难。谓多贪人修慈悲观。多嗔修习不净观等。宜正修习。五不等定难。缓急不停。宜善调之。六者不能善取定相定难。谓不善修止举舍心。宜善修之。七不适定难。或因内外一切诸触。令身不适。或因贪忧。念令心不适当自消息。八不乐定难。或得好师好法处。心不爱乐。当自呵啧。离是因缘。更依何法得生禅定。又念。自身性是苦法。知复何处有乐可称。九愁忧定难。求定不得便生忧恼。当自开解。禅定胜法大功德者。久修乃得。我薄福人。云何始习已得禅定。又禅定者。于得道中则为过半。若易修得。道非胜法。十怖畏定难。于禅定中。见可畏事。心生怖畏。当念。虚诳妄心自作。定法有此。不应生畏。十一异相定难。于禅定中。或见佛像及女色等。当念。心作心外无法。十二憎厌定难。于禅定中。见不净相。憎厌过多不能饮食。或欲自杀。当更改观念数息等。如律中说。十三欢喜定难。于禅定中。见光明等。心生欢喜。当念。此是禅定粗相非胜上法。不应生喜。又设得禅。是世俗法。无常易失。何足可喜。十四慢高定难。于禅定中。随所得法而自高举。当念。此是凡俗粗法。无常易失。未足可恃。又观此法得者是谁。而自高举。十五疑惑定难。得法不识。不知好恶取舍之宜。当问明师。轻难如是。重难之中别亦无量。成实略举十种三法以为定难。第一三者。谓无惭愧及与放逸。若人造恶。内无羞耻名为无惭。外无耻惧称曰无愧。无惭愧故失善随恶名为放逸。第二三者。谓不恭敬。难与语。习恶友。此由前生。由放逸故不受师诲名不恭敬。违反师言名难与语。远善师长亲附恶人名习恶友。第三三者。谓其不信邪戒懈怠。此由前生。由习恶友受邪教故不信因果名为不信。以其不信正因果故。受持乌鸡鹿狗戒等。名为邪戒。受邪戒故谓善无利。不肯勤修。故生懈怠。此成实中为第四门。然今依彼相生次第。回为第三。第四三者。谓不喜善人。恶闻正法。好出他过。此由前生。由懈怠故不喜善人。不喜善人故谓无真实行者。无实行故恶闻正法。恶闻法故谓行正法皆如邪法无所利益。故好出他过。此成实中是第三门。今此依于相生次第。回为第四。第五三者。谓调戏。不守诸根。破戒。此由前生。由出他过心则浮动。故生调戏。以调戏故不摄诸根。不摄根故便起破戒。第六三者。谓妄忆。不行安慧。乱心。此由前生。由破戒故妄生忆念。妄生忆故不行安慧。无安慧故心则散乱。第七三者。谓邪念邪行没心。此由前生。以心乱故便生邪念。以邪念故便行邪道。行邪道故迷没善法。第八三者。谓身见戒取疑。此由前生。心没善故便起身见戒取及疑。第九三者。谓贪嗔痴。由前身见戒取及疑故起此三。第十三者。谓生老死。由贪嗔痴故生此三。以此十种前生后故。断前后灭。问曰。此等何人断灭。成实释言。断前四种是在家人净。断离第五出家人净。断除第六念处清净。断除第七暖等清净。断除第八无相位中达分善净。除灭第九是前三种沙门果净。除离第十无学果净。八禅之义辨之粗尔。

　　八解脱义六门分别(释名辨相一　论体二　就位分别三　就处分别四　得舍成就五　约对余门辨定优劣六)

　　初释名辨相。八解脱者。经中亦名八背舍也。如龙树释。背净五欲舍离著心故名背舍。又背下过亦名背舍。免绝羁缚称曰解脱。解脱不同一门说八。八名是何。一内有色相观外色。二内无色相观外色。三净色解脱。四空处解脱。五识处解脱。六无所有处解脱。七非想解脱。八灭尽解脱。八中初三从色境为名。中四解脱论者不同。若依毗昙。就体处彰名。彼论宣说四空处定为解脱故。龙树亦尔。若依成实。就境处彰名。观四空处得解脱故。第八解脱当体为名。说灭尽法为解脱故。名字如是。相状如何。宗别不同所说各异。依大智论。内有色相观外色者。自身名内。他身名外。于内外色未灭未坏。以不净想观内外色悉皆不净。是初解脱。问曰。是中内外色皆未灭坏。何故偏说之内色为有。释言。外色初三观中一向未坏有。通前三故。就初中不偏说有。内色不尔。初有后无。为别后无故说初有。又问曰。是中于内外色皆观不净。何故名中偏言观外。释言。此是隐显彰名。内中彰有隐其观义。外中说观隐其有义。互举一边。理实齐通。又不净观为厌自身。观内易知。故隐不论。又此观者先取他身死尸等相用方己体。从初方便故言观外。内无色相观外色者。预取己身未来死相虫食火烧灭坏等相。以方现在作灭坏想。故曰内无。又于现在分离破坏。乃至微尘亦无所有。亦名内无。观外不净名观外色。问曰。何故不观外无。释言。自身无常危脆。无想易成。故说内无。外大地等安固难坏。难观为无。故不说之。又复自身狭少易尽故观内无。色宽多难可灭尽。要至空处方能灭之。故此观中不观外无。问曰若言外色宽广难观无者。何故得观外色不净。释言。不净是其有观。有顺前境。为观易成。故得观外以为不净。无观难就。是以不得观外为无。问曰。何故初门之中通观内外以为不净。此唯观外。论言。前者观心未细。难摄一处。故观内外。此心转细易摄一处。故唯观外。又前门中内色未无故观内外。今此门中内色已无故偏观外。问曰。内无谁观外色。论曰。此是假想之观。非是实无。故得观外。此前二门是不净观。净解脱者。除去皮肉唯观白骨。又观骨光作其青黄赤白等想。名净解脱。观法云何。先取金银诸宝等光用方骨相。后得见之。问曰。凡夫于不净中取净名倒。此亦观于不净为净。何故非倒。论言。女色实是不净。凡夫见净于中染著。所以是倒。此净观者唯观白骨。骨望皮肉少有净相。所以非倒。又此观中舍其骨相唯观骨光。骨光清净。所以非倒。又此观时先取金银诸宝色光以方骨色。所取宝色实是清净。所以非倒。又虽观净。不生染著。是以非倒。此涅槃中名身证解脱。观察净身证得解脱。名身证解脱。此三色观。空处乃至非想解脱如四空定。所言异者龙树释言。彼四空定凡圣俱得。此四解脱唯圣人得。以其解脱更不回故。灭尽解脱者。于彼宗中灭定为体。故大品经六度相摄品云。菩萨灭定为第八解脱。涅槃经中亦同此说。灭定体相广如前释。问无想定以何义故不名解脱。论言。此是邪见人入出。则还退入邪见中。故非解脱。毗昙法中。初三后一与龙树同。四空解脱文相少异。异相如何。大智论中。四空解脱与四空定通局分异。定通凡圣。解脱唯圣。毗昙法中。宽狭分异。定义宽通。无碍解脱俱名为定。解脱义狭。不通无碍及命终心。故杂心除四空处九无碍道及命终心。其余善法尽说背舍。无碍下缘。故非背舍。命终心者。向受生处。亦非背舍。问曰。文异。其义云何。释言。义齐。语之隐显。龙树多依阿毗昙义为所论故。亦可毗昙除九无碍及命终心为解脱者。龙树共同。龙树所说八解唯圣。毗昙不同。此义云何。如杂心释言除九无碍及命终心其余善法尽说背舍。若凡所得非背舍者。不名尽说。成实所论与前全别。彼论初三观察色空名为解脱。不以亲察净不净等名为解脱。故成实论八解脱品云。有人说言。初二不净。第三解脱为净观者。是义不然。所以者何。无有净观及不净观得解脱故。又复外道亦能观察净与不净。明非解脱。但以空观名为解脱。问曰。曰外道亦作空观。云何不名解脱。论言。外道但信解观非真实观。要实见空方名解脱。然彼文中。初三解脱文相极隐。相传释言。内有色相观外色者。自身名内。他身名外。于此内外五尘之色。未见其空。但见内外四大五根假名色空。是初解脱。而名字中互举一边。有通内外。内中偏彰。观通内外。外中偏说。与前所辨内有色相观外不净。其义相似。内无色相观外色者。观察内外五尘色空。是第二解脱。而名字中。内上云无。外上说观。言绮互耳。此二观察欲界色空。净解脱者。观察色界净色为空。此三门中亦见心空。为别后故偏言观色。次四解脱与前亦异。前者正用四空定体为四解脱。今此所论。圣人先得四空定。已随依何禅发无漏观。观已所得四无色定。为苦无常空无我等。于中离缚名为解脱。故彼论言。圣人因得四无色定。能观彼阴苦无常等。名解脱矣。第八解脱与前亦异。前说灭定为第八解脱。成实法中灭定全非。故成实言。行者证得泥洹之时。诸烦恼灭。一切事讫。名第八解脱。不说一切心心数灭为第八解脱。明知不同。又言。学人但得灭定不得第八解脱。电光罗汉得第八解脱不得灭定。明知不同。彼论复言。灭尽解脱灭无明等。灭尽定者灭想受等。明知不同。通而论之。无学所得二种涅槃及灭尽定是第八解脱。如此解脱大乘亦有。
