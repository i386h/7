<!-- { "loadSidebar": true } -->
　　次论果报不同之义。依如相续解脱中六度之行各得一果。以布施故得于大乐。以持戒故生善趣中。以忍辱故无有怨对。以精进故随所修善不为缘坏。以禅定故多致喜乐为梵等众生之主。以智慧故多所堪能。不为一切生死所害。若依地持布施之行外得大财。内得色力寿命安乐无碍辨才五事之报。余之五度各得一果。以持戒故生善趣中寿等奇特。以忍辱故得善方便。忍他侵逼不恼众生。以精进故得其俱生一切方便坚固堪能。以禅定故随所生处少诸尘秽。知义得通。以智慧故于未来世智慧增广。异相如是。
　　第六门中明修所为并论是非。所为有三。一为求菩提。二为念众生。三为求实际。为求菩提是其大心。为念众生是其广心。为求实际是其深心。其深心故舍离有为不同凡夫。大心广心不同二乘。为求菩提护彼小心。为念众生护彼狭心。通则六度皆为此三。如地持经说。菩萨为求一切智故修行六度。如是等比名为菩提。如维摩说。以施摄悭。戒摄毁禁。忍摄嗔恚。精进摄怠。禅摄粗念。慧摄愚痴。胜鬘经中为成众生修行六度。如是等比名为众生。如大品说。为见实相修行六度。涅槃经说。为见佛性修行六度。如是等比名为实际。于中别分前之二门为摄众生。中间两门为求实际。后之两门为求菩提。此等差别如维摩说。故彼经言。以摄悭贪起檀波罗蜜。以化犯戒起尸罗波罗蜜。以无我法起羼提波罗蜜。以离身心相起毗梨耶波罗蜜。以菩提相起禅波罗蜜。以一切智起般若波罗蜜。以摄悭贪起檀波罗蜜者。自行布施兼劝他施。以化犯戒起尸罗者。自持净戒兼劝他持。何故此二偏为众生。以此粗易可修起众生能作。故偏为之。以无我法起羼提者。无我是其众生空义。依之成忍。又为彼故修行忍辱。以离身心起毗梨耶者。离身心相是其法空依成精进。又为彼故修起精进。何故此二偏依二空。以此二行修时有苦在有难成依空易就故偏依之。又此二种依空防退易入实际。故偏为之。以菩提相起禅那者。菩提是佛功德之行。禅能生之。故为菩提修起禅定。以一切智起般若者。彼一切智是佛慧行。般若能生。故为彼智修起般若。何故此二偏为菩提一切智乎。于诸度中禅定最能出生广德。于大菩提能生力强。故偏为之修起禅定。般若正是一切智因。生智亲强。故偏为之修起般若。盖乃是其隐显门耳。所为如是。是非如何。经说。此六有波罗蜜非波罗蜜。其义云何。分别有三。一约时度以论是非。如优婆塞经说。前二阿僧祇所行非波罗蜜。非时度故。第三阿僧祇所行是波罗蜜。是时度故。二约果度分别。如涅槃说。四心中修能致究竟大涅槃果。是波罗蜜。是果度故。不具此四非波罗蜜。不能究竟致大涅槃。非果度故。何者四修。如地持说。一决定修。修心坚固不为缘动。二专心修。修意精纯不杂余想。三者常能修。恒化不息。四无罪修。不离烦恼无方便道。如涅槃经。初功德中具有此相。第三约就自性清净度以论是非。随事修行不能到于诸法实性。非是自性清净度故非波罗蜜。依实所成破舍情相到法实性。是其自性清净度。故是波罗蜜。是非如是。
　　第七明其六度相摄。菩萨行巧一一度中皆摄一切。一切成一。云何一一皆摄一切。释有两种。一摄同义。二摄异义。言摄同者。于六度中所有舍义皆摄为檀。故彼金刚般若论云。檀义摄于六。资生无畏法。此中一二三名为修行住。言资生者。是其财施。言无畏者是无畏施。所言法者。是其法施。所言一者。谓初檀度是资生施。所言二者。谓戒与忍是无畏施。所言三者。谓后三度是其法施。于六度中有难过义悉摄为戒。有安忍义通摄为忍。有策勤义摄为精进。有不乱义通摄为禅。有离著义摄为般若。言摄异者。如大品说。一一度中皆摄诸度。云何檀中摄余五度。修行施时身口意净不犯佛戒而行布施名为摄戒。于彼受者嗔恚打骂堪忍饶益名为摄忍。于诸众生常施不倦名摄精进。施心不乱名摄禅定。分别善修名摄般若。又于施中不取不著亦名般若。云何戒中摄余五度。修行戒时离杀盗等。普施一切众生安乐名摄布施。以堪忍力不为诸过名摄忍辱。持戒不息名摄精进。一心持戒离过寂静名摄禅定。分别善修名摄般若。又复戒中不取不著亦名般若。云何忍中摄余五度。修行忍时不怖众生。施彼安乐名摄布施。又忍贪苦以财惠人亦名摄施。以安忍故离杀缚等名为摄戒。堪忍不息名摄精进。忍心不乱名摄禅定。分别善修名摄般若。又于忍中不取不著亦名般若。云何精进摄余五度。以精进故勤修善法。饶益众生名摄布施。勤断诸恶名摄持戒。以勇猛力堪忍诸苦名摄忍辱。坚住精进名摄禅定。分别善修名摄般若。又于精进远离取著亦名般若。云何禅中摄余五度。依禅舍著。慈悲益物名摄布施。依禅离过名摄持戒。定心住缘安忍不动名摄忍辱。又依禅定发慈悲心。堪忍众生打骂寝欺随顺摄取亦名为忍。于深禅定求无休息名摄精进。分别善修名摄般若。又复禅不味不著亦名摄般若。云何般若摄余五度。修行慧时能以正义惠施众生名摄布施。以智慧心观过不为名摄持戒。于诸法中思惟不动名摄忍辱。又以智慧堪忍他恼亦名摄忍辱。观法不倦名摄精进。于诸法中不起妄想亦名摄禅定。又依智慧分别善修一切三昧亦名摄禅。摄相如是。
　　第八门中明其资导为因之义。先辨资导。福能资助。慧能导达。资导不同。略有五种。一资导相生唯望未起。已生之福资未起智令其得生。已起之智导未生福令其得起。二资导相成义在同时。同时之福资同时智令其明净。同时之智导同时福。令其坚固不可破坏。三资导舍相亦在同时。同时之福资同时智于空不著。同时之智导同时福于有不染。四资导得果其义宽通。以宽通故一福起时能资已生未生智慧令近菩提。一智现时能导已生未生之福智悉令近果。良以诸行共牵一果故彼福智一一现时资导一切。五随行前后以说资导。福行先生。智慧后起。以先生福资未生智令其得生。以后生智导先起福令出生死趣向涅槃。资导如是(此一门竟)。
　　次明六度为因之义。于中别以三门辨释。一明六度浅深分齐。二明果得差别不同。三以六度对果明因。言分齐者。义别有三。一缘修六度。于彼六识七识心中缘观修习。二者真实有作六度。依前缘修动发真心令真心中诸行集起。此即地经第八地中世出世间有作净胜。前五功德名为世间。后一智慧名为出世。此从缘生故曰有作。三者真实无作六度。真心自体本是一切功德法性。如妄想心虽不对缘现起烦恼。体是一切诸烦恼性。真心如是。虽不对缘现起诸德。体是一切诸功德性。故马鸣言。从本已来具足无量性功德法。是功德性本为妄隐相似不净。后息妄染本隐之性显成今德。名为无作六波罗蜜。此即地经第八地中世出世间无作净胜。分齐如是。次分果德。果德有二。一性净果。本隐今显。二方便果。本无今有。果德如是。次以六度对果明因。于中有二。一缘正分别。望性净果无作六度以为正因。余二为缘。望方便果有作六度以为正因。余二为缘。二生了分别。望性净果生了不定。若言辨无令有名生。则性净果唯了因了非生因生。如涅槃说。非本无故。就了因中缘修有作二种六度异相显了。故名了因。无作六度自体显了而为果德。故曰了因。若说正起以为生因。傍助为了则性净果具足二因。无作六度以为生因。余二为了。望方便果生了不定。若言了于本有名了。则方便果唯生因生非了因了。非本有故。就生因中有作六度为正因生。余二六度为缘因生。若说正起以为生因。傍助为了则方便果具足二因。如涅槃说。有作六度是彼正因。余二六度是彼了因缘。修六度是了可解。无作六度云何名了。由见彼法成菩提智如色生识。故名了因。体性显了成彼果故。
　　第九门中就位分异并辨优劣。言分异者。六度随位异有二种。一者别异。如地经说。菩萨初地檀度增上。乃至六地般若增上。二者通异。如彼相续解脱经说。彼说六度义别有三。一者直名为波罗蜜。二上波罗蜜。三大波罗蜜。地前菩萨烦恼亦行。善法亦起。不能起胜。是故直得名波罗蜜。初地已上乃至七地烦恼不行。善法独起。随分平等离染清净名上波罗蜜。八地已上微细使性毕竟永灭。善行深广名大波罗蜜。隐显如是。通则义齐(此一门竟)。
　　次辨优劣。释有二。一摄善分别。二治患分别。摄善之中义别有四。一约位分别。檀在初地。乃至般若在第六地。且在初地。最以为劣。戒在二地。次以为胜。如是渐增乃至般若在第六地。最以为上。此之一义如地经说。二就能分别。精进般若通能策导一切诸行。说以为胜。余不如是。说以为劣。此之一义如地持说。彼论言。六度之中精进般若胜余波罗蜜。如四摄中爱语为胜四无量中大悲为胜。如是一切。三主伴分别。慧为行主。说之为胜。余五伴助说以为劣。此之一义如大品说。地论亦云。智眷属者。所谓檀等。四就说行相成分别。六俱是胜。六俱是劣。何故如是。六度之行互相助成。檀行为主余五助成。檀行主故说以为胜。余五助故说之为劣。乃至般若类亦同然。此之一义如大品经六度相摄品说。摄善义中有此四异。治患义中亦有四种。一对业烦恼辨其优劣。戒治业非。余治烦恼。业兼易防能治之行说之为劣。烦恼是本。深细难遣能治之道通以为胜。若尔何故戒在施上。释言。上能起犯戒烦恼。难治于悭故能治戒在于总上。非是破戒细于悭故戒在施上。故信戒等五种善中戒初施后。六念亦尔。二对使非使辨其优劣。六中忍慧对治使惑。忍治嗔使。慧治痴使。余治非使。施治悭垢。是故非使戒防业非。故亦非使。精进与禅治烦恼地。故亦非使。使强难断。忍慧能除。说之为胜。非使易遣余四治之。说以为劣。问曰。何故忍慧二行偏治使性。释言。六中前三是其化众生力。后三是其护烦恼力。化生力中忍胜余劣。护烦恼中慧胜余劣。今就胜处明除使惑。余废不论。三伏永分别。前五伏断说之为劣。般若永断说以为胜。四随过互论六度皆有胜劣之义。望悭贪病布施为胜。余者为劣。对破戒病持戒为胜。乃至对治愚痴之病般若最胜。余者为劣。是故六度皆有胜劣。
