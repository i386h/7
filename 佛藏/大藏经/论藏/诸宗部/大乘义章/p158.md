<!-- { "loadSidebar": true } -->
　　次辨如意。两门分别。一总释名。二辨体相。名字如何。经中或说为如意足。或复说之为如意分。如意足者欲等四种求定称心。故曰如意。趣定自在其犹脚足名如意足。言如意分者。分是因义欲等定因。定从因称名如意分。名字如是。体相云何。此四如意定行为主。定随因别。故分四种。始从欲定乃至慧定。言欲定者。怖求上静名之为欲。因欲得定。故名欲定。亦可。定心从欲而得。果从因称故曰欲定。精进定者。勤厌下过勤求上静名曰精进。从进得定名精进定亦可。定心从精进得。名精进定。言念定者。地经之中名为心定。于定境界守心安住。名之为念。念能得定。故曰念定。亦可。定心因念而得。名为念定。守意住缘。故复名念。言慧定者。地经之中名思惟定。观察下过知上胜益。名之为慧得定名为慧定。亦可。定心因慧而得。故名慧定。而此慧心思惟分别而求上静。是故亦名思惟定矣。大智论中说求初禅须修五法。欲念精进巧慧一心。今如意中略无一心。隐显故尔。问曰。念处具有三种。自性共缘。如意云何。大智论中说有二种。自性及共。言自性者解有二种。一就所生定行行辨性。定数为主。定从因别。故说欲等。二就定因以辨其性。如龙树说。欲心为主。从之得定。乃至思惟以之为主。从之得定。名为自性。共者论言。四如意定因缘生道。若漏无漏共生善阴悉名如意。是名为共。准前亦应有缘如意。文略不说。
　　次解五根。四门分别。一释其名。二辨其相。三论次第。四约位分别。名字如何。所谓信根乃至慧根。于境决定名之为信。练心于法名之为精。精心务达说以为进。守境名念。住缘曰定。观达称慧。此之五种宿习今成。能生曰根。名字如是(此一门竟)。
　　次辨其相。信根之中开合不定。总唯一种。或分为二。信因信果。如地经说。信菩萨行。是信因也。信诸佛法。是信果也。大乘既然。小乘亦尔。或分为三。谓。信三宝。或分为四。如成实说。四不坏信。信佛法及与僧戒。是其四也。或分为五。谓。信三宝。信因信果。或分为六。信佛法僧。信因信果信第一义。或分为八。如地持说。信佛法僧诸佛菩萨神通之力。即以为四。信种种因信种种果。通前为五。信真实义。通前为六。信其得义信得方便。通前为八。无上菩提是得义也。菩萨学道是得方便。广则无量。精进根中义亦不定。总之唯一。或分为二。谓身与心。二种精进。或说为三。如地持说。一弘誓精进。二摄善法。三利众生。如彼广说。或说四种。如前四勤。或说五六七八九十。并如地持。念根之中义亦不定。总之唯一。或分为二。一者闻持。谓持教法。二者义持。能持义法。或分为三。谓。念三宝真实功德。或分为四。念佛法僧念第一义。或分为六。谓。六念心念佛法僧戒施及天。是其六也。或分为八。如龙树说。于前六上更加二种。念出入息及与念死。是其八也。或分为十。如龙树说。前八种上更加念身及与念灭。是其十也。念求出世寂灭之乐名为念灭。或分十一。如地经说。念佛法僧念菩萨。念菩萨行念波罗蜜。念十地念不坏力。念无畏念不共法。乃至不离念一切智。是其十一。前之四种念其所学。次有三种念已所行。后之四种念已所成。广则无量。定根之中义亦不定。总之唯一。或分为二。世及出世。世俗净定名为世间。无漏出世亦得分三。一有觉有观。谓初禅等。二无觉有观。谓中间禅。三无觉无观。谓二禅上一切三昧。或分四种。所谓退住胜进决定是其四也。此义如前八禅章中具广分别。或说五六七八九十。如地持论禅品中说。广则无量。慧根之中义亦不定。总之唯一。或分为二。一世谛缘。二第一义缘。又漏无漏世出世等。皆得分二。亦得分三。谓。闻思修。又涅槃中宣说。般若毗婆舍那及与阇那亦是三种。般若是慧。毗婆是观。阇那是智。般若别相知于世谛。毗婆总相知第一义。阇那破相破离有无知一实体。三有多门。且举斯耳。或说四种。闻思修证。或说五六七八九十。如地持论。细分无量。体相如是(此二门竟)。
　　次论次第。五实同时。今随修相且论次第。信为行首。故先明信。因信造修故次精进。以精进故于法不忘。故次明念。以有念故住法不动。故次明定。以心静故慧得照明。故后明慧。次第如是。此五经中慧为正主。余四伴从。问曰。道品用慧为主。念处是慧。列之在前。五根之中用慧为主。何不先列彰之于后。释言。辨法有二次第。一说次第。先主后伴。二修次第。先劣后胜。道品行中先列念处。是说次第。今五根中后说慧根。是修次第。又慧有多能。一能开始。故道品中先明念处。二能趣终。故五根中列之于后更有异义。后当辨释(此二门竟)。
　　次约位分。理实此五遍通始终。随相且分如杂心说。在初业地名为信根。见道已前名初业地。于出世道能信顺故。在于见地名精进根。于见道中起行速故。在于薄地名为念根。斯陀含人守心住缘薄烦恼故。在离欲地名为定根。阿那含人得八禅故。在无学地名为慧根。阿罗汉人得究竟故。将小类大其义亦同。五根如是。五力如根。
　　次解七觉。四门分别。一释其名。二定体具。三分止观。四明次第。名字如何。经中说之为七觉分亦名觉支。无漏圣慧名之为觉。念等七种觉中差别名分名支。亦可无学圣智名觉。念等七种能为彼因名分名支。问曰。三十七道品法通是觉分齐是觉支。何故此七偏名觉支。七觉修道邻于无学。以此近果为因相显。故偏对觉说支说分。名义如是(此一门竟)。
　　次定体具。三义分别。一对果分别。名果为觉。此之七种但是觉支。而不名觉。与果作因。故名觉支。非是果体故不名觉。二就七行相对分别。择法一种是觉非支。体是智慧。故得名觉。非慧因故不名觉支。余六是支而不名觉。与觉作因。故得名支。非是慧体。故不名觉。三约修位而为分别。此之七种成总修位。别为总因俱得称支。就此门中择法一种是觉亦觉支。体是智慧故得名觉。成总修位故名觉支。余非智慧故不名觉。成总修位故得称支。论中所辨当此一门(此二门竟)。
　　次分止观。定觉是止。猗舍助成。择法是观。精进及喜二法助成。念则俱调。问曰。于八正道中精进通策。何故此中念则俱调。释言。互从理亦应齐。但诸行门义意各异。八正见道。见道速疾。精进之心于速力强。故用通策。七觉修道。修道容裕。止观须等。念能俱调。是故用之通调止观(此三门竟)。
　　次论次第。如成实说。学人失念则起烦恼。系念善处方能离过。故先明念。系念先来所修正见明则名择法。故次明之。勤择不舍则名精进。是以次辨。以精进故烦恼减少心则欢喜。故次明喜。以心喜故身得猗乐。故次明猗。身猗乐故心得寂定。故次明定。此定即是金刚三昧。以得此定不没不发其心平等。故次明舍。又以此定得无学果断忧。离喜名之为舍。故后论之。问曰。向说慧能开始。故道品中先说念处。复能趣终。根力等中慧为最后。今七觉中择法是慧。何故不然置之第二。释言。智慧备有多义。有能开始。义如前解。复能趣终。亦如上释。智为行主。主须导引。故先明念。主须随从。故后宣说精进喜等。又复智慧由因故生。故先明念。复能生他。故后宣说精进喜等。七觉如是。
　　次解八正。四门分别。一总释名。二定体具。三分三学。四三慧分别。名字如何。言八正者。始从正见乃至正定。此之八种通故名道离邪曰正。问曰。向前七觉等行皆不名正。此独云之。龙树释言。行道入法惧入邪中。故须论正。又此八道入圣之始与翻邪之初。辨正义显。故偏云正。名义如是(此一门竟)。
　　次定体具。三义分别。第一总约见位分别。此之八种成总见位别为总因。通得名分。于此门中正见一种亦是道亦道分。正见道体故得名道。成总见位故名道分。余之七种直名道分而不名道。非正道体故不名道。成总见位故名道分。二就八行相对分别。正见一种直可名道不名道分。正见道体故名为道。简体异具故不名分。余之七种直名道分而不名道。义如前解。三望果分别。菩提名道。此之八种与道作因。通名道分(此二门竟)。
　　次分三学。于此门中先分三学。后论次第。八中正语正业正命是其戒学。正念正定是其定学。正见正思是其慧学。问曰。戒中三种何别。别有三种。一离嗔痴所起口业名为正语。远离嗔痴所起身业名为正业。离贪所起身口二业名为正命。二离三毒所起口业名为正语。远离三毒所起身业名为正业。离四邪命名为正命。是义云何。如龙树说。一离下口食。谓不种殖合和诸药治生贩卖以求活命。二离仰口食。谓不占相日月星宿吉凶等事而求活命。三离方口食。谓不謟媚豪势贵胜通致使命。巧言多求而自活命。四离维口食。谓不习学种种咒术卜算吉凶画师泥作诸伎艺等而自养活。离此四种名为正命。三如龙树说。以无漏慧离口四过名为正语。离身三邪名为正业。离五邪命名为正命。言五邪者。一为利养诈现奇特异人之相。此一身邪。二自说功德以求他利。三占相吉凶为人宣说。四者高声其威严令人敬畏以取其利。五自说己所得利养以动人心。此即是其因利求利。此后四种是其口邪。就定学中正定为主。正念助之。就慧学中正见为主。正思助之。精进通策。问曰。地持开分六度以为三学。精进属戒。今此何故通策三学。释言。互从理互应齐。但地持中为以三义统摄六度。精进入戒。若以四义统摄六度精进亦别。故彼相续解脱经中。说前三度以为戒学。禅为定学。波若慧学。精进通策。三学如是。次第云何。如成实说。出家求道先须受戒。是故先明正语正业及与正命。由戒心住故次明其正念正定。由定发慧。慧有粗细。粗者闻慧。说为正思。细者修慧说为正见。又复粗者在于世间。未能见理。说为正思。细者出世。能见于理。说为正见。精进遍通此行次第不依八正说之次第(此三门竟)。
　　次就三慧分别八正。如成实说。正见闻慧。正思思慧。余六是修修。中先须持戒离过。以持戒故得三道分。正语正业及与正命。次修善法。修善须勤先明精进。由进摄心次明正念。以念法故便得正定。良以八正义有多途种种异辨。皆得无伤。非可一定。上来第二别解道品。
