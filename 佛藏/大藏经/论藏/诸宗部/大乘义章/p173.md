<!-- { "loadSidebar": true } -->
　　次第四门开合辨相。其涅槃者乃是诸佛圆寂妙果。体穷真性。义充法界。体穷真性故妙绝于名相。义充法界故德备于尘算。尘算之德难以定论。是以经中或云。一二乃至众多。言其一者统而摄之。一大涅槃体含众义备苞万物。或说为二。二有三门。一者有余无余相对说二。二性净方便相对说二。三真应不同相对说二。就初对中先释其名后辨其相。名字如何。有余无余义释有二。一约对分别。烦恼尽处名为涅槃。约对身智以立二名。无学圣人烦恼尽竟。望后犹有余身智在。约后别前。名前以为有余涅槃。身智尽竟望后更无余身智在。望后名前。说前以为无余涅槃。毗昙法中所说有余无余涅槃正当此义。是第一约对分别。二就涅槃相望分别。于此门中涅槃有二。具约生死因果以说。生死因尽是一涅槃。生死果亡是一涅槃。据彼生死因尽之处。望后更有生死果亡一涅槃在。约后别前。名为有余。生死之果尽灭已竟。望后更无余涅槃在。说为无余。约对生死因果既然。约对分段变易亦尔。名字如是。次辨其相。曲有三门。一就大小相对分别。二就小分别。三就大分别。言就大小相对分者。小乘涅槃名曰有余。大乘涅槃说为无余。此之一义如胜鬘说。故彼文言。生死二种。有为无为。涅槃亦二种。有余及无余。分段生死名曰有为。变易生死名曰无为。此二如前二生死中具广分别。有为生死尽无之处所得涅槃名曰有余。望后更有余生死故。又亦更有余涅槃故。无为生死尽无之处所得涅槃名曰无余。望后更无余生死故。又亦无其余涅槃故。次第二门就小分别。宗别不同。所说各异。有人说言。毗昙法中烦恼尽灭名有余涅槃。现报身上远离缘缚。说之以为无余涅槃。是义不然。己家烦恼通缚内外一切境界。无学圣人初得果时是缚已断。尔时不名无余涅槃。现在身智谢灭之后。方始宣说无余涅槃。何由而言身离缘缚名曰无余。若此非者何者是乎。毗昙法中涅槃体一。约对不同得二名字。言体一者。于此宗中烦恼业思。以道力故应起不起数灭无为。是涅槃体。此体是一。约对身智得二名字。身智未尽说前涅槃以为有余。望后更有余身智故。身智尽竟向前涅槃转名无余。望后更无余身智故。问曰身智尽无之处。以何义故不名涅槃。彼宗身智起已谢往是无常灭故非涅槃。由断因故后果不起。是非数灭故非涅槃。若依成实涅槃体二。生死因尽是一涅槃。生死果尽是一涅槃。故有二种。问曰。何故毗昙法中生死果尽不名涅槃成实名是。释言。毗昙性相中求。为道亲断名为数灭。不亲断者则非数灭。身口二业及生死果非道亲断。故非数灭。故不名涅槃。成实法中解义务宽。由断烦恼业果不起从其根本亦是数灭。故说涅槃。此云何知。如成实说。见断法者。示相我慢及彼所起诸余法也。修断法者。不示相慢及彼所起诸余法也。觉断烦恼名示相慢。示犹见也。执见我人众生定相名为示相。执我陵物称之为慢。依此所起业及苦果名为所起诸余法也。由断见惑令此不起。通名见断。修断烦恼名不示相慢。修道所断是钝烦恼。不执我人众生定相名不示相。闇昧心中恃我陵物目之为慢。依此所起业及苦果名为所起诸余法也。由断修惑令此不起。通名修断。业及苦果见修断故名为数灭。是数灭故。生死果尽得名涅槃。二种如是。此二涅槃得之不定。或在同时。或在前后。若断现因令其当果毕竟不生名曰无余。此无余灭与有余灭得在一时。以一时中具两义故能尽之。智亦有二种。尽生死因名为尽智。断生死果令后不起名无生智。若无学人以边际智促报取灭名曰无余。此无余灭与有余灭得在前后。报尽方说无余灭故。然无余灭得虽不定或前或后彰名唯后。何故而然。现报未灭障其未报不生不显。故不与名。问曰。若使现报未尽不得宣说无余灭者。亦应不得说无生智。智中既得说无生智。灭中何为偏独不得。释言。灭中身智尽后无余义显。故前隐之。智则不尔。身智灭后不得说智。故前说之。小乘如是。次就大论。分别有四。一约生死因果分别。分段变易二种因尽名曰有余。二种果亡称曰无余。故地持云。一切起因断。诸余毕竟灭名般涅槃。起因断者是其有余。诸余灭者诸余果亡。是其无余。二约分段变易分别。分段因果尽无之处。灭不究竟说为有余。变易因果尽无之处。灭中穷极说为无余。三分段因果及与变易因尽之处。目曰有余。变易果尽名曰无余。第四偏约变易宣说。变易因尽名曰有余。变易果亡说为无余。分段因果尽无之处判之为小。大中不论。有余无余二种涅槃相别粗尔。次就性净方便论二。于中略以三门分别。一释其名。二辨其相。三定其因。名字如何。方便涅槃各别有四。一方便净。二方便寂。三方便坏。四不同相。释此四名各有两义。一对因论果。二对体彰用。何故而然。方便涅槃有其二种。一从因修得名方便净。二从体起用名方便净。为是释名各有两义。方便净者从其初义。教行功德本无今有。从因方便断障得净。名方便净。若从后义作用善巧称曰方便。作用中净名方便净。方便寂者。若就初义从因方便断障得寂。名方便寂。若就后义作用善巧故曰方便。作用中寂名方便寂。方便坏者。若就初义从因方便坏障得灭。名方便坏。若从后义作用善巧名曰方便。用相不同名方便坏。不同相者。从其初义方便涅槃断染得净。染净别体名不同相。若从后义作用差别名不同相。方便如是。性净涅槃名义有三。一名性净。二名性寂。三名同相。释此三名义各有二。一对因显果。二对用彰体。何故如是。性净涅槃有其二种。一本隐法性显成今德名为性净。二涅槃体净说为性净。于此门中莫问修生修显功德。对用论体齐称性净。良以性净有斯两义。是故依之释名各二。言性净者从初义。无始法性名之为性。是性本为妄想隐覆。相以不净故。胜鬘云。自性净心不染而染。后息妄染彼性始净。始净法性说为涅槃。是故名为性净涅槃。若据后义涅槃法体名之为性。涅槃体净名为性净。言性寂者。从其初义无始法性从缘飘动如海波浪。名性不寂。后除妄染法性始寂。始寂法性说为涅槃。是故名为性寂涅槃。若就后义涅槃体寂非是用寂。故云性寂。言同相者。从其初义无始法性体通染净。称曰同相。诸佛证会说为涅槃。是故名为同相涅槃。又此法性体如一味亦名同相。诸佛证之说为涅槃。是故亦名同相涅槃。又本法性体虽一味随缘流变受种种形。如一味药随其流处有种种味说为不同。息相称本无有差别名曰同相。说此同相而为涅槃。是故复名同相涅槃。若据后义涅槃体同故曰同相。体云何同。如地论说。一切法如。说自体空名曰同矣。是义云何恒沙佛法莫不皆是一心中法。恒沙法如宁异心如。故得宣说一切法如为体空矣。名义如是。次辨其相。随义进退分别有五。一就方便修生德中随义分二。二相云何。修生德中有二种作。一者缘对治。熏发真心诸功德生。其犹腊印印泥文生。二者体作。真随行缘集成诸德。如金随缘作庄严具。缘作义边名方便净。体作义边说为性净。二修生修显相对说二。次前二种修生之德悉名方便。无始法性显成今德。说为性净。如地持说。六入殊胜无始法尔名性种性。以此性净若从先来修善所得名习种性。以此方便此二别分。修生功德直名菩提。修显功德直名涅槃。如涅槃说。故彼经中菩提从生因所生。涅槃必由了因所显。无有生义。摄相通论俱是菩提。以圆通故如彼金刚般若中说。良以二种俱菩提故。须以性净方便名别。修生菩提说为方便。修显菩提名为性净。又此二种俱名涅槃。以寂灭故。良以二种俱涅槃故。亦须性净方便名别。修生涅槃说为方便。修显涅槃名为性净。三约修证以分二别。次前二种约修以论。方便修生方便修显悉名方便。证实亡缘说为性净。是义云何。诸佛如来证实返望从来无隐。亦无今显。净非缘饰故名性净。一对如地经说。故彼经中净相解脱。远离诸趣名方便净。自体本空自性常寂。非先有染后时离者。说为性净。又此与彼涅槃经中。缘离辨所故光明其义相似。彼云。是光即是涅槃。涅槃常住不论因缘。云何如来问其因缘即是性净。亦有因缘因灭无明获得炽然三菩提灯。故有是光。即是方便。又复如彼涅槃经说。舍慈得慈不从因缘。其义相似。舍世谛慈得第一义慈。即是方便第一义慈。不从因缘即是性净。问曰。方便从缘修得名果。可知。性净涅槃证实缘。不从缘现是果以不。释言。不定。亦果非果。是义云何。体虽非果至佛乃觉。为佛穷证故得曰果。以是果故地经宣说。灭佛行定者即是性净涅槃。为佛所行宁得非果。又是诸佛微智体相何得非果。得时离缘无因可酬。得言非果。以非果故经中叹佛。获得无因无果报法。又经亦言。涅槃之体非因非果。涅槃既然诸德齐尔。四体用分二。向前所说一切涅槃体名性净。用称方便。用相善巧。故名方便。德体常寂。故云性净。五理事分二。向前所说一切涅槃行德善巧悉名方便。理体常寂。说为性净。此即经中一苦灭谛。问曰。此理与前所辨第三对中性净何别。释言。体一。随义以分。向前所辨性净涅槃。摄法从人为佛所穷为行所证。证已方便无隐无显无因无果。今言理者常法以论。凡佛一如染净不易非隐非显非因非果有斯异也。涅槃所说五种性中非因果性义当此门。良以就实以论其实实外无缘。缘即不有。知。复约何说染说净说因说果故非染净非因非果。体相如是。次定其因。先约对以辨其因。向前初对偏说方便修生功德义分二种。生起义边名方便净。体起义边说为性净。今即就彼缘修六度及与佛性以辨其因。辨因有三。一缘正分别。二生了分别。三生作分别。缘正如何。望彼佛性体作义边佛性正因。以佛性中有可生义。有可依义能生彼德。故为正因。诸度等行说之为缘。与涅槃中佛性正因。发心为缘得菩提果。其义相似。此修生德分相论之即是菩提。故与彼同。望彼缘力动作义边诸度正因。佛性为缘。与涅槃中六度生因。佛性了因。得菩提果其义相似。生即是正。了即是缘。次论生了。望彼佛性体作义边佛性生因诸度为了。良以佛性是生因故。涅槃宣说。佛性虽无不同兔角。兔角虽以无量方便不可得生。佛性可生。以可生故说为生因。诸度了因。与涅槃中复有了因。六波罗蜜阿耨菩提其义相似。若望缘力动作义边。诸度生因佛性了因。与涅槃中复有生因。六波罗蜜阿耨菩提。复有了因佛性菩提其义相似。佛性为境。由见佛性成就佛德。故说为了。次论生作。生因作因通释一切。随相且分非无差异。异相如何。一义分别缘力起者名为作因。作因名字如涅槃说。佛性生德说为生因。以佛性中有可生义从缘生故。二得宣说缘生德名为生因。佛性成德名为作因。如金作器。初对如是。次对第二修生修显二种涅槃以定其因。于中有二。一缘正分别。二生了分别。缘正如何。隐显粗判望性净果。佛性正因。诸度为缘。望方便果诸度正因。佛性为缘。以实细论望二涅槃。同说佛性以为正因。但佛性中有二种义。一法佛性。本有法体。如矿中金。二报佛性。本法体上有其随缘可生之义而无法体。如矿中金有造作庄严具义。未有严具已在金中。彼法佛性望性净果说为正因。彼报佛性望方便果说为正因。诸度不定。云何不定。六度有三。一缘修六度。谓。于六识七识心中修诸所行。二者真实有作六度。藉前缘修熏发真心。令其心中诸功德起。三者真实无作六度。真心本是诸功德性。□缘显了。说为真实无作六度。望方便果真实有作六波罗蜜亦是正因。余二为缘。望性净果真实无作六波罗蜜是其正因。余二为缘。次论生了。佛性望彼方便之果是其生因。望性净果是其了因。佛性体上有可生义生方便果。故名生因故涅槃云。佛性虽无不同兔角。何以故。兔角叵生佛性可生故名生因。佛性本来有其可显可了之义。终得显了成性净果。故望彼果得名了因。故涅槃云。佛性虽有不同虚空。何以故。虚空虽以无量方便不可得见。佛性可见。以有可见可了义故名为了因。又涅槃云。涅槃因者所谓佛性。佛性之性不生涅槃。故名了因。六度不定。云何不定。六度三种如前已辨。望方便果真实有作六波罗蜜亦是生因。如乳生酪酪出生苏。乃至醍醐展转相生。悉名生因。余二名了。非正生故。望性净果一切名了。无作六度终可圆显成性净果。可显可了故名了因。余二是其异相显了故名了因。何故不说生作二因。望方便果有生有作。已如上辨。望性净果无生无作。故更不论。次望第三约修就证二种涅槃以定其因。望方便果说缘说正说生说了。备如上辨。彼性净果证实亡缘。故不可约之说缘说正说生说了。但知平等非因果性。佛本在缘未证之时义说为因。说后证时以之为果。及后证时达本无缘。以无缘故本亦非因。今亦非果。次望第四体用相对一种涅槃以定其因。于此门中涅槃体净名为性净。涅槃用净名方便净。对性净体说因如上。方便净者当知。即是应化涅槃。应有二种。一者法应。二者报应。如涅槃说。大般涅槃能建大义现种种化。是其法应。大悲愿力种种化现名为报应。今对此二以定其因。分别有二。一缘正分别。二生了分别。缘正如何。法家之应如来藏中缘起法门。以之为正。如华严中善财童子所求种种法门。是本大悲愿力以之为缘。彼法虽有可起用义。若无悲愿毕竟不生。譬如火珠虽能出火要须见日。亦如水珠虽能出水要须见月。是以经言。异法有故异法出生。报家之应大悲愿力以为正因。三昧法门以之为缘。若无彼法悲愿之力不能独生。譬如人面虽能生像要须依镜。亦如音声虽能发响要须依谷。缘正如是。生了如何。亲起名生。疏发称了。准前缘正义在可知。次望第五理事相对二种涅槃以定其因。于此门中事为方便。犹如前辨。性净是理。非因非果不可说因。性净方便二种涅槃辨之粗尔。次论真应二种涅槃。从缘修生从缘修显二种涅槃体皆是真。应化涅槃义有通局。通而论之俱从涅槃所起作用。若凡若圣若善若恶若垢若净。如是一切皆悉名为应化涅槃。如涅槃说。大般涅槃能建大义种种示现。如是等也。分相论之化具一切。于中分别有是涅槃有非涅槃。应断烦恼。应灭生死。趣入无为名应涅槃。自余一切随相别名。应为凡者名为应凡。应为圣者名为应圣。应为声闻名应声闻。应现缘觉名应缘觉。如是一切。二相如是。次增说三。三有两门。一体相用离分三种。二行德不同宣说三种。体相用者。性净涅槃以之为体。法性为本。一切种德依法性故。方便涅槃说以为相。对治垢染净相显故。故地论中方便涅槃说之以为净相解脱。应化涅槃名之为用。故涅槃云。大般涅槃能建大义。义犹用也。广辨如前。行德不同宣说三者。如经中说。法身解脱摩诃般若是其三也。于中分别略有六门。一制立三数。二释名辨相。三明此三体之同异。四明此三有成涅槃不成涅槃。五将此三约对涅槃辨定总别。六明性净方便涅槃有具不具。言制立者。涅槃体中行德无数。以何义故偏说此三。释有两义。一对障不同故立三种。二对因有别故立三种。言对障者。生死法中有其三种。一者烦恼是生死缘。二者业行是生死因。三者苦报是生死果。此三种中烦恼为本。依烦恼故起于业作。依业受苦。翻对此三故说三事。翻对烦恼宣说波若。波若慧明能除烦恼闇惑法。故翻对业因宣说解脱。业能羁缚。解脱无果能断绝。故翻对苦报宣说法身。法身清净离苦报。故对障如是。对因别者。因有三种。一福二智三者苦报。如地持说。六度之中前三是福。波若是智。精进与禅亦福亦智。义如上解。八种净报名之为报。何等八报。一寿具足长寿久住。二色具足颜容端正。三种性具足生于上族。四自在具足。谓得大财大眷属等。五信言具足。发言人用。六大力具足。德力珍胜有大名称大智慧等为人所敬。七人具足。成丈夫法。八力具足。身力强健有所堪能。报相如是。因中之智至果满足名为般若。因中之福至果满足说为解脱。因中之报至果满足名为法身。制立如是(此一门竟)。
