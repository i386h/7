<!-- { "loadSidebar": true } -->
　　第一释名。涅槃是其天竺人语。依彼具言名为摩诃般涅槃那。摩诃名大。大义有六。一者常义。故涅槃云。所言大者名之为常。譬如有人寿命无量名大丈夫。二者广义。故涅槃云。所言大者其性广博。犹如虚空无所不至。涅槃如是。故名为广。三者多义。能别非一。故涅槃云。譬如大藏多诸珍异。涅槃如是。多有种种妙法珍宝。故名为大。四者深义。渊奥难测。故涅槃云。大者名为不可思议。一切世间声闻缘觉不能测量涅槃之义。故名为大。五者高义。位分高出余人不至。故涅槃云。譬如大山一切世人不能得上。故名为大。涅槃如是。凡夫二乘及诸菩萨不能穷到。故名为大。六者胜义。如世间中胜上之人名为大人。涅槃如是。诸法中胜。故名为大。大义如是。何者是大。大有三种。一者体大。性净涅槃体穷真性义充法界。二者相大。方便涅槃过无不尽德无不备。三者用大。应化涅槃妙用旷博化现无尽。故涅槃云。大般涅槃能建大义。义犹用也。所言般者此翻名入。入义有三。一就实论入。息妄归真。从因趣果。二真应相对。息化归真。故名为入。三唯就应现。舍有为过趣入无为。故名入。言涅槃者人释种种。有人释言。涅槃之名非胡非汉直是佛语。若论佛语一切皆是。岂独涅槃。故涅槃云。种种异论文章咒术皆是佛说。虽是佛说不离方言。若离方言佛则无说。涅槃之体非名字。故非音声。故有人复言。涅槃胡语名总万德。此方更无一名能翻。故存胡本说为涅槃。涅槃之体实备万德。涅槃一名非尽万德。若使涅槃名尽万德。是则宣说万德之时。不应随德更立名字。欲说常义更立常名以名彼义如是一切。明知。涅槃名不尽德。又设涅槃名。总万德此方还以万德总名翻彼涅槃。何为不得而言叵翻。又涅槃云。随其类音普告众生。今日如来将欲涅槃随类异告。云何叵翻若正相翻名之为灭。随义傍翻名别种种。或言不生。或曰不出。或谓无作。或谓无起。或名无为。或字无相。或言不燃。或曰不识。或称寂灭。或云安稳。或名解脱。或字彼岸。如是种种悉如经说。云何得知是灭非总。今此且以四义验之。一准昔以求。如来昔于余契经中。每常宣说烦恼灭无身亡智丧以为涅槃。今日涅槃名不异昔。何忽是总。二据终以验。如来垂灭大音普告。今日如来将欲涅槃。时诸众生闻佛涅槃咸皆悲恼诣佛请住。若使涅槃名含万德是则宜唱万德示人。众生应喜。何故悲恼诣佛请住。闻佛涅槃悲恼请住。明知。涅槃是灭非总。三准定方言。外国之人见人死灭咸皆称言。某甲涅槃。世人死灭何德可总亦称涅槃。世人死灭名涅槃。故明知。涅槃是灭非总。四取文为证。如涅槃中。佛叹纯陀。善哉善哉。能知如来示同众生方便涅槃。世间众生何曾有彼万德涅槃。如来示同此说如来同世尽灭。名同涅槃。明知。涅槃是灭非总。又法华说。日月灯佛说法华竟。于后夜分入于涅槃。下文重颂佛此夜灭度如薪尽火灭。长行之中云言涅槃。偈言灭度。明知。涅槃是灭非总。问曰。若使涅槃是灭何故经言诸结火灭名为灭度。离觉观故称曰涅槃。释言。外国灭有多名。略有三别。一者涅槃。翻名为灭。二弥留陀。此亦名灭。三者毗尼。此亦名灭。其犹外国菩提末伽此通名道。外国说灭有多名。故诸结火灭名弥留陀。离诸觉观名曰涅槃。涅槃经中弥留陀灭翻为汉言。涅槃之灭仍存胡语。似若是别若具翻之此方名少。彼弥留陀此翻名灭。彼中涅槃此亦名灭。是故得言外国涅槃此翻名灭。灭烦恼故灭生死故名之为灭。离众相故大寂静故亦名为灭。那者名息。究竟解脱永苏息故。息何等事。息烦恼故息生死故。又息一切所行事故。涅槃云。虽得禅定智慧解脱不名毕竟。若能断除三十七品所行之事方得名为毕竟涅槃。以息如是三十七品所行事故亦名为息。名义如是。
　　次第二门彰灭分齐。分齐有四。一是事灭。断生死因灭生死果。名为涅槃。二者能灭。诸佛涅槃圆备万德。虽具众德妙寂离相。称之为灭。又复离性亦说为灭。言离相者如下文说。譬如一切众生心识体虽是有而无一相。亦如醍醐体虽是有而无青黄赤白等相。涅槃亦尔。体虽实有而无一相。故称为灭。无何等相。谓。无他相及无自相。无他相者。如经中说。离于十相名为涅槃。谓。离色声香味触相生住灭相男相女相。经中复说。离十三相名为涅槃。离前十相及离苦乐不苦乐相。又经复言。大涅槃中无有日月星辰诸宿寒热风雨生老病死二十五有及诸忧苦。此等皆是无他相也。无自相者。大涅槃中虽有色身而无色相。虽有觉知而无知相。虽有一切无一切相。备如经说。言离性者。诸德同体缘起相成。无有一法别守自性。如就诸德宣说常义。离诸德外无别常性。我乐净等类亦同尔。又就常等宣说法身。离常等外无别身性。余亦如是。故经说言。又性别异故成涅槃。由非别异名无别性。故成涅槃。问曰。涅槃体既是有。说有称当。何劳说之。门解义。故就障灭。此是第二德寂之灭。三者应灭。应灭有二。一现断有因尽生死果。名之为灭。二息化归真。用息称灭。四者理灭。如经中说。一苦灭谛。一切众生即涅槃相。如是等也。理灭有二。一者相虚妄。情所起一切诸法相有体无。名之为灭。此即经中空如来藏。二者真空。真如来藏离相离性。名之为灭。言离相者如马鸣说。谓。非有相非无相。非非有相非非无相。非有无俱相。非异相。非非一相非非异相。非一异俱相。非自相非他相。非非自相非非他相。非自他俱相。如是一切妄心分别悉不相应。唯证境界。言离性者。如来藏中具过一切恒沙佛法。是诸佛法同一体性缘起相成不离不断不脱不异。以同体故无有一法别守自性。虽无一性而无不性。无有一性法如也。而无不性法界别也。今说如是。以之为灭。灭如是。此四相望亦有本末。理灭为本。由见理中相空之灭成前事灭。悟理舍情离生死故。由证理中真空之灭成前德灭。如彼真法离性相故。依德起用故有应灭。此四种中分相言之。说前三种以为涅槃。摄相论之。四灭俱是涅槃为门。统摄诸义成涅槃故。分齐如是。
