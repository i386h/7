<!-- { "loadSidebar": true } -->
　　次第六门明其五眼所见分齐。先论肉眼。如龙树说。凡夫肉眼极远不能见百由旬。如转轮王。自斯已还近远不定。问曰。日月去此四万二千由旬。世人同见。云何不能满百由旬。论自释言。日月有光反照自体。故人见之。非是眼力。又人虽见。不能称实。故不名见。云何不称。日月方圆五百由旬。见如扇许。故云不称。声闻缘觉肉眼同凡。菩萨肉眼远近不定。如大品说。近则见于一百由旬。远极三千大千世界。问曰。近处有何定准而言近见一百由旬。龙树释言。为别凡夫转轮王等故言见百。其实不定。问曰。远处以何义故不能多见。而言极远见三千界。论释有三。一义释言。三千界外虚空之中有大风轮。与肉眼违。以此障故。不能远见。第二释言。若无天眼。强修胜福应能远见。以有天眼。更不修习殊异胜福。故不远见。第三释言。菩萨肉眼亦能远见。但佛不说。后释应善。何以得知。如经中说。阿弥陀国报得肉眼彻见无数三千界事。明知不局一三千界。大品说言见三千界。据此言耳。问曰。肉眼不能见于障外之色。云何能见三千界事。论释有二。一义释言。虽见三千。障处不见。无障处见。第二释云。菩萨虽复生在人中。以彼宿世净业因缘。报得天眼与彼肉眼同在一处。以此天眼开导力故。令彼肉眼得见障外所有之色。问曰。若使天眼导故肉眼得见障外色者。闇中之色天眼开导能得见不。释言。不得。故论说言。夜闇之时天眼独用肉眼不见。何故如是。释言。于彼障外色处有空有明。生识缘具故。得天眼开导令见。闇中之色在于闇中。色处无明。生识缘阙。天眼虽导而不能见。此是一理。又障外色不在障中。彼处显了牵心义强。故天眼导即便能见。闇中之色在于闇中。无牵心义。故设导之亦不能见。菩萨如是。如来肉眼所见几何。论释有二。一云。如来与菩萨同见三千界。第二释言。佛法难思。所有肉眼亦能远见。虽能远见。佛多不用。不以为实。此义如佛圣自在通中宣说。佛于好色不生贪等乐。于彼恶色。不生厌恶。于此二色或时行舍。以是义故。虽得肉眼胜过余人。而不爱乐。以不爱故不数用之。论释如是。问曰若使如来肉眼能见远色。以何义故不名天眼而名肉眼。释言。此从肉眼因得故名肉眼。又为天眼开导能见。非独自力。故名肉眼。肉眼如是。次论天眼所见分齐。如龙树说。凡夫之人修得天眼极远能见一四天下。凡夫之人报得天眼所见分齐经论不辨。今宜准其住处论之。如经中说。初禅住处如千四天下。二禅住处如二千四天下。三禅住处如三千四天下。四禅住处宽广无量。虽云无量不定多少。准前阶降。应如四千四天下许。亦可不啻所见应尔。文无成判。未可专定。声闻人中有大有小。其小声闻见小千界。与彼初禅梵王相似。所言异者。如龙树说。梵王身在千世界边。向内能见。向外不见。声闻不尔。随身所在。向内向外恒见千界。其大声闻见中千界。除阿那律。以阿那律专修力故见三千界。是故说为天眼第一。缘觉人中有大有小。小者能见中千世界。大者能见大千世界。菩萨天眼有其二种。一者修起。二者报得。其修起者。随人大小所见不定。论其极者。见一切界。故地持云。菩萨以其一切世界为通境界。其报得者。大品宣说。极远能见一三千界。如来天眼亦有二种。一者修得。见一切界。二者报得。与菩萨同见三千界。亦可能见无量世界。准前肉眼。其义应尔。后之三眼不复可以方所论之。唯得约法浅深分别。先论慧眼。声闻缘觉所得慧眼唯见生空。如地持亦然。设得法空。少不足言。菩萨慧眼具见二空。而不穷尽。如来慧眼见空毕竟。次论法眼。声闻缘觉所得法眼但能见于阴界诸入及四真谛十二缘等。虽见此法。总相粗观不能微细。菩萨法眼了达众生根欲性心及一切法。于一切法。若总若别粗细悉知。而不穷尽。如来法眼了知众生根欲性心及一切法。悉皆穷极。次论佛眼。二乘全无。菩萨人中进退不定。一义分别。地前菩萨闻见佛性。以闻见故名大声闻。地上菩萨眼见佛性。以眼见故说之为证。若依涅槃。九地已还闻见佛性。十地眼见而未明了。但见自身所有佛性。不见众生。故名不了。又于自身十分见一。故名不了。如来佛眼见性穷极。五眼所见分齐如是。
　　次第七门辨定其因。五眼之因有通有别。通而论之。一切诸行悉共得之。故大品云。菩萨修学波若波罗蜜净于五眼。波若既然。余行皆尔。何故不言生于五眼乃云净乎。龙树自释。菩萨之人先有肉眼。亦有四眼分。结使覆故不得净。如镜性明。垢故不见。若除其垢。照明如本。如彼天眼慧眼法眼及以佛眼。非是新起。故不名生。本有今显故但言净。以斯准验。佛德本有。义在不虚。盖一相言。于中分别。亦有生义。通相如是。若别论之。布施灯明净物因缘得于肉眼。持戒禅定因缘力故得于天眼。持戒因缘得于欲界有报天眼。禅定因缘得色界上一切天眼。修习无量净慧因缘得余三眼。又论宣说。修习无量功德智慧得余三眼。
　　次第八门约对十眼共相收摄。十眼如彼华严中说。一是肉眼。见一切色。二是天眼。见诸众生死此生彼。三是慧眼。见一切众生诸根差别。四是法眼。见一切法真实之相。谓见诸法第一义相。五是佛眼。见佛十力。六是智眼。分别了知一切种法。七是明眼。谓见一切诸佛光明。八出生死眼。见涅槃法。九无碍眼。见一切法无有障碍。十是普眼。谓见法界平等法门。十中初一是前肉眼。亦兼天眼。见细远色是天眼故。第二天眼是前天眼。第三慧眼第五佛眼第六智眼第七明眼第八出生死眼第九无碍眼。此之六种是前法眼。第四法眼是前慧眼。见真谛故。第十普眼是前佛眼。佛眼普见平等真法故名普眼。五眼之义辨之略尔。

　　六通义九门分别(一释名　二论体　三修得之义　四大小不同　五三性分别　六三业分别　七通明示现等分别　八修起次第　九依经辨相)

　　第一释名。作用无壅。名之为通。通别不同一门说六。名字是何。一名身通。二名天眼。三名天耳。四他心智。五宿命智。六漏尽通。是其名也。于中解释曲有三门。一定其名。二释其义。第三料简眼等诸根有其立通不立通义。定之如何。六中天耳他心宿命。此之三通名义是定。天耳一通就根彰名。他心宿命从境立称。知于他心名他心通。知于宿命名宿命通。漏尽一通其名是定。其义不定。经论之中唯名漏尽。故名是定。及论其义。别有二种。一无学圣智能尽诸漏名漏尽通。此之一通就能彰名。能尽漏故。亦得名为遣患立称。二知漏尽名漏尽通。此之一义从境立目。身通天眼。此之二种名之与义并皆不定。身通之中。或名身通。或名神通。或曰神足。是名不定。寻名解义。其义各异。是义不定。异相如何。其身通者。或从所依以彰其名。或复从境。依于自己假名色身运变自在名为身通。此则从其所依彰名。于外色身转变自在名为身通。此则从其境界立称。其神通者。就能彰名。所为神异目之为神。作用无壅谓之为通。故曰就能。其神足者。从能就喻以立其名。神者从能。义如前解。足者就喻。游涉往来事同脚足故名为足。天眼通中。或复说为生死智通。是名不定。寻名解义。其义各异。是义不定。异相如何。天眼通者就根彰名。生死智通从境立称。以是义故。身通天眼名之与义并皆不定。定之粗尔。次须解释。其身通者。色形聚积故名为身。于此身中作用无壅故名身通。其神通者。穷潜难测故名为神。又复神异亦名为神。通义如前。言神足者。神同前释。所为自在游涉如足故云神足。天眼通者。一切禅定名为天住。依禅得眼故名天眼。照瞩无壅名天眼通。生死智通者。未来起尽说为生死。于此生死照见无壅名生死智通。然此天眼与生死智说有离合。如彼增一阿含之中。别分为二。以别分故。彼经之中建立七通。此有何别。照现色像名为天眼。因现所见寻知未来死此生彼。名生死智。以有此别故分为二。又如华严十明之中。亦分为二。照现色像。说之以为天眼智明。能知未来死此生彼。说之以为尽知未来际劫智明。其余经论多合为一。所以然者。由其天眼照现色像。寻知未来死此生彼。有此相由故合为一。天耳通者。天同前释。依禅得耳故名天耳。听闻无壅名天耳通。他心通者。非己之虑名曰他心。于此他心。照知无壅名他心通。问曰。此通非直知他心。亦知想等。何故偏名他心通乎。以心是主故名他心。又复想等诸心数法通名为心。故名他心。宿命通者。事谢于往。目之为宿。往法相续。名之为命。于此宿命。照知无壅名宿命通。问曰。此通非直知命。亦知过去八种事六种同行。以何义故偏名宿命。不言宿世名性等乎。以命报主故偏言之。又命最后。据后以彰故云宿命。漏尽通者。结患斯已称曰漏尽。于此漏尽。照知无壅名漏尽通。又无学智能尽诸漏。是故亦名漏尽智通。名义且然。次须料简眼等六根有其立通不立通义。于六根中。三根立通。谓眼耳意。天眼通者。依眼根说。天耳通者。依耳根说。自余四通依意根说。三根不立。谓鼻舌身。何故而然。若唯就佛。诸佛如来六根互用齐得立通。但六通义该及余人。今宜通约余人释之。六根之中。眼耳二根离中生知。有能远见远闻之义。故得立通。意根一种离合俱知。最得自在。故立多通。鼻舌身根合中生知。尘来至根方始觉知。无远通义。故不说通。问曰。六中有其身通。云何说言身根之中不立通乎。释言。身通于彼假名色身之中运变自在名为身通。非于身根觉知自在名为身通。是以说言身根不立人问。若使鼻舌身根尘合方知不立通者。华严经说。菩萨鼻根闻于无色宫殿之香。又如十住断结经中说有鼻通。过于眼耳。云何说言鼻不立通。释言。六通三乘共法。二乘之人鼻舌身根无有通义。为是不立。若于大乘不共法中。诸佛菩萨六根互用。一一根中具一切用。说通无过。又佛菩萨法身自在用无障碍。一切诸根悉皆是通。不得取彼将难六通。名义如是。
