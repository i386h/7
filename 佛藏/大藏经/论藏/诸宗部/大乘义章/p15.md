<!-- { "loadSidebar": true } -->
　　次辨开合。心法开合。广略不定。或总为一。谓一心聚。或分为二。谓心与数。六识是心。想等是数。或分为四。谓受想行识。心王名识。想数名想。受数名受。余数名行。或分为六。所谓六识。又依毗昙说。为四十七心数法。心王为一。数法之中。有四十六。何者是乎。通地有十。通彼心王。合为十一。通地十者。如彼论说。想欲触慧念思解脱忆定及受。是说通地。于境取相名想。于缘欲受称欲。令根尘识和合名触。于缘决定名慧。记识不忘名念。于善恶等。思愿造作名思。于缘作相。受彼相状限量名解脱。若无解脱。常守一缘不能舍离。于缘发悟名忆。常缘不乱称定。受违顺中名受。此十遍与一切心俱。名通大地。善地有十。通前合为二十一也。何者是乎。如彼论说。诸根有惭愧信者猗不放逸不害精进舍。一切善心俱。言诸根者。所谓无贪无嗔善根以何义故。不说无痴。无痴是慧。与通地中慧数体同故。此不论。于他众生及众具等。离贪著心名无贪。于众生数及非众生。不怀嗔恚心名无嗔。于恶自厌名惭。于过羞他称愧。于三宝等。净心不疑名信。身心离恶称猗。起善方便。离恶不作名不放逸。不逼迫名为不害。断恶集善。勤方便修名精进。内心平等。名之为舍。此十遍在一切善中。名善大地。不善地中。心法有二。谓无惭愧。通前合为二十三也。大烦恼中。具说有十。别唯有五。通前合为二十八也。何者是十。如彼论说。邪解．不正忆．不顺智．失念．不信．懈怠．乱．无明．掉．放逸。是烦恼大地。颠倒解脱名邪解。邪受境界名不正忆。颠倒决定名不顺智。邪记妄受名失念。于三宝等。邪疑不净名不信。不断恶修善。不勤方便名懈怠。境界所牵。散随诸缘名为乱。于法不了名无明。躁动不息名为掉。离善方便名放逸。此十遍在诸烦恼中。名大烦恼地。问曰。睡亦遍诸烦恼。何故不名大烦恼地。论自释言。睡顺正受。能速发定。是故不说。别唯五者。所谓不信．懈怠．无明．掉．及放逸。此之五种。体别余数。故今取之为四十七。余五不别。故不说之。云何不别。言邪解者。与通地中解脱数同。不正忆者。与通地中忆数体同。不顺智者。与通地中慧数体同。言失念者。与通地中念数体同。乱与通地定数体同。问曰。邪解不正忆等。与通地中心数法同。何劳复说为烦恼地。以此生惑功力等故。问曰。通中受想触欲。何故不说为烦恼地。以不等故。大地不显。故不说之。云何不等。想生见强。受及触欲。生爱中强。故曰不等。又问。何故不说思数为烦恼地。思是一切众行之主。故不偏说为烦恼地。又思亦是生爱中强。故不说之。问曰。若言受想触等生惑不齐故不说为烦恼地者。慧生见强。何故说为烦恼地乎。释言。见中更不论慧。是故不可说慧为强。慧不强故。说之为地。小烦恼地差别有十。通前合为三十八也。何者是乎。如彼论说。忿．恨．诳．悭．嫉．恼．谄．覆．憍．害。是说小地。如论释言。于益不益应作不作非作返作。嗔相续生名为忿。乐事益他。苦不益他。益事应作。而故不作。不益他事。理不应作。而复故作。嗔气续生说为忿。于可欲不可欲应作不作非作返作。忿相续生名为恨。乐事他欲。苦他不欲。可欲应作。而故不作。不可欲事。理不应作。而复故作。忿之残结说为恨也。诈现承事名诳。吝惜财法称悭。忌他名利伎能功德名嫉。怨会爱离思惟心热名恼。覆藏自性曲顺时宜称谄。自阴过恶名覆。妨他自举名高。欲逼迫他名害。此之十种。唯在意地。不通五识。局在修断。不通见谛。别起不俱。故名小地。余心数中。更有五数。通前合为四十三也。所谓觉观睡眠及悔。粗思名觉。细思称观。一切烦恼。睡著境界名睡。身心昏昧。略缘境界名眠。追变名悔。十使之中。复有四数。通前合为四十七也。谓贪嗔慢疑。爱染名贪。忿怒曰嗔。凌他称慢。犹预曰疑。五见是慧。与通地中慧数同故。废而不论。痴使与彼大烦恼中无明数同。是以不说。此无明使。体虽与彼大烦恼中无明数同。义有左右。大烦恼中无明数者。遍通一切使缠垢中。无明使者。局在使门。不通缠垢。又大地中无明数者。唯是相应不通不共。通与一切烦恼俱故。无明使者。通摄相应及与不共。于中若有缘而不了。不与一切诸使俱者。是其不共。若非别缘。而与诸余九使俱者。是其相应。毗昙如是。成实法中。心数不定。摄末从本。有三十七。随末别论。则有无量。云何从本有三十七。如彼论说。通数有十。思．触．念．欲．喜．信．勤．觉．观．忆．前．四后一。与毗昙同。余五别异。所言思者。如思品说。爱分愿求名思。不同毗昙爱为烦恼思为通数触者论言。三和名触。彼以心识依根触尘故。名为触。不说心外别有触数。理实触义遍通四心。今就行心说为触矣。念者论言。作发名念。作意起后。名为作发。欲者论言。心有所须名欲。喜者论言。心乐名喜。欲中增上说为喜也。毗昙无此。信者论言。必定名信。此通三性。毗昙唯善。不善中者。即名不信。勤者论言。心行发动。名之为勤。此通三性。入善法中。返名精进。毗昙唯善。言觉观者。论释多种。一随定以说。粗思名觉。细思名观。二随慧以说。未知事中比知名觉。现知称观。三就乱心以说。散心数起名觉。散心微少称观忆者论言。知先所更名忆。以此十种处遍三界体通三性故名通数。善数有十。通前二十。所谓定．慧．无贪．嗔．痴．惭．愧．猗．舍．及不放逸。定者义释有通有别。通而论之。遍在三性。净定是善。垢定不善。报定无记。别唯在善。论主就别说为善数。慧者义释亦有通别。通而论之。亦在三性。正智是善。邪智是不善。泛知世事。是其无记。别而论之。无漏之慧。说为慧数。有漏善慧。说之以为无痴善根。颠倒之慧。说为邪见。余不善慧及无记慧。说为觉观。论主就别说无漏慧。为慧数也。无贪．无嗔．惭．愧．猗．舍．及不放逸。与毗昙同。无废善者。毗昙法中。体是慧数。更不别分。成实分取有漏善慧为无痴故。所以别说。以何义故不说解脱。彼宗之中。说慧为脱。更无别法。是以不论。不善之中数有十四。通前合为三十四也。何者十四。十使烦恼相从为六。五见之心。合为邪见。即以为一。贪嗔痴慢及与疑使。复以为五。通前六也。十缠之中。别数有五。谓无惭．愧．掉．悔．及覆。通前十一。以何义故不说悭缠。是贪分故。以何义故不说忿嫉。是嗔分故。以何义故不说睡眠。无明分故。问云。覆缠应是贪分。何故别论。释言。覆者不偏属贪。或有众生怖畏打缚割截等事。覆藏己过。或为财利。是义不定。所以别说六垢之中有谄及诳。通前十三。何故不说恼恨害等。是嗔分故。何不说高。以慢分故。问曰。谄诳应是贪分。何故别论。谄义不定。或贪故谄。或畏故谄。诳亦不定。或贪故诳。或嗔故诳。或畏故诳。以不偏在所以别论。加其放逸。通前十四。不善如是。无记有三。谓识想受。彼宗之中行前三心。唯无记故。以此通前。为三十七。据要如是。随别以论。心法无量。如一贪心。随别众多。所谓恶欲．多欲．无厌．悭．著．现相．击切．以利求利．罗波那等。如是非一。害他求利名恶欲。广求多利称多欲。更无多利名无厌。所有一切。不与他共名悭。缠爱不舍名著。以贪利故现欲得相。名现相。赞彼毁此。而取其利名击切。说余所得。以招此利。名以利求利。心贪其利。口悦人意。名罗波那。嗔中随别。亦有无量。所谓嗔．恨．憎．嫉．忿．恚．恼．害．迷．悷．专执．不忍．暴急．不悦．不调。如是非一。无明随别。亦有众多。所谓闇．钝．嚣．騃．迷．妄．愚．拙．睡．眠．单致利等。缘而不了名闇。悟解不速称钝。损而不觉名嚣。无心分别曰騃。翻此谓彼名迷。得而还失称妄。不辨是非曰愚。所作不巧名拙。心重欲眠重名睡。摄心离觉名眠。喜睡之病名单致利。随此等别故有无量。此等别数。论中虽不一一具论。义实有之。大乘法中。心法亦多。而经论中不辨定数。难以辄言。开合如是(此二门竟)。
　　次辨宽狭。依如毗昙。约就四义。以辨宽狭。一善。二恶。三秽污无记。四白净无记。戒定慧等。名之为善。杀盗淫等。说之为恶。欲界地中身边两见。及上二界一切烦恼名秽污。亦名隐没。报生威仪工巧变化名曰白净。就彼四十七心法中。心王及与十通大地。觉观及眠。统通四十四。最以为宽。依如毗昙。悔通善恶白净无记。不通秽污。次以为狭。以何义故不通秽污。彼论说悔唯在欲界。是欲界故。上界一切秽污中无。又欲界中。缘事而起。不缘理生。以彼事中得失可知。是以生悔。理幽难觉。故不生悔。良以悔心不缘理。故欲界身见边见中无。是故悔数一向不通秽污无记。毗婆沙说。悔唯有二。谓善不善。不通无记。以揵利故。大烦恼中。不信．懈怠．无明．掉．放逸。小烦恼中。谄．诳．及高。余数中睡。十使之中。贪慢及疑。此之十二。唯在不善秽污无记。次以为狭。于中不信．懈怠．无明．睡．掉．放逸。此之六种。若与欲界身边二见。及上二界烦恼俱者。是其秽污。余是不善。谄．诳．及高．贪．慢．及疑。此之六种。在欲界者。斯名不善。在上二界。齐是秽污。小烦恼中。忿．恨．悭．嫉．恼．覆．及害。不善地中。无惭无愧。十使中嗔。此之十种。唯在不善。最以为狭。成实法中。唯说善恶无记三性。于彼论中。十种通数。统通三性。若复通论。定慧两数。亦通三性。无贪．嗔．痴．惭．愧．猗．舍．及不放逸。一向是善。识想及受。一向无记。余皆不善。宽狭如是(此三门竟)。
　　次辨通局。于中约就三界以说。依如毗昙。无惭．无愧．嗔．忿．恨．害．恼．嫉．悭．覆．及与眠数。此之十一。唯在欲界。觉观谄诳。上极初禅。高极三禅。余通三界。若依成实。就前三十七心法中。谄之与诳。局在欲色。欲界可知。色界云何。如梵天王。语诸梵众言我令汝尽老死边。即是其诳。手牵黑齿屏处求之。即是其谄。余通三界。问曰。觉观二禅灭之。云何得通。依如彼论。粗重觉观。二禅中灭。细通三界。故彼论言。觉观之心。遍通三界。以是心之粗细相故。三界之心。皆有粗细。粗皆名觉。细皆名观。摄末从本。分判如是。若随别论。恶欲．多欲．现相．击切．以利求利．悭著．罗波那．忿．恨．恼．害．睡．眠．单致利等。并在欲界。谄诳嫉妒。通欲色界。如彼梵王。语诸梵众。汝但住此。汝等不须至瞿昙所。惧佛胜己。即是嫉妒。余通三界(此四门竟)。
