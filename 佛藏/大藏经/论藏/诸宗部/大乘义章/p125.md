<!-- { "loadSidebar": true } -->
　　次对境论。此七律仪普于一切众生处起。若不如是所受律仪便有增减。问曰。律仪为于现在众生处起。为于三世众生处起。论释不同。若依成实普于三世众生处起。缘之皆得起善心故。若依毗昙唯于现在众生处起。良以过去未来众生不可杀盗乃至绮语。为是缘之不发律仪。问曰。若于现在众生得律仪者现在众生死灭之时应失律仪。释言。不失。念念常于现在众生得律仪故。问曰。于彼非众生所得律仪不。释言。亦得。故成实言。非众生所得善律仪。问曰。直缘非众生数得善律仪不。释言。不得。故成实言。要因众生得善律仪。何故如是。于众生所远离性罪。于非众生所远离遮罪。离性为本。是故要于众生所得。直缘草等不发律仪(此三门竟)。
　　次明支因有具不具。支谓七支。始从不杀乃至不绮。因者所谓上中下心。问曰。七支要具乃得。不具亦得。释言。不定。大比丘戒要具乃得。沙弥俗人不具亦得。是故五戒八戒十戒皆不具七。问曰。于彼上中下品三种因中具用发戒。不具亦得。释言。不定。或有具用上中下心受在家戒沙弥十戒大比丘戒。名为具因。或有偏用上品之心受三种戒。或中或下名为不具。以此支因有具不具故。杂心中四句分别。何者是四。一一切因非一切支。谓以上中下品之心受其五戒八戒十戒。依具三因名一切因。所受唯离杀盗邪淫妄语过。故非一切支。二一切支非一切因。有人直以上品之心受具足戒。或中或下所受之戒具足七支。故名一切支。不具三心名非一切因。三一切因亦一切支。具以上中下品之心受在家戒沙弥十戒大比丘戒。四非一切因非一切支。谓以下心受在家戒及沙弥戒。中上亦尔。七善律仪略之云尔。

　　七净义两门分别(一辨相　二就位分别)

　　行德无垢。名之为净。净义不同。一门说七。七名是何。一者戒净。二者定净亦名心净。三者见净。四度疑净。五道非道净。此前五净大小名同。后二名别。依如小乘六名行净。七名行断智净。若依大乘六名行断。七名思量菩提分法上上净矣。此后二名如地经说。言戒净者。行修之始持戒离过。故云戒净。由戒净故能生净定说名定净。以定净故发生实慧。生已能除身见名为见净。能断疑惑名度疑净。能离戒取知无漏慧是其真道戒等非道名道非道净。后二种中若依小乘重缘谛理进习所行名为行净。行穷尽障名行断知净。若依大乘随道除障名为行断。依此行断趣入佛境名思菩提上上净矣。七中初一是其戒学。次一定学。后五慧学(此一门竟)。
　　次就位论。行实齐通。随相隐显非无阶异。异相如何。依如小乘初二在于见道已前。次三在于见道之中。次一修道。后一无学。何故见前明戒明定。外凡粗过非戒不防。故先明戒。出世圣道非定不生。故次明定。何故次三偏在见道。以见道中断除三结成就三净故偏在中。何者三结。所谓身见戒取及疑。断身见故得其见净。断疑心故得度疑净。断戒取故得道非道净。问曰。圣人入见道时十使俱断。云何说言但断三结。如涅槃释。此三重故。所以偏说。如世人言王来王去。重故偏论。又十使中五见及疑唯障见谛。入见道时断之究竟。贪嗔痴慢通障见修。入见道时断之不尽。五见及疑见中尽。故与其断名。贪嗔痴慢见不尽。故不与断称。就彼所断五见疑中三使是本。三使是随。身见是本。边见为随。戒取是本。见取为随。疑心是本。邪见为随。说除三本三随亦尔。故经论中偏说见道断除三结。何故行净偏在修道。以此位中重缘谛理趣修行故。何故行断偏在无学。以无学道离障尽故。大乘法中初五同前。后二在于修道位中。就修道中有通有别。通而论之一切地中。有除障义悉名行断。有上求义皆号思量。于中别分始从二地乃至七地修道断障名为行断。八地已上法流水中。趣入佛境说为思量上上净矣。七净如是。

　　七财义

　　言七财者。善能资具。故名为财。财别不同。一门说七。七名是何。一信。二戒。三施。四闻。五慧。六惭。七愧。此义如后十藏章中具广分别。七财如是。

　　七种大乘义

　　七种大乘出地持论。运通名乘。乘中莫加。谓之为大。大乘不同。一门说七。七名是何。一者法大。二者心大。三者解大。四净心大。五众具大。六者时大。七者得大。七中前六就因说大。后之一种就果论大。因中初一是其因法。后五因行。言法大者。所谓大乘十二部经方广之藏。过余契经故云法大。问曰。法中说通理教。何故是中偏说教法。释言。实通。摄旨从诠故不别论。言心大者。谓发无上菩提之心。超出余愿故曰心大。言解大者。谓解菩萨方广之藏。胜过余解称曰解大。此心与解在于地前。净心大者。在初地中。过解行住入欢喜地。证心解染名净心大。众具大者。在于二地乃至七地。修习功德智慧众具趣向菩提名众具大。言时大者。八地已上乃至十地度三僧祇。满足众行名为时大。言得大者。谓如来地得菩提果无与等者。况复过上。故为得大。七种大乘略辨如是。

　　七地义三门分别(一释名　二定体　三辨相)

　　第一释名。七地之义出地持论。能生曰地。地位开合广略难定。今据一门且论七种。一种性地。二解行地。三净心地。四行迹地。五决定地。六决定行地。七毕竟地。种性地者。习种性种同名种性。行本达立能生因果。故名为种。种义不坏。目之为性。以性别地名种性地。解行地者。依前种性起修方便趣入出世。于出世道解而行故名为解行。以解别地名解行地。净心地者。在初地中。过解行住入欢喜地证心离垢。名为净心。又于菩提净信悕望亦名净心。以斯别地名净心地。行迹地者。二地已上乃至七地起于修道名为行迹。以行别地名行迹地。决定地者。第八地中在法流水决定趣向无上菩提名决定地。决定行者。第九地中依前决定上上增进名决定行地。毕竟地者。谓第十地及如来地。第十地中因行穷满。如来地中果德圆极。以是义故同名毕竟。盖乃且据一门为论。若入余门因果别矣。名义如是(此一门竟)。
　　次定其体。诸地皆用行德为体。行门开合广略不定。总唯一行。或分为二。一是证行。二阿含行。广如上辨。又就福智亦得分二。或离为三。谓证助不住亦如上辨。又戒定慧亦得分三。或开为四。闻思修证。或说为六。谓六波罗蜜。或分为十。谓十波罗蜜。又复信等亦得分十。或复离为三十七品。广则无量。体性如是(此二门竟)。
　　次辨其相。地位开合广略不定。要摄唯二。一是信地。二是证地。地前菩萨于出世道信顺趣向名为信地。初地已上证实相应名为证地。或分为三。如地持说。一种性持在种性地。二发心持在解行地。三行方便持在初地上。或离为四。一方便道在于地前。二者见道在于初地。三者修道在二地上。四无学道在于佛地。或开为五。于前四中开方便道以为种性解行之别。故有五种。或分为六。如地持说。一种性地。二解行地。三净心地。四行迹地。五决定地。谓八地九地。六毕竟地。谓第十地。涅槃经中言为六住诸菩萨者。据此为言。或复说七。广如上辨。于前六中开决定地以为决定及决定行。故有七种。亦得分八。于前七中分种性地以为习种性种之别。故有八矣。亦得分九。于前八中分毕竟地以为毕竟及如来地。故有九种。或分十三。如地持论住品中说。彼十地上加种性住解行住及如来住。故有十三。亦得开分以为十四。前十三中开种性住以为习种性种之别。故有十四。经中或说四十二贤圣。广则无量。是等广略各随一宜。今且论七。七地如是。

　　八戒齐义七门分别(一释名定数　二辨相　三具得因缘　四界趣分别　五形报分别　六对境分别　七受持之义)

　　八戒齐者。所谓不杀．不盗．不淫．不妄语．不饮酒．不歌舞唱伎．不著香薰衣．不上高广床．不过中食．是其名也。此等防禁故名为戒。洁清曰齐。问曰。于彼五戒之中言不邪淫。今此何故直言不淫。释言。五戒是在家人持在家戒。唯制邪淫不防自妻。以是义故但言不邪淫。论八戒是在家人得持出家戒。非但制邪自妻亦防。故说不淫。问曰。是中所离有九以何义故但言八戒。释言。有以。若依毗昙不著薰衣不上高床。此二同是庄严处起。合之为一。故说为八。若依成实及大智论前八是戒。后一是齐。戒齐合说。是故名为八戒齐矣(此一门竟)。
　　次辨其相。于中有五。一体具分别不过中食是齐亦齐支。余是齐支而非是齐。如八圣道正见是道亦是道支。余是道支而非是道。此亦如是。以不杀等防恶禁罪助成齐法。助齐法中差别不同。故名齐支。非断食法。故不名齐。不过中食是断食法故名为齐。别前七种故名齐支。二遮性分别。前之四种远离性恶。不饮酒等远离遮罪。问曰。性恶乃有七种。始从杀生乃至绮语。何不具离但离前四。以绮语等难可防护在家之人不能离故。故论说言。出家之者尚不能离。何况在家。又绮语等不应法故通名妄语。但离妄语余者皆随。故不别论。又前四种重故偏明。余者轻故。所以不说。问曰。遮罪差别无量。何不说离偏言远离饮酒等乎。亦以余过在家之人难防护故。又饮酒等生过处重故偏说离。余过轻故。所以不论。三道福分别。如成实说。离前五过是福因缘。离后三罪是道因缘。以在家者未能得道。是故但说道因缘矣。通则齐等。四就具分别。具谓三业。不杀．不盗．不淫．不饮酒．不著薰衣．不上高床．不过中食。是其身业。不妄语者。是其口业。不歌舞者。通身口业。五所防分别。依如毗昙初四戒支远离性恶。不饮酒者。是不放逸支离放逸因缘。余是持支离余遮过。成实法中亦分为三。名字不异。彼说。初四远离实恶。不饮酒者。离诸恶门。余者远离放逸因缘(此二门竟)。
