<!-- { "loadSidebar": true } -->
　　第四门中。明即离者。就初宗二谛相望。即离不定。三句分别。一者世谛即第一义。如说阴界十二入等。事相差别以为世谛。即此法中。所有谛理说为真谛。二者世谛。不即真谛。谓非数灭虚空无为。三者真谛。望彼世谛。不即不离。谓空无我。即就阴上明空无我。名为不离。然彼但无横计我人。不空阴法。故名不即。第二宗中所说。二谛形对不定。对前宗中阴上无人。得说性空即于世谛。今说性空即阴无性。不同前宗阴上无人。若对后宗。得言不即。后宗之中。即指妄想虚诳之法。以之为空。故名为即。今此宗中。就假名因缘法中。说无定性。不空假名因缘之相。故曰不即。第三宗中所说二谛。一向相即。彼说诸法妄想虚诳。体是无法。其犹幻化。幻化之有。喻彼世谛。幻化之。无喻彼真谛。然彼幻有。无别体性。说无为有。无为有故。世谛即真。幻化之无。亦无别体。指有为无。有为无故。真谛即世。世谛即真。色即空也。真谛即世。空即色也。色即空故。有即非有。空即色故。无即非无。故地持云。从有无方便。入非有非无。第四宗中。两种二谛。一者依持。二者缘起。备如前辨。若就依持二谛相望。不即不离。依真起妄。即妄辨真。得说不离。真妄性别。得云不即。故经说言。断脱异外有为法依持建立者。名如来藏。若就缘起二谛相望。得言相即。即体起用。用即体故。二谛之义。厥趣如是。

　　二无我义四门分别(释名一　辨相二　约宗分异三　就人辨定四)

　　二无我者。一人无我。二法无我。人无我者。经中亦名众生无我。亦名生空。亦名人无我。亦名人空。亦名我空。众法成生。故曰众生。生但假有。无其自性。是故名为众生无我。众生性相。一切皆无。说之为空。寄用名人。无我与空。义同前释。性实名我。阴中无我故曰我空。法无我者。亦名法空。自体名法。法无性实。名法无我。诸法性相。一切皆无。名为法空。此即二种。俱名为空。齐号无我。若别分之。空与无我。隐显互彰。若依毗昙。阴非是我。名为无我。阴非我所。说之为空。成实法中。众生空者。名之为空。法体空者。名为无我。故彼论中。观生空者。名为空行。观法空者。名无我行。问曰。何故众生空者。说为空行。不名无我。释言。众生着我之中。有十六种。所谓我人众生寿命养育知见。如是一切。若说空行。通摄十六我人等空。故名空行。若言无我。不摄余空。为是不论。若依维摩。众生空者。名为无我。法体空者名之为空。故彼经言。众生是道场知无我。故一切法是道场。知法空。故空与无我眼目之异。左右名之皆得无伤。名义如是。
　　第二门中。生法二空。相对辨异。各有四门。一辨惑情。二对情彰理。三显法实。四对实彰用。先就生空四门分别。言惑情者。计我心也。计我之心。开合不定。或总为一。谓五见中。我见心也。或分为二。二有两门。一总别分二。总就众生计有我人。名为总计。别计诸阴以为我人。名为别计。二即离分二。就阴计我。名之为即。计有常我遍一切处。名之为离。又就向前即阴计中。复有即离。指色为我。名之为即。余为我所。名之为离。如是一切。或分为四。一者即阴。如优楼佉所计我也。指阴为我。阴灭我亡。二者离阴。如僧佉人所计我也。离阴有我。阴灭我存。若说离阴计我者。何故经言众生计我终不离阴。彼傍阴。故说不离。然不指阴以为我。故说为离也。三亦即亦离。如先尼计常我离阴。犹如虚空遍一切处。阴灭我存。作我即阴。阴灭我亡。四不即不离。如彼犊子道人所计。五阴和合更有我生。就阴辨我。故云不离。而我非阴。故曰不即。然今世人。建立有体假名之我。大况似此。彼亦取其佛经之言。故为此计。如经中说。众生佛性。不即六法。不异六法。言六法者。所谓五阴及与我也。彼依此言故说有我。然佛法中。所说我者。诸阴和合。假名集用。故名为我。彼立定实。所以是患。或随阴别说之。为五人计不同。或有宣说色阴为我。或受或想或行或识。或说十六。如大品说。一我．二众生．三寿者．四命者．五生者．六养育．七众数．八人．九作者．十使作者．十一起者．十二使起者．十三受者．十四使受者．十五知者．十六见者。此义如后十六我中具广分别。又随阴别所立不同分为二十。如一色中。人计不同。差别有四。有人计云。即色是我。此是一也。或有计云。色非是我。色是我所。此是二也。说何为我。而云色者是其我所。彼乃指其受等四阴。以之为我。未须分别我所起处。分别起处。在后六十五种我中。今此且可总相言耳。或有计云。色者是其我之窟宅。我居其中。此是三也。或有计云。我者是其色之窟宅。色住其中。此是四也。四中初一。是其我见。余三是其我所见也。如色既然。受想行识。类亦齐尔。五阴各四。四五便有二十种计。此二十中。五是我见。十五是其我所见也。若具分别所起处者。便有六十五种计我。如一色中有其十三。即色是我。以之为一。色是我所。离分为四。有人计彼受阴为我。色阴是彼受我所有。如人有物。如是差别。乃至有人计识为我。说色以为识我所有。如是说色与彼受想行识之我以为所。故便分四种。通前为五。或有说色。与彼受想行识之我以为窟宅。复分为四。通前为九。或有宣说受想行识四阴之我为色窟宅。复分为四。通前十三。此十三中。初一我见。后之十二是我所见。如色十三。乃至行识类亦同然。五阴之上。各有十三。通合有其六十五种。六十五中。五是我见。即阴而计。六十我所。异阴计也。绮互相望。以为异阴。非全阴外。多人别计有六十五。非是一人。惑情如是(此一门竟)。
　　次对惑情。以辨道理。圣慧观察。知但是阴无别我人。故地持云。声闻缘觉。见阴离阴。我不可见。诸行缘起。生灭和合阴与离阴。无我人性。即是理也(此二门竟)。
　　次辨其实。见阴生灭。即是实也。故维摩言。既除我相。当起法相。应作是念。但以众法合成此身起。唯法起灭。唯法灭。生灭是其法之实相。故云实也(此三门竟)。
　　所言用者。依前五阴假名集用。便有人天男女等别。此之假用有而非患。是故圣人。常随世俗。说有我人众生寿命。上来四门。辨其生空。次明法空。于中四门。先辨其情。于前生空分齐之中。所立法实及以假用。执相取。望彼法空。悉名惑情。以此同是法著我故(此一门竟)。
　　次辨其理。菩萨正观知前所取毕竟无法。不但无性。相亦不有。无法即是遣情之理(此二门竟)。
　　次辨其实。既空情情相。妄想心息。便见真实如来藏性自体法界秘密法门。是其实也(此三门竟)。
　　次辨其用。依前真实如来藏体。缘起集成生死涅槃。是其用也。如经中说。十二因缘。皆一心作。又云。三界一心作。复言。法身轮转五道。名曰众生。此是真实起生死也。又如经中。如来藏性。显成法身。如是等义。起涅槃也。无我体相。粗况如是。
　　第三门中。约宗分异。于中有二。一定其宗别。二约宗辨异。言宗别者。宗别有四。一立性宗。二破性宗。三破相宗。四显实宗。此四如前二谛章中具广分别(此一门竟)。
　　次约宗辨异。初宗之中。但明生空。不说法空。虽说生空。但说阴上无彼凡夫横计我人。目之为空。未说众生因缘虚假无性之空。第二宗中。具明二空。五阴及生。揽别成总。是因和合。因和合中。空无定性名众生空。不同前宗阴上无人名众生空。苦空无常等。集成诸法。名法和合。法和合中。空无定性。是其法空。问曰。五阴因和无性。云何得名众生空乎。释言。五阴是我所法。从内作名。故曰生空。又复一切总因别起。通名众生。彼生无性。故名生空。第三宗中。亦具二空异于前宗。言生空者。前宗直就因和合中虚假无性。名众生空。不空假生。今此宗中。假生亦无。故名生空。如似空中无事见人。当知。彼人无人为人。人即非人。不待以阴离分破坏方为无人。如是一切。故维摩云。菩萨观生。如第五大第六阴等。言法空者。前宗之中。但说诸法苦无常等和合无性。故名法空。不说空无假名诸法。此宗所说。假法亦空故云法空。如空中华。无华为华。华即非华。不待以彼苦无常等离分破坏方为无。诸法如是。故维摩云。如燋谷互须陀见等。不但无性。相亦非有。第四宗中。亦具二空。与前复异。于中且以两门分别。一依持门。二缘起门。若论依持。妄想法空。名众生空。所依真寂。名为法空。良以妄想众生所起。故妄想空名众生空。所依真实。是法自体。法体寂。故名为法空。若就真实缘起门。说真如体寂。名为法空。缘用寂灭。名众生空。真体寂者。真实法界。恒沙佛法。同一体性。互相集成无别自性。故曰体寂。如说诸法以之为常。随义分别。诸法之外。无别常体。我乐净等一切诸门类。亦同尔。无有一法别守自性。是故诸法一切皆寂。此法体寂名法空也。缘用寂者。彼如来藏缘起。集成生死涅槃一切诸法。用相寂灭。名众生空。良以作用缘集在人。是故用寂名众生空。宗别如是。
　　第四门中。就人辨定。人谓声闻缘觉菩萨。菩萨之人。具解二空。声闻缘觉。经论不同。毗昙地持十地论等。说声闻人但得生空。缘觉亦尔。成实论中。说声闻等有得二空不简利钝。大智论中。说利根者具解二空。如先尼等钝根之者。单解生空。是义云何。释言。此等各有所以。于中略以三门释之。一明如来所说不同。二明声闻根有利钝所解各异。三正会其言。所说不同者。如来于彼立性宗中。唯说生空。后三宗中。具说二空。如上所辨。根利钝者。声闻人中。根有三品。谓下中上。此三品人。闻彼初宗立性之教。但解生空。以此教中未曾宣说法体空。故闻第二宗破性之教。钝者但能悟解生空。中上二人。通解二空。闻第三宗。中下二人。但解生空。利人俱解。闻第四宗。三品之人。同解生空。不解法空。以彼但于众生所起情相法中悟解空故。次会其言。阿毗昙者。据彼初宗。是故宣说一切声闻但解生空。成实执彼第二宗中中上之人能解二空。过分说言。一切声闻。莫问利钝。同解二空。成实有此过分之失。大智论中。据第三宗。说彼钝者但解生空利解法空。此乃中下。同名钝根。十地地持据第四宗。是故宣说声闻之人但解生空。妄想法中而得空故。亦可从彼初宗为言。无我之义。略判如是。

　　如法性实际义三门分别(释名一　辨相二　大小有无三)

