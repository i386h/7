<!-- { "loadSidebar": true } -->
　　第一释名。言五盖者。一贪欲二嗔恚三睡眠四掉悔五疑。于外五欲。染爱名贪。忿怒曰嗔。言睡眠者。论释不同。依如毗昙。一切烦恼。睡著境界。不能堪忍。名之为睡。身心昏昧。略缘境界。说之为眠。五识无用。名身昏昧。意识沉没。名心昏昧。昏心少不知能广缘一切境界。故曰略缘。若依成实。心重欲眠。说之为睡。摄心离觉。目之为眠。言掉悔者。躁动名掉。于所作事。追恋称悔。于法犹豫。说以为疑。此五何故说之为盖。论解有四。一是障义。二破坏义。三是堕义。四是卧义。言障义者。论自为喻。譬如小树大树所覆不生华果。众生如是。欲界心树。为烦恼覆。不能生于觉意之华及沙门果。故名为障。言破坏者。此五能破世及出世一切善法。故曰破坏。所言堕者。此五令人颠堕三涂堕落生死。故名为堕。所言卧者。此五令人转回三趣长寝生死。故名为卧。四中初障。正是盖义。破等三种。傍论其过。问曰。盖覆为异。通释是一。其犹眼目。于中别分。义有左右。如毗婆沙。四句辨之。一盖而非覆。所谓过去未来五盖。是义云何。盖是障义。有处无道。斯名为障。过未烦恼成就之处。必无圣道。故得名盖。论其覆者。现起烦恼。覆蔽人心。令不惺悟。故得名覆。过未烦恼。成而不行。现起心处。无此覆蔽。不妨念善乐求净法。故不名覆。二者是覆不名为盖。除五盖外诸余烦恼现行者。是谓欲界中见慢无明。及上二界一切烦恼。此等非盖。在后别解。三亦盖亦覆。五盖烦恼现行者是。四非盖非覆。谓欲界中见慢无明。及上二界一切烦恼。过未者是非五盖收故不名盖。不覆现心故不名覆。名义如是。
　　次第二门。辨其体相。于中曲有六门分别。一多少分别。二使缠分别。三六识分别。四三界分别。五三性分别。六约时分别。言多少者。毗婆沙云。此之五盖。名五体。七种别三十。名五如上。言体七者。贪嗔痴三睡眠掉悔合为七也。种三十者。贪欲嗔恚睡眠及掉见修通断。约彼四谛。及望修道各别为五。此则别为二十五也。疑唯见断。约谛分四。悔唯修断。约修为一。通前合为三十种也。多少如是(此一门竟)。
　　次约使缠而为分别。使谓十使。五见及疑贪嗔痴慢。是其十也。缠谓十缠。无惭无愧睡悔悭嫉掉昏忿及覆。是其十也。义如后解。盖体七中。贪嗔及疑。是使烦恼。余四是缠。问曰。何故使缠之中偏说此七以为五盖。余者不论。毗婆沙中。一论师云。此是世尊有余之说。为受化者。故作此论。瞿沙释云。此五能障众生圣道及道方便。为是偏说。又此五种。因果俱障。为是偏说。因时障者。此五烦恼。一一现时。则不得生有漏善心及不隐没无记之心。何况圣道及道方便。果时障者。五盖之果。生恶趣中。则障一切诸善功德。以此过重。是故偏说。又成实云。此之五种。障定力强。为是偏说。贪嗔二种。染污故障。睡之与眠。昏沉故障。掉之与悔。动乱故障。疑心犹豫。败善妨行。所以是障。问曰。使中五见烦恼何故非盖。毗婆沙云。盖能灭慧。五见是慧。不可以慧还灭于慧。为是不说。又见妄执翻违圣慧。非事缘动。障定力微。为是不说。何故慢使不说为盖。毗婆沙云。所言盖者。覆没于心。慢令心高。覆没不显。为是不说。又复慢使。恃己所长。欺陵于物。有慢心者。不妨为胜。而求善法。行有此义。故不说盖。何故痴使不说为盖。毗婆沙云。覆是盖义。贪嗔等五。覆障用等。为是宣说。无明覆障势用偏多。非五伴类故。于五中不说无明。又复无明最为深重。非五流类。为是不说。如谤法罪不入五逆。又复无明性少分别。障定义微。为是不说。又复无明。微细难觉。圣慧方遣。定中常行。非定所治。为是不说。问曰。缠中无惭无愧。以何义故。不说为是盖。此过粗现。修戒所防。非定亲断。为是不说。又无惭无愧。是不善地中通有。非别所治。是以不说。悭之与嫉。何不说盖。彼违利他。不防自善。所以不说。忿之与覆。何故非盖。忿义从嗔。覆义从贪。故不别说(此二门竟)。
　　次约六识分别五盖。依如成实。一切诸盖。皆在意识。行心中起。彼宗意识。义通三性。五盖不善。故在意地。彼宗五识。一向无记。五盖不善。故不在中。毗昙六识皆通三性。五盖不善。六识俱有总相。虽然于中分别。有通有局。是义云何。贪嗔睡掉遍通六识。眠悔及疑唯在意地。良以五识寤时所用取境分明。焉眠返有。为是无眠。五识一念。无思量性。不辨得失。为是无悔。不能分别若是若非。为是无疑(此三门竟)。
　　次约三界分别五盖。通论五盖。悉在欲界。于中细辨义。有通局。嗔眠及悔。唯在欲界。贪疑睡掉。遍通三界。此虽遍通。于中分取。在欲界者。说为五盖。非上二界。何故如是。毗婆沙云。以上二界无不善故。成实释云。以欲界者一向障定。上二界者非全障故(此四门竟)。
　　次约三性分别诸盖。善恶无记。是三性也。通论五盖。悉是不善。于中分别。义有通局。嗔唯不善。以与无惭无愧俱故。贪疑睡掉。依如成实。一向不善。若依毗昙。通恶无记在欲界者。名为不善。在上二界。说之为隐没无记。义虽两兼。今唯分取不善为盖。眠悔二种。体通三性。今唯分取不善眠悔。以为五盖。余者不说。问曰。何故唯说不善以为五盖。毗婆沙云。对善法故说。何等是善法聚谓四念处。何等不善。所谓五盖。就粗重过宣说五盖。故唯不善(此五门竟)。
　　次约起时以辨多少寤时起贪。三盖并生。谓贪睡掉眠中起贪。四盖并生。于前三上。更加一眠。嗔疑及悔。类皆同尔。与贪相似。寤时起睡。二盖并生谓睡与掉。眠中起睡。三盖并生。于前二上更加一眠。体相如是。
　　次第三门。料简离合。以何义故。贪嗔及疑。独立为盖。余二合乎。解有三义。一约使缠强弱分别。贪嗔及疑。是其使性。覆障力强。故独立盖。余是缠性。覆障力微。故合为盖。二约生缘以辨离合。此生因缘。成实所云。毗婆沙中。说之为食。烦恼因缘。资生烦恼。故曰食矣。其状如何。贪嗔及疑。生因缘别故别立盖。何者别缘。毗婆沙云。贪用净想以之为食。谓色是净便生食染。嗔用害想以之为食。以于众生生怨害想故生嗔恚。疑用世法犹豫之想以之为食。以于世事犹豫不了故生疑心。睡之与眠。生因缘同故合立盖。何者生缘。缘别有五。如成实说。一单致利。所谓好乐睡眠之病。毗婆沙中说为睡梦。二者愁忧心不乐。毗婆沙中说为愁愤。三者频申。毗婆沙中说为欠呿。四饮食不调。毗婆沙中名食不消。五心退没所为废息。毗婆沙中名为心闷。掉之与悔。生因缘同故合立盖。何者生缘。缘别有四。一亲觉。毗婆沙中名念亲属。二国立觉。毗婆沙中名念国土。三不死觉。毗婆沙中名念不死。四念所更喜乐之事。约缘如是。三约对治以辨离合。如毗婆沙说。贪嗔及疑。对治各别。故别立盖。贪用不净观而为对治。嗔用慈观而为对治。痴因缘观而治。睡之与眠。对治同故。合为一盖。所谓智慧。掉之与悔。对治同故。合为一盖。所谓禅定。离合如是。
　　次第四门。辨其次第。如成实说。一切凡夫。多起贪欲。故先明贪。以著欲故。他侵则忿。故次明嗔恚。经言。从爱生嗔嫉妒等也。是人贪嗔所劳乱故。则欲睡眠。故次明之。睡眠小息。贪嗔还成。娆动其心故次明掉。以掉动故。不具前利于所修善。便生忧悔。故次明悔。以掉悔故。于出离法。不能正信。便作是念。为有解脱。为无解脱。故次疑。烦恼起。未必一定。盖且言耳。次第如是。
　　次第五门。对行辨盖。义有通别。三门显之。其一义者。别约三学以辨五盖。如毗婆沙及成实说。贪嗔二盖。能发恶业。障戒义强。偏覆戒品。掉悔动乱。定障义强。偏覆定品。睡眠昏沉。障慧义强。偏覆慧品。疑心败善妨于正行。通覆三品。其第二门。别约止观以别五盖。如彼深密解脱经说。掉悔动乱。障定义强。偏覆止行。睡眠及疑心无决了。障慧义强。偏覆观行。贪嗔秽浊。通覆止观。其第三门。通望诸行。以辨其盖。此五烦恼。通障诸行。以障通故。毗婆沙云。有此盖者。尚不能生有漏善法。何况圣道及道方便。龙树宣说。断除五盖。得初禅等。地论宣说。断除五盖。得四无量。五盖如是。

　　大乘义章卷第五(本终)


　　大乘义章卷第五(末)

　　　　远法师撰

　　五下分结义

