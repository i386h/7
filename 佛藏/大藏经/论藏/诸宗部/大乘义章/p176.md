<!-- { "loadSidebar": true } -->
　　次明同异。据实。此四遍通诸德。名之为同。于诸德中不改名常。安寂称乐。自实名我。又用自在亦名为我。离垢净。同义如是所异者。隐显论之。四德各别。称之为异。如涅槃经哀叹章说。我是佛义。常法身义。乐涅槃义。净是法义。四中初我就人分别。余三就法。何故而然。佛者是人。自在作用在人相显。故偏就佛宣说我义。又佛出障自在相显。故就说我。又复我者人之别称。故就佛说。法身佛体体无变动。明常义显。故就法身宣说常义。又复显于无始法性以成身。故明常义显。故说为常。涅槃安寂永灭众苦。明乐义显。故就说乐。净是法宝。法为妙宗。能治垢染。彰净义显。故偏就法宣说净义。常乐我净四义既然。所对无常苦无我等四义亦尔。通则一切有为之法悉无常苦无我不净。随相别分四种各异。如涅槃经哀叹章说。言无我者。生死凡夫。生死凡夫驱驰六道。往来受身不得自在。无我相显。故偏就之宣说无我。言无常者。声闻缘觉。声闻缘觉不久尽灭。无常相显。故偏就之宣说无常。又复二乘所得之法不穷不竟终须迁转。故名无常。苦是外道。外道邪见多修苦行。未来受苦。因果俱苦。苦相显故。故偏就之宣说苦义。言不净者。所谓一切有为之法。有为之法染污心起能生染惑。不净义显。故偏就之宣说不净。若约五阴隐显论之。生死法中观身不净观受是苦。观心无常观法无我。翻对此四。佛果阴中亦应分别。佛身名净。佛受是乐。佛心是常。佛法称我。此亦是其一种别矣。同异如是(此三门竟)。
　　次论通局。于中约就因果以辨。菩萨十地名之为因。佛名为果。依向同义常乐我净遍通诸德。以遍通故因果齐具。依前异义常乐我净随法各别。以各别故因果不等。有通有局是义云何。净者是其法宝之义。法义齐通上下同依。为是净义统遍始终。故涅槃经宣说。地上二种五种。两种六种。一种七种。佛性之中悉皆有净。常者是其法身之义。显法成身名为法身。据实通论。初地以上莫不皆悉显法成身。故皆名常。随相别分。十地以上眼见佛性显法成身。明常义显。故十地上宣说常义。九地菩萨虽未眼见。闻见中极照实明了。无始法性现在观心说之为身。亦名为常。八地已还闻见不了法未现心。未说为身。故不名常。故涅槃经说。九地上二种六种。一种七种。佛性之中皆悉有常。余皆不论。我是佛义。局唯在佛。以佛出障得自在故。乐者是其涅槃之义。通相论之。菩萨地中分断烦恼。分得涅槃。斯皆有乐。分相言之。菩萨地中虽断烦恼不名涅槃。诸佛如来不生烦恼。方名涅槃。如涅槃说。良以涅槃偏在佛故。乐唯在佛。故涅槃经宣说。如来七种性中有我有乐因中悉无。问曰。若使净通始终常义在于九地已上。我乐二种唯在佛者。何故经言十住菩萨不见佛性断烦恼。故所得涅槃但有乐净而无我常。释言。乐者是涅槃义。彼文通相说菩萨地有断烦恼得涅槃义。故说有乐。常者是其法身之义。彼文宣说。十住菩萨不见佛性而断烦恼。故无法身。无法身故不说有常。问曰。何故前说十住见性有常。此文复言不见无常。释言。十住形前见性。故说有常。望后不见。故说无常。如此隐显不可具责。问曰。于彼五六七种佛性之中。常乐我净隐显可尔。余义云何。释言。于彼七种性中。常乐我净已如上辨。真实及善亦有通局。分相论之。真实二种是实谛义。实谛理通故。彼五六七种性中。一切皆有善者。是其圣道之义。五地已还慧观未明。破相不极。治慢未尽。名善不善。六地已去彼若增上观空毕竟。治慢穷尽。故唯名善。以有如是隐显义故如来佛性宣说七种。常乐我净真实及善。后身说六。常净真实善及少见。九地说六。常净真实善及可见。八地至六宣说五种。真实净善及与可见。五地至初宣说五种。真实可见净善不善。于此门中言可见者。简真异妄。妄情所计我众生等出自倒情。穷之则尽。所以叵见。佛性真有研之则明。所以可见。又欲简彼虚空之有故名可见。故经说言。佛性虽有不同虚空。虚空虽以无量方便不可得见。佛性可见。是中正为明常乐等通局之义余乘论之。通局如是(此四门竟)。
　　次就大小明具不具。大乘涅槃备具四义。已如上释。小乘涅槃四义不定。据小说小。小乘涅槃有常乐净唯无有我。何故如是。涅槃无为四相不迁。故说为常。又复所断永灭不起。故亦名常。寂灭永安。故次名乐。绝离垢染故得称净。小乘涅槃以空为体。未证有性故不名我。彼涅槃中身智俱亡用不自在。故不名我。问曰。涅槃初德中说。声闻之人说。佛涅槃但有常净而无我乐。名烦恼习。彼声闻人自见涅槃具常乐。何故说佛涅槃。释曰。声闻自见涅槃有寂灭乐。类佛亦然。据斯以论。不言如来涅槃无乐。但彼自见涅槃之中身智永亡无觉智乐。谓佛亦无。故说无乐。据小说小。其义如是。据大说小义则不定。或时全夺。四义悉无。故涅槃经初德中言。声闻所得无常无乐无我无净。是故不得名大涅槃。诸佛涅槃常乐我净故得名大。于此门中声闻所得少故称无。如河水少名之无水。又得非真故亦名无。如得物名为非物。如来或复随别夺之。宣说二乘所得涅槃但有乐净而无我常。如涅槃经第七德说。声闻缘觉以得无漏八圣道故。故有乐净。又灭惑因故说有净。离分段苦故言有乐。彼小涅槃体不真实用不自在故不名我。所灭身智当复更生。故不名常。问曰。身智灭之已竟。何缘复生。释言。彼生即变易果。由本所修无漏业因。无明为缘可以更生。无明缘者。入涅槃时妄识心在。妄七识心是无明地。以此妄心不断绝故依之报起。如依睡心梦中身生。问曰。声闻所得涅槃灭去身智复更生者。所灭烦恼后亦应起。释言。不类。烦恼源由见理故灭。二乘无余涅槃之后。心想生时亦必见理。是故本昔所断烦恼不得更生。所未断者后得现起。身智源非见理断灭。但是息灭非治灭故后得更起。又复二乘所得涅槃体不究竟。终须迁转趣向大乘。故不名常。若后迁转不名常者亦应不得名乐名净。何故说之有乐净乎。理亦应齐。齐义如上。但乐与净非恒定义。故于得处随分说之。常是定义。始终不迁方便名常。彼终向大而非永定。故不名常。大小相对明具不具。辨之略尔。四义如是。次增说五。常乐我净及与有也。翻对生死无常苦空无我不净故说此五。翻空说有。余义可知。空与无我有何差别而须别翻。准依维摩众生空者名为无我。法体空者直名为空。故彼经言。众生是道场知无我。故一切法是道场知诸法空。故今对此二。故就涅槃说我说有。对生死中众生无我说佛真人以之为我。我者是其人之别称。故就说之。对生死中法体空故。说涅槃法以此为有。又生死法体虚不实名之为空。用不自在名为无我。翻对此二故涅槃中说我说有。体实不空名之为有。用能自在故说为我。次增说六种。于前五上更加一善。或分为八。如涅槃说。一名为尽。尽犹灭也。尽灭诸过故名为尽。二名善性。离恶称善。又能顺益亦名为善。三名为实。离虚伪境。四名为真。舍去妄情又离四倒。名之为实。出心想见三倒妄说以为真。五常六乐七我八净义如上解。问曰。如来涅槃如是。二乘涅槃竟复云何。涅槃经中说具六相。一者解脱。离诸苦故。二名善性。能顺益故。三名不实。四名不真。佛自释言。未得菩提故名不实。以不实故名为不真。五名为乐。六名为净。佛自释言。以修无漏八圣道故。名乐名净亦得说八。六种如上。更加无常及与无我通前八也。佛自释言。当得菩提故名无常。无我之义备如上解。问曰。贤圣涅槃如是。凡夫涅槃其义云何。涅槃经中说具八相。何者是其凡夫涅槃。经言。众生依世俗道断烦恼者是涅槃。言八相者。一名解脱。离烦恼故。二名善性。违背诸恶能顺益故。三名不实。四名不真。佛自释言。以无常故不真不实。五名无常。六名无乐。七名无我。八名无净。佛自释言。所断烦恼以还起。故无常无乐无我无净。亦得说九。前八种上更加一有。亦得说十。谓。离十相。言十相者。所谓色声香味触相．生住灭相．男相女相．通前说十。十中前五是五尘相。次三法尘。此八法相。后二人相。涅槃绝此。故说为十。亦得开分以为十三。离前十相加离苦乐不苦不乐。故有十三。如涅槃经圣行中说。随别细分亦可无量。故经说言。于一名法说无量名。于一义中说无量义。辨相如是。
　　第五门中杂义分别。于中有七(一有无分别　二通局分别　三大小分别　四约位分别　五就时分别　六生死涅槃体之一异　七诸佛涅槃体之一异)。
　　第一明其有无之义。于中约就性净方便应化涅槃辨有无相。性净涅槃明有明无。所言有者真识之心体。是一切功德之性。起信论中说为一切性功德法。胜鬘说为过恒沙法。彼心妄隐名为佛性。亦名法性。妄息体显说之以为一切称德。名之为有。所言无者离相离性。言离相者证实返望由来无妄。以无妄染可除灭故。亦无对治净相可生。染净双泯故名无对。染相既无。净相亦无。染净双泯名为离相。言离性者已如上释。大涅槃中法界同体乃无一法别守自性。次就方便明有明无。所言有者具足福智二种庄严。名之为有。又具法身解脱般若。亦名为有。灭烦恼苦断德无为称之为无。次就应化明有明无。应化涅槃有通有局。通而论之依大涅槃所起。义用莫问违顺染净等用。一切悉名应化涅槃。此涅槃中通有通无。现断烦恼现灭身智。名之为无。余悉是有。若分相说依大涅槃所起。义中具一切用。于中分取现断烦恼现亡身智为应涅槃。余者随义更作异名。若从是义应化涅槃唯无非有。有无如是(此一门竟)。
