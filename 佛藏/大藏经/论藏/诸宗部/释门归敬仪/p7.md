<!-- { "loadSidebar": true } -->

　　功用显迹篇第九(勤惰虽殊无非功用。勤则圣美。惰则凡非)

　　上备明其勤惰。其相备矣。下浊迷凡多怀曲见未能行用。先出谤疑故列群经。用杜冰执。庶有心行者知予意之在斯焉。是知。初心后进必须凭师善友。今依止三宝常乐亲近。故大智度论云。若菩萨未入法位远离诸佛。坏诸善根。没在烦恼自不能度。安能度人。是故不应远离诸佛。譬如婴儿不离其母。行道不离粮食。热时不离凉风。寒时不欲离火。度水不离好船。病苦不离良医。是故菩萨常不离佛。何以故父母亲友人天王等。不能益我度诸苦海。唯佛世尊令我出苦。是故常念不离诸佛。今欲亲觐诸佛闻出世法。作何方便修行正行。以凡无始约相修福。故还约相行远离法。论云。未位大清净已来终无住故。所以先置道场。安设尊像幡盖华香随力供养。有十种相见佛善根。一者礼拜。二者赞叹。三者发愿回向。四者观佛相好。五者专念修慈。六者三归十善。七者发菩提心。八者读诵经戒。九者供养舍利造佛形像。十者修行正观(万行虽殊据理唯一)今以释尊遗法所修行者。并付慈佛令悟圣果。文相既广理固难违。或愿生净土。例亦无壅。以正觉义齐拯济情一解脱便止。何有乖离。且以慈氏标宗。余则十方准例。初明礼拜得见佛者。行者以至诚心质直心。专注心敬重心深心信心。如敬父母。礼拜弥勒等十方佛者。能除重障生彼佛前。故上生经云。若有敬礼弥勒佛者。除却百亿劫生死之罪。乃至来世龙华树下亦得见佛。又云。我灭度后四众八部闻名礼拜。命终往生兜率天中。若有男女。犯诸禁戒造众恶业。闻是菩萨大悲名字。五体投地诚心忏悔。一切恶业速得清净。若有归依弥勒菩萨。当知。是人得不退转。弥勒成佛。见佛光明即时授记。增一云。礼佛有五功德。一者端正(以见相好生尊上故)二得好声(以见佛时。三自称曰南无如来真等正觉故)三多饶财(以其花香灯明随力供养故)四生处高贵(以见佛时心无染著。又能右膝著地长跪叉手礼故)五生天上(以念佛功德法尔故)二明赞叹佛德者。以清净心口业加叹。如成佛经梵王赞曰。
　　正遍知者二足尊　　天人世间无与等
　　十力世尊甚希有　　无上最胜良福田
　　其供养者生天上　　稽首无比大精进

　　又如文殊问经赞佛曰。
　　我礼一切佛　　调御无等双
　　丈六真法身　　亦礼于佛塔
　　生处得道处　　法轮涅槃处
　　行住坐卧处　　一切皆悉礼
　　诸佛不思议　　妙法亦如是
　　能信及果报　　亦不可思议
　　能以此祇夜　　赞叹如来者
　　于千万亿劫　　不堕于恶趣

