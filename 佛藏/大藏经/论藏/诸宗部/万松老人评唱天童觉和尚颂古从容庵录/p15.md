<!-- { "loadSidebar": true } -->
　　师云。敕遍天下。王不流行。礼记缁衣子曰。王言如丝。其出如纶。王言如纶。其出如綍。故大人不倡游言也。娑竭出海。妙翅当权。号令既分。君臣定位。冯唐曰。上古王者遣将也。跪而推毂曰。阃以内者寡人制之。阃以外者将军制之。韦昭曰。此郭门之阃也。雷惊出蛰。颂此僧探头太过。不待惊蛰二月节。早起龙头。不知浮云将随龙而行。而为妙翅威风。遏绝不觉头撞也。有谓不因僧话堕。争显兴阳机锋者。不待那知四字。极不稳顺。机底联绵。此非机锋之机。谓锦机之下。必有巧妇针线。雪岩先师尝举。穴细金针。才露鼻。芒长玉线。妙投关。此乃洞上血脉。非其中人。不易知也。当印不当风。如印印空不彰文彩。苍颉仰观奎宿圆曲之势。俯察龟文鸟迹之象。博采众美合而为文。后自蝌蚪为二篆。周宣主太史籀造大篆。秦相李斯造小篆。今之印篆。号曰方填。旦道。兴阳还刻划也无。皓玉本无瑕。雕丈丧君德。

　　第四十五则觉经四节

　　示众云。现成公案。只据现今。本分家风。不图分外。若也强生节目。枉费工夫。尽是与混沌。画眉钵盂安柄。如何得平稳去。
　　举。圆觉经云。居一切时不起妄念。(不)于诸妄心亦不息灭。(不)住妄想境不加了知。(不)于无了知不辨真实(不)。
　　师云。圭峰科此一段。谓之妄心顿证。又名忘心入觉。万松下四个不字。谓不起不灭不知不辨。此四八三十二字。诸方皆为病。此处为药。且诸方病者。不起妄念。岂非焦芽败种。不灭妄心。岂非养病丧躯。不假了知。岂非暂时不在如同死人。不辨真实。岂非颟顸佛性笼桶真如。且道。如何是四药。须是天童修合将来。颂云。
　　巍巍堂堂(更穷须道邹搜字)　　磊磊落落(撩天鼻孔)　　闹处刺头。(床窄先卧)　　稳处下脚(粥稀后坐)　　脚下线断我自由(信步过沧洲)　　鼻端泥尽君休斫(彼此著便)　　莫动著(已是跷手乱下)　　千年故纸中合药(大有神效)
　　师云。黄檗初参百丈。丈云。巍巍堂堂。来为何事。檗云。巍巍堂堂不为别事。巍堂磊落。皆大丈夫相。干戈丛里横身直过。荆棘林中摆手便行。脚跟下无五色线。舌头上无十字关。鼻端无泥痕。眼中无金屑。岂不是安乐快活底汉。试将天童莫道著三字。换万松四个不字。便见一字法门海墨书而不尽。德山道。一大藏教。是拭不净故纸。为已了者恐透牛皮也。千年故纸中合药者。为未了者不妨遮眼也。慈觉道。圆觉楞严恒为已伴。况世尊入灭至庚辰岁。已二千一百七十年。岂但千年故纸。仙传葛由能刻木羊。骑羊上绥山。后遇浮丘公。曰。若不脚下线断。尔也不得自由。暗合永嘉放四大莫把捉。寂灭性中随饮啄。诸行无常一切空。即是如来大圆觉。虽然如是。犹欠作云何梵在。

　　第四十六则德山学毕

　　示众云。万里无寸草。净地迷人。八方无片云。晴空赚汝。虽是以楔去楔。不妨拈空挂空。脑后一槌。别看方便。
　　举。德山圆明大师。示众云。及尽去也(有这个在)直得三世诸佛口挂壁上(留取吃被)犹有一人呵呵大笑(且道是谁)若识此人(是何面目)参学事毕(与碗茶吃)。
　　师云。鼎州德山第九世圆明大师。讳缘密。云门嗣中唯师传嗣最广。师创三句。函盖乾坤。截断众流。随波逐浪。今传为云门三句者。检讨不审也。一日示众云。及尽去也。直得三世诸佛口挂壁上。此言广长舌相话会不及。犹有一人呵呵大笑。且道。是何人笑个甚么。若识得此人。参学事毕。是真个更有事在。投子青和尚拈云。藏尽楚天月。犹存汉地星。万松道。车也去了。借甚油缸。此可与竿头进步者道。宝峰照和尚道。直须如大死底人死了更死。僧云。莫是死中却活么。师云。尔且死莫活。尔但吃饭里急自去屙屎。尔饭也未吃。早问屙屎作么。此乃贵大休大歇亲到自证。说得一丈。不如行取一尺也。只如行不得处作么生说。问取天童。颂云。
　　收(向甚处著)　　把断襟喉(正好转身吐气也)　　风磨云拭(纤尘必去)　　水冷天秋(打成一片)　　锦鳞莫谓无嗞味(腥膻不少)　　钓尽沧浪月一钩(不犯清波意自殊)
　　师云。圆明示众不消。天童下个收字。和圆明。盛在布袋里也。思大云。三世诸佛被我一口吞尽。何处更有众生可度。此水泄不通。凡圣路绝也。正恁么时。尽空法界。如一面古镜用坏劫毗岚风。磨莹成劫金藏云揩拭。水天一色。云月交光。皆取纯清绝点边事。这里言淡而无味。如月钩云饵。鱼龙无可吞啖。成汤祝网从君意。吕望垂钩信我缘。不见道。山田脱粟饭野菜。淡黄[虀-卄]。吃则从君吃。不吃任东西。

　　第四十七则赵州柏树

　　示众云。庭前柏树。竿上风幡。如一华说无边春。如一滴说大海水。间生古佛。迥出常流。不落言思。若为话会。
　　举。僧问赵州。如何是祖师西来意(多罗闲管)州云。庭前柏树子(焦[土*尃]打著连底冻)。
　　师举。赵州一日。上堂云。此事的的没量大人。出这里不得。老僧到沩山。僧问。如何是祖师西来意。沩云。与我将床子来。若是宗师。须以本分事接人始得。僧便问。如何是祖师西来意。州云。庭前柏树子。僧云。和尚莫将境示人。师云。不将境示人。僧云。然则如何是祖师西来意。师云。庭前柏树子。杨州城东光孝寺。慧觉禅师。到法眼处。眼问。近难何处。觉曰。赵州。眼曰。承闻赵州有柏树子话是否。觉曰。无。眼曰。往来皆谓。僧问如何是祖师西来意。州曰。庭前柏树子。上座何得道无。觉曰。先师实无此语。和尚莫谤先师好。诸方名为觉铁嘴。胜默和尚。必须教人先过此话淘汰知见。尝曰。三玄五位。尽在其中。真如方禅师悟此话。直入方丈。见琅玡广照觉禅师。照问。汝作么生会。如曰。夜来床荐暖。一觉到天明。广照可之。真如悟得此话最好。天童颂得此话亦不恶。颂云。
　　岸眉横雪(吃盐多如吃米)　　河目含秋(一点难谩)　　海口鼓浪(有句非宗旨)　　航舌驾流(无言绝圣凡)　　拨乱之手(也是柏树)　　太平之筹(也是柏树)　　老赵州老赵州(为甚不应)　　搅搅丛林卒未休(天童第二)　　徒费工夫也造车合辙(将来使用恰好)　　本无伎俩也塞壑填沟(买尽风流不著钱)
　　师云。七百甲子。经事多矣。所以岸眉横雪。古人以眉目为岩电。天童用河眸海口故事。成四句偈。如见活赵州指柏树子相似。眉如芦花岸。眼如秋水碧。古句野水净于僧眼碧。远山浓似佛头青。海口鼓浪。航舌驾流。浪即能覆航。航即能驾浪。一言可以兴邦。一言可以丧邦。故次之。以拨乱之手。太平之筹。州尝云。有时将一茎草。作丈六金身。用有时将丈六金身。作一茎草。用此话本与人决疑。而今多少人疑著。赵州岂欲搅丛林哉。人见赵州答话应声便对。如不假功用。唯天童知八十行脚。三岁孩童胜如我。我从他学。此乃闲时造下。忙时用著。不是苦辛人。不知卧轮有伎俩。能断百思想。对境心不起。菩提日日长。六祖道。慧能无伎俩。不断百思想。对境心数起。菩提作么长。恁么看来塞壑填沟底事。又作么生。如今抛掷西湖里。下载清风付与谁。

　　第四十八则摩经不二

　　示众云。妙用无方。有下手不得处。辩才无碍。有开口不得时。龙牙如无手人行拳。夹山教无舌人解语。半路抽身底是甚么人。
　　举。维摩诘问文殊师利。何等是菩萨入不二法门(问处第几)文殊师利曰(好与劈口[祝/土])如我意者(酝造将来)于一切法(更嫌少)无言无说(把火照看)无示无识(有也)离诸问答(面皮厚多少)是为入不二法门(如何是)于是文殊师利问维摩诘言。我等各自说已(能说快说)仁者当说。何等是菩萨入不二法门(一递一刮不赌恶发)维摩默然(甚么处去也)。
　　师云。梵语维摩诘。此云无垢称。亦曰净名。妻名金姬。子名善思。女名月上。僧问云居简和尚。维摩是金粟如来。为甚么却预释迦会下听法。居云。他不争人我。广本维摩经。三万二千菩萨。各说不二法门。今唯三十二菩萨。末后文殊无卓锥之地。维摩锥也无。保福展云。文殊也似掩耳偷铃。力尽乌江。维摩一默。未出化门。万松道。人出是非难。又云。大小维摩。被文殊一坐。至今起不得。万松道。要起有甚难便掌。琅玡觉云。文殊恁么赞善也是。杓卜听虚声。维摩默然。尔等诸人。不得钻龟打瓦。万松道。杜撰不少。唯雪窦于文殊问罢处。不言默然良久据座。直云维摩道甚么。复云。勘破了也。万松道。不解作鬼。白日现身。天依怀颂。维摩不默不良久。据坐商量成过咎。至今诸方见呈似此事。犹曰良久云。有僧问一师。录中多云良久者。良久乃何人也。答云。良久乃梁八之弟也。传者以为笑。天依后两句。忒晒峭拔。道吹毛匣里冷光生。外道天魔皆斩首。万松道。暗度神锋。不觉痛痒。白云端颂云。一个两个百千万。屈指寻文数不办。暂时留在暗窗前。明日与君重计算。万松道。有甚闲功夫。天童颂马祖藏头白海头黑话。末后道。堂堂坐断舌头路。应笑毗耶老古锥。今日维摩来也。不管面誉。颂云。
　　曼殊问疾老毗耶(仁义道中)　　不二门开看作家(衲僧分上)　　珉表粹中谁赏鉴(大辩若讷)　　忘前失后莫咨嗟(大智若愚)　　区区投璞兮楚庭膑士(献直得曲)　　璨璨报珠兮隋城断蛇(夜光投人鲜不按剑)　　休点破(幸自完全)　　绝玼瑕(一任指点)　　俗气浑无却较些(相上观人失之多矣)
