<!-- { "loadSidebar": true } -->
　　举。僧问护国。鹤立枯松时如何(步步登高易)国云。地下底一场懡[怡-台+羅](心心放下难)僧云。滴水滴冻时如何(法身无被不禁寒)国云。日出后一场懡[怡-台+羅](雪消露出死人来)僧云。会昌沙汰时。护法善神向甚么处去也(点即不到)国云。三门头两个一场懡[怡-台+羅](到即不点)。
　　师云。隋州隋城山护国净果大师。讳守澄。与二世演化大师讳知远。同在湖南报慈。慈升座。师问如何是真如佛性。慈曰。谁无。参退。首座问。汝适来问和尚话还会么。师曰。不会。座曰。和尚恁么慈悲。汝为什么不会。真如佛性谁无。乃至四生六道悉皆具足。师曰。感谢首座为某说破。净果在傍咬齿曰。这老汉自家无眼更瞎他人。乃召师问。首座适来说个什么。师曰。某当时不会得他说破。具如前举。净果曰。上座佛法不是这个道理。汝若不信去问取堂头。师上堂头具说前解。慈亦曰。佛法不是这个道理。师曰。适来问第三座。他亦不肯。故教来问。且望慈悲为某决破。慈曰。汝去问取第三座去。师下来礼问。净果曰。汝但问来。师便问。如何是真如佛性。净果曰。谁有。师于言下契悟。再拜谢了。乃曰。首座或在众。或出世。某誓愿佐助。后遂相继住持。此话诸方谓之护国三懡[怡-台+羅]。与保福四谩人为对。未透关者。极难奔凑。不见。僧问云居简禅师。孤峰独宿时如何。居云。九间僧堂里不卧。谁教尔孤峰独宿。此话虽无玄妙甚有开发。举此一隅。三隅可见。洞山玄中铭。峰峦秀异。鹤不停机。灵木迢然。凤无依倚。这僧却问。鹤立孤松时如何。这僧痴坐功夫既到。将这些子本地风光。贴在额头。逢人呈似。殊不知。孤危不立。道方高。天台教中谓之顶堕。所以护国道。地下底一场懡[怡-台+羅]。这僧不向孤危处作活计。又将冰枯雪老处呈上。又不知干嚗嚗时。还生津润。冷清清处。却要温和。所以道。日出后一场懡[怡-台+羅]。这僧戈中两翻。上来两被护国格下。既没奈何。却问教门兴废。疑难道。会昌沙汰时。护法善神向什么处去也。唐武宗好仙。沙汰僧尼二十六万五百人。会昌五年八月下旬。勒令归俗。帝服方士丹药。性加躁急。喜怒不常。至六年三月初。才及半年以丹毒死。宣宗即位。佛寺复增三倍之多。以神道为论。不假武宗小废。何致宣宗大兴。善神权巧之方断非凡下可及。若以衲僧见处。法门本无兴废。善神岂有去来。所以道。三门头两个一场懡[怡-台+羅]。万松恁么道。错为人下注脚了也。又不见。僧问。心法双忘时如何。国云。不洗面。僧云。月落寒潭时如何。国云。不洗面。僧云。光境俱忘时如何。国云。不洗面。不可总从头注解将去也。不注解时如何。自有天童颂古。
　　壮士棱棱鬓未秋(恨天不到)　　男儿不愤不封侯(贪程太速)　　翻思清白传家客(已太多生)　　洗耳溪头不饮牛(末后太过)
　　师云。三祖道。大道体宽无易无难。小见狐疑。转急转迟。昔有二僧同行。性急者在前。呼在后者云。光阴迅速疾走上来。后僧云。大道广阔。忙作甚么。万松尝见。圆通善国师手书二颂云。光阴迅速疾走上来。路头踏著。优钵花开。大道广阔。忙作什么。放开肚皮。一时包裹。此圆通善国师二颂。如这僧恁么问护国恁么答。各具一只眼。天童颂中前两句。如锐气贪荣。后两句如退身致仕。后汉班超家贫常佣写书。乃投笔曰。大丈夫当效张蓦傅介子立功异域。以取封侯万里之外。焉能久事于笔砚间乎。后讨西国。封定远侯。此喻这僧三问探头太过也。后汉杨震任荆州太守。性公廉不受私谒。子孙蔬食步行。故旧长者欲开产业。震不肯曰。使后世称为清白吏子孙。以此遗之。不亦厚乎。史记。许由隐于箕山。依山而食。就河而饮。尧让帝位。由闻之临河洗耳。巢父饮牛问曰。凡人洗面。公独洗耳。由曰。闻尧请我为九州长。故洗是非。父曰。豫章之木生于高山。工人莫得。子欲避世。何不深藏。今游人间苟求名誉。行待下饮。恐污牛口。乃牵上流饮之。天童以杨震许由巢父三人。颂三懡[怡-台+羅]。却被同安道浊者自浊。清者清。菩提烦恼等空平。这僧与护国放下了也。不干诸人事。各请逐便。

　　第二十九则风穴铁牛

　　示众云。迟棋钝行。烂却斧柯。眼转头迷。夺将杓柄。若也打在鬼窟里。把定死蛇头。还有变豹分也无。
　　举。风穴在郢州衙内。上堂云。祖师心印状似铁牛之机(针札不入)去即印住(拽回鼻孔)住即印破(截断脚跟)只如不去不住。印即是。不印即是(泥里洗土块)时有庐陂长老出问云。某甲有铁牛之机。请师不搭印(宛有逆水之波)穴云。惯钓鲸鲵澄巨浸。却嗟蛙步[馬*展]泥沙(引魂幡子搐气袋)陂伫思(已过鬼门关)穴喝云。长老何不进语(已临崖岸更与一推)陂拟议(许多时节甚处去来)穴打一拂子云。还记得话头么。试举看(为人为彻杀人见血)陂拟开口(犹自不伏烧埋)穴又打一拂子(仍少三十棒)牧主云。佛法与王法一般(不会做官看傍州例)穴云。见个什么(却好与一拂子)牧云。当断不断返招其乱(自骂自招)穴便下座(得意浓时正好休)。
　　师云。无尽居士。举。临际辞沩山。仰山侍其傍。沩曰。此人他日法道如何。仰曰。他日法道大行吴越。遇风即止。又问其嗣之者何人。仰曰。年代深远未可言耳。沩固问之曰。吾亦欲知。仰云。经不云乎。将此深心奉尘刹。是则名为报佛恩。居士曰。吾以此知。风穴仰山之后身也。穴初参雪峰五年。一日请益临际会下两堂上座举头相顾各下一喝。僧举问际。未审具宾主眼否。际曰。虽然如是。宾主历然。雪峰叙与岩头钦山。进途而值临际已逝不及参。则曰。汝欲会当问取他子孙。穴举似南院颙。院云。雪峰古佛也。师后住汝州风穴山广慧禅院。五代离乱。郢州牧主请师衙内住夏。一日牧主请升座。示众云。祖师心印。状似铁牛之机。不同石人木马玄唱玄提。直下如铁牛。无尔近傍处。尔才去钩回。才住打教百杂碎。只如不去不住。印即是。不印即是。可谓钩头有饵。卢陂长老亦是际下儿孙。便拈转他话头。置问不妨奇特。道某甲有铁牛之机。请师不搭印。其奈风穴据令而。行便道。惯钓鲸鲵澄巨浸。却嗟蛙步[馬*展]泥沙。鲸鲵横海大鱼也。庄子任公子五十犗为饵。曾得此鱼。蛙步[馬*展]泥沙。有说。汉武帝时有暴利长。渥洼水傍见群野马。中有奇者来饮水。因作土人。持勒绊于傍。习以为常。以人代之。收得其马。欲神异其马。谓从水出。遂传为龙种。穴谓马出清水反偃[馬*展]泥沙中。此说迂回风穴众吼集。明作蛙步。不见。雪窦颂犀牛扇话了。复云。若要清风再振。头角重生。请禅客下转语乃云。扇子既破。还我犀牛儿来。时有僧出云。大众参堂去。窦喝云。抛钩钓鲲鲸钓得个虾蟆。以此两句对风穴上下两句。蛙字无疑也。陂伫思。问话呈机。要与风穴相见。而忽遭点。要别寻出长投。至尔施呈枪法。一棇檐打倒也。此不解夺机行令宾主互换之过也。牧主久参风穴。不无见处道。佛法与王法一般。风穴收得安南。又忧塞北。便问牧主道。见个什么。这里便好。与卢陂雪屈。却只道。当断不断反招其乱也。不妨说到。风穴为伊是俗官。饮气吞声便下座。二尊宿一龙一蛇。做刚做柔。篁鼓临际宗风。更著天童断和。颂云。
　　铁牛之机(哮吼也未)　　印住印破(钩锥在手)　　透出毗卢顶[寧*頁]行(将上不足)　　却来化佛舌头坐(匹下有余)　　风穴当衡(世情看冷暖)　　卢陂负堕(人面逐高低)　　棒头喝下(岂容分说)　　电光石火(不待消停)　　历历分明珠在盘(不拨自转)　　眨起眉毛还蹉过(和声便打)
　　师云。铁牛之机。印住印破。闽王遣使送朱记到。保福上堂曰。去则印住。住则印破。僧曰。不去不住。用印奚为。保福打之。僧曰。恁么则山鬼窟里全因今日也。保福默然。万松道。可惜龙头蛇尾。风穴若不超证无住无依大解脱门。不能透出毗卢顶[寧*頁]行也。唐肃宗问忠国师。如何是无诤三昧。国师云。檀越踏毗卢顶上行。此明法身向上非枯椿边事。风穴先据此令。却来佛事门中。掌莫大威权。断不了公案。扫除凡圣情量。坐断报化佛头。临际广语云。山僧见处。坐断报化佛顶。恁么当衡。直饶卢陂作家亦有时负堕也。西天外道立义。不成者谓之负堕。斩头截臂。以谢不敏。此棒头喝下钴锤。电光石火机变。皆暂时光境。慎勿以定夺得失决断胜负。如珠走盘。眨眼蹉过也。师以拂子击禅床云。了。

　　第三十则大随劫火

　　示众云。绝诸对待。坐断两头。打破疑团。那消一句。长安不离寸步。太山只重三斤。且道。据甚么令。敢恁么道。
　　举。僧问大随。劫火洞然大。千俱坏。未审这个坏不坏(愁人莫向愁人说)随云。坏(早是那堪)僧云。恁么则随他去也(目前可验)随云。随他去(下坡不走更与一推)僧问龙济。劫火洞然大千俱坏。未审这个坏不坏(同病相忧)济云。不坏(打破契头捩转鼻孔)僧云。为甚不坏(又恁么来)济云。为同大千(生铁铸成)。
