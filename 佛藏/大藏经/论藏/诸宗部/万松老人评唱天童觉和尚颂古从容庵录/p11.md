<!-- { "loadSidebar": true } -->
　　师云。益州大随法真禅师。或云福州西院。亦曰长庆。大安之子。百丈大智之孙。参见六十余员尊宿。在沩山会中。作火头。沩问。子在此数年。不解致个问头。随云。教某甲问个甚即得。山云。尔不解问道如何是佛。随以手掩沩山口。山云。尔以后有片瓦盖头。觅个扫地人也无。后于棚口路。煎茶接待往来三年。开山住大随。僧问。劫火洞然大千俱坏。未审这个坏不坏。此问本出仁王护国经。斑足王信外道罗陀语。取千王头。淫祀冢间摩诃迦罗大黑天神。冀延国祚。普明王请一日假。依七佛法斋百法师。第一法师为王说偈。劫火洞然大千俱坏。此偈凡三十二句。王赴死转为诸王说。斑足疑问。亦闻此偈心开悟解。以国付弟出家得忍。据教中说。三千大千世界同一成坏。汉武帝凿昆明池。得灰问东方朔。朔曰。请问西域道人。至后汉明帝。摩腾竺法兰来。问之曰劫灰也。云庵问讲师。火灾起时世间虚空。许多灰烬将置何处。罕有答者。止观。罗汉如炭。辟支如灰。菩萨如余少灰。佛如劫火无炭无灰。此问这个坏不坏。佛果道。这僧元来不知话头落处。且道。这个是甚么。随云。坏。此语反常合道。极难咬嚼。僧云。恁么则随他去也。这僧也好笑。不知执鞭坠镫多少时也。随云。随他去。万松道。僧随大随去。大随随僧去。雪窦与修山主同时。未见修山主答。后段不坏为同大千话。单颂大随话云。劫火光中立问端。衲僧犹滞两重关。这句人多错会道。大随道坏是一重关。修山主道不坏。是两重也。尔不看前话。单颂大随。雪窦未见修山主语录。但以问头这个坏不坏已是两重关也。可怜一句随他语。万里区区独往还。此颂这僧不会大随语直往舒州。问投子。子云。西川有古佛出世。汝速回彼。僧回随已化。唐僧景遵题云。了然无别法。唯道印南能。一句随他语。千山走衲僧。雪窦用此联意。道颂后一联也。寒蛩呜砌叶。静夜礼龛灯。吟罢孤窗月。徘徊恨不胜。天童颂古。更添修山主话道不坏为同大千。有本道。为他不同大千。这话最好看。道同也得。不同也得。将错就错无可不可。修山主又云。坏也碍塞杀人。不坏也碍塞杀人。万松道。大随道坏。也有出身处。修山主道不坏。也有出身处。不是一向无意度。不可一向情识会。不见。江西志彻禅师。问六祖涅盘经中常无常义。祖曰。无常者佛性也。有常者善恶一切诸法分别心也。彻曰。经说佛性是常。和尚却言无常。善恶诸法乃至菩提心皆是无常。和尚却言是常。此即相违。令学人转生疑惑。祖曰。佛性若常。更说甚善恶诸法。吾说无常。正是佛说真常之道也。又一切诸法若无常者。则物物皆有自性。容受生死。而真常性有不遍处。吾说常正是佛说真无常义也。今时初心。见大随道坏随他去。未免[勞-力+目]惑。傍参六祖。可以无疑也。况大随百丈亲孙。修山主地藏嫡子。超情离见。曲为今时。雪窦当时只颂一半。天童今日始得完全。颂云。
　　坏不坏(佛手拣不出)　　随他去也大千界(没量大人语脉里转却)　　句里了无钩锁机(粘牙带齿亦不少)　　脚头多被葛藤碍(谁教尔生枝引蔓)　　会不会(心忙手急)　　分明底事丁宁晒(是盲者过非日月咎)　　知心拈出勿商量(牙人见贩子)　　输我当行相买卖(堂屋里贩扬州)
　　师云。雪窦颂这僧问这个坏不坏。道衲僧犹滞两重关。天童颂首言坏不坏。其意不同。双举二僧问端。双收二师答处。一时拈向面前。唯随他去也。大千界就大随语。出二师钩线。点二僧趁块。云居示众云。言语如钻。如挟。如钩。如锁。须教相续不断始得。今颂二师答处。直捷便与不涉廉纤。争奈诸方已被葛藤绊倒也。真点胸尝客南昌漳江寺政禅师席下。一日抠衣露胫缓步而过。政怪问之。真曰。前廊后架皆是葛藤。真恐绊倒耳。政为大笑。天童道。我恁么分明颂出。尔会那不会。若是久参上士如当行买卖不索商量。万松今日只諕得离家。

　　第三十一则云门露柱

　　示众云。向上一机。鹤冲霄汉。当阳一路。鹞过新罗。直饶眼似流星。未免口如匾檐。且道。是何宗旨。
　　举。云门垂语云。古佛与露柱相交。是第几机(落七落八了也)众无语(却与露柱同参)自代云。南山起云。北山下雨(张翁吃酒李翁醉)。
　　师云。本录云门问僧。古佛与露柱相交。是第几机。僧无语。门云。尔问我与尔道。僧遂问。门云。一条绦三十文。僧云。如何是一条绦三十文。门云。打与。代前语云。南山起云。北山下雨。唐宋开府璟。善羯鼓歌。有云。南山起云。北山下雨。借用。如观世音菩萨将钱来买糊饼。放下手元来却是馒头。全似睦州机锋。盏子落地楪子成七片。岂容诠注话会。天童能向诠注不及处诠注。话会不到处话会。颂云。
　　一道神光(上柱天下柱地)　　初不覆藏(净裸裸赤洒洒)　　超见缘也是而无是(烈火焰中休眨眼)　　出情量也当而无当(剑轮锋外莫回头)　　岩华之粉兮蜂房成蜜(神通广大)　　野草之滋兮麝脐作香(变化无方)　　随类三尺一丈六(主山高。案山低。拄杖长。拂子短)　　明明触处露堂堂(拶破面门无处回避)
　　师云。云门云。人人尽有光明在。看时不见。暗昏昏。又道。虚空包不尽。大地载不起。楞严此见及缘。皆是菩提妙净明体。云何于中有是非是。肇公般若无知论云。夫无当则物无不当。无是则物无不是。物无不是故。是而无是。物无不当故。当而无当。故经云。尽见诸法而无所见也。此颂明依一经一论。暗指超情离见人境交参。古佛既与露柱相交。自然南山起云。北山下雨。蜂采花而成蜜。麝食草而作香。高低岳渎共转根本法轮。大小鳞毛普现色身三昧。劬尸罗长者睹三尺而无尽。无边身菩萨穷上界而有余。无一时不现。无一处不遍。故云。明明触处露堂堂。师复云。还见么瞎。

　　第三十二则仰山心境

　　示众云。海为龙世界。隐显优游。天是鹤家乡。飞鸣自在。为甚么困鱼止泺。钝鸟栖芦。还有计利害处么。
　　举。仰山问僧。甚处人(闭门刷会)僧云。幽州人(公验明白)山云。汝思彼中么(恰待忘了)僧云。常思(熟处难忘)山云。能思是心。所思是境(元来更立能所)彼中山河大地。楼台殿阁。人畜等物。反思思底心。还有许多般么(仁者自生分别)僧云。某甲到这里总不见有(犹有这个)山云。信位即是。人位未是(庭前残雪日轮消。室内红尘遣谁扫)僧云。和尚莫别有指示否(便恁么来)山云。别有别无。即不中(射透两重关)据汝见处。只得一玄(已有舡中月)得坐披衣向后自看(更添帆上风)。
　　师云。仰山昔尝问僧甚处来。僧云。幽州来。仰云。我恰要幽州信。幽州米作么价。僧云。某来时无端穿市中过。踏折他桥梁。仰便休。仰山小释迦。接人非止一路。此个公案正是学人入门之势。下手得力处。山问幽州僧。汝还思彼中么。当时被他道不思。又作么生。仰山必然别有长处。僧却云。常思。实语当忏悔。山云。能思是心。所思是境。境则千差。能思底心有多[番*去]么。云门曾道。仰山为慈悲之故。有落草之谈。果然僧也灵利。道。某甲到这里总不见有。今时人万一不到这境界。若到即点胸担板。不知途路之乐终不到家。仰山曾行山下路来。故别指一条活路。仰山昔年僧堂前三昧次。夜半不见山河大地寺宇人物以至己身。全同空界。明晨举似大沩。沩曰。我在百丈时得此境。乃是融通妄想销明之功。汝向后说法有人过者。无有是处。万松道。非仰山不证。非沩山不识。楞严经云。若动念尽。浮想销除。于觉明心。如去尘垢。一伦生死首尾圆照。名想阴尽。是人则能超烦恼浊。观其所由。融通妄想。以为其本。此又见沩仰父子妙契佛心也。仰山一日呈解云。若教某自看。到这里无圆位。亦无可断。沩曰。据汝见处犹是法在。亦未离心境。仰曰。既无圆位。何处更有心境。沩曰。适来汝作恁么解是否。仰云是。沩云。若恁么具足是心境法。争得道无。仰山见这僧有这个在。依理判断道。信位即是。人位未是。别本云。信位即得。行位即未多。举金刚三昧经。信位。思位。修位。行位。舍位。今言信位人位。未必全同。竹庵圭和尚道。向开口合口处。分这边那边。有言无言处。分信位人位。此又别一家也。沩山问仰山。寂子速道。莫入阴界。仰云。慧寂信亦不立。沩云。子信了不立。不信不立。仰云。只是慧寂更信阿谁。沩云。若恁么则是定性声闻也。仰云。慧寂佛亦不见。清居皓升禅师。牧牛图至第六章云。信位渐熟。邪境觉疏。虽辨净秽。如剑利泥。犹存鼻索。未可凭信。故白黑相半。颂曰。野牧虽云久。牵绳手渐离。行持非暗昧。进习不依随。净地于于乐。长鞭每每持。青山香草细。一味日充饥。至十二章。人位本空。身心无著。得失净尽。玄玄道路。邈无分别。向上一句。拟议即堕。颂曰。妄起劳看牧。牛非人亦非。正中妄想像。向上有玄微。大海纤尘起。洪炉片雪飞。相逢求解会。不堕汝心机。万松道。仰山信亦不立。清居人位本空。若向二师话中。拣得出。信位人位。昭然可见。所谓退步就己万不失一也。僧云。和尚莫别有指示否。烂泥里有刺。仰云。别有别无即不中。有即雪上加霜。无即死在句下。所以指一玄。教伊自看。涌泉空处为座万行为衣。有以。坐谓安禅静虑。衣谓衲帔蒙头。有以。坐谓开堂升座。衣谓法服严身。皆有理在。且道。向后自看。看个什么。问取天童。颂云。
　　无外而容(大无不包)　　无碍而冲(细无不入)　　门墙岸岸(莫探头好)　　关锁重重(不消弹指)　　酒常酣而卧客(唤醒来打)　　饭虽饱而颓农(一坑埋却)　　突出虚空兮风搏妙翅(穿开碧落天)　　踏翻沧海兮雷送游龙(惊蛰二月节)
