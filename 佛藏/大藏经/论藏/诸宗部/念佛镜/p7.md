<!-- { "loadSidebar": true } -->
　　知归子问善道和尚曰：“世事之大莫越生死，一息不来便属后世，一念差错便堕轮回，小子累蒙开诲念佛往生之法，其理甚明。又恐病来、死至之时，心识散乱，仍虑他人惑动正念，忘失净因。伏望重示归径之方，俾脱沉沦之苦。”
　　师曰：“善哉问也！凡一切人命终欲生净土，须是不得怕死！常念此身多苦，不净恶业种种交瀍，若得舍此秽形，超生净土，受无量快乐，解脱生死苦趣，乃是称意之事，如脱弊衣得换珍服。但当放下身、心，莫生恋著。凡遇有病之时，便念无常，一心待死。叮嘱家人及看病人，往来问候之人：‘凡来我前，为我念佛，不得说眼前闲杂之话，家中长短之事，亦不须软言安慰，祝愿安乐，此皆虚华无益之语。若病重将终之际，亲属不得垂泪哭泣，及发嗟叹、懊恼之声，惑乱心神，失其正念。但当同声念佛，助其往生，待气尽了多时，方可哀泣。才有丝毫恋世间心，便成挂碍，不得解脱。若得明晓净土之人，频来策励，极为大幸！’若依此者，决定超生，即无疑也！”
　　又问曰：“求医服药，还可用否？”
　　答曰：“求医服药，初不相妨，然药者只能医病，不能医命，命若尽时，药岂奈何？若杀物命为药，切不可也！”
　　又问曰：“求神祈福如何？”
　　答曰：“人命长短，生时已定，何假鬼、神能延之耶？若迷惑信邪，杀害众生，祭祀鬼神，但增罪业，反损寿矣！大命若尽，小鬼奈何，空自慞惶，俱无所济。切宜谨之，当以抄写此文，帖向目前，令时昔见之，免致临危忘失。”
　　又问曰：“平生未尝念佛人，还用得否？”
　　答曰：“此法僧俗、男女未念佛人，用之皆得往生，决无疑矣！余多见世人，于平常念佛、礼赞，发愿求生西方。及致病来，却又怕死，都不说著往生解脱之事，直待气消命尽，识投冥界，方始十念鸣钟。恰如贼去关门，济何事也？死门事大，须是自家著力始得。若一念差错，历劫受苦，谁人相代？思之！思之！若无事时，当以此法精进念佛，竭力受持，是为临终大事。可谓一条荡荡西方路，径直归家莫问津。”
　　弟子林云从舍银壹两所求如意者
　　信士唐俊　信童唐琼哥琣哥
　　信女陈妙净　林引使共舍银贰两五钱
　　惟祈福寿同增　愿法界众生　俱成正觉者
　　原板在杭州云栖莲池大师处今重刻于莆田国欢寺藏经堂　出藏经管字函第三卷据

　　重锲念佛镜叙

　　象纬丽天，晃曜莫逾于桂魄；波澜疏河，源流悉汇于沧溟。是以万法唯心，功实存于一念；千车合辙，道不出乎总持。具最胜之妙门，脱轮回之捷径，其唯念佛乎？盖自弥陀刹现，慈航超积劫之沦，净土门开，法界结无遮之会。势至念之而证圆通，能仁称之而悲堪忍，大海会同归，宝树林中摇众乐，十八贤共社，白莲香里显真宗，悲、智双行，圣、凡俱摄。盖医王护世，仙方道诀皆靡；慧日当空，黑室昏衢顿破。变世界为黄金，位登不退；坐莲华而见佛，果证无生。譬夫九曲明珠，虽寸丝而可贯；百川众味，尝一滴以皆通。欲枯业海，须念弥陀。彼教纲森罗，博之颇难契理；禅那寂照，修之恐涉岐途。岂若系念彼佛，不劳弹指到西方？(如贤)欲弘法施，用广是书，乃募赀于檀那，以重辉于剖劂，极知固陋，滥赘其文云。万历癸丑春众华现瑞日，莲山国欢崇福禅院释子如贤和南谨识。
　　惟心净土宜承当，　　自性弥陀触处彰，
　　无苦无忧真极乐，　　勿憎勿爱即西方。
　　恒沙功德本来具，　　妙宝庄严不可量，
　　好个主人无量寿，　　见闻声色露堂堂。

