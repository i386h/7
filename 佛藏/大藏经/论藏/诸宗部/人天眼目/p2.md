<!-- { "loadSidebar": true } -->
　　踞地师子本无窠臼。　　顾伫停机即成渗漏。

　　探竿影草不入阴界。一点不来贼身自败。
　　有时一喝不作喝用。佛法大有只是牙痛。
　　首山示众云。老僧寻常问汝道。这里一喝不作一喝用。有时一喝作问行。有时一喝作探竿影草。有时一喝作踞地师子。有时一喝作金刚王宝剑。若作问行来时。急著眼看始得。若作探竿影草。尔诸人合作么生。若作踞地师子。野干须屎尿出始得。若作金刚王宝剑用时。天王也须脑裂。只与么横喝竖喝。总唤作道理商量。

　　汾阳

　　金刚宝剑最威雄。　　一喝能摧万仞峰。　　遍界乾坤皆失色。　　须弥倒卓半空中。

　　金毛踞地众威全。　　一喝能令丧胆魂。　　岳顶峰高人不见。　　猿啼白日又黄昏。

　　词锋探草辨当人。　　一喝须知伪与真。　　大海渊澄涵万象。　　休将牛迹比功深。

　　一喝当阳势自彰。　　诸方真有好商量。　　盈衢溢路歌谣者。　　古往今来不变常。

　　智海普融

　　一喝金刚剑用时。　　寒光烁烁射坤维。　　语言拟议伤锋刃。　　遍界髑髅知不知。

　　一喝金毛轻踞地。　　檀林袭袭香风起。　　虽然爪距不曾施。　　万里妖狐皆远避。

　　一喝将为探竿草。　　南北东西无不到。　　短长轻重定锱铢。　　平地茫茫须靠倒。

　　一喝不作一喝用。　　三世古今无别共。　　落花三月睡初醒。　　碧眼黄头皆作梦。

　　宾主句

　　师上堂。有僧出礼拜。师便喝。僧云。老和尚莫探头好。师云。落在什么处。僧便喝。师便打。
　　又有僧问。如何是佛法大意。师便喝。僧礼拜。师云。汝道好喝也无。僧云。草贼大败。师云。过在什么处。僧云。再犯不容。师便喝。是日两堂首座相见同时下喝。僧问师。还有宾主也无。师云。宾主历然。师云。大众要会临济宾主句。问取堂中二首座。

　　慈明颂

　　啐啄之机箭拄锋。　　瞥然宾主当时分。　　宗师愍物垂缁素。　　北地黄河澈底浑。

　　竹庵

　　作家相见终不错。　　两两同时齐啐啄。　　喝下虽然宾主分。　　争如普化摇铃铎。

　　四宾主

　　师一日示众云。参学人大须仔细。如宾主相见。便有言说往来。或应物现形。或全体作用。或把机权喜怒。或现半身。或乘师子。或乘象王。如有真正学人。便喝先拈出一个胶盆子。善知识不辨是境。便上他境上。做模做样。学人又喝。前人不肯放。此是膏盲之病。不堪医治。唤作宾看主。或是善知识。不拈出物。随学人问处即夺。学人被夺抵死不放。此是主看宾。或有学人。应一个清净境界。出善知识前。善知识辨得是境。把得住抛向坑里。学人言。大好善知识即云。咄哉不识好恶。学人便礼拜。此唤作主看主。或有学人披枷带锁。出善知识前。善知识更与安一重枷锁。学人欢喜。彼此不辨。唤作宾看宾。大德山僧所举。皆是辨魔拣异。知其邪正。

　　宾主问答

　　僧问风穴。如何是宾中宾。穴云。攒眉坐白云。克符云。倚门傍户。犹如醉。出言吐气不惭惶。汾阳云。终日走红尘。不识自家珍。又云。合掌庵前问世尊。慈明云。礼拜更殷勤。石门云。礼拜甚分明。雪窦云。满目是埃尘。又云噫。
　　如何是宾中主。穴云。入市双瞳瞽。符云。口念弥陀双拄杖。目瞽瞳人不出头。汾云。识得衣中宝。端坐解区分。又云。对面无俦侣。明云。拄杖长在手。门云。觑地无回顾。窦云。兆分其五。又云引。
　　如何是主中宾。穴云。回鸾两曜新。符云。高提祖印当机用。利物应知语带悲。汾云。金钩抛四海。玉烛续明灯。又云。阵云横海上。拔剑搅龙门。明云。横担楖栗拨乾坤。门云。往复问前程。窦云。月带重轮又云收。
　　如何是主中主。穴云。磨砻三尺剑。待斩不平人。符云。横按镆鎁全正令。太平寰宇斩痴顽。僧云。既是太平寰宇。为甚却斩痴顽。符云。不许夜行刚把火。直须当道与人看。汾云。高提日月光寰宇。大阐洪音唱楚歌。又云。三头六臂擎天地。忿怒那吒扑帝钟。明云。剑握甑人手。门云。万里绝同侣。窦云。大千捏聚。又云揭。

　　浮山颂

　　宾中宾。　　双眉不展眼无筋。　　他方役役投知己。
　　失却衣中无价珍。

　　宾中主。　　尽力追寻无处所。　　昔年犹自见些些。
　　今日谁知目双瞽。

　　主中宾。　　我家广大实难论。　　所求不吝无高下。
　　贵贱同途一路平。

　　主中主。　　七宝无亏金殿宇。　　千子常围绕圣颜。
　　诸天不顺飞轮举。

　　翠岩

　　宾中宾。　　出语不相因。　　未谛审思惟。　　骑牛过孟津。
　　宾中主。　　相牵日卓午。　　展拓自无能。　　且历他门户。
　　主中宾。　　南越望西秦。　　寒山逢拾得。　　拟议乙卯寅。
　　主中主。　　当头坐须怖。　　万里涉流沙。　　谁云佛与祖。

　　雪窦

　　宾中之宾。　　少喜多嗔。　　丈夫壮志。　　当付何人。

　　宾中之主。　　玄沙猛虎。　　半合半开。　　惟自相许。

　　主中之宾。　　温故知新。　　互换相照。　　师子颦呻。

　　主中之主。　　正令齐举。　　长剑倚天。　　谁敢当御。

　　宾主分不分。　　瞒顸绝异闻。　　解布劳生手。　　寄言来白云。

　　华严(东京名孜)

　　僧问。如何是宾中宾。孜云。客路如天远。
　　如何是宾中主。云侯门似海深。
　　如何是主中主。云寰中天子敕。
　　如何是主中宾。云塞外将军令。
　　孜云。宾中问主互换之机。主中问宾同生同死。主中辨主。饮气吞声。宾中觅宾。白云万里。故句中无意。意在句中。于斯明得。一双孤雁。扑地高飞。于斯不明。一对鸳鸯。池中独立。知音禅客。相与证明。影响之流。切须子细。良久云。若是陶渊明。攒眉便归去。

　　四照用

　　师一日示众云。我有时先照后用。有时先用后照。有时照用同时。有时照用不同时。先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立主立宾。合水和泥应机接物。若是过量人。向未举时。撩起便行。犹较些子。时有僧出问佛法大意。师云。汝试道看。僧便喝。师亦喝。僧又喝。师便打(先照后用)问如何是佛法大意。师便喝。复云。汝道好喝么。僧便喝。师亦喝。僧又喝。师便打(先用后照)僧入门。师便喝。僧亦喝。师便打云。好打只有先锋。且无殿后(照用同时)僧来参。师便喝。僧亦喝。师又喝。僧亦喝。师便打云。好打为伊作主不到头无用处。主家须夺而用之。千人万人。到此出手不得。直须急著眼看始得(照用不同时)。
　　古德云。主一喝验宾。宾一喝验主。主再喝验宾。宾再喝验主。四喝后无宾主也。到这里主家便夺却。更不容他。慈明示众云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝。一喝云。且道。是照是用。还有缁素得出底么。若有试出来呈丑拙看。若无山僧失利。

　　照用问答

　　问如何是先照后用。首山云。南岳岭头云。太行山下贼。佛陀逊云。红旗曜日催征骑。骏马嘶风卷阵云。道吾真云。语路分明说。投针不回避。黄龙新云。清风拂明月。五祖演云。王言如丝。
　　如何是先用后照。首山云。太行山下贼。南岳岭头云。陀云。斩得匈奴首。还归细柳营。吾云。金刚觌面亲分付。语道分明好好陈。龙云。明月拂清风。祖云。其出如纶。
　　如何是照用同时。山云。收下南岳岭头云。捉得太行山下贼。陀云。太行招手。子夏扬眉。吾云。佛祖道中行异路。森罗影里不留身。龙云。清风明月。祖云。举起轩辕镜。蚩尤失却威。
　　如何是照用不同时。山云。昨日晴今日雨。陀云。午后打斋钟。吾云。清凉金色光先照。峨眉银界一时铺。龙云。非清风非明月。祖云。金将火试。
　　汾阳云。凡一句语。须具三玄门。每一玄门。须具三要路。有照有用。或先照后用。或先用后照。或照用同时。或照用不同时。先照后用。且共汝商量。先用后照。汝也是个人始得。照用同时。汝作么生当抵。照用不同时。汝作么生凑泊。琅玡觉云。先照后用。露师子之爪牙。先用后照。纵象王之威猛。照用同时。如龙得水致雨腾云。照用不同时。提奖婴儿。抚怜赤子。此古人建立法门。为合如是。不合如是。若合如是。纪信乘九龙之辇。不合如是。项羽失千里之骓。还有为琅玡出气底么。如无山僧自道去也。卓拄杖下座。

　　慈明颂(并总颂)

　　照时把断乾坤路。　　验彼贤愚丧胆魂。　　饶君解佩苏秦印。　　也须归款候皇恩。

　　用便生擒到命殂。　　却令苏醒尽残躯。　　归款已彰天下报。
　　放汝残年解也无。

　　照用同时棒下玄。　　不容拟议验愚贤。　　轮剑直冲龙虎阵。　　马丧人亡血满田。
　　照用不同时。　　时人会者稀。　　秋空黄叶坠。　　春尽落花飞。

　　一喝分宾主。　　照用一时行。
　　会得个中意。　　日午打三更。

　　兴化验人(四碗四唾四瞎)

　　莫热碗鸣声(中下二机用)碗脱丘(无底语)碗脱曲(无绻缋语)碗(向上明他)当面唾(鬼语)望空唾(精魂语)背面唾(罔两语)直下唾(速灭语)不似瞎(记得语不作主)恰似瞎(不见前后语)瞎汉(定在前人分上)瞎(不见语之来处)。

　　汾阳十智同真(佛海远著语)

　　汾阳示众云。夫说法者(满口嚼冰霜)须具十智同真(今古罕闻)若不具十智同真。邪正不辨。缁素不分(焦砖打著连底冻)不能为人天眼目(铁作面皮)决断是非(一人传虚万人传实)如鸟飞空而折翼(未举以前底)如箭射的而断弦(著力处不消一[利-禾+苔])断弦故射不中的(我要那射不中底)翼折故空不能飞(尽却尔神通妙用。又云。向什么处去)弦壮翼牢(远水不救近火)空的俱澈(瓦解冰消)作么生是十智同真(又是从头起)与诸人二点出。一同一质。二同大事。三总同参。四同真智。五同遍普。六同具足。七同得失。八同生杀。九同音吼。十同得入。
　　还有点得出底么。不吝慈悲。试出来道看。若点不出。未具参学眼在。却须辨取。要识是非。面目见在。喝一喝下座。
　　大慧云。汾阳老子末后。若无个面目现在。一场败阙。虽然未免丧我儿孙。喝一喝。
