<!-- { "loadSidebar": true } -->
　　南海波斯入大唐。　　有人别宝便商量。　　或时遇贱或时贵。　　日到西峰影渐长。

　　　(黄龙老和尚。有个生缘语。山僧承嗣伊。今日为君举。为君举猫儿。偏解捉老鼠)。

　　南堂静(名道兴蜀人嗣五祖)

　　我手何似佛手。　　炉鞴钳锤扫帚。　　曾烹紫磨金身。　　光射七星牛斗。

　　我脚何似驴脚。　　白刃红旗闪烁。　　坐断百战场中。　　妙用六韬三略。

　　人人有个生缘。　　视听俯仰折旋。　　顶戴寰中日月。　　怀藏阃外威权。

　　圆悟勤

　　我手何似佛手。　　随分拈花折柳。　　忽然撞著头蛇。　　未免遭他一口。

　　我脚何似驴脚。　　赵州石桥略彴。　　忽然筑起皮毬。　　崩倒三山五岳。

　　人人有个生缘。　　蹲身无地钻研。　　若也眼皮迸绽。　　累他桶底踢穿。

　　湛堂准

　　我手佛手。　　十八十九。　　云散月圆。　　痴人夜走。

　　我脚驴脚。　　放过一著。　　庞公笊篱。　　清平木杓。

　　人人生缘。　　北律南禅。　　道吾舞笏。　　华亭撑船。

　　海印信

　　我手佛手。　　谁人不有。　　直下分明。　　何须狂走。

　　我脚驴脚。　　高低踏著。　　雨过苔青。　　云开日烁。

　　问尔生缘。　　处处不疑。　　直语心无病。　　谁论是与非。

　　万庵

　　我手何似佛手。　　不用思前算后。　　世间多少痴人。　　只是随人背走。

　　我脚何似驴脚。　　拟议遭他毒药。　　又见白衣拜相。　　从前更无官爵。

　　人人有个生缘。　　桑梓人物骈阗。　　借问东邻西舍。　　西天十万八千。

　　南堂辨验十问

　　南堂示众云。夫参学至要。不出个最初与末后句。透得过者。平生事毕。其或未然。更与尔分作十门。各用印证自心。看得稳当也未。一须信有教外别传。二须知有教外别传。三须会无情说法与有情说法无二。四须见性如观掌上。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。此十门。诸人还一一得稳当也未。若只是闭门作活。独了自身。不在此限。若要荷负正宗绍隆圣种。须尽此纲要十门。方坐得曲录木床。当得天下人礼拜。可与佛祖为师。若不到与么田地。一向虚头。他时异日。阎家老子。未放尔在。有么大家出来证据。若无不用久立。

　　临济门庭

　　临济宗者。大机大用。脱罗笼出窠臼。虎骤龙奔。星驰电激。转天关斡地轴。负冲天意气。用格外提持。卷舒擒纵杀活自在。是故示三玄。三要。四宾主。四料拣。金刚王宝剑。踞地师子。探竿影草。一喝不作一喝用。一喝分宾主。照用一时行。四料拣者。中下根人来。夺境不夺法。中上根人来。夺境夺法不夺人(一作夺法不夺境非)上上根人来。人境两俱夺。出格人来。人境俱不夺。四宾主者。师家有鼻孔。名主中主。学人有鼻孔。名宾中主。师家无鼻孔。名主中宾。学人无鼻孔。名宾中宾。与曹洞宾主不同。三玄者。玄中玄。体中玄。句中玄。三要者。一玄中具三要。自是一喝中。体摄三玄三要也。金刚王宝剑者。一刀挥尽一切情解。踞地师子者。发言吐气。威势振立。百兽恐悚。众魔脑裂。探竿者。探尔有师承无师承。有鼻孔无鼻孔。影草者。欺瞒做贼。看尔见也不见。一喝分宾主者。一喝中。自有宾有主也。照用一时行者。一喝中。自有照有用。一喝不作一喝用者。一喝中具如是三玄三要四宾主四料拣之髅。大约临济宗风。不过如此。要识临济么。青天轰霹雳。陆地起波涛(山堂淳辨三玄门。临济曰。一句语。须具三玄门。一玄门须具三要。大机大用。其容以句义名数。劈析之邪。诸方问答玄要。亦只言如何是第一第二第三。汾阳偈曰。三玄三要事难分。得意忘言。道易亲。一句明明该万像。重阳九日菊花新。至古塔主始裂。为体中玄句中玄玄中玄。而三要。则说之不行。付诸瞒盰而已。此篇说临济门头户底。则且从。至三玄三要。则又堕塔主之覆辙矣。不可不辨)。

　　要诀(山堂淳)

　　大雄正续临济纲宗。因问黄檗西来。痛与乌藤三顿。遂往大愚打发。亲挥肋下三拳。言下便见老婆心。悬知佛法无多子。奋奔雷喝。捋猛虎须。迸开于赤肉团边。到处用白拈手段。飞星爆竹。裂石崩崖。冰棱上行。剑刃上走。全机电卷。大用天旋。赤手杀人。单刀直入。人境俱夺。照用并行。明头来。暗头来。佛也杀。祖也杀。辨古今于三玄三要。验龙蛇于一主一宾。透脱罗笼。不存玄解。操金刚王剑。扫除竹木精灵。奋师子全威。振群狐心胆。下梢正法眼藏。灭却这瞎驴边。彻骨彻髓。而血脉贯通。透顶透底。而乾坤独露。绵绵不漏。器器相传。盖其宗祖高明。子孙光大。此临济宗也。

　　古德纲宗颂(此有讹舛)

　　横按镆鎁烜赫光。　　八方全敌谩茫茫。　　龙蛇并隐肌鳞脱。　　雷雨全施计略荒。　　佛祖点为涓滴响。　　江山结抹并芬芳。　　回途索莫郊垧远。　　失舶波斯落楚乡。

　　云门宗

　　师讳文偃。嘉兴张氏子。受具游方。初参睦州陈尊宿。发明心要。州指见雪峰存禅师。再蒙印可。初至灵树。开法嗣雪峰。后迁云门光泰寺。其道大振。天下学者。望风而至。号云门宗。

　　三句

　　师示众云。函盖乾坤。目机铢两。不涉万缘。作么生承当。众无对。自代云。一镞破三关。后来德山圆明密禅师。遂离其语为三句。曰函盖乾坤句。截断众流句。随波逐浪句(圆悟曰。本真本空。一色一味。非无妙体。不在踌躇。洞然明白。则函盖乾坤也。又云。本非解会。排叠将来。不消一字。万机顿息。则截断众流也。又云。若许他相见。从苗办地。因语识人。即随波逐浪也)。

　　普安道颂三句

　　乾坤并万象。　　地狱及天堂。　　物物皆真现。　　头头总不伤。
　　堆山积岳来。　　一一尽尘埃。　　更拟论玄妙。　　冰消瓦解摧。
　　辨口利词问。　　高低总不亏。　　还如应病药。　　诊候在临时。

　　翠岩真

　　函盖乾坤事皎然。　　何须特地起狼烟。　　遒人舞铎东君至。　　不令花枝在处妍。

　　截断众流为更论。　　河沙诸佛敢形言。　　星移斗转乾坤黑。　　稍有丝毫实不存。

　　随波逐浪任高低。　　放去收来理事齐。　　一等垂慈轻末学。　　柰缘潦倒带尘泥。

　　问答

　　归宗通(嗣沩山祐)　三祖会(嗣天衣怀)　云居庆(嗣云盖颙)
　　首山念(嗣风穴沼)　天柱静
　　如何是函盖乾坤句。宗云。日出东方夜落西。祖云。海晏河清。居云合。山云。大地黑漫漫。又云。普天匝地。又云。海底红尘起。柱云。只闻风击响。知是几千竿。
　　如何是截断众流句。宗云。铁蛇横古路。祖云。水泄不通。居云窄。山云。不通凡圣。又云。洎合放过。又曰。横身三界外。柱云。昨日寒风起。今朝括地霜。
　　如何是随波逐浪句。宗云。船子下杨州。祖云。波斯吒落水。居云。阔山云。要道便道。又云。有问有答。又云。此去西天十万八千。柱云。春煦阳和花织地。满林初啭野莺声。

　　抽顾

　　师每见僧。以目顾之。即曰鉴。或曰咦。而录者曰顾鉴咦。后来德山圆明密禅师。删去顾字。但曰鉴咦。故丛林目之曰抽顾。因作偈通之。又谓之抬荐商量。偈曰。相见不扬眉。君东我亦西。红霞穿碧落。白日绕须弥。

　　北塔祚颂

　　云门顾鉴笑嘻嘻。　　拟议遭他顾鉴咦。　　任是张良多智巧。　　到头终是也难施。

　　真净文

　　云门抽顾。　　自有来由。　　一点不来。　　休休休休。

　　又关棙子

　　云门关棙子。　　消息少人知。　　有时一拨动。　　大地眼[強-弓+目][強-弓+目]。

　　一字关

　　僧问师。如何是云门剑。师云祖　如何是玄中的。师云[祝/土]　如何是吹毛剑。师云。骼又云胔　如何是正法眼。师云普。三身中那身说法。师云要　如何是啐啄之机。师云响。杀父杀母。佛前忏悔。杀佛杀祖。甚处忏悔。师云露　如何是祖师西来意。师云师　灵树一默处如何上碑。师云师　久雨不晴时如何。师云札　凿壁偷光时如何。师云恰承古有言了。即业障本来空。未了应须还宿债。未审二祖是了是未了。师云确。
　　一日示众。会佛法者。如恒河沙。百草头上。代将一句来。自代云俱　师凡对机。往往多用此酬应。故丛林目之。曰一字关云。

　　纲宗偈(新添)

　　康氏圆形滞不明。　　魔深虚丧击寒冰。　　凤羽展时超碧汉。　　晋锋八博拟何凭。　　是机是对对机迷。　　辟机机远远机栖。　　夕日日中谁有挂。
　　因底底事隔情迷。

　　丧时光藤林荒。　　图人意滞肌尪。　　咄咄咄力韦希。　　禅子讶中眉垂。　　上不见天下不见地。　　塞却咽喉何处出气。　　笑我者多哂我者少。

　　机缘(新添)

　　僧问。十二时中。如何得不空过。师云。尔向甚处著此一问。僧云。学人不会。请师举。师索笔成偈云。举不顾即差互。拟思量何劫悟(传灯)。
　　问雪峰。如何是学人自己。峰云。筑著鼻孔。僧举似师。师云。尔作么生会。其僧方思惟。师亦以前颂示之(雪峰广录)。
　　福朗上座因僧问。如何是透法身句。师云。北斗里藏身。朗罔测其旨。遂造焉。师一见便把住云。道道朗拟议。师托开有偈云。云门耸剔白云低。水急游鱼不敢栖。人户已知来见解。何劳再举轹中泥。朗大悟(出广灯录)。

　　巴陵三句(嗣云门名颢鉴丛林目为鉴多口)

　　僧问巴陵。如何是提婆宗。陵云。银碗里盛雪。
　　问如何是吹毛剑。陵云。珊瑚枝枝撑著月。问祖意教意是同是别。陵云。鸡寒上机。鸭寒下水(云门闻此语云。他日老僧忌辰。只举此三转语。供养老僧足矣)。

　　雪窦颂提婆宗

　　老新开端的别。　　解道银碗里盛雪。　　九十六个应自知。　　不知却问天边月。　　提婆宗提婆宗。　　赤幡之下起清风。

　　又颂吹毛剑

　　要平不平。　　大巧若拙。　　或指或掌。　　倚天照雪。　　大冶兮磨砻不下。　　良工兮拂拭未歇。　　别别珊瑚枝枝撑著月。

　　湛堂准颂祖意教意

　　鸡寒上机。　　鸭寒下水。　　时节不相饶。　　古今常显理。　　寒松十里吼清风。　　流水一溪声未已。

　　云门门庭

