<!-- { "loadSidebar": true } -->
　　寂音曰。今此法门。丛林怕怖。不欲闻其声。何以言之。诸方但要平实见解。执之不移。只欲传受。不信有悟。假使汾阳复生。亲为剖析。亦以为非。昔阿难夜经行次。闻童子诵佛偈。若人生百岁。不善水潦鹤。未若生一日而得决了之。阿难教之曰。不善诸佛机。非水潦鹤也。童子归白其师。师笑曰。阿难老昏矣。当以我语为是。今学者之前。语三玄三要十智同真旨趣。何以异此。

　　古宿十智同真问答(标汾阳外余不著名)

　　一同一质。汾阳云。绵州附子汉州姜。又云。鬼争漆桶。总不出渠。贼不打贫家。鬼窟里头出头没。百草头边任游戏。一毛头上定乾坤。八字打开人不识。碗脱丘。
　　二同大事。汾云。火官头上风车子。嘉州大像陕府铁牛。当甚破草鞋。少卖弄。两肩担不起。不直半分文。识得木上座也未。灯笼入露柱。杖挑日月手握乾坤。
　　三总同参。汾云。万象森罗齐稽首。莫怪不相识撞著露柱。呼神唤鬼。倚栏惆怅望江南。胡人持咒口喃喃。
　　四同真智。汾云。鬼家活计。八十翁翁入场屋。彼此不著便。天地悬殊。佛眼觑不见。认著依然还不是。黑山鬼窟。毛吞巨海。芥纳须弥。波斯鼻孔长。
　　五同遍普。汾云。石头土块。南岳天台西天此土。是什么境界。鱼行水浊。打著南边动北边。可惜许。坐却千千万万。如何折合。狸奴白牯放毫光。笑他禾山解打鼓。踏开生死海。跳出是非门。
　　六同具是。汾云。乞儿箩易满。等闲吹入胡笳曲。寒时终不热。信手拈来著著亲。师子颦呻象王蹴踏。
　　七同得失。汾云。披毛戴角。衔铁负鞍。一言勘破维摩诘。瓮里不走鳖。也不放尔在。不落明暗。作么生道。卖扇老婆手遮日。
　　八同生杀。汾云。放汝命通汝气。死蛇解弄也活。愿观盛作。迅雷不及掩耳。祸不单行。眉间宝剑袖里金槌。灌稻水车鸣戛戛。
　　九同音吼。汾云。驴鸣犬吠启圆通。师子颦呻群狐退后。徒劳侧耳。好语不出门。小出大遇。风吹石臼念摩诃。夜叉空里走。
　　十同得入。汾云。且居门外。耐重打金刚。山门骑佛殿。弓折箭尽也未。布袋里老鸦。金刚圈栗棘蓬。作么生吞透。含元殿里问长安。胡饼呷汁。鲸饮海水尽。露出珊瑚枝。
　　与甚么人同得入。汾云。鬼争漆桶。胡张三黑李四。
　　与谁同音吼。汾云。风吹石臼念摩诃。木人虽不语。石女引回头。
　　作么生同生杀。汾云。猛虎入羊群。此间无老僧。
　　甚么物同得失。汾云。牛头没马头回。目前无阇黎。
　　阿那个同具足。汾云。上座更欠个甚么。矮子看戏。
　　是甚么同遍普。汾云。狸奴白牯放毫光。且缓缓卜度。
　　何人同真智。汾云。认著依然还不是。相识满天下。知心能几人。
　　孰与总同参。汾云。识得木上座也未。据虎头收虎尾。第一句下明宗旨。
　　那个同大事。汾云。穿过髑髅。知音者少。
　　何物同一质。汾云。含元殿里问长安。桑树猪揩背。长江鸭洗头。

　　松源岳十智问答

　　如何是十智同真(提水放火)。一同一质(裂破)。二同大事(一毛头上定乾坤)。三总同参(虾蟆蚯蚓跛鳖盲龟)。四同真智(一不成二不是)。五同遍普(大地撮来无寸土)。六同具足(犹缺一著)。七同得失(入泥入水)。八同生杀(自救不了)。九同音吼(八角磨盘空里走)。十同得入(寒山逢拾得)。与甚么人同得入(胡张三黑李四)。与谁同音吼(狸奴白牯)。作么生同生杀(德山棒临济喝)。何物同得失(草里辊)。那个同具是(信手拈来著著亲)。何物同遍普(针锋影里骑大鹏等闲挨落天边月)。何人同真智(黑山鬼窟)。孰能总同参(灯笼入露柱)。那个同大事(嘉州大像陕府铁牛)。何物同一质(碗脱丘)。

　　或庵颂

　　阳春白雪非难和。　　藻鉴冰壶岂足观。　　一把柳丝收不得。　　和烟搭在玉阑干。

　　寂音

　　十智同真面目全。　　于中一智是根源。　　如今要见汾阳老。　　擘破三玄作两边。

　　竹庵

　　十智同真选佛科。　　汾阳佛法苦无多。　　爱心竭尽寻真智。　　面目分明见也么。

　　大慧

　　兔角龟毛眼里栽。　　铁山当面势崔嵬。　　东西南北无门入。　　旷劫无明当下灰。

　　古德十首(并总)

　　是何物兮同一质。　　万象之中同等匹。　　休将心识谩参寻。　　毗岚猛风吹海立。

　　那个与君同大事。　　这里敢言他与自。　　一身坚密现诸尘。　　寂灭光中无渐次。

　　孰能与我总同参。　　知识徒劳五十三。　　楼阁门前意何限。　　故乡犹在海门南。

　　何人同此一真智。　　见得分明还不是。　　山自高兮水自深。　　一理齐平不容易。

　　是什么物同遍普。　　旷大劫来今日睹。　　一波才动万波随。　　何异婴儿得慈母。

　　阿那个是同具足。　　细草含烟满山绿。　　他乡看似故乡看。　　添得篱根花绕屋。

　　甚么物兮同得失。　　圆明如昼红如日。　　三个胡孙夜播钱。　　天明走尽空狼籍。

　　作么生兮同生杀。　　桃花红兮李花白。　　今年吞却大还丹。　　到处相逢李八伯。

　　与谁说法同音吼。　　饮食语言皆用口。　　燕语莺啼迥不同。　　芳树雕梁却知有。

　　与甚么人同得入。　　田父耕锄女机织。　　冷眼看他家事忙。　　问渠且道承谁力。

　　由来十智本同真。　　语直心精妙入神。　　长忆江南三月里。　　春风微动水生鳞。

　　古德

　　十年海上觅冤仇。　　不得冤仇不肯休。　　芍药花开菩萨面。　　棕榈叶长夜叉头。


　　人天眼目卷之一(终)



　　人天眼目卷之二


　　汾阳四句(东山空　东林总　慈明　语附)

　　僧问。如何是接初机句。汾云。汝是行脚僧。空云。金刚杵打铁山摧。总云。无底钵盂光烜赫。圆云。一刀两段。
　　如何是辨衲僧句。汾云。西方日出卯。空云。岳阳船子洞庭波。总云。天台楖栗黑[粼*ㄑ][粼*ㄑ]。圆云。寒山拾得。
　　如何是正令行句。汾云。千里特来呈旧面。空云。夜叉屈膝眼睛黑总云。戴盆屧履三千里。圆云。来千去万。
　　如何是定乾坤句。汾云。北俱卢洲长粳米。食者无嗔亦无喜(一作无贪亦无嗔)空云。经来白马寺。僧到赤乌年。总云。人间天上一般春。圆云。天高海阔。乃云。将此四句语。验天下衲僧(大愚云。仔细思量。将此四句。验天下衲僧却被天下衲僧勘破。大慧云。诸人要识大愚么。三年无改于父之道。可谓孝矣)。

　　三种师子

　　浮山圆鉴示众云。汾阳有师子句。其师子有三种。一超宗异目。二齐眉共躅。三影响音闻。若超宗异目。见过于师。可为种草方堪传授。若齐眉共躅。见与师齐。减师半德。若影响音闻。野干倚势异髅何分。所以先德付嘱云。若当相见。切须子细穷勘。不得卤莽。恐误后人之印可也。

　　汾阳三诀

　　汾阳示众云。汾阳有三诀。衲僧难辨别。拟议问如何。拄杖蓦头楔。僧问。如何是三诀。师便打。僧礼拜。汾云。与汝颂出。
　　第一诀。接引无时节。巧语不能诠。云绽青天月。
　　第二诀。舒光辨贤哲。问答利生心。拔出眼中楔。
　　第三诀。西国胡人说。济水过新罗。北地用邠铁。

　　慈明

　　第一诀。大地山河泄。维摩才点头。文殊便饶舌。
　　第二诀。展拓看时节。语默岂相干。夜半秋天月。
　　第三诀。山远路难涉。陆地弄舟船。眼中挑日月。

　　法昌遇

　　第一诀。袖里三斤铁。忽遇病维摩。提起蓦头楔。
　　第二诀。六月满天雪。无处避炎蒸。浑身冷似铁。
　　第三诀。八字无两丿。胡僧笑点头。眼中重著楔。

　　东山简

　　　第一诀。真卓绝。手把黄金槌。敲落天边月。
　　　第二诀。难辨别。琉璃枕上凹。玛瑙盘中凸。
　　　第三诀。最超绝。花木四时春。庭台千古月。

　　安住京

　　　第一诀。针头削铁。穿耳胡人。面门齿缺。
　　　第二诀。杀人见血。哑子忍痛。无处分雪。
　　　第三诀。阳春白雪。水底桃花。山头明月。
　　如何是第一诀。古德云。珊瑚枝枝撑著月。
　　如何是第二诀。古德云。万里一条铁。
　　如何是第三诀。古德云。百草头边俱漏泄。

　　汾阳三句

　　汾阳上堂僧出问。如何是学人著力句。汾云。嘉州打大像。
　　如何是学人转身句。汾云。陕府灌铁牛。
　　如何是学人亲切句。汾云。西河弄师子。
　　又云。若人会得此三句。已辨三玄。更有三要语在。切须荐取。

　　翠岩真答

　　僧问。如何是学人著力句。岩云。千日斫柴一日烧。
　　如何是学人转身句。岩云。一堵墙百堵调如何是学人亲切句。岩云。浑家送上渡头船。

　　汾阳十八问

　　汾阳云。大意除实问默问难辨。须识来意。余者总有时节。言说浅深相度祗应。不得妄生穿凿。彼此无利益。虽是善因。而招恶果。切须子细。
　　请益　僧问马祖。如何是佛。祖云。即心是佛。赵州云。殿里底。
　　呈解　问龙牙。天不能盖。地不能载时如何。牙云。道者合如是。
　　察辨　问临济。学人有一问。在和尚处时如何。济云。速道速道。僧拟议。济便打。
　　投机　问天皇。疑情未息时如何。皇云。守一非真。
　　偏僻　问芭蕉。尽大地是个眼睛。乞师指示。蕉云。贫儿遇馊饭。
　　心行　问兴化。学人皂白未分。乞师方便。化随声便打。
　　探拔　问风穴。不会底人。为甚么不疑。穴云。灵龟行陆地。争免曳泥踪。
　　不会　问玄沙。学人乍入丛林。乞师指示。沙云。汝闻偃溪水声么。僧云闻。沙云。从这里入。
　　擎担　问老宿。世智辨聪。总不要拈出。还我话头来。宿便打。
　　置　问云门。瞪目不见边际时如何。门云鉴。
　　故　问首山。一切众生。皆有佛性为甚么不识。山云识。
　　借　问风穴。大海有珠。如何取得。穴云。罔象到时光灿烂。离娄行处浪滔天。
　　实　问三圣。学人只见和尚是僧。如何是佛是法。圣云。是佛是法。汝知之乎。
　　假　问径山。这个是殿里底。那个是佛。山云。这个是殿里底。
　　审　问祖师。一切诸法。本来是有。那个是无。答云。汝问甚分明。何劳更问吾。
　　征　问睦州。祖师西来当为何事。州云。尔道。为何事。僧无语。州便打。
