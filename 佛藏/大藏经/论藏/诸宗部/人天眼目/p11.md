<!-- { "loadSidebar": true } -->
　　妙藏诠注云。佛转八识而成四智者。用八为大圆镜智。七为平等性智。六为妙观察智。前五为成所作智。识惟分别。智能决断。大乘庄严论云。转八识成四智。束四智具三身。古德云。眼等五识为成所作智。意为妙观察智。化身摄。末那为平等性智。报身摄。阿赖耶为大圆镜智。法身摄。智通禅师。读楞伽经至千余遍。而不会三身四智。诣曹溪问六祖。祖曰。三身者。清净法身汝之性也。圆满报身汝之智也。千百亿化身汝之行也。若离本性说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者终日说菩提。通曰。四智之义可得闻乎。祖曰。既会三身。便明四智。若离三身。便谭四智。此名有智无身也。即此有智还成无智。复说偈曰。大圆镜智性清净(八)平等性智心无病(七)妙观察智见非功(六)成所作智同圆镜(五)五八(果)六七(因)果因转。但用名言无实性(转名不转体)。若于转处不留情。繁兴永处那伽定(传灯)。

　　○　眼耳鼻舌身意　六根　六尘　六识五识转成所作智

　　般若经云。六根六尘成十二处。添六识和合为十八界。起信论云。以四种法熏习义。一净谓真如。二染谓无明。三妄心谓业识。四妄尘谓六尘。楞严云。六识造业。所招恶报从六根出也。华严云。眼耳鼻舌身心意诸情根。以此常流转。而无能转者。起信又云。三界虚伪惟心所作。离心则无六尘境界也。毗婆沙论问曰。心意识有何差别。答曰。无有差别。即心是意。意即是识。皆同一义。如火灸。亦名焰亦名炽。般若又曰。若如实知自性皆空。是为能学六根六尘六识者也。祖师云。遍现俱该沙界。收摄在一微尘。识者谓之佛性。不识唤作精魂。然虽如是。蹉过者极多。错会者不少。

　　○　第七末那识转平等性智

　　楞伽云。末那者。此云染污意。恒审思量。故亦名传送识。佛与大惠谓。广说有八。略说有二。内现识计为我属赖耶。外分别事识计为我属前六识。真即识实性。亦属赖耶净分。故有粗细者。谓三细六粗。粗细二识者。皆依无明住地而起。以根本无明。动彼静心。而起细识。依此细识。转起粗心。以无明为本。依无明为因。生三细不相应心。依境界为缘。生三粗相应心。故云。粗细二识。各具二因。方得生住。现识者。起信云。不相应心也。依不思议熏故得生。依不思议变故得住。此现识所现境界。动彼心海。起诸事识之浪也。分别事识者。起信云。相应心也。依境界故得生。依海心故得住也。此一识者。皆是无明。熏习真如。成染缘起也。论曰。当知无明能主一切染法。一切染法。皆是不觉相故。诸经要集云。识自下上至脐已上灭者生人中。上至心灭者不失人身。上至头面灭者生天。至顶灭者永断轮回。自上下至腰灭者鬼趣。下至足灭者地狱。论曰。若离妄念。则无一切境界之相。惟一真心矣。

　　○　八阿赖耶识转大圆镜智

　　宗镜云。第八识多异熟性故。亦名含藏识。亦名八王子。亦名八解脱。亦名八丈夫。总有四八三十二相。此是果相因智报德。七八二识不相离。解深密经云。此八识能发起前六转识故。第八识谓前世中。以善不善业为因。招感令生第八异熟心。是果。此阿赖耶者。即是真心。不守自性。随染净缘不合而合。能含藏一切真俗境界故。名含藏识。如明镜不与影象合。而含影象。亦名如来藏识。伽陀云。诸法于藏识。识于法亦尔。更互为因相。亦互为果相。楞伽云。若不著二乘外道诸见。方能如实修行。摧破他论恶见。及舍我执等。能以妙慧。所依识者。即四智转八识也。入如来自证地者。言与诸佛同得同证也。楞伽经佛语大惠云。然彼诸识不作是念。我等同时展转为因。而于自心所现境界。分别执著。俱时之起。无差别相。各了自境。注云。彼诸识等。各了自境者。此名八识俱能分别自分境故。不知惟是自心妄现也。谓色是眼识境。乃至赖耶见分。是第七识境。根身种子器界。是藏识境。然此八识。离如来藏。无别自体。以众生不知故。执为八识之名。诸佛证得之故。能成四智之用。若昧之则八识起执藏之号。七识得染污之名。六识起遍计之情。五识狥根尘之相。若了知赖耶。成圆镜之体。持功德之门。末那为平等之源。一自它之性。第六起观察之妙。转正法之轮。五识兴所作之功。垂应化之迹。斯则一心匪动。识智自分。不转其体。但转其名。不分其理。而分其事。但伏六识不取尘境。故名识灭。是故离心之境。文理俱虚。即识之尘诠量有据。狂心不歇。歇则菩提。垢净心明。本来是佛。

　　○　第九阿陀那识

　　亦名纯净识。合论曰。寄说阿陀那识(此云执持)为第九纯净识。如五六七八等识。常依九识以依止。凡愚不了。妄执为我。如水暴流不离水体。诸波浪等。以水为依。故五六七八识。常以净识为依。何谓九为净识。为二乘人久在生死业种六七八识有怖畏故。恐彼难信。方便于生死种外。别立净识。使令悲智渐渐得生达识成智。深密经颂云。阿陀那识甚微细。一切种子如暴流。我于凡愚不开演。恐彼分别执为我。
　　按三身四智诸说。采摭经论援据详明。与沩仰辨识处。大相关系。可资深禅正修者。不蹈旁蹊而行正路。故予有取焉。往往同流之士必谓。吾单传直指之宗。何藉此为。殊不知。学道者。为心意识之所困苦甚矣。虚明自照。本自无它。境风摇摇。倏然走作。通人达士。犹未免焉。况其下者乎。可无方便观照之力乎。倘因其披剥之说。破其虚妄。捣其窠窟。即吾受用处。皆大圆镜智也。精金万鍜。不再矿矣。

　　石头参同契(雪窦著语　新添)

　　竺土大仙心(谁是能举)　　东西密相付(惜取眉毛)
　　人根有利钝(作么生)　　道无南北祖(且款款)
　　灵源明皎洁(抚掌呵呵)　　枝派暗流注(亦未相许)
　　执事元是迷(展开两手)　　契理亦非悟(拈却了也)
　　门门一切境(舍短从长)　　回互不回互(以头换尾)
　　回而更相涉(者个是拄杖子)　　不尔依位住(莫错认定盘星)
　　色本殊质像(岂便开眸)　　声元异乐苦(还同掩耳)
　　闇合上中言(心不负人)　　明明清浊句(口宜挂壁)
　　四大性自复(随所依)　　如子得其母(可知也)
　　火热风动摇(春冰自消)　　水湿地坚固(从旦至暮)
　　眼色耳音声(海晏河清)　　鼻香舌咸醋(可凭可据)
　　然于一一法(重报君)　　依根叶分布(好明取)
　　本末须归宗(唯我能知)　　尊卑用其语(不犯之令)
　　当明中有暗(暗必可明)　　勿以暗相遇(明还非睹)
　　当暗中有明(一见三)　　勿以明相睹(无异说)
　　明暗各相对(若为分)　　比如前后步(不如此)
　　万物自有功(旨尔宁止)　　当言用及处(纵横十字)
　　事存函盖合(仔细看)　　理应箭锋拄(莫教错)
　　承言须会宗(未兆非明)　　勿自立规矩(突出难辩)
　　触目不会道(又何妨)　　运足焉知路(出不恶)
　　进步非近远(唱弥高)　　迷隔山河故(和弥寡)
　　谨白参玄人(闻必同归)　　光阴莫虚度(诚哉是言也)

　　寂音曰。予尝深考此书。凡四十余句。而以明暗论者半之。篇首便曰。灵源明皎洁。枝派暗流注。乃知。明暗之意根于此。又曰。暗合上中言。明明清浊句。调达开发之也。至指其宗而示其趣则曰。本末须归宗。尊卑用其语。故其下广序明暗之句。奕奕缀联不已者。非决色法虚诳。乃是明其语耳。洞山悟本得此旨故。有五位偏正之说。至于临济之句中玄云门之随波逐浪。无异味也。而晚辈承其言。便想像明暗之中有相藏露之地。不亦谬乎。

　　五问

　　此盖当时义学之徒。相与造说。诬罔先圣。非毁禅宗。而自聪禅师问达观颖和尚。凡五问欲杜邪谬。故辩详之。
　　僧自聪问达观颖和尚曰。诸经论家多言。西天自迦叶至师子尊者。祖师相传。至此断绝。其实如何。答曰。吁如此说者生灭心也。不知为法惜人。萤斗杲日。雀填沧海。枉劳形耳。且二十四祖师子尊者。度婆舍斯多。兼出达磨达。其缘具在唐会稽沙门灵彻序金陵沙门法炬所编宝林传。并据前魏天竺三藏支疆梁楼续法记。具明师子尊者遇难以前传衣付法之事。从大迦叶为首。直下血脉。第二十五祖婆舍斯多。二十六祖不如密多。二十七祖般若多罗付菩提达磨。即唐土初祖也。原支疆梁楼三藏来震旦。抵洛阳白马寺。时即前魏帝道卿公景元二年辛巳岁也。师子入灭方二年矣。以是显知。经论诸师诬罔后昆。吁哉奈何。问曰。达磨大师。自西天带楞伽经四卷来是否。答曰非也。好事者为之耳。且达磨单传心印。不立文字。直指人心见性成佛。岂有四卷经耶。聪曰。宝林传亦如是说。颖曰。编修者不暇详讨矣。试为子评之。夫楞伽经三译。而初译四卷。乃宋天竺三藏求那跋陀之所译。次十卷元魏时菩提流支译。流支与达磨同时。下药以毒达磨者是也。后七卷唐天后代于阗三藏实叉难陀译。以此证之。先后虚实可知矣。仰山寂禅师。亦尝辩此。其事甚明。
　　问曰。传法偈无翻译。暨付法藏传中无此偈。以致诸家多说无据。愿垂至诲。答曰。噫子孙支分是非蜂起。不能根究耳。只如达磨未入此土。已会唐言。何以知之。初见梁武时对问。其事即可知矣。后又二祖可大师。十年侍奉。以至立雪断臂。志求祖乘至勤诚矣。后达磨告曰。吾有一袈裟。付汝为信。世必有疑者云。吾西天之人。子此土之子。得法实信。汝当以吾言证之。又云。自释迦圣师至般若多罗。以及于吾。皆传衣表法。传法留偈。吾今付汝。偈曰。吾本来兹土。传法救迷情。一花开五叶结果自然成。因引从上诸祖偈。一一授之。内传法印以契证心。外付袈裟以定宗旨。以此则知。达磨付二祖决矣。此乃单传口授。何暇翻译哉。
