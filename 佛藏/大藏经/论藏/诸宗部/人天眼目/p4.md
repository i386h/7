<!-- { "loadSidebar": true } -->
　　明　外道问佛。不问有言无言。世尊良久。道云。世尊大慈大悲。开我迷云。令我得入。
　　默　外道到佛处无言而立。佛云。甚多。外道道云。世尊大慈大悲。令我得入。
　　凡有学人偏僻言句。或盖覆将来。辨师家眼目。或呈知见。擎头戴角。一一试之。尽皆打得。只为当面识破。或贬或褒。明镜临台。是何精魅之可现。何有妖狐能隐本形者也。

　　九带(名法远)

　　浮山每于示徒之际。遍举宗门语句。而学者编集。乞师名之。师因其类聚。目之曰佛禅宗教义九带集。盖拟班固九流之作也。

　　佛正法眼藏带

　　夫真实之理。证成法身。照用之功。作为报土。诸佛之本因既尔。诸祖之洪范亦然。五部分宗。万派之精蓝棋布。一灯分焰。十方之法席鳞差。又华严经云。如来不出世。亦无有涅槃。昔灵山会上。世尊以青莲目瞬示四众。无能领其密意。惟大迦叶。独领解佛旨。经云。佛告大迦叶云。吾有正法眼藏涅槃妙心。付嘱与汝。汝当流布勿令断绝。又临涅槃告阿难言。十二部经。汝当流通。告优波离言。一切戒律。汝当奉持(一作受持)付大迦叶偈云。法本法无法。无法法亦法。今付无法时。法法何曾法。于是大迦叶。持佛袈裟。于鸡足山中。入寂灭定。待慈氏下生。两手分付(古德著语云。鸟栖无影树。花发不萌枝。四海波涛净。一轮明月天)。

　　大圆智颂

　　佛正法眼。　　迦叶亲闻。　　祖祢不了。　　殃及儿孙。

　　大慧杲

　　迢迢空劫不能拘。　　佛眼何曾识得渠。　　妙体本来无位次。　　正因那得有规模。　　太虚寥廓尘埃净。　　智鉴圆明物象殊。　　从此华山千古秀。　　任他潘阆倒骑驴。

　　佛法藏带

　　夫三乘教外。诸祖别传。万象之中。迥然独露。纤尘未泯。阻隔关山。拟议差殊。千生万劫。三贤未晓。十圣那知。截断众流。如何凑泊。圣人曲成万物而不已。刻雕众形而无功。而况如来藏乎。所谓藏者。该括三世过现未来诸佛法藏。其间有大小乘。小乘为声闻缘觉。大乘谓菩萨。于中支分为八。谓三藏五乘。其三藏。谓经律论。五乘。谓声闻缘觉菩萨而兼摄人天。然则教分名数。依根所立。而不离一乘。法华经曰。于一乘道分别说三。又曰。尚无二乘。何况有三。又曰。惟此一事实。余二则非真。此明依根立权。如华严说。如来藏以法界为体。如来藏无前后际。无成坏法。无修证位。绝对待义。所以文殊偈曰。一念普观。无量劫无去无来亦无住。如是了知三世事。超诸方便成十力。圣人说了义不了义。并是依根安立。诸佛随宜说法意趣难辨。三藏五乘各有宗旨。于一乘论圆顿半满。并是权立。惟华严一经。以法界为体量。佛与众生同一体性。本无修证。本无得失。无烦恼可断。无菩提可求。人与非人性相平等(古德著语云。掬水月在手。弄花香满衣。古涧寒泉涌。青松雪后苍)。

　　大圆颂

　　吾佛法藏。　　捞捷众生。　　百千三昧。　　弹指圆成。

　　大慧

　　十方通摄了无遗。　　三际全超在此时。　　圣号凡名同一舌。　　劣形殊相谩多岐。　　家家门外长安道。　　处处窟中师子儿。　　打破净瓶无一事。　　杜鹃啼在落花枝。

　　理贯带

　　夫声色不到。语路难诠。今古历然。从来无间。以言显道。曲为今时。竖拂扬眉。周遮示诲。天然上士。岂受提撕。中下之机。钩头取则。投机不妙。过在何人。更或踌躇。转加钝置。理贯带者。理即正位也。其正位中。而无一法空同实际。其实际理地。不受一尘。
　　　(古德著语云。众角虽多一麟足矣。动容扬古路。不堕悄然机)。

　　大圆颂

　　理贯全收。　　万派同流。　　毗卢华藏。　　物物头头。

　　大慧

　　真理何曾立一尘。　　呼为正位早疏亲。　　乌鸡半夜鸣何处。　　枯木花开劫外春。　　信手垂慈常利物。　　拟心执著已乖真。　　君看鹤树泥洹日。　　曾举双趺示众人。

　　事贯带

　　夫日月照临不到。天地覆载不著。劫火坏时彼常安。万法泯时全体露。随缘不变。处闹常宁。一道恩光。阿谁无分。华严经云。刹说众生说。三世国土一时说(古德著语云。觅火和烟得。檐泉带月归石长无根树。山含不动云)。

　　大圆颂

　　事贯万有。　　纤尘不漏。　　万象森罗。　　全机无咎。

　　大慧

　　转处孤危万事休。　　随缘得旨复何求。　　群生造化乘斯力。　　一道灵光触处周。　　即事即空无剩法。　　全心全佛有来繇。　　填沟塞壑无人会。
　　可笑骑牛更觅牛。

　　理事纵横带

　　夫触目是道。佛事门中。绝迹无私。通贯实际。圆融事理。运用双行。器量堪任。随机赴感。门风露布。各在当人。建立宗乘。强生枝节。出门问路。指东划西。历劫顽嚚。如何扣发(古德著语云。针锋头上翻筋斗。红炉焰里碧波生。猿抱子归青嶂里。鸟衔花落碧岩前)。

　　大圆

　　理事纵横。　　照用齐行。　　这边那边。　　日午三更。

　　大慧

　　尘尘实际本和融。　　举体全该事理同。　　应物行权无定法。　　随缘立理绝罗笼。　　竿头有路通车马。　　棒下无生触祖翁。　　出没纵横全体用。　　夕阳西去水流东。

　　屈曲垂带

　　夫垂者。圣人垂机接物也。屈曲者。脱珍御服。著弊垢衣也。同安云。权挂垢衣云是佛。却装珍御复名谁。珍御名不出世。垢衣名出世。僧问石门彻和尚。云光法师为甚么。却作牛去。彻云。陋巷不骑金色马。回途却著破襕衫。圣人成佛后。却为菩萨。导利众生。是名不住无为不尽有为矣。文殊师利问维摩诘云。菩萨云何通达佛道。摩诘云。菩萨行于非道。是名通达佛道(古德著语云。慈云普覆无边际。枯木无花争奈何。宛转是非从曲直。个时消息解通风)。

　　大圆颂

　　屈曲垂慈。　　棒喝齐施。　　覆藏密旨。　　少室灵枝。

　　大慧

　　不装珍御示初机。　　出世权披弊垢衣。　　细路曲盘连夜过。　　故乡迢递几时归。　　垂丝千尺钩还曲。　　利物多方语带悲。　　休论长安风物好。　　得便宜是落便宜。

　　妙叶兼带

　　汝州风穴和尚示众云。夫参学眼目。临机直须大用现前。莫自拘于小节。设使言前荐得。犹是滞壳迷封。纵饶句下精通。未免触途狂见。劝汝诸人。应是从前依他作解。明昧两岐。凡圣疑情。一时扫却。直教个个如师子儿哮吼一声。壁立万仞。谁敢正眼觑著。觑著则瞎却渠眼(古德著语云。一句曲含千古韵。万重云散月来初。垂丝千尺意在深潭)。

　　大圆颂

　　妙叶真机。　　境物如如。　　是凡是圣。　　无欠无余。

　　大慧

　　抬搦繇来作者知。　　个中一字两头垂。　　同生同死何时晓。　　双放双收举世疑。　　照胆蟾光沉碧汉。　　拍天沧海浸须弥。　　闻韶忘味有余乐。　　方识诗人句外奇。

　　金针双锁带

　　夫鸡足分灯之后。少林传芳以来。各阐玄风。互兴佛事。若凭言诠为据。断灭法门。更成造作修功(一作更或功行修持)平沈先圣。头头显露。物物明真。不用踌躇。直截便道(古德著语云。风吹南岸柳。雨折北池莲。白鹭下田千点雪。黄鹂上树一枝花)。

　　大圆颂

　　金针双锁。　　全心印可。　　有句无句。　　千花万朵。

　　大慧

　　突出全机理事玄。　　东村王老夜烧钱。　　等闲得路明如日。　　举步回头直似弦。　　玄要并行无别语。　　机缘才兆不堪传。　　从来大道无拘束。　　信手拈来百事全。

　　平怀常实带

　　洛浦和尚示众云。末后一句。始到牢关。把断要津。不通凡圣。寻常向汝诸人道。任从天下乐忻忻。我独不肯。何故。灵龟负图。自取丧身之兆。凤萦金网。拟趣霄汉。以何期。寻常向汝诸人道。须于旨外明宗。莫向言中取则。所以道。石人机似汝也。解唱巴歌。汝若似石人。雪曲也应和。僧问南泉。如何是道。泉云。平常心是道。如达平常道也。见山即是山。见水即是水。信手拈来。草无可无不可。设使风来树动。浪起船高。春生夏长。秋收冬藏。有何差异。但得风调雨顺。国泰民安。边方宁静。君臣道合。岂在麒麟出现凤凰来仪。方显祥瑞哉。但得理归其道事乃平实。无圣可求无凡可舍。内外平怀。泯然自尽。所以诸圣语言。不离世谛。随顺世间。会则途中受用。不会则世谛流布(古德著语云。长因送客处。忆得别家时)。

　　大圆颂

　　平怀常实。　　事圆理毕。　　露柱灯笼。　　无得无失。

　　大慧

　　更无回互本圆成。　　觌面无私一体平。　　水上东山行不住。　　火中木马夜嘶鸣。　　人间但见浮云白。　　天外常看列岫横。若为平常心是道。　　拟心已在铁围城。
　　浮山云。据圆极法门。本具十数。今此九带。已为诸人说了也。更有一带。诸人还见么。若也见得亲切分明。却请出来说看。说得相应。则通前九带。圆明道眼。若也见不亲切。说不相应。但依吾语言。以为己解。则名谤法。无有是处。诸人到此合作么生。众皆罔措。师遂叱散。

　　黄龙三关

　　南禅师问隆庆闲禅师云。人人有个生缘。上座生缘在什么处。闲云。早晨吃白粥。至晚又觉饥。又问。我手何似佛手。闲云。月下弄琵琶。又问。我脚何似驴脚。闲云。鹭鸶立雪非同色。黄龙每以此三转语。垂问学者。多不契其旨。而南州居士潘兴嗣延之。常问其故。龙云。已过关者。掉臂径去。安知有关吏。从关吏问可否。此未过关者。复自颂云。
　　我手何似佛手。禅人直下荐取。不动干戈道出。当处超佛越祖。
　　我脚驴脚并行。步步踏著无生。会得云收月皎。方知此道纵横。
　　生缘有路人皆委。水母何曾离得虾。但得日头东畔出。谁能更吃赵州茶。
　　(芦山旻古佛语录云。昔见广辨首座收南禅师亲笔三关颂。讽诵无遗。近见诸方语录。不全。又多讹舛。故兹注破)。

　　真净文颂

　　我手何似佛手。　　翻覆谁辨好丑。　　若是师子之儿。　　野干谩为开口。

　　我脚何似驴脚。　　隐显千差万错。　　豁开金刚眼睛。　　看取目前善恶。

　　人人有个生缘处。　　认著依然还失路。　　长空云破月华明。　　东西南北从君去。

　　景福顺(蜀人嗣南禅师)

　　长江云散水滔滔。　　忽尔狂风浪便高。　　不识渔家玄妙意。　　却于浪里飐风涛。

