<!-- { "loadSidebar": true } -->
　　以灯明施得十功德。一照世如灯。二随所生处肉眼不坏。三得于天眼。四于善恶法得善智慧五除灭大闇。六得智慧明。七流转世间常不在于黑闇之处。余三如前。

　　恭敬合掌十功德门

　　恭敬合掌得十功德。一者得胜福报。二生于上族。三得胜妙色。四得胜妙声。五得胜妙盖。六得胜妙辨。七得胜妙信。八得胜妙戒。九得胜妙多闻。十得胜妙智也。

　　劝发菩提心集卷下(终)

　　原夫此书者。发心修行之要路。菩提涅槃之大基。求佛行人不可不崇。依之先年之比。故清净光院家有御发愿被开上卷。其后关东名越光明寺苾刍静照特发誓愿。劝化数十贯之净财。式备中下开版费用。令同法苾刍照慧勤策诱贤干缘矣。冀流通永代。开发大心者。
　　正应三年庚寅三月二十五日
　　　　　　　　　西大寺沙门　睿尊记

