<!-- { "loadSidebar": true } -->
　　物际独巍巍　从来卓尔独存。不与万法为侣。此颂不变理体独露堂堂。夺尽物之边涯际畔也。
　　冥真息万机　万机休罢处。一曲韵无私。此颂夺尽千差念虑也。
　　境闲情淡淡心止思微微　境智冥寂。情忘虑息。此颂所观境既空闲。能缘情虑则淡薄。微细隐也。
　　差路终迂曲一源绝是非　直截根源佛所印。摘叶寻枝我不能。此颂随相行多岐委曲长劫行之离相行。一路直截是非俱泯。泯无能泯。夺无所夺。一道灵光有何间断也。
　　纤毫情不挂何处不光辉　皮肤脱落尽。独露一真实。此颂夺尽心境千差显一纯真之智鉴无方而不显现也。
　　六事能隐理门　佛事门中不舍一法。义曰。事为能隐。理为所隐。由第三成事即理隐也。观云。真理随缘成诸事法。遂令事显理不显也。如水成波动显静隐也。法身流转五道。名曰众生。众生现时法身不现。此门唯显成事义也。
　　浩浩波澜当处澄湛　数峰青翠处。孰委是云根。波澜者。千差事法也。澄湛者。纯清一理也。唯显成事之波。不显湛然理矣。
　　物物既缘成缘成翳本明　只为随他法。丧却本来真。此颂因随缘而成事。唯显成事而隐理也。
　　但观波浪起不见水澄清　贪观白浪。失却手篙。此颂约境则唯显俗谛而隐真谛。约人则迷于理而滞于事。
　　远境危峰小平湖野艇横　莫随境转落今时。恐失本来光彩去。此颂要见即俗之真。信取境唯心耳。野人云。看。
　　皎然直下事不动却须行　欲穷千里目。更上一层楼。此颂虽达俗谛更须明即俗之真。物物目际皎然明白。不应滞事而迷理。全无变动之见。故曰却须行也。
　　七真理即事门　随流虽得妙。入海水波潜。义曰。真理者。是五门不变理也。即事者。是三门随缘事也。故成此门不变即随缘义也。则废己同他泯其理也。即真该妄末虽空而非断也。观云。是故此理举体皆事。方为真理。如水即波无动而非湿。故即水是波也。
　　口中吃饭鼻里出气　眼在眉毛下。鼻子大头垂。明日用平常也。
　　明明百草头历历复何求　明明开正眼。物物尽圆成。此颂既真理即在事中。更有何物而不具足耶。
　　求得外边事绝求道自周　有求皆错。无意自亲。此颂心外求法与道悬远。心不求心法法心耳。下云。
　　花开小砌畔云起远峰头　竹径通幽处。禅房花木深。此颂真理即事物物圆成。但能信手拈来。自然纵横得妙。
　　好个安身处他人未肯休　含元殿里坐。休更觅长安。此颂好个随缘放旷即事。明真安身立命之处。奈何不肯承当。故未休也。
　　八事法即理门　元从恁么来。却须恁么去。义曰。事法者。是六门成事体也。理者。是四门体空用也。故成此门成事即体空义。显废己同他泯其事也。即妄彻真源。虽有而非常也。观云。故说众生即如。不待灭也。如波动相举体即水。无异相也。
　　差即无差波波皆湿　万像纷然。参而无杂物物到空处全空物自闲事空方彻理。物体两闲闲。此颂全空者。真理也。闲者。无用也。物物到此体空而全理。是废是体用也。
　　丝毫情不尽如隔万重山　差之毫厘。失之千里。此颂万像虽然即真。不可情识会。若带微细情解而会。岂止万重山矣。如将萤火烧须弥山。终不能著也。
　　但了波中湿何烦镜里颜　但得本莫愁末。此颂波中湿者。事法体空而即理也。镜里颜者。体空也。既以观智了物即真理。何更烦劳推问体空之义也。
　　旷然平坦路不在白云间　目前无异路。迷者自东西。此颂事法虚旷一际齐平。触目皆真。何劳远求于云外哉。
　　九真理非事门　水底金乌天上日。眼中童子面前人。义曰。于非异处辨非一也。随缘非有之法身。恒不异事而全理。显示自他俱存理事双全矣。观云。所依非能依。故如即波之水非波。以动湿异故。此门随缘即不变义也。
　　物物全真一道清净　纯一无杂。非干事也。
　　露柱木头做时人未敢当　只因分明极。翻令所得迟。此颂露柱者。檐下柱也。随缘义。木头者。不变义也。虽随缘而成露柱。恒非事也。此理难明。未敢承当。故约人叹深也。或可多是无味之谈塞断人口。真理既非其事。谁敢道著。不敢承当也。
　　寂然非有地阒尔杳无方　祖父田园无寸土。东西南北绝边方。此颂不变自体一尘不立寂静纯真。那有方所者哉。
　　事绝神何虑理全境不彰　心境俱亡。复是何物。此颂双遮心境。显真理而非事。
　　钓鱼船上客元是谢三郎　出身犹可易。脱体道应难。此颂由事绝情亡唯一全理。于非异处辨非一也。要须玄会。不可事迹而求。故出此有句中无句。妙在体前之义也。谢三郎者。福州玄沙备禅师。少而敏黠。家以捕鱼为业。常随其父泛小舟于江滨。一日因见月影有省。乃遗舟罢钓。出家入道矣。师法嗣雪峰存禅师。为法门之昆季耳。师一日示众云。我与释迦同参。时有僧便问。承闻和尚有言曰。我与释迦同参。未审参见何人。师云。钓鱼船上谢三郎。此是出情见离窝窟。傍通密旨妙会玄宗底句矣。后人亦呼师为谢三郎。
　　十事法非理门　月筛松影高低树。日照池心上下天。义曰。举体全理。即事相宛然。此则寂灭非有之众生。恒不异理而全事。明非孤单。故曰全矣。如全水之波非水。以动义非湿故。此上十义约理望事。则有成(三也)有坏(五也)有即(七也)有离(九也)事望于理。有显(四也)有隐(六也)有一(八也)有异(十也)逆(五六九十)顺(三四七八)自在无障无碍同一缘起矣。此上四门存泯无碍也。七八于解常自一。由此二门相即故。得解心现前。观之以成双遮中道矣。九十于谛常自二。由此二门性相异故。即真俗双存。以成双照中道矣。此门体空。即成事义。
　　全真物物万行沸腾　大用全彰。非其理也。
　　理全事亦全何处不方圆　人人皆具足。物物尽圆成。此颂理事俱全真俗双照。以明中道处处方圆。下云。
　　纵目极天际榰颐小槛边蔽空云叆叆匝地草芊芊　篱头落底千千药。不是神农人不知。此颂物物全真信手拈来。纵横得妙苟不仙陀。如何领会。下云。
　　更欲论玄妙金刚拏起拳　赤心片片。重重相为。此颂上四句中不明玄旨。又问。夷门意趣如何。师云。金刚拏起拳。是同坑无异土。若又不领。假使普慧云兴二百问。普贤瓶泻二千答。不遇知音也。是徒劳话会。然则忽遇个中人。如何别通一线。要会么。不解金刚拏起拳。领取泥牛耕水月。
　　周遍含容观第三　幢网珠光无向背。自他光影一时周。义曰。一一事法如理融通。包遍自在。约差别事法论其体用而显玄也。竖无不穷曰周。横无不极曰遍。外无不包曰含。内无不摄曰容。观者混融无障碍智也。第三者前已标矣。要知次第无阶级。前三三是后三三。此门行无尽之行。运混融之智。超定一定多之情。离先后同时之见。证事事无碍法界出生观智。号晋融无障碍智矣。此门法义迥异诸诠。是毗卢性海之圆宗。实一乘别教之玄旨。事如理融遍摄无碍。交参自在各辨十门。一为法义体用之本也。二是周遍义也。三是含容义也。此三备矣。四释二也。五释三也。六七皆收四五也。八九融摄六七也。十收八九也。
　　一理如事门　心随万境转。转处实能幽。义曰。此因前九十二门全理全事。到此遂令一味纯真全同差别法也。此是总句。为法义体用生发之本。
　　一切唯心兵随印转　鱼母忆而鱼子长。蜂王起而蜂众随。
　　并安千种器千月落其中　千江有水千江月。万里孤舟万里身。此颂所如千差事法。
　　一道澄江净唯余一月通　一念心清净。一佛出世间。此颂所如一法。
　　同为异复异　放去弥纶沙界。森罗万象齐彰。此颂分同作异异乃全别。显上四句法合一多之法。全同为全异也。
　　异作同还同　收来踪迹全无。谁是能同之者。此颂摄异为同。同无同相。强称为同也。同者玄寂体也。异者灵鉴用也。肇论云。是以般若之与真谛。言用即同而异。言寂即异而同。同故无心于彼此。异故不失于照功。
　　谁得圆通妙终南个老翁　箭穿江月影。须是射雕人。此颂理虽如事而异明异而全同。是双照而双遮。故号圆通。夷门推此玄道。唯我帝心禅师无得而得之者也。
　　二事如理门　法依圆成。还同圆遍。义曰。谓诸事法与理非异。故能随理而圆遍也。与前门为相如一对矣。此门周遍义。三门是含容义。与后门为周遍含容一对。结归观题也。
　　君既无涯我亦随尔　恩来义往。今古如然。
　　理遍一多法一多同理然　水起千波异。千波一湿同。此颂相如二门一多法义。
　　意无往来相谁后复谁先　不动而变。二际俱亡。此颂一多之法同时相如。各不离本位互相如遍终无往来先后之相。则知十方三世湛然常住矣。
　　举措皆儒首纵横尽普贤　头头妙行。物物无亏。此颂儒首者。是般若会上儒首菩萨。达俗即真不遗细行也。普贤者。曲济无遗曰普。邻极亚圣曰贤。此二菩萨。运同体之悲智。化异见之众生。真即俗而事相存。俗虽存而不异真。
　　日中迷路者掘地觅青天　将南作北情犹恕。掘地寻天更可悲。此颂著相凡夫不达相即无相。广设相而相外求真何异迷人将南作北迷情难遣。又如掘地寻天何日相应。远之远矣。故佛言。迷中倍人诚可怜愍耳。
　　三事合理事门　网珠千影相。尽在一珠中。义曰。前所遍之一事到此便为能含。由上一事体空能含中。余一切事皆体空不离法界。是故俱在一尘中现不坏相而广容也。然上三门法义备矣。下之七门自此而生也。
　　一毛称性摄法无遗　虽分理事异。一法普包容。法者理事法也。遗者失也。一毛正报与法性相具非一非异。故能摄而无失也。
　　尘中无数刹刹有佛难思　十方依正一尘中。无限遮那转法轮。此颂依中现依正也然依正二报一一如理在一事中分明显现。非因依人情识所解也。
　　眼耳绝闻见身心何觉知　栴檀林里坐。鼻孔不知香。此颂上二句依正融通。是大菩萨遮那智境。声闻尚杜视听于嘉会。况凡夫迷妄身心。何能觉知矣。佛果云。现定见闻觉知是法。此法离见闻觉知。若著见闻觉知。即是见闻觉知。大凡达法之士。超出见闻觉知不住见闻觉知。却来受用见闻觉知。然则且道受用底一句。作么生道。
　　闲堂行道夜静室坐禅时　经行坐卧中。受用法王法。此颂达法之士。四威仪中闲堂静室之内。或行道坐禅之时。受用融通包容理事之法乐也。
　　日用自家底何烦寻路跂　闲堂行道全由我。静室安禅更在谁。此颂一身之事变融理事在自己。日用之中何必烦劳别寻玄道哉。
