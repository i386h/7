<!-- { "loadSidebar": true } -->
　　祖域交驰天马驹(五百年一间生。千人万人中有一个半个。子承父业)　　化门舒卷不同途(已在言前。渠侬得自由。还他作家手段)　　电光石火存机变(劈面来也。左转右转。还见百丈为人处也无)　　堪笑人来捋虎须(好与三十棒。重赏之下必有勇夫。不免丧身失命。放过阇黎一著)
　　雪窦见得透。方乃颂出。天马驹日行千里。横行竖走。奔骤如飞。方名天马驹。雪窦颂百丈于祖域之中。东走向西。西走向东。一来一往。七纵八横。殊无少碍。如天马驹相似。善能交驰。方见自由处。这个自是得他马祖大机大用。不见僧问马祖。如何是佛法大意。祖便打云。我若不打尔。天下人笑我去在。又问。如何是祖师西来意。祖云。近前来向尔道。僧近前。祖劈耳便掌云。六耳不同谋。看他恁么得大自在。于建化门中。或卷或舒。有时舒不在卷处。有时卷不在舒处。有时卷舒俱不在。所以道同涂不同辙。此颂百丈有这般手脚。雪窦道。电光石火存机变。颂这僧如击石火似闪电光。只在些子机变处。岩头道。却物为上。逐物为下。若论战也。个个立在转处。雪窦道。机轮曾未转。转必两头走。若转不得。有什么用处。大丈夫汉。也须是识些子机变始得。如今人只管供他款。彼他穿却鼻孔。有什么了期。这僧于电光石火中。能存机变。便礼拜。雪窦道堪笑人来捋虎须。百丈似一个大虫相似。堪笑这僧去捋虎须。
　　垂示云。问一答十。举一明三见兔放鹰。因风吹火。不惜眉毛则且置。只如入虎穴时如何。试举看。
　　【二七】举。僧问云门。树凋叶落时如何(是什么时节。家破人亡。人亡家破)云门云。体露金风(撑天拄地。斩钉截铁。净裸裸赤洒洒。平步青霄)。
　　若向个里荐得。始见云门为人处。其或未然。依旧只是指鹿为马。眼瞎耳聋。谁人到这境界。且道云门为复是答他话。为复是与他酬唱。若道答他话。错认定盘星。若道与他唱和。且得没交涉。既不恁么。毕竟作么生。尔若见得透。衲僧鼻孔。不消一捏。其或未然。依旧打入鬼窟里去。大凡扶竖宗乘。也须是全身担荷。不惜眉毛。向虎口横身。任他横拖倒拽。若不如此。争能为得人。这僧致个问端。也不妨险峻。若以寻常事看他。只似个管闲事底僧。若据衲僧门下。去命脉里觑时。不妨有妙处。且道树凋叶落是什么人境界。十八问中。此谓之辨主问。亦谓之借事问。云门不移易一丝毫。只向他道。体露金风。答得甚妙。亦不敢辜负他问头。盖为他问处有眼。答处亦端的。古人道。欲得亲切。莫将问来问。若是知音底。举著便知落处。尔若向云门语脉里讨。便错了也。只是云门句中。多爱惹人情解。若作情解会。未免丧我儿孙。云门爱恁么骑贼马趁贼。不见僧问。如何是非思量处。门云。识情难测。这僧问。树凋叶落时如何。门云。体露金风。句中不妨把断要津不通凡圣。须会他举一明三。举三明一。尔若去他三句中求。则脑后拔箭。他一句中须具三句。函盖乾坤句。随波逐浪句。截断众流句。自然恰好。云门三句中。且道用那句接人。试辨看。颂曰。
　　问既有宗(深辨来风。箭不虚发)　　答亦攸同(岂有两般。如钟待扣。功不浪施)　　三句可辨(上中下。如今是第几句。须是向三句外荐取始得)　　一镞辽空(中。过也。[祝/土]著磕著。箭过新罗)　　大野兮凉飙飒飒(普天匝地。还觉骨毛卓竖。么。放行去也)　　长天兮疏雨蒙蒙(风浩浩。水漫漫。头上漫漫。脚下漫漫)　　君不见少林久坐未归客(更有不唧[口*留]汉。带累杀人。黄河头上。泻将过来)　　静依熊耳一丛丛(开眠也著。合眼也著。鬼窟里作活计。眼瞎耳聋。谁到这境界。不免打折尔版齿)
　　古人道。承言须会宗。勿自立规矩。古人言不虚设。所以道。大凡问个事。也须识些子好恶。若不识尊卑去就。不识净触。信口乱道。有什么利济。凡出言吐气。须是如钳如铗。有钩有锁。须是相续不断始得。这僧问处有宗旨。云门答处亦然。云门寻常以三句接人。此是极则也。雪窦颂这公案。与颂大龙公案相类。三句可辨。一句中具三句。若辨得则透出三句外。一镞辽空。镞乃箭镞也。射得太远。须是急著眼看始得。若也见得分明。可以一句之下。开展大千沙界。到此颂了雪窦有余才。所以展开颂出道。大野兮凉飙飒飒。长天兮疏雨蒙蒙。且道是心是境。是玄是妙。古人道。法法不隐藏。古今常显露。他问树凋叶落时如何。云门道体露金风。雪窦意只作一境。如今眼前。风拂拂地。不是东南风。便是西北风。直须便恁么会始得。尔若更作禅道会。便没交涉。君不见。少林久坐未归客。达磨未归西天时。九年面壁。静悄悄地。且道是树凋叶落。且道是体露金风。若向这里。尽古今凡圣。乾坤大地。打成一片。方见云门雪窦的的为人处。静依熊耳一丛丛。熊耳即西京嵩山少林也。前山也千丛万丛。后山也千丛万丛。诸人向什么处见。还见雪窦为人处么。也是灵龟曳尾。
　　【二八】举。南泉参百丈涅槃和尚。丈问。从上诸圣。还有不为人说底法么(和尚合知。壁立万仞。还觉齿落么)泉云。有(落草了也。孟八郎作什么。便有恁么事)丈云。作么生是不为人说底法(看他作么生。看他手忙脚乱。将错就错。但试问看)泉云。不是心。不是佛。不是物(果然纳败阙。果然漏逗不少)丈云。说了也(莫与他说破。从他错一平生。不合与他恁么道)泉云。某甲只恁么。和尚作么生(赖有转身处。与长即长。与短即短。现长则就)丈云。我又不是大善知识。争知有说不说(看他手忙脚乱。藏身露影。去死十分。烂泥里有刺。恁么那。赚我)泉云。某甲不会(乍可恁么。赖值不会。会即打尔头破。赖值这汉只恁么)丈云。我太杀为尔说了也(雪上加霜。龙头蛇尾作什么)。
　　到这里。也不消即心不即心。不消非心不非心。直下从顶至足。眉毛一茎也无。犹较些子。即心非心。寿禅师谓之表诠遮诠。此是涅槃和尚法正禅师也。昔时在百丈作西堂。开田说大义者。是时南泉已见马祖了。只是往诸方决择。百丈致此一问。也大难酬。云从上诸圣。还有不为人说底法么。若是山僧。掩耳而出。看这老汉一场懡[怡-台+羅]。若是作家。见他恁么问便识破得他。南泉只据他所见。便道有。也是孟八郎。百丈便将错就错。随后道作么生是不为人说底法。泉云。不是心。不是佛。不是物。这汉贪观天上月。失却掌中珠。丈云。说了也。可惜许。与他注破。当时但劈脊便棒。教他知痛痒。虽然如是。尔且道什么处是说处。据南泉见处。不是心不是佛不是物。不曾说著。且问尔诸人。因什么却道。说了也。他语下又无踪迹。若道他不说。百丈为什么却恁么道。南泉是变通底人。便随后一拶云。某甲只恁么。和尚又作么生。若是别人。未免分疏不下。争柰百丈是作家。答处不妨奇特。便道。我又不是大善知识。争知有说不说。南泉便道个不会。是渠果会来道不会。莫是真个不会。百丈云。我太杀为尔说了也。且道什么处是说处。若是弄泥团汉时。两个淈淈[泳-永+盾][泳-永+盾]。若是二俱作家时。如明镜当台。其实前头二俱作家。后头二俱放过。若是具眼汉。分明验取。且道作么生验他。看雪窦颂出云。
　　祖佛从来不为人(各自守疆界。有条攀条。记得个元字脚在心。入地狱如箭)
　　衲僧今古竞头走(踏破草鞋。拗折拄杖。高挂钵囊)　　明镜当台列像殊(堕也。破也。打破镜来与尔相见)　　一一面南看北斗(还见老僧骑佛殿出山门么。新罗国里曾上堂。大唐国里未打鼓)　　斗柄垂(落处也不知。在什么处)　　无处讨(瞎。可惜许。碗子落地。楪子成七八片)　　拈得鼻孔失却口(那里得这消息来。果然恁么。便打)
　　释迦老子出世。四十九年。未曾说一字。始从光耀土。终至跋提河。于是二中间。未尝说一字。恁么道。且道是说是不说。如今满龙宫盈海藏。且作么生是不说。岂不见修山主道。诸佛不出世。四十九年说。达磨不西来。少林有妙诀。又道诸佛不曾出世。亦无一法与人。但能观众生心。随机应病。与药施方。遂有三乘十二分教。其实祖佛。自古至今。不曾为人说。只这不为人。正好参详。山僧常说。若是添一句。甜蜜蜜地。好好观来。正是毒药。若是劈脊便棒。蓦口便掴。推将出去。方始亲切为人。衲僧今古竞头走。到处是也问。不是也问。问佛问祖。问向上问向下。虽然如此。若未到这田地。也少不得。如明镜当台列像殊。只消一句。可辨明白。古人道。万象及森罗。一法之所印。又道。森罗及万象。总在个中圆。神秀大师云。身是菩提树。心如明镜台。时时勤拂拭。勿使惹尘埃。大满云。他只在门外。雪窦恁么道。且道在门内在门外。尔等诸人。各有一面古镜。森罗万象。长短方圆。一一于中显现。尔若去长短处会。卒摸索不著。所以雪窦道。明镜当台列像殊。却须是一一面南看北斗。既是面南。为什么却看北斗。若恁么会得。方见百丈南泉相见处。此两句颂百丈挨拶处。丈云我。又不是大善知识。争知有说不说。雪窦到此颂得。落在死水里。恐人错会。却自提起云。即今目前斗柄垂。尔更去什么处讨。尔才拈得鼻孔失却口。拈得口失却鼻孔了也。
　　垂示云。鱼行水浊。鸟飞毛落。明辨主宾。洞分缁素。直似当台明镜。掌内明珠。汉现胡来。声彰色显。且道为什么如此。试举看。
　　【二九】举。僧问大隋。劫火洞然大千俱坏。未审这个坏不坏(这个是什么物。这一句天下衲僧摸索不著。预搔待痒)隋云。坏(无孔铁锤当面掷。没却鼻孔。未开口已前勘破了也)僧云。恁么则随他去也(没量大人语脉里转却。果然错认)隋云。随他去(前箭犹轻。后箭深。只这个多少人。摸索不著。水长船高。泥多佛大。若道随他去。在什么处。若道不随他去。又作么生。便打)。
