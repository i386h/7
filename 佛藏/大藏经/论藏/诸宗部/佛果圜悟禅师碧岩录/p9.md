<!-- { "loadSidebar": true } -->
　　这僧不妨是个作家。解恁么问。头边谓之请益。此是呈解问。亦谓之藏锋问。若不是云门。也不奈他何。云门有这般手脚。他既将问来。不得已而应之。何故作家宗师。如明镜临台。胡来胡现汉来汉现。古人道。欲得亲切。莫将问来问。何故。问在答处。答在问处。从上诸圣。何曾有一法与人。那里有禅道与尔来。尔若不造地狱业。自然不招地狱果。尔若不造天堂因。自然不受天堂果。一切业缘。皆是自作自受。古人分明向尔道。若论此事。不在言句上。若在言句上。三乘十二分教。岂是无言句。更何用祖师西来。前头道对一说。这里却道倒一说。只争一字。为什么却有千差万别。且道。聱讹在什么处。所以道。法随法行。法幢随处建立。不是目前机。亦非目前事时如何。只消当头一点。若是具眼汉。一点也谩他不得问处既聱讹。答处须得恁么。其实云门骑贼马赶贼。有者错会道。本是主家话。却是宾家道。所以云门云倒一说。有什么死急。这僧问得好。不是目前机。亦非目前事时如何。云门何不答他别语言。却只向他道倒一说。云门一时打破他底。到这里道倒一说。也是好肉上剜疮。何故。言迹之兴白云万里。异途之所由生也。设使一时无言无句露柱灯笼。何曾有言句。还会么。若不会到这里也须是转动始知落处。
　　倒一说(放不下。七花八裂。须弥南畔。卷尽五千四十八)　　分一节(在尔边在我边。半河南半河北。把手共行)　　同死同生为君诀(泥里洗土块。著甚来由。放尔不得)　　八万四千非凤毛(羽毛相似。太杀减人威光。漆桶如麻如粟)　　三十三人入虎穴(唯我能知。一将难求。野狐精一队)　　别别(有什么别处。少卖弄。一任[跳-兆+孛]跳)　　扰扰匆匆水里月(青天白日。迷头认影。著忙作什么)
　　雪窦亦不妨作家。于一句下。便道分一节。分明放过一著。与他把手共行。他从来有放行手段。敢与尔入泥入水。同死同生。所以雪窦恁么颂。其实无他。只要与尔解粘去缚。抽钉拔楔。如今却因言句。转生情解。只如岩头道雪峰虽与我同条生。不与我同条死。若非全机透脱得大自在底人。焉能与尔同死同生。何故。为他无许多得失是非渗漏处。故洞山云。若要辨认向上之人真伪者。有三种渗漏。情渗漏。见渗漏。语渗漏。见渗漏。机不离位。堕在毒海。情渗漏。智常向背。见处偏枯。语渗漏。体妙失宗。机昧终始。此三渗漏。宜已知之。又有三玄。体中玄。句中玄。玄中玄。古人到这境界。全机大用。遇生与尔同生。遇死与尔同死。向虎口里横身。放得手脚。千里万里。随尔衔去。何故还他得这一著子。始得。八万四千非凤毛者。灵山八万四千圣众。非凤毛也。南史云。宋时谢超宗。陈郡阳夏人。谢凤之子。博学文才杰俊。朝中无比。当世为之独步。善为文为王府常侍。王母殷淑仪薨。超宗作诔奏之。武帝见其文。大加叹赏曰。超宗殊有凤毛。古诗云。朝罢香烟携满袖。诗成珠玉在挥毫。欲知世掌丝纶美。池上如今有凤毛。昔日灵山会上四众云集。世尊拈花。唯迦叶独破颜微笑。余者不知是何宗旨。雪窦所以道。八万四千非凤毛。三十三人入虎穴。阿难问迦叶云。世尊传金襕袈裟外。别传何法。迦叶召阿难。阿难应喏。迦叶云。倒却门前刹竿著。阿难遂悟。已后祖祖相传。西天此土。三十三人。有入虎穴底手脚。古人道。不入虎穴。争得虎子。云门是这般人。善能同死同生。宗师为人须至如此。据曲录木床上坐。舍得教尔打破。容尔捋虎须。也须是到这般田地始得。具七事随身。可以同生同死。高者抑之。下者举之。不足者与之。在孤峰者。救令入荒草。落荒草者。救令处孤峰。尔若入镬汤炉炭。我也入镬汤炉炭。其实无他。只要与尔解粘去缚。抽钉拔楔。脱却笼头。卸却角驮。平田和尚。有一颂最好。灵光不昧。万古徽猷。入此门来。莫存知解。别别。扰扰匆匆水里月。不妨有出身之路。亦有活人之机。雪窦拈了。教人自去明悟生机。莫随他语句。尔若随他。正是扰扰匆匆水里月。如今作么生得平稳去。放过一著。
　　垂示云。道无横径。立者孤危。法非见闻。言思迥绝。若能透过荆棘林。解开佛祖缚。得个稳密田地。诸天捧花无路。外道潜窥无门。终日行而未尝行。终日说而未尝说。便可以自由自在。展啐啄之机。用杀活之剑。直饶恁么更须知有建化门中一手抬一手搦。犹较些子。若是本分事上。且得没交涉。作么生是本分事。试举看。
　　【一六】举僧问镜清。学人啐。请师啄(无风起浪。作什么。尔用许多见解。作什么)。清云。还得活也无(札。买帽相头。将错就错。不可总恁么)僧云。若不活遭人怪笑(相带累。撑天拄地。檐板汉)。清云。也是草里汉(果然。自领出去。放过即不可)。
　　镜清承嗣雪峰。与本仁玄沙疏山太原孚辈同时。初见雪峰。得旨后。常以啐啄之机。开示后学。善能应机说法。示众云。大凡行脚人。须具啐啄同时眼。有啐啄同时用。方称衲僧。如母欲啄。而子不得不啐。子欲啐。而母不得不啄。有僧便出问。母啄子啐。于和尚分上。成得个什么边事。清云。好个消息。僧云。子啐母啄。于学人分上。成得个什么边事。清云。露个面目。所以镜清门下。有啐啄之机。这僧亦是他门下客。会他家里事。所以如此问。学人啐请师啄。此问洞下谓之借事明机。那里如此。子啐而母啄。自然恰好同时。镜清也好。可谓拳踢相应。心眼相照。便答道。还得活也无。其僧也好。亦知机变。一句下有宾有主。有照有用。有杀有活。僧云。若不活遭人怪笑。清云。也是草里汉。一等是入泥入水。镜清不妨恶脚手。这僧既会恁么问。为什么却道。也是草里汉。所以作家眼目。须是恁么。如击石火似闪电光。构得构不得。未免丧身失命。若恁么。便见镜清道草里汉。所以南院示众云。诸方只具啐啄同时眼。不具啐啄同时用。有僧出问。如何是啐啄同时用。南院云。作家不啐啄。啐啄同时失。僧云。犹是学人疑处。南院云。作么生是尔疑处。僧云。失。南院便打。其僧不肯。院便赶出。僧后到云门会里举前话。有一僧云。南院棒折那。其僧豁然有省。且道意在什么处。其僧却回见南院。院适已迁化。却见风穴。才礼拜。穴云。莫是当时问先师啐啄同时底僧么。僧云。是。穴云。尔当时作么生会。僧云。某甲当初时。如灯影里行相似。穴云。尔会也。且道是个什么道理。这僧都来只道某甲当初时。如灯影里行相似。因甚么风穴便向他道尔会也。后来翠岩拈云。南院虽然运筹帷幄。争柰土旷人稀。知音者少。风穴拈云。南院当时。待他开口。劈脊便打。看他作么生。若见此公案。便见这僧与镜清相见处。诸人作么生。免得他道草里汉。所以雪窦爱他道草里汉。便颂出。
　　古佛有家风(言犹在耳。千古榜样。莫谤释迦老子好)　　对扬遭贬剥(鼻孔为什么。却在山僧手里。八棒对十三。尔作么生。放过一著。便打)　　子母不相知(既不相知。为什么却有啐啄。天然)　　是谁同啐啄(百杂碎。老婆心切。且莫错认)　　啄觉(道什么。落在第二头)　　犹在壳(何不出头来)　　重遭扑(错。便打。两重公案。三重四重了也)　　天下衲僧徒名邈(放过了也。不须举起。还有名邈得底么。若名邈得。也是草里汉。千古万古黑漫漫。填沟塞壑无人会)
　　古佛有家风。雪窦一句颂了也。凡是出头来。直是近傍不得。若近傍著。则万里崖州。才出头来。便是落草。直饶七纵八横。不消一捏。雪窦道。古佛有家风。不是如今恁么也。释迦老子。初生下来。一手指天。一手指地。目顾四方云。天上天下。唯我独尊。云门道。我当时若见。一棒打杀。与狗子吃却。贵要天下太平。如此方酬得恰好。所以啐啄之机。皆是古佛家风。若达此道者。便可一拳拳倒黄鹤楼。一踢踢翻鹦鹉洲。如大火聚。近之则燎却面门。如太阿剑。拟之则丧身失命。此个唯是透脱得大解脱者。方能如此。苟或迷源滞句。决定构这般说话不得。对扬遭贬剥。则是一宾一主。一问一答。于问答处。便有贬剥。谓之对扬遭贬剥。雪窦深知此事。所以只向两句下。颂了。末后只是落草。为尔注破。子母不相知。是谁同啐啄。母虽啄。不能致子之啐。子虽啐。不能致母之啄。各不相知。当啐啄之时。是谁同啐啄。若恁么会。也出雪窦末后句。不得在。何故。不见香严道。子啐母啄。子觉无壳。子母俱忘。应缘不错。同道唱和。妙玄独脚。雪窦不妨落草。打葛藤道啄。此一字。颂镜清答道还得活也无。觉。颂这僧道若不活遭人怪笑。为什么雪窦却便道。犹在壳。雪窦向石火光中别缁素。闪电机里辨端倪。镜清道。也是草里汉。雪窦道。重遭扑。者难处些子。是镜清道也是草里汉。唤作镜清换人眼睛得么。这句莫是犹在壳么。且得没交涉。那里如此。若会得。绕天下行脚。报恩有分。山僧恁么说话。也是草里汉。天下衲僧徒名邈。谁不是名邈者。到这里。雪窦自名邈不出。却更累他天下衲僧。且道镜清作么生是为这僧处。天下衲僧跳不出。
　　垂示云。斩钉截铁。始可为本分宗师。避箭隈刀。焉能为通方作者。针札不入处。则且置。白浪滔天时如何。试举看。
　　【一七】举。僧问香林。如何是祖师西来意(大有人疑著。犹有这个消息在)林云。坐久成劳(鱼行水浊。鸟飞落毛。合取狗口好。作家眼目。锯解称锤)。
