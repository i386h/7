<!-- { "loadSidebar": true } -->
　　尔若平展一任平展。尔若打破一任打破。雪峰与岩头钦山同行。凡三到投子九上洞山。后参德山。方打破漆桶。一日率岩头访钦山。至鳌山店上阻雪。岩头每日只是打睡。雪峰一向坐禅。岩头喝云。噇眠去。每日床上。恰似七村里土地相似。他时后日。魔魅人家男女去在。峰自点胸云。某甲这里未稳在。不敢自瞒。头云。我将谓尔已后。向孤峰顶上。盘结草庵。播扬大教。犹作这个语话。峰云。某甲实未稳在。头云。尔若实如此。据尔见处。一一通来。是处我与尔证明。不是处与尔刬却。峰遂举见盐官上堂举色空义。得个入处。头云。此去三十年。切忌举著。峰又举。见洞山过水颂。得个入处。头云。若与么自救不了。后到德山。问从上宗乘中事。学人还有分也无。山打一棒。道什么。我当时如桶底脱相似。头遂喝云。尔不闻道。从门入者。不是家珍。峰云。他后如何即是。头云。他日若欲播扬大教。一一从自己胸襟流出将来。与我盖天盖地去。峰于言下大悟。便礼拜。起来连声叫云。今日始是鳌山成道。今日始是鳌山成道。后回闽中住象骨山。自贻作颂云。人生倏忽暂须臾。浮世那能得久居。出岭才登三十二。入闽早是四旬余。他非不用频频举。已过应须旋旋除。奉报满朝朱紫贵。阎王不怕佩金鱼。凡上堂示众云。一一盖天盖地。更不说玄说妙。亦不说心说性。突然独露。如大火聚。近之则燎却面门。似太阿剑。拟之则丧身失命。若也伫思停机。则没干涉。只如百丈问黄檗。甚处去来。檗云。大雄山下采菌去来。丈云。还见大虫么。檗便作虎声。丈便拈斧作斫势。檗遂打百丈一掴。丈吟吟而。笑便归升座谓众云。大雄山有一大虫。汝等诸人。切须好看。老僧今日。亲遭一口赵州凡见僧便问曾到此间么。云曾到。或云不曾到。州总云吃茶去。院主云。和尚寻常问僧。曾到与不曾到。总道吃茶去。意旨如何。州云。院主。主应诺州云。吃茶去。紫胡门下立一牌。牌上书云。紫胡有一狗。上取人头。中取人腰。下取人脚。拟议则丧身失命。或新到才相看。师便喝云。看狗。僧才回首。师便归方丈。正如雪峰道。南山有一条鳖鼻蛇。汝等诸人切须好看。正当恁么时。尔作么生只对。不蹑前踪。试请道看。到这里也须是会格外句始得。一切公案语言。举得将来。便知落处。看他恁么示众。且不与尔说行说解。还将情识测度得么。是他家儿孙。自然道得恰好。所以古人道。承言须会宗。勿自立规矩。言须有格外。句须要透关。若是语不离。窠窟。堕在毒海中也。雪峰恁么示众。可谓无味之谈。塞断人口。长庆玄沙。皆是他家屋里人。方会他恁么说话。只如雪峰道南山有一条鳖鼻蛇。诸人还知落处么。到这里须是具通方眼始得。不见真净有颂云。打鼓弄琵琶。相逢两会家。云门能唱和。长庆解随邪。古曲无音韵。南山鳖鼻蛇。何人知此意。端的是玄沙。只如长庆恁么只对。且道意作么生。到这里如击石火。似闪电光。方可构得。若有纤毫去不尽。便构他底不得。可惜许。人多向长庆言下生情解。道堂中才有闻处。便是丧身失命。有者道。元无一星事。平白地上说这般话疑人。人闻他道南山有一条鳖鼻蛇尔便疑著。若恁么会。且得没交涉。只去他言语上作活计。既不恁么会。又作么生会。后来有僧举似玄沙。玄沙云。须是棱兄始得。虽然如是。我即不恁么。僧云。和尚又作么生。沙云。用南山作什么。但看玄沙语中便有出身处。便云。用南山作什么。若不是玄沙。也大难酬对。只如他恁么道南山有一条鳖鼻蛇。且道在什么处。到这里须是向上人方会恁么说话。古人道。钓鱼船上谢三郎。不爱南山鳖鼻蛇。却到云门。以拄杖撺向雪峰面前作怕势。云门有弄蛇手脚。不犯锋铓。明头也打著。暗头也打著。他寻常为人。如舞太阿剑相似。有时飞向人眉毛眼睫上。有时飞向三千里外取人头。云门撺拄杖作怕势。且不是弄精魂。他莫也是丧身失命么。作家宗师。终不去一言一句上作活计。雪窦只为爱云门契证得雪峰意。所以颂出。
　　象骨岩高人不到(千个万个摸索不著。非公境界)　　到者须是弄蛇手(是精识精是贼识贼。成群作队作什么。也须是同火始得)　　棱师备师不柰何(一状领过。放过一著)　　丧身失命有多少(罪不重科。带累平人)　　韶阳知(犹较些子。这老汉只具一只眼。老汉不免作伎俩)　　重拨草(落草汉有什么用处。果然在什么处。便打)　　南北东西无处讨(有么有么。阇黎眼瞎)　　忽然突出拄杖头(看高著眼。便打)　　抛对雪峰大张口(自作自受。吞却千个万个济什么事。天下人摸索不著)　　大张口兮同闪电(两重公案。果然。赖有末后句)　　剔起眉毛还不见(蹉过了也。五湖四海。觅恁么人也难得。如今在什么处)　　如今藏在乳峰前(向什么处去也。大小雪窦也作这去就。山僧今日。也遭一口)　　来者一一看方便(瞎。莫向脚跟下看。看取上座脚跟下。著一箭了也)　　师高声喝云。看脚下(贼过后张弓。第二头第三头。重言不当吃)
　　象骨岩高人不到。到者须是弄蛇手。雪峰山下有象骨岩。雪峰机锋高峻。罕有人到他处。雪窦是他屋里人。毛羽相似。同声相应。同气相求。也须是通方作者共相证明。只这鳖鼻蛇。也不妨难弄。须是解弄始得。若不解弄反被蛇伤。五祖先师道。此鳖鼻蛇。须是有不伤犯手脚底机。于他七寸上。一捏捏住。便与老僧把手共行。长庆玄沙。有这般手脚。雪窦道。棱师备师不柰何。人多道长庆玄沙不柰何。所以雪窦独美云门。且得没交涉。殊不知三人中。机无得失。只是有亲疏。且问诸人。什么处。是棱师备师不柰何处。丧身失命有多少。此颂长庆道今日堂中。大有人丧身失命。到这里。须是有弄蛇手。子细始得。雪窦出他云门。所以一时拨却。独存云门一个。道韶阳知。重拨草。盖为云门知他雪峰道南山有一条鳖鼻蛇落处。所以重拨草。雪窦颂到这里。更有妙处云。南北东西无处讨。尔道在什么处。忽然突出拄杖头。元来只在这里。尔不可便向拄杖头上作活计去也。云门以拄杖撺向雪峰面前作怕势。云门便以拄杖作鳖鼻蛇用。有时却云。拄杖子化为龙。吞却乾坤了也。山河大地甚处得来。只是一条拄杖子。有时作龙。有时作蛇。为什么如此。到这里方知。古人道心随万境转。转处实能幽。颂道。抛对雪峰大张口。大张口兮同闪电。雪窦有余才。拈出云门毒蛇云。只这大张口兮同于闪电相似。尔若拟议。则丧身失命。剔起眉毛还不见。向什么处去也。雪窦颂了。须去活处为人。将雪峰蛇自拈自弄。不妨杀活临时。要见么。云如今藏在乳峰前。乳峰乃雪窦山名也。雪窦有颂云。石总四顾沧溟窄。寥寥不许白云白。长庆玄沙云门。虽弄得了不见。却云。如今藏在乳峰前。来者一一看方便。雪窦犹涉廉纤在。不言便用。却高声喝云。看脚下。从上来有多少人拈弄。且道还曾伤著人。不曾伤著人师便打。
　　垂示云。玉将火试。金将石试。剑将毛试。水将杖试。至于衲僧门下。一言一句。一机一境。一出一入。一挨一拶。要见深浅。要见向背。且道将什么。试请举看。
　　【二三】举。保福长庆游山次(这两个落草汉)福以手指云。只这里便是妙峰顶(平地上起骨堆。切忌道著。掘地深埋)庆云。是则是。可惜许(若不是铁眼铜睛几被惑了。同病相怜。两个一坑埋却)雪窦著语云。今日共这汉游山。图个什么(不妨减人斤两。犹较些子。傍人按剑)复云。百千年后不道无。只是少(少卖弄。也是云居罗汉)后举似镜清(有好有恶)清云。若不是孙公。便见髑髅遍野(同道者方知。大地茫茫愁杀人。奴见婢殷勤。设使临济德山出来。也须吃棒)。
　　保福长庆镜清。总承嗣雪峰。他三人同得同证。同见同闻。同拈同用。一出一入。递相挨拶。盖为他是同条生底人。举著便知落处。在雪峰会里。居常问答。只是他三人。古人行住坐卧。以此道为念。所以举著便知落处。一日游山次。保福以手指云。只这里便是妙峰顶。如今禅和子。恁么问著。便只口似匾檐。赖值问著长庆。尔道保福恁么道。图个什么。古人如此。要验他有眼无眼。是他家里人。自然知他落处。便对他道。是即是可惜许。且道长庆恁么道。意旨如何。不可一向恁么去也。似则似。罕有等闲无一星事。赖是长庆识破他。雪窦著语云。今日共这汉游山。图个什么。且道落在什么处。复云。百千年后不道无。只是少。雪窦解点胸正似黄檗道不道无禅。只是无师。雪窦恁么道。也不妨险峻。若不是同声相应。争得如此孤危奇怪。此谓之著语。落在两边。虽落在两边。却不住两边。后举似镜清。清云。若不是孙公便见髑髅遍野孙公乃长庆俗姓也。不见僧问赵州。如何是妙峰孤顶。州云。老僧不答尔这话。僧云。为什么不答这话。州云。我若答尔。恐落在平地上教中说妙峰孤顶。德云比丘。从来不下山。善财去参。七日不逢。一日却在别峰相见。及乎见了。却与他说一念三世。一切诸佛。智慧光明。普见法门。德云既不下山。因什么却在别峰相见。若道他下山。教中道。德云比丘从来不曾下山。常在妙峰孤顶到这里。德云与善财。的的在那里。自后李长者打葛藤。打得好。道妙峰孤顶。是一味平等法门。一一皆真。一一皆全。向无得无失。无是无非处独露。所以善财不见。到称性处。如眼不自见。耳不自闻。指不自触。如刀不自割。火不自烧。水不自洗。到这里。教中大有老婆相为处。所以放一线道。于第二义门。立宾立主。立机境立问答。所以道。诸佛不出世。亦无有涅槃。方便度众生。故现如斯事。且道毕竟作么生免得镜清雪窦恁么道去。当时不能拍拍相应。所以尽大地人髑髅遍野。镜清恁么证将来。那两个恁么用将来。雪窦后面颂出更显焕。颂云。
　　妙峰孤顶草离离(和身没却。脚下已深数丈也)　　拈得分明付与谁(用作什么。大地没人知。干屎橛堪作何用。拈得鼻孔失却口)　　不是孙公辨端的(错看箭。著贼了也不知)　　髑髅著地几人知(更不再活。如麻似粟。阇黎拈得鼻孔失却口)
　　妙峰孤顶草离离。草里辊有什么了期。拈得分明付与谁。什么处是分明处。颂保福道只这里便是妙峰顶。不是孙公辨端的。孙公见什么道理。便云。是则是可惜许。只如髑髅著地几人知。汝等诸人还知么瞎。
　　垂示云。高高峰顶立。魔外莫能知。深深海底行。佛眼觑不见。直饶眼似流星。机如掣电。未免灵龟曳尾。到这里合作么生。试举看。
