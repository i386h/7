<!-- { "loadSidebar": true } -->
　　大隋真如和尚承嗣大安禅师。乃东川盐亭县人。参见六十余员善知识。昔时在沩山会里作火头。一日沩山问云。子在此数年。亦不解致个问来看如何。隋云。令某甲问个什么即得。沩山云。子便不会问如何是佛。隋以手掩沩山口。山云。汝已后觅个扫地人也无。后归川。先于堋口山路次。煎茶接待往来。凡三年。后方出世。开山住大隋。有僧问。劫火洞然。大千俱坏。未审这个坏不坏。这僧只据教意来问。教中云。成住坏空。三灾劫起。坏至三禅天。这僧元来不知话头落处。且道这个是什么人。多作情解道。这个是众生本性。隋云。坏。僧云。恁么则随他去也。隋云。随他去。只这个。多少人情解。摸索不著。若道随他去。在什么处。若道不随他去。又作么生。不见道欲得亲切。莫将问来问。后有僧问修山主。劫火洞然大千俱坏。未审这个坏不坏。山主云。不坏。僧云。为什么不坏。主云。为同于大千。坏也碍塞杀人。不坏也碍塞杀人。其僧既不会大隋说话。是他也不妨以此事为念。却持此问。直往舒州投子山。投子问近离甚处。僧云。西蜀大隋。投云。大隋有何言句。僧遂举前话。投子焚香礼拜云。西蜀有古佛出世。汝且速回。其僧复回至大隋。隋已迁化。这僧一场懡[怡-台+羅]。后有唐僧景遵题大隋云了然无别法。谁道印南能。一句随他语。千山走衲僧。蛩寒鸣砌叶。鬼夜礼龛灯。吟罢孤窗外。徘徊恨不胜。所以雪窦后面引此两句颂出。如今也不得作坏会。也不得作不坏会。毕竟作么生会。急著眼看。
　　劫火光中立问端(道什么。已是错了也)　　衲僧犹滞两重关(坐断此人。如何救得。百匝千重。也有脚头脚底)　　可怜一句随他语(天下衲僧作这般计较。千句万句也不消得。有什么难截断他脚跟处)　　万里区区独往还(业识茫茫蹉过也不知。自是他踏破草鞋)
　　雪窦当机颂出。句里有出身处。劫火光中立问端。衲僧犹滞两重关。这僧问处。先怀坏与不坏。是两重关。若是得底人。道坏也有出身处。道不坏也有出身处。可怜一句随他语。万里区区独往还。颂这僧持此问投子。又复回大隋。可谓万里区区也。
　　【三○】举。僧问赵州。承闻和尚亲见南泉。是否(千闻不如一见。拶眉分八字)州云。镇州出大萝卜头(撑天拄地。斩钉截铁。箭过新罗。脑后见腮。莫与往来)。
　　这僧也是个久参底。问中不妨有眼。争奈赵州是作家。便答他道。镇州出大萝卜头。可谓无味之谈。塞断人口。这老汉大似个白拈贼相似。尔才开口。便换却尔眼睛。若是特达英灵底汉。直下向击石火里闪电光中。才闻举著。剔起便行。苟或伫思停机。不免丧身失命。江西澄散圣判。谓之东问西答。唤作不答话。不上他圈缋。若恁么会争得。远录公云。此是傍瞥语。收在九带中。若恁么会。梦也未梦见在。更带累赵州去。有者道镇州从来出大萝卜头。天下人皆知。赵州从来参见南泉。天下人皆知。这僧却更问道。承闻和尚亲见南泉是否。所以州向他道。镇州出大萝卜头。且得没交涉。都不恁么会。毕竟作么生会。他家自有通霄路。不见僧问九峰。承闻和尚亲见延寿来。是否。峰云。山前麦熟也未。正对得赵州答此僧话。浑似两个无孔铁锤。赵州老汉。是个无事底人。尔轻轻问著。便换却尔眼睛。若是知有底人。细嚼来咽。若是不知有底人。一似浑仑吞个枣。
　　镇州出大萝卜(天下人知。切忌道著。一回举著一回新)　　天下衲僧取则(争奈不恁么。谁用这闲言长语)　　只知自古自今(半开半合。如麻似粟。自古也不恁么。如今也不恁么)　　争辨鹄白乌黑(全机颖脱。长者自长。短者自短。识得者贵。也不消得辨)　　贼贼(咄更不是别。自是担枷过状)　　衲僧鼻孔曾拈得(穿过了也。裂转)
　　镇州出大萝卜。尔若取他为极则。早是错了也。古人把手上高山。未免傍观者哂。人皆知道这个是极则语。却毕竟不知极则处。所以雪窦道。天下衲僧取则。只知自古自今。争辨鹄。白乌。黑。虽知今人也恁么答。古人也恁么答。何曾分得缁素来。雪窦道。也须是去他石火电光中。辨其鹄白乌黑始得。公案到此颂了也。雪窦自出意。向活泼泼处。更向尔道。贼贼衲僧鼻孔曾拈得。三世诸佛也是贼。历代祖师也是贼。善能作贼换人眼睛。不犯手脚。独许赵州。且道什么处是赵州善做贼处。镇州出大萝卜头。

　　佛果圜悟禅师碧岩录卷第三(终)



　　佛果圜悟禅师碧岩录卷第四

　　垂示云。动则影现。觉则冰生。其或不动不觉。不免入野狐窟里。透得彻信得及。无丝毫障翳。如龙得水似虎靠山。放行也瓦砾生光。把定也真金失色。古人公案。未免周遮。且道评论什么边事。试举看。
　　【三一】举。麻谷持锡到章敬。绕禅床三匝。振锡一下。卓然而立(曹溪样子一模脱出。直得惊天动地)敬云。是是(泥里洗土块。赚杀一船人。是什么语话。系驴橛子)雪窦著语云。错(放过则不可。犹较一著在)麻谷又到南泉绕禅床三匝。振锡一下。卓然而立(依前泥里洗土块。再运前来。鰕跳不出斗)泉云。不是不是(何不承当。杀人不眨眼。是什么语话)雪窦著语云。错(放过不可)麻谷富时云。章敬道是。和尚为什么道不是(主人公在什么处。这汉元来取人舌头。漏逗了也)泉云。章敬即是是。汝不是(也好。杀人须见血。为人须为彻。瞒却多少人来)此是风力所转。终成败坏(果然被他笼罩。争奈自己何)。
　　古人行脚。遍历丛林。直以此事为念。要辨他曲录木床上老和尚。具眼不具眼。古人一言相契即住。一言不契即去。看他麻谷到章敬。绕禅床三匝。振锡一下。卓然而立。章敬云。是是杀人刀活人剑。须是本分作家。雪窦云。错。落在两边。尔若去两边会。不见雪窦意。他卓然而立。且道。为什么事。雪窦为什么却道错。什么处是他错处。章敬道是。什么处是是处。雪窦如坐读判语。麻谷檐个是字。便去见南泉。依然绕禅床三匝。振锡一下。卓然而立。泉云。不是不是。杀人刀活人剑。须是本分宗师。雪窦云。错。章敬道是是。南泉云。不是不是。为复是同是别。前头道是。为什么也错。后头道不是。为什么也错。若向章敬句下荐得。自救也不了。若向南泉句下荐得。可与祖佛为师。虽然恁么。衲僧家须是自肯始得。莫一向取人口辩。他问既一般。为什么一个道是。一个道不是。若是通方作者。得大解脱底人。必须别有生涯。若是机境不忘底。决定滞在这两头。若要明辨古今。坐断天下人舌头。须是明取这两错始得。及至后头雪窦颂。也只颂这两错。雪窦要提活鱍鱍处。所以如此。若是皮下有血底汉。自然不向言句中作解会。不向系驴橛上作道理。有者道。雪窦代麻谷下这两错。有什么交涉。殊不知。古人著语。锁断要关。这边也是。那边也是。毕竟不在这两头。庆藏主道。持锡绕禅床是与不是俱错。其实亦不在此。尔不见。永嘉到曹溪见六祖。绕禅床三匝。振锡一下。卓然而立。祖云。夫沙门者。具三千威仪。八万细行。大德从何方而来。生大我慢。为什么六祖却道他生大我慢。此个也不说是。也不说不是。是与不是都是系驴橛。唯有雪窦下两错。犹较些子。麻谷云。章敬道是。和尚为什么道不是。这老汉不惜眉毛。漏逗不少。南泉道章敬则是是汝不是。南泉可谓见兔放鹰。庆藏主云。南泉忒杀郎当。不是便休。更与他出过道。此是风力所转。终成败坏。圆觉经云。我今此身。四大和合。所谓发毛爪齿。皮肉筋骨。髓脑垢色。皆归于地。唾涕脓血。皆归于水。暖气归火。动转归风。四大各离今者妄身。当在何处。他麻谷持锡绕禅床。既是风力所转。终成败坏。且道毕竟。发明心宗底事。在什么处。到这里。也须是生铁铸就底个汉始得。岂不见张拙秀才。参西堂藏禅师。问云。山河大地。是有是无。三世诸佛。是有是无藏云。有张拙秀才云。错。藏云。先辈曾参见什么人来。拙云。参见径山和尚来。某甲凡有所问话。径山皆言无。藏云。先辈有什么眷属。拙云。有一山妻两个痴顽。又却问。径山有甚眷属。拙云。径山古佛。和尚莫谤渠好。藏云。待先辈得似径山时。一切言无。张拙俯首而已。大凡作家宗师。要与人解粘去缚。抽钉拔楔。不可只守一边。左拨右转。右拨左转。但看仰山到中邑处谢戒。邑见来。于禅床上拍手云。和尚。仰山即东边立。又西边立。又于中心立。然后谢戒了。却退后立。邑云。什么处得此三昧来。仰山云。于曹溪印子上。脱将来。邑云。汝道曹溪用此三昧接什么人。仰云。接一宿觉。仰山又复问中邑云。和尚什么处得此三昧来。邑云。我于马祖处得此三昧来。似恁么说话。岂不是举一明三。见本逐末底汉。龙牙示众道。夫参学人。须透过祖佛始得。新丰和尚道。见祖佛言教。如生冤家。始有参学分。若透不得。即被祖佛瞒去。时有僧问。祖佛还有瞒人之心也无。牙云。汝道江湖还有碍人之心也无。又云江湖虽无碍人之心。自是时人过不得。所以江湖却成碍人去。不得道江湖不碍人。祖佛虽无瞒人之心。自是时人透不得。祖佛却成瞒人去也。不得道祖佛不瞒人。若透得祖佛过。此人即过却祖佛。也须是体得祖佛意。方与向上。古人同。如未透得。傥学佛学祖。则万劫无有得期。又问如何得不被祖佛瞒去。牙云。直须自悟去。到这里须是如此始得。何故为人须为彻。杀人须见血。南泉雪窦是这般人。方敢拈弄。颂云。
　　此错彼错(惜取眉毛。据令而行。天上天下。唯我独尊)　　切忌拈却(两个无孔铁锤。直饶千手大悲也提不起。或若拈去阇黎吃三十棒)　　四海浪平(天下人不敢动著。东西南北一等家风。近日多雨水)　　百川潮落(净裸裸赤洒洒。且得自家安稳。直得海晏河清)　　古策风高十二门(何似这个。杖头无眼。切忌向拄杖头上作活计)　　门门有路空萧索(一物也无。赚尔平生。觑著即瞎)　　非萧索(果然。赖有转身处。已瞎了也。便打)　　作者好求无病药(一死更不再活。十二时中为什么瞌睡。捞天摸地作什么)
