<!-- { "loadSidebar": true } -->
　　若向指头上会。则辜负俱胝。若不向指头上会。则生铁铸就相似。会也恁么去。不会也恁么去。高也恁么去。低也恁么去。是也恁么去。非也恁么去。所以道。一尘才起大地全收。一花欲开世界便起。一毛头狮子。百亿毛头现。圆明道。寒则普天普地寒。热则普天普地热。山河大地。下彻黄泉。万象森罗。上通霄汉。且道。是什么物得恁么奇怪。若也识得。不消一捏。若识不得。碍塞杀人。俱胝和尚。乃婺州金华人。初住庵时。有一尼名实际。到庵直入。更不下笠。持锡绕禅床三匝云。道得即下笠。如是三问。俱胝无对。尼便去。俱胝曰。天势稍晚。且留一宿。尼曰道得即宿。胝又无对。尼便行。胝叹曰。我虽处丈夫之形。而无丈夫之气。遂发愤要明此事。拟弃庵往诸方参请。打叠行脚。其夜山神告曰。不须离此。来日有肉身菩萨。来为和尚说法。不须去。果是次日。天龙和尚到庵。胝乃迎礼。具陈前事。天龙只竖一指而示之。俱胝忽然大悟。是他当时郑重专注。所以桶底易脱。后来凡有所问。只竖一指。长庆道。美食不中饱人吃。玄沙道。我当时若见。拗折指头。玄觉云。玄沙恁么道。意作么生。云居锡云。只如玄沙恁么道。是肯伊。是不肯伊。若肯伊。何言拗折指头。若不肯伊。俱胝过在什么处。先曹山云。俱胝承当处莽卤。只认得一机一境。一等是拍手抚掌。见他西园奇怪。玄觉又云。且道俱胝还悟也未。为什么承当处莽卤。若是不悟。又道平生。只用一指头禅不尽。且道曹山意在什么处。当时俱胝实然不会。及乎到他悟后凡有所问。只竖一指。因什么。千人万人。罗笼不住。扑他不破。尔若用作指头会。决定不见古人意。这般禅易参。只是难会。如今人才问著。也竖指竖拳。只是弄精魂。也须是彻骨彻髓。见透始得。俱胝庵中有一童子。于外被人诘曰。和尚寻常以何法示人。童子竖起指头。归而举似师。俱胝以刀断其指。童子叫唤走出。俱胝召一声。童子回首。俱胝却竖起指头。童子豁然领解。且道见个什么道理。及至迁化。谓众曰。吾得天龙一指头禅。平生用不尽。要会么。竖起指头便脱去后来明招独眼龙问国泰深师叔云。古人道。俱胝只念三行咒。便得名超一切人。作么生与他拈却三行咒。深亦竖起一指头。招云。不因今日。争识得这瓜州客。且道。意作么生。秘魔平生。只用一杈。打地和尚凡有所问。只打地一下。后被人藏却他棒。却问如何是佛。他只张口。亦是一生用不尽。无业云。祖师观此土有大乘根器。唯单传心印。指示迷涂。得之者不拣愚之与智。凡之与圣且多虚不如少实。大丈夫汉。即今直下休歇去。顿息万缘去。超生死流。迥出常格。纵有眷属庄严。不求自得。无业一生凡有所问。只道莫妄想。所以道。一处透。千处万处一时透。一机明。千机万机一时明。如今人总不恁么。只管恣意情解。不会他古人省要处。他岂不是无机关转换处。为什么只用一指头。须知俱胝到这里。有深密为人处。要会得省力么。还他圆明道寒则普天普地寒。热则普天普地热。山河大地。通上孤危。万象森罗。彻下险峻什么处得一指头禅来。
　　对扬深爱老俱胝(癞儿牵伴。同道方知。不免是一机一境)　　宇宙空来更有谁(两个三个。更有一个。也须打杀)　　曾向沧溟下浮木(全是这个。是则是。太孤峻生。破草鞋有什么用处)　　夜涛相共接盲龟(捞天摸地。有什么了期。接得堪作何用。据令而行。赶向无佛世界。接得阇黎。一个瞎汉)
　　雪窦会四六文章。七通八达。凡是誵讹奇特公案。偏爱去颂。对扬深爱老俱胝。宇宙空来更有谁。今时学者。抑扬古人。或宾或主。一问一答。当面提持。有如此为人处。所以道。对扬深爱老俱胝。且道雪窦爱他作什么。自天地开辟以来。更有谁人。只是老俱胝一个。若是别人须参杂。唯是俱胝老。只用一指头。直至老死。时人多邪解道。山河大地也空。人也空。法也空。直饶宇宙一时空来。只是俱胝老一个。且得没交涉。曾向沧溟下浮木。如今谓之生死海。众生在业海之中。头出头没。不明自己。无有出期。俱胝老垂慈接物。于生死海中。用一指头接人。似下浮木接盲龟相似。令诸众生得到彼岸。夜涛相共接盲龟。法华经云。如一眼之龟。值浮木孔。无没溺之患。大善知识接得一个如龙似虎底汉。教他向有佛世界。互为宾主。无佛世界坐断要津。接得个盲龟。堪作何用。
　　垂示云。堆山积岳。撞墙磕壁。伫思停机。一场苦屈。或有个汉出来掀翻大海。踢倒须弥。喝散白云。打破虚空。直下向一机一境。坐断天下人舌头。无尔近傍处。且道从上来。是什么人曾恁么。试举看。
　　【二○】举。龙牙问翠微。如何是祖师西来意(诸方旧话。也要勘过)微云。与我过禅板来(用禅板作什么。洎合放过。噞)牙过禅板与翠微(也是把不住。驾与青龙不解骑。可惜许。当面不承当)。微接得便打(着。打得个死汉济甚事。也落在第二头了也)牙云。打即任打。要且无祖师西来意(这汉话在第二头。贼过后张弓)牙又问临济。如何是祖师西来意(诸方旧公案。再问将来。不直半文钱)济云。与我过蒲团来(曹溪波浪如相似。无限平人被陆沈。一状领过。一坑埋却)牙取蒲团过与临济(依前把不住。依前不伶俐。依俙越国。仿佛扬州)济接得便打(著。可惜打这般死汉。一模脱出)牙云。打即任打。要且无祖师西来意(灼然在鬼窟里作活计。将谓得便宜。贼过后张弓)。
　　翠岩芝和尚云。当时如是。今时衲子。皮下还有血么。沩山喆云。翠微临济。可谓本分宗师。龙牙一等是拨草瞻风。不妨与后人作龟鉴。住院后有僧问。和尚当时还肯二尊宿么。牙云。肯即肯。只是无祖师西来意。龙牙瞻前顾后。应病与药。大沩则不然。待伊问和尚当时还肯二尊宿么。明不明。劈脊便打。非惟扶竖翠微临济。亦不辜负来问。石门聪云。龙牙无人拶著。犹可。被个衲子挨著。失却一只眼。雪窦云。临济翠微。只解把住不解放开。我当时如作龙牙。待伊索蒲团禅板。拈起劈面便掷。五祖戒云。和尚得恁么面长。或云。祖师土宿临头。黄龙新云。龙牙驱耕夫之牛。夺饥人之食。既明则明矣。因什么却无祖师西来意。会么。棒头有眼明如日。要识真金火里看。大凡激扬要妙。提唱宗乘。向第一机下明得。可以坐断天下人舌头。傥或踌躇落在第二。这二老汉。虽然打风打雨。惊天动地。要且不曾打著个明眼汉。古人参禅多少辛苦。立大丈夫志气。经历山川。参见尊宿。龙牙先参翠微临济。后参德山。遂问学人仗镆鎁剑。拟取师头时如何。德山引颈云。[囗@力]。牙云。师头落也。山微笑便休去。次到洞山。洞山问。近离甚处。牙云。德山来。洞山云。德山有何言句。牙遂举前话。洞山云。他道什么。牙云。他无语。洞山云。莫道无语。且试将德山落底头呈似老僧看。牙于此有省。遂焚香遥望德山礼拜忏悔。德山闻云。洞山老汉不识好恶。这汉死来多少时。救得有什么用处。从他担老僧头绕天下走。龙牙根性聪敏。担一肚皮禅。行脚。直向长安翠微。便问。如何是祖师西来意。微云。与我过禅板来。牙取禅板与微。微接得便打。牙云。打即任打。要且无祖师西来意。又问临济。如何是祖师西来意。济云。与我过蒲团来。牙取蒲团与临济。济接得便打。牙云。打即任打。要且无祖师西来意。他致个问端。不妨要见他曲录木床上老汉。亦要明自己一段大事。可谓言不虚设。机不乱发。出在做工夫处。不见五泄参石头。先自约曰。若一言相契。即住。不然即去。石头据座。泄拂袖而出。石头知是法器。即垂开示。泄不领其旨。告辞而出至门。石头呼之云。阇黎。泄回顾。石头云。从生至死。只是这个。回头转脑。更莫别求。泄于言下大悟。又麻谷持锡到章敬。绕禅床三匝。振锡一下。卓然而立。敬云。是是。又到南泉。依前绕床振锡而立。南泉云。不是不是。此是风力所转。终成败坏。谷云。章敬道是。和尚为什么道不是。南泉云。章敬即是。是汝不是。古人也不妨要提持透脱此一件事。如今人才问著。全无些子用工夫处。今日也只是恁么。明日也只是恁么。尔若只恁么尽未来际。也未有了日。须是抖擞精神。始得有少分相应。尔看龙牙发一问道。如何是祖师西来意。翠微云。与我过禅板来。牙过与微。微接得便打。牙当时取禅板时。岂不知翠微要打他。也不得便道他不会。为什么却过禅板与他。且道当机承当得时。合作么生。他不向活水处用。自去死水里作活计。一向作主宰。便道打即任打。要且无祖师西来意。又走去河北参临济。依前恁么问。济云。与我过蒲团来。牙过与济。济接得便打。牙云。打即任打。要且无祖师西来意。且道二尊宿。又不同法嗣。为什么答处相似。用处一般。须知古人。一言一句。不乱施为。他后来住院。有僧问云。和尚当时见二尊宿。是肯他不肯他。牙云。肯则肯。要且无祖师西来意。烂泥里有刺。放过与人。已落第二。这老汉把得定。只做得洞下尊宿。若是德山临济门下。须知别有生涯。若是山僧则不然。只向他道。肯即未肯。要且无祖师西来意。不见僧问大梅。如何是祖师西来意。梅云。西来无意。盐官闻云。一个棺材。两个死汉。玄沙闻云。盐官是作家。雪窦道。三个也有。只如这僧问祖师西来意。却向他道西来无意。尔若恁么会。堕在无事界里。所以道。须参活句。莫参死句。活句下荐得。永劫不忘。死句下荐得。自救不了。龙牙恁么道。不妨尽善。古人道相续也大难。他古人一言一句。不乱施为。前后相照。有权有实。有照有用。宾主历然。互换纵横。若要辨其亲切。龙牙虽不昧宗乘。争柰落在第二头。当时二尊宿。索禅板蒲团。牙不可不知他意。是他要用他胸襟里事。虽然如是。不妨用得太峻。龙牙恁么问。二老恁么答。为什么却无祖师西来意。到这里须知别有个奇特处。雪窦拈出令人看。
　　龙牙山里龙无眼(瞎。谩别人即得。泥里洗土块。天下人总知)　　死水何曾振古风(忽然活时无奈何。累及天下人出头不得)　　禅板蒲团不能用(教阿谁说。尔要禅板蒲团作什么。莫是分付阇黎么)　　只应分付与卢公(也则分付不著。漆桶莫作这般见解)
