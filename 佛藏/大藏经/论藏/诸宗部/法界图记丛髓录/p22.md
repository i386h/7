<!-- { "loadSidebar": true } -->
　　自体佛观论云。问何自性界。何自体佛耶。答无住自性界。实相自体佛。问此自体佛何观耶。以偈答曰。诸缘根本我。一切法源心。语言大要宗。真实善知识。问此义云何。答一切法源心。是自体佛。大要宗。是自体圆因。真实善知识。是自体满果。具三义故我也。此即自体佛也。问此佛果有修耶。不修耶。答不简修不修。不择情非情。三世间不动故。问此佛化度众生耶。答大虚之内诸法无不大虚。是故如虚空化虚空。是名自体佛化也(一本云自体佛内无不自体佛者。是名自体佛化耳)。问不知云何语言乎。答如汝不知语言。此言甚大也。问此言云何。答如缘起际言也。问何缘起际耶。答我心是动。大虚不动。离动不动为缘起际也。问约缘起际其法常然。初修之人何游其心耶。答约法论离修不修也。试明初趣(一本云初起)我心及我身令相语言也。谓将心而寻身。将身而寻心。心遍于身。身遍于心。然名为语言也。问相遍故更无所语。何曰语言耶。答心言时言以外无所语。身言时言以外无所语。是故无言言无闻闻也。问此但我心我身。何云一切法源耶。答求我心边际尽法界际。我身四大亦复如是。问若如是者唯我身心。何云真实善知识耶。答法界诸法无不我身心。皆顺名为善知识也。问若尔则无迷悟。别何名佛耶。答有二故众生无二。故即自体佛。如是观者为正观也。大法界缘起者。诸缘根本我佛宝。一切法源心僧宝。语言大要宗法宝。真实善知识。此大法界缘起义。心得人虽往六道四生决定不疑畏。此云自体三宝。谓身业佛宝。口业法宝。意业僧宝。佛者谓缘合成故。法者一切法涌出故。僧者一切法中无障碍故。此佛仕人三业袈裟著。身业五条口业七条意业九条。如是三袈裟著一切处。此佛仕人不久穷。实法界法见也。复见见处处三种世间具得也。故三种世间无不是也。
　　具缚有情(至)随义消息。大记云。具缚有情未断烦恼未成福智。以何义故。旧来成佛耶者。起此问意。若约十佛。则法界诸法无非是佛。然此今日我等盲冥凡夫何能。即是十佛耶。如是难也。答意则超情之法。反情即是。若反情见法界圆明。一切众生烦恼断尽。福智成竟。岂非佛耶。如是答也。凡如是问答意者。寄彼三乘断障成佛之义。欲现一乘旧来成佛也。问为是本来断烦恼耶。为知本来烦恼不动耶。答知本来断耳。以觉者不见梦人。所见五尺鬼故。问然则违于所引经中。烦恼法中不见一法减之义耶。答本来无故云何见减。真记云。非初非中后者。分三刹那求所断障。如初刹那举智求障。无非智体不可得断。中后亦尔故也。前中后取故者。不断而断故也。如虚空。如是断者。若寄位云则虚空者。无物义故无能所断。为如虚空断也。约一乘则虚空者。无侧义故智与障体互无侧也。以无侧义为如虚空。如是断耳。
　　法记云。犹如觉梦睡悟不同者。如有二人共在一床。一人初初不睡。故三时求梦。初时不得。中后亦尔。其一人则竟夜睡。故三时恒梦。如是约一乘断障成佛。则全他为自而恒觉。故初初不睡。全自为他而恒梦。故常常不悟。是故三乘断障者。不及断于未断之处。一乘及断未断之处。三乘之佛不及断者。自相续外众生之障。一乘之佛及断之处。是自所证众生海之障也。一切众生今日发心断障修证。即是诸佛不尽门德也。其实道理诸法实相不增不减者生佛既共一法性床。虽云众生无所缺剩。虽云诸佛无所添除故也。理理相即等者。前三句即门。后一句中门也。问理理相即者二空并耶。答不并也。问若尔不相即耶。答相即故不并也。
　　大记云。十佛普贤法界宅者。即上法性家。及法界陀罗尼家等。正约外化而通内证也。其余逆顺主伴相成等者。逆则五热众鞞。顺则十度正行等也。以此为首。通取一切无尽之法故云准例。相摄随义消息欲观缘起(至)逗留全别。大记云。若欲观缘起乃至数十钱者。开宗云。数十钱法治执。著病之第一药成无碍德之最胜门也。解云。若得体达此数钱之法者。于诸境界日用之中。随所闻见不取不著。一一毛孔一一尘中。见一切佛闻一切法。起心动念举足下足。凡所施为无非究竟满足佛事。故云治病之第一药成德之最胜门也。
　　古记云。云华尊者曰。有一楼观。内庄一乘外严三乘。此中有门。名曰觉门。向菩提树。而诸众生妄想缠缚以障此门。由如是故不见一乘珍宝庄严。是故天亲菩萨。以六相钥匙示开此门。而天竺人未解六相。故以其所习悉昙章总持之法而诲示也(已上)。东土之人又不解其悉昙章总持之法。是故云华尊者。以其所习教钱之法而指示也。问此悉昙章及数钱之喻。于圣教中有耶无耶。答有之也。谓悉昙之喻十地品中说之数法之喻。第四会精进林菩萨颂曰。比如算数法增一至无量数。法无体性智惠故差别。问此钱之中。何是遍计。何是因缘耶。答如是十钱第一第二乃至第十皆有自性故。取一则无一取二则无二等者。是遍计钱也。因缘钱者。此一钱位具中即。故若无余九即此一钱亦不得成。是故此一钱即是无尽之一也。
　　问以此十钱之喻初导童蒙方便云何。答和尚告童蒙曰。汝先竖列十钱。其人应命竖列。和尚曰。此十钱为是自性十耶。为是缘起无性十耶。其人白云。此钱实是自性十也。和尚曰。莫作是说。此十乃是缘成十。故一一具十耳。然其迷人未会此意。和尚告曰。若此十钱悉是自性十个钱者。汝当数之。迷人应命数其钱云。一二乃至十也。尔时和尚去却第一一钱。问有几耶。白云只有九耳。和尚曰。汝可更数。其人数云。一二乃至九。和尚曰。汝前既云。此十定是自性之十。何故汝令以前第二为第一。乃至前十为九耶。白云。由和尚去却一钱故尔。于是和尚还置一钱。问有几何。答有十也。和尚曰。汝应复数。彼人承命复数之云。一二乃至十白云。和尚去却一钱时。以第二为第一等。和尚还置一钱。亦得复以第一为第二等。然则非自性十应。是由一有十由十有一。是故一一缘起无性耳。
　　法融云。一者向上来者。一云。此门初钱但有去义无来义。第十钱中但有来义无去义。一云。反此也。谓初钱有力将十钱来故云来。第十钱有力将十钱云故云去也。本数者。问本一与本数何别。答位不授时呼一则十皆应云。吾亦一。吾亦一故授第一乃至第十等位时。以第一之一本是一。故授第一位。故云本数一也。又以数十之初一故云本一也。
　　大记云。一者一乃至即是本数者。问何知初一受本法名耶。答佛自证法离一二诠。而不守自性随缘成时。若呼一则全法界是一也。既授位云。一也二也乃至十也。故云。初一得受称本法名也。问既横列十钱。随我所举为初而数。故十皆本数耶。答既随所举为初而数。方为本数。由随所举次第受二三等名。故是末数也。问若此和尚以一为本。则经中比如数法。十皆悉是本数之文如何通耶。答是一之十故举十耳。是故一之十。故十皆是一。故云皆悉是本数也。问若尔应是十皆本数何不尔耶。答授其位时。既云二三等。故唯初一是本数也。然而其十是一之十。故皆是本数也。法融云。即生不生等者。即生者无明因缘行果生。故即生也。生缚说者不生也。不生生者无明灭故。行灭则不生也。灭缚说者生也。不住义者。且约一尘不住于自位。尽于法界约约皆然故也。中道义者随举无侧故也。
　　大记云。不自在者自已空义也。即生不生不生生者含有二意。一生不生者无生佛法之证分也。不生生者缘起分也。二就缘起分不生者。缘起观无力无生故。生者因缘观有力有生故。龙树云。因缘所生法等者有二释。一云。初三句同教。后一句别教也。一云。即是空者缘起观。是假名者因缘观。中道义者性起观也。法融云。无分别者。此十钱中每一一钱随举。无侧不可标指故也。不守自性者。二不守性三四及十亦不守自成一之体。故云随缘。故云不住也。以一事辨一多者。由一有十。故若取其一则二三乃至十皆不成。故呼一之时十皆口许。吾亦一吾亦一也。以一之多故云辨一多。故即尽也。以异事辨一多等者。呼二之时十皆口许。我是二等。故云。以异事辨一多故不尽也。谓以二尽十以三尽十。乃至以十尽十。皆初一钱之不尽德也。问以二事辨二多者。是第二钱之尽也。此第二之不尽何耶。答以一事辨一多。以三事辨三多等。皆是第二之不尽也。问藏师所云。一中十故尽之一。与十中一故不尽之一何别。答同也。问若尔何故十中一则不尽耶。答一中具十。故云一中十故尽也。具十之一但为第一之一而尽十。不为第二第三乃至第十而尽十。故云十中一故不尽也。谓一中十之一者。具二具三乃至具十之一也。十中一之一者。不能为二摄十。不能为三摄十。乃至不能为十摄十之一也。
　　大记云。问以一事辨一多者通十钱耶。答尔也。谓约钱体故又随位云。以二事辨二之多等。亦得余门例尔。谓约钱位故。此中约钱体云也。此中以异事等者。令遍计人习因缘。故约列位之离垢等异事。若令因缘人习缘起。则以一一具十。故约其欢喜所具。十中离垢等为异事耳。不约列位之离垢等也。故下又释中约一门辨尽不尽。是故约初义则不能尽。故不尽也。约后义则以无尽故不尽也。问何知以异事者。但是欢喜所具离垢等耳。非列位之离垢耶。答藏师云。为但摄自一门无尽耶。为亦摄余异门无尽耶。答或俱摄或但摄自一门无尽。何以故。若无自一门无尽。余一切门中无尽皆悉不成。是故初门同体。即摄同异二门中无尽。无尽穷其圆极法界。无不摄尽(已上)。古德云。余异门者。上云一门中既有十。然此十复自相即入。重重成无尽也。是故约自所摄为余异门。故知。非是列位之离垢也。
