<!-- { "loadSidebar": true } -->
　　上堂云。古佛有通津。当阳亘古今。悬崖能撒手。一语直千金。参。
　　上堂云。行棒行喝。拽石搬土。象骨辊毬。禾山打鼓。沩岭牧牛。玄沙见虎。吃茶赵州。面壁鲁祖。争似老云门腊月二十五。参。

　　圆悟佛果禅师语录卷第三



　　圆悟佛果禅师语录卷第四

　　　　宋平江府虎丘山门人绍隆等编

　　上堂四

　　住建康府蒋山。师在潭州道林受请。拈敕黄示众云。龙蟠凤翥铁画银钩。出自九重从天降下。大众瞻仰请为敷宣。拈香祝圣云。大众见么。祖佛同根本。人天共赞扬。结成宝盖祥云。共祝南山圣寿。奉为今上皇帝万岁万万岁。伏愿。道超盘古德冠羲轩。位永固于金轮。寿弥坚于劫石。遂升座云。大众。时平道泰天清地宁。一人高拱无为。万物各得其所。普天率土无不承恩。航海梯山均蒙陶铸。直得尘尘刹刹物物头头。放大宝光开正法眼。运般若力复太古风。知恩报恩一句作么生道。万灵莫测无为化。处处全开五叶华。
　　道林辞众上堂云。十虚同一沤。宁分彼此。大千同一尘。岂有去来。若能各人。明见本心显发妙用。通天作略动静一如。匝地风光彼此无二。住也浮云凝于幽谷。去也虚舟泛于长江。去住本自圆成。解脱更无异路。如是则全起全灭。全动全静。全去全来。全收全放。且出门一句作么生道。头头物物皆成现。正眼当阳廓太虚。复云。三年承乏幸参陪。道业荒虚愧不材。赴诏直从天外去。何时相与复徘徊。
　　入院至方丈云。达磨面壁维摩默然。有条攀条。岂可形言。虽然如是。脱体宏开不二门。只要解黏兼去缚。升座云。道不虚行如风偃草。缘不虚应。似镜临形。若能于心无心于己无己。于彼无彼于我无我。荡荡廓周沙界。皆非外物纵历。尽乾坤际悉在目前。法随法行。法幢随处建立。理亦如是。事亦如是。况宝公道场梁时示化。舒王福地圣世重兴。宏开选佛场。宣唱大般若。于其中间且作么生是于心无心于己无己。坐断要津不通凡圣底一句。三山半落青天外。二水中分白鹭洲。
　　结夏上堂云。一尘含法界无边。子细点检。犹有空缺处在。百亿毛头师子。百亿毛头一时现。著实论量。未是极则之谈。若论本分事。大人具大见。大智得大用。设使尽无边香水海。越不可说不可说世界。都卢是自己安居处。举一念超越无边刹海。犹未是衲僧行履处。不犯锋铓不拘得失。不落二见不在中间。正当恁么时如何。山中九十日。云外几千年。
　　上堂云。法无二相。道岂多途。彼此绝功勋。古今不变易。有依倚底。碧落青霄。无依倚底。银山铁壁。设使神通妙用百匝千重。争如息见忘机家堂稳坐。且不涉二途一句作么生道。他家自有通霄路。罢却干戈百草头。
　　五月初二日开堂。于知府手中接得疏。呈示大众云。字字演无量义。句句如优昙华。佛祖钳锤人天标榜。当阳拈出文彩已彰。锦上铺华请重宣过。
　　指法座云。高高无外深深无际。更不作礼须弥灯。步步阶梯全体是。且道是个什么。看看。拈香云。大众。还见么。熏五分法身。结五云瑞彩。爇向炉中。奉为祝严今上皇帝圣寿万岁万岁万万岁。伏愿。道齐尧舜德冠羲轩。南山寿逾亿万年。北极尊亘河沙劫。第二瓣香。奉为判府尚书诸衙勋贵。伏愿。膺一人简在。副四海具瞻。为周邵甫申。作皋夔益[├/(咼-┌+乂)]。第三瓣香云。昔年白云堆里最初一句截流。今日人天众前个是四回拈出。奉为蕲州五祖山第十二代演禅师。爇向炉中以酬法乳之恩。乃摄衣敷座。天禧和尚白槌云。法筵龙象众。当观第一义。师云。一槌便成光辉溢目。要津把断谁是唱酬。还有能观第一义底。出来相见。师乃云。旷劫来事只在如今。威音那边全归掌握。头头物物成现。明明了了无差。独用宏机全提祖印。设使奋逸群作异施竭世枢机。未免节外生枝水中捉月。所以诸佛出世罕遇作家。祖师西来承虚接响。向上一路千圣不传。学者劳形如猿捉影。到这里不拘格式。不蹑前踪。不昧当机。如何举唱明眼汉没窠臼。本分事绝罗笼。幸遇帝道平平皇风荡荡。祝严圣寿为国开堂。台旆光临皇华作证。钟山顶上宝公塔前。八字打开分明显示去。遂拈起拄杖云。还见么。诸佛构不著。祖师提不起。千日并照万镜临台。不隔纤毫当阳荐取。且不涉诸缘一句作么生道。八方霢霂无为化。万国歌谣乐太平。
　　上堂云。不灭不生亘古亘今。圆融无际应用无差。佛祖由兹圆成。人天因其发现。至于千圣万圣出来。移易一丝毫不得。要识文殊普贤释迦弥勒观音势至。尽在这里。不起纤毫凡圣情念。不拘得失是非境界。直下全真更非他物。且荐严一句作么生道。还委悉么。弥陀非外得。遍界是西方。
　　上堂云。一切无收摄。触处圆成。应用绝参差。莫穷形相。向千圣顶[寧*頁]上。有时露出祖佛莫穷底机关。于一毫端中。有时演出主宾互换底文彩。经天纬地玉转珠回即且置。举拂子作点势云。这一点落在什么处。海神如贵不知价。留与人间光照夜。
　　上堂云。至真非内大千非外。表里一如含融法界。月印寒潭珠沈沧海。树雕叶落无在不在。万法本通同。从来无向背。要是个中人始终无变改。且作么生是无变改。雪后始知松柏操。事难方见丈夫心。
　　上堂云。格外真乘当阳正眼。骑声盖色离见绝闻。非三贤十圣所知。非神通变化所测。拨开向上一窍。威音已前把断封疆。直饶达磨西来。也无措手足处。到这里更说心说境。说得说失。得么。掀知有什么交涉。若是利根汉。一刀截断不落第二见。不落第二机。直下便承当。岂不省要。乃至若行若住若坐若卧。一香一华一瞻一礼。无不皆从自己流出。无不皆从本有道场中来。以此坐断报化佛头。不妨随时著衣吃饭。三世诸佛只言自知。祖师西来全提不起。一大藏教诠注不及。且道。到这里作么生说预作津梁底道理。还委悉么。片云点太清。已落第二见。
　　报宁民和尚。受帖上堂云。一向孤峰独宿目视云霄。虽则不埋没宗风。无乃太高生。一向十字路口土面灰头利物应机。虽则埋没自己。无乃太屈辱生。况明悟之士。顶门具眼。肘下有符。出没卷舒得大自在。动若行云止犹谷神。可以或孤峰独宿。不碍土面灰头。或土面灰头。不碍孤峰独宿。恁么中有不恁么。不恁么中却有恁么。且应时应节一句作么生道。良久云。瑞气逢嘉运。灵苗触处春。
　　受季善友为僧。上堂云。三界无安四生拘捉。欲脱爱网超步大方。正应披忍辱铠操智慧刀。运上品心发殊胜志。与蕴魔烦恼魔死魔共战。灭三毒破魔网。始是大丈夫汉岂不见教中道。三界无安犹如火宅。众苦充满甚可怖畏。又道是舍唯有一门而复狭小。虽然狭小。过去诸佛现在诸佛未来诸佛。尽从个里出去。且道必竟如何。良久云。何似生辽天鹘。万里云只一突。
　　上堂云。千圣不同辙。正体独露。万象无所覆。妙用常真。法随法行无处不遍。心随心用无处不周。若能上绝攀仰下绝己躬。放出人人常光目前。各各独露。便可以于一尘中现宝王刹。坐毛端里转大法轮。以无转而转。即一切皆转。以无身现身。一切处无不是身。亘古亘今凝然寂照。所以道。唯一坚密身。一切尘中现虽居尘中。而尘中收他不得。虽居四相。而四相罗笼不住。虽一切处觅其纤毫形相。了不可得。然而要用便用要行便行。亦不于一尘中觅尘。亦不寻其纤毫形相。谓之无生法忍。且只如截断两头一句作么生道。死生同一际万化悉皆如。
　　解夏上堂云。毫端宝刹宽阔。优游十世邻虚。古今渺邈。洞视不见。彻听不闻。到这里非止善财七日敛念。设使文殊百劫运大智力。起无边神用。亦不能觑见。只如诸人。九十日间各各于中全体游历。出没卷舒纵横收放。八穴七穿东涌西没。傥忽于此知得谛当去。不妨步步踏著实地。心心契证平常。苟或未然。今日布袋口开。还委悉么。良久云。无谓清秋多胜致。低回且复按云头。
　　八月一日上堂云。拨正三界窠窟。放出无位真人。透过荆棘丛林。便居常寂光土。非如非异耀古腾今。非色非心超宗越格。净裸裸绝承当。赤洒洒没回互。只如今在诸人顶门贯通一切。若能各各返照内观。即坐自己家堂。所以祖师道。有一物上拄天下拄地。常在动用中。动用中收不得。谓之本源佛性显成。知解宗徒更云。说似一物即不中。亦不免涉三寸路。直得不堕常情不拘格式。诸人若能于此定当得。更不在指东划西。若定当不得。不免重重指注去也。不见道。有物先天地。无形本寂寥。能为万象主。不逐四时雕。既不逐四时雕。又能为万象主。且当阳截断路头。如何趣向。还委悉么。八月秋何处热。复云。抖擞自精神。构取自家底。如斩一綟丝。不分前后际。力刃既双行。一斩截一切。倘能剑刃上承当。一口吸尽西江水。
　　开炉上堂云。干茆近火理合先燋。滴水冰生事不相涉。倘或透生死明寒暑。融动静一去来。直得意遣情忘。如痴似兀。然后乃可饥则吃饭。健则经行。热则乘凉寒则向火。虽然如是。赵州道。我在南方三十年。有个无宾主句。直至如今无人举得。且无宾主话。火炉头如何举得。还委悉么。衲被幪头万事休。此时山僧都不会。
