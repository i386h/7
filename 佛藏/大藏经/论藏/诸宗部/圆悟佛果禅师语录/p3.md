<!-- { "loadSidebar": true } -->

　　上堂二

　　上堂。僧问。譬如掷剑挥空。有一人剑亦无。虚空亦不挥时如何。师云。大众。见尔败阙。进云。学人只管推出。和尚何不放行。师云。莫谤崇宁好。进云。为什么不肯承当。师云。藏身露影。进云。今日捉败。师云。果然。问牛头未见四祖时如何。师云。天地莫能知。进云。见后如何。师云。古今成榜样。进云。仁义只从贫处断去也。师云。鬼窟里出头来。乃云。青郁郁碧湛湛。百草头上泄天机。华簇簇锦簇簇。闹市堆边露真智。金声玉振掷地风光。电转星飞通天作用。不与万法为侣。则且致。针眼鱼吞却嘉州大像时如何。恶。下座。
　　上堂。问如何是尘尘三昧。师云。点滴不施。进云。是一是二。师云。毫端宝刹。进云。两彩一赛去也。师云。痛领一问。僧云。苍天苍天。师云。未领在。问世尊拈华迦叶微笑。和尚说法有何指示。师云。一物也无。进云。为什么一物也无。师云。为尔无眼。进云。争奈学人何。师云。一任[跳-兆+孛]跳。乃云。目前绝对待。万境森然。物外有玄机。当阳卓荦。棒喝照用。拈向一边。语路纵横。放过一著。尔诸人向这里。拨得一线路去。直下孤危倘未拨得。鼻孔尽在山僧手里。拈拄杖云。穿却了也。击禅床。下座。
　　上堂。僧问。团团无缝罅。因甚么得恁奇特。师云。七华八裂。进云。言中有响去也。师云。且缓缓。问长至一阳生。君子道长时如何。师云。衲僧门下无许多事。进云。万法是心光又作么生。师云。却好高著眼。进云。直下承当去也。师云。利剑挥空。乃云。离相离名绝尽绝迹。一回拈出一回新。一度用著一度快。横该万有竖透金轮。内没纤毫外无点缀。若能不作圣情凡解。担荷展演得去。入廛垂手著著有出身之机。退处孤峰处处历刹尘之境。恁么中不恁么。不恁么中却恁么。全提一句作么生道。拨开向上一窍。千圣齐立下风。下座。
　　上堂。僧问。去岁今朝今日去。今年年是去年年。如何是物不迁。师云。眉毛在眼上。进云。恁么则改故换新去也。师云。莫错认进云。如何是不错认底。师云。好看取。进云。劫火洞然毫末尽。青山依旧白云中。师云。转得回来不直钱。问万物维新之际。一人纳庆之辰。如何是新年头佛法。师云。孟春犹寒。进云。恁么则法不孤起。师云。坐却主人翁。什么处出气。进云。长空有月千门照。师云。随人脚跟转。乃云。一法若有。毗卢堕在凡夫。万法若无。普贤失其境界。一法万法若有若无。毗卢普贤凡夫法界。尽在个里。好不资一毫。丑不资一毫。匝地普天内外包括。未有天地世界。已早见成。及乎万汇资彰。凝然不变。若向一气未兆已前。著得眼去。落第二头。更于万物见成之际。信得及去。转没交涉。新年旧岁历历分明一句作么生道。日日香华夜夜灯。下座。
　　上堂。僧问。十五日即不问。如何是和尚分明为人一句。师云。当阳见定无毫发。拟议寻思隔万山。问正当上元。水牯牛在什么处。师云。铁棒打著疮痕露。乃云。拨尘见佛。未免眼里撒沙。闻声悟道。亦是耳中著水。直得生佛无阶级。空界悉等平。净裸裸绝思惟。赤洒洒没可把。犹未离这边事在。更须挥金刚宝剑斩断謷讹。拈杀活拄杖打破得失。亦未明向上一窍在。傥或具大丈夫意气。有烹佛祖钳锤。直下向那边承当得。却来这里横三竖四坐一走七。荷负宗乘提持祖印。有时放行。同彼同此。见随类身。和光顺物。有时把住。莫道佛眼觑不见。设使尽大地草木。悉变为千百亿身。放无数光明。也照不著。且道。即今作么生。若不蓝田射石虎。几乎误杀李将军。下座。
　　上堂。僧问。横穿碧落倒卓须弥。未审是什么人分上事。师云。入地狱人分上事。进云。却是他安身立命处。师云。瓦解冰消。进云。此心能有几人知。师云。只恐不知。乃云。终日相逢无半面。刚然千里有知音。不须格外论奇特。只此全机耀古今。倾盖如旧白头如新。两镜相照不隔纤尘。遍界未尝示相。毫端普现色身。止犹谷神动若行云。相见又无事。不来还忆君。下座。
　　上堂云。禅非意想。立意乖宗。道绝功勋。建功失旨。闻清声外句。莫向意中求。转照用机关。柄佛祖钳锤。有佛处互为宾主。无佛处风飒飒地。心宁意泰响顺声和。似恁么人。且道。向什么处安著。披蓑侧立千峰外。引水浇蔬五老前。下座。
　　上堂云。本来是佛。无成不成。正体湛然。离出不出。本分事上直得万里无片云。犹未可放过。更说什么诸余。其或随机。且论个出世不出世。所以道。净法界身本无出没。大悲愿力示现受生。且道。释迦老子即今在什么处。只知事逐眼前过。不觉老从头上来。下座。
　　上堂。僧问。了了见无一物。未审如何。师云。好个消息。进云。功不浪施去也。师云。只恐脚不点地。进云。回头看浒眼。特地一场愁。师云。果然浪走。僧问。学人不起一念时如何。师云。自伤己命。进云。因谁致得。师云。莫换崇宁舌头好。问妙体本来无处所时如何。师云。脑后拔楔。问如何是玄中玄。师云。玄杀尔。进云。石人暗点头。师云。言犹在耳。乃云。举无遗照。十方刹海目前观。正体堂堂大千同一真如性。各守本位去。山是山水是水。互换投机去。星辰易位祖佛潜踪。两处绝聱讹。二边纯莫立。无可不可悉得安居。随时应缘凝然湛寂。且道。长养圣胎一句作么生道。不起纤毫修学心。无相光中常自在。下座。
　　上堂。僧问。如何是平展之机。师云。纵横十字。进云。且得没交涉。师云。什么处没交涉。僧云。脑后拔箭。师云拶。问父母非我亲。谁是最亲者。师云。吾常于此切。进云。诸佛非我道。谁是最道者。师云。须是有转身处始得。僧云。欲行千里一步为初。师云。信受奉行。乃云。国无定乱之剑。四海宴清。门无白泽之图。全家吉庆。若道有承恩力处。正是土上加泥。更或削迹吞声。亦乃将南作北。到这里纵横十字。未免謷讹。据位投机。犹较些子。且作么生是据位底句。寒山逢拾得。抚掌笑呵呵。下座。
　　上堂。僧问。江边临水者。尽是采鱼人。锦鳞红尾作么生取。师云。莫妄想。进云。不妄想时如何。师云。不计工程得便休。进云。碧潭深万丈。直下取鱼归也。师云。更须退步。问一尘含法界时如何。师云。暗里髑髅明世界。乃云。祖祖相传传底事。佛佛授手不唯他。若存情识论知解。耳里尘沙眼内华。所以道。见闻觉知是法。法离见闻觉知。不著佛法僧求。呼唤不回。笼罗不住。更须知棒喝交驰。照用同时。向上一窍始得。且作么生是向上一窍。鹤有九皋难翥翼。马无千里谩追风。下座。
　　上堂。僧问。一雨普滋。还有佛法也无。师云。全承他力。进云。头上漫漫脚下漫漫去也。师云。也须干剥剥始得。进云。尽大地总是教。学人如何趣入。师云。和头没却。进云。恁么则两重相见。师云。料掉没交涉。乃云。牛头没马头回。千圣不知。前三三后三三。河沙莫算。低低处平之有余。高高处观之不足。东胜身洲走马。南赡部洲著扑。扇子[跳-兆+孛]跳上天。东海鲤鱼发怒。直得雨似盆倾。大千沙界悉己弥漫。且道。是牛头没马头回。是前三三后三三。海神知贵不知价。留向人间光照夜。下座。
　　上堂云。棒头取证。撤土撒沙。喝下承当。承虚接响。向上向下。转更颟顸。说妙谈玄。和泥合水。这一片田地。分付来多时也。平白欺人。尽大地撮来如粟米粒大。掉棒打月。佛祖凡圣拈向一边。总不依倚时如何。红霞穿碧海。白日绕须弥。下座。
　　上堂。僧问。生死交谢寒暑迭迁。未审无位真人还有寒暑也无。师云。汗流似雨。进云。分明在目前也。师云。莫向目前作窠窟。进云。争奈即今何。师云。钝置阿师。乃云。暑气蒸人如堕甑。四肢流汗似浇汤。赖他白羽全施力。引得清飙一袭凉。诸人还觉寒毛卓竖么。札。下座。
　　上堂。僧问。须弥山意旨如何。师云。推不向前。约不退后。进云。未审还有过也无。师云。坐却舌头。问法不孤起仗境方生。提坐具云。这个是境。如何是法。师云。却被阇梨夺却枪。进云。和尚今日为什么退己让人。师云。只有先锋无殿后。进云。未审如何是殿后。师云。还我话头来。乃云。田地稳密底。抬脚不起。探头太过。神通妙用底。放脚不下。收身未转。直饶十字纵横朝打三千。犹较些子。且道。謷讹在什么处。若知有去。始见全提半提。傥或未知。布袋里老鸦虽活如死。下座。
　　上堂。僧问。南泉斩猫儿意旨如何。师云。杀活临时。进云。赵州戴草鞋又作么生。师云。是他屋里事。进云。打鼓弄琵琶去也。师云。且莫诈明头。乃云。有佛处罗笼不住。无佛处荒草寻人。放行也触处光新。把住也乾坤陡变。且道。向上人来时如何。他家自有通霄路。下座。
　　上堂云。休夏自恣海众常规。秋色澄清乾坤肃杀。般若流运动静一如。时节不相饶。炎凉倏改变。无生曲调韵出清霄。至宝常轩光吞万象。古今不覆盖。见在没遮襕。一念不落诸缘。证取自家境界。何必灵山觅佛少林问祖。会么。解开布袋无拘束。切更勤看水牯牛。下座。
　　上堂云。一言截断千圣消声。一剑当前横尸万里。所以道。有时句到意不到。有时意到句不到。句能刬意意能刬句。意句交驰衲僧巴鼻。若能恁么转去。青天也须吃棒。且道。凭个什么。可怜无限弄潮人。毕竟还落潮中死。下座。
　　上堂云。杀人刀活人剑。上古之风规。亦是今时之枢要。言句上作解会。泥里洗土块。不向言句上会。方木逗圆孔。未拟议已蹉过。正拟议隔关山。击石火闪电光。构得构不得。未免丧身失命。且道。此理如何。苦瓠连根苦。甜菰彻蒂甜。下座。
　　上堂云。云腾致雨世界索然。日照天临乾坤廓尔。文殊堂里万菩萨纵然显现。晴是晴雨是雨。山是山水是水。阿那个是万菩萨。风暖鸟声碎。日高华影重。下座。
　　上堂云。定乾坤句包古括今。透生死关超声越色。鬼窟活计百千万劫难出头。截断众流。一片虚凝没依倚。设使乾坤倒覆大海翻腾。草木丛林悉皆化为刀枪矛盾。也动他一点不得。且道。凭个什么恁么地。手执夜明符。几个知天晓。下座。
　　上堂云。眨上眉毛早蹉过。塞却眼更形言语。转周遮合取口。尽大地都为一尘。佛眼觑不见。一大藏都为一句。海口莫能宣。也未提得一半在。忽然踏破化城时如何。行到水穷处。坐看云起时。下座。
