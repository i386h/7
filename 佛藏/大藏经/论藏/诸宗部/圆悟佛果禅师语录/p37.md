<!-- { "loadSidebar": true } -->
　　举。玄沙问僧。近离甚处。僧云瑞岩。沙云。瑞岩有何言句。僧云。长唤主人公。自云喏喏。惺惺著。他日莫受人谩。沙云。一等是弄精魂。也甚奇怪。复云。何不且在彼中住。僧云。瑞岩迁化了也。沙云。如今还唤得应么。僧无语。雪窦云。苍天苍天。师拈云。万丈寒潭彻底月在当心。千尺岩松倚天风生幽谷。直得凛凛孤标澄澄风彩。及至月离碧嶂影落云衢。遂乃当面蹉却。当时这僧若是个汉。待伊道即今还唤得应么。当下便喝。非唯把定玄沙要津。亦与瑞岩老子出气。
　　举。僧问风穴。九夏赏劳。请师言荐。穴云。一把香刍拈未暇。六镮金锡响摇空。师拈云。风穴用得当阳事。不妨风流儒雅。要且只道得途中句。或有问道林。九夏赏劳请师言荐。只对他道。四绝堂边呈瑞气。三湘江畔夺高标。
　　举。舍利弗一日入城。见月上女出城。舍利弗问云。什么处去。女云。如舍利弗恁么去。舍利弗云。我方入城汝方出城。何言如舍利弗恁么去。女云。诸佛弟子当住何处。弗云。诸佛弟子当住大涅槃。女云。诸佛弟子既住大涅槃。我如舍利弗恁么去。师拈云。住无所住行无所行。见无所见用无所用。各人脚跟下廓同太虚。如十日并照触处光辉。苟知恁么。则与月上女同证无生得不退转。随去来处无不皆在大解脱中。三世诸佛鼻孔一时穿却。说什么如舍利弗恁么去。
　　举。师祖问南泉云。摩尼珠人不识。如来藏里亲收得。如何是藏。泉云。王老师与汝往来者是。祖云。直得不往来时如何。泉云。亦是藏。祖云。如何是珠。泉云。师祖。祖应喏。泉云。去汝不会我语。师拈云。南泉一期垂手。收放擒纵则不无。要且未见向上事在。只如尽大地是如来藏。向什么处著珠。尽大地是摩尼珠。唤什么作藏。若明得有转身处。许他只具一只眼。
　　举。僧问香林。如何是衲衣下事。林云。腊月火烧山。师拈云。举一明三衲僧孔窍。千差一辙本分钳锤。虽然如是。或有问道林。如何是衲衣下事。只对他道。绵包特石。
　　举。南泉问僧。昨夜好风。僧云。昨夜好风。泉云。吹折门前一株松。僧亦云。吹折门前一株松。南泉又见僧问。昨夜好风。僧云。是什么风。泉云。吹折门前一株松。泉云。一得一失。师拈云。大凡酬唱随机著眼。辨龙蛇别缁素。所谓打鼓弄琵琶。相逢两会家。只如南泉道一得一失。敢问。阿那个得阿那个失。到这里须是向上人始得。还委悉么。鹅王择乳素非鸭类。
　　举。修山主颂云。二破不成一。一法镇长存。若人一二解。永劫受沉沦。师拈云。直似倚天长剑凛凛神威。向平。坦坦处壁立千仞。壁立千仞处平坦坦。虽只道得一半。道林即不然。二破不成一。一法亦不存。不作一二解。永劫受沉沦。
　　举。道吾问云岩。脱却壳漏子。向什么处相见去。岩云。向不生不灭处相见。师拈云。太周遮生。道吾云。何不道非不生不灭处。相见师拈云。太孤峻生。大凡善知识举一语垂一机。要明生死根源。令一切人明心见性去。岂不快哉。或有问道林脱却。壳漏子向什么处相见。只对他道。何处不逢渠。
　　举。修山主颂云。欲识解脱道。诸法不相到。眼耳绝见闻。声色闹浩浩。师拈云。声不到耳色不到眼。声色交参万法成现。且道。还踏著解脱道也无。不省这个意。修行徒苦幸。
　　举。僧问石巩。生死到来如何回避。巩云。这的无生死。师拈云。还识这的么。俊鹘捎空去。懵鸟泊篱头。
　　举。古者道。生死中有佛则不迷生死。又有道。生死中无佛则无生死。师拈云。是则是。两口金刚宝剑。要且拂掠虚空。金山则不然。生死为诸佛根基。诸佛乃生死炉鞴。若解险绝承当。即证六通八解。

　　颂古上

　　举。德山小参示众云。老僧今夜不答话。问话者三十棒。时有僧出礼拜。德山便打。僧云。某甲话也未问。为什么打某甲。德山云。尔是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。德山握阃外威权。有当断不断不招其乱底剑。要识新罗僧。只是撞著露柱底瞎汉。
　　大冶烹金忽雷惊春。草木秀发光辉日新。不费纤毫力。擒下天麒麟。全威杀活得自在。千古照耀同冰轮。话作两橛句中眼活。龙头蛇尾以指喻指。撞著露柱瞎衲僧。塞断咽喉无出气。拟议寻思隔万山。咭嘹舌头三千里。
　　举。德山挟复子。到沩山上法堂。从东过西从西过东。沩山默坐不顾。德山云。无无便下去。复云。也不得草草。遂具威仪见沩山。提起坐具云。和尚。沩山拟取拂子。德山便喝。当时背法堂著草鞋便去。沩山至晚问首座。适来新到在什么处。首座云。当时背法堂著草鞋便去。沩山云。还识此子么。已后向孤峰顶上蟠结草庵。呵佛骂祖去在。
　　大用不拘今古楷模。倒拈蝎尾平捋虎须。若非深辩端倪。何以坐观成败。俊处颖脱囊锥。高来卷舒方外。孤峰顶上浪滔天。正令当行百杂碎。咄。
　　举。南泉参百丈涅槃和尚。丈问。从上诸圣还有不为人说底法么。泉云有。丈云。作么生是不为人说底法。泉云。不是心不是佛不是物。丈云。说了也。泉云。普愿只恁么。未审和尚如何。丈云。我又不是善知识。争知有说不说。泉云。普愿不会。丈云。我太杀为尔说了也。
　　鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默默时语。人从陈州来。却往许州去。
　　举。百丈再参马祖。祖举拂子。丈云。即此用离此用。祖挂拂子于旧处侍立少顷。祖云。尔已后鼓两片皮如何为人。丈取拂子举起。祖云。即此用离此用。丈挂拂子。祖便喝。丈大悟。后谓黄檗云。我当时被马祖一喝。直得三日耳聋。
　　竖拂挂拂全机出没。即此离此较若画一。顶门当下轰霹雳。针出膏肓必死疾。承当一喝聋三日。师子神威恣返掷。百炼真金须失色。复云。有么有么。咄。
　　举。道吾至一家吊慰。渐源抚棺问。生耶死耶。吾云。生也不道死也不道。源云。为什么不道。吾云。不道不道。后于石霜再举。始知落处。一日将锹子于法堂上。从东过西从西过东。霜云。作什么。源云。觅先师灵骨。霜云。洪波浩渺白浪滔天。觅什么灵骨。源云。正好著力。太原孚云。先师灵骨犹在。
　　生耶死耶筑著磕著。不道不道藏头露角。黄金灵骨铿锵。白浪滔天卓荦。殷勤为语透关人。万里孤光长烁烁。无摸索赵州。石桥成略彴。
　　举。灵山会上有一女子。于佛前入定。佛敕文殊出之。文殊绕女子三遭。鸣指一下。女子入定俨然。文殊遂运神力托至梵天扑下。女子亦复俨然。佛云。非但汝一人出此女子定不得。设使百千万亿文殊亦出不得。下界有罔明菩萨。能出此定。佛语未竟。罔明从地涌出。佛敕令出定。罔明绕女子三匝。鸣指一下。女子遂出定。老宿征云。文殊是七佛之师。为什么出女子定不得。罔明为什么却出得。
　　大定等虚空。廓然谁辩的。女子与瞿昙。据令何条直。师子奋迅兮摇干荡坤。象王回旋兮不资余力。孰胜孰负谁出谁入。雨散云收青天白日。君不见马驹踏杀天下人。临济未是白拈贼。
　　举。清原谓石头云。人人尽道。曹溪有消息。头云。有人不道曹溪有消息。原云。大藏小藏从何得。头云。尽从这里去。
　　有消息太沉屈。无消息转埋没。大藏小藏从兹出。撒沙撒土无终极。甜如蜜苦如檗。明如日黑如漆。击碎千年野狐窟。填沟塞壑少人识。
　　举。僧问云门。佛法如水中月是不。门云。清波无透路。僧云。和尚从何得。门云。再问复何来。僧云。更恁么去时如何。门云。重叠关山路。
　　遍界不藏清波澄寂。互换投机箭锋相直。提起向上钳锤。石火电光莫及。便恁么隔关山。碧潭云外不相关。
　　举。僧问龙牙。二鼠侵藤时如何。牙云。须知有隐身处始得。僧云。如何是隐身处。牙云。还见侬家么。
　　堂堂成见密密难见。二鼠虽黠莫逢其便。藤枝透出未生前。正眼当阳巧回换。龙牙老机如电。遇贱即贵贵即贱。
　　举。圆觉经云。以大圆觉为我伽蓝。身心安居平等性智。
　　毫发不留纵横自由。阃外乾坤廓落大方无外优游。明明祖师意。明明百草头。搋破狐疑网。截断爱河流。纵有回天力。争如直下休。四衢道中净裸裸。放出沩山水牯牛。
　　举。僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。后有僧举似赵州。州云。不可从鼻孔里入去也。僧却问。古涧寒泉时如何。州云苦。僧云。饮者如何。州云死。雪峰闻之云。赵州古佛。从此不答话。
　　赵州象骨岩。举世无伦拟。共抚没弦琴。千载清人耳。古涧寒泉瞪目凝然。不从口入饮者忘筌。重出语苦又死不答话同彼此。相逢两会家。打鼓弄琵琶。个中谁是的。白鸟入芦华。
　　举。外道问佛。不问有言不问无言。世尊良久。外道云。世尊大慈大悲。开我迷云令我得入。外道既去。阿难问世尊云。外道有何所证。世尊云如世良马见鞭影而行。
　　不问有无言。言前立问端。两边俱坐断。一剑倚天寒。鞭影未动历块过都。慈门既开陵有轹无。辽天鼻孔须穿却。谁是追风天马驹。
　　举。僧问六祖。黄梅意旨是什么人得。祖云。会佛法人得。僧云。和尚还得也无。祖云。我不得。僧云。为什么不得。祖云。我不会佛法。
　　斩钉截铁大巧若拙。一句单提不会佛法。尽他叶落华开。不问春寒秋热。别别。万古碧潭空界月。
　　举。太原孚上座问鼓山。父母未生时鼻孔在什么处。山云。即今生也鼻孔在什么处。孚不肯乃云。尔问我与尔答。山云。父母未生前鼻孔在什么处。孚乃摇扇而已。
　　父母未生前。生也只如然。一般拈掇能。奇巧直下浑。如火里莲腾今焕古。极妙穷玄大可怜。清风长满座。一万八千年。
　　举。干峰示众云。举一不得举二。放过一著落在第二。云门出云。昨日有一僧。从天台来却往径山去。峰云。典座今日不得普请。
　　春兰与秋菊。一一各当时。底处无回互。怨谁分髓皮。风来鸟已觉。露重鹤先知。为问何能尔。渠侬初不知。
　　举。云岩问道吾。大悲菩萨用许多手眼作么。吾云。如人夜间背手模枕子相似。岩云。我会也。吾云。尔作么生会。岩云。遍身是手眼。吾云。太杀道只道得八成。岩云。尔又作么生。吾云。通身是手眼。
