<!-- { "loadSidebar": true } -->
　　请首座上堂。合千差包万有。齐往来印今古。混有无一生死。举不犯之令。行不言之教。齐不齐平不平。于此建立于此辨明。于此纪纲于此表帅。何法不容何事不成。何德不圆何心不契。且风行草偃一句作么生道。为山登九仞。捻土定千钧。
　　上堂云。牙上生牙角上生角。机上生机巧上生巧。毒蛇鼻头揩痒。饥鹰爪下夺肉。千尺井底施筹略。百尺竿头作伎俩。纳须弥于芥子。掷大千于方外。奇则甚奇。妙则甚妙。子细检点将来。争如向这里直下似桶底脱去。三界平沉得个休歇。过去自过去。未来由未来。只今见成。坐断天下人舌头还委悉么。檐声不断前旬雨。电影还连后夜雷。
　　上堂云。郁蒸无处避。觌体通同。薰风自南来。披襟独得。众热不到。众苦无余。须知佛祖阃域之中。有转物回天之用。是故雪窦道。茫茫普热纷纷下雪。倒流四河载发枯蘖。且道。正当恁么时如何。蝉声时到耳。雁影忽迎眸。
　　上堂云。华开世界起。达者先知。叶落即惊秋。贤明早悟。而况。雁连湘浦影。虫作促织吟。明明节换时移。历历星驰电急。正当恁么时。机关脱落底。万法本闲。尚留见闻底。长安正闹。若能善观时节。把断要津。堂堂越圣超凡。一一骑声盖色。当处平和一句作么生道。志士惜日短。愁人知夜长。
　　解制上堂云。寻常一味。无过朴实头。坐断千差。更须高著眼。壁立万仞处净裸裸。平田浅草里峭危危。当处平和拖。泥带水。深挑痛札犯手伤锋。欲得两不相妨。各请休机罢钓。且九夏赏劳一句作么生道。险处岂尝忘顾鉴。纵行平地索堤防。
　　上堂云。突出难辨。久参未免踌躇。信手拈来。后学那知端的。金风扇物玉露垂珠。雁过长空蛩吟幽砌。一一七穿八穴。明明百匝千重。何必棒喝交驰。方论照用。直下悬崖撒手便可承当。还有恁么人么。见义不为非勇士。临危不变始惊群。
　　看藏经上堂。祥烟缭绕瑞气氤氲。公案见成。有谁扣击。乃云。尘中大经卷。莫测津涯。聪慧净眼人。始能拈出。直得义天性海。若帝网交罗。智照神光。如洪炉猛焰。今日幸遇皇风荡荡帝道平平。有大心檀越为汝发机。使诸人各各八字打开。直得霞绦展处。玉牒舒时。文彩已彰各宜荐取。且不落文墨一句作么生道。一堂风冷淡。千古意分明。
　　上堂云。一尘入正受。尽大地冷啾啾。诸尘三昧起。遍十方闹浩浩。分身百亿未足为多。端坐虚堂未尝言静。倒这里卷舒收放。擒纵杀活。以金刚宝剑。截断疑情。将衲僧巴鼻脱生死关。坐断要津不通凡圣。千人万人罗笼不住。百千境界转变不得。始能为如来使普现色身。且道。正当恁么时如何。日用无回互。当机有卷舒。
　　上堂云。万机不到千圣不携。截断葛藤掀翻路布。若也从苗辨地。因语识人。犹落第二机在。若论第一机上。实无如是事。且道。第一机上还著得计较么。著得向上向下么。著得佛祖么。到这里直须恁么超然地。把断要津不通凡圣。若未荐得。不免放一线道。向第二义门。无言处演言。无相中现相。直下似十五夜月澄湛孤圆。一室千灯交光相照。始终一贯前后无差。也须是个同道者方知。同得者方证。且那个是同得同证底。一言才契证。未悟已先知。
　　知县入山上堂。拈香示众。信手拈来光明烜赫。结而为盖散而为云。爇向炉中。庄严知县宣德妍智道人。伏愿。道心坚固种智圆明。遂敷座。适来锦上铺华。如今铺华锦上。还有明眼底解拈得探得么。试出来击扬看。师乃云。心不是佛。认心乖宗。智不是道。立智失旨。道本无为。佛亦无相。于无相无为处辨得去。一切诸相悉皆是佛。一切所为悉皆是道。拈起也天回地转。放下也草偃风行。若是向上更不落二落三。直下单刀直入。其或尚存光彩犹滞皮肤。不免向这里。谈妙谈玄。演事演理。行棒行喝。举古举今。且道。山僧毕竟将什么为人。不住旧时无相貌。外寻知识也非真。
　　上堂云。山头鼓浪井底扬尘。眼听似震雷霆。耳观如张锦绣。三百六十骨节。一一现无边妙身。八万四千毛端。头头彰宝王刹海。不是神通妙用。亦非法尔如然。苟能千眼顿开。直下十方坐断。且超然独脱一句作么生道。试玉须经火。求珠不离泥。
　　上堂云。风吹风动无二种。水洗水湿岂两般。浅闻深悟底。锦上铺华。深闻不悟底。生铁铸就。春尽群芳已歇。夏初百谷方滋。时节不相饶。乾坤得自在。且不涉迷悟一句作么生道。薰风自南来。殿阁生微凉。
　　王待制生日请上堂。示众云。当阳一句直截根源。不昧时机出众相见。师云。灵机廓尔。岂有阶梯。智照洞然本无迷暗。一切处作奇特事。不动丝毫。脚跟下亘坚密身。遍尘沙界。坐断千差路。突出四威仪。何假七步周行。十种祥瑞。明明绝渗漏。历历无覆藏。包古今齐物我。平得失混去来。分明直下现成。是个本来面目。只如透出形声。且道。如何通信。还委悉么。一尘才举处。全体现优昙。
　　上堂云。第一句下荐得。祖师乞命。第二句下荐得。人天胆落。第三句下荐得。虎口里横身。不是循途守辙。亦非革辙移途。透得则六臂三头。未透亦人间天上。且道三句外一句作么生道。生涯只在丝纶上。明月扁舟泛五湖。
　　住道林语录。师在夹山受请。拈帖示众云。大众。湖外有知音。千里通消息。透出威音王。谁解知端的。还知么。个里辨取。苟或未然。却请对众宣过。
　　升座云。数载碧岩藏拙讷。幽深颇惬再南心。业缘苦死相驱逼。随顺还须过道林。二途俱不涉底。出来道看。僧问。天得一以清。地得一以宁。衲僧得一时如何。师云。藏身无路。进云。兵随印转去也。师云。一句合头语。进云。意气不从天地得。英雄岂待四时推。师云。瞻之仰之。进云。只如疏中道。本来真性不减不增。随处道场无挂无碍。和尚为什么不住夹山。却赴道林。师云。只为现成公案。进云。恁么则慈悲不等去也。师云。什么处不等。进云。验在目前。师云。蹉过也不知。进云。承师有言。湖外有知音。千里通消息。未审是什么消息。师云。高著眼。进云。还许学人说道理也无。师云。啐啄即不堪。师乃云。孤峰顶上眠云。孤负先圣。十字街头垂手。埋没宗风。不择地而安。失却正眼。拣所在而住。理涉多端。若是本色衲僧。直下一刀划断。无彼无此离去离住。明如杲日宽若太虚。随处作主遇缘即行。且应物利生一句作么生道。渠侬无向背。一镞破三关。师复云。云纵卷舒岂有彼此。谷神静应那列高低。融通万有而混成。坐断要津而一致。尘中经卷长时转大法轮。句下分身是处光辉烜赫。个是衲僧家寻常受用。或撮大地如粟米粒大。抛向面前。掴须弥[跳-兆+孛]跳上三十三天。且道。是云纵卷舒谷神静应。还会么。行船须是把梢人。
　　到梁山上堂云。击布鼓于龙门。曜萤火于太阳。到这里直得藏身无路。还有忍俊不禁底么。师乃云。无生师子窟。哮吼惊群。不二栴檀林。香风匝座。直得言超象外句演真乘。道出古今用过佛祖。山僧到这里如何启口。所谓见所未见闻所未闻。虽然借路经过。不免逢场作戏。乃古乃今无彼无此。适来觉海。举夹山道。太阳溢目。万里不挂片云。清清之水游鱼自迷。目前无阇梨。此间无老僧。若能知云月是同溪山各异。便见但知作佛。愁什么众生。如此则三玄三要八字打开。五位君臣一笔句下。诸人还见么。出头天外看。须是个中人。
　　到德山上堂云。高悬古镜。列万象于台前。横按镆鎁截。群机于句下。开作家炉鞴。奋佛祖钳锤。演见性之真风。绍圆明之宗范。直得如天普盖。似地普擎。头头物物明明了了。要津坐断选佛场开。到这里岂可饮气吞声。不免借华献水。大众。当年见性禅师。据一条白棒。佛来也打。至于隔江摇扇斫木传心。岩头雪峰唱末后句。洞山龙牙明杀活机。今古流传丛林龟鉴。而今堂头继此真风。截断众流不存涓滴。山僧幸获观光。敢问。人境相称一句作么生道。五溪清不尽。千古美无亏。
　　入院至方丈云。摩竭陀亲行此令。毗耶离已现神通。而今总不重拈出。坐断千差继祖风。且坐断一句作么生道。已在言前。
　　升座云。炎炎伏暑离青嶂。肃肃清秋渡碧湘。古殿耽耽松桧密。无尘金地足清凉。既到这里。还有本色衲僧么。出来共相证明。僧问。黄檗因裴相国。美誉弥高。大颠得韩文公。佳声逾远。未审和尚恩归何人。师云。那将鱼目比明珠。进云。若然者。从此希声天下闻。师云。退身有分。进云。今日和尚添得一重光彩。师云。什么处是添得。进云。虎头带角出荒草。师云。切忌合头语。师乃云。法无住相。著相乖宗道不虚行。随行得路。须知住中无住。行中无行。宽若太虚明如杲日。万象不能藏覆。千圣岂可拟伦。一尘飞而翳天。一芥堕而覆地。一华开而见佛。一叶落而知秋。物物头头明明历历。事有千差理归一揆。须是通方作者始解证明。不见道。尽乾坤都卢是沙门一只眼。又道。尽大地撮来。如粟米粒大。非是神通妙用。亦非本体如然。到这里遇缘即宗。随处应机。且到山一句作么生道。古殿倚岩腹。新径绕云根。复云。诸佛不出世。四十九年说。威音已前没交涉。祖师不西来。少林有妙诀。达磨一宗扫土净尽。若人识祖佛。渠无面目。甚处识渠。当处便超越。前是三门佛殿。后是方丈寝堂。在右厨库僧堂。作么生说当处超越。还委悉么。撒手到家人不识。更无一物献尊堂。
　　八月一日。于天宁寺开堂。师拈疏云。大众见么。个里荐得正法眼藏。明明无覆藏。大事因缘历历生光彩。其或未然。却请表白对众宣过。宣疏罢。
