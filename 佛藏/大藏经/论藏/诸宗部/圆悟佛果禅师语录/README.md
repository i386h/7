<!-- { "loadSidebar": true } -->
  圆悟佛果禅师语录
　　宋 绍隆等编




　　圆悟佛果禅师语录序

　　　　龙图阁直学士左朝奉大夫知处州军州事兼管内劝农使耿延禧撰
　　佛以一音。而演说法。故一切法。同此一音。三世诸佛此一音。六代祖师此一音。天下老和尚此一音。吾有正法眼藏。分付摩诃迦叶。乃此一音。正法眼藏向这瞎驴边灭却。亦此一音。以至风动林响泉鸣谷应亦此音。雷霆霹雳雨雹交横。亦此音。人语市声鹁鸠蛇蟆仓庚寒蝉亦此音。麻三斤。庭前柏树子。得髓得皮。老兄未彻。拄杖子[跳-兆+孛]跳。上三十三天。观音胡饼。却是馒头。无非此音。以至一切语言。铜锣盛油。银碗盛雪。鹧鸪啼华。珊瑚撑月。不落不昧。通身遍身。将心与汝安。吸尽西江水。亦无非此音。不作此音会。而作语言謷讹。妄生分别。无有是处。昔杨岐以此音。簧鼓天下。至圆悟大禅师。此音益震。师因频呼小玉之音与檀郎认得之音。然后大唱此音。不数德山歌。压倒云门曲。凡楼子我若无心之音。及盘山红轮西去之音。皆当立下风。尽是老冻脓。所以于建炎中兴天子前。奏此一音。四海寂默。而无敢鸣。云居安乐堂上。擅此一音。众人憎嫉。而无敢和。且道。此老子乘谁恩力。得恁么奇特。昔孔子穷于陈蔡之间。左据槁木。右击槁枝而歌。焱氏之风。有其具而无其数。有其声而无宫角。木声与人声。犁然有当于人之心。乃曰。今之歌者其谁乎。是亦此音。而世未之知也。圆悟老师其知之矣。予蚤事佛鉴。晚见老师。叩此一音。更无别调。学徒若平亦唱师家曲者。集师语要将以刊行。求为序篇。以冠卷首。若知此音。则圆悟老师功不浪施。若不知．此音。而以语言文字求会解者。是人行邪道。不能见老师云。绍兴三年十二月二十日序。
　　圆悟禅师克勤。尝被遇今上皇帝。对扬正法眼藏。其道盛行。僧若平。鸠工聚材欲以师法语。传诸天下。以待后学。托严州天宁老元弼。丐予为叙。吁此果师之本旨哉。予闻师常偃处一室。坐断语言。转无上法轮。不容拟议。扬眉开口。立便丧身。才涉廉纤。老拳随起。每举到不与万法为侣公案。已是拖泥带水。落第二义。今乃欲褒集其平昔咳唾之音。铺陈而揄扬之。师其闻而有不释然者乎。虽然师之不得已而有言。我知之矣。譬彼时雨。随物济润。遐陬僻处。枯根蠹芽。若大若小。各各沾足。而太虚空本自无相。亦无有作。观览于斯者。宜得之言意之表。此集之行。在在处处。当有神物护持云。绍兴四年二月日。检校少保定国军节度使知枢密院事南阳郡开国侯张浚序。

　　圆悟佛果禅师语录目录

　　卷第一　　　上堂一
　　卷第二　　　上堂二
　　卷第三　　　上堂三
　　卷第四　　　上堂四
　　卷第五　　　上堂五
　　卷第六　　　上堂六
　　卷第七　　　上堂七
　　卷第八　　　上堂八　小参一
　　卷第九　　　小参二
　　卷第十　　　小参三
　　卷第十一　　小参四
　　卷第十二　　小参五
　　卷第十三　　小参六　普说
　　卷第十四　　法语上
　　卷第十五　　法语中
　　卷第十六　　法语下　书　拈古上
　　卷第十七　　拈古中
　　卷第十八　　拈古下　颂古上
　　卷第十九　　颂古下
　　卷第二十　　偈颂　真赞　杂著　佛事
　　圆悟佛果禅师语录目录终

　　圆悟佛果禅师语录卷第一

　　　　宋平江府虎丘山门人绍隆等编

　　上堂一

　　住成都府崇宁万寿禅寺。师在昭觉。初受六祖请。拈帖示众云。幸自无事。须要个护身符子作么。然祸不入慎家之门。且作么生断这公案。会么。兵随印转。请维那剖露。
　　举法衣云。古人事不获已。挂弊垢衣。如今推免不下。入这群队去也。大庾岭头藏不得。如今也要大家知。指法座云。尽十方都是个宝华王座。长在里许。又何须特地。车不横推。理不曲断。
　　升座乃云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。僧问。逢人即不出。出即便为人。逢人即出。出即不为人。未审如何。师云。两个无孔铁锤。进云。把断要津。还有为人处也无。师云。百杂碎。进云。恁么则如龙得水去也。师云。知则得。问承师有言。如今也要大家知。未审知个什么。师云。风行草偃。进云。恁么则恩深无语。怀抱分明。师云。分明底事又作么生。僧云。通身无影象。步步绝行踪。师云。一不成二不是。问如何是道中至宝。师云。待你脱却业识来向你道。进云。业识已脱。请师指示。师云。种谷不生豆。问宝剑出匣海蚌初开。向上宗乘乞师直指。师云。横按镆鎁全正令。进云。恁么则坐断十方去也。师云。七纵八横。进云。宝藏拨开于此日。五叶千灯事转新。师云。曲不藏直。乃云。一向目视云霄壁立千仞。则孤负诸圣。一向拖泥涉水灰头土面。则埋没自己。如今恁么也得。不恁么也得。且贵正眼流通。还委悉么。直饶高步毗卢顶。不禀释迦文。婢视声闻。奴呼菩萨底来。也须亡锋结舌。自余故是出头不得。所以道。三世诸佛只言自知。历代祖师全提不起。一大藏教诠注不及。明眼衲僧自救不了。若据本分草料。犹是节外生枝。不涉化门一句。作么生道。阵云横海上。拔剑搅龙门。下座。次受昭觉请。拈帖云。有眼者见。有耳者闻。不从天降。不从地涌。既然符到奉行。岂可囊藏被盖。请维那宣过。
　　升座云。火不待日而热。风不待月而凉。鹤胫自长。凫胫自短。松直棘曲。鹄白乌玄。头头露现。若委悉得。随处作主。遇缘即宗。竿木随身。逢场作戏。有么有么。问灵云见桃华。衲子如何通信。师云。满山红烁烁。进云。上机顿晓。中下何如。师云。顶门上著眼。进云。功不浪施去也。师云。你脚跟下作么生。僧云。踏破澄潭月。师云。当空轰霹雳。进云。泥牛吼处天关转。木马嘶时地轴摇。师云。阇梨还和得么。僧拍手三下。师云。错错错。进云。灵山授记未到如此。师云。不是苦心人不知。进云。轻轻蹑足龙门过。惹得清风动地来。师云。被阇梨带累。问大庾岭头提不起。如今何得在师边。师举拂子。进云。拈来当宇宙。锦上更铺华。师云。一叶落知天下秋。进云。九九八十一。还归有道君。师云。但恁么信取。问兵随印转。和尚今日兵印在手。如何受用。师云。看取令行时。进云。和尚还用得斩诸侯剑么。师云。吓杀人。进云。四海浪平龙睡稳。九天云静鹤飞高。师云。却得阇梨共证明。进云。昭觉从此佛日光辉去也。师云。也不消得。乃云。我本无心有所希求。今此宝藏自然而至。上是天下是地。左边厨库右边僧堂。前是佛殿三门。后是寝堂方丈。宝藏在什么处。还见么。如今坐立俨然。见闻不昧。光辉溢目。寂尔无垠。尽凡圣情脱知见缚。长河为酥酪。大地变黄金。从自己胸襟流出一句。作么生道。今古长如白练飞。一条界破青山色。下座。
　　指方丈云。衲僧家。魔宫虎穴尚乃安居。何况利生接物处所。还知此室么。诸天拥护。诸圣证明。其善知识端居此中。与人解黏去缚。既有如是胜相。山僧于中如何施设。不入惊人浪。难寻称意鱼。作么生是入门句。水归巨海波涛静。云到苍梧气象闲。便入方丈。
　　开堂拈疏示众云。灵山单传密旨。曹溪嫡嗣正音。尽在个里。请表白拈出。
　　指法座云。三世诸佛于此转法轮。历代宗师于此提祖印。欲行千里一步为初。不免起模画样去也。遂升座拈香云。奉为今上皇帝。祝严圣寿。万岁万岁万万岁。又拈香云。奉为判府内翰诸位勋贵。又拈香云。此一瓣香。不从葱岭带来。亦非胸襟流出。在南中见三十余员尊宿。末后撞著个老作家。被他一槌击碎。今日对众说破。奉为见住蕲州五祖演和尚。以酬法乳。保福赞和尚白槌云。法筵龙象众。当观第一义。师云。把断世界还观得也无。直饶一槌未落已前。荐得犹落二三。且作么生是第一义。有知落处底么。出众相见。僧问。释迦说法多宝证明。和尚开堂内翰临顾。半山相见即不问。妙峰孤顶事如何。师云。瑞气腾空。进云。恁么则片云生谷口。万仞碧嵯峨。师云。能有几人知。进云。圣明天子以何报答。师举拂子。进云。天上有星皆拱北。人间无水不朝东。师云。且得领话。问七擒七纵则不问。宾主相逢事若何。师云。宝剑倚天光灿烂。进云。碧眼胡僧笑点头。师云。相识满天下。进云。昨夜三更明月下。夺取骊珠归去来。师云。谁是个中人。僧问。三贤未达十圣难知。如何是此宗。师云。无孔铁锤当面掷。进云。吓杀人。师云。吓得一个。进云。也知和尚惯恁么。师云。你又作么生。僧云。鹞子过新罗。师云。自知较一半。乃云。玄机独唱截断众流。摆拨不拘更无回互。直饶释迦弥勒。不敢当头著眼。倚天长剑凛凛神威。杲日当空澄澄光彩。无物不为妙用。无法不是真乘。控佛祖大机。廓人天正眼。当阳晓示。只贵知归。才涉思量。白云万里。是故先圣道。我此法印。为欲利益世间故说。在所游方勿妄宣传。今日人天普集。对众分明剖露。举拂示众云。大众见么。一处真千处百处一时真。一句透千句百句一时透。拈起也乾坤岌崿。放下也河海晏清。不拈不放又作么生。万仞峰头高著眼。大千沙界一浮沤。遂举。法灯云。山僧本欲深栖岩窦隐遁过时。盖缘清凉老人有未了底公案。出来为诸人了却。时有僧问。如何是未了公案。法灯便打云。祖祢不了殃及儿孙。僧云。过在什么处。法灯云。过在你殃及我。师云。法灯纵域中杀活握阃外威权。直得气概惊群风标独立。山僧卑志本亦如斯。今日出来。正缘五祖老师有个见成公案。对众举扬。有不惜性命底。试出挨拶看。如无不免自拈自弄去也。喝一喝。以拂子击禅床。下座。
　　上堂。僧问。言无展事语不投机时。如何委悉。师云。未问已前百杂碎。进云。恁么则只许老胡知也。师云。摸索不著。进云。千圣出来也摸索不著。师云。眼睛突出。乃云。不是目前法。亦非心外机。直下绝承当。当阳无向背。一处明去千百处光辉。一言通时千言百言透脱。非心非佛。拈向一边。举古举今。拨致一处。只诸人分上还证据得么。若证据得。三世诸佛于中成道。神通变化于中流出。大地山河于中发现。九类四生于中长育。且作么生是该罗万有一句。来年更有新条在。恼乱春风卒未休。下座。
