<!-- { "loadSidebar": true } -->
　　举。雪峰会下有一僧。辞去在山中卓庵。多时不剃头。自作一柄木杓。溪边舀水吃。时有僧见问。如何是祖师西来意。主竖起杓子云。溪深杓柄长。僧归举似雪峰。峰云。也甚奇怪。峰一日与侍者将剃刀去。才相见便问。道得即不剃汝头。主便取水洗头。峰便与伊剃却。师拈云。庵主虽生铁铸就。雪峰柰是本分钳锤。当初若一向颟顸。争见惊天动地。还委悉么。金镞惯调曾百战。铁鞭多力恨无酬。
　　举。僧问保福。雪峰平生有何言句。得似羚羊挂角时。福云。我不可作雪峰弟子不得那。师拈云。翡翠羽毛麒麟头角。重重光彩的的相承。要明陷虎之机。须施险崖之句。虽然如是。只知与么来。不知与么去。或有问山僧。五祖平生有何言句。得似羚羊挂角时。只对道。不敢孤负先师。委悉么。山高岂碍白云飞。
　　举。玄沙和尚到莆田县。众以百戏迎之。次日玄沙遂问小塘长老。昨日许多喧闹。向什么处去。小塘提起袈裟角示之。沙云。料掉没交涉。大沩真如拈云。大沩即不然。或有问昨日许多喧闹向什么处去。遂鸣指一下。或有个衲僧出云。料掉没交涉。大沩却肯伊。何故。大丈夫汉捋虎须也是本分。且道。利害在什么处。师拈云。二老宿虽是提振纲宗。要且贪观天上月。而今或有个出问道林。适来许多喧闹向什么处去。只对他道。又是从头起。他若道料掉没交涉。劈脊便棒。何故。曹溪波浪如相似。无限平人被陆沈。
　　举。僧问投子。如何是一大事因缘。子云。尹司空与老僧开堂。师拈云。人道投子实头。不妨忒杀淳朴。若是山僧即不然。或有问。如何是一大事因缘。只对他道。弄潮须是弄潮人。
　　举。药山一夜无灯烛。示众云。我有一句子。待犊牛生儿即向汝道。时有僧出云。犊牛生儿也。自是和尚不道。山云。把灯来。其僧便归众。洞山云。这僧会则会。只是不肯礼拜。法灯云。当时不要索灯。但问他道。生底是特牛儿牸牛儿。又代云。双生也。师拈云。药山垂钓意在鲲鲸。这僧吞钓三千浪激。洞山眼正千里同风。法灯重整枪旗。再装甲胄。虽然如是。山僧即不然。夹山有一句子。威音王已前与诸人道了也。或有问明头合暗头合。只对他道。龙得水时添意气。虎逢山势长威狞。
　　举。岩头参德山。入门便问。是凡是圣。山便喝。头礼拜。洞山云。若不是奯公。大难承当。岩头闻云。洞山老汉不识好恶。错下名言。殊不知。我当时一手抬一手搦。师拈云。德山据令而行。只得一半。洞山通方有眼。千里同风。岩头既善据虎头。又能收虎尾。大似作家战将临阵扣敌。七事俱全不妨奇特。敢问。那个是一手抬一手搦处。谓言侵早起。更有夜行人。
　　举。僧问曹山。恁么热向什么处回避。山云。镬汤炉炭里回避。僧云。镬汤炉炭里作么生回避。山云。众苦不能到。师拈云。回机转位宛尔通方。直下似腊月莲华。虽然如是。斩钉截铁更饶一路。或有问碧岩。恁么热向什么处回避。只向他道。镬汤炉炭里回避。他若云镬汤炉炭里如何回避。只向他道。热杀也何妨。且道。还有为人处也无。
　　举。陆亘大夫问南泉。肇法师道。天地与我同根。万物与我一体。也甚奇怪。南泉指庭前华召大夫云。时人见此一株华如梦相似。师拈云。陆亘手攀金锁。南泉八字打开。直得七珍八宝罗列目前。乃竖起拂子云。天地一指万物一马。通身是眼分疏不下。
　　举。兴化示众云。今日不用如之若何。便请单刀直入。兴化与尔证明。时有旻德长老。出众礼拜起便喝。化亦喝。德又喝。化亦喝。德便礼拜。化云。旻德今日却校兴化二十棒。若是别人一棒也少不得。何故。盖为他旻德会一喝不作一喝用。师拈云。作家相见须是恁么。机如掣电眼似流星。原始要终扶头接尾。所谓羽毛相似言气相合。只如两家互换相喝。且作么生辨得。一喝不作一喝用。要承当临济正法眼藏。须明取二老宿意。且道。意作么生。百尺竿头须进步。紫罗帐里撒真珠。
　　举。僧问云门。如何是清净法身。门云。六不收。师拈云。只道得一半。若问道林。只对他道。一不立。遂成颂。一不立六不收。突然那更有踪由。无限青山留不住。落华流水太悠悠。
　　举。僧问长庆。如何是合圣之言。长庆云。山僧被阇梨一问。直得口似匾檐。师拈云。是则是。应机无差。争奈大惊小怪。或有问道林。如何是合圣之言。只对他道。志公不是闲和尚。剪刀只在卧床头。
　　举。临济道。一喝分宾主。照用一时行。师喝一喝云。且道。是宾是主。是照是用。还委悉么。千峰势到岳边止。万派声归海上消。
　　举。玄沙见鼓山来作一圆相。山云。人人出这个不得。沙云。情知汝向驴胎马腹里作活计。山云。和尚又作么生。沙云。人人出这个不得。山云。和尚与么道得。某甲却与么道不得。沙云。我得汝不得。师拈云。酌然这一条路。作者方知。直得穷天地亘万古而不移。消劫石空芥城而不尽。便是透关底也。须急著眼始得。一等是与么时节。为什么我得汝不得。切忌向驴胎马腹里作活计。
　　举。休静在洞山作维那。一日普请白槌云。上间锄地下间搬柴。首座遂问云。圣僧作个什么。静云。当堂不正坐。那赴两头机。师拈云。珠钻九曲。休静可谓神功。玉解连环。山僧更资一路。或有问圣僧作个什么。只对他道。廓如明镜当堂照。不动形声应万缘。

　　圆悟佛果禅师语录卷第十七



　　圆悟佛果禅师语录卷第十八

　　　　宋平江府虎丘山门人绍隆等编

　　拈古下

　　举。僧问马大师。离四句绝百非。请师直指某甲西来意。大师云。我今日劳倦。不能为汝说。问取智藏去。师著语云错。僧问智藏。藏云。我今日头痛。不能为汝说。问取海兄。师著语云错。僧问海。海云。我到这里却不会。师著语云错。僧回举似马大师。大师云。藏头白海头黑。师著语云错错。师拈云。若是明眼汉。一举便知落处。白云先师道。这僧担一担蒙懂。换得个不安乐。马大师道。藏头白海头黑。白云拈云。风后先生只知其一不知其二。只如山僧下五个错。且道。落在什么处。莫将闲学解。埋没祖师心。
　　举。僧问云门。如何是法身向上事。门云。向上与汝道即不难。作么生会法身。僧云。请和尚鉴。门云。鉴则且致。尔作么生会法身。僧云。与么与么。门云。这个是长连床上学得底。我问尔。法身还吃饭也无。僧无语。雪窦云。将成九仞之山。不进一篑之土。保福云。缺他一粒也不得。又古德云。唤什么作饭。师拈云。云门可谓驱耕夫牛。夺饥人食。权衡佛祖龟鉴宗乘。所以后来尊宿各出眼目扶立宗风。虽然如是只明得法身边事。未明得法身向上事。且如何是法身向上事。域中无向背。阃外有权衡。
　　举。保寿开堂。三圣推出一僧。寿便打。圣云。恁么为人。非但瞎却这僧眼。瞎却镇州一城人眼去在。寿便归方丈。师拈云。保寿全机担荷。不妨奇特。要且只得一边。当时若善发明临济正法眼藏。待三圣道恁么为人。非但瞎却这僧眼。瞎却镇州一城人眼去在。便与本分草料。何故。一不做二不休。
　　举。金牛行食次。问庞居士。生心受食净名已呵。去此二途。居士还甘否。士云。当时善现岂不作家牛。云岂干他事。士云。食到口边被人夺却。金牛便行食。士云。不消一句子。师拈云。善现作家金牛奇特。尽被庞居士一时领过了也。只如庞居士道不消一句子。且道。是那一句。端坐受供养。施主常安乐。
　　举。僧问石门。年穷岁尽时如何。门云。东村王老夜烧钱。师拈云。可谓神通妙用。僧复问开先暹和尚。年穷岁尽时如何。暹云。依旧孟春犹寒。师拈云。不妨田地稳密。忽有问道林。年穷岁尽时如何。只对他道。定盘星上转风车。
　　举。三圣道。我逢人则出。出则不为人。兴化道。我逢人则不出。出则便为人。师拈云。一人在孤峰顶上土面灰头。一人在十字街头斩钉截铁。有头有尾同死同生。且道。出则不为人底是。出则便为人底是。竖起拂子云。万古碧潭空界月。再三捞捷始应知。
　　举。龙牙问翠微。如何是祖师西来意。微云。与我过禅版来。牙取禅版与翠微。微接得便打。牙云。打则任打。要且无祖师西来意。牙又问临济。如何是祖师西来意。济云。与我过蒲团来。牙取蒲团与临济。济接得便打。牙云。打即任打。要且无祖师西来意。住院后僧问。和尚当年见二尊宿。是肯伊不肯伊。牙云。肯即肯。要且无祖师西来意。师拈云。这汉参来莽卤。学处颟顸。虽然顾后瞻前。争奈藏身露影。既是无祖师西来意。用肯作么。若向个里辨得。山僧与尔拄杖子。若辨不得。和鼻孔一时失却。
　　举。僧问云门。树雕叶落时如何。门云。体露金风。师拈云。云门善巧方便。可谓即事即理即隐即显。三句可辨一镞辽空。虽然犹是粘皮著骨。若有问蒋山。树雕叶落时如何。只对他道。撑天拄地。且道。是三句是一镞。试玉须经火。求珠不离泥。
　　举。懒瓒和尚云。吾有一言绝虑忘缘。巧说不得只要心传。师拈云。这老汉。鱼行水浊。漏逗不少。虽然如是。个中或有解忘缘能绝虑者出来道。作么生是心传。若也会得。已传了也。若会不得。心即且置。毕竟是那个一言。归堂歇去。
　　举。雪窦云。乾坤之内宇宙之间。中有一宝挂在壁上。达磨九年面壁。不敢正眼觑著。如今衲僧要见。劈脊便打。师拈云。雪窦妙中之妙奇中之奇。向佛祖头上提持。衲僧顶门凿窍。不妨自在。要且只见锥头利。不见凿头方。若是蒋山则不然。乾坤之内宇宙之间。中有一宝。竖起拄杖子云。在拄杖头上。拈起也天回地转。放下也草偃风行。有时八臂三头。有时壁立千仞。如今莫道衲僧要见。直饶千圣出来列祖齐至。并须倒退三千里。敢问大众。且道。什么人合得受用。分付天台木上座。突出南山鳖鼻蛇。撺拄杖下座。
　　举。僧问大梅。如何是祖师西来意。梅云。西来无意。僧举似盐官。官云。一个棺木两个死汉。雪窦云。三个也有。师拈云。一串穿却。
　　举。灵云颂云。三十年来寻剑客。几回叶落又抽枝。自从一见桃华后。直至如今更不疑。玄沙云。谛当甚谛当。敢保老兄未彻在。师拈云。唱弥高和弥寡。雪曲阳春。杀人刀活人剑。利物之要。有般底尚拘闻见随语作解。便说相谩谁不知。日下孤灯已失先照。毕竟什么处是未彻处。壶中日月长。
