<!-- { "loadSidebar": true } -->
　　举。云门问洞山。近离甚处。山云查渡。门云。夏在甚处。山云。湖南报慈。门云。几时离彼中。山云。今年八月。门云。放汝三顿棒。次日洞山往问。昨蒙和尚放某三顿棒。未审过在什么处。门云。饭袋子。江西湖南便恁么去。洞山大悟。
　　见兔放鹰因行掉臂。赤骨历穷方图富贵。放三顿棒尚迟疑。再挨方识利头锥。单提独脚机关外。明眼衲僧犹不会。
　　举。三圣问雪峰。透网金鳞以何为食。峰云。待汝出网来向尔道。圣云。一千五百人善知识。话头也不识。峰云。老僧住持事烦。
　　百草头出没。三界外遨游。徒布漫天网。虚下钓鳌钩。摇鳞振鬣撼乾坤。兀目昂头洪浪喷。棒雨点喝雷奔。肯将争战定功勋。
　　举。僧问赵州。见说和尚亲见南泉是否。州云。镇州出大萝卜。
　　镇州出大萝卜。猛虎不食伏肉。直饶眼似流星。争免持南作北。老赵州迥殊绝。片言本自定乾坤。返使丛林闹聒聒。
　　举。陆亘大夫谓南泉云。肇法师也甚奇怪。解道天地与我同根。万物与我一体。泉云。大夫。陆应诺。泉指华云。时人见此一株华如梦相似。
　　山润石蕴玉。林秀渊藏珠。见此一株华似梦。灼然根体不同途。王老师脱规模。解向长安正闹处。唤得悠悠陆大夫。
　　举。云门示众云。十五日已前则不问汝。十五日已后道将一句来。众无对。自代云。日日是好日。
　　破二作一分三成六。著串数珠数不足。南辰信手攀北斗。回身触豁开户牖。正当轩玉兔金乌。如转烛传不传得不得。那知陌上春条绿。
　　举。僧问洞山。如何是佛。山云。麻三斤。
　　钟在扣谷受响。池印月镜含像。曾非展事投机。岂是预搔待痒。点铁成金举直措枉。一箭雕一双。一掴血一掌。君不见疏而不漏兮恢恢天网。
　　举。雪峰示众云。三世诸佛在火焰里转大法轮。玄沙云。火焰为三世诸佛说法。三世诸佛立地听。
　　将谓猴白更有猴黑。互换投机神出鬼没。烈焰亘天佛说法。亘天烈焰法说佛。风前剪断葛藤窠。一言勘破维摩诘。
　　举。东寺问仰山。甚处人。山云广州。寺云。我闻广州有镇海明珠是否。山云是。寺云。作何颜色。山云。黑月则现。白月则隐。寺云。子还带得来么。山云。带得来。寺云。何不呈似老僧。山云诺。惠寂昨到沩山。亦被索此珠。直得无言可对无理可伸。寺云。真师子儿大师子吼。善抚太阿铗。决无伤手厄。惯编猛虎须。必有全身策。镇海珠巧呈似。离色离声离名字。栴檀林里爇栴檀。师子窟中吼师子。
　　举。赵州示众云。至道无难唯嫌拣择。但莫憎爱洞然明白。才有言语是拣择是明白。老僧不在明白里。汝等还护惜也无。僧问。既不在明白里。未审护惜个什么。州云。我亦不知。僧云。和尚既不知。为什么道不在明白里。州云。问事则得。礼拜了退。
　　至简至易同天同地。拣择明白云何护惜。口似锥眼似眉。涉语脉蚿怜夔。堪笑卞和三献玉。纵荣刖却一双足。
　　举。石头示众云。言语动用没交涉。药山云。非言语动用亦没交涉。头云。我这里针札不入。山云。我这里如石上栽华。
　　井底泥牛吼月。云间木马嘶风。把断乾坤世界。谁分南北西东。直中曲曲中直。要平不平凭秤尺。
　　举。雪峰示众云。望州亭与诸人相见了也。乌石岭与诸人相见了也。僧堂前与诸人相见了也。后保福举问鹅湖。僧堂前则且置。什么处是望州亭乌石岭相见。鹅湖骤步归方丈。保福便入僧堂。
　　藕线引鲸鳌。针锋辊芥投。望州乌石岭。未唱已先酬。大唐击鼓新罗舞。觌面相呈不相睹。
　　举。代宗皇帝问忠国师。和尚百年后所须何物。国师云。要个无缝塔子。帝云。请师塔样。国师云。会么。帝云不会。国师云。吾有付法弟子耽源。却谙此事。请诏问之。国师迁化后。帝召耽源。问此意如何。耽源呈颂云。湘之南潭之北。中有黄金充一国。无影树下合同船。琉璃殿上无知识。
　　八面自玲珑。盘空势岌崿。表里镇巍然。若为分六凿。执名匿相认影迷形。卧龙长怖碧潭清。合同船子开心碗。日用如何不现成。
　　举。石头见药山坐次问。尔在此作什么。山云。一物不为。头云。恁么则闲坐也。山云。闲坐则为也。头云。汝道不为。不为个什么。山云。千圣亦不识。石头以颂赞之。从来共住不知名。任运相将只么行。自古上贤犹不识。造次凡流岂可明。
　　摆拨佛祖缚。旷然绳墨外。一物亦不为。纵横得自在。古鉴临台明辨去来。金锤影动铁树华开。任运相将不可陪。法云随处作风雷。
　　举。云门示众云。人人尽有光明在。看时不见暗昏昏。作么生是光明。众无对。自代云。僧堂佛殿厨库三门。
　　夜明帘外千峰秀。鸾镜台前万象虚。扫踪灭迹不立锱铢。唯为佛殿唯是香厨。敲出凤凰五色髓。击碎骊龙明月珠。
　　举。世尊生下周行七步目顾四方。一手指天一手指地。自云。天上天下惟我独尊。
　　右胁诞金躯。九龙喷香水。嶷嶷步四方。周匝莲华起。末上先施第一机。高风亘古镇巍巍。当时有个承当得。等闲擒下白拈贼。咦。
　　举。雪峰住庵有二僧到。峰见以手托庵门放身出云。是什么。僧亦云。是什么。峰低头归庵。其僧后至岩头。头问云。雪老有何言句。僧举前话。头云。雪峰道什么。僧云。雪峰无语。头云。噫我悔不当初向伊道有个末后句。我若向伊道。已后天下人不奈雪老何。僧至夏末举此话请益。头云。汝何不早问。僧云。不敢造次。头云。我虽与雪峰同条生。不与雪峰同条死。要识末后句。只这是。
　　双明复双暗。独立绝殊方。乘机直面提。其锋安可当。同条生两镜相照无能名。不同条死铁树华开亘今古。末后句始牢关。拈却门前大案山。
　　举。天平从猗和尚。行脚在西院。常云。今时莫道会佛法。只觅个举话底人也难得。一日从西院法堂下过。西院高声唤从猗。平举首。院云错。行三两步。院又云错。院云。适来两错。是老僧错是上座错。平云。是从猗错。西院云。错错。少顷西院云。上座且在此度夏。待与尔商量这两错。平当时便去。后住天平示众云。老僧当年行脚。被业风吹到汝州西院。有个思明长老。勘我两错更待留我过夏待共我商量。我不道恁么时错。我未发足南方行脚时。早知道错了也。
　　把缆放船胶柱调弦。远水不救近火。短绠那汲深泉。天平老大匆草。为两错悔行脚。大地茫茫愁杀人。眼里无筋一世贫。
　　举。疏山平日在香严。一日严上堂。有僧问。不慕诸圣不重己灵时如何。严云。万机休罢千圣不携。疏山作呕吐势。严云。师叔不肯那。山云。不得无过。严云。过在甚处。山云万机休罢犹有物在。千圣不携亦从人得。严云。师叔莫道得么。山云。还我法座与尔道。于是严令升座。如前问之。山云。何不道肯诺不得全。严云。肯又肯个什么。诺又诺个什么。山云。肯则肯他诸圣。诺则诺于己灵。香严云。师叔恁么道也。须倒屙三十年始得。后住疏山常病返胃。一日举此问镜清。病僧肯诺不得全道者。作么生会。清云。全归肯诺。山云。不得全又作么生。清云。个中无肯路。山云。始契病僧意。
　　刀不自割指不自触。鹄白乌玄松直棘曲。才有纤尘带影来。脱体全抛无眹迹。肯不存诺不立。一片清光射斗牛。天上人间得自由。
　　举。赵州问南泉。如何是道。泉云。平常心是道。州云。还许趣向也无。泉云。拟向即乖。赵州云。不拟安知是道。泉云。道不属知不属不知。知是妄觉不知是无记。若直达不疑之道。廓同太虚。岂可强是非耶。州于言下大悟。
　　遇饭吃饭遇茶吃茶。千重百匝四海一家。解却黏去却缚。言无言作无作。廓然本体等虚空。风从虎兮云从龙。
　　举。百丈每至升座。常有一老人听法。一日众去老人独留。丈云。汝是何人。老人云。某非人。然某缘五百生前迦叶佛时曾住此山。错答学人一转语。所以五百世堕野狐身。今欲举此话。请和尚为答。丈云。汝试举看。老人云大修行底人还落因果也无。某对云。不落因果。丈云。汝问我与汝道。老人遂问。大修行底人还落因果也无。丈云。不昧因果。老人遂悟。得脱野狐身化去。
　　鱼行水浊鸟飞毛落。至鉴难逃太虚寥廓。一往迢迢五百生。只缘因果大修行。疾雷破山风振海。百炼精金色不改。
　　举。风穴在郢州衙内。升座示众云。祖师心印。状似铁牛之机。去即印住。住即印破。只如不去不住。且道印即是不印则是。时有卢陂长老出问。某甲有铁牛之机。请师不搭印。穴云。惯钓鲸鲵沈巨浸。却将蛙步辗泥沙。陂伫思。穴便喝云。长老何不进语。陂拟议。穴打一拂子云。长老还记得话头么。试举看。陂拟开口。穴又打一拂子。牧主云。将知佛法与王法一般。穴云。见个什么道理。牧主云。当断不断返招其乱。穴便下座。
　　列圣风规初不放过。拟跨铁牛蓦头印破。卢陂当断却沉吟。电转星飞活被擒。喝下搀撑同霹雳。三玄戈甲振丛林。
　　举。僧问洞山。寒暑到来如何回避。山云。何不向无寒暑处回避。僧云。如何是无寒暑处。山云。寒时寒杀阇梨。热时热杀阇梨。
　　盘走珠珠走盘。偏中正正中偏。羚羊挂角无踪迹。猎犬绕林空踧踖。
　　举。金牛每至食时。自携饭至僧堂前。抚掌呵呵大笑云。菩萨子吃饭来吃饭来。后僧问长庆。意旨如何。云大似因斋庆赞。僧问大光。未审庆赞个甚么。光作舞。僧礼拜。光云。尔作么生会。僧亦作舞。光云。这野狐精。
　　丝来线去分明过与。若不相谙如何验取。因斋庆赞和泥土。蹈袭只言呈作舞。野狐精七星。利剑血长鲸。
　　举。疏山示众云。病僧咸通年已前会法身边事。咸通年已后会法身向上事。云门出问云。如何是法身边事。山云。枯桩。如何是法身向上事。山云。非枯桩。门云。还许学人说道理也无。山云许。门云。只如枯桩岂不是明法身边事。山云是。门云。非枯桩岂不是明法身向上事。山云是。门云。未审法身还该一切也无。山云。法身周遍争得不该。门指净瓶云。还有法身也无。山云。莫向净瓶边觅。门云诺诺。
　　眼观东南意在西北。拨转天关掀翻地轴。法身向上法身边。间气英灵五百年。胶漆相投箭相拄。南山起云北山雨。
