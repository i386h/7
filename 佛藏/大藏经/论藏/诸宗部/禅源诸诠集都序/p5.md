<!-- { "loadSidebar": true } -->
　　宝藏论亦云。知有有坏。知无无败(此皆能知有无之智)真知之知。有无不计(既不计有无即自性无分别之知)如是开示灵知之心。即是真性与佛无异。故显示真心即性教也。华严密严圆觉佛顶胜鬘如来藏法华涅槃等四十余部经。宝性佛性起信十地法界涅槃等十五部论。虽或顿或渐不同。据所显法体皆属此教。全同禅门第三直显心性之宗。既马鸣标心为本源。文殊拣知为真体。如何破相之党。但云寂灭不许真知。说相之家。执凡异圣不许即佛。今约佛教判定正为斯人。故前叙西域传心多兼经论无二途也。但以此方迷心执文以名为体故。达摩善巧拣文传心。标举其名(心是名也)默示其体(知是心也)喻以壁观(如上所叙)令绝诸缘。问诸缘绝时有断灭否。答虽绝诸念亦不断灭。问以何证验云不断灭。答了了自知言不可及。师即印云。只此是自性清净心。更勿疑也。若所答不契。即但遮诸非更令观察。毕竟不与他先言知字。直待自悟方验实。是亲证其体。然后印之令绝余疑。故云。默传心印。所言默者。唯默知字。非总不言。六代相传皆如此也。至荷泽时他宗竞播。欲求默契不遇机缘。又思惟达摩悬丝之记(达摩云。我法第六代后。命如悬丝)恐宗旨灭绝。遂明言知之一字众妙之门。任学者悟之浅深。且务图宗教不断。亦是此国大法运数所至。一类道俗合得普闻故感应如是。其默传者余人不知。故以袈裟为信。其显传者学徒易辨。但以言说除疑。况既形言足可引经论等为证(前叙外难云。今时传法者说密语否。今以此答也。法是达摩之法。故闻者浅深皆益。但昔密而今显。故不名密语。岂可名别法亦别耶)问悟此心已如何修之。还依初说相教中令坐禅否。答此有二意。谓昏沉厚重难可策发。掉举猛利不可抑伏。贪嗔炽盛触境难制者。即用前教中种种方便随病调伏。若烦恼微溥慧解明利。即依本宗本教一行三昧。如起信云。若修止者。住于静处端身正意不依气息形色。乃至唯心无外境界。金刚三昧经云。禅即是动不动不禅是无生禅。法句经云。若学诸三昧。是动非坐禅。心随境界流。云何名为定。净名云。不起灭定现诸威仪(行住坐卧)不于三界现身意。是为宴坐。佛所印身。据此即以答。三界空花四生梦寐。依体起行修而无修。尚不住佛不住心。谁论上界下界(前叙难云。据教须引上界定者。以管窥天但执权宗之说。见此了教理应怀惭而退)然此教中以一真心性对染净诸法。全拣全收。全拣者。如上所说。俱克体直指灵知。即是心性。余皆虚妄。故云。非识所识。非心境等。乃至非性非相。非佛非众生离四句绝百非也。全收者。染净诸法无不是心。心迷故妄起惑业。乃至四生六道杂秽国界。心悟故从体起用。四等六度乃至四辨十力妙身净刹。无所不现。既是此心现起诸法。诸法全即真心。如人梦所现事。事事皆人。如金作器。器器皆金。如镜现影。影影皆镜(梦对妄想业报。器喻修行。影喻应化)故华严云。知一切法即心自性。成就慧身不由他悟。起信论云。三界虚伪唯心所作。离心则无六尘境界。乃至一切分别。即分别自心。心不见心。无相可得。故一切法如镜中相。楞伽云。寂灭者名为一心。一心者名如来藏。能遍兴造一切趣生。造善造恶受苦受乐。与因俱故知一切无非心也。全拣门摄前第二破相教。全收门摄前第一说相教。将前望此。此则迥异于前。将此摄前。前则全同于此。深必该浅。浅不至深。深者直显出真心之体。方于中拣一切收一切也。如是收拣自在性相无碍。方能于一切法悉无所住。唯此名为了义。更有心性同异顿渐违妨。及所排诸家言教部帙次第。述作大意悉在下卷。

　　禅源诸诠集都序卷上之二



　　禅源诸诠集都序卷下之一

　　　　唐圭峰山沙门宗密述
