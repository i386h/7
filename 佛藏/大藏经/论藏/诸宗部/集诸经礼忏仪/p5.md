<!-- { "loadSidebar": true } -->
　　又如观经云。行观坐观礼念等。皆须面向西方者最胜。如树先倾倒必随曲。故必有事碍。不及向西方者。但作向西想亦得。问曰。一切诸佛三身同证。悲智果圆亦应无二。随方礼念课称一佛。亦应得生。何故偏叹西方劝专礼念等。有何义也　答曰。诸佛所证平等是一。若以愿行来收非无因缘。然弥陀世尊本发深重誓愿。愿以光明名号摄化十方。但使信心求念上尽一形。下至十声一声等。以佛愿力易得往生。是故释迦及以诸佛劝向西方。为别异尔。亦非是称念余佛不能除障灭罪也。应知。若能如上念念相续毕命为期者。十即十生。百即百生。何以故。无外杂缘得正念故。与佛本愿得相应故。不违教故。随顺佛语故。若欲舍专修杂业者。百时希得一二。千时希得五三。何以故。乃由杂缘乱动失正念故。与佛本愿不相应故。与教相违故。不顺佛语故。系念不相续故。忆想间断故。回愿不殷重真实故。贪嗔诸见烦恼来间断故。无有惭愧忏悔心故。忏悔有三品。一要二略三广。如下具说。随意用皆得又不相续念报彼佛恩故。心生轻慢。虽作业行常与名利相应故。人我自覆不亲近同行善知识故。乐近杂缘自障障他往生正行故。何以故尔。比自见闻诸方道俗解行不同专杂有异。但使专意作者十即十生。修杂不至心者千中无一此二行得失如前已辩。仰愿一切往生人等。善自思量。已能今身愿生彼国者。行住坐卧必须励心克已昼夜莫废毕命为期。止在一形似如少苦。前念命终后念即生彼国。长时永劫常受无为法乐。乃至成佛不经生死。岂非快哉。应知。
　　第一佛劝礼赞阿弥陀佛十二光名。求愿往生一十九拜。当日没时礼。取中下忏悔亦得。南无释迦牟尼佛等一切三宝。我今稽首礼。回愿往生无量寿国。此之一佛现是今时道俗等师。言三宝者。即是福田无量。若能礼之一拜。即是念报师恩以成已行。以斯一行回愿往生。
　　南无十方三世尽虚空遍法界微尘刹土中。一切三宝。我今稽首礼。回愿往生无量寿国。然十方虚空无边三宝无尽。若礼一拜。即是福田无量功德无穷。能至心礼之一拜。一一佛上。一一法上。一一菩萨上圣僧上。一一舍利上。皆得身口意业解脱分善根来资益行者。以成己业。以斯一行回愿往生。
　　南无西方极乐世界阿弥陀佛。愿共众生咸归命故。我顶礼生彼国。
　　问曰。何故号为阿弥陀　答曰。弥陀经及观经云。彼佛光明无量。照十方国无所障碍。唯觅念佛众生摄取不舍。故名阿弥陀佛。彼佛寿命及其人民无量无边阿僧祇劫。故名阿弥陀。
　　又释迦佛及十方佛。赞叹弥陀光明有十二种名。普劝众生称名礼拜。相续不断者。现世得无量功德。命终之后定得往生。如无量寿经说云。其有众生遇斯光者。三垢消灭身意柔软。欢喜踊跃善心生焉。若在三涂勤苦之处。见此光明无复苦恼。寿终之后皆蒙解脱。无量寿佛光明显赫。照耀十方诸佛国土。莫不闻焉。不但我今称其光明。一切诸佛声闻缘觉诸菩萨众咸共叹誉。亦复如是。若有众生闻其光明威神功德。日夜称说至心不断者。随其所愿得生其国。常为诸菩萨声闻之众。所共叹誉称其功德。佛言。我说无量寿佛光明威神巍巍殊妙。昼夜一劫尚不能尽。
　　白诸行者。当知弥陀身相光明。释迦如来一劫说不能尽者。如观经云。一一光明遍照十方世界。念佛众生摄取不舍。今既观经有如此不思议增上胜缘摄护行者。何不相续称观礼念愿往生也。应知。
　　南无西方　极乐世界　无量光佛　愿共众生咸归命。故我顶礼生彼国。
　　南无西方　极乐世界　无边光佛　愿共众生咸归命。故我顶礼生彼国。
　　南无西方　极乐世界　无碍光佛　愿共众生咸归命。故我顶礼生彼国。
　　南无西方　极乐世界　无对光佛　愿共众生咸归命。故我顶礼生彼国。
　　南无西方　极乐世界　光焰王佛　愿共众生咸归命。故我顶礼生彼国。
　　南无西方　极乐世界　清净光佛　愿共众生咸归命。故我顶礼生彼国。
　　南无西方　极乐世界　欢喜光佛　愿共众生咸归命。故我顶礼生彼国。
　　南无西方　极乐世界　智慧光佛　愿共众生咸归命。故我顶礼生彼国。
　　南无西方　极乐世界　不断光佛　愿共众生咸归命。故我顶礼生彼国。
　　南无西方　极乐世界　难思光佛　愿共众生咸归命。故我顶礼生彼国。
　　南无西方　极乐世界　无称光佛　愿共众生咸归命。故我顶礼生彼国。
　　南无西方　极乐世界　超日月光佛　愿共众生咸归命。故我顶礼生彼国。
　　南无西方　极乐世界　阿弥陀佛。
　　哀愍覆护我．令法种增长．此世及后生．愿佛常摄受　愿共众生咸归命。故我顶礼生彼国。
　　南无西方极乐世界观世音菩萨　愿共众生咸归命。故我顶礼生彼国。
　　南无西方极乐世界大势至菩萨　愿共众生咸归命。故我顶礼生彼国。
　　此二菩萨一切众生临命终时。共持花台授与行者。阿弥陀佛放大光明照行者身。复与无数化佛菩萨声闻大众等。一时授手。如弹指顷即得往生。为报恩故至心礼之一拜。
　　南无西方极乐世界　诸菩萨清净大海众　愿共众生咸归命。故我顶礼生彼国。
　　此等诸菩萨亦随佛来迎接行者。为报恩故至心礼之一拜。
　　普为师僧父母及善知识法界众生。断除三障。同得往生阿弥陀佛国。归命忏悔。
　　至心忏悔。
　　南无归忏十方佛　　愿灭一切诸罪根
　　今将久近所修善　　回作自他安乐因
　　恒愿一切临终时　　胜缘胜境悉现前
　　愿睹弥陀大悲主　　观音势至十方尊
　　仰惟神光蒙授手　　乘佛愿力生彼国
　　忏悔回向发愿已　　至心归命阿弥陀佛

　　次作梵　说偈发愿(出宝性论)。
　　礼忏诸功德　　布施诸有情
　　愿临命终时　　见无量寿佛
　　无边功德身　　我及余信者
　　既见彼佛已　　愿得离垢眼
　　往生安乐国　　成无上菩提

　　忏已一切恭敬。
　　归佛得菩提　　道心恒不退
　　归法萨婆若　　得大总持门
　　归僧息诤论　　同入和合海

　　回愿往生　　无量寿国　　愿诸众生
　　三业清净　　奉持佛教

　　　　和南一切贤圣回愿往生无量寿国。
　　诸众等听说黄昏偈。
　　人间匆匆营众务　　不觉年命日夜去
　　如灯风中灭难期　　忙忙六道无定趣
　　未得解脱出苦海　　云何安然不惊惧
　　各闻强健有力时　　自策自励求常住

　　说此偈已更当心口发愿。愿弟子临命终时。心不颠倒。心不错乱。心不失念。身心无诸苦痛。身心安隐快乐。如入禅定。圣众现前乘佛本愿。上品往生阿弥陀佛国。到彼国已得六神通。回入十方界。救摄苦众生。虚空法界尽。我愿亦如是。发愿已至心归命礼阿弥陀佛。
　　初夜偈云。
　　烦恼深无底　　生死海无边
　　度苦船未立　　云何乐睡眠
　　勇猛勤精进　　摄心常在禅
　　勤修六度行　　菩提道自然

　　中夜偈云。
　　汝起勿抱臭身卧　　种种不净假名人
　　如得重病箭入体　　众苦痛集安可眠

　　后夜偈云。
　　时光迁流转　　忽至五更初
　　无常念念至　　恒与死王居
　　劝诸行道者　　勤学至无余

　　平旦偈云。
　　欲求寂灭乐　　当学沙门法
　　衣食支身命　　精粗随众等

　　诸众等今日晨朝各记六念。
　　日中偈云。
　　人生不精进　　喻若树无根
　　采花置日裹　　能得几时鲜
　　人命亦如是　　无常须臾间
　　劝诸行道众　　勤修乃至真

　　第二比丘善导谨依大乘经。采集要文以为赞偈。二十三拜。当初夜时礼。忏悔同前后。
　　至心归命礼　西方阿弥陀佛
　　弥陀智愿海
　　深广无涯底　　闻名欲往生　　皆悉到彼国
　　愿共诸众生　　往生安乐国

　　至心归命礼　西方阿弥陀佛
　　于此世界中
　　六十有七亿　　不退诸菩萨　　皆当得生彼
　　愿共诸众生　　往生安乐国

　　至心归命礼　西方阿弥陀佛
　　小行诸菩萨
　　及修少福者　　其数不可计　　皆当得生彼
　　愿共诸众生　　往生安乐国

　　至心归命礼　西方阿弥陀佛
　　十方佛刹中
　　菩萨比丘众　　穷劫不可计　　皆当得往生
　　愿共诸众生　　往生安乐国

　　至心归命礼　西方阿弥陀佛
　　一切诸菩萨
　　各赍天妙华　　宝香无价衣　　供养弥陀佛
　　愿共诸众生　　往生安乐国

　　至心归命礼　西方阿弥陀佛
　　咸然奏天乐
　　畅发和雅音　　歌叹最胜尊　　供养弥陀佛
　　愿共诸众生　　往生安乐国

　　至心归命礼　西方阿弥陀佛
　　慧日照世间
　　消除生死云　　恭敬绕三匝　　稽首弥陀佛
　　愿共诸众生　　往生安乐国

　　至心归命礼　西方阿弥陀佛
　　见彼严净土
　　微妙难思议　　因发无上心　　愿我国亦然
　　愿共诸众生　　往生安乐国

　　至心归命礼　西方阿弥陀佛
　　应时无量尊
　　动容发欣笑　　口出无数光　　遍照十方国
　　愿共诸众生　　往生安乐国

　　至心归命礼　西方阿弥陀佛
　　回光围绕身
　　三匝从顶入　　一切天人众　　踊跃皆欢喜
　　愿共诸众生　　往生安乐国

　　至心归命礼　西方阿弥陀佛
　　梵声如雷震
　　八音畅妙响　　十方来正士　　吾悉知彼愿
　　愿共诸众生　　往生安乐国

　　至心归命礼　西方阿弥陀佛
　　至彼严净土
　　便速得神通　　必于无量尊　　受记成等觉
　　愿共诸众生　　往生安乐国

　　至心归命礼　西方阿弥陀佛
　　奉事亿如来
　　飞化遍诸刹　　恭敬欢喜去　　还到安养国
　　愿共诸众生　　往生安乐国

　　至心归命礼　西方阿弥陀佛
　　若人无善本
　　不得闻佛名　　憍慢弊懈怠　　难以信此法
　　愿共诸众生　　往生安乐国

　　至心归命礼　西方阿弥陀佛
　　宿世见诸佛
　　则能信此事　　谦敬闻奉行　　踊跃大欢喜
　　愿共诸众生　　往生安乐国

　　至心归命礼　西方阿弥陀佛
　　其有得闻彼
　　弥陀佛名号　　欢喜至一心　　皆当得生彼
　　愿共诸众生　　往生安乐国

　　至心归命礼　西方阿弥陀佛
　　设满大千火
　　直过闻佛名　　闻名欢喜赞　　皆当得生彼
　　愿共诸众生　　往生安乐国

　　至心归命礼　西方阿弥陀佛
　　万年三宝灭
　　此经住百年　　尔时闻一念　　皆当得生彼
　　愿共诸众生　　往生安乐国

