<!-- { "loadSidebar": true } -->
　　南无东方阿閦如来十方无量佛等一切诸佛已上七阶依药王药上经文次第。已下别明。依余部经等疏出。
　　南无宝集如来二十五佛等一切诸佛　南无宝集佛　南无宝胜佛
　　南无成就卢舍那佛
　　南无卢舍那镜像佛
　　南无卢舍那光明佛
　　南无不动佛　南无大光明佛　南无无量声如来(三称)
　　南无无量声如来
　　南无无量声如来
　　南无阿弥陀劬沙佛
　　南无大称佛　南无宝光明佛　南无得大无畏佛　南无燃灯火佛　南无实声佛
　　南无无边无垢佛　南无月声佛
　　南无无边称佛　南无日月光明世尊　南无日月光明世尊
　　南无日月光明世尊
　　南无无垢光明佛　南无清净光明佛　南无日月光明佛　南无无边宝佛　南无华胜佛　南无妙身佛　南无法光明清净开敷莲华佛
　　此二十五佛出佛名经第八卷。
　　南无虚空功德清净微尘等目端正功德相光明华波头摩琉璃光宝体香最上香供养讫种种庄严顶髻无量无边日月光明愿力庄严变化庄严法界出生无障碍王如来。
　　礼佛功德。若有善男子善女人。犯四重五逆。诽谤三宝。及犯四波罗夷。是人罪重。假使如阎浮提履地变为微尘一一微尘成于一劫。是人有若干劫罪。称是一佛名号礼拜者。如上等罪皆悉消灭。是人功德不可思议。
　　南无毫相日月光明华宝莲华坚如金刚身毗卢遮那无障碍眼圆满十方放光照一切佛刹相王如来此佛名号出十二佛名神咒校量功德除障灭罪经。
　　南无过现未来十方三世一切佛。归命忏悔。
　　至心忏悔。
　　如是等一切世界诸佛世尊常住在世。是诸世尊慈念我。当忆念我。当证知我。若我前生从无始生死已来。所作众罪。若自作。若教他作。见作随喜。若塔若僧若取四方僧物。若自取。若教人取。见取随喜。或作五逆无间重罪。若自作。若教他作。见作随喜。十不善道自作教他见作随喜。所作罪障。或有覆藏。或无覆藏。应堕地狱饿鬼畜生。及诸恶趣边地下贱及弥戾车。如是等处所有罪障。今皆忏悔。
　　今诸佛世尊当证知我。当忆念我。我复于诸佛世尊前作如是言。若我此生若于余生曾行布施。或守净戒。乃至施与畜生一抟之食。或修净行所有善根。成就众生所有善根。修行菩提所有善根。及无上智所有善根。一切合集计校筹量。皆悉回向阿耨多罗三藐三菩提。如过去未来现在诸佛所作回向。我亦如是回向。回向已。归命礼三宝。
　　众罪皆忏悔　　诸福尽随喜
　　及请佛功德　　愿成无上智
　　去来现在佛　　于众生最胜
　　无量功德海　　归依合掌礼

　　一切普诵

　　如来妙色身　　世间无与等
　　无比不思议　　是故今敬礼
　　如来色无尽　　智慧亦复然
　　一切法常住　　是故我归依

　　降伏心过恶。及以身四种。已到难伏地。是故礼法王。知一切尔炎。智慧身自在。摄持一切法是故今敬礼。敬礼过称量。敬礼无譬类。敬礼无边德。敬礼难思议。哀愍覆护我。令法种增长。此世及后生。愿佛常摄受。
　　摩诃卢诃隶阿罗遮罗多罗莎诃

　　梵呗

　　处世界　如虚空　如莲华　不著水　心清净　超于彼　稽首礼　无上尊

　　说偈咒愿

　　愿以此功德　　普及于一切
　　我等与众生　　皆共成佛道

　　自归依佛　当愿众生　体解大道　发无上意
　　自归依法　当愿众生　深入经藏　智慧如海
　　自归依僧　当愿众生　统理大众　一切无碍
　　愿诸众生。诸恶莫作。诸善奉行。自净其意。是诸佛教。和南圣众。诸众等各说无常偈。
　　诸行无常　是生灭法　生灭灭已　寂灭为乐　如来证涅槃　永断于生死　若能至心听　当得无量乐

　　昼夜六时发愿文

　　十方三世诸佛当证知。弟子某甲等。为一切众生。观一切三宝。为一切众生。礼一切三宝。为一切众生。供养一切三宝。为一切众生。于一切三宝前行道。为一切众生。于一切三宝忏悔。为一切作佛像。转经供养众僧。供养一切众。行六波罗蜜。四摄四无量。一切行等已。集一切善根。以此善根。愿令一切三涂众生。一切贫穷众生。一切生老病死众生。一切狱囚系闭众生。一切破亡流徙众生。一切不自在众生。一切邪见颠倒众生等。悉得离苦解脱。舍邪归正发菩提心。永除三障。常见一切诸佛菩萨及善知识。恒闻正法福智具足。一时作佛。
　　又以此善根。愿令一切众生皆悉上品往生一切净土。先证无生法忍然后度一切众生。
　　又以此善根。愿令一切三宝一切国土常得安乐。恒不破坏。四方宁静兵甲休息。龙王欢喜风调雨顺。五谷熟成万人安乐。礼佛功德。广大如法界。究竟如虚空。尽未来际供养一切三宝。终无有休息。随意静默量时任唱。初夜半夜后夜午时平明日没。唱静六时礼拜佛法大纲。昼三夜三各严持香华。入塔观像默供养行道礼佛。平明及与午时。并别唱五十三佛。余皆总唱。日暮初夜并别唱三十五佛。余皆总唱。半夜并别唱二十五佛。余皆总唱。观此七阶佛如在目前。思惟如来所有功德。广作如是清净忏悔。上来布置礼佛纲轨次第多少悉。是故信行禅师。依经自行此法。于今徒众亦常相续依行不绝。但以现无正文流传。恐欲学者无所依据。是以故集此文流通于世。愿后学者。依文读诵。不增不减。

　　佛说三厨经

　　一气和太和　　得一道皆太
　　和乃一无和　　玄理同玄济
　　莫将心缘心　　还莫住绝缘
　　心存莫缘心　　真则守真渊
　　修利至离心　　积修不扶离
　　志如修有心　　己业无己智
　　诸食气结气　　非诸久定结
　　气随诸本气　　随取当随泄
　　亦不求无思　　意思如有思
　　是法如是持

　　集诸经礼忏仪卷上



　　集诸经礼忏仪卷下

　　　　大唐西崇福寺沙门智升撰
　　　　比丘善导集记
　　往生礼赞偈一卷劝一切众生愿生西方极乐世界阿弥陀佛国　六时礼赞偈。谨依大乘经。及龙树天亲此土沙门等。所造往生礼赞集在一处分作六时。唯欲相续系心助成往益。亦愿晓悟未闻。远沾遐代耳。何者。
　　第一依释迦及十方诸佛。赞叹弥陀十二光名。劝称礼念定生彼国。十九拜。当日没时礼。
　　第二谨依大乘经。采集要文以为礼赞偈。二十三拜。当初夜时礼。
　　第三依龙树菩萨愿往生礼赞偈。十六拜。当中夜时礼。
　　第四依天亲菩萨愿往生礼赞偈。二十拜。当后夜时礼。
　　第五依彦琮法师愿往生礼赞偈。二十二拜。当辰朝时礼。
　　第六僧善导愿往生礼赞偈。依十六观作二十拜。当午时礼。
　　问曰。今欲劝人往生者。未知若为安心起行作业定得往生彼国土也。答曰。必欲生彼国土者。如观经说。先具三心必得往生。何者为三。一者至诚心。所谓身业礼拜彼佛。口业赞叹称扬彼佛。意业专念观察彼佛。凡起三业必须真实。故名至诚心。二者深心。即是真实信心。信知自身是具足烦恼凡夫善根薄少。流转三界不出火宅。今信知弥陀本弘誓愿。及称名号下至十声等定得往生。乃至一念无有疑心。故名深心。三者回向发愿心。所作一切善根悉皆回愿往生。故名回向发愿心。具此三心必得往生也。若少一心即不得生。如观经具说应知。
　　又如天亲净土论云。若有愿生彼国者。劝修五念门。五门若具定得往生。何者为五。一者身业礼拜门。所谓一心专至恭敬合掌。香华供养。礼拜彼阿弥陀佛。礼即专礼彼佛毕命为期。不杂余礼故名礼拜门。
　　二者口业赞叹门。所谓专忆赞叹彼佛身相光明。一切圣众身相光明。及彼国中一切宝庄严光明等。故名赞叹门。
　　三者意业忆念观察门。所谓专意念观彼佛及一切圣众身相光明国土庄严等。如观经说。唯除睡时。恒忆恒念恒想恒观此事等。故名观察门。
　　四者作愿门。所谓专心若昼若夜。一切时一切处。三业四威仪所作功德。不问初中后。皆须真实心中发愿愿生彼国故名作愿门。
　　五者回向门。所谓专心若自作善根。及一切三乘五道一一圣凡等所作善根。深生随喜。如诸佛菩萨所作随喜。我亦如是随喜。以此随喜善根及己所作善根。皆悉与众生共之回向彼国。故名回向门。
　　又到彼国已得六神通。回入生死教化众生。彻穷后际心无厌足。乃至成佛。亦名回向门。五门既具定得往生。一一门与上三心合。随起业行不问多少。皆名真实业也。应知。
　　又观行四修法。用策三心五念之行。速得往生。何者为四。
　　一者恭敬修。所谓恭敬礼拜彼佛及彼一切圣众等。故名恭敬修。毕命为期誓不中止。即是长时修。
　　二者无余修。所谓专称彼佛名。专念专想专礼专赞彼佛及一切圣众等。不杂余业。故名无余修。毕命为期誓不中止。即是长时修。
　　三者无间修。所谓相续恭敬礼拜称名赞叹忆念观察回向发愿。心心相续不以余业来间。故名无间修。又不以贪嗔烦恼来间随犯随忏。不令隔念隔时隔日。常使清净。亦名无间修。毕命为期誓不中止。即是长时修。
　　又菩萨已免生死。所作善法回求佛果。即是自利。教化众生尽未来际。即是利他。然今时众生悉为烦恼系缚。未免恶道生死等苦。随缘起行一切善根。且速回愿往生弥陀佛国。到彼国已更无所畏如上四修自然任运。自利利他无不具足。应知。
　　又如文殊波若云。欲明一行三昧。唯劝独处空闲舍诸乱意。系心一佛不观相貌专称名字。即于念中得见彼阿弥陀佛及一切佛等。问曰。何故不令作观。直遣专称名字者。有何意也。
　　答曰。乃由众生障重境细心粗识飏神飞观难成就。是以大圣悲怜。直劝专称名字。正由称名易故相续即生。问曰。既遣专称一佛。何故境现即多。此岂非邪正相交一多杂现也。
　　答曰。佛佛齐证。形无二别。纵使念一见多乖何大道理也。
