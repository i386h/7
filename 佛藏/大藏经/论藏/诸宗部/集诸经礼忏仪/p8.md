<!-- { "loadSidebar": true } -->
　　上二品忏悔发愿等同前。须要中要取初。须略中略取中。须广中广取下。其广者就实有心愿生者而劝。或对四众。或对十方佛。或对舍利尊像大众。或对一人若独自等。又向十方尽虚空三宝及尽众生界等。具向发露忏悔。忏悔有三品上中下。上品忏悔者。身毛孔中血流眼中血出者。名上品忏悔。中品忏悔者。遍身热汗从毛孔出眼中血流者。名中品忏悔。下品忏悔者。遍身彻热眼中泪出者。名下品忏悔。此等三品虽有差别。即是久种解脱分善根人。致使今生敬法重人不惜身命。乃至小罪若忏。即能彻心彻髓能如此忏者。不问久近。所有重障顿皆灭尽。若不如此。纵使日夜十二时急走终是无益。若不作者应知。虽不能流泪流血等。但能真心彻到者。即与上同。敬白十方诸佛十二部经一切贤圣。及一切天龙八部法界众生现前大众等。证知我某甲发露忏悔。从无始已来。乃至今身。杀害一切三宝师僧父母六亲眷属善知识法界众生。不可知数。偷盗一切三宝师僧父母六亲眷属善知识法界众生物。不可知数。于一切三宝师僧父母六亲眷属善知识法界众生上起邪心。不可知数。妄语欺诳一切三宝师僧父母六亲眷属善知识法界众生。不可知数。绮语调弄一切三宝师僧父母六亲眷属善知识法界众生。不可知数。恶口骂辱诽谤毁呰一切三宝师僧父母六亲眷属善知识法界众生。不可知数。两舌斗乱破坏一切三宝师僧父母六亲眷属善知识法界众生。不可知数。或破五戒八戒十戒十善戒二百五十戒五百戒菩萨三聚戒十无尽戒。乃至一切戒及一切威仪戒等。自作教他见作随喜。不可知数。如是等众罪。亦如十方大地无边微尘无数。我等作罪亦无边无数。虚空无边。我等作罪亦复无边。法界无边亦如上。法性无边亦如上。佛无边亦如上。如是等罪上至诸菩萨。下至声闻缘觉。所不能知。唯佛与佛乃能知我罪之多少。今于三宝前法界众生前。发露忏悔不敢覆藏。唯愿十方三宝法界众生。受我忏悔忆我清净。始从今日愿共法界众生。舍邪归正发菩提心。慈心相向佛眼相看。作菩提眷属真善知识。同生阿弥陀佛国。乃至成佛。如是等罪永断。相续更不敢作。忏悔已。至心归命礼阿弥陀佛。礼忏竟。若入观及睡时。应发此愿。若坐若立一心合掌。正面向西十声称阿弥陀佛观音势至诸菩萨清净大海众竟。弟子现是生死凡夫。罪障深重轮回六道。苦不可言。今遇善知识。得闻弥陀本愿名号。一心称念求愿往生。愿佛慈悲不舍本弘誓愿摄受。弟子不识弥陀佛身相光明。愿佛慈悲示现弟子身相。观音势至诸菩萨等。及彼世界清净庄严光明等相。道此语已。一心正念。即随意入观及睡。或有正发愿时即得见之。或有睡时得见。此愿比来亦大有现验。问曰。称念礼观阿弥陀佛。现世有何功德利益。答曰。若称阿弥陀佛一声。即能除灭八十亿劫生死重罪。礼念已下亦是。十往生经云。若有众生念阿弥陀佛愿往生者。彼佛即遣二十五菩萨。拥护行者。若行若坐若住若卧。若昼若夜。一切时一切处。不令恶鬼恶神得其便也。又如观经云。若称礼念阿弥陀佛愿往生彼国者。彼佛即遣无数化佛无数化观音势至菩萨护念行者。复与前二十五菩萨等。百重千重围绕行者。不问行住坐卧一切时处。若昼若夜常不离行者。今既有斯胜益可凭。愿诸行者各须至心求往。又如无量寿经云。若我成佛。十方众生称我名号下至十声。若不生者。不取正觉。彼佛今现在世成佛。当知本誓重愿不虚。众生称念必得往生。又如弥陀经云。若有众生闻说阿弥陀佛。即应执持名号。若一日若二日乃至七日。一心称佛不乱。命欲终时。阿弥陀佛与诸圣众现在其前。此人终时心不颠倒。即得往生彼国。佛告舍利弗。我见是利故说是言。若有众生闻说是者。应当发愿愿生彼国。次下说云。东方如恒河沙等诸佛。南西北方及上下一一方如恒河沙等诸佛。各于本国出其舌相遍覆三千大千世界。说诚实言。汝等众生。皆应信是一切诸佛所护念经云何名护念。若有众生。称念阿弥陀佛。若七日及一日。下至一声乃至十声一念等。必得往生。证成此事故名护念经。次下又云。若称佛往生者。常为六万恒沙等诸佛之所护念。故名护念经。今既有此增上誓愿可凭。诸佛子等。何不励意去也。

　　集诸经礼忏仪卷下


