<!-- { "loadSidebar": true } -->
　　池多说法鸟　　空满散花天　　得生不畏退
　　随意晚开莲　　愿共诸众生　　往生安乐国

　　至心归命礼　西方阿弥陀佛
　　坐华非一像
　　圣众亦难量　　莲开人独处　　波生法自扬
　　无灾由处静　　不退为朋良　　问彼前生辈
　　来斯几劫强　　愿共诸众生　　往生安乐国

　　至心归命礼　西方阿弥陀佛
　　光舒救毗舍
　　宫立引韦提　　天来香盖捧　　人去宝衣赍
　　六时闻鸟合　　四寸践华低　　相看无不正
　　岂复有长迷　　愿共诸众生　　往生安乐国

　　至心归命礼　西方阿弥陀佛
　　普为弘三福
　　咸令灭五烧　　发心功已至　　系念罪便消
　　鸟化珠光转　　风好乐声调　　俱忻行道易
　　宁愁圣果遥　　愿共诸众生　　往生安乐国

　　至心归命礼　西方阿弥陀佛
　　珠色仍为水
　　金光即是台　　到时华自散　　随愿叶还开
　　游池更出没　　飞空互往来　　真心能向彼
　　有善并修回　　愿共诸众生　　往生安乐国

　　至心归命礼　西方阿弥陀佛
　　洗心甘露水
　　悦目妙花云　　同生机易识　　等寿量难分
　　乐多无废道　　声远不妨闻　　如何贪五浊
　　安然火自焚　　愿共诸众生　　往生安乐国

　　至心归命礼　西方阿弥陀佛
　　台裹天人现
　　光中侍者看　　悬空四宝阁　　临迥七重栏
　　疑多边地久　　德少上生难　　且莫论余愿
　　西望已心安　　愿共诸众生　　往生安乐国

　　至心归命礼　西方阿弥陀佛
　　六根常合道
　　三涂永绝名　　念顷游方遍　　还时得忍成
　　地平无极广　　风长是处清　　寄言有心辈
　　共出一危城　　愿共诸众生　　往生安乐国

　　至心归命礼　西方阿弥陀佛
　　哀愍覆护我
　　令法种增长　　此世及后生　　愿佛常摄受
　　愿共诸众生　　往生安乐国

　　至心归命礼　西方极乐世界　观世音菩萨　愿共诸众生　往生安乐国
　　至心归命礼　西方极乐世界　大势至菩萨　愿共诸众生　往生安乐国
　　至心归命礼　西方极乐世界　诸菩萨　清净大海众　愿共诸众生　往生安乐国
　　普为师僧父母善知识法界众生断除三障。同得往生阿弥陀佛国。归命忏悔。
　　第六比丘善导愿往生礼赞偈依十六观作二十拜。当日中时礼(忏悔同前后)。
　　至心归命礼　西方阿弥陀佛。
　　观彼弥陀极乐界　　广大宽平众宝成
　　四十八愿庄严起　　超诸佛刹最为精
　　本国他方大海众　　穷劫算数不知名
　　普劝归西同彼会　　恒沙三昧自然成

　　愿共诸众生　往生安乐国。
　　至心归命礼　西方阿弥陀佛。
　　地下庄严七宝幢　　无量无边无亿数
　　八方八面百宝成　　见彼无生自然悟
　　无生宝国永为常　　一一宝流无数光
　　行者倾心常对目　　腾神踊跃入西方

　　愿共诸众生　往生安乐国。
　　至心归命礼　西方阿弥陀佛。
　　地上庄严转无极　　金绳界道非工匠
　　弥陀愿智巧庄严　　菩萨人天散华上
　　宝地宝色宝光严　　一一光成无数台
　　台中宝楼千万亿　　台侧百亿宝幢围

　　愿共诸众生　往生安乐国。
　　至心归命礼　西方阿弥陀佛。
　　一一台上虚空中　　庄严宝乐亦无穷
　　八种清风寻光出　　随时鼓乐应机音
　　机音正受稍为难　　行住坐卧摄心观
　　唯除睡时常忆念　　三昧无为即涅槃

　　愿共诸众生　往生安乐国。
　　至心归命礼　西方阿弥陀佛。
　　宝国宝林诸宝树　　宝华宝叶宝根茎
　　或以千宝分林异　　或有百宝共成行
　　行行相当叶相次　　色各不同光亦然
　　等量齐高三十万　　枝条相触说因缘

　　愿共诸众生　往生安乐国。
　　至心归命礼　西方阿弥陀佛。
　　七重罗网七重宫　　绮互回光相映发
　　化天童子皆充遍　　璎珞辉光超日月
　　行行宝叶色千般　　华敷等若旋金轮
　　果变光成众宝盖　　尘沙佛刹现无边

　　愿共诸众生　往生安乐国。
　　至心归命礼　西方阿弥陀佛。
　　宝池宝岸宝金沙　　宝渠宝叶宝莲华
　　十二由旬皆正等　　宝罗宝网宝栏遮
　　德水分流寻宝树　　闻波睹乐证恬怕
　　寄语有缘同行者　　努力翻迷还本家

　　愿共诸众生　往生安乐国。
　　至心归命礼　西方阿弥陀佛。
　　一一金绳界道上　　宝乐宝树千万亿
　　诸天童子散香花　　他方菩萨如云集
　　无量无边无能计　　稽首弥陀恭敬立
　　风铃树响遍虚空　　叹说三尊无有极

　　愿共诸众生　往生安乐国。
　　至心归命礼　西方阿弥陀佛。
　　弥陀本愿华王座　　一切众宝以为成
　　台上四幢张宝幔　　弥陀独坐显真形
　　真形光明遍法界　　蒙光触者心不退
　　昼夜六时专想念　　终时快乐如三昧

　　愿共诸众生　往生安乐国。
　　至心归命礼　西方阿弥陀佛。
　　弥陀佛身遍法界　　影现众生心想中
　　是故劝汝常观察　　依心起相表真容
　　真容宝像临华座　　心开见彼国庄严
　　宝树三身华遍满　　风铃乐响与文同

　　愿共诸众生　往生安乐国。
　　至心归命礼　西方阿弥陀佛。
　　弥陀身色如金山　　相好光明照十方
　　唯有念佛蒙光摄　　当知本愿最为强
　　十方如来舒舌证　　专称名号至西方
　　到彼华台闻妙法　　十地愿行自然彰

　　愿共诸众生　往生安乐国。
　　至心归命礼　西方阿弥陀佛。
　　观音菩萨大慈悲　　已得菩提舍不证
　　一切五道内身中　　六时观察三轮应
　　应现身光紫金色　　相好威仪转无极
　　恒舒百亿光王手　　普接有缘归本国

　　愿共诸众生　往生安乐国。
　　至心归命礼　西方阿弥陀佛。
　　势至菩萨难思议　　威光普照无边际
　　有缘众生蒙光触　　增长智慧超三界
　　法界倾摇如转蓬　　化佛云集满虚空
　　普劝有缘常忆念　　永绝胞胎证六通

　　愿共诸众生　往生安乐国。
　　至心归命礼　西方阿弥陀佛。
　　正坐加趺入三昧　　想心乘念至西方
　　睹见弥陀极乐界　　地上虚空七宝妆
　　弥陀身量极无边　　重劝众生观小身
　　丈六八尺随机现　　圆光化佛等前真

　　愿共诸众生　往生安乐国。
　　至心归命礼　西方阿弥陀佛。
　　上辈上行上根人　　求生净土断贪嗔
　　就行差别分三品　　五门相续助三因
　　一日七日专精进　　毕命乘台出六尘
　　庆哉难逢今得遇　　永证无为法性身

　　愿共诸众生　往生安乐国。
　　至心归命礼　西方阿弥陀佛。
　　中辈中行中根人　　一日斋戒处金莲
　　孝养父母教回向　　为说西方快乐因
　　佛与声闻众来取　　直到弥陀华座边
　　百宝华笼经七日　　三品莲开证小真

　　愿共诸众生　往生安乐国。
　　至心归命礼　西方阿弥陀佛。
　　下辈下行下根人　　十恶五逆等贪嗔
　　四重偷僧谤正法　　未曾惭愧悔前愆
　　终时苦相皆云集　　地狱猛火罪人前
　　忽遇往生善知识　　急劝专称彼佛名
　　化佛菩萨寻声到　　一念倾心入宝莲
　　三业障重开多劫　　于时始发菩提因

　　愿共诸众生　往生安乐国。
　　至心归命礼　西方阿弥陀佛。
　　乐何啻乐事难思议
　　无边菩萨为同学　　性海如来尽是师
　　渴闻波若绝思浆　　念食无生即断饥
　　一切庄严皆说法　　无心领纳自然知
　　七觉花池随意入　　八辈凝神会一枝
　　弥陀心水沐身顶　　观音大势与衣披
　　歘尔腾空游法界　　须臾授记号无为
　　如此逍遥无极处　　吾今不去待何时

　　愿共诸众生　往生安乐国。
　　至心归命礼　西方阿弥陀佛。
　　哀愍覆护我　　令法种增长　　此世及后生
　　愿佛常摄受

　　愿共诸众生　往生安乐国。
　　至心归命礼　西方阿弥陀佛　观音势至诸菩萨　清净大海众　愿共诸众生　往生安乐国。
　　普为师僧父母及善知识法界众生。断除三障。同得往生阿弥陀佛国。归命忏悔。
