<!-- { "loadSidebar": true } -->
  四教义
　　隋 智顗撰




　　四教义卷第一

　　　　天台山修禅寺智顗禅师撰
　　夫众生机缘不一。是以教门种种不同。经云。自从得道夜乃至泥洹夜。所说之法皆实不虚。仰寻斯旨。弥有攸致。所以言之。夫道绝二途。毕竟者常乐。法唯一味。寂灭者归真。然鹿野鹤林之文。七处八会之教。岂非无顿渐之异。不定秘密之殊。是以近代诸师各为理释。今所立义意异前规。故略撰四教门用通。大师渐顿不定秘密之踪。若能达斯旨者。则如来权实信矣。无方至人本迹渊哉难究。况复此渐顿不定秘密之迹。皆无滞也。今明此义略开七重。
