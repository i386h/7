<!-- { "loadSidebar": true } -->
　　如是比丘。精勤方便。肌肤瘦损。筋连骨立。不舍善法。乃至未得所应得者。不舍精进。常摄其心。不放逸住。
　　评曰。所应得须知。应得者何事。据此经。则应得尽诸漏。证三明六通成声闻果。若今所期。则应得圆悟心宗。证一切种智成无上佛果。

　　阿含经

　　乃至成就三明。灭除暗冥。得大智明。皆由精勤修习乐静独居。专念不休之所致也。
　　　评曰。专念不休。久之则一心不乱。

　　法集要领经

　　若人百岁中。懈怠劣精进。不如一日中勇猛行精进。
　　评曰。知此义则张善和辈。临终十念往生。可了然无疑矣。

　　无量寿经

　　至心精进。　　求道不止。　　会当克果。　　何愿不遂。

　　一向出生菩萨经

　　阿弥陀佛。昔为太子。闻此微妙法门。奉持精进。七千岁中。胁不至席。意不倾动。

　　宝积正法经

　　乐求大乘。其心勇猛。虽舍身命。无所顾惜。修菩萨行。勤加精进。无少懈怠。

　　六度集经

　　精进度无极者。精存道奥。进之无怠。卧坐住步。喘息不替○心心相续。不自放逸。

　　修行道地经

　　佛言。自见宿命。从无量劫。往返生死。其骨过须弥山。其髓涂地。可遍大千世界。其血多于古今天下普雨。但欲免斯生死之患。昼夜精进。求于无为。
　　评曰。曰求道。曰闻此微妙法门。曰乐求大乘。曰精存道奥。曰求于无为。如是精进。名正精进。不然纵劳形苦志。累岁经劫或沦外道。或堕偏乘。终无益也。

　　菩萨本行经

　　直至成佛。皆由精进。

　　弥勒所问经

　　佛语阿难。弥勒发意。先我之前四十二劫。我于其后。乃发道意。以大精进。超越九劫。得于无上正真之道。
　　评曰。释迦以后进。而顿逾四十二劫之先辈。勤惰为之也。经言。贪著于名利。多游族姓家。弥勒之所以先学而后成者坐此。则释迦之弃名利。入山林。不亲近国王大臣可知矣。识之哉。

　　文殊般若经

　　一行三昧者。应处空闲。舍诸乱意。系心实理。想念一佛。念念相续而不懈怠。于一念中。即能见十方诸佛。获大辩才也。

　　般舟三昧经

　　九十日中。不坐不卧。假使筋断骨枯。三昧不成。终不休息。
　　评曰。以上二条。俱指念佛。而兼诸法门。修净业者。不可不知。

　　四十二章经

　　夫为道者。譬如一人与万人战。挂铠出门。意或怯弱。或半路而退。或格斗而死。或得胜而还。沙门学道。应当坚持其心精进勇锐。不畏前境。破灭众魔。而得道果。
　　评曰。半路退者。自画而不进者也。格斗死者。稍进而无功者也。得胜还者。破惑而成道者也。得胜之由。全在坚持其心精进勇锐。学人但当一志直前。毋虑退。毋畏死。前不云乎。吾保此人。必得道矣。法华云。吾今为汝保任此事。终不虚也。佛既尔保。何虑何畏。

　　观药王药上二菩萨经

　　常念大乘。心不忘失。勤修精进。如救头然。
　　评曰。当勤精进如救头然。今丛林早暮持诵。然诵其文不思其义。明其义不履其事。亦何益也。

　　宝云经

　　以心系心。　　以心住心。　　心专一故。　　次第无间。　　得定心故。　　心常寂静。

　　正法念处经

　　精勤修行则得见谛。是故应当旷野寂静。一心正念。离于一切多语言说。一切亲旧知识来去相见。

　　阿毗昙集异门足

　　假使我身。血肉枯竭。唯皮筋骨。连柱而存。若本所求胜法未获。终不止息。为精进故。应深受寒热饥渴蛇蝎蚊虻风雨等触。又应忍受他人所发。能生身中猛利辛楚。夺命苦受毁辱语言。
　　评曰。本所求胜法未获。终不止息。即宗门所谓本参话头。不破誓不休歇之意也。

　　瑜伽师地论

　　六度初三是戒学摄。静虑是心学摄。般若是慧学摄。唯精进遍于一切。

　　大乘庄严经论

　　至心学道。发大勇猛。决趁菩提。

　　阿毗达磨论

　　菩萨于底沙佛时。合十指掌。翘于一足。以一伽陀。七日七夜叹佛功德。便超九劫。
　　评曰。观此则法集所称。一日精进。胜百年懈怠。信哉言乎。

　　西域记

　　胁尊者。八十出家。少年诮曰。夫出家之业。一则习禅。二则诵经。而今衰老何所进取。尊者闻而誓曰。我若不通三藏经。不断三界欲得六神通具八解脱。终不以胁至席。乃昼则研习教理。夜则静虑凝神。三年悉证所誓。时人敬仰。号胁尊者。
　　评曰。矍铄是翁。足为懈怠比丘激劝。当知今人。岂但八十。纵饶直抵期颐。尚须努力修进。

　　南海寄归

　　善遇法师。念佛四仪无间。寸阴非空。计小豆粒。可盈两载。

　　法苑珠林

　　陈栖霞寺沙门惠布。居寺舍利塔西。经行坐禅。誓不坐卧。徒众八十。咸不出院。

　　观心疏

　　夫欲建小事。心不决志。尚不能成。况欲排五住之重关。度生死之大海。而不勤劳。妙道何由可具。

　　永嘉集

　　勤求至道。不顾形命○昼夜行般若。生生勤精进。常如救头然。

　　沩山警策

　　研穷法理。以悟为则。
　　评曰。则准也。以悟为准的也。即宗门谓参禅到甚么处。是歇工处。今言大悟乃已。不悟不已也。

　　净土忏愿仪

　　若坐若行。皆勿散乱。不得弹指顷念世五欲。及接对外人语论戏笑。亦不得托言延缓放逸睡眠。当于瞬息俯仰。系念不断。

　　法界次第

　　倍策精进。勤求不息。是名精进根。

　　心赋

　　坚求至道。　　晓夕亡疲。　　不向外求。　　虚襟澄虑。　　密室静坐。　　端拱宁神。

　　评曰。静业弟子。莫见不向外求。密室静坐之说。便谓不必念佛。须知念字从心。佛即自己。以自心念自己。乌得为外求也。况念之不已。则成三昧。静密孰加焉。

　　禅关策进(终)


　　重刻禅关策进后序

　　古人曰。明窗下古教照心。僧堂前坐禅办道。犹如车两轮。始可与祖意相应也。大凡无照心之办道。必止小见。彼二乘外道并恶知识类是也。无办道之照心。悉落学解。今教律神儒及祖师禅。盖不出之也。是故如真正道人。以正坐禅研究根尘。以真古教精炼定慧。况至鞭策怠慢激发中止者。佛祖先鉴。可仰以依行矣。吾阐提老翁。自从幼闻泥犁苦境频求解脱已来。祈神誓佛。水火不怖。责身苦心。寝食稍废。一朝见法华经因缘譬喻之说。错为不足取。失力三四年也。十九岁复在禅丛众寮。因见岩头和尚末后为贼害。大叫一声闻数里外。又大失志。以为现在之害尚不能转。况于泥犁耶。古人秀逸者已如是。则我辈何得免脱。嗟呼佛法虚诞。参禅无实。僧也俗也。我进无所期。退有所羞焉。于是改志放意。恶见日加。次年至浓之瑞云。从事马翁。与温马山辈结伴。互论诗文。一日闲坐之次。翻然思曰。身僧而嗜俗事。志俗而预僧伦。大丈夫恁么打过亦有不保处。时当晒书之节。内外经籍堆在堂上。翁窃往礼拜。恳祷曰。儒佛老庄诸家之道。我以何为师。愿护法天龙。示我于正路。闭目良久。任手把著。得一小册。名禅关策进。顶受披之。即撞著引锥自刺章。且其考记曰。昔慈明在汾阳时。与大愚琅玡等六七人结伴参究。河东苦寒。众人惮之。明独通宵坐不睡。自责曰。古人刻苦。光明必盛大也。我又何人。生无益于时。死不知于人。于理有何益。即引锥自刺其股。翁至此志气愤激。如吞醍醐。遂乞求其书于马翁。常为照心办道之友。行住相随。自是踏开岩头丑面目。根尘剥落。触著道镜恶毒手。见知丧尽。年过不惑。见彻鹫岭之藏秘。龄近耳顺。阐扬龙峰之家私。其道走杀天下衲僧。其德惊动王侯士庶者。皆出于他囊中所贮一个之策进者欤。是故翁常赞慈明语。诫学者曰。老僧少时。日三复此语。而不及也。今老焉止哉。又曰。云栖一生之文字。但此书有补吾宗。汝等他日功有余力。再刊行之。以报祝融之恨。虽然此书间以念佛参究自己。是则是甚夺衲僧颖气。落往生门者不少。若依老僧意。一齐削去可也。何故。狮子不食雕残。猛虎不餐伏肉。往生一机还他净家。衲僧门下实智尚不要。何况假名耶。驱耕夫之牛。夺饥人之食。始可以为真参详而已。客岁辛巳冬。参学虎上座与同友二三子。戮力欲补翁志。便有林氏渡氏等之檀信。遂舍净财。王成其议。于是请予于加数语以办来由。仍记先所亲闻事实许多。远传之不朽云。
　　宝历十二年龙集壬午孟正月
　　住豆之龙泽东岭头陀圆慈恭书

