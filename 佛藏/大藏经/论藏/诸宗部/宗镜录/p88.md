<!-- { "loadSidebar": true } -->
　　问云。准此所说。说华严会总无了时。何容有此一部经教。
　　答。为下劣众生。于无尽说中。略取此等结集流通。故有此部。令其见闻。方便引入无际限中。如观牖隙。见无际虚空。当知此中道理亦尔。视此一部。见无边法海。故知若提纲撮要。一尘尚含法界。一字即演无边。岂况九会三周之说乎。如是解者。则一时一切时。一说一切说。
　　又问。若此多劫常恒说者。何故如来有涅槃耶。
　　答。说此经佛本不涅槃。法界品中开栴檀塔。见三世佛无涅槃者。又以摄化仪之中。涅槃亦是说法摄生。与成道说法无差别故。复次。舍那佛常在华藏。恒时说法。元无涅槃。常住故。乃知出世涅槃。皆是众生自见。诸佛本不出世。亦不涅槃故。入宗镜中。自然二见俱绝。
　　问。法唯心说者。云何教立五时。听分四众。
