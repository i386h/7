<!-- { "loadSidebar": true } -->
　　举麻谷持锡到章敬。绕禅床三匝。振锡一下。卓然而立。敬云。是是。谷又到南泉。绕禅床三匝。振锡一下。卓然而立。泉云。不是不是。谷云。章敬道是。和尚为什么道不是。泉云。章敬即是。是汝不是。此是风力所转。终成败坏。颂曰。
　　是与不是。　　好看棬缋。　　似抑似扬。　　难兄难弟。　　纵也彼既临时。　　夺也我何特地。　　金锡一振太孤标。　　绳床三绕闲游戏。　　丛林扰扰是非生。　　想像髑髅前见鬼。
　　举法眼问修山主。毫厘有差。天地悬隔。汝作么生会。修云。毫厘有差。天地悬隔。眼云。恁么又争得。修云。某甲只如此。和尚又如何。眼云。毫厘有差。天地悬隔。修便礼拜。颂曰。
　　秤头蝇坐便欹倾。　　万世权衡照不平。　　斤两锱铢见端的。　　终归输我定盘星。

　　举僧问赵州。狗子还有佛性也无。州云有。僧云。既有。为什么却撞入这个皮袋。州云。为他知而故犯。又有僧问。狗子还有佛性也无。州云无。僧云。一切众生皆有佛性。狗子为什么却无。州云。为伊有业识在。颂曰。
　　狗子佛性有。　　狗子佛性无。　　直钩元求负命鱼。
　　逐气寻香云水客。　　嘈嘈杂杂作分疏。　　平展演大铺舒。　　莫怪侬家不慎初。　　指点瑕疵还夺璧。
　　秦王不识蔺相如。

　　举僧问云门。不起一念。还有过也无。门云。须弥山。颂曰。
　　不起一念须弥山。　　韶阳法施意非悭。　　肯来两手相分付。　　拟去千寻不可攀。　　沧海阔白云闲。
　　莫将毫发著其间。　　假鸡声韵难谩我。　　未肯模胡放过关。
　　举地藏问法眼。上座何往。眼云。迤逦行脚。藏云。行脚事作么生。眼云不知。藏云。不知最亲切。眼豁然大悟。颂曰。
　　而今参饱似当时。　　脱尽廉纤到不知。　　任短任长休剪缀。　　随高随下自平持。　　家门丰俭临时用。　　田地优游信步移。　　三十年前行脚事。　　分明辜负一双眉。
　　举云岩扫地次。道吾云。太区区生。岩云。须知有不区区者。吾云。恁么则有第二月也。岩提起扫帚云。这个是第几月。吾便休去。玄沙云。正是第二月。云门云。奴见婢殷勤。颂曰。
　　借来聊尔了门头。　　得用随宜即便休。　　象骨岩前弄蛇手。　　儿时做处老知羞。

　　举岩头到德山。跨门便问。是凡是圣。山便喝。头礼拜。洞山闻举云。若不是奯公。大难承当。头云。洞山老汉。不识好恶。我当时一手抬一手搦。颂曰。
　　挫来机总权柄。　　事有必行之威。　　国有不犯之令。　　宾尚奉而主骄。　　君忌谏而臣佞。　　底意岩头问德山。　　一抬一搦看心行。

　　举鲁祖凡见僧来便面壁。南泉闻云。我寻常向他道。空劫已前承当。佛未出世时会取。不得一个半个。他恁么驴年去。颂曰。
　　淡中有味。　　妙超情谓。　　绵绵若存兮象先。　　兀兀如愚兮道贵。　　玉雕文以丧淳。　　珠在渊而自媚。
　　十分爽气兮清磨暑秋。　　一片闲云兮远分天水。
　　举雪峰示众云。南山有一条鳖鼻蛇。汝等诸人。切须好看。长庆云。今日堂中。大有人丧身失命。僧举似玄沙。沙云。须是棱兄始得。然虽如是。我即不恁么。僧云。和尚作么生。沙云。用南山作么。云门以拄杖。撺向峰面前作怕势。颂曰。
　　玄沙太刚。　　长庆少勇。　　南山鳖鼻死无用。　　风云际会头角生。　　果见韶阳下手弄。　　下手弄。　　激电光中看变动。　　在我也能遣能呼。　　于彼也有擒有纵。　　底事如今付阿谁。　　冷口伤人不知痛。

　　举盐官一日唤侍者。与我过犀牛扇子来。者云。扇子破也。官云。扇子既破。还我犀牛儿来。者无对。资福画一圆相。于中书一牛字。颂曰。
　　扇子破索犀牛。　　棬挛中字有来由。　　谁知桂毂千年魄。　　妙作通明一点秋。

　　举仰山指雪师子云。还有过得此色者么。云门云。当时便与推倒。雪窦云。只解推倒不解扶起。颂曰。
　　一倒一起。　　雪庭师子。　　慎于犯而怀仁。　　勇于为而见义。　　清光照眼似迷家。　　明白转身还堕位。
　　衲僧家了无寄。　　同死同生何此何彼。　　暖信破梅兮春到寒枝。　　凉飙脱叶兮秋澄潦水。

　　举法眼以手指帘。时有二僧。同去卷帘。眼云。一得一失。颂曰。
　　松直棘曲。　　鹤长凫短。　　义皇世人。　　俱忘治乱。　　其安也潜鳞在渊。　　其逸也翔鸟脱绊。　　无何祖祢西来。　　里许得失相半。　　蓬随风而转空。　　舡截流而到岸。　　个中灵利衲僧。　　看取清凉手段。

　　举僧问护国。鹤立枯松时如何。国云。地下底一场懡[怡-台+羅]。僧云。滴水滴冻时如何。国云。日出后一场懡[怡-台+羅]。僧云。会昌沙汰时。护法善神。向什么处去也。国云。三门头两个一场懡[怡-台+羅]。颂曰。
　　壮志棱棱鬓未秋。　　男儿不愤不封侯。　　翻思清白传家客。　　洗耳溪头不饮牛。

　　举风穴在郢州衙内。上堂云。祖师心印。状似铁牛之机。去即印住。住即印破。只如不去不住。印即是不印即是。时有卢陂长老。出问云。某甲有铁牛之机。请师不搭印。穴云。惯钓鲸鲵澄巨浸。却嗟蛙步[馬*展]泥沙。陂伫思。穴喝云。长老何不进语。陂拟议。穴便打一拂子云。还记得话头么。试举看。陂拟开口。穴又打一拂子。牧主云。佛法与王法一般。穴云。见个什么。牧云。当断不断。返招其乱。穴便下座。颂曰。
　　铁牛之机。　　印住印破。　　透出毗卢顶[寧*頁]行。　　却来化佛舌头坐。　　风穴当衡卢陂负堕。　　棒头喝下。
　　电光石火。　　历历分明珠在盘。　　眨起眉毛还蹉过。
　　举僧问大随。劫火洞然。大千俱坏。未审。这个坏不坏。随云坏。僧云。恁么则随他去也。随云。随他去。僧问龙济。劫火洞然。大千俱坏。未审。这个坏不坏。济云不坏。僧云。为什么却不坏。济云。为同大千。颂曰。
　　坏不坏。　　随他去也大千界。　　句里了无钩锁机。
　　脚头多被葛藤碍。　　会不会。　　分明底事丁宁杀。
　　知心拈出勿商量。　　还我当行相买卖。

　　举云门垂语云。古佛与露柱相交。是第几机众无语。自代云。南山起云北山下雨。颂曰。
　　一道神光。　　初不覆藏。　　超见缘也。　　是而无是。　　出情量也。　　当而无当。　　岩花之粉兮蜂房成蜜。　　野草之滋兮麝脐作香。　　随类三尺一丈六。　　明明触处露堂堂。
　　举仰山问僧。甚处人。僧云。幽州人。山云。汝还思彼中么。僧云常思。山云。能思是心。所思是境。彼中山河大地楼台殿阁人畜等物。反思思底心。还有许多般么。僧云。某甲到这里。总不见有。山云。信位即是。人位未是。僧云。和尚莫别有指示否。山云别有。别无即不中。据汝见处。只得一玄。得坐披衣。向后自看。颂曰。
　　无外而容。　　无碍而冲。　　门墙岸岸。　　关锁重重。　　酒常酣而卧客。　　饭虽饱而颓农。　　突出虚空兮风抟妙翅。　　踏翻沧海兮雷送游龙。

　　举三圣问雪峰。透网金鳞。未审。以何为食。峰云。待汝出网来向汝道。圣云。一千五百人善知识。话头也不识。峰云。老僧住持事烦。颂曰。
　　浪汲初升云雷相送。　　腾跃棱棱看大用。　　烧尾分明度禹门。　　华鳞未肯淹齑瓮。　　老成人不惊众。　　惯临大敌初无恐。　　泛泛端如五两轻。　　堆堆何翅千钧重。　　高名四海复谁同。　　介立八风吹不动。
　　举风穴垂语云。若立一尘家国兴盛。不立一尘家国丧亡。雪窦拈拄杖云。还有同生同死底衲僧么。颂曰。
　　皤然渭水起垂纶。　　何似首阳清饿人。　　只在一尘分变态。　　高名勋业两难泯。

　　举洛浦参夹山。不礼拜当面而立。山云。鸡栖凤巢。非其同类出去。浦云。自远趋风。乞师一接。山云。目前无阇梨。此间无老僧。浦便喝。山云住住。且莫草草匆匆。云月是同。溪山各异。截断天下人舌头即不无。争教无舌人解语。浦无语。山便打。浦从此伏膺。颂曰。
　　摇头摆尾赤梢鳞。　　彻底无依解转身。　　截断舌头饶有术。　　拽回鼻孔妙通神。　　夜明帘外兮风月如昼。　　枯木岩前兮花卉长春。　　无舌人无舌人。　　正令全提一句亲。　　独步环中明了了。　　任从天下乐欣欣。
　　举马大师不安。院主问。和尚近日尊位如何。大师云。日面佛月面佛。颂曰。
　　日面月面星流电卷。　　镜对像而无私。　　珠在盘而自转。　　君不见。　　钳锤前百炼之金。　　刀尺下一机之绢。
　　举沩山问仰山。忽有人问一切众生。但有业识茫茫无本可据。子作么生验。仰云。若有僧来即召云某甲。僧回首乃云是什么。待伊拟议。向道非唯业识茫茫。亦乃无本可据。山云。善哉善哉。颂曰。
　　一唤回头识我不。　　依悕萝月又成钩。　　千金之子才流落。　　漠漠涂穷有许愁。

　　举临际示众云。有一无位真人。常在汝等面门出入。初心未证据者看看。时有僧问。如何是无位真人。际下禅床擒住。者僧拟议。际托开云。无位真人。是什么干屎橛。颂曰。
　　迷悟相返。　　妙传而简。　　春拆百花兮一吹。　　力回九牛兮一挽。　　无奈泥沙拨不开。　　分明塞断甘泉眼。　　忽然突出肆横流。
　　师复云险。
　　举僧问赵州。学人乍入丛林。乞师指示。州云。吃粥了未。僧云。吃粥了。州云。洗钵去。颂曰。
　　粥罢令教洗钵盂。　　豁然心地自相符。　　而今参饱丛林客。　　且道其间有悟无。

　　举云门问干峰。请师答话。峰云。到老僧也未。门云。恁么则某甲在迟也。峰云。恁么那恁么那。门云。将谓猴白更有猴黑。颂曰。
　　弦筈相衔。　　纲珠相对。　　发百中而箭箭不虚。　　摄众景而光光无碍。　　得言句之总持。　　住游戏之三昧。　　妙其间也宛转偏圆。　　必如是也纵横自在。
