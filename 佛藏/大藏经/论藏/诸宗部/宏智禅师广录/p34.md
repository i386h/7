<!-- { "loadSidebar": true } -->
　　道人行止。流云无心。满月普应。不为一切所留。历历在万像中。卓卓出一头地。随缘遇触。不染不杂。与彼同用。与我同体。言语不能为之传。思惟不能为之到。超摇绝待。宛转亡功。妙得于心识情量之外。途中受用。屋里承当。了生死出因缘。真见灵然元无所住。所以道。周遍十方心。不在一切处。
　　休歇也如大海受百川相似。无不到这里一味。放行也如长潮乘疾风相似。无不来这畔同行。岂不是达真源底里。岂不是得大用现前。衲僧家。随机应变。恰恰恁么。又几曾立心想尘缘来。是须十成体取。
　　真净不痕。功勋及尽。那时却无辨处。虽无可辨。即是全身。眼根不自见。亦昧它不得。底处发光。清白通照。芦花混雪。明月濯秋。便有回互之机。顾鉴之路。猛提将来应用恰好。一切处外我不得。一切处收我不得。超出万象一头地。俱胝一指头禅。三十年受用不尽。得妙者简。所以默不与言。得用者闲。所以应不触物。道游神御。理固如斯。忽向其间。著一丝一糁。则枢机碍而不通。关棙窒而不转。空空处含一切有。有有处合一段空。更有甚么事。
　　元元之本。冲而无像。动而有应。当须彻底觑破。孤峭峭露堂堂。独灵灵明历历。都未带一点子外缘。唤作单明时节。至如与万像同出同没。诸尘三昧起处。净如海印。转若盘珠。落落地遍一切。钉钉地非异缘。可谓独耀无私底时节。夜月出而水明。春风吹而花发。不假功用。自然圜具。因因缘缘。果果报报。在其间无分外底。更须知道。光境俱亡。复是何物。
　　野僧家风。以一钵为生涯。指万象为产业。此彼相。可如镜像水月混融无外。先不立我相。则物物非他缘。一相无相。都卢只个更无别事。恁么十成。了得应用。机前梭路不通。象外根尘俱泯。个时却须退步归家。方有饱参分。云迷一色。雪覆千山。透过了看。始见通身时节。
　　履道底人。妙出言思。直下真实。自有肯路。又莫著道理。廓然淴合。月流诸水。风行太虚。自然不触不碍。超彼照用。虽照无痕。虽用无迹。入三昧于诸尘。收万象于一印。绝渗漏无走作。唤作了事衲僧。又须记取还家路子。云尽天寒。秋疏山瘦。个是本所住处。
　　衲僧本有田地。清旷丕平。望绝崖岸。在其间耕云种月。明白虚廓。自家受用。或出或没。任收任放。直得二仪同其生成。万象同其起灭。峥峥嵘嵘。何所从来。寂寂寞寞。何所至向。可谓虚空不可容纳。大地不可擎载。妙存不得其形。至虚不得其名。有无功尽。凡圣路绝。方有到家时节。正恁么时。得个甚么。万顷眼寒清照雪。好看里许力耕人。
　　枯寒身心。洗磨田地。尘纷净尽。一境虚明。水月霁光。云山秋色。青青黯黯。湛湛灵灵。自照本根。不循枝叶。个时底处。超迈情缘。不限劫数。一念万年。终无变易。从此出应。虚谷行云。动静自若。顺入诸尘。常在三昧。所以云。那伽常在定。无有不定时。
　　历历妙存。灵灵独照。揽之不得。不可名其有。磨之不泯。不可名其无。出思议之心。离影像之迹。空其所存者妙。妙处体得灵。灵处唤得回。心月身云。随方发现。直下没踪迹。随处放光明。应物不乖。入尘不混。透出一切碍境。照破一切法空。于差别缘。入清净智。游戏三昧。何所不可。当如是真实体究。
　　履空忘缘。透照出影。一点灵然。昭昭不昧。三际心绝。四大缘尽。虚清妙明。独耀旷劫。衲僧能如是行履。则不被生死缚。正行履时。撒手悬崖。无可把捉。脚下线断。全超一步。佛佛祖祖。俱不到我真实妙照田地。唤作自己。个是绍家业时节。才涉思惟。又属流转去也。虚而长灵。净而长照。芦花明月。清白混然。桌入孤舟。不妨宛转。个时端的。且道。是谁急著眼辨。
　　游践十成去。无中边绝棱角。圜辊辊地。更当空洞无滓。霁秋月寒。光明洗夜。锦云花丽。气象成春。关棙虚通。机轮转侧。俱是衲僧自受用事。诸尘不为我翳。万法乃是心光。步步超方。鸟道无滞。历历应世。谷神不勤。其中混不得。底意类莫齐。刹刹尘尘。心心念念。初无异相。纯一真明。个是却来。用中得妙时节。若或收卷余缘。单明自己。磨洗无瑕。扫荡绝颣。孤明独照。默味至游。智到环中。事隔关外。个是卓卓一段不生灭底。须是退步归家。款款说此话始得。
　　衲僧游世。当虚廓其心。于中无一点尘滓。方能善应。不为物碍。不被法缚。堂堂出没其间。有自在分。才涉意思。便成埋没去也。要体得纯熟。自然游刃万机。不相触不相背。函盖箭锋。恰恰不爽。向外解收拾。绝渗漏。唤作能成家业底汉。却从个处归来。白云入谷。明月转山。有就父同体底时节。所以道。三人扶一杖卧一床。中外了无痕迹。混然成一片。闲如霁雨之云。湛若涵秋之水。诸上善人。记取个段事始得。
　　吾家一片田地。清旷莹明。历历自照。虚无缘而灵。寂无思而觉。乃佛祖出没化现。诞生涅槃之本处也。妙哉人人有之。而不能磨砻明净。昏昏不觉。为痴覆慧而流也。一念照得破。则超出尘劫。光明清白。三际不得转变。四相不得流化。孤耀湛存。亘古今混同异。为一切造化之母。底处发机大千。俱现尽是个中影事。的的体取。
　　应变底眼。游世底身。虚而灵寂而照。万象中出一头地。不被尘土埋没。不为夤缘茧络。行空月出谷云。无心而鉴。无私而作。为照明为润泽。恁么十成。脱得净洁。用得萧洒。唤作门里出身。更须体取内绍家业底时节。空为座寂为舍。妙存非有。渠不带缘。真照非无。渠不堕数。独耀环中。湛圜量外。至游神御大方无隅。底处发机。自然得无碍变通受用也。
　　道人游世应缘。飘飘不羁。如云成雨。如月随流。如兰处幽。如春在物。其为也无心。其应也有准。个是了事底汉做处。更须回途就父。向稳处著脚。净处放身。独孤标亡伴侣。透威音那畔一路子。方能尽中边彻顶底。杀活卷舒有自由分。
　　廓而自灵。净而自明。能普遍而无取照之功。能分晓而无缘想之累。出有无表。超思议情。唯证相应。不从人得。佛佛祖祖。叶叶花花。联续底事也。应时不取相。照处不涉缘。便能堂堂不昧。只个家风。处处现成。任君收拾。
　　得皮得髓刚立阶梯。缀叶缀花。遂成流布。衲僧觑得破。怪他祖师西来。作许多事。节外生枝眼里著屑。更有般汉。刺头做无限伎俩。刻舟记剑。甚么时得相应。而今直下放教落去。及教尽去。毫发颗糁。俱莫停留。净洁打叠了。自然有透脱处。圜混而明。灵通而妙。便知。本来无缺少无遗余。语言有所不到。闻见有所不及。如犀有通。如蚌有孕。一段光明。是自家真实游践处。著精神体取。
　　佛祖而来。元无僧俗。但人人有谛当。亲证真得处。名入佛心宗。彻法源底。老卢是卖樵汉。一到黄梅。便道。我欲作佛。祖碓屋负舂。直到心镜绝垢。自照历然。半夜传衣。度大庾岭。信衣放下。明上座。尽力提不起。方知。个人亲证真得。而今但莫推贤让圣。如著衣吃饭。念念无异思惟。心心不容染污。脱身空劫。撒手断崖。透根尘穷顶底。孤明独照。廓彻妙存。自然心花发明。应现刹土。何曾间隔变易来。便能入异类行鸟道。无碍自在矣。
　　吾家衲子。将以超脱生死。须槁身寒念。彻鉴渊底。虚凝圆照。透出四大五蕴。与因缘未和合。根门未成就。胞胎未包裹。情识未流浪时。著得个眼。何患不了。恁么了时。祖师鼻孔。衲僧命脉。把定放行。在我有自由分。所以道。妄息寂自生。寂生知则现。知生寂自灭。了了唯真见。
　　大休大歇底。口边醭生。舌上草出。直下放教尽去。洗得净洁。磨得精莹。如秋在水。如月印空。恁么湛湛明明。更须知有转身路子。转得身时。别无面孔教尔辨白。无辨白处。却昧不得。个是彻顶透底。穷根极源时节。千圣万圣。无异蹊辙。妙在回途。借路著脚。明中有暗用处无迹。百草头。闹市里。飘飘扬身。堂堂运步。自然骑声跨色。超听越眺恁么混成。方是衲僧门下事。
　　心本绝缘。法本无说。佛佛祖祖不获已。向第二义门。有问答机警。就其间。剔拨一等钝汉。所以德山道。我宗无语句。亦无一法与人。元是人人自到自肯。始有说话分。但直下排洗妄念尘垢。尘垢若净。廓然莹明。无涯畛无中边。圜混混光皎皎。照彻十方。坐断三际。一切因缘语言。到此著尘点不得。唯默默自知。灵灵独耀。与圣无异。于凡不减。元只是旧家一段事。何曾有分外得底。唤作真实田地。恁么证底汉。便能应万机入诸境。妙用灵通。自然无碍矣。
　　清净无染是尔身。圆照无缘是尔眼。身中之眼。不涉根门。眼中之身。不是色聚。所以道。曾无如外智能证于如。亦无智外如为智所证。可谓佛是法家底佛。法是佛家底法。衲僧到者里。方知从佛口生。从法花生。得佛法分。还端的么。两头俱坐断。只个古今人。当恁么体取。
　　法语(终)

　　宏智禅师广录卷第六



　　宏智禅师广录卷第七


　　明州天童山觉和尚真赞下火

　　　　侍者清萃法恭编

　　吴傅朋郎中书来。尝得李伯时所画震旦第一祖西归像。相需以赞。说偈寄之

　　其来何求。　　其去无得。　　寂漠度岭兮万里独行。
　　清白传家兮九年一默。　　针芥投而妙不可名。
　　毫厘差而敝不可塞。　　知过而改。　　知难而退。　　谁去谁来。　　自买自卖。　　当面讳却兮满眼乌华。　　望涯赞之兮隔身鲸海。

　　吴兴辩长老以达磨画像请赞

　　长芦驾浪。　　只履西归。　　求支那之法器。　　付屈眴之田衣。　　度九年之缄默。　　印二祖之灵知。　　海犀酣月而晕。　　寒乌带雪而飞。　　机前自得兮顶目四照。　　迷里相逢兮鼻头下垂。　　水著秋清兮湖光湛湛。　　山衔落日兮云锦辉辉。

　　宝峰照和尚真赞

　　山拥云腴。　　水怀月昼。　　照彻体前。　　湛存身后。　　机头梭路微分。　　针鼻线芒初透。　　灵涵万象兮彼不遗余。　　坐断十方兮我无渗漏。

　　弟子薄坚仁以幅缣写

　　圆悟禅师像径山裕。虎丘隆二高弟侍焉。绍兴丙辰二月八日。予乞食之苏台过其家。且出以相示。再三有请。辄随喜赞云

　　力世佛宗。　　心传我公。　　一拳活计。　　一喝家风。　　影草呈机也。　　三圣却瞎。　　精金出冶也。　　百丈还聋。
　　绰绰有裕。　　恢恢而隆。　　阿难迦叶之多闻抖擞。
