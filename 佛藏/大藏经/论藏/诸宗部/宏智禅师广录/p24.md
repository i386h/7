<!-- { "loadSidebar": true } -->
　　结夏上堂。来选佛场。辨行脚事。禁足也。不可错移一步。护生也不可动犯一毛。彻见自己全身。四大出碍。却到本来住处。一亘清虚。如何履践得恁么相应去。擘开华岳倚空翠。放出黄河辊底流。
　　天申节上堂。仁寿之域。大方无隅。尊贵之人。至化无外。有如是广大含容之量。具如是广大庄严之事。且道。个人受用合作么生。还相委悉么。造化阴阳闲拱手。成平天地默垂衣。
　　送监收上堂。地藏栽田做活计。南泉镰子能收刈。日用平怀稳便休。自然颗糁无遗弃。无遗弃不容易。尔也莫亏我。我也不亏尔。两家宾主平。四棱齐塌地。风不鸣条。雨不破块。个是丛林饱参底。牧来纯熟水牯牛。捡点将来堕随类。曹山云。作水牯牛是随类堕。大阳道作水牯牛。是沙门转身处。为什么却成随类堕。十年归不得。忘却来时道。
　　上堂仲秋渐凉。蒲团放稳长连床。身心澄彻见渊底。河汉淡淡秋磨光。二祖不短少林不长。相传笑杀威音王。尔无所得我无所藏。四无壁落浑大方。万世清规信明白。夜寒吐月山苍苍参。
　　中秋上堂举。马大师与南泉百丈西堂玩月次。祖云。正恁么时如何。西堂云。正好供养。百丈云。正好修行。南泉拂袖便行。祖云。经归藏禅归海。唯有普愿。独超物外。师云。经归藏禅归海。稽首归依。合掌顶戴。王老师超物外。二十年前恁么来。而今去尽闲光彩。
　　上堂九月又重阳。菊华依旧黄。渊明是醉不是酒。荡荡游心于大方。只如会得底。也是个时节。不会底也是个时节。且道。于其间作么生辨白。还会么。冷地看他人富贵。等闲不奈幞头何。
　　示众举云盖问石霜。万户俱开即不问。万户俱闭时如何。霜云。堂中事作么生。盖无语。后半年下语云。无人接得渠。霜云。道即太杀道。只道得八成。盖云。和尚作么生。霜云。无人识得渠。师云。无人接得渠。贵逼马相如。果来桥上也。记得柱头书。无人识得渠。棋局醉樵夫。回头斧柯烂。大海一成枯。
　　天宁节上堂。冰壶清白。借功唤作诞生。玉玺传家。退位名为王父。万万年之寿量。静亨而尊。千千界之因缘。动成其子。还知个人受用处么。良久云。仰之弥高钻弥坚。迎之在前随在后。
　　示众举。仰山梦往弥勒所。居第座。尊者白云。今日当第二座说法。山起白槌云。摩诃衍法。离四句绝百非。谨白。仰山举似沩山。山云。子已登圣位。师云。玉女依俙夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得恰好相应去。权挂垢衣云是佛。却装珍御复名谁。
　　示众举。教中道。我于然灯佛所。实无有法可得。然灯佛即为我授记。师云。是即是也。犹较一线在。复云。释迦自是释迦。然灯莫要添些。不用烧钱引鬼。何须句贼破家。尔那里针札不入。我这里石上栽华。
　　上堂。诸见若尽。慎勿追寻。才有是非。纷然失心。诸禅德。诸见若尽。自然一切时。平平坦坦。巍巍堂堂。个是衲僧普周遍身。本具足眼。妙圆觉心。若有一丝一缕。于其间作前作后。便见纷纷纭纭。且道。如何体悉。人平不语。水平不流。
　　示众举清原问六祖。当何所务即不落阶级。祖云。尔曾作甚么来。原云。圣谛亦不为。祖云。落何阶级。原云。圣谛尚不为。何阶级之有。祖云。如是如是。师云。不落阶级。卓卓超出。三际曷用安排。十方自然逼塞。五色线不我羁縻。七宝冠是谁严饰。
　　上堂举僧问香林。如何是衲衣下事。林云。腊月火烧山。师云。香林腊月火烧山。关楗如今透底难。无碍机锋能自在。虚空挥剑不成瘢。
　　因雪上堂。若恁么也难得。清光浩荡无瑕隙。人言千里本同风。我道十方浑一色。浑一色须转侧。才转侧透关隔。透关隔。酬尔平生今脱白。侬家龟鹤自成仙。昨夜龙门无宿客。
　　上堂。清白传家雪月光。玉壶中有转身方。情干识尽功勋断。不觉全身入帝乡。
　　真歇和尚入山上堂举。阿难问迦叶。世尊传金襕外别传何物。迦叶召阿难。难应喏。叶云。倒却门前刹竿著。师云。一著能回一局棋。仙即妙处只些儿。点开活眼分生杀。不作穷忙死马医。倒却门前刹竿著。一把推出谁藏缩。工夫磨琢。老成人。圆陀陀地无棱角。
　　高丽国持牒侍禁。斋僧祝寿。上堂。以法界为疆域以佛心为因缘。统万国而成一家。观众生而如赤子。齐天地之覆戴也。日月光其德。等海岳之涵镇也。山川朝其宗。千万亿绵远之年龄。集于寿命。一二三生成之物象。出自道根。无边际之庄严。不思议之妙用。照然不昧。至化难逃。廓尔罔遗。大功不宰。个是至人受用底大自在三昧。所以道。无边刹境。自他不隔于毫端。十世古今。始终不离于当念。正恁么时作么生体悉还会么。万象森罗影现中。一颗圆光非内外。
　　上堂疋马突出单枪直入。急电光中看转侧。疾雷案山忽颓。钝汉耳不及。记得临济道。我在先师处。吃三顿棒。如蒿枝拂相似。如今思一顿吃。谁为下手。时有僧出某甲下手。济度柱杖与僧。僧拟接济便打。师云。临济得得求人。不到等闲落节。这僧草草开口。便见容易撞头。当时才见恁么道。何不便与衲僧手段。见之不取。千载难忘。
　　上堂。三十三人不得而为师。二十八代不得而称祖。衲僧家。识得本命元辰。敢开恁么大口。且道。如何体悉。亲到劫前空四壁。自然体尽见全身。
　　岁旦上堂。时节之新。天地之仁。草木荐春。爻象之亨。阳和之生。物汇咸荣。玉机之转。雾豹之变。家风成见。居谷之神。出轴之云。其用不。且道。如何体悉。还会么。但得雪消去。自然春到来。
　　举书记藏主立僧。上堂。一灯分耀百千灯。个事宗家谁也曾。少室相传断臂可。黄梅分付坠腰能。作么生是相传。列焰底事。还相委悉么。田地光明真破夜。丛林气象自成春。
　　示众举僧问赵州。学人乍入丛林乞师指示。州云。吃粥了未。僧云。吃粥了。州云。洗钵盂去。师云。闻说英雄苦战争。四方岐路自难行。而今踏著长安道。始信家邦久太平。
　　示众举教中道。毛吞巨海。芥纳须弥。且道。毛如何吞巨海。芥如何纳须弥。有底道。大无大相。小无小相。一相无相。为之实相。恁么说话。要且无衲僧气息。且道。衲僧分上又作么生。阿侬撞著须菩提。一切法中入三昧。
　　上堂。曾到家山里许看。星河濯月霁天寒。个时失却娘生口。始信从来鼻孔宽参。
　　示众举僧问投子。一大藏教。还有奇特事也无。子云。演出一大藏。师云。演出一大藏。明明超过诸缘上。随曲随直也流水转山。随高随下也虚舟驾浪。
　　示众举灵云道。三十年来寻剑客。几回叶落又抽枝。自从一见桃华后。直至而今更不疑。玄沙云。谛当甚谛当。敢保老兄未彻。师云。灵云悟桃华。玄沙旁不肯。昭昭然此心分明。隐隐也放身未稳。放得稳。八两元来是半斤。钩头秤尾能平等。
　　送化主上堂。一物长灵。十方普应。骑声跨色。超眺越听。浩浩也能纵能横。如如也能动能静。参饱丛林个样人。取饭不问谁家甑。佛云。常乞是清规。一切食中斯正命。若也仰口食下口食。皆谓之邪命。只如以正命食供饱参人时如何。满瓶倾不出。大地勿饥人。
　　上堂。一雨沾濡。诸根萌动。青黄各成其姿。长短各随其用。绵绵也妙有机丝。混混也廓无棱缝。若人问我如何。敢道不快漆桶。
　　上堂。一切声是佛声。一切色是佛色。于其间无纤毫过患。还会么。莫将赤肉为身相。谁把闲尘碍眼睛。
　　示众举永嘉道。取不得舍不得。不可得中只么得。师云。若于一切法上通身去。亦是有所得。若于一切用处豁落去。亦是有所得。且道。归根到底不可得中。作么生得。转色转功家法子。芦华明月后相逢。
　　供圣施主请上堂。心心智通。佛佛道同。十方圆满。八面玲珑。施时也三乘教备。坐处也一切法空。应供而来有不受之受。度世而出得无功之功。动而常静。用时弥冲。处处不乖兮。水中夜月。物物斯应兮。华上春风。只如教中道。佛身充满于法界。普现一切群生前。一佛身既满法界。只如千佛身。著在什么处。还相委悉么。音声不凝调和乐。光影相容互照灯。
　　上堂。因缘和合而生。生不可生生。影生于形。响生于声。森罗万象从峥嵘。虚空廓落无亏盈。杳杳冥冥。灵灵明明。是其中之精。非其外之情。见本家旷古之佛。得自己广大之经。湛兮若存无迹像。善恶不我相随行。只如分应后又作么生。物物现成观自在。人人具足常不轻。
　　上堂。说禅说道。虚空钉橛。体妙体玄。矢上加尖。若也三际断四大空。上无攀仰。下绝己躬。内无系蚁之丝。外无聚蝇之糁。净裸裸赤洒洒。正恁么时。是个什么。
　　上堂。一言触讳。法自不容。一字入公。牛拽不出。兄弟汝胸中。不得著个元字脚。若有余未尽。千生万劫。带累汝在。藏六直如龟慎缩。骨头奈有卦文何。有恁么病痛底禅和子。更须是透一遍去参。
　　天童觉和尚上堂语录(毕)

　　宏智禅师广录卷第四



　　宏智禅师广录卷第五


　　天童觉和尚小参语录序

　　天童老人。蚤以英妙发闻汉东。道法寖盛于江淮。大被于吴越。经行所暨都邑为倾。一时名胜之流。争趋之。如不及也。建炎末。应缘补处太白之麓。海隅斗绝。结屋安禅。会学去来常以千数。师方导众以寂。兀如拈株。而屦满户外。不容终默。故当正座举扬。或随叩而酬以法要。或因理而毕其绪言。门人蹑音辄为纪录。岁月未几。溢于简编。惟悟本正脉。粗续而仅存。大阳本宗。几[倖-干+貝]而复起。阅世三四。至是绍隆。迅雷当空。震彻九地。句萌甲拆。自然生荣。而彼元气洪造。初岂有意哉。方来学徒。读此书而知谷之应声。会此旨而同水之传器。始信。佛及众生。皆承恩力。岂虚语也哉绍兴丁巳岁除日参学凭温舒序。

　　明州天童山觉和尚小参

　　　　侍者中翼昙像编
