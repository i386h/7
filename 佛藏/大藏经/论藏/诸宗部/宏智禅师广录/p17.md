<!-- { "loadSidebar": true } -->
　　上堂僧问。把定乾坤眼。绵绵不漏丝毫时如何。师云。清涵鲸海宽。冷射蟾轮窄。进云。妙明非展照。文彩未生前。师云。作么生是你觑得破底眼。进云。犀角一星蟾影透。神珠九曲蚁丝穿。师云。更须转位就功。旁参回互始得。进云。直得玉人招手处。复妙在回途。师云。正回途时作么生是妙。进云。处处绿杨俱堪系马。师云。此是途中事。进云。不涉途时如何得用。师云。蓑衣蒻笠卖黄金。到处相逢不解唤。僧礼拜。师乃云。真空不空。妙有不有。是万象生成之根。即二仪造化之母。方隅不可定其居。劫数不可穷其寿。门庭廓净也。风色如秋。田地虚明也。月华如昼。达一念之未萠。在大功而莫守。五路头木马嘶鸣。四衢内石牛奔走。到处相逢到处渠。通身是眼通身手。
　　上堂举僧问首山。如何是佛。山云。新妇骑驴阿家牵。师云。衲僧舌头真个自由。浑仑里许没锥钩。轮扁斫工不授子。庖丁游刃无全牛。
　　上堂云。身非尘聚。卓卓妙存。心非情缘。冥冥独学。其体也出诸障碍。其用也得大自在。无去无来。非显非晦。应色应声。亡对亡待。馒头胡饼观世音。还我当行家卖买。
　　上堂云。富有万德。从教影事峥嵘。荡无纤尘。把定言思杳绝。寂默家风自照。真常境界独游。拈起也玲玲珑珑。千差万别混不得。放下也洒洒落落。十方三世觅无踪。所以古人道。捞笼不肯住。叫唤不回头。古圣不安排。至今无所处。且道。作么生。行履得恁么相应去。还相体悉么。良久云。行到水穷处。坐看云起时。
　　上堂僧问。松风流水。是观音入理之门。野草幽华。乃普贤发机之境。衲僧做处。合作么生。
　　师云。撒手长安路上行。物物头头还自在。进云。恁么则六户不掩。四衢无踪。师云。眼耳不将来。随宜得受用。进云。观音买胡饼。放手是馒头。师云。你分上又作么生。进云。从教塞壑填沟。和泥合水。师云。胡三黑四不相知。师乃云。一切色不为眼碍。文殊门中发机。一切声不为耳尘。观音门中透彻。一切用不为身拘。一切应不为事背。便于普贤门中出没。夺境也如驴觑井。夺人也如井觑驴。三千世界百亿身。不用安排只者是参。
　　上堂云。华鸟不来空过春。牛头山上懒慵人。自心净故元无作。放下许多间苦辛参。
　　结夏上堂云。住无住相。去来之迹谁与。得无得心。物我之功自遣。圆裹无外。十方世界是个伽蓝。平等无差。一切众生皆侬眷属。百川会海而成一味。万法归性而成一家。只如护生禁足底意。又作么生。还会么。偏正不曾离本位。无生那涉语因缘。
　　上堂云。眼里拈却翳。空中那有华。路不遗君子事。民无侵扰太平家参。
　　上堂举镜清问僧。是甚么声。僧云。檐头雨滴声。清云。众生颠倒迷已逐物。僧云。和尚又作么生。清云。洎不迷已。僧云。洎不迷已意旨如何。清云。出身犹可易。脱体道应难。师云。檐头雨滴声。问你要惺惺。直下成已事。途中作主盟。刹刹见佛。尘尘出经。擘开华岳连天色。放出黄河到海声。只如镜清道。出身犹可易。脱体道应难。又作么生还会么。风前诸圣难瞒眼。会有曹山识镜清。
　　上堂云。只个家风。八面玲珑。斗柄横而河淡。梦鹤起而巢空。功中退步就位。位里移身借功。灵灵了了处。同中有异。湛湛澄澄处。异中有同。随宜也机轮宛转。妙应也关棙虚通。所以道。佛子住此地。即是佛受用。经行及坐卧。常在于其中。诸禅德且道。其中事作么生。良久云。万古碧潭空界月。再三捞拢始应知。
　　上堂僧问。如珠发光。光还自照时如何。师云。珊瑚枝上月三更。进云。恁么则虚而灵空而妙。师云。上座髑髅沥得尽也未。进云。争奈赤心片片。师云。你且道。威音那畔是甚么人。进云。乌张三黑李四。师云。果然沥未尽。进云。如何得彻底去。师云。不要强名言。师乃云。虚净无染。霁天无云而秋水无风。清白自持。玉壶无尘而冰鉴无垢。到恁么田地。也更须借光施设。借路经过。与虚空合其心。与万象同其用。闹嘈嘈处。却倒骑牛。纷扰扰时。能翻著袜。诸人且作么生体悉。的的纵横皆得妙。阿侬元自异中来。
　　上堂举。鲁祖凡见僧来便面壁。南泉云。我寻常向人道。空劫已前承当。佛未出世时体会。尚不得一个半个。似你恁么驴年去。师云。鲁祖法出奸生。南泉令下诈起。天童不是捡点古人。也要诸人体悉还会么。竿头丝线从君弄。不犯清波意自殊。
　　上堂云。心萠时失。口应则差。直饶具大神通。得大受用。要且未与那人合。且道。不上机境底是甚么人。良久云。语默不到处。古今无尽时。
　　上堂云。玉麒麟铁昆仑。金绳在渠手。归步月黄昏参。
　　开启天申节。上堂云。九重尊贵位中人。灿灿星图拱北辰。活计四时调玉烛。家风万世运金轮。区分群象布淳化。囊括二仪怀至仁。算数不能穷寿量。南山苍翠镇长春。
　　上堂云。人平不语。水平不流。风定华落。鸟啼山更幽。只么天真无少剩。莫于里许著丝头。
　　上堂僧问。清虚之理。毕竟无身时如何。师云。文彩未痕初。消息难传际。进云。一步密移玄路转。通身放下劫壶空。师云。诞生就父时。合体无遗照。进云。理如是。事又作么生。师云。历历才回分化事。十方机应又何妨。进云。尘尘皆现本来身去也。师云。透一切色。超一切心。进云。如理如事。又作么生。师云。路逢死蛇莫打杀。无底篮子盛将归。进云。入市能长啸。归家著短衫。师云。木人岭上歌。石女溪边舞。僧礼拜。师乃云。净照而神。明见本来之性。虚通而妙。常观自在之身。卓卓无依。灵灵绝待。绵绵长存也。得名无量寿。如如持久也。故号不动尊。非有非无。不老不死。莹若金波之破夜。湛如玉井之涵秋。唯证相应。言传不到。只如正相应底时节有么生。良久云。还相委悉么。万年松径雪深覆。一带峰峦云更遮。
　　上堂举僧问夹山。如何是佛。山云。此位无宾主。僧云。寻常与甚么人对谈。山云。文殊与吾携水去。普贤犹未折华回。师云。不居功不合伴。脱体其间过一遍。梦觉舡浮明月波。眼寒雪拥芦华岸。
　　天申节满散。上堂云。苍苍普覆。圆该之至化无为。绵绵若存。独耀之圣神非虑。廓大三千世界。平贴家邦。延永亿万斯年。穹崇寿域。居尊贵位。借诞生缘。游刃应机。垂衣作主。诸人还知个人受用处也无。尧仁舜孝敷淳化。地久天长仰圣明。
　　阳山和尚下法眷书。上堂云。祖华五叶发灵根端的知恩解报恩。大仰未忘东寺会。玄沙相继雪峰存。机梭传处难通路。针芥投时有妙门。鼻孔放光出气快。当年一斫尽泥痕。只如师资相契血脉流通。恁么时节恁么处。所传心手底事。作么生体悉。良久云。脱略要看功后位。妙圆须到色前家。
　　上堂云。一月雨半夏凉。莆团禅板坐相当。泥牛踏破澄潭月。光影芒芒夜未央。
　　上堂举僧问赵州。万法归一。一归何处。州云。我在青州。作一领布衫重七斤。又僧问文殊。万法归一。一归何处。殊云。黄河九曲。师云。黄河九曲。七斤布衫。胡马嘶北。越鸟巢南。衲僧恰到真常处。语不欺人面不惭。
　　上堂僧问。虚而长灵。本光自照时如何。师云。灵机不动明明妙。个里全窥未兆前。进云。头戴午夜月。脚踏黄金地。师云。正恁么时如何转侧。进云。玉人破梦一声鸡。转盻生涯色色齐。师云。只解恁么来。不解恁么去。进云。恁么去时作么生。师云。也要上人个里锥札。师乃云。四大无尘。清净本然体具。六根亡偶。灵明廓尔神游。如疾风之行空。似虚舟之驾浪。在波也元无避就。在我也妙绝将迎。所以道。圣人空洞其怀。万物无非我造。会万物为已者。其唯圣人乎。只如峥峥嵘嵘磊磊落落。作么生会得为已去。还相委悉么。周遍十方心。不在一切处。
　　上堂云真到劫空明自己。有无不堕超生死。夜船载月钓沧浪。清白传家只如此。
　　解夏日上堂云。以法为界。也能廓彻而绝方隅。以智为身。也能融而忘彼此。蒲团下根生底。及尽一丝头。则住无住心。拄杖头云起底。行遍四天下。则作无作相。如云似鹤。恁么去底汉。要须知有我方能宾处而尊。得坐披衣恁么去底人。却须识得渠乃见主中而用。所以古人道。借功明位用在体处。借位明功。体在用处。衲僧能恁么也。身心独脱。动静两忘。云水是阇黎。阇黎是云水。诸人还曾恁么履践么。饮水鹅能取淳味。采华蜂不损余香。
　　上堂举僧问云门。初秋夏末。前头忽有人问。作么生只对。门云。大众退后。师云。大众退后妙超窠臼。不用安排。何须饤斗。动弦别曲。孰知音。舒肠沥胆渠开口。丛林切莫乱商量。三世诸佛不知有。
　　中秋日上堂。清凉境界。一壶爽气涵秋。明白身心。半夜雾容怀月。灵然自然。廓尔常虚。断生灭之夤缘。出有无之情量。诸人还到如是田地。还能如是游践也无。良久云。斫尽月中桂。清光应更多。
　　天宁节上堂云。主中之主天中天。家势金轮万代传。退步不居尊贵位。借功却作诞生缘。廓虚印上无瑕垢。明白机头有转旋。劫数不能知寿量。湛存象外自绵绵。诸禅德。还觑得破个中行履处么。良久云。独据道枢成父祖。主持世界付儿孙。
　　范相公入山请升座举。裴相国访黄檗。裴指画壁问云。画像在这里。高僧在什么处。檗高声召相公。公应诺。檗云。是什么。公于言下有省。师云。且道。裴相国省得个甚么。良久云。莫怪坐来频劝酒。自从别后见君稀。
　　上堂云。爱结成身。想澄成界。从此漂流生死海。照彻灵源湛不浑。方知幻泡同无碍。六门气秋。四大缘坏。了了一真常自在。明月混融兮雪芦眼迷。清风相送兮夜舡归快。
　　上堂云。藏山于泽。藏舟于壑。一真不可藏。怕尔满寥廓。传家清白有风规。圆陀陀地无棱角。
　　上堂举僧问香严。如何是道。严云。枯木里龙吟。僧云。如何是道中人。严云。髑髅里眼睛。师云。若能恁么去。言语有所不到。思惟有所不及。且道。作么生行履。得相应去。还会么。风掠烟沙芦拥雪。船横野渡水涵秋。
　　上堂云。朔风拂吹秋过。时节薄寒宜就火。拱默威音世外游。放闲枯木堂中坐。尘劫空时却有家。道环虚处元无我。灵灵不昧寂而知。衣钵少林分付可。诸禅德。个是达磨分付二祖底时节。时人且道。天童有分付无分付。良久云。人怜贫甚唯存骨。我道。机疏不惜眉。
