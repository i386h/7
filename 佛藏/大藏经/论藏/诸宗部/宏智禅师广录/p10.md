<!-- { "loadSidebar": true } -->
　　举洛浦临终示众云。今有一事。问你诸人。这个若是。即头上安头。若道不是。即斩头觅活。时首座云。青山常举足。日下不挑灯。浦云。是什么时节。作这个说话。有彦从上座。出云。去此二途。请师不问。浦云。未在更道。从云。某甲道不尽。浦云。我不管你道尽道不尽。从云。某甲无侍者祗对和尚。浦便休。至晚唤从上座问。你今日祗对。甚有来由。合体得先师道。目前无法。意在目前。他不是目前法。非耳目所到。且道。那句是宾。那句是主。若拣得出。分付钵袋子。从云不会。浦云汝合会。从云实不会。浦喝出云。苦哉苦哉。僧问。和尚尊意如何。浦云。慈舟不桌清波上。剑峡徒劳放木鹅。颂曰。
　　饵云钩月钓清津。　　年老心孤未得鳞。　　一曲离骚归去后。　　汩[泳-永+羅]江上独醒人。

　　举僧问南阳忠国师。如何是本身卢舍那。国师云。与我过净饼来。僧将净瓶到。国师云。却安旧处著。僧复问。如何是本身卢舍那。国师云。古佛过去久矣。颂曰。
　　鸟之行空鱼之在水。　　江湖相忘云天得志。　　拟心一丝对面千里。　　知恩报恩人间几几。

　　举罗山问岩头。起灭不停时如何。头咄云。是谁起灭。颂曰。
　　斫断老葛藤。　　打破狐窠窟。　　豹披雾而变文。　　龙乘雷而换骨。　　咄起灭纷纷是何物。

　　举僧问兴阳剖和尚。娑竭出海乾坤静。觌面相呈事若何。阳云。妙翅鸟王当宇宙。个中谁是出头人。僧云。忽遇出头时。又作么生。阳云。似鹘提鸠。君不觉御楼前验始知真。僧云。恁么则叉手当胸退身三步。阳云。须弥座下乌龟子。莫待重教点额痕。颂曰。
　　丝纶降号令分。　　寰中天子塞外将军。　　不待雷惊出蛰。　　那知风遏行云。　　机底联绵兮自有金针玉线。　　印前恢廓兮元无鸟篆虫文。

　　举圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辨真实。颂曰。
　　巍巍堂堂。　　磊磊落落。　　闹处刺头稳处下脚。　　脚下线断我自由。　　鼻端泥尽君休斫。　　莫动著。　　千年故纸中合药。
　　举德山圆明大师示众云。及尽去也。直得三世诸佛。口挂壁上。犹有一人呵呵大笑。若识此人。参学事毕。颂曰。
　　收把断襟喉。　　风磨云拭。　　水冷天秋。　　锦鳞莫谓无滋味。　　钓尽沧浪月一钩。

　　举僧问赵州。如何是祖师西来意。州云。庭前柏树子。颂曰。
　　岸眉横雪。　　河目含秋。　　海口鼓浪。　　航舌驾流。　　拨乱之手。　　太平之筹。　　老赵州老赵州。　　搅搅丛林卒未休。　　徒费工夫也造车合辙。　　本无伎俩也塞壑填沟。
　　举维摩诘问文殊师利。何等是菩萨入不二法门。文殊师利曰。如我意者。于一切法。无言无说。无示无识。离诸问答。是为入不二法门。于是文殊师利问维摩诘言。我等各自说已。仁者当说。何等是菩萨入不二法门。维摩默然。颂曰。
　　曼殊问疾老毗耶。　　不二门开看作家。　　珉表粹中谁赏鉴。　　忘前失后莫咨嗟。　　区区抱璞兮。　　楚庭[剜-夗+(眉-目+貝)]士。　　璨璨报珠兮。　　隋城断蛇。　　休点破绝疵瑕。　　俗气浑无却较些。

　　举洞山供养云岩真次。遂举前邈真话。有僧问。云岩道只这是意旨如何。山云。我当时洎错会先师意。僧云未审。云岩还知有也无。山云。若不知有。争解恁么道。若知有争肯恁么道。颂曰。
　　争解恁么道。　　五更鸡唱家林晓。　　争肯恁么道。
　　千年鹤与云松老。　　宝鉴澄明验正偏。　　玉机转侧看兼到。　　门风大振兮规步绵绵。　　父子变通兮声光浩浩。
　　举雪峰住庵时。有两僧来礼拜。峰见来以手托庵门。放身出云。是什么。僧亦云。是什么。峰低头归庵。僧后到岩头。头问。甚么处来。僧云。岭南来。头云。曾到雪峰么。僧云曾到。头云。有何言句。僧举前话。头云。他道什么僧云。他无语低头归庵。头云。噫我当初。不向他道末后句。若向伊道。天下人不奈雪老何。僧至夏末。再举前话请益。头云。何不早问。僧云。未敢容易。头云。雪峰虽与我同条生。不与我同条死。要识末后句。只这是。颂曰。
　　切瑳琢磨。　　变态肴讹。　　葛陂化龙之杖。　　陶家居蛰之梭。　　同条生兮有数。　　同条死兮无多。　　末后句只这是。　　风舟载月浮秋水。

　　举法眼问觉上座。舡来陆来。觉云。船来。眼云。船在什么处。觉云。船在河里。觉退后。眼却问傍僧云。你道。适来这僧。具眼不具眼。颂曰。
　　水不洗水。　　金不博金。　　昧毛色而得马。　　靡丝弦而乐琴。　　结绳画卦有许事。　　丧尽真淳盘古心。
　　举曹山问德上座。佛真法身。犹若虚空。应物现形。如水中月。作么生说个应底道理。德云。如驴觑井。山云。道即太杀道。只道得八成。德云。和尚又如何。山云。如井觑驴。颂曰。
　　驴觑井井觑驴。　　智容无外净涵有余。　　肘后谁分印。　　家中不蓄书。　　机丝不挂梭头事。　　文彩纵横意自殊。
　　举黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。时有僧出云。只如诸方匡徒领众。又作么生。檗云。不道无禅。只是无师。颂曰。
　　岐分丝染太唠唠。　　果缀花联败祖曹。　　妙握司南造化柄。　　水云器具在甄陶。　　屏割繁碎。　　剪除氄毛。　　星衡藻鉴。　　玉尺金刀。　　黄檗老察秋毫。　　坐断春风不放高。
　　举云岩问道吾。大悲菩萨。用许多手眼作么。吾云。如人夜中背手模枕子。岩云我会也。吾云。汝作么生会。岩云。遍身是手眼。吾云。道即大杀道。只道得八成。岩云。师兄作么生。吾云。通身是手眼。颂曰。
　　一窍虚通。　　八面玲珑。　　无象无私。　　春入律不留不碍月行空。　　清净宝目功德臂。　　遍身何似通身是。　　现前手眼显全机。　　大用纵横何讳忌。
　　举雪峰在德山作饭头。一日饭迟。德山托钵至法堂。峰云。这老汉。钟未鸣鼓未响。托钵向什么处去。山便归方丈。峰举似岩头。头云。大小德山。不会末后句。山闻令侍者唤岩头。问汝不肯老僧那。岩遂密启其意。山乃休去。至明日升堂。果与寻常不同。岩抚掌笑云。且喜老汉会末后句。他后天下人。不奈伊何。颂曰。
　　末后句会也无。　　德山父子太含胡。　　座中亦有江南客。　　莫向人前唱鹧鸪。

　　举密师伯与洞山行次。见白兔子面前走过。密云。俊哉。山云作么生。密云。如白衣拜相。山云。老老大大。作这个语话。密云。你又作么生。山云。积代簪缨。暂时落薄。颂曰。
　　抗力霜雪。　　平步云霄。　　下惠黜国。　　相如过桥。　　萧曹谋略能成汉。　　巢许身心欲避尧。　　宠辱若惊深自信。　　真情参迹混渔樵。

　　举严阳尊者问赵州。一物不将来时如何。州云。放下著。严云。一物不将来。放下个什么。州云。恁么则担取去。颂曰。
　　不防行细输先手。　　自觉心粗愧撞头。　　局破腰间斧柯烂。　　洗清凡骨共仙游。

　　举金刚经云。若为人轻贱。是人先世罪业。应堕恶道。以今世人轻贱故。先世罪业则为销灭。颂曰。
　　缀缀功过。　　胶胶因果。　　镜外狂奔演若多。　　杖头击著破灶堕。　　灶堕破来相贺。　　却道从前辜负我。
　　举僧问青林。学人径往时如何。林云。死蛇当大路。劝子莫当头。僧云。当头时如何。林云。丧子命根。僧云。不当头时如何。林云。亦无回避处。僧云。正当恁么时如何。林云。却失也。僧云未审。向什么处去也。林云。草深无觅处。僧云。和尚也须堤防始得。林抚掌云。一等是个毒气。颂曰。
　　三老暗转柁。　　孤舟夜回头。　　芦花两岸雪。　　烟水一江秋。　　风力扶帆行不桌。　　笛声唤月下沧洲。
　　举刘铁磨到沩山。山云。老牸牛汝来也。磨云。来日台山大会斋。和尚还去么。山放身卧。磨便出去。颂曰。
　　百战成功老太平。　　优柔谁肯苦争衡。　　玉鞭金马闲终日。　　明月清风富一生。

　　举僧问干峰。十方薄伽梵。一路涅槃门。未审。路头在什么处。峰以拄杖一画云。在这里。僧举问云门。门云。扇子踣跳上三十三天。筑著帝释鼻孔。东海鲤鱼打一棒。雨似盆倾。会么会么。颂曰。
　　入手还将死马医。　　反魂香欲起君危。　　一期拶出通身汗。　　方信侬家不惜眉。

　　举米胡令僧问仰山。今时人还假悟否。山云。悟即不无。争奈落第二头何。僧回举似米胡。胡深肯之。颂曰。
　　第二头分悟破迷。　　快须攃手舍筌罤。　　功兮未尽成胼拇。　　智也难知觉噬脐。　　兔老冰盘秋露泣。　　鸟寒玉树晓风凄。　　持来大仰辨真假。　　痕玷浑无贵白圭。
　　举赵州问投子。大死底人却活时如何。投云。不许夜行。投明须到。颂曰。
　　芥城劫石妙穷初。　　活眼环中照廓虚。　　不许夜行投晓到。　　家音未肯付鸿鱼。

　　举子昭首座问法眼。和尚开堂。承嗣何人。眼云地藏。昭云。太辜负长庆先师。眼云。某甲不会长庆一转语。昭云何不问。眼云。万像之中独露身。意作么生。昭乃竖起拂子。眼云。此是长庆处学得底。首座分上作么生。昭无语。眼云。只如万像之中独露身。是拨万像不拨万像。昭云不拨。眼云两个。参随左右皆云。拨万像。眼云。万像之中独露身[口*爾]。颂曰。
　　离念见佛。　　破尘出经。　　现成家法。　　谁立门庭。　　月逐舟行江练净。　　春随草上烧痕青。　　拨不拨听丁宁。　　三径就荒归便得。　　旧时松菊尚芳馨。

　　举僧问首山。如何是佛。山云。新妇骑驴阿家牵。颂曰。
　　新妇骑驴阿家牵。　　体段风流得自然。　　堪笑效颦邻舍女。　　向人添丑不成妍。

　　举僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。直得头尾相称时如何。峰云。儿孙得力室内不知。颂曰。
　　规圆矩方。　　用行舍藏。　　钝置栖芦之鸟。　　进退触藩之羊。　　吃人家饭。　　卧自家床。　　云腾致雨。　　露结为霜。　　玉线相投透针鼻。　　锦丝不断吐梭肠。
　　石女机停兮夜色向午。　　木人路转兮月影移央。
