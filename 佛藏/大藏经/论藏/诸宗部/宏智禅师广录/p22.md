<!-- { "loadSidebar": true } -->
　　上堂举。赵州问僧。曾到此间么。僧云曾到。州云。吃茶去。又问僧。僧云。不曾到。州云。吃茶去。院主问云。曾到吃茶去。不曾到为甚么亦吃茶去。州唤院主。主应诺。州云。吃茶去。后镜清问僧。赵州吃茶去作么生。僧便行。清云。邯郸学唐步。雪窦拈云。者僧不是邯郸人。为甚么学唐步。师云。吃茶去吃茶去。明明指人无异语。家风平展没机关。谁道。赵州谩院主。苦苦苦。往往邯郸学唐步。恰恰长安道上行。分明有眼如天瞽。镜清道邯郸学唐步。雪窦道者僧不是邯郸人。为甚学唐步。还会么。登机者失。欺敌者亡。
　　岁旦上堂。岁朝坐禅。万事自然。心心绝待佛佛现前。清白十分江上雪。谢郎满意钓渔船参。
　　上堂万木寒悴。此个不凋。三春敷荣。此个不变。居二仪之前。处诸缘之后。魔外纷纷扰扰。与之同事。在其间周而有余。佛祖哆哆和和。与之同身。于里许默而无作。尔动也我自静。尔寂也我自行。欲同而不得同。欲异而不得异。只如出没之原底。且作么生辨。还会么。休询造化谁持柄。向道因缘我见根。
　　上堂举。紫胡见刘铁磨来便问。汝莫是刘铁磨否。磨云不敢。胡云。左转右转。磨云。和尚莫颠倒。胡便打。师云。见之不取。思之千里。刘铁磨既不能见机而变。紫胡遂乃倚势欺人。且道。其间事作么生。莫是驱耕夫牛夺饥人食么。要且不恁么。尔道如何体悉。还会么。不见道。无事上山行一转。借问时人会也无。
　　鸿福聪和尚入寺上堂。僧问。正不立玄。偏不附物时如何。师云。金针双锁备。叶路稳全该。僧云。物外独骑千里象。万年松下击金钟。师云。更须跨一步十方能现身。僧云。手指空时天地转。回途石马出纱笼。师云。超方者委。师乃云。明月芦华四望连。转身人上合同舡。借功自有旁参事。历历机头看正偏。所以道。偏不附物。正不立玄。若恁么行履。菩提妙华遍装严。随所住处常安乐。
　　上堂举。洞山问隐山。如何是主中主。山云。长年不出户。如何是主中宾。山云。青山覆白云。宾主相去几何。山云。长江水上波。宾主相见有何言说。山云。清风拂白月。师云。净不涉缘。照不对物。用无去来之相。混无彼我之心。若能恁么去。稳稳密密玲玲珑珑。还会么。宛转虚玄事不彰。明暗只在影中圆。
　　送化主上堂。云无心成何处雨。密有味是谁家华。一钵上方分得饭。归来香气满毗耶。须是因缘相凑。机感相投。正恁么时如何行履。一月普现一切水。一切水月一月摄。
　　到吉祥上堂。僧问。澄源湛水。尚桌孤舟。擂鼓转船头。向甚么处去。师云。明月堕寒空。青天没飞鸟。僧云。恁么则洗脚上船去也。师云。到家一句作么生道。僧云。待到玲珑岩下。即向和尚道。师云。犹隔津在。僧礼拜。师乃云。轻烟幂幂衲僧家。节物迎春气象华。流水落华无限意。游山消息付长沙。记得。长沙一日游山归。首座问。甚处去来。沙云。游山来。座云。到甚么处。沙云。始随芳草去。又逐落华回。座云。大似春意。沙云。也胜秋露滴芙蕖。师云。身心一如。物我同体。不用转山河大地归自己。亦不用将自己作山河大地。如珠发光。光还自照。一切时一切处。如何得恁么见成受用去。还会么。千峰势到岳边止。万波声归海上消。
　　上堂示众举。僧问净果。如何是本生父母。果云。头不白者是。僧云。将何奉献。果云。殷勤无米饭。堂前不问亲。师云。世梦短劫壶宽。底人退步里头看。豹变文而雾重。龙不卧而潭寒。欲使人人双眼冷。要须先沥髑髅干。
　　昌国归。上堂。鲲鲸浪里。出作清游。龙象窟中。归来宴坐。现前大用。也浩浩何妨。里许全提。也空空无说。且作么生得恁么去。自是不归归便得。五湖烟浪有谁争。
　　上堂桃华浪里振修鳞。一跃龙门看化身。谛了十方三世事。无始的的自家春。
　　示众举。庞居士问马祖。不与万法为侣者是甚么人。祖云。待汝一口吸尽西江水。即向汝道。师云。吸尽西江向汝道。马师家风不草草。截流一桌破烟寒。天水同秋清渺渺。
　　大洪和尚忌辰上堂举。马祖忌日。南泉挂真烧香次。问大众云。今日供养先师还来也无。时洞山出云。待有伴即来。泉云。虽是后生。却堪雕琢。洞山云。和尚且莫压良为贱。师云。白云之宾青山伴位里。借功看互换。无底合盘转手擎。穿心碗子通身饭。
　　上堂春云堆絮。春雨散丝。华开笑口柳申眉。翻紫燕嚼黄鹂。声色丛中有路岐。家风鼻孔相摩触。不独观音太士知。
　　上堂举。僧问赵州。王索仙陀婆时如何。州曲躬叉手。雪窦拈云。索盐奉马。师云。雪窦一百年前作家。赵州百二十岁古佛。赵州若是雪窦不是。雪窦若是赵州不是。且道。毕竟如何。天童不免。下个注脚。差之毫厘。失之千里。会也打草惊蛇。不会也烧钱引鬼。荒田不拣老俱胝。只今信手拈来底。
　　示众举。长庆有时云。宁说阿罗汉有三毒。不可说如来有二种语。不道无语。只是无二种语。保福云。作么生是如来语。庆云。聋人争得闻。福云。情知向汝第二头道。庆云。作么生是如来语。福云。吃茶去。师云。第一第二头。似有似无句。坐断路岐。密密绵绵而不通水泄。打破窠臼。坦坦荡荡而别是风规。还会么。相识满天下。知心能几人。
　　上堂。主中宾宾中主。相合回头看里许。明月团团夜正央。昆仑抱出珊瑚树。
　　上堂。水不洗水。金不博金。眼不见眼。心不用心。能恁么去。不堕根境识。那涉去来今。迷里忽然逢达磨。何曾特地作丛林。
　　结夏上堂。我住汝亦住。我行汝亦行。结制顺诸佛。禁足护众生。金锁无须两头动。灵犀有晕中间明。泥牛入海恰半夜。木鸡唤月看五更。云倚山是父子。眼约眉为兄弟。三世同参。成一段合宗家之事。大千等量破微尘。出自己之经。琼林寸寸宝。旃檀片片馨。物物头头。有平出底多许。心心法法无外来底一星。抹抹挞挞憨皮袋。跛跛挈挈常不轻。无是无非长默默。非凡非圣独惺惺。如何游践得相应。蒲团坐倚无他事。永日寥寥谢太平。
　　示众举僧问清平。如何是有漏。平云笊篱。如何是无漏。平云木杓。如何是小乘。平云钱贯。如何是大乘。平云井索。师云。笊篱木杓。钱贯井索。受用见成。家风廓落。生涯放得信缘看。佛法更于何处著。不用安排只么从。自然心地常安乐。
　　上堂默默相投时节。灯灯不断光明。其间著脚浑无地。望尽玉壶连底清。
　　上堂僧问。如何是大功一色。师云。全超无影迹。不堕古今机。僧云。如何是正位前一色。师云。与十方法常平等。在一切处能严然。僧云。万象森罗同一印。全身遍界露堂堂。师云。真个恁么即得。师乃举。镜清问曹山。心径苔生时如何。山云。难得道者。清云。向甚么处去也。山云。只见苔生。不知向甚么处去。师云。句里明宗则易。宗中辨的则难。也须是到个时节始得。色转不见身。功亡不知位。绝怜大匠一斫泥。不犯祖师三尺鼻。儿孙去后阿谁共守清贫。臣庶退时独自难称尊贵。
　　上堂寻常撞搕。当面讳却。可怜傅大师。处处失楼阁。参。
　　上堂默默而灵妙不涉迹。绵绵而用。应不循根。翡翠盘中之珠。不拨自转。玻璃镜中之像。无受而来。若能恁么。也兼带妙叶。宛转偏圆。俱到不思议处。且作么生体悉。果满菩提圆。华开世界起。
　　示众举僧问风穴。一切诸佛。及阿耨多罗三藐三菩提法。皆从此经出。如何是此经。穴云低声。僧云。如何受持。穴云莫染污。师云。来问此经。低声大千卷自尘中出。三世佛从口里生。天得一以清。地得一以宁。空无依兮谷不盈。摩诃般若波罗密。落日渔樵歌太平。
　　桶头纳疏请上堂举。僧问云门。如何是尘尘三昧。门云。钵里饭桶里水。师云。尘尘三昧。彼彼不外。千峰向岳百川赴海。更无一法不如来。只个堂堂观自在。
　　上堂百城游遍。还诣文殊不见其身。唯摩其顶。诸人还相委悉么。老眼就看青嶂骨。败鞋行到白云根。
　　解夏上堂举。洞山示众云。秋初夏末兄弟或东或西。直须向万里无寸草处去。天童道。兄弟不东不西。亦须向万里无寸草处去。既不东不西。为甚么向万里无寸草处去。还会么。去而不去。同风千里。住而不住。一念万年。恁么也住无住底功。去无去底相。空谷有神静而应。孤云无心动亦闲。所以道。佛身充满于法界。普现一切群生前。随缘赴感无不周。而常处此菩提座。如何得恁么稳密去。偏正不曾离本位。无生那涉语因缘。
　　送监收上堂。地藏栽田博饭。南泉买镰割禾。六祖负舂明历历。金牛捧钵笑呵呵。见成受用。分晓来么。古人得恁饱参杀。尔辈莫嫌辛苦多。
　　上堂。难难难是遣情难。情尽圆明一颗寒。大法眼不相谩。面前不破案山碍。直下无津识浪干。
　　开炉上堂。木有火伤身。人有火伤神。木无火不生。人无火不成。地火风大。亦复如是。四大普周同法界。各各普周无障碍。只者普周无碍时。自然无坏无不坏。作么生行履。得到个时节。还会么。一粒在荒田。不耘苗自秀。
　　沙弥请上堂举。僧问让和尚。如镜铸像。像成后光归何处。让云。如大德作童子时。相状向什么处去也。师云。只者便是。非像非镜。谁主谁宾。何偏何正。缝罅莫我欺无孔之槌。锱铢莫我定无星之秤。蓦拈柱杖作搅势云。聊将柱杖搅沧溟。令彼鱼龙知水为命。
　　上堂。须知风动心摇树。果见云生性起尘。雨霖霖兮日杲杲。点头弥勒解分身。身里出门弥勒世尊。门里出身观音大士。入流亡所也能恁么去。随时示人也能恁么来。诸人行履。还到个般分晓汉做处。床头得用剪刀快。闹里亡机皮袋憨。
　　上堂。玉壶著脚四围宽。妙处其中转侧看。顾鉴功忘鼻孔直。津流识尽髑髅干。且是甚么时节。夜横河汉白。霜洗斗牛寒。
