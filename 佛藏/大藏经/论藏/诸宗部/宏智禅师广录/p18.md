<!-- { "loadSidebar": true } -->
　　上堂问。一点灵然不覆藏。明明老蚌夜吞光。个时拨转机轮也。体用由来总不妨。如何是借功明位。用在体处。师云。光在体时常湛湛。体含光处却灵灵。进云。如何是借位明功。体在用处师云。纷扰扰时常隐隐。闹嘈嘈处却闲闲。进云。夜月有辉含古渡。白云无雨裹秋山。师云。邯郸学唐步。师乃云。青山不用白云朝。白云不用青山管。云常在山山在云。青山自闲云自缓。诸禅德。若恁么体得方知道。借功明位用在体处。借位明功。体在用处。体用无私。方乃唱道。且道。作么生是体用无私底时节。水向竹边流出绿。风从华里过来香。
　　上堂云。文彩豁空。秉佛祖传宗之印。光明破暗。续人天照世之灯。个时不落思惟。底处却能宛转所以舡子和尚道。藏身处没踪迹。没踪迹处莫藏身。吾在药山三十年。只明此事。诸禅德。且道。明底是什么事。还相委悉么。良久云。鳌归海殿晚潮落。兔过星河夜魄清。
　　上堂云。去时还复似来时。明月芦华夜不迷。转桌又归何处去。秋光目断水天低。
　　上堂举僧问赵州。至道无难。唯嫌拣择。是时人窠窟否。州云。曾有人问我。直得五年分疏不下。师云。且道。赵州是答他话。不答他话。明眼底人。觑得他骨头出。天童不免。下注脚去也。五年分疏不下。一句元无缝罅。只知推过商量。谁信分明酬价。玲笼底相知。莽卤底相讶。宁可与晓事人相骂。不可共不晓事人说话。
　　上堂云。忒团圞不相瞒。冬不寒腊下看参。
　　上堂云。体虚有照。镜不对像而常明。用密无功。珠若在盘而自转。夤缘莫能相结。生死不可相移。所以道。当明中有暗。勿以暗相遇。当暗中有明。勿以明相对。比如前后步。且作么生得与么相应去。良久云。物外独骑千里象。万年松下击金钟。
　　上堂一阵清霜千峰寒色。里许是谁看转侧。家风克绍绍非功。抚背忽惊儿脱白。所以九峰道。绍是功绍了非其功。且道。作么生履践。良久云。粗中辨细犹可知。细中之细复何稀。
　　上堂僧问。云敛山寒。功勋及尽。潭空月没。尊贵难窥。正恁么时如何行履。师云。照尽体无依。通身合大道。僧云。坐断舌头路。不落二三机。师云。言前一句子。的历极分明。僧云。宝印当风妙。重重锦缝开。师云。偏正未分时。又作么生辨。僧云。虚不失照。照不失虚。师云。犹是偏正往来时节。僧云。不涉偏正时作么生。师云。户外有云从断迳。坐中无照胜然灯。师乃云。空空绝迹。一点不昏。湛湛亡言。一机自转。释迦弥勒。到个时节不敢称师。达磨老庐到个处所不敢唤祖。诸禅德还会么。金针双锁备。叶路隐全该。
　　上堂举僧问石霜。如何是和尚深深处。霜云。无须锁子两头摇。师云。先行不到末后太过。一著中间见也么。才形黑白分生杀。带累樵人烂斧柯。
　　冬至上堂兆前契本。绝后归宗。陡中之律气潜通。枢内之机轮暗动。妙发九渊之底。恩流万化之端。家信出门。将见长天回雁字。洞云成雨也。知枯木起龙吟。任它光景推移。不碍道人活计。诸禅德。还相委悉么。一气不言含有像。万灵何处谢无私。
　　请首座。上堂。冰生野水。肃扬北帝之威风。雪破溪梅。漏泄东君之消息。把定也。舜若多亦须肤粟惨惨觉寒。放行也。兢伽女却解闻香氲氲知味。规矩那烦刀尺。调和岂费盐梅。身心妙齐物之能。手段具同事之摄。正恁么时节。顺恁么机宜。且道。是什么人能了恁么事。还相委悉么。暖回气象遽多许。春在丛林第一枝。
　　上堂智虚而明。神静而通。霁寒转夜。霜月行空。衲僧做处当如此。四方八面俱玲珑参。
　　上堂举僧问赵州。如何是祖师西来意。州云。年尽不烧钱。师云。天童今日。不免为诸人劈折去也老老大大宗师。出语元无碑记。却云年尽不烧钱。讨甚祖师西来意。磨洗绝瑕疵。咀嚼勿滋味。冷地看来伎俩无。赵州古佛较些子。作么生是赵州较些子处。岂不见道。不习禅不论义。铺个破席日里睡。想料上方兜率天。也无如此日炙背。忽有个汉出来。我也恁么睡得么。但向它道。只恐未曾梦见。
　　岁旦上堂。天宇廓清。地区含润。膏霖助其湔洗。正气副以吹嘘。机轮转而妙发元枢。管籥调而雅成新律。寒岩回暖槁木重苏。处处履春人人受岁。衲僧分上本自无生。野老堂前。何须相贺。为什么如此。乾坤合道通无碍。草木登荣定有期。
　　上堂僧问。闻声悟道。见色明心。知有底人。如何通个消息。师云。不带根尘来。寻常时得用。僧云。满眼满耳。绝毫绝厘。师云。于其中间作么生透。僧云。霜钟送落月。晓角堕梅华。师云。又随他声色转去也。僧云。不随他声色转时如何。师云。钟鸣角向。僧云。谢师指示。
　　师乃云。照眼雪迷。净对千峰寒色。入林华信。暗传一点春恩。物汇发萌。真机旋转。生不生而何累。作无作而弗勤。不可以动静拘。不可以地位著。所以道。唯一坚密身。一切尘中现。现虚空身。则寥寥无碍。现国土身。则处处相亲。现众生身。则心心顺俗。现诸佛身。则念念证真。得一切处旋陀罗尼。圆一切种智波罗密。诸禅德。个是大自在汉。受用底事。还相委悉么。化权妙在东君手。玉尺金刀暗剪裁。
　　上堂唯只一真心。三缘坐断谁升沉。遂成十法界。六道轮回自障碍。不见一法即如来。方得名为观自在。见怪不怪。其怪自坏。灵从何来。圣亦何在。拄杖敲时灶堕摧。一片虚明绝中外。
　　上堂举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。师云。好大众。驱耕夫之牛。夺饥人之食。方有宗师手段。天童不免。随后赞叹去也。凛凛将军令已行。八荒四海要澄清。提来剑气干牛斗。洗荡氛埃见太平。
　　上堂春雨洗园林。春风动帘箔。百城人已归。弹指开楼阁。入门俱是佛家风。帝网光明相映夺。
　　上堂三十六物一时空。空空空处自光通。转侧末山不露顶。非男女相主人翁。主人翁。借伴能来用莫穷。百草头上俱胝老。尘尘刹刹是家风。只如出没源底往来路头。且作么生体悉。还会么。物外独骑千里象。万年松下击金钟参。
　　上堂拽石般土。打鼓作舞。意不立玄。机不停午。踏破草鞋赤脚行。见成底事休回互。不回互龙不受玄沙瞒。前面班班元是虎。
　　请延寿和尚。上堂。心心相印。叶叶联芳。自己光明不覆藏。刹刹尘尘如是说。广长舌相解敷扬。大众作么生。得到处如是说。还相委悉么。水向竹边流出绿。风从华里过来香。
　　上堂举明安示众云。一句子当明隐照。一句子当明全照。一句子当明叶照。隐照不当机。全照今时路。叶照物外身。通明主中主。师云叶照转尽功。隐照未度世。全照不遗机。诸人若体悉得。到恁么分晓处。许尔是个通身手眼底衲僧。其或未然。天童锥札去也。钓尽沧波月一钩。月低烟树夜维舟。寒鸡抖擞呼天晓。笑对春风百草柔。中外夷犹。纵横自由。志公不是闲和尚。刀尺相将拄杖头。
　　上堂僧问。譬如沧溟上客。梦泛兰舟。月渚烟波。随情放旷。正与么时。莫便是及尽处也无。师云。依稀犹带功。仿佛还堕色。僧云。夜来明月照千峰。峰头漫漫还不露。师云。转身望本家。依前白云覆。僧云。此犹是回照底时节。作么生得稳密恁么去。师云。玉马雪行归半夜。羚羊挂角月沈西。僧云。可谓是无功之功。转身就父去也。师云。正就父时还有消息也无。僧云。古渡风清夜色寒。个时深深不得妙。师云。拈却宝华冠。脱尽尊贵垢。师乃云。放却缠牵。白牛步稳。未登机杼。玉女情闲。冷淡之姿如暮山之云。清明之量如秋潭之月。能恁么去也。便知默中有味。照中有神。是诸佛之所传。衲僧之本得。所以道。譬如沧溟上客。梦泛阑舟。月渚烟波。随情放旷。诸禅德。个岂不是本来田地子。且作么生履践。良久云。冰壶无底至游人。清彻脾肠毛骨爽。
　　上堂廓不可得其际。湛兮或存。妙不可得其名。灵然自照。释迦以此而掩室。净名以此而杜辞。少林九年垂一则语。诸人还体悉得么。夜半木童敲月户。天明玉凤笑衔华。
　　上堂举。长沙一日看大佛名经。有一秀才问云。百千诸佛。但见其名。未审。居何国土。沙云。黄鹤楼崔颢题后。秀才还曾题未。秀曰未曾。沙曰。无事也好题取一首。师云。无事题取一首。我侬不落他人后。略略绰绰思大口。醇醇酽酽白家酒。醉中犹道未沾唇。被人问著还打手。不打手。三年一闰冬后数九。
　　送化主上堂。小雪纤纤洗霁色。新春冉冉入烧痕。三千界现非他物。百亿分身有妙门。白云儿是青山用。青山父是白云根。寄语白云数回首。青山免见瘦棱棱。
　　上堂一雨一晴。盖载生成。桃华濯锦而丽。杨柳弄风而轻。决决野泉发向。关关林鸟和鸣。历历见闻中得妙。更嫌何处不分明。
　　上堂。云开青山横屋头。雨住流水涨门底。南无家家观世音。回避不及鼻相抵。非唯鼻相抵。亦乃同见同闻。同嗅同舐。同身同意。同得同智。诸人且作么生体悉。不见道。果满菩提圆。华开世界起。
　　上堂。好诸禅德灵云见桃华悟道。正是如今底时节。诸人各是丈夫汉。还有觑得破底眼么。明得了底心么。如或未然。天童为尔下注脚去也。灵云却解见桃华。老眼如今冷淡。些拈却面前案山子。柱门路直不横斜。
　　上堂一念虚融。十方周极。万有自平。纤尘不立。理智心冥兮到家。佛祖口闲兮挂壁。真境寥寥。灵机历历。冰鉴无瑕。玉壶无隙。风磨霁色兮一片寒青。水印蟾华兮十分明白。出没之渊。穷通之[土*式]。底处发生。个时转侧。田地萌针兮暖回。园林华绮兮春入。无象无私。无处无弹指门开见弥勒。
　　街坊设乳粥上堂。乳粥当年得善生。心开成道见明星。而今各各恁么去。犹较瞿昙半月程。诸禅德。莫是初八念三相较么。莫是前佛后佛相较么。莫是他圣我凡相较么。若是个汉。亡前后断古今。混圣凡一同异。直须恁么去。还委悉么。而今悟道见明星。便是如来吃粥处。
　　上堂举。金刚经中道。是法平等。无有高下。是名阿耨多罗三藐三菩提。师云。高者高下者下。大者大小者小。青者青黄者黄。方者方圆者圆。作么生说个是法平等底道理。诸人一切时如何行履。得真个无高下去。其或未然。强为锥札去也。人平不语。水平不流。嘉州大象陕府铁牛。莫怪扶桑最先照。大都家住海门洲。
