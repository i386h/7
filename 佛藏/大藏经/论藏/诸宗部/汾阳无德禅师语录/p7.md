<!-- { "loadSidebar": true } -->
　　沩山示众云。老僧迁化后。去山下檀越家。作一头水牯牛。于左胁上。书一行字云。沩山僧某甲。若唤作沩山僧。又是水牯牛。若唤作水牯牛。又是沩山僧。当恁么时。唤作什么。古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋。
　　麻谷持锡到章敬。绕禅床三匝。振锡而立。敬云是是。又到南泉亦如是。泉云。不是不是。章敬道是。和尚为什么道不是。泉云。章敬即是是。汝不是此是。风力所转终成败坏。
　　章敬南泉路似殊。明明道理话亲疏。多人不用磨金镜。汉自汉兮胡自胡。指月迷津迷自指。示君持锡却如无。
　　马祖上堂众方集。百丈出卷簟。祖便下座。百丈当初侍马师。对师卷簟更无私。人天不测为奇特。恰是攒鸦捉凤儿。上士瞥然全体现。太阳出照岳峰低。
　　无著吃茶。文殊托起玻璃盏。问无著。南方还有这个么。著云无。殊云将什么吃茶。著无语。文殊大士托玻璃。遂问南方有个奇。无著忽言无这个。误他多少老阇黎。至今犹未知端的。抬手拈茶不用疑。
　　秘魔严和尚。凡见僧来。提起杈云。什么魔魅教尔出家。什么魔魅教尔行脚。道得也杈下死。道不得也杈下死。速道速道。秘魔岩下坐擎杈来者教伊识本家。苦切为君俱不荐。失却真杈捉妄杈。
　　僧问大随。劫火洞然。大千俱坏。未审这个坏不坏。随云坏。云恁么则随他去也。随云随他去。懒安的子大随师。人问随他师亦随。返顾不能休驻意。更生异见却狐疑。汾阳与汝开天路。万别千差一道归。
　　石巩常张弓架箭。凡见僧来云看箭。三平才见便擘开胸。巩云。三十年一张弓两只箭。只射得半个圣人。便拗折。张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声遍九垓。
　　无业禅师。凡有请问。皆云莫妄想。汾州老作坐安眠。问者千般及万般。一正百邪皆罔措。报伊莫妄直归源。三乘五性空华梦。一王临诏恰如闲。
　　僧问木平。如何是祖师西来意。平云。石羊头子向东看。木平高道最难过。人问西来意若何。石羊头子向东望。月明才上遍山坡。直言不用多疑虑。海澄浪息现森罗。
　　玄沙示众云。亡僧面前。正是触目菩提。就中至直是玄沙。触目全真语不赊。亡者面前亲正验。更无遍党绝周遮。丛林浩浩争唇吻。恰似虚空捉幻花。
　　鲁祖凡见僧来便面壁。人来面壁坐颙颙。不话多般说异同。亲切不教心外觅。免将明暗諕盲聋。秋霜博地生寒暑。鲁祖垂慈不用功僧问云居。截水停轮时如何。居云。磨不转。云居有语机关绝。不转令君返照看。截[金*戠]闭关停妄解。百花俱发一花园。开花结果从何有。因地抽条长碧天。
　　药山手中书佛字。问道吾。是什么字。吾云佛字。山云。这多口阿师。道吾忽尔见先师。问字开拳显妙机。对佛是真真是佛。药山为破句中疑。狂风才起香林动。正是波中拾砾时。
　　钦山问德山。天皇也恁么道。龙潭也恁么道。未审德山作么生道。山云。汝试举天皇龙潭底看。钦山拟议。德山便打。老倒忘机大作家。古今皆赏绝纤瑕。天皇一脉龙潭现。涌出灵源万路差。切嘱钦山犹定动。得无言说至今夸。
　　赵州见僧到便问。曾到此间么。云不曾到。州云。吃茶去。或云曾到。州亦云。吃茶去。院主问。不曾到吃茶去。到来为甚也吃茶去。州召院主。主应诺。州云。吃茶去。赵州有语吃茶去。天下胡僧总到来。不是石桥元底滑。唤他多少衲僧回。
　　僧问宝应念和尚。如何是祖师西来意。念云。风吹日炙。日炙风吹不计年。行人尘路辨应难。拟心已早深三尺。更教谁问个中玄。
　　灵云见桃花悟道。有颂。三十年来寻剑客。几回叶落又抽枝。自从一见桃花后。直至如今更不疑。举似玄沙。沙云。谛当甚谛当。敢保老兄未彻在。昔日灵云自有知。桃花已落布华夷。寰中拔剑当锋者。未彻横身斩万机。
　　俱胝和尚。凡有请问只竖一指。天龙一指悟俱胝。当下无私物匪齐。万互千差宁别说。直教今古勿针锥。
　　沩山令僧。驰书并镜。至仰山。山接得提起云。若道是沩山镜。又在仰山手里。若道仰山镜。又是沩山寄来。还有人定当得么。众无语遂扑破却。向僧使云到和尚处。但恁么举似。仰山接得沩山镜。告众拈来行正令。懵懂禅流眼不开。仰山直下蓦头钉。
　　龙潭在俗时。常供饼十枚上天皇。皇食已每留一饼。与之曰。惠汝以荫子孙。师忽讶之问曰。饼是某甲将来。何以返云惠汝。皇曰。是汝持来复汝何咎。师因悟遂投出家。将去将来事不差。龙潭故问勿交加。后徒多少争唇吻。春鸟喃喃骂落花。
　　马祖与百丈行。次见野鸭飞过。祖曰。是什么。丈云。野鸭子。祖曰。甚么处去。丈曰。飞过去也。祖遂扭百丈鼻头。丈作忍痛声。祖曰。何曾飞去。野鸭飞空却问僧。要传祖印付心灯。应机虽对无移动。才扭纲宗道可增。
　　裴相国托一尊佛。向黄檗前胡跪云。请师安名。檗召裴休。休应喏。檗云。与汝安名竟。裴遂礼拜。师前跪托请安名。蓦地当锋唤一声。不是裴公谁敢应。直教聋瞽也闻听。
　　大禅佛。一夜于僧堂内叫云。我悟也我悟也。僧问。尔悟个什么。大禅云。师姑元来是女人作。悟来不在苦多端。了解都由瞥尔间。定道师姑女人作。痴人积雪作银山。
　　普化吃生菜。临际云。普化大似一头驴。化便拓地作驴鸣。济云。直岁与他。细抹草料。著化云少室人不识金陵又再来。临际一只眼。到处为人开。
　　老倒分明两路差。箭锋相柱勿喎斜。龙蛇混杂人难辨。白日长空下雪花。
　　保寿开堂三圣推出一僧。寿便打。圣云。尔恁么为人。瞎却镇州一城人眼去在。寿掷下拄杖归方丈。三圣担他保寿枪。推僧出众拟商量。塞外将军行正令。直得盲人满大唐。
　　普化见马步使喝街声。化当街举手云。滕行者相扑一交来。官人吽云。侮弄人。遂唤当直檐上打五棒。化云。这田舍儿。似即似。是即不是。官人云。说甚是不是。打得尔便休。混俗和光用最难。相逢正是两风颠。虽然大化无方所。俗官且不是僧官。
　　僧问法眼。慧超咨和尚。如何是佛。眼云。汝是慧超。问答从头理不亏。莫同巧妙骋锋机。真金若不炉中锻。争不将金唤作泥。
　　香严初开堂。沩山令僧送书并拄杖。严接得便哭。僧问。和尚哭什么。严云。不是哭只为春行秋令。拄杖将来便彻心。泪流不觉思沉吟。春行秋令人惊怪。绝后光前越古今。
　　僧问永兴安和尚。如何是祖师西来意。师云。壁上画枯松。蜂来竞采蕊。发志忘疲效上机。便伸请益欲除疑。宗师正示空花树。免教土上更加泥。
　　韩愈侍郎问大颠。和尚春秋多少。颠提起数珠云。会么。侍云不会。颠云。昼夜一百八。明日复来。门首见首座遂问。和尚道。昼夜一百八。意旨如何。首座叩齿三下。侍郎至方丈复问。昼夜一百八意。旨如何。大颠叩齿三下。侍云。元来佛法不别。颠云。侍郎见何道理。侍云。适来问首座。亦恁么只对。颠请首座问。适来恁么祗对侍郎是否。座云是。颠乃打趁出院。解展机锋是大颠。明知不为小因缘。一般叩齿丛林异。出院韩公始得闲。
　　文殊问无著。南方如何住持。著云。末法比丘。少奉戒律。云多少众。著云。或三百或五百。无著却问。此间如何住持。殊云。凡圣同居。龙蛇混杂。云多少众。殊云。前三三后三三。至晚求宿。殊云。大德有执心在。某甲无执心。云还曾受戒否。云受戒久矣。云既无执心。何用受戒。著无语。童子送出。至门遂问。适来大圣道。前三三后三三。是多少。童子召大德。著回首。童子云。是多少。又问。此是什么寺额。童子指金刚背后。无著回首。化寺乃隐。顾问南方住若何。对云三五众非多。吉祥自述龙蛇混。三三之说告和和。无著未明重话会。均提谓指不仙陀。金刚背后看名字。满目荒山不奈何。
　　女人哭入法堂。百丈问作什么。云父母俱丧。请师拣日。丈云。明日一时埋却。百丈山头坐不遥。女人山下哭嗥啕。一时埋向清凉地。至孝方能今古超。
　　西国有声明三藏。至闽王请玄沙。验看玄沙背处。以铜筋敲铁火炉。问是什么声。藏云。铜铁声。师云。大王莫受外国人谩。师问同人声色心。报言铜铁响高音。世间学博虽明了。争奈将金不识金。
　　闽王封柑橘各一颗。令使送上雪峰。问云。既是一般。颜色为甚。名字不同。雪峰遂封。回复驰问玄沙。沙将一张纸盖却。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝方金界碧霄空。
　　僧问地藏。以字不成。八字不是。未审是什么字。藏云。看取下头注脚。以八不成只目前。经中未识注中看。垂慈不为多知解。切要参玄达本源。
　　僧问德山。如何是露地白牛。云叱叱。云饮啖何物。山云吃吃。白牛露地勿遮栏。在处横眠在处闲。水草恣情甘美足。醍醐纯出润良田。
　　耽源辞忠国师问。某甲到南方。人问极则事。向他道什么。国师云。幸自可怜生刚。要个护身符子作么。护身符子最通灵。国师起坐总将行。耽源得用南方去。为说令人睡眼惺。
　　僧问镜清。祖歌如何唱。清云。抛送醉人酒。云恁么则辜负和尚。清云。猛虎不吃伏肉。对众横身问祖歌。师云抛送醉和和。犹言未肯刚瞠眼。伏肉无缘更吃多。
　　南泉两堂争猫儿。泉见遂提起云。道得即不斩。众无对。泉便斩却后。举问赵州。州脱草鞋。于头上戴出。泉云。子若在却救得猫儿。两堂上座未开盲。猫儿各有我须争。一刀两段南泉手。草鞋留著后人行。
　　台山路上有一婆子。凡有僧问。台山路向什么处去。婆云。蓦直去。僧才行。婆云。好个阿师。又恁么去也。赵州闻云。我与尔勘破这婆子。遂往问婆亦如是。州回举似大众云。勘破婆子了也。台山路上老婆禅。南北东西万万千。赵州勘破人难会。南北草鞋彻底穿。
　　洞山勘泰上座云。有一物黑。洞洞上拄天下拄地。常在动用中。动用中收不得。过在什么处。泰云。过在动用中。山便喝出。同人直示问同袍。举过分明验的毛。说理妄陈狂浪动。幻花糊眼不能苏。
　　三圣问雪峰。透网金麟。以何为食。峰云。待汝出网来。即向汝道。圣云。一千五百人。善知识话头。也不识。峰云。老僧住持事繁。透网之鱼不识钩。贪游浪水认浮头。高滩坐钓垂慈者。回桌收纶却上舟。
