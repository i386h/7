<!-- { "loadSidebar": true } -->
　　决欲究竟此事。应是从前作聪明说道理。文字语言上记持。于心意识内计较抟量得底。飏在他方世界。都不得有丝毫头许顿在胸中扫除得净尽也。然后向心思意想不及处。试进一步看。若进得这一步。便如善财童子于普贤毛孔刹中。行一步过不可说不可说佛刹微尘数世界。如是而行。尽未来劫犹不能知。一毛孔中刹海次第刹海藏。刹海差别刹海普入。刹海成刹海坏。刹海庄严所有边际。亦不能知。佛海次第佛海藏。佛海差别佛海普入。佛海生佛海灭。所有边际亦不能知。菩萨众海次第。菩萨众海藏。菩萨众海差别。菩萨众海普入。菩萨众海集。菩萨众海散。所有边际亦不能知。入众生鬼界众生根。教化调伏诸众生智。菩萨所住甚深自在。菩萨所入诸地诸道。如是等海所有边际。信知无念无作。有如是功德。这一步虽曰难进。若夙曾种得善根种子。只向信得及处看。看来看去内无所住外无所缘。不觉不知打失布袋。当恁么时。方知庞居士道。无念清凉寺。蕴空真五台。对境心无垢。当情心死灰。妙理于中现。优昙空里开。无求真法眼。离相即如来。若能如是学。不动出三灾。是真语实语不诳不妄。然虽如是。莫见恁么道。便向无作无为处。闭眉合眼做死模样。谓之默而常照。硬捉住个猢狲绳子。怕他勃跳。古德唤作落空亡外道魂不散死人。真实要绝心生死浣心垢浊伐心稠林。须是把这猢狲子一棒打杀始得。若一向紧紧地。把定绳头。将心调伏。我说是人。执之失度。真可怜愍。正眼观之。尽是天魔外道魍魉妖精。非吾眷属。此事要得浑钢打就生铁铸成底担荷。若有心担荷。则又蹉过也。古人不得已。见尔迷却路。为尔作个指路头主人而已。亦无禅道佛法可以传授。才说有传有授。便是邪法。何以故。不见金刚经中道。若言如来有所说法。即为谤佛。是人不解我所说义。又云。法尚应舍。何况非法。著实而论。说真如佛性。说菩提涅槃。说理说事。说邪说正。尽是非法。那堪更说有玄有妙可以传可以授乎。不见先德有言。说个学道。早是接引之辞耳。又何曾教尔起模画样。特地驰求来。所以云。拟将心意学玄宗。状似西行却向东。临济云。尔但歇得念念驰求心。则与释迦老子不别。七地菩萨求佛智心未歇。谓之法尘烦恼。既有决定志。必有决定得入手时。且那个是得入手时。喷地一发心意识灭绝气息时是佛。言理则顿悟乘悟并销。事非顿除因次第尽。要识这些道理。便是善财闻弥勒弹指之声。楼阁门开。善财心喜。入已还闭。香严闻击竹作声。忽然契悟。便解道。一击亡所知。更不假修治。动容扬古路。不堕悄然机之类是也。自家悟处自家安乐处。自家得力处他人不知。拈出呈似人不得。除已悟已安乐已得力者。一见便默默相契矣。疑情未破。但只看个古人入道底话头。移逐日许多作妄想底心来。话头上则一切不行矣。僧问赵州。狗子还有佛性也无。州云无。只这一字。便是断生死路头底刀子也。妄念起时。但举个无字。举来举去。蓦地绝消息。便是归家稳坐处也。此外别无奇特。前所云难进底一步。不觉蓦然过矣。

　　示永宁郡夫人(郑两府宅)

　　既知无常迅速生死事大。决欲亲近善知识。孜孜矻矻不舍昼夜。常以生死二字。贴在额头上。茶里饭里坐时卧时。指挥奴仆时。干办家事时。喜时怒时。行时住时。酬酢宾客时。不得放舍。常常恰似方寸中有一件紧急未了底事碍塞。决欲要除屏去教净尽。方有少分相应也。若见宗师说时。方始著急。理会不说时。又却放缓。则是无决定之志。要得生死根株断。则无有是处。此事不在男之与女僧之与俗。若于宗师一言之下。啐地折嚗地断。便是彻头处也。佛说火宅喻。直是为众生开方便门示真实相。痛的的地。其中有言。是舍唯有一门。而复狭小。诸子幼稚。未有所识。谓众生根器狭劣。无决定志。恋著生死尘劳。于尘劳中头出头没。于三界火宅不能舍离。故设种种方便。令众生舍方便。直出火宅露地而坐。此是释迦老子彻底老婆心。凡看经教及古德入道因缘。当见月亡指。切不得泥在言语中。若于语上寻玄妙。言中求奇特。落处如此做工夫。则失方便矣。妙喜从来无实法与人。直是据款结案。将平生悟得底。开口见胆。明白直说与人。有信得及底。依而行之。虽乍闻说。似难承当。若当人无始时来种得般若种子。才闻举著。便两眉卓竖。眼睛定动矣。老僧顷年初住此山。常州许宅有个无著道人。法名妙总。三十岁便打硬。修行遍见诸方尊宿。皆蒙印可。然渠真实畏生死苦故。要真实理会本命元辰下落去处。特来山中度夏。时同夏者一千七百衲子。冯济川少卿。亦在此山不动轩随众。一日因老僧升座。举药山和尚初参石头问石头云。三乘十二分教。某甲粗亦研穷。曾闻南方有直指人心见性成佛。实未明了。乞师指示。石头云。恁么也不得。不恁么也不得。恁么不恁么总不得。药山不契。石头云。尔往江西问取马大师去。药山依教到马大师处。如前问。马大师曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。药山于言下大悟。更无伎俩可呈。但低头礼拜而已。马大师曰。子见个甚么道理便礼拜。山曰。某在石头和尚处。如蚊子上铁牛相似。马大师然之。是时升座才再提撕。无著于言下忽然省悟。下座后亦不来通消息。时冯济川随老僧后上方丈云。某甲理会得。老僧问伊。居士如何。济川云。恁么也不得。苏嚧娑婆诃。不恁么也不得。[口*悉]哩娑婆诃。恁么不恁么总不得。苏嚧[口*悉]哩娑婆诃。老僧亦不向他道是。亦不向他道不是。却以济川语举似无著。无著云。曾见郭象注庄子。识者云。却是庄子注郭象。老僧见他语异。亦不问他。却举岩头婆子话问之。无著遂作一偈云。一叶扁舟泛渺茫。呈桡舞桌别宫商。云山海月俱抛弃。赢得庄周蝶梦长。老僧亦休去。后一年济川疑他不实。得得自平江招无著。到他船中问。婆生七子六个不遇知音。只这一个也不消得。便弃在江中。老师言。道人理会得。且如何会。无著云。已上供通并是诣实。济川大惊。又尝到室中。老僧问他。古人不出方丈。为甚么却去庄上吃油糍。无著云。和尚放妙总过。妙总方敢通消息。老僧向伊道。我放尔过。尔试道看。无著云。妙总亦放和尚过。老僧云。争奈油糍何。无著喝一喝便出去。是时一众皆闻渠如此祗对。看他才得一滴水。便解兴波作浪。盖渠脱离世缘。早信得这一著子。及虽尝被邪师印破面门。却能退步。知非决定。以悟为则。故才见善知识提撕。便于言下千了百当。永宁郡夫人曹氏善因。聪明灵利有智见。知有此段大事因缘。决定可以出生入死。不被世间尘劳中事牵绊。虽在富贵中。而不被富贵所罗笼。亦要退步亲近善知识。决择生死大事。但未遇真知识激发耳。属者在城中。因节使公请就渠庵园说法。善因闻老僧提持此段大事因缘。遂熏起种性。当下身心宁怗。虽未能十成透脱。已识得火宅尘劳中许多虚妄不实底事。腊月三十日到来。恩爱也使不著。势力也使不著。财宝也使不著。性气也使不著。官职也使不著。富贵也使不著。眼光落地时。唯有平昔造善造恶两路境界。一一现前。作恶多作善少。则随恶业流浪将去。作恶少作善多。则随善业生人天十善之家去。既知得这两路子皆属虚幻。然后发勇猛精进坚固不退之心。决欲超情离见透脱生死。腊月三十日。善恶两路。拘执我不得。既知有如是殊胜事。恐在火宅之中不能得。时时亲近善知识。故得得上径山住旬日。随众听法。滋浸善缘。发大誓愿。永不退转。临行以此轴求指示。要在火宅中。时时以此自警自觉。老僧嘉其志趣勇猛不与泛泛者同。故引无著道人一段入道因缘。令其见贤思齐。他日妙喜社中。出二无著。岂不为末世光明种子作大利益乎。勉之勉之。

　　示妙智居士(方敷文务德)

