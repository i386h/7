<!-- { "loadSidebar": true } -->
　　上堂举。僧问洞山。寒暑到来如何回避。山云。何不向无寒暑处去。僧云。如何是无寒暑处。山云。寒时寒杀阇黎。热时热杀阇黎。又僧问一老宿。时节恁么热。向甚处回避。宿云。向镬汤炉炭里回避。僧云。镬汤炉炭里如何回避。宿云。众苦不能到。师云。二老宿。一人在寒暑里垂手。一人在寒暑外垂手。寒暑里垂手者不见有寒暑之相。寒暑外垂手者。通身是寒暑。径山恁么道。诸人还辩明得么。若辩明得。南天台北五台。若辩明不得。今日热如昨日。
　　上堂。僧问。教中道。尘尘说刹刹说无间歇。未审以何为舌。师拍禅床右角一下。进云。世尊不说说。迦叶不闻闻也。师拍禅状左角一下。进云也知今日令不虚行。师云。识甚好恶。乃举赵州问南泉。知有底人向甚么处去。泉云。山前檀越家作一头水牯牛去。州云。谢师答话。泉云。昨夜三更月到窗。云峰云。南泉若无后语。洎被打破蔡州。师云。云峰老人失却一只眼。殊不知只因后语。当下打破蔡州。
　　上堂举。兴化谓克宾维那曰。汝不久为唱导之师。宾云。不入这保社。化云。汝会了不入。不会不入。宾云。总不恁么。化便打云。克宾维那法战不胜。罚钱五贯。设钻饭一堂。来日兴化自白槌云。克宾维那法战不胜。罚钱五贯。设钻饭一堂。仍须出院。云居舜和尚云。大冶精金应无变色。其奈兴化令行太严。不是克宾维那也大难承当总似。而今泛泛之徒。翻转面皮多少时也。师云。云居恁么道。未免拗曲作直。径山即不然。要作临济炟赫儿孙。直须翻转面皮始得。
　　上堂。僧问。临济云。吾灭后不得灭却吾正法眼藏。三圣出云。谁敢灭却和尚正法眼藏。如何是正法眼藏。师云。彦诜贼汉。又争会正法眼藏。进云。临济道。或有人问尔又作么生。三圣便喝。济云。谁知吾正法眼藏向这。瞎驴边灭却。意旨如何。师云。利动君子。乃举。罽宝国王仗剑问师子尊者曰。师得蕴空否。尊者曰。已得蕴空。王曰。脱生死否。尊者曰。已脱生死。王曰。可施我头尊者曰。身非我有。岂况于头。王遂斩之。白乳高丈余。王臂自落。雪窦云。作家君王天然犹在。黄龙新和尚云。黄龙要问雪窦。既是作家君王。因甚臂落。师云。孟八郎汉。又恁么去也。

　　大慧普觉禅师住径山能仁禅院语录卷第一



　　大慧普觉禅师住径山能仁禅院语录卷第二

　　　　径山能仁禅院住持嗣法慧日禅师臣蕴闻　上进
　　大堂举白云端师翁道若端的得一回汗出也。便向一茎草上。现琼楼玉殿。若未端的得一回汗出。纵有琼楼玉殿。却被一茎草盖却。师云。一茎草上现琼楼玉殿。决定可信。琼楼玉殿被一茎草盖却。莫被他热谩。径山恁么道。为已得一回汗出者说。若未得一回汗出者。切不得疑著。
　　天申节上堂。稽首能度诸世间。无量殊胜福德聚。金轮统御四天下。普施群生安隐乐。还有知恩报恩底么。良久云。一年三百六十日。唯有今日最吉祥。
　　上堂举。百灵问庞居士。石头得力底句。还曾举似人否。士云。亦曾举似人。灵云。举似阿谁。士自点胸云。庞公。灵云。直是妙德空生。也赞叹不及。居士却问百灵。阿师石头得力底句。还曾举似人否。灵云。亦曾举似人。士云。举似阿谁。灵戴笠子便行。师云。这个话端。若不是庞公。几乎错举似人。虽然如是。百灵输他庞公一著。何故。当时若不得个破笠遮却髑髅。有甚面目见他庞公。
　　上堂。颠倒想生生死续。颠倒想灭生死绝。生死绝处涅槃空。涅槃空处眼中屑。涅槃既空。唤甚么作眼中屑。白云乍可来青嶂。明月难教下碧天。
　　上堂举。无著往台山礼文殊。殊问。大德从何方而来。著云。南方。殊云。南方佛法如何住持。著云。末法比丘少奉戒律。殊云。多少众。著云。或三百或五百。无著却问。和尚此间佛法如何住持。殊云。凡圣同居龙蛇混杂。著云。多少众。殊云。前三三后三三师云。径山当时若见。即向他道。和尚如此住持。极是不易。
　　上堂。拈拄杖卓一下喝一喝云。德山棒临济喝。今日为君重拈掇。天何高地何阔。休向粪扫堆上更添搕[打-丁+(天/韭)]。换却骨洗却肠。径山退身三步。许尔诸人商量。且作么生商量。掷下拄杖喝一喝云。红粉易成端正女。无钱难作好儿郎。
　　上堂。僧问。雪峰三上投子九到洞山。为甚么向鳌山成道。师云。屋里贩扬州。进云。后来住庵。有僧敲门。雪峰放身出云。是甚么。僧亦云。是甚么。还有优劣也无。师云。优则总优。劣则总劣。进云。为甚么雪峰低头归庵。师云。疑杀天下人。进云。僧举似岩头。头云。我当时若向伊道末后句。天下人不柰雪老何。作么生是末后句。师云。若不同床睡。焉知被底穿。进云。岩头道。雪峰与我同条生。不与我同条死。要识末后句。只这是。意旨如何。师云。杀人须是杀人刀。活人须是活人剑。乃云。古德道。青萝夤缘。直上寒松之顶。白云淡泞。出没太虚之中。万法本闲。唯人自闹。又教中道。凡夫见诸法但随于相转。不了法无相。以是不见佛。遂举起拂子云。这个是相。那个是无相。现今目前森罗万象眼见耳闻。悉皆是法。又何曾闹来。既不曾闹。教甚么物随相转。又举拂子云。这个是无相。又作么生了。既无可了却。向甚么处见佛。且道古德底是。教中底是。是又是。个甚么。若向这里分剖得出。释迦不先弥勒不后。虽然如是。未免被山僧拂子穿却鼻孔。复举拂子云。随相转也。被拂子穿却鼻孔。不随相转也。被拂子穿却鼻孔。见佛也被拂子穿却鼻孔。不见佛也被拂子穿却鼻孔。乃顾视大众云。且作么生免得此过。毕竟水须潮海去。到头云定觅山归。击禅床下座。
　　上堂举。僧问米胡。自古上贤。还达真正理也无。胡云达。僧云。只如真正理。作么生达。胡云。当时霍光卖假银城与单于契书。是甚么人做。僧无语。师云。径山当时若作这僧。即下一转语。塞却这老汉口。且道下甚么语。良久云。若教容易得。便作等闲看。
　　上堂。山僧今日设粥供养大众。粥罢同到龙王殿念诵。念诵罢普请送彦化主茶毗。如此事多。若是祖师西来意。未有工夫说得。
　　上堂举。圜悟先师在夹山日。示众云。通身是眼见不到。通身是耳闻不及。通身是口说不著。通身是心鉴不出。通身即且置。或若无眼作么生见。无耳作么生闻。无口作么生说。无心作么生鉴。若向这里拨得一线路。便与古佛同参。且道参甚么人。师云。惜乎径山当时不在。若在点一把火照看这老汉面皮厚多少。即今或有傍不甘底出来道。和尚也是普州人。又作么生即向他道。西天斩头截臂。这里自领出去。
　　上堂。十五日已前。诸人道得著。径山道不著。十五日已后。径山道得著。诸人道不著。正当十五日。又作么生。良久云。普。
　　上堂。僧问。逼塞虚空时如何。师便喝。进云。文殊普贤来也。师云。逼塞虚空。甚处与径山相见。僧亦喝。师云。文殊普贤为甚么在尔脚跟下过。僧拟议。师便打。乃举。永嘉道。了了见无一物。亦无人亦无佛。大千沙界海中沤。一切圣贤如电拂。有老宿拈云。既无一物。了了见底是个甚么。师云。且道这老宿恁么道。还具眼也无。
　　上堂。月生一。铁轮天子寰中敕。月生二。丰干骑虎入闹市。月生三。蟭螟眼里巨鳌翻。蓦拈拄杖云。莫有同生同死底么。出来与径山拄杖子相见。良久云。见义不为何勇之有。掷下拄杖。
　　上堂。心生法灭。性起情亡。这里悟去捏怪。有甚么难。举起拂子云。看看。观音弥勒普贤文殊。尽向径山拂子头上聚头打葛藤。若也放开。从教口劳舌沸。若也把住。不消一击以拂子击禅床下座。
　　上堂举。睦州问僧正云。讲得唯识论么。正云不敢。小年曾读文字来。州拈起糖饼。擘作两片云。尔作么生。正无语。州云。唤作糖饼是。不唤作糖饼是。正云。不可不唤作糖饼。州却唤沙弥来来。尔唤作甚么。弥云。糖饼。州云。尔也讲得唯识论。师云。僧正与沙弥。真实讲得唯识论。只是不知糖饼来处。睦州老人虽是一方善知识。若是三界唯心万法唯识。毕竟理会不得。
　　上堂。三转法轮于大千。其轮本来常清净。天人得道此为证。三宝于是现世间。拈拄杖卓三下云。法轮已三转竟。作么生是三宝现世间底消息。良久云。我王库内无如是刀。又卓一下。
　　上堂举。佛昔敕五百尊者。降一毒龙。尊者各运神通。皆降不得。忽有异方一尊者到。佛敕令降。尊者于龙面前弹指一声。其龙便伏。师云。五百尊者神通。既与异方尊者一般。为甚么降龙不得。异方尊者神通。既与五百尊者一般。为甚么却降得。乃举拂子云。还会么。鸳鸯绣出从君看。不把金针度与人。击禅床下座。
　　陈榜眼至上堂。举教中道。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。白云师翁颂云。堂前露柱久怀胎。长下孩儿颇俊哉。未解语言先作赋。一操便取状元来。师云。敢问诸人还知师翁落处么。若知落处便识得状元。若也未知。径山为尔指出。有利无利不离行市。放过一著。落在第二。
　　上堂。僧问。翠岩示众云。一夏与兄弟东说西话。看翠岩眉毛在么。意旨如何。师云。自首者原其罪。进云。保福道。作贼人心虚。又作么生。师云。驴拣湿处尿。进云。长庆道。生也。云门云关。又且如何。师云。一个破粪箕。对个秃苕帚。进云。后有老宿云。翠岩无风起浪。作么生见得。师云。作么见不得。乃云。廓然无圣不用踌躇。盖色骑声全承渠力。诸佛以此度生。衲僧以此为命。露裸裸赤洒洒没可把。行但行坐但坐。饥来吃饭寒来向火。直饶恁么。末称衲僧。不见白云师翁有言。有时碓嘴生华。有时佛面百丑。李公醉倒街头。自是张公吃酒。灯笼皱断眉头。露柱呵呵拍手。且道露柱拍手成得个甚么边事。参。
　　上堂。超然居士设粥。供养一堂龙象。吃了挂起钵盂。好个西来榜样。
　　圜悟和尚忌日。师拈香云。这个尊慈。平昔强项气压诸方。逞过头底颟顸。用格外底儱侗。自言。我能以木槵子。换天下人眼睛。殊不知。被不孝之子将断贯索穿却鼻孔。鼻孔索头既在径山手里。要教伊生也由径山。要教伊死也由径山。且道以何为验遂烧香云。以此为验。
　　上堂。去年人看中秋月。今年人看中秋月。今年人是去年人。去年月是今年月。还有人向这里著得一只眼么。若也著得。径山分半院与伊住。其或未然。归堂吃茶。
