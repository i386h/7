<!-- { "loadSidebar": true } -->
　　上堂。古者道。了得一万事毕。今朝是九月一。诸人作么生了。蓦拈拄杖云。不得唤作拄杖子。便了取好。既不唤作柱杖子。作么生了。掷下云。差之毫厘。失之千里。
　　上堂举。云门道。既知来处。且道甚么劫中无祖师。自代云。某甲今日不著便。师云。云门也是作贼人心虚。径山即不然。既知来处。且道甚么劫中无祖师。不图打草且要蛇惊。
　　上堂。今朝九月初五。天色半晴半雨。衲僧鼻孔眼睛。切忌和泥合土。乃顾视大众云。惺惺直是惺惺。灵利不妨灵利。等闲问著十人。五双不知落处。既惺惺又灵利。为甚么不知落处。不见道。事因叮嘱起。
　　上堂。拈拄杖示众云。迷底人唤这个作拄杖子。悟底人亦唤这个作拄杖子。虽迷悟之有殊。盖所见而无异。见既无异。则迷者从教迷。悟者从教悟。总不干这个事。又举起云。即今举起在诸人眼睛上。是迷耶是悟耶。是见耶是不见耶。是异耶是不异耶。喝一喝卓一下云。又是从头起。
　　刘参政请就天竺升座。僧问。高揖释迦不拜弥勒时如何。师云。梦里惺惺。进云。将谓和尚忘却。师云。尔记得试道看。进云。虽道不得。要且不失。师云。元来不会。进云。从上来事分付阿谁。师云。分付瞎汉。进云。临济一宗全凭渠力。师云。且喜不干尔事。问昔日七贤女游尸陀林。一女云。尸在这里。人向甚么处去。一女云。作么作么。当时齐悟无生法忍。如何是无生法忍。师云。拈却髑髅里底。进云。辉腾今古烁破乾坤。师云。这田库奴。进云。只如四主簿。即今在甚么处。师举起拂子云。在这里。进云。唯凭这个力。念念更无差。师云。摩竭令行传万古。乃云。拈提要妙掘地觅天。就理明真望空启告。直得心心不触物。念念绝攀缘。观法界于一微尘之中。见一微尘遍法界之内。尘尘尔念念尔法法尔。犹是教乘极则。未是衲僧放身命处。若识得衲僧放身命处。则出生入死得大自在。以生死为游戏之场。而不被生死之所留碍。其或不然。未免葛藤。妙性圆明离诸名相。本来无有世界众生。因妄有生因生有灭。生灭名妄灭妄名真。乃顾视大众云。今日参政相公。为亡男主簿尽七之晨命。山僧升于此座。为众举扬。僧俗交参同临斯会。又是个甚么。若言是妄现。今说法听法历历孤明。复是何物。眼若是妄。将甚么观色。耳若是妄。将甚么听声。鼻若是妄。将甚么嗅香。舌若是妄。将甚么了味。身若是妄。将甚么觉触。意若是妄将甚么分别。眼耳鼻舌身意。色声香味触法。既不属妄。一真何依。其既无依。一道平等。到这里方知主簿。昔日虽生本不曾生。今日虽灭本不曾灭。既不生又不灭。更唤甚么作圆明妙性。真妄名相何处安著。还委悉么。腾身一掷太虚外。鼻孔依前搭上唇。下座。
　　上堂。佛真法身犹若虚空。以拂子击禅床一下云。应物现形如水中月。复举起云。释迦老子来也。还见么。若道不见。有眼如盲。若道见。且道。在拂子内拂子外拂子中。间直饶尔道不在内不在外不在中间。恁么见得分明。径山门下正好吃棒。击禅床下座。
　　上堂。盘山道。向上一路千圣不传。慈明道。向上一路千圣不然。径山道。向上一路热碗鸣声下座。
　　出乡归上堂。举肇法师道。动若行云止犹谷神。既无心于彼此。岂有象于去来。修山主道。去去实不去。途中好善为。来来实不来。路上莫亏危。师云。这二老汉。惜乎不与径山同时。若也同时。便与缚作一束。送在钱塘江里。何故古今山河古今日月古今人伦。寒则普天普地寒。热则普天普地热。去去来来动动静静。又有甚么过。或有个衲僧出来道。径山恁么说话。也好缚作一束。送在钱塘江里。山僧却热炙盏子点茶与伊吃。为甚么如此。大丈夫儿捋虎须。岂是分外。
　　上堂。千说万说。赞说毁说。安立说。随俗说。显了说。盖覆说。尽是碗跶丘。拈起拄杖云。争如直下识取这个。不被生死之所转。不被寒暑之所迁。或有个衲僧出来道。也只是个拄杖子。用识作甚么。今时有一种杜撰禅和。多作这般见解。掷拄杖下座。
　　上堂。腊月十五天降雪。为瑞为祥无空阙。文殊露出广长舌。普贤大士得一橛。如何是那一橛。看锢鏴著生铁。
　　上堂举。僧问赵州。毫厘有差时如何。州云。天地悬隔。僧云。毫厘无差时如何。州云。天地悬隔。师云。诸人要识赵州么。惯从五凤楼前过。手握金鞭贺太平。
　　上堂。拈拄杖云。今朝腊月二十五。诸方尽唱云门曲。径山随例和一声。乃卓一下云。还闻么。莫言楚石不当玉。
　　开山忌日上堂。今日一会。是当山国一大觉祖师。为诸人向一切处转无上法轮。全提底时节。直得大地六种十八相震动出大音声。诸天音乐不鼓自鸣。梵呗咏歌自然敷奏。诸天宝华同时而雨。正当恁么时。尘沙诸佛诸大菩萨。诸阿罗汉天龙八部诸鬼神等。各从他方而来集会。咸生欢喜踊跃称庆。同时发声而作是言。善哉希有大觉祖师。快说此法。我等悉来共作证明。证明即不无。如何是此法。良久云。云有出山势。水无投涧声。
　　岁旦上堂。去年今日也只是这个。前年今日也只是这个先前年今日也只是这个。外前年今日也只是这个。明年今日也只是这个。后年今日也只是这个。外后年今日也只是这个。更外后年今日也只是这个。且道这个是甚么。元正启祚万物咸新。应时纳祐庆无不宜。喝一喝云。俗气不除。
　　陈知县请升座。祖师道。通达本法心。无法无非法。悟了同未悟。无心亦无法。既无心又无法。却唤甚么作本法。本法又作么生通达。黄面老子云。心不妄取过去法。亦不贪著未来事。不于现在有所住。了达三世悉空寂。诸人还委悉么。若未委悉。分明为诸人注破。不住现在此名为定。不著未来此名为慧。不取过去此名为智。亦谓之如来禅。亦谓之祖师禅。苟能于日用二六时中。如是通达。如是了悟。则此定此慧此智。一一如空无有边际。定慧智既无边际。则当人日用神通光明亦无边际。神通光明既无边际。诸波罗蜜诸解脱门亦无边际。波罗蜜解脱门既无边际。此无住心亦无边际。无住心既无边际。径山今日以此无边际心。说此无边际法。奉为臣子陈亚卿。祝吾君寿地久天长亦无边际。正当恁么时。依时及节一句作么生道。举起拂子云。将此深心奉尘刹。是则名为报我皇。下座。
　　上堂。正月十四十五。双径椎锣打鼓。要识祖意西来。看取村歌社舞。
　　徽宗皇帝大祥上堂。拈香罢乃就座云。身从无相中受生。犹如幻出诸形像。幻人心识本来无。罪福皆空无所住。从上诸圣。莫不皆从无所住处成就众生。于无所住处示现降神处胎十月。于无所住处示现诞生。于无所住处示现行七步。于无所住处示现处王宫。于无所住处示现出家。于无所住处示现行菩行。于无所住处示现坐菩提树下成等正觉。于无所住处示现降伏魔军。于无所住处示现坐道场转法轮度有情。于无所住处示现授诸菩萨阿耨多罗三藐三菩提记。于无所住处作佛事已示现入般涅槃。召大众云。从上诸圣既如是示现。今日臣僧宗杲亦如是说法。只将如是之法。恭为徽宗圣文仁德显孝皇帝显肃皇后。用严仙驾。伏愿。不守自性普现尘中。坚密身同彼上人住不思议解脱海。下座。
　　上堂。即心是佛佛不远人。无心是道道非物外。三世诸佛只以此心说法。只以此道度生。以此道度生。无生可度。以此心说法。无法可说。无法可说是真说法。无生可度是真度生。当知三世诸佛亦如是。现前大众亦如是。乃举拂子云。还委悉么。复击禅床云。如是如是。
　　上堂。僧问。不与万法为侣者是甚么人。师云。是个天上天下奈何不得底人。进云。为甚么却在径山座下。师云。家无小使不成君子。乃云。尘尘刹刹没一丝毫。日用堂堂现成活计。三世诸佛立在下风。诸代祖师魂飞胆丧。且道据个甚么道理。便得恁么奇特。还委悉么。若委悉去。一念万年万年一念。如未委悉。东者东边座。西者西边坐。
　　上堂。才方改岁贺新年。今朝又是二月一。入所证处没商量。摩诃般若波罗蜜。
　　上堂。金佛不度炉。木佛不度火。泥佛不度水。真佛屋里坐。赵州和尚吐心吐胆。恁么告报了也。还有知恩报恩者么。便下座。
　　上堂。以拂子击禅床一下云。摩竭提国亲行此令。三世诸佛眼似鼻孔。衲僧分上成得个甚么边事。莫有道得底么。若有。四楞塌地道将一句来。若道不得。径山自道去也。便下座。
　　上堂。僧问。怀州牛吃禾。益州马腹胀。天下觅医人。炙猪左膊上。为复神通妙用。为复法尔如然。师云。也不是神通妙用。也不是法尔如然。进云。毕竟如何。师云。八尺眉毛颔下生。乃云。大道只在目前。要且目前难睹。欲识大道真体。不离声色言语。若即声色言语求道真体。正是拨火觅浮沤。若离声色言语求道真体。大似含元殿里更觅长安。总不恁么。毕竟如何。翡翠蹋翻荷叶雨。鹭鸶冲破竹林烟。
　　浴佛上堂。毗蓝园里不曾生。双林树下何曾灭。不生不灭见瞿昙。眼中又是重添屑。
　　结夏上堂。此日诸方丛林。莫不踞菩萨乘修寂灭行。以大圆觉为我伽蓝。身心安居平等性智。径山又且不然。从今日去九十日内。与诸衲子共吃无米饭。咬优昙根。饮不湿水。说睡梦语。且道恁么修行。与诸方结制。相去多少。良久云。将此深心奉尘刹。是则名为报佛恩。下座。
　　上堂。身口意清净。是名佛出世。身口意不净。是名佛灭度。我今为汝保任此事。终不虚也。且作么生是此事。又作么生保任。岂不见。僧问归宗。如何是佛。宗云。我向汝道。汝还信否。僧云。和尚诚言。安敢不信。宗云。即汝便是。僧云。如何保任。宗云。一翳在眼空华乱坠。师云。归宗放去太危。收来太速。这僧当时若拍手呵呵大笑一巡。归宗老汉向甚处著这面目。敢问诸人。而今合作么生。一气不言含有象。万灵何处谢无私。
　　上堂。四月二十五。久晴忽尔雨。竺土大仙心。东西密相付。这个犹是时节因缘。未是衲僧门下消息。且作么生是衲僧门下消息。良久云。北山老大虫。咬杀南山虎。
　　上堂举。高亭初参德山。隔江问讯。德山以手招之。高亭忽然开悟。乃横趋而去。更不回顾。后开法嗣德山。师云。高亭横趋而去。许伊是个灵利衲僧。若要法嗣德山。即未可。何故犹与德山隔江在。
　　上堂。何似生辽天鹘。万重云只一突。古人恁么说话。大似眼病见空华。径山即不然。何似生莫妄想。直饶透出古今也。是猢狲伎俩。
