<!-- { "loadSidebar": true } -->
　　浴佛上堂云。大家泼一杓恶水。洗涤如来净边垢。垢尽众生烦恼除。狐狸便作师子吼。
　　上堂举。云门问曹山。如何是沙门行。山云吃常住苗稼者。门云。便恁么去时如何。山云。尔还畜得么。门云。学人畜得。山云。作么生畜。门云。著衣吃饭有甚么难。山云。何不道披毛戴角。门礼拜。师云。二尊宿恁么问答。未免在驴胎马腹里作活计。虽然如是。狗衔赦书诸侯避道。
　　上堂。僧问。明头来时如何。师云。头大尾颠纤。进云。暗头来时如何。师云。野马嘶风蹄拨刺。进云。明日大悲院里有斋。又作么生。师云。雪峰道底。乃云。明头来明头打。开眼著。暗头来暗头打。闭眼著。四方八面来旋风打。漏逗不少。虚空里来连架打。著甚来由。总不恁么来。却较些子。明日大悲院里有斋。特地一场愁。复云。古人恁么道。今人恁么提。于宗乘中成得甚么边事。喝一喝。
　　上堂。僧问。过去心不可得。现在心不可得。未来心不可得时如何。师云。亲言出亲口。进云。未审如何受持。师云。但恁么受持。决不相赚。僧礼拜。师乃云。过去诸如来。斯门已成就。现在诸菩萨。今各入圆明。未来修学人。当依如是法。既依如是法。只如过去心不可得。现在心不可得。未来心不可得。三世既不可得。作么生依。若向这里知归。出息不涉万缘。入息不居阴界。常转如是经。百千万亿卷。只如今日檀越请径山一千七百大众。所转者还在百千万亿卷中也无。若在其中。即取法相。若不在其中。即取非法相。故经云。若取法相。即著我人众生寿者。若取非法相。即著我人众生寿者。正当恁么时。还有定夺得出者么。若定夺不出。明日来向汝道。
　　上堂举。僧问风穴。古曲无音韵如何和得齐。穴云。木鸡啼子夜。刍狗吠天明。师云。这黄面浙子。恁么答话。也做他临济儿孙未得在。今日或有人问径山。古曲无音韵如何和得齐。只向他道。木鸡啼子夜。刍狗吠天明。
　　上堂举。慧超问法眼。如何是佛。眼云。汝是慧超。雪窦云。江国春风吹不起。鹧鸪啼在深华里。三级浪高鱼化龙。痴人犹戽夜塘水。白云师翁云。一文大光钱。买得个油糍。吃向肚里了。当下便不饥。师云。二尊宿。一人许伊会听鹧鸪啼。一人会买油糍吃。若是慧超。佛话未会在。
　　上堂闻声悟道见色明心。蓦拈拄杖云。这个是色。卓一下云。这个是声。诸人总见总闻。且那个是明底心。那个是悟底道。喝一喝云。贪他一粒米。失却半年粮。复卓一下。
　　上堂举。僧问临济。如何是三眼国土。济云。我共汝入净妙国土中。著清净衣说法身佛。又入无差别国土中。著无差别衣说报身佛。又入解脱国土中。著光明衣说化身佛。师顾视大众云。还见临济老汉么。若也未见。径山为尔指出。法身报身化身。咄哉魍魉妖精。三眼国中逢著。笑杀无位真人。
　　上堂举。镇府大王问赵州和尚。年尊有几个牙齿在。州云。只有一个。王云。争吃得物。州云。虽然一个。下下咬著。师喝一喝云。少卖弄。
　　上堂举。僧问赵州。如何是不错路。州云。识心见性是不错路。师云。棒打石人头。嚗嚗论实事。不用作禅会。不用作道会。若要不错路。须是识心见性始得。且那个是识底心。那个是见底性。有般底闻恁么道。便道有水皆含月。无山不带云。恁么见解。正是郑州出曹门。
　　上堂举。僧问南泉。牛头未见四祖时。为甚么百鸟衔华献。泉云。步步蹋佛阶梯。僧云。见后为甚么不衔华献。泉云。直饶不来。犹较王老师一线道。云门道。南泉只解步步登高。不解从空放下。师云。云门虽有针膏盲起废疾之能。未免治聋作哑。步步登高从空放下。甚么处得这消息来。有僧请益云门。如何是步步登高。门云。香积世界。僧云。如何是从空放下。门云。填沟塞壑。师云。且救得一半。
　　上堂举。云门问直岁。今日作甚来。岁云。刈茅来。门云。刈得几个祖师。岁云。三百个。门云。朝打三千暮打八百。东家杓柄长。西家杓柄短。作么生。岁无语。门拈拄杖便打。师云。直岁无语。自有三百个祖师证明。云门令虽。行要且棒头无眼。
　　上堂举。云门道。释迦老子与天帝释。在中庭里相争佛法甚闹。师云。这老汉好与三十拄杖。且道过在甚么处。诬人之罪以罪加之。
　　上堂举。三圣问雪峰。透网金鳞以何为食。峰云。待汝出网来向汝道。三圣云。一千五百人善知识。话头也不识。峰云。老僧住持事繁。师云。二尊宿。一人粗似丘山。一人细如米末。虽然粗细不同。称来轻重恰好。径山今日真实告报汝等诸人。切忌钻龟打瓦。
　　上堂举。世尊与阿难一日行次。见一塔庙。世尊作礼阿难问云。此是何人塔庙。世尊云。是过去诸佛塔庙。阿难云。是何人弟子。世尊云。是吾弟子。阿难云。应当如是。师云。阿难好个应当如是。争柰中间欠了一著。若要话圆。待世尊道是吾弟子。便向道。更须礼某甲三拜始得。世尊若问。因甚教吾礼汝。却向道。应当如是。
　　上堂。色心不二。彼我无差。蓦拈拄杖云。若唤这个作拄杖子。捏目生华。若不唤作拄杖子。破家散宅。毕竟如何。掷下云。青山只解磨今古。流水何曾洗是非。
　　上堂举。念法华与真园头侍立风穴次。穴问真云。作么生是世尊不说说。迦叶不闻闻。真云。鹁鸠树头啼。意在麻畬里。穴云。尔作许多痴福作甚么。何不体究言句。又问念云。尔作么生。念云。动容扬古路。不堕悄然机。穴云。尔何不看念法华下语。师云。山僧当时若见这老汉恁么道。深掘一坑。一时埋却。更牵牛从上蹋过。却须放真公出一头始得。山僧恁么道。且不是抑强扶弱。亦不是杜撰差排。尔若识得。鹁鸠树头啼。意在麻畬里。便识得动容扬古路不堕悄然机。这两转语。毕竟是一耶是二耶。若道是一。为甚么风穴只肯念法华。却不肯真园头。若道是二。争柰落霞与孤鹜齐飞。秋水共长天一色参。
　　上堂举。赵州示众云。不得闲过。念佛念法念僧。便问。如何是学人自己念。州云。念者是谁。僧云。无伴。州叱云。这驴。师云。这僧虽然无伴。成群作队。聒扰杀人。赵州虽好一头驴。只是不会吃草。
　　五祖师翁忌日上堂。山前一片闲田地。元来记得在。叉手叮咛问祖翁。只为契券不分明。几度卖来还自买。难为牙保人。为怜松竹引清风。喝一喝云。乞儿见小利。
　　上堂举。金峰示众云。老僧二十年前有老婆心。二十年后无老婆心。时有僧出问。如何是二十年前有老婆心。峰云。问凡答凡。问圣答圣。僧云。如何是二十年后无老婆心。峰云。问凡不答凡。问圣不答圣。师云。径山当时若见。只将五祖师翁底对他。遂举手作鹁鸠嘴云。谷谷呱。
　　上堂。即念离念。觉与非觉。有心无心。若善若恶。搅成一块。将错就错。举起拂子云。拂子头上一串穿却。便恁么去。业识茫茫无本可据。且道业识茫茫底。与释迦老子相去多少。喝一喝云。洎合错下注脚。
　　上堂举。玄沙示众云。诸方老宿尽道。接物利生。或遇三种病人来。作么生接。患盲者拈椎竖拂他又不见。患聋者语言三昧他又不闻。患哑者教伊说又说不得。且作么生接。若接此人不得。佛法无灵验。有僧请益云门。门云。尔礼拜著。僧礼拜起。门以拄杖挃。僧退后。门云。尔不是患盲。复唤近前。僧近前。门云。尔不是患聋。乃竖起拄杖云。还会么僧云不会。门云。尔不是患哑。其僧于此悟去。师云。这僧虽然悟去。只悟得云门禅。若是玄沙禅。更买草鞋始得。
　　上堂举。沩山与仰山行次。沩山指一丘田谓仰山云。这头得恁么高。那头得恁么低。仰山云。却是那头高这头低。沩山云。尔若不信。但向田中立看两头仰山云。不必中间立亦莫住两头。沩山云。若如是著水看水能平物。仰山云。水亦无定。但高处高平。低处低平。沩山便休。师云。显诸仁藏诸用鼓万物。而不与圣人同忧。盛德大业至矣哉。喝一喝。
　　上堂。僧问。释迦掩室于摩竭。净名杜口于毗耶。为复计较未成。为复伎俩俱尽。师云。计较未成。伎俩俱尽。问有问有答一切处风流。无问无答还有佛法也无。师云。是何言欤。进云。未审向甚么处行履。师云。向无佛法处行履。乃云。有问有答有放有收。有主有宾有杀有活。活时无杀时道理。杀时无活时道理。宾家无主家道理。主家无宾家道理。宾则始终宾。主则始终主。宾主交参当门按剑。不见适来禅客问。释迦掩室于摩竭。净名杜口于毗耶。为复计较未成。为复伎俩俱尽。山僧答他道。计较未成伎俩俱尽。诸人作么生会。若也会得。全宾即主。全主即宾。全收即放。全放即收。全杀即活。全活即杀。乃喝一喝云。这里是甚么所在。作这个语话。自云。但有路可上。更高人也行。

　　大慧普觉禅师住径山能仁禅院语录卷第三



　　大慧普觉禅师住径山能仁禅院语录卷第四

　　　　径山能仁禅院住持嗣法慧日禅师臣蕴闻　上进
　　上堂。僧问。壁立万仞还许商量也无。师云。壁立万仞不许商量。进云。也知和尚赤心片片。师云。既知更问个甚么。进云。恁么则真个壁立万仞去也。师云。吃饭咬著一粒沙。进云。若然者。却许学人进前三步也。师云。尔不会却退后三步始得。乃云。摩竭提国犹在半途。少室峰前全无巴鼻。谈玄说妙好肉剜疮。举古明今抛沙撒土。争似饥餐渴饮闲坐困眠。从从教四序推移。都不干预我事。虽然如是。也须实到这个田地始得。只如实到这个田地底。如何亲近。喝一喝云。炙疮瘢上不可更著艾炷去也。
　　上堂举。南泉示众云。文殊普贤昨夜三更相打。每人与二十棒。趁出院也。赵州出众云。和尚棒教谁吃。泉云。王老师过在甚处。州乃作礼。师云。南泉无过。口能招祸。赵州礼拜。草贼大败。径山不管。结案据款。文殊普贤。且过一边。
　　上堂。僧问。今佛放光明。助发实相义。如何是放底光明。师云。尔吃粥来么。进云。学人已吃粥了也。师云。还见么。进云。未审还当得也无。师云。元来不见。乃云。今佛放光明。助发实相义。拈起拄杖云。过去诸佛现在诸佛未来诸佛。尽在径山拄杖头上。同时放大光明。照十方法界。直得山河大地万象森罗一时稽首。作么生是实相义。卓一下云。向下文长付在来日。
