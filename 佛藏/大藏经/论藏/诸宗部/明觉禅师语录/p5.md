<!-- { "loadSidebar": true } -->
　　有臾机宜太孤绝。冷澹情怀止金铁。游历不知参访谁。曾道天无第二月。近闻锁断奔驰问。何物拈来固其本。飞腾直上三十三。见不见兮为君困。中岩藏晦亦枯槁。年光休竞七十九。南北东西追古风。时有其人继其后。

　　送宗侍者

　　深忆韶阳示奇句。昔人到此犹不住。宗禅九万曾列程。吾想七闽还独步。重岩忽尔来扣门。自谓孤踪若断云。雪庭乍远虽多恨。且有中峰月共分(斯句乃宗禅者离山日有作)如斯慷慨非希冀。浩浩清风无处避。天上天下知不知。五叶千灯复何啻。

　　小溪赠溥禅者

　　岁月将阑天光普寒。鄙叟复枕盘桓且难。万杉禅客来寻我。言意勤勤勉清堕。拂曙片帆重率归。百节四肢难负荷。风之泠泠潮之平平。强写离辞几不成。岩层落落旧知己。相见无忘极此情。

　　送清禅者

　　有禅者兮旷发灵机。出洪都兮声光步随。一文一技不为用。方内方外谁论之。春风来兮何所别。何曾拂尽古岩雪。极目寥寥思远人。曹溪堪共此时饰。清兮清苦宜存历。亮兮辜马休同迹。弹指凋残六叶华。西山一去断消息。

　　送一禅者

　　天得一地得一。王得一兮无等匹。谷得一兮归巨溟。应见三山皆岌岌。一得一又何必。今古不曾居丈室。千华影里复是谁。八面风清照红日。一禅一禅须记取。象骨龄难兮且相许。负石投针忽载来。拂袖双双便回去。

　　送全禅者

　　有龙彪兮时之相宜。有艺行兮人之所归。东西武步兮复谁。是我上下。观方兮存机未机。全禅全禅知不知。大施门开兮尘区可依。

　　送静山水

　　松根石上曾唯我。四顾寥寥谁未可。岂知白凤传好音。抛却乱云千万朵。溪山重叠春将暮。风递残华柳飞絮。金盂待月应有期。宝冠照水宁无据。静禅复记吾深嘱。彼兮国士真烈宿。相见从容莫等闲。人天景行存高躅。

　　寄藏主收禅者

　　新州出个卖樵者。龙朔年中藏昼夜。黄梅舂得古菱华。不倚物兮便高拄。秀禅拂拭无尘埃。历尽诸难眼未开。交驰石上求文字。争得孤峰却载来。近还有个寻吾祖。云在庐村深处住。偷得邻家些子光。用作千灯拟流布。呵呵呵。地久天长争奈何。

　　送云禅德

　　中岩老兮八十一。闲寄十年助辞笔。纵夸步骤当此时。岂免龙钟笑他日。他时谁也流机变。午夜寒蟾生水面。别有清光何处来。举目乱飞星斗转。歌兮歌兮苦搜索。远赠云禅愧标格。黄梅席上追古风。高唱自知天地窄。

　　赠陆学士

　　古之陆大夫。多集游方辈。今之陆使君。复与空生会。大国正搜罗。长剑今磨淬。或问清旷闲。不知若为对。

　　舟行

　　孤舟选胜傍江千。乘兴幽游思未阑。向日望来春色晚。顺潮归去野情宽。高歌钓客收纶线。弄影沙禽刷羽翰。回想古祠无限意。海蟾初上逼人寒。

　　东轩偶作

　　丛竹小山些子境。偶来闲坐解疏慵。怡然纵目谁知我。胜入摩云千万峰。

　　明觉禅师后录

　　上堂云。日日日东上。日日日西没。循环三百六十。几个解知窠窟。放开精精冥冥。把定恍恍惚惚。君不见毗耶离城。彼上人一室。寥寥是何物。师召大众云。高著眼。便下座。
　　上堂云。黄金为地白银为壁。释迦老子不合向者里屙。师以拄杖拨一下云。看看。落尔诸人头上。
　　上堂云。三千剑客今何在。独许庄周致太平。便下座。
　　一日云。大众。者一片田地。分付来多时也。尔诸人四至界畔。犹未识在。若要中心一树子。我也不惜。良久云。放憨作么。便下座。
　　因雪示众云。头上皑皑脚下皑皑。金色尊者独上高台。开眼造罪合眼受灾。如何如何天网恢恢。
　　上堂。众方集定。师云。勘破了也。便下座。
　　上堂。拈起拄杖云。物中眼眼中物。十方如来同此起出。还会么。瞎汉归堂。
　　上堂云。龙泉与刀斧。同铁利钝悬殊。驽骀与骥马。同途迟速有异。酌然酌然。一出一入。半合半开。平展之流。试辩缁素。
　　上堂云。直得动地雨华。何如归堂向火。便下座。
　　师一日晚参。于僧堂前立云。不打鼓上去不得。把却门入来不得。速道速道。大众。眼目定动。师以拄杖一时打趁。
　　上堂举。云门大师云。禅河随浪静。山河大地不是浪。师拈起拄杖云。看看。一处起千处百处没觜。一处息千处百处不识。还会么归堂。
　　上堂云。见一则瞎汝眼。知一则翳汝眼。翳生则天上人间。瞎却则三头六臂。或若辩得。许尔十字纵横。
　　上堂云。以字不成八字。不是优昙华正开。嗅著无香气。翻笑钓鱼船上客。不爱南山爱鳖鼻。僧问。万里无云伸一问。青天吃棒意如何。师云。军随印转。僧云。恁么则在和尚手里。师云。利剑不斩死汉。
　　上堂云。春山叠乱青。春水漾虚碧。寥寥天地间。独立望何极。便下座。却顾谓侍者云。适来有人看方丈么。云有。师云。作贼人心虚。
　　上堂云。大无外小无内。半合半开成团成块。老胡既隔绝。衲子多违背。从他千古万古长漫漫。填沟塞壑没人会。以拄杖卓地一下云。归堂。
　　一日上堂。众方集。以拄杖横按膝上云。恁么会得。瞎却天下人眼。复抛下挂杖云。救取一半。便下座。
　　上堂云。十方无壁落。四面亦无门。净裸裸赤傻傻没可把。灌溪老出头不得且致。我骑牛入尔鼻孔里。一般汉闻人恁么道。若风过树头。有什么共语处。
　　上堂云。一不定二不可。上下四维春风包裹。桃华杏华斗开。柳条桑条憋破。可怜昔日灵云刚道迷逢达磨。师拈起拄杖云。灵云鼻孔穿了也。
　　上堂云。垂丝千尺意在深潭。离钩三寸钓得一个是好手。良久云。负命者上钩来。
　　一日小参。示众云。须菩提岩中宴坐。诸天雨华赞叹。尊者云。空中雨华赞叹。复是何人。云我是梵天。尊者云。汝云何赞叹。天云。我重尊者善说般若波罗蜜多。尊者云。我于般若未曾说一字。汝云何赞叹。天云。尊者无说。我乃无闻。无说无闻是真说般若波罗蜜多。又复动地雨华。师云。避喧求静处。世未有其方。他在岩中宴坐也。被者一队汉涂糊。伊更有者老把不住。问云。空中雨华赞叹复有何人。早见败阙了也。我重尊者善说般若波罗蜜多。恶水蓦头泼。我于般若未曾说一字。草里走。尊者无说我乃无闻。识甚么好恶。总似者般底。何处有今日。师复召大众。云窦幸是无事人。尔来者里觅个甚么。以拄杖一时趁下。
　　上堂举。僧问赵州。至道无难唯嫌拣择。是时人窠窟否州云。曾有人问我。直得五年分疏不下。师云。识语不能转死却了也。好与二十棒者棒须有分付处。尔若辩不出。且放此话大行。
　　示众云。春力不到处。枯树亦生华。九年人不识。几度过流沙。便下座。
　　有时云。马祖升堂。百丈卷席。正令不从。拗曲为直。
　　上堂云。似地擎山不知山之孤峻。如石含玉。不知玉之无瑕。昼行三千夜行八百。是我寻常用底。拈放一边。尔诸人向甚处见盘山。速道速道。
　　上堂举。僧问赵州。二龙争珠谁是得者。州云。老僧只管看。师云。看即不无。争即不得。且道扶者僧扶赵州。
　　上堂云。不是金色头陀。有理也无雪处。便下座。
　　一日示众云。城东老母。与佛同时而生。一世共处而不欲见佛。每见佛来即便回避。周回上下皆避不及。乃以手掩面。十指掌中悉皆见佛。诸上座。他虽是个老婆。宛有丈夫之作。既知回避。稍难不免吞声饮气。如今不欲见佛即许尔切忌以手掩面。何以明眼底觑著。将谓雪窦门下。教尔学老婆禅。
　　举。黄檗入堂。于南泉位中坐。泉问。长老甚年中行道。檗云。威音王已前泉云。犹是王老师儿孙下去。檗便起去。师云。可惜王老师只见锥头利。我当时若作南泉。待伊道威音王已前即便于第二位坐令黄檗一生起不得。虽然如此。也须救取南泉。
　　举。药山久不上堂。知事白云。大众久思和尚示诲。山云。教槌钟著。大众方集。山便掩却门。知事咨白。既许为大众上堂。为什么一言不施。山云。经有经师。论有论师。争怪得老僧。师云。可惜药山老汉。平地上吃扑。尽大地人扶不起。
　　举。石巩曾为猎人。趁一鹿从马大师庵前过。问云。还见我鹿么。大师云。尔是甚人。巩云。我是猎人。马云。尔还解射也无。云解射。马云。一箭射几个。云一箭射一个。马云。尔不解射。巩云。和尚莫解射否。云我解射。巩云。和尚一箭射几个。马云。我一箭射一群。巩云。彼此生命。何用射他。马云。尔既如是。何不自射。巩云。若教某甲自射。直是无下手处。马云。者汉无明烦恼顿歇。巩于是以刀断其发。在庵给侍。师云。马大师一箭射一群。信彩射得。有甚用处。不如他石巩一箭射一个。却是好手。雪窦今日效古人之作。拟放一箭。高声喝云。看箭。复云。中也。便下座。
　　举。同光帝命诸禅师坐次云。朕收得中原之宝。只是无人酬价。兴化云。如何是陛下中原之宝。帝以两手畏幞头脚。化云。君王之宝谁敢酬价。师云。至尊所得只可傍观。若非兴化作家。往往高价酬却。
　　一日上堂。良久云。大施门开无拥塞。忽然有个衲子出来。雪窦倒退八百。何以临危不悚人。便下座。
　　举。保寿问胡钉铰云。莫便是胡钉铰。云不敢。寿云。还钉得虚空么。云请和尚打破将来寿便打铰云。莫错打某甲。寿云。向后遇多口阿师。与尔点破去在。后至赵州举前话。问云。不知某甲过在甚处。赵州云。只者一缝。尚不奈何胡钉铰。于此有省。师云。雪窦要打者三个汉。第一赵州。不合瞎却胡钉铰眼第二保寿。不能塞断赵州口。第三胡钉铰。放过保寿。师蓦拈起拄杖云。更有一个。大众一时走退。师击绳床一下。便起去。
　　上堂。善财别后谁相访。楼阁门开竟日闲。便下座。
　　举。肃宗帝问国师。百年后所须何物。国师云与老僧作个无缝塔子。帝曰。请师塔样。国师良久云。会么。帝云不会。国师。云。吾有付法弟子耽源。却谙此事。请诏问之。国师迁化后。帝诏耽源。问此意如何。源云。湘之南潭之北。中有黄金充一国。无影树下合同船。琉璃殿上无知识。师云。肃宗不会且致。耽源还会么。只消个请师塔样。尽西天此土诸位祖师。遭者一拶。不免将南作北。有傍不肯底出来。我要问尔。那个是无缝塔。
