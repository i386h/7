<!-- { "loadSidebar": true } -->
　　四分者五部之别名。一宗之通号。从文段数即以为目。翻就此方总六十卷。新学多昧委引示之。初分二十卷(从序至第二十比丘戒本)。第二分十五卷(从二十一至二十八八卷比丘尼戒本)。受戒犍度一(二十九至三十三五卷。梵语犍度此云法聚。即篇品之名)。说戒犍度二(三十四五二卷此两犍度在第二分末)。第三分十四卷(总十六犍度)。安居犍度三(三十六)。自恣犍度四(三十七)。皮革犍度五(三十八)。衣犍度六(三十九四十)。药犍度七(四十一四十二前半)。迦絺那衣犍度八(四十二后半)。拘睒弥犍度九(四十三前半从国为名)。瞻波犍度十(四十三后半从城为名)。诃责犍度十一(四十四)。人犍度十二(四十五前半)。覆藏犍度十三(四十五后半)。遮犍度十四(四十六前半)。破僧犍度十五(四十六后半)。灭诤犍度十六(四十七)。尼犍度十七(四十八)。法犍度十八(四十九)。第四分十一卷(前有二犍度。并后结集等四段)。房舍犍度十九(五十)。杂犍度二十(五十一二三共三卷。戒疏云。二十犍度离分三分是也)。五百结集(五十四前半)。七百结集(五十四后半)。调部毗尼(五十五六七共三卷)。毗尼增一(五十八至六十三卷)。以法正尊者于根本部中。随己所乐采集成文。随说止处即为一分。凡经四番一部方就。故号四分。非同章疏约义判文。故业疏云。四分即说之断章(断字上呼止也)。戒疏云。四度传文尽所诠相。此据说之所至非义判也。二十犍度离分三分。可是义开耶。问教流此土四律已翻(四五十只)。祖师何意偏宗四分。答此土受缘始从四分。余部虽翻未闻依用。业疏云。神州一统约受并诵四分之文。今所判释约受明随。故立一部以为宗本。下云。今判其持犯还约其受体。斯意明矣(义净三藏反宗有部。未体此意)。问有引人法有序等文。而云四分部胜其义云何。答非无此义。必依十诵受戒。可以部劣而宗四分耶。序明胜劣为彰部计浅深。至第三门始论约教判处耳。问且据现翻总六十卷。梵本仍多。如何四度诵终一藏。答非谓一座名为一度。盖取一期不定时限。随集至处未终且散即为一度。如是至四一部方终。五分十诵大同于此。唯八十诵律一夏之功逐席为目。随时各立未可一概。律者梵云毗尼。华言称律。今约戒疏统括诸文不出三义。初言律者法也。从教为名断割重轻开遮持犯非法不定。下文云。又如世法据刑约制。道法亦尔。依根附教各有差降。不可乖越故曰法也。二云律者分也。谓须商度据量有在。若律吕之分气也(一年十二月奇月属阳名律。偶月属阴名吕。一律一吕各分二气。则二十四气)。又云。教相所诠四字斯尽。谓犯不犯轻与重也。若解四字通决无疑。是则上品持律之最。何名为犯境缘具也。何名不犯起对治也。何名为轻因果微也。何名为重反上句也。然此四相非律不分。持犯不滥有同气候也。三云。律字安聿聿者笔也(楚谓之聿。秦谓之笔。出字书注)。必审教验情在笔投断。又云。处刻决正非笔不定等。问如上三义何以分之。答三并世法比拟取名。教诠楷定即法义也。辨析重轻即分义也。临事决判即笔义也。具含此三故称为律。自余翻释广在中卷。删繁补阙者。删谓能删繁即所删。补谓能补阙即所补。世多不晓故须委释。即分为二。初删繁者自古传律情见不同。或疏或钞十有余家口相传授亦非一二。凡于一事解释多途。必备而引之则翳于行事。但直申正义。余并削除。止用一言标破。如云不同前解诸说不同。余义废之昔解多途等。今以标破之言谓之能删属在删字。削去诸说并号所删属于繁字。上据义说更须文证。钞兴意云。每所引用先加覆检。于一事之下废立意多。诸师所存情见繁广。今并删略止存文证等。问繁有几种。答略有二义。一者繁广即上所明。诸师情见删除之者。如自然定方七树七间戒场先后夏中结解受日限定等。并有多说今于钞中例皆不引。即义钞两疏所引古解者是。二者繁滥如欲词牒缘受日加乞之类。今并除之。即羯磨篇云。今欲克剪浮言发扬圣旨等。又如知钟之语说戒净口安居通聚自恣为非。僧网篇中广列非制。师资篇中妄行杖罚之类。即僧网云。今则删其繁恶补其遗漏等。若依序文正存前意。今取后说非不兼通。纵有多述不出于此。问上明所删为律为疏。答自昔不明去取两异。今为分之。谓本宗他部大小经论。西土此方先贤文纪诸家钞疏。但使今钞引者并是取文皆属钞字。至于诸师情见。或笔于文或传于口今钞不录。削除之者并是所删。即删繁字摄。应知删补之义。钞文前后时或有之。岂得凡见引文例称删补。传迷来久。学者深须究之。问如戒本缘起广解辨相律藏文广。今钞不引岂非删律。答律是圣教今家所宗。但可取文岂宜删去。一者下文指广如律并及大疏。何得率尔例斥为繁。二者钞兴意中。但云情见繁广不云删律。一家宗部并无此语。如何不思辄见轻谤。若尔说戒篇云。今以普照道安二师为本。余则取律诚文删补取中。岂非删律。答此迷语也。彼以古师仪式有阙有繁故。凭本律删彼所繁补彼所阙。是则繁阙在二师之本。删补属今钞之用。据斯以言弥彰上义。问若不删律应即删疏。答但是异端。或文或说岂局于疏。及乎取彼要当还属钞取。自余不引始号删繁。故钞兴意中但云情见不言疏钞也。二明补阙者自古持律。或随已执见。或暗于教部。至于行事未适时宜。如尺量短长由旬大小羯磨。例皆白读问难不取解知。卧具谓非三衣。畜长不科减量。净地不立唱相。七证全无请词。斯类极多例皆遗阙。今钞约义准文补令详备。故下房戒定尺量已云。余曾游晋魏及以关辅诸方律肆。每必预筵至论尺斗废兴。曾未沾述故即补阙反光九代(印本作故即删补。然既未沾述岂得有删。今准古本为正)。今以往古未论之事即为所补。钞中所引文义理例是为能补。问补阙与下文义决通为同为异。答决通通先有。补阙局元无。余如序中第五门说。问随机羯磨云。律藏残缺义有遗补岂非补律。答正由律缺行事不周。故引文约例补彼羯磨。至如律文仍前自缺。何尝补之。问轻重仪云。删补旧章撰述事钞。准此删补不在于律。如何不许删补章疏。答所删所补多出旧章。能删能补并见今钞。但章疏语局情见言通。口授文传理无不摄。请详钞意勿事迟疑。行事者行以运造为义。事即对理彰名。然事相多途。义须精简。初以事通善恶此唯善事。二就善中简余泛善局明戒善。三约上下两卷众共二行名作善。中卷自行名止善。四约诸篇细分诸事。上卷十二篇标宗一篇总劝行事。集僧已下有五事。初众法缘成事(集僧足数受欲羯磨结界五篇)。二匡众住持事(僧网)。三接物提诱事(受戒师资)。四检察清心事(说戒自恣)。五静缘策修事(安居)。中卷四篇有二事。初专精不犯事(篇聚释相持犯)。二犯已能悔事(忏篇)。下卷十四篇分八事。初内外资缘事(二衣四药钵器)。二节身离染事(对施头陀)。三卑己谦恭事(僧像)。四外化生善事(讣请导俗)。五待遇同法事(主客瞻病)。六日用要业事(杂行)。七训导下众事(沙弥及尼)。八旁通异宗事(诸部)。是则一部始终所诠行相。无非三业鼓动方便缘构而成故云行事。首题标此特异群宗。本设化根源正教诠宗骨反光九代。斯言不虚故序云。显行世事方轨来蒙者百无一本。此乃一家大要遍见诸文。凡预学宗弥须详练。苟迷斯旨余复何言。问准下持犯事法两分。今唯题事则非摄法。答彼明止作各摄分齐故须两分。今望运造无问事法通归事耳。问题云行事下云三行。语音别召同异云何。答行据造修。行取成德。由行成行语别义同。莫非流入行心缘构成业也。钞者有二义。一采摘义二包摄义。谓于三藏正文圣贤遗记。采拾要当以为文体。下云撮略正文。即初义也。彼文既广备录则繁。故于其间略提首后。词省理足下云包括诸意。即次义也。至第十门当自广说。序有三训。随义以释。尔雅云。东西墙谓之序。如世墙序在堂奥之外。即喻序文冠一钞之表。此端序义也。二序即训叙。谓撰述始终十门例括三行条流。使一部文义历然不混。此即次序义也。三训绪者如缲茧得绪则余丝可理。学者观序则诸篇可求。此谓由序义也。一言标序三释并通。问昔云总别两序其义如何。答首标一题那云两序。今所不取略言三失。凡言总别共彰一事。如持犯总别二衣总别之例。今序不尔。前明制撰成文。后括诸篇大义。前后敌异总别焉成。若以十门不同而云别者。则总义持犯所列七门亦应是别。戒业二疏各有总义。并列多门例难亦尔。此则全无总别之义为失一也。又仿经宗通别二序。且经中通序通于诸经。别则简于余典。今此钞序为通何文为简何典。又以总序为发起别序为证信者。且彼经家通是证信别为发起。今则反之。一何颠乱。若言准彼得云两序者。彼以通他局此之异经后经前不同。证信使百世无疑。发起显教非徒设。科分二序其意在兹。考此序文全非比拟。妄引彼例为失二也。且钞以十门统其大纲。又云。此之十条并总束诸门等。是则十门全无别义。不晓文旨为失三也。今申正解。对下三十别篇止可通云总序。于一序中大分三段。前明著述但叙能诠之文。中列十门乃括诸篇之义。文义二种并属教收。教不徒然指归济行。故后分三行统摄群机。一序始终教行斯足。略示大要余在临文。题下注字显上别名容含多意。一者异古下斥古云。显行世事方轨来蒙。百无一本。今标行事得律宗旨。二谓。拣滥古师撰述。皆云四分律钞疏等。故加别目知非余者。三为释疑。疑云。宗律撰钞但以所宗立题可矣。何必更参删繁等语。若不注显疑情不决故也。中下两卷语别意同。撰号中本为标名示文所出。名容相涉别之以寺。寺或同名。拣之以处。京兆者即古长安城今之永兴军也。自古帝王建都之地。故立此号。京者训大言土境之广。兆即是众言士庶之多。即律师行化之境。亦即本所生地。有云长城或云丹徒者(长城湖州。丹徒润州)。此谓祖宗之所出非生处也。行状云。大师在京华生长。足为明据。其出世示灭中间化事备载行状。此不烦引。撰述者通而为言。撰亦是述今既两标。故须别释。撰谓操觚染翰诠次成章。述谓谦己推他相循旧辙。若准后批云武德九年撰。而戒疏批云贞观初年。以武德九年即改贞观故无所妨。彼疏又云。贞观四年远观化表。于泌部山为择律师。又出钞三卷。乃承吾前本更加润色筋脉相通。准此乃是重修前本。案目录中乃当贞观八年。即今所传之本也(旧云有六卷。又云后分十二卷。准下序云三卷摄文文无不委。则是非见矣)。
