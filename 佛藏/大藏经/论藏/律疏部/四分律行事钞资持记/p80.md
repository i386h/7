<!-- { "loadSidebar": true } -->
　　忏是能忏之心。六聚即所忏之罪。法谓忏之轨度。梵云忏摩此翻悔往。有言。忏悔梵华双举。准业疏云。取其义意谓不造新。忏谓止断未来非。悔谓耻心于往犯。有将忏字训首训鉴。义虽通得华梵须分。然忏通化制及以理事。今此且据制教事行以为篇目。叙来意中初科为二。初叙忏意。上句明造业。且约篇聚所制二犯之罪。结业成因必招来果故如种焉。次句明须忏。以犯从妄起罪假缘生。妄体本空缘生无性。了知妄本则犯相何依。识达缘生则罪根叵得。是以忽追所犯深恨前非。仰对胜缘尽披肝胆。罪从心起还逐心亡。既伏现因不牵后果。犯而不悔业苦何穷。有智识非义无隐覆故也。则下二句彰益。上句自行无瑕。下句众法有用。故下引劝。前引论文劝速改。初引论。不下申劝。彼论问曰。何法重于地。何法高于空。何法多于草。何法疾于风。答曰。戒德重于地。我慢高于空。烦恼多于草。心念疾于风。今略引后句以明。昔心造恶今忽追悔刹那翻善不待终日。意令有犯速须求忏。次引经文彰佛劝。经明如来诃责示恶之意。欲令行者有过寻悔。上诃毁禁令成止行。下说恶道令成作行。斥古中初示非遂往也。古师即指诸家集羯磨者。如僧铠羯磨。初出忏残。二忏偷兰。白二法忏不分重轻。三忏舍堕不简单提。四忏余罪不显罪相。提舍吉罗并不出法。又昙谛羯磨。初亦忏残。二忏舍堕。三忏余罪。谓单提．提舍．兰吉．同一法忏。词句并同舍堕。事仪加改谓之增减。立法出没谓之隐显。若准下文则古谓夷罪。必须都无覆心方开忏悔。又唯淫开忏余三不开。又僧残中覆藏别住。或云尽行或俱不行。又提舍中同忏提法。又众学罪同皆责心增减隐显寻之可见。臆课多者责其师心。课犹说也。照教无文谓事无所据。捡行违律谓行用非法。故下引斥即律增二中明二种愚人。初人抱过不悔。次人悔不依教。今取次人证上非法。律文又出二种智人。与愚相反如下科引。圣下二句示师心所以。上句示后悔法皆见律文。下句显前诸师不能依用。显今中分二。初叙撰述。上一句正示。定纲位者六忏差别不相滥故。格心境者各显缘法无所昧故。随一忏中缘法虽多不出心境。如下所示。慨过陈露即能忏心也。托处对人用法等事皆属所对境也。格即训正。下二句显意。上句明立法有准。今古相形是非镜矣。下句示行事无疑。心境相照得失彰矣。能所即心境也。此下二句隔句对释上文二句。寻之可见。则何下次彰功益。明今依法罪必可除心有所寄。翻前违律悔罪不出臆课无凭故云何患等。为圣叹者顺佛语故。故下引律示叹。以命能忏为智人故。次明忏法。总分中化教具兼两忏。通被二众。如文所叙。又复二忏通大小乘。又所犯罪通悔三世。总牒十业。制中反成五局。言律忏者局小宗也。如文自述局道众也。托受生者局事行也。依初受者局现犯也。次第治者局名体也。上且分对。次释文相。初二句标局。言道众者总收出家五位。由下释局所以。文叙犯忏。皆依本受。受是禀制于制顺违遂成持犯。则彰律忏与经天别矣。初句示犯起之本。次句明制忏之意。还下示立忏之法。次第治者随其所犯。须依篇次不可乱故。篇聚立仪者制教差降故。悔法准此者依教立法故。次广明二忏。化教中标云通忏者。如上五对通义可知。对显中理忏者。此约观慧推穷业性。明见真理罪得伏灭故云忏也。文中初标根性。且望修事通名利根。若对三观智用浅深自分利钝。如后可见。观下示观行。初句示所观境。由下明能观智。上四句明达妄见理。下二句明行成罪灭。分谓分辨即观照也。此中通示理观。无生之言总下大小三种之理。次事忏中初标机宜。由下示忏法又二。初叙不堪理观。止下正明事忏。初明事行不出三业。礼拜旋绕是身业。称叹诵持即口业。虔仰竭诚等即意业。胜境不出三宝。则下明成益。上二句示先业。言轻重者就过为言。五逆谤法用僧物等为重。余则为轻。又凡造罪具足三时。俱起猛心为重。或二时一时为轻。定不定者复简重业。定业极重纵忏不亡。不定犹轻或容转易。下二句彰益。转报谓易夺不受。对上轻及不定业也。轻受谓转重为轻。即上重中定业也。并下指广。佛名经文见第十。方等陀罗尼经三卷。虚空藏经瞻察经等并明悔法。若准业疏须具五缘。一请佛菩萨为证(即奉请众圣也)。二诵经咒(即诵经讽咒)。三说己罪名(即说忏悔)。四立誓言(即今发愿)。五如教明证(即今求相简择邪正)。重广中初示所修观相。无性即空理以下明罪灭所以。诸世间业皆从我生我为业主。我既无托故。所造善恶不从我倒而生。妄业无依故得除灭。见谓达理。思谓起修。除谓能观智。灭即所观业。破妄显真而非顿证故皆云分。若约位判分见分思即内凡人。分除分灭即初果已去。如下喻显。眠醉喻迷醒觉喻悟。眠觉醉醒相似法故。次列三观标中。理本是一。何有三者。若权实往分前二是权。后一是实。若大小相对前一是小后二属大。若约开权会小终归一理。若对三宗性空局小唯识局大。相空通小大如是分之。性空中分三。初示所观境。即诸法二字诸法之言总包一切。诸经论中或约依正因果。或世出世间。或有漏无漏。或色心非色心。或善恶无记。或阴界入等。若据通论总观诸法。今就忏悔且指罪业而为观境。性空无我一句即能观智罪从缘有本无自性。缘即心境虚妄心境和合成业。业性自空。非使之空。由存妄计故受轮转。但破妄计觅罪叵得。叵得之处强名空理。言性空者小机智劣不能即法见空。必待推析穷法体性。然后方空其中须分利钝。利者体法即空。钝者析法见空。或云有宗唯证人空。假宗人法二空。此下判位。小乘通收声闻缘觉。据所乘法谛缘虽殊若论断证同见空理。相空中亦三。示境同前。能观中言相空者。了法无相犹如幻化。昧者谓真亦如空华。眼病谓实故云唯情妄见。判位中小菩萨者。虽发大心未穷心本故。设此观空诸尘境。如诸般若所被初心。言照用者二乘住寂故。但照心菩萨涉事故云照用。若对三宗即当四分。同观空理故云小也。志慕佛乘故云菩萨。相召佛子即为明例。唯识中三科同上观境可解。能观中外尘谓一切境界也。言本无者有二义。一者境即心故。瞻察经云。一切境界从本已来体性自灭。未曾有故因如此义。是故但说一切诸法依心为本。当知一切诸法悉名为心。以体不异为心所摄故。二者虚妄见故。经云。但以众生无明痴暗熏习因缘现妄境界令生念著。又云。若无觉知能分别者则无十方三世一切境界差别之相。唯识论云。唯识无境界以无尘妄见如人目有翳见毛如月等事。实唯有识者。言唯则遮于外境。言识则表于内心。或真妄和合为阿梨耶识。谓真能随缘与妄俱起故。或云真识。即是常住本净真心。即是中道一实境界。然修观有二。一者直尔总观。谓观念性即是真识。其体清净平等周遍含摄诸法。出生无尽究竟一相寂然常住。二者历事别观。一切时中随缘动念。衣食四仪若善若恶皆能了知一识流变。若前总观乃彼上智深位所修。末世初心唯后别观是所机教。判位中上二句彰胜。对前粗浅故云深妙。业疏云。初浅滞教谓境是空(即小菩萨)。了境本非性唯识也(即今位也)。又钞云。钝见空时不分别色(谓小菩萨不同二乘析色故)。智知唯识不分别空(即简相空)。三观相望浅不知深。深必兼浅故后唯识即为圆观。次二句正判。大菩萨者初地已去也。故下引证。彼以五十二位总为四位。论云。一切法以识为相真如为境(境即是体)。依此境界随心信乐入信乐位(此收加行十信十住十行十回向四十位)。如理通达得入见位(即初地也)。能对治一切障得入修位(二地至七地)。出离障垢得入究竟位(八地至佛地)。初位所修名影像唯识。后三所修名真唯识(有人将前小菩萨对加行者。不知观行不同也)。问。有人云唯识观南山判位太高。又云深位无罪岂须忏悔其意云何。答。论文自云唯识通四位。那责南山判耶。此盖特举深位以彰理妙。当知悔法正为下凡。故下劝令任智强弱。随事观缘岂令果佛而悔罪耶。前修率尔不无小疵。后进狂简便生轻谤寄言有识。详而慎之。又有人云。题云忏六聚法那出事理忏乎。答。此又不晓化行二教罪忏相须。若唯依化忏则制罪不亡。若专据制科则业道全在。故当化行齐用则使业制俱除。下云五众犯罪理事两缘。又云篇聚依教自灭业道任自静思是也。举宗无滥故以六聚标题。以类相从何妨二忏兼述。傥怀通鉴无事专隅。结告中初结示。据理深浅由机强弱。当量已分随力修之。然末世情昏鲜逢利器。尚未堪于事行。况克意于玄门。三观微言于兹殆绝。呜呼故下引证。华严偈初句示罪相。一切者总十恶也。能遮善道故云障也。深广波腾故喻海也。次句示生处。不了唯心取著前境妄想也。下半偈示悔法。上句索机。下句示法。当求者示能观智。真实相者若约通论总上三理。若据经意别在唯识。故下云大忏也。本作端坐念实相。端坐是静缘念即能观。如下结叹准经续云。众罪如霜露慧日能消除。是故应志心勤忏六根罪。上半示其功胜。下半劝其勤修。劝修中初科前示二忏不同。福顺生者人天有漏顺生死故。道逆流者三乘无漏逆生死故。出入据所克之果。愚智即能修之机。虚实约所修之行。一一分对事理二忏浅深可见。故下正劝。文出心论令自观量。乐罪修事者转愚为智也。乐福修理者转钝为利也。理通深浅者利有强弱也。次科又二。前明道众通化制。初总标。事遵律制。理照内心故云两缘。缘即观也。事下别释。事则顺教者。谓作律忏历事缘境常照起心。知唯本识随缘流动趣向于理。故云无违唯识也。理则达妄者即了此心。妄缘境起达境即心。心外无境。唯一真识清净本然。故云外尘本无也。故下引证。即摄大乘论唯识不失者。证上缘理也。不无能取所取者。证上缘事也。能取即心所取即境此除疑执。恐闻缘理便谓自心兀然不动。恐闻无境便谓境界豁达都无今时愚者。错解佛乘皆谓理观寂尔。无思空然无境。取舍不得。能所俱亡顽然寂住便是真如。放荡任情即为妙用。由是不礼圣像。不读真经。毁戒破斋嗜酒啖肉。夸为大道传化于人。恶业相投率多承习。此乃虚妄臆度颠倒论回。岂知达法皆真。何妨泯净。了真即用岂碍修行。是故悟理则万行齐修。涉事则一毫不立。自非通鉴余复何言。若下次明俗众局化教。初显略。福道两经通目化教。福经如佛名方等。道经如诸般若等。广下指示。凡圣行法旧云道整禅师撰。未见本文。尝考诸祖教观无非适机。若乃决白自心的指妙境。甄别大小简练偏圆。历位浅深涉道次序。唯天台摩诃止观是可投心。但末世弘传变成名相。故令晚进取悟无从。必欲深明当求哲匠。次明制忏。波罗夷法中前示业报。欲令犯者识过求悔。观佛经中初示报。一下列罪。初绝所依二杜智解。三拨正信四五盗胜境。僧物重于三宝者。僧物有四。今简常住常住为最重故。信奉者施故云信施犯重。非僧食则成盗。六七陵辱尊上。准经污尼语通染净。若论戒障必约净境。六亲者据经但云姊妹亲戚。今文易之使通收故。并下指广请将七过反照身心。傥曾有犯宁不畏乎。涅槃文为三。初示罪报。若下二明犯心。初约护法说破为不破。善业胜故。犯心轻故。此据化教故言不破。若约制教还即成破亦欲进彼护法者故。未舍远者谓于佛法犹恋慕故。若犯下次约坏法说为犯。言多过咎即说佛法中多过失故。一阐提此云无信。云下三示悔法。初标问。谓下答。释初明忏者现报即受所谓转重为轻也。横谓非横。罗犹堕也。若下明不忏者生报方受。彼经云。若不观身无常名不修身。不观戒是善梯隥名不修戒。不观心躁动制伏名不修心。不观智慧有力能断名不修慧。次明忏法。辨异中初科引律本文。诸下示古今两判。初指古非。古释都无覆者谓从犯已后曾无一念覆心。方开有则不开。又见律中忏法因犯淫为缘。便谓唯淫开悔余重不开。故云互有是非也。今下申今解。初二句示教意。立教接机不可抑塞。故云理无滞结也。但下二显正解。谓曾犯多罪必须尽悔。故云都无覆耳。不下三简异。僧残容不尽悔。文又为三。初直示不同。初下比校两篇不同所以凡有三别。一犯重本坏。二悔出自心。三抑令首尽。僧残反上。言有余者反上一也。得强加法反上二也。隐显随忏反上三也。有下结示诸异。即上三义相反。两仪即指二篇忏法差别。须治中僧祇三节。初示悔心。令下明开忏。比丘下出行法。初明同行。彼此不净者宿触同故下明别行。得受食者同下位故。除火净者异下位故。及金银者异净人故。从沙弥受食者不自捉故。十诵中初明开忏。如法乞者即悔心也。佛下简行法。初通示同行。在下别示不同。行有四。一明坐次。二明宿卧。三明秉御。所以唯开此二法者住持之要不可暂废事不已故。余不开者由无限制容别求故。四明受岁。虽不依大僧腊次不妨增腊。故下引论决上秉法。非是常开。母论中初明得法。名下示复本。但下显无胜用。然下明障来苦。治禅病经脱著衣者示卑下。故生惭愧者示悔心也。供僧等假事折辱示尽诚也。经有二卷。彼云。除粪八百日后洗浴著僧伽梨入塔观像。若见好相令诵戒满八百遍得成清净比丘。问。忏既清净那不足数。答。戒德劣故不任僧用。问。既不足数开忏何为。答。若不求忏财法两亡。僧须灭摈由忏净故得入僧中。但不足数。又复能除狱报九百二十一亿六十千岁地狱之苦顿然清净。岂非益耶。问。世中皆云小乘无忏重之文。今诸律中云何开忏。答。律开忏者为同财法及障来报。若望体坏无任僧用。不复本位犹同不忏故云无耳。非谓不许忏也。问。依前化教理事二忏得罪净不。答。若修理忏罪无不遣。若修事忏或不违行法。或得好相重罪得灭。如佛名方等虚空藏治禅病经等。并有明文。问。若依理事忏已制罪灭否。答。灭否难知。须准教判。化忏心业制忏违教。准知制罪不灭。问。得相验净可足数否。答。事忏得相乃约化经。足数作法自是律制两不相涉。那得致疑。古德云。安用大教忏夷以足小乘僧数也。欲辨化制四句明之。初业灭制不灭。二制灭业不灭。三俱灭。四俱不灭思之可见。问。有人言准虚空藏经得足数者。答此犹不辨化制故也。问。有人准初教经三十僧中忏重。得入僧数者。答此引伪经不足为据。如序所简。次明立法。陈乞中律令教乞事同初受。纵使自能亦须他教。问。此明忏罪那云乞戒。答。根本既丧。从僧重受终身奉持。即是忏悔。若尔犯已未忏应无体耶。答。准上以明体本不失。但望力微故须再受。余如篇聚所明。行相中初科上文指同。唯下显异。即二五夺智能中不得说戒。今准伽论众无能者得作说恣二法。例知无人即开诵戒唯此为异。次科来否随意者。胜前不忏财法俱亡。异余净众不来不得。三中初明本篇重犯。又须同种之罪方得名重若犯下明余篇重犯。正明引证在文可见。结示中初正结。不可点古非。第二忏残对治中。二罪各须先治情过。情即是心据论诸篇皆有情过。然初篇虽重纵忏无用。下篇诸过体非极重故。但直忏本罪无劳预治。僧残邻重恐坏本体事须繁累不可轻略。唯斯悔法独异余篇。初情过中二义翻之。上约情罪下就治罚。续引母论别释次名。二中注示前后犹同古判。戒疏准残还须后忏。三中初翻名。前下释义又二。初列示二义由下出其所以。初明自喜言前喜者。谓行覆日满。少日即六夜。众下明僧喜。四中初翻名有二。初名者谓由僧羯磨得入二种僧故。次名如下论释。论中上二句即生善灭恶。下句谓由僧拔除。不堕罪处故云起去。次明忏仪总示。文中初引论偈。下引论释。初明犯人求悔。若下制僧知法文列五方。即是四法一二及五并属所被事。三是人四即法。集人加法义必兼处。委释名相并见下文。释总名中三。初释上起。又下二释提舍那。欲下三释制忆持。初中又三。初征名。往下释义。初约先犯反显。次约忏悔顺释。约遮相续谓以善遮恶也。受即受体。持即随行。是下总合。提舍那者亦即忏悔之通名。第一方初科。初约义略释。故下引论委释。初明制观察。若下明具缘成犯。通缘列三别缘出二。皆略示耳。于下例通余戒。广下指广彼。论自指佛陀波罗造。彼广明十三罪相。次义释中初牒论。释据前了论会释今宗。故云准论解律。欲明论文即是释律二缘故也。恐下示论意。僧下引证。有罪知者谓知犯也。无罪知者知不犯也。文通诸聚不局此篇。但取有无两知证须观察。第二方中初科前明成覆。僧残罪见者谓自知有犯也。若下次明不成覆。次对律解十门。初云形差谓罢道反俗形服别故。三中有二。初不成根本。或下明不成覆藏。五中十诵十六人种种不共住。即诃责等四羯磨人。乃至者略式叉沙弥。谓与如上等人共处无清净僧。既不成发露则覆亦不成也。伽论五人五分知识多处纵有净僧亦不成覆。六云业待时中更兼人方。言待时者或为缘阻未暇发露期在后故。待人者求知法故。待方者择胜处故。皆谓期心欲露故非覆也。七中以前境尊胜不可轻言故。八中初明有心。不下正示无心有二。上约知而无心。下约遗忘无心。九中虽非正露无所隐故。十中先示三心。并不可学迷。若可学迷根本罪外更加无知。前无心中若忘不成者。谓识犯忘不发露。此迷本罪与前不同。文下引证可解。已前十门或出本宗或取他部。或约义立对文自见。又复诸篇通有覆藏。例用此十简辨成否。如是知之。第三方中初正明作法用僧。先引论文。言业聚者谓作业假众聚即众也。四部下牒释。四僧者一四人二五人三十人四二十人。若下次明行时对境。前一即覆藏时对一人白。次一即六夜须僧中白。出罪无可行故云一席耳。第四方中初标。论业即羯磨。言相应者事必称法不可差故。前后皆言学处者。作持行法圣制学故。以下牒释。初约事简法。法位三者单白白二白四。就下明用法多少。虽通四法不必尽用。且总列之故云位极有四。然此四位有定不定。别住本日随有行之。此二不定。六夜出罪此二则定。前四对治及后正忏并明诸位。故此指之。第五中初引论。一日夜者举少类多故云等也。为显等者谓一日夜中曾藏则有覆藏罪。须地立宿住即行别住也。不藏则无覆藏罪。但行摩捺多即六夜也。地者下牒释又二。初正释。处所名者以行别住别在一房故。等四位者通举诸位也。摩捺多摩那埵梵音转也。即下二点示。此与第二方相滥。彼约有藏以简成否。此辨有无以明用药。故不同也。显格义中九段。前五即依了论五方。后四即准律文。别立会合律论布列行事。故前云格义。此标忏仪也。初科为三。初标指。名下次牒解名即同篇之通号。故云僧残。种即十三之别相故云漏失等(有云漏失淫种类者非也)。相谓成犯之数目。故云多少。律下三引证。一名证通号。多种证别相。十三自为一聚。与余不滥故云住别异也。三中能治即四僧二十僧。所对即行时假境一人及僧。第六正明中初科。前明以短从长。若下二明以忘从受。次科前引十诵明乞词。要须云者谓乞词所牒须加年数。次引僧祇明次第究勘。无岁时即初受未得腊也。三中初引文。故下准判。发露出己不取他知而已。七中初本律。但明总忏。别忏可知。故前引三种。一数忆忘。二心覆露。三同名异种。此三种别并通合忏。又下次引覆日以短从长。亦即总忏并上为四。僧祇中初总标。如下显相。初且约十日日犯一残俱不发露。第十日犯者则覆一夜。初日犯者则覆十夜。应下正明总别。十番是别一番即总。十诵中明乞词羯磨须牒罪日两数。恐谓总忏作法通漫故引决之。第八明威仪中。初明入众仪式。自下次明披露克责。又三初悲其所犯慨责也。或作嘅叹也。如上论者指篇聚中所引母论。赖下喜其开悔。上明喜闻圣教。下明庆己发心。如是下教其殷重。四面下三明设礼陈乞(文作乞陈疑似写倒)。乞词有五。初嘱僧专意。次句自称己名。三犯故等者陈露所犯。四今从僧下正申所恳。五愿僧等者乞副所求。羯磨中注文初令依用。若下点律所阙。古羯磨即昙谛出者。谓翻译家用入律故。彼云。大德僧听比丘某甲犯某僧残罪。覆藏此比丘某甲犯僧残罪随覆藏日已。从僧乞覆藏羯磨。若僧时到僧忍听僧今与比丘某甲随覆藏日羯磨白如是。钞中加改比之可见。而云犯某僧残不提罪相。随覆藏日言相浮漫不足依之。第九示法中。初科教示有四。初示羯磨。二示夺行。三示执事。四示白告。对文分之。四中初令见僧。应下二示作务。乃下三明住处。若众下四明同利。身下五明坐次。乃至下六明供给。文同不出者指师资篇。十诵中初制在僧处不同下五分(有云此据正作法时者详之)。二制同犯各坐恐得同伴心无惭故。三制显处文自出意。五中善见初明有缘白停法。若下明昼舍夕行。明未出须白者即当一日故。十诵中六夜亦开仍制日限。本宗白停久近皆得。四分中初明白舍前示开舍。若下明白行。彼下明受礼作使。上明同类下明下众。六中八事。一三并出外寺非寺分。二四对客比丘。入出以分。六七约处人无人分。五八各为一事。徐行谓缓步。简疾行者不白不犯。多人同屋非别住故。又八事中前五及八并不白故失。六七事非故失。注云已得谓前已行。日未得谓所失之日。若后重行但续已得足满前数。七中初白一比丘法。往余寺客比丘等皆准此白。词中大德僧听者传写之误。合云大德一心念由是白别人故。若五人下白众多人法。若据对僧合云僧听。而云诸大德者由非僧法。但不能别白从省故耳。后说戒白方可称僧。有下白客僧法。比丘中有德望者须异常人。其下指白僧法。说戒等者谓一切众集时。八中十诵明往余寺。若到便往者恐违白法失宿故也。五分明出界。九中四分欲白不及非意故开。十诵初明见客执仪。若下次明有病遣白。词句阙略故。指四分即前所引。五分明行时对境。指第五方五字错合作三字。评量中初科为四。初嗟悔法不行。当隋唐之世僧英极众佛法大兴尚云亦少。况今末法焉可言哉。六聚忏法坠地久矣。僧徒造恶秽迹叵言。或临布萨则安坐默然抱过毕生死犹无悔。岂非妙药虽留毒气深入不肯服耶。悲夫纵下二责弃制从化。初出过。余下斥非。上三句责其取舍。真诚为道义必兼行。不当厌小忻大。但下三示其忏别。皆下出其情状。以制忏指定犯相对众折辱。况行别住夺行苦役羞愧不为。化忏不尔故多行之。业由羞结者造业自缠对人。覆讳覆故罪积于心。积故业更滋广。是则罪种转盛。徒忏何为。此下四结劝须依。次科为二。初明不满可否。若行下明日满依法。初中前示异说。或云尽行日满。或随行少日。或都不行。若上根从急宜用初师。若下流机缓则依十诵不行别住出罪得成。今取盛行颇合时机不违圣教矣。今下次显今所取。初彼引所传用彼征。此者用十诵缓文征此宗急教。义须取中故云相准。征证也。虽然下约义加改。初教改易羯磨。后诸白羯磨即六夜出罪等当下令白僧问和。后二乞词羯磨并准不满牒之。六夜中注云竟者谓行日满者。羯磨中如前即索欲问和等。白告中初科前明白僧法。若客下白别人法。白僧又二。初即座白法。若行下余日白法。次科初示同。唯下显别反明。别住不常在僧非日日白僧。但行法制必僧中不得同宿。恐有滥行故注示之。三中本由忏易故使犯数。提吉多犯举以为况。故云如波逸提等。四中各坏二法者。且如本犯漏失行百日别住已行一月复犯前戒。还依百日治之故云本日也。六夜亦尔已行五夜再犯本罪重行六夜。然本日治法无别羯磨。但是再加覆藏六夜二法。如别述者即随机羯磨及疏中。出罪中乞及羯磨并先牒覆藏次牒六夜。后云从僧乞出罪方是今法。又覆藏中先牒所犯。或下次牒覆日。已下三牒乞词。僧已下四牒得法。我某甲下牒已行日。六夜中有三。初牒乞二得法三已行。细对羯磨分之不可粗读(六夜法中先牒覆藏亦尔)。诫敕中初泛明持毁。佛住灭后胜劣有殊据受犹同。行果全异行者下正诫能悔有三。初喜其已忏。故下二劝其坚持。初引文劝。应即僧祇。梵云绛赖叉此云无忧。即佛生处树华。喻其殊胜也。或翻青莲华喻其清净。颇合文意。纵下举难。劝论即善见。如是下三结告随机。并下兼示来报。经续云后得为人。复受黄门二形无根等报故云等也。
