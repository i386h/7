<!-- { "loadSidebar": true } -->
　　戒体四门。初二论体。二中兼行。三四属法。四中有相。一往粗分。委如下说。初料五章。初立二戒。乃至第四并明二种。第五独论无作。又前四局戒。义通善恶。后科通杂。正为显戒。明多少中初文为三。初究受多识少。太唐之世释门兴振。英俊如林。尚云三五。况今衰末焉可言哉。皆下二显不识所以。上二句明专愚不学。致下明无知妄受。盲喻无知梦喻不实。及下明成否不决。河汉喻其茫然不知涯际。故下三总示来意。据此一篇止释戒相。今就其初广法体行。意见于此。诸门者通指前三总别科目。二中初问几种者。通论诸教所说不定。约境从制就位(五八十具)克体(作及无作)。或对七支。或总三业。或分遮性。或据受随。有斯多异。通而问之。答中初约境示量。今下举要统收。今正明体。此二为要。故偏举之。通收尽者由此二戒悬防总发体中含摄。故此收法体。而言境者欲明偏境之法皆归二戒故。第二科中前但通立。次申所以。理趣既显。引据复明。所立已定。即须显示二种名义。故以解名。寄之于后。初科问中。言不一者欲显相须。故约互废以问。及以三者业疏作何不三合。谓有作俱无作二法同时。直应更立一合次前为三。初答为二。先明作须无作。作休不防者以作短故。不可常作者心。或余用故。次若单下明无作须作。二下结示。次答中作无作别者动静异故。心非心别者体相违故。业疏三句。一作是色心。无作非色心。二作者初缘。无作后业。三作是运动。无作非故(钞无第二。余二比对大同)。若下释疑。以不许立三恐谓戒法唯局此二。故持释之。显上且据能防。故唯二也。引证中多论。初二句明从因感发。初下明成就分齐。注中示名。初句会同。下句释义。业疏云。此明业体。一发续现不假缘辨。无由教示方有成用。即体任运能酬来世故云无教。今时经论多云无作。义例同也(准此注中他字乃指业体。非属人也)。俱舍名无表。亦同此释。二中初示二戒。是下明缘具因阙。下复指论以显经意。三中彼明化教十不善道然。二色义同故可为证。业疏作是十种法。则通善恶。颇应下喻。由心重轻有发不发。故云或有无等。如下喻显极喻重心。香臭喻善恶。瓦木喻轻尔无记。手执喻作除去物。已余气有无用配三心可见(旧云。此经与俱舍同宗非也。安有佛经与论同宗耶。宜云俱舍等宗此经可也)。结中问曰。今宗二戒名体并异。那引多论善生而为证者。答今此不论名体。但证二数是同。请观结文。幸无迟虑。次解名义。问中结前生后。总问三名。答中作即方便构造为义。陶家谓土作家。轮即范土为坏器之车。运之则转。故以喻焉。四大质体名报色。从缘动作名方便。报起方便。方便依报。二法相假不一不异。但言报未必是方便。言方便其必具报。今以轮水喻报质。轮动作喻方便。即名其动以为作耳。故下引证身及动身。对喻可解(心论即有部计作戒。是方便色故但云身)。无作中一发者一犹始也。此句明业体初成。即第三羯磨竟。第一刹那与作俱圆。是体发也。作戒既谢。无作独存。相继不绝。故云续现(旧云。一发者作戒落谢无作续起。此解非也)。始即上句一发之时。末即终。谓命终舍也。虽通四舍且约常途。故余三不举。此句明业体久长也。四心者通举四阴。三性者别示行阴。三阴唯无记。行阴通三性。故此句显非心也。下句正示无作义也。若翻对作解初句反前即谢也。次句反一念也。第三句反善行心也。第四句反缘构也。故下引证有二。杂心中初句蹑前作谢生起无作(本论与上释作戒文相连故)。余识即四心后心望前作心。故云余也。俱即同时是法即无作。随生谓任运起也。成论中通明业理非局戒也。因心者示现从作发也。因是相假之义。心即简别有宗。生罪福生即是发罪福即善恶无作。文举无记等取余心。通名中初二句直示正义。由此二戒俱断恶故。故下引证涅槃。遮制即禁断义。直是者一言尽理更无余论。故善生如前。即戒法第三门。制等五字即括五义。对前可见。三出体中法体幽微颇涉言论。但钞为新学直申正理。文义简略致多谬妄。此既律教之源复是修行之本。事须广释少资心用。标云体状。谓体之相状无别所以。示宗中初句通示异计。今下别示本宗。二论即指多成。言不同者统括部计。不出四门。所谓空有双非两亦。双非入空两亦归有。故此四计还即二门。此土翻传虽有四律。十诵四分时所盛弘。故今但对多宗辨异。一者四分。昙无德部名为空宗。亦号假名宗。即成实所宗也。二者十诵萨婆多部名为有宗。亦曰实法宗。今婆沙俱舍多论杂心并同彼计。略知如此。委辨异相具如疏中。多见讲解不辨教宗。名相交参何由识体。寄言学者。最宜留意。然今钞中依宗。明体指略多宗。然恐后学至文壅滞妄致穿凿。故须略示。业疏广列六位分别。今但撮要引而示之。初明二戒并是有为。非三无为。由假缘构造四相所为故(此有为无为分别三无为者。虚空择灭非择灭也。四相即生住异灭)。二诸有为法总为三聚。一色聚。二心聚。三非色心聚。二戒并色非余二聚(此有为中三聚分别)。三色有十一。总括为三。一可见有对色(即色尘也)。二不可见有对色(五根四尘)。三不可见无对色(即法尘少分。法尘有二。一心法谓诸心数法。二非心法过未色法无作。即此色所收)。今作戒者身作。即初色。口作即第二色中声尘。身口无作并第三色(此色聚中三色分别)。四色中又有二。一本报色谓四大也。二方便色谓运动造作也。作戒非本报是方便。无作非二色(此身口色中二色分别)。五作戒是善色声非恶无记。无作戒体是善可知(此方便中三性分别)。六作业始终皆得为戒。不同余善。无作当体是戒。非此所论(此就善中唯约作戒始终分别)。已上六位显示彼宗。二戒俱色。作色即是色声两尘。无作色者法入中摄。名为假色。问无作既非见对。那名色耶。答此有多义。一从能造名色。疏云。戒体所起依身口成。随具辨业通判为色是也。二损益名色。又云。彼宗七业皆是色中有损益故。三碍故名色。又云。无作虽非见对。然为四大造更相障碍。据所可分故名为色。问既相障碍应同根尘。既是法入为意所对。即非无对。答五根五尘能所俱碍皆是色。故能所俱对互不通。故假色不虽尔与意对。意根通缘一切尘。故即非对义。又假色是色意根非色。故非碍义。余广如疏。作戒中初科言作者。始于坛场终白四竟。第一刹那已前三业营为。方便构造者是。初引论。又二上句出正体。身口业思者谓。行来跪礼是身作也。陈词乞戒即口作也。立志要期希法缘境。心彻始终统于身口。故名身口业思。即此业思是作之体。论其下示兼缘义。言造具者显示身口自无功用推归心。故如世造物百工之器自不能成必由人用。比拟可知。问业疏初解色心为体。此何异耶。答身口即色业。思即心故无异也。钞从显要令易解耳。举例中以犯例受者。善恶虽殊发业义一。故如律心疑想差不至果本。又不犯中者掷刀杖瓦木。误著而死。扶抱病人往来致死。一切无害心皆不犯。此虽动色但由无心故不成业。引证即是成论。初二句推末归本。下二句明舍本无末。问今论作体为是心王为意思耶。答前云业思。何须疑问。若观论文三业皆心。离心无思之语似指心王。然而王数体用以分由体起用。用即是体。今论作业。就用为言。故业疏云。言心未必是思。言思其必是心。宜细详之。斥异者对破有宗。五根五尘四大为十四色。由此宗中尘境推识了善恶本心造。是故根尘并属无记。彼不论心。根尘四大俱通三性。次色声中此师所立色声有二。一外五尘及报色非罪福性。内方便色是罪福性。二者一念色声眼耳所得非罪福性。相续色声法入所摄是罪福性。今取方便相续色声以为作体。文中分二。初立体。相续简一念也。行来跪屈至作法竟。即相续色。陈词乞戒言句具足相续声也。善者简五尘报色也。以下遮妨。由此宗中十四种色悉是无记。今立色声恐谓乖宗。故释之耳。法入摄者过去色也。意识得者谓能受人。跪屈陈词心所缘也(旧记云三师十僧意识得者谬矣)。问前立业思于义既显。何以后师复立色声耶。答合教顺宗甚有眉目。讲者未达妄生轻贬。后学慎勿随之。问双出两解。依何为定。答文无去取。不妨两得。但诸文中多用前义。双存偏用。好自深思。问此与多宗作戒何异。答异宗各立必应有异。引前对照约尘分析。如指诸掌。余如别述。次解无作。示体中非色非心者。此即成论第三聚名。亦号不相应聚。此聚有十七法。无作即其一也。良由无作体是非二。故入此收即以聚名用目其体。然自昔至今谈体。多别据如业疏。总列二执。一者法执有讲四分。乃依杂心出非色心礼。有学十诵反准成论立色为体。出体顺计据教乖宗。故名法执。二谓迷执有弘假宗立色为体。或传有部执非色心。光师以理为体。愿师以受戒五缘为体。此即祖师已前尚有诸异。洎撰业疏广列义章。分宗定体文理坦然但由学者不善讨论异端丛起。今略引之。增辉记主定非色非心是种子义。即立种子为体。有人云。非色非心是第三聚名。由此一类无作不与心色相应。驱入第三聚中。故名非色心耳。有人云。非色非心即是细色同彼有宗。以南山解云非色者非尘大所成等。岂非简粗色粗心唯取细色耶。有人释非色心。引业疏云。考其业体本由心生。是则南山探入大乘也。有人云。非色非心者思种为体。如是云云无一可取。如别所破。祖师所谓宗骨颠倒理味差僻。摘揣过滥何可胜言。世有人云。非心非心毕竟其体是何法耶。今为通曰。其体毕竟即是非色非心。何以故名以定体。故又云。二非乃是简除之言。名下无体。应反问曰。律中非法非人并是对简为有体不。此皆不晓教有权实名不浪施。故多妄述。释非色中二。初约能造以作显无作。谓能造是心故所发非色。疏云。既为心起岂尘大成是也。尘即五尘大谓四大。问所以约能显所者。答为对破有宗。彼计色造尘大成故。以下义证。唯就所发以显非色。先列色者统论色义。不出有五。一相。二异。三损。四碍。五对。配文可见。形段者有相貌故。方所者有所在故。十四色如上。二十者显色十二(青黄赤白光影明暗烟云尘雾此局无记)。形色有八(长短高下方圆斜正此通三性)。恼坏者有情具二。无情唯坏。论云。色是恼坏相。无作恼坏相中不可得故。问无恼可尔。若云无坏何以戒有肥羸及四舍耶。答此即成宗通深之义。无下显非色可解。非心中初对能造。作戒以心为体。心是缘虑无作顽善体无觉知。故非缘虑(或云无作不可以心缘者不晓言相)。亦下义证。以心显非心五义明心。通收四阴。虑知即行心。明暗者或约愚智。或取忆志。或明是行心。暗即三心。三性者三心局无记。唯行通三性。广略者若约缘境渐顿即是行心。或约心法一心分四蕴六入六识等。迭论广狭可寻。报法者酬因曰报。众生感报心性差别(或约肉团。此即色摄)。无下显非心。无上五义故云不具。结中成论四聚。一色二心三非色心四无为。无作当第三聚中第十七法(得非得同分命根。无想果无想定。灭尽定生住异灭。名身句身字身老死。凡夫法无作是为十七)。引证中木论两段。初段中彼先问云。有人云。作业现可见。若布施礼拜杀害等是应有(句)。无作业不可见故应无(此约作难无无作)。答若无无作。则无离杀等法(既能离杀验有无作)。问离名无作不作则无法。如人不语时无不语法生。不见色时亦无不见色(此约对境难余时无引喻可解)。答因离杀等得生天上。若无法者云何为因(此约感报显余时有)。问不以离故生天。以善心故(此推善心为因难功非无作)。答曰。不然。方接钞中如经等语。经中即论家自引。精进即作业。寿长即现报。随寿福多谓。无作增长福即善无作也。福多受天乐者。此证生天本由无作非善心。故若下反质来难。明非善心不由善心。即知。无作任运自尔。则非心明矣。不能常有者凡人之心未必一向专善。故后段中初句立义。律仪即受体。若下释成。不善即相违。无记不成业。准论无记心下有无心字。此言受体。若是心者但应善心成持。不应余心亦名持也。即三性任运之义。故下准决。尔时指上不善无记心时。无有作者以作必善心。今在余心何容起作。既无有作得名持戒。乃是本受无作不假缘构。任运恒有。显知。无作非心明矣(旧云。写倒论作有无作也。业疏作无有作解。验知论中写误)。涅槃中具如标宗所引。无形色明非色也。非触对即非心也。十住中色非色者。彼大乘宗作是色者。即心之色故不言心。无作非色者。体即是心故不言非心。今但取彼非色之名以为证耳。结示中向引诸文。虽是双证正欲对破有部计色。所以文中但结非色。非心之义既无所对。何假证成故不言也(旧云文略者未善此意)。上且依论而示。克论体相未甚精详。至于业疏方陈正义乃有三宗。今略引示。凡欲考体须识三宗造义浅深。两乘教相差别。纤毫无滥始可论体。初明有宗当分小教。彼谓。小机力劣不约心论。善恶二业皆由色造。能造是色所发亦色。故作无作并色为体。彼部宗师虽多解判未善权意。故至业疏的指体相。方为尽理故。疏文云。如律明业。天眼所见善色恶色善趣恶趣。随所造行如实知之。以斯文证。正明业体是色法也。又云。然此色体与中阴同。微细难知。唯天眼见。见有相貌善恶历然。岂约尘对用通色性。诸师横判分别所由。考其业量意言如此(故知。彼论但计无对法入假色。指为细色独出今疏)。二明本宗成论过分小乘。教虽是小义乖小道。虽通大乘非全大教。比前为胜。望后还劣。是故立体两楹之间。初明作戒色心能造。色是本教心即过分。及论所发非色非心。非色过分。非心本教。大集所谓昙无德师覆隐法藏。戒疏亦云包括权实。其义在兹。若论作戒犹可循文。独兹无作。历代沈丧故须显示。非色非心得名多别。二对作释。如上成宗。二翻作释。疏云。由作初起必假色心。无作后发异于前缘。故强目之非色心耳。三简教释。非色简小非心让大。四迭废释。作戒云身口。是具无作名非色。即对废有宗二戒。又言非心。自废本宗作戒。五遣疑释。初疑作既假具必应是色。故言非色。及解无作乃云心起。又疑是心故云非心。若论其体既是心成。体岂他物。但由教限不可滥通。教既是权体宁从实。且如成论言色。则无记顽色谈心。则六识妄心是以非色。则云非尘大所成。非心乃谓体非缘虑。良由善性记业。比色全乖业。体无知与心实异。究论体貌实唯心业。但不谈种子故名非色。不说梨耶故言非心。故业疏云。考其业体本由心主(从作起故)。还熏本心(本心即六识望作云还)。有能有用(能谓牵后用即对防)。心道冥昧止可名通。故约色心穷出体性(兼缘义也)。各以五义求之不得(不相应也)。不知何目。强号非二(两求不得不可名。而名故云强号。若在彼宗但计非二。才云强号。即显教权须知。强号之言始见今疏)。三圆教者即大乘义。前之二释俱不了教。故涅槃中或色非色俱为诤论。如来明判不解我意。是以祖师深取大乘圆实了义。决开权教显示我等坛场受体。意使修持投心有处。今分为二。初示圆体。即明梨耶随缘变造含藏种子。初明能造。还即六识但依八起。即异小乘。纵有兼色此色亦心。不同小宗心色体别。二明所发。即心所造善根种子藏识所持随心无绝。如楞伽中识海识浪。浪从海起。还复海中。浪无别浪。还即海水能造所发。全体是识更无别法。当知。此种色相具足。故说为色。不同尘大。复无觉知。故说非二。随宜方便悟入为先。大小权实极须精考。故业疏云。智知境缘本是心作。不妄缘境。但唯一识随缘。转变有彼有此。欲了妄情须知妄业。故作法受还熏妄心。于本藏识成善种子。此戒体也。二明圆修者既知受体。当发心时为成三聚。故于随行随持一戒禁恶不起。即摄律仪用智观察即摄善法。无非将护即摄众生。因成三行果获三佛。由受起随从因至果。斯实行者出家学本。方契如来设教本怀。故业疏云。是故行人常思此行。即三聚等。又云终归大乘。故须域心于处。又云。既知此意当护如命如浮囊。略提大纲。余广如彼咨尔。后学微细研详。且五浊深缠。四蛇未脱与鬼畜而同处。为苦恼之交煎。岂得不念清升坐守涂炭。纵有修奉不得其门。徒务勤劬终无所诣。若乃尽无穷之生死。截无边之业非。破无始之昏惑。证无上之法身者唯戒一门。最为要术。诸佛称叹遍在群经。诸祖弘持盛于前代。当须深信勿自迟疑。固当以受体为双眸。以随行为两足。受随相副虽万行而可成。目足更资虽千里而必至。自非同道夫复何言悲夫。四先后中若论作戒则无先后。独兹无作有多解释。故须辨定。初解上二句举喻。故下引证。初念俱有。可验齐生。后解初科中初句标义。故下引证。世间法者缘构成故。因即作戒果谓无作。如下喻显。故下准定。次科由立前后。违上论文初念俱有。故须释之。初牒妨。此下释通。初明作俱齐起。不下示形俱后生。上云仍后在言未显。犹恐滥同初念之时。故重遣之云亦是等。已前二解并是古义。若准业疏即取初解。但不明三时义未尽耳(旧记将不妨下。作今义非也)。疏出今义云。今解一时非前后起。岂有作绝无作方生(此斥次师)。由本坛场愿心形限。即因成也(二戒因生)。至后刹那。二戒俱满(二戒果满)。故云作时具无作也(结示论文。故知此文非明作俱无作)。又约一受明三时无作。一因时无作(从始登坛作俱随作。生形俱因成未现)。二果时无作有二(三法竟时一即同上作俱。二是形俱果满)。三果后无作(第二刹那通于形终)。五多少中此科不局戒体。总列八种。善恶定散世出世业。一切通收故云泛也。标中云依多论者。若顺多宗应云无教。但名通彼此。趣尔举之。列释中问。作俱既与方便齐生。何名无作。答虽与作俱不妨彼体。不假缘构。以二法相违性不可合。故疏云。不由心起任运相感。故即号曰作俱无作是也。二形俱者期尽寿。故形灭失者据论受体实通四舍。且据本期一相为言。上之二种戒善两通。今明受体唯在此二。余无相涉。五六义兼随行。要期可同自誓。三中初明善事。下句反例恶事。如置杀具类上说之。四从用者。上但物在。此约持用。善恶类解。五中初依多宗。身口不互则有异缘。妄是口业现相表圣。假身成故。盗是身业咒物过关。假口成故。若下点异成宗。不尔随造成业不说异缘。如口造身。即发口业。身造亦尔。六助缘者能教发业假彼所教。前作助成文出杀盗。教善准知。七要期者与形俱何异。答形俱随报。要期不定。疏云。如十大受及八分齐。要心所期如誓而起(十受出胜发。八齐开自誓)。文举善事。恶亦同然。八随心者此明定道二戒。文分为二。初依多宗。彼谓。入定入道有禅无漏律仪。出定则无故。次引成论。初二句对破彼宗。论中常有字下更有常不为恶一句。善心者示随心故。若尔定道无作应非非心。答但能随心而实非心。由彼业性能起后习。故云善心转胜耳。此下示名。别下简异。唯随身者期尽形故。问成宗别脱亦由心造。何但随身耶。答教限义故。若尔何以疏云。功由心生随心无绝耶。答过分义故。即下引证。道力即道俱戒。又智论云。初果生杀羊家。宁死而不杀。此证定道随生死心明矣。业疏问云。从用与作俱何异。答业相虚通不相障碍。间杂同时随义而别。且如持鞭常拟加苦。既无时限。即不律仪为形俱业。要誓常行即名愿业。口教打扑即是异缘。前受行之又是助业随动。业起即是作俱。鞭具不亡即名事在。随作感业岂非从用。恶念未绝。又是心俱故举一缘。便通八业。余则例准知有无也。准此以明。或单或具。间杂不定精穷业理。在斯文矣。通简中前七局欲界者。体是事乱故。后一中若世禅者单简定共。局二界者有漏业故。若出道者通收道定。非三界者俱无漏故。上约界简更以义求。次约善恶简。前七通善恶。后一唯局善。三世出世简。前七局世法。七恶定局世。七善通出世为道方便故。后一中定共通世出世。道共局出世。四就前七善。初二及七通戒善。余四局泛善。五定共有邪正。六道共通大小。如是广之。大门第二受随同异无作五同中。四敌对同言体在者谓本受不失。对事者事即是境由有本体。方起防护。即名本体能防非也。与随中一等者。疏云。对非兴治与作齐等。此无作者非是作俱。谓起对防即有善行。随体并生。作用既谢此善常在。故名此业为随无作。与非敌对故与受同(准此。随无作外别有作俱。随作即谢)。五中戒重发者。明受体有三品也。肥羸不定者随体亦三也。以业随心发。受随二戒各具三心。故使无作各有三品。标成论者。对简有宗受唯一品随有三品。则一多不同也。四异中初受但起心。故可总发。随是造修止得别发。二中言随无作事止无者非无无作。但由随戒随作防非。作谢善在。无防非能不名随戒。故云无耳。前引疏云此善常在。文证明矣。三中言二无者即恶无记。次明作戒。五同中名体反前。义同如上。短同者二戒并约方便色心。动灭则止。狭同者不通恶无记故。若尔如多论中四心得戒。又下持犯中自作教人自业相成。并约前作方便。余心成业。岂非二作通三性乎。思之可解。四异中第四初示异。故下引文证受。初云受一品者。问多宗可尔。成论戒得重受。那云一品定耶。答虽开重受三品不俱故。若尔无作何以受分三品。答无作非色心故。虽有三品增为一体。作是色心纵增三品初后各异。故无多品。随中下示多品义。境优劣者即就所防显境轻重。谓初篇最优众学最劣中间相望优劣可知。或约能防难易。分者吉罗至难。为优重夷易遣。反劣中间可解。第三门中本说所缘。而分四科者心随境起。故先明心。心境相应即发受体。故三明戒。戒必有用故后明防。四义相绾不可孤立。故初科先明前略。但下显今广。上二句示意。下二句显益。上句开解。下句次见行。初能缘心中现在简过未。相续简一念。疏云。念念虽谢不无续起。即以此心为戒因本。二中初示境。如下举事显相。如与己为怨。其怨已死即过去也。怨或有子。即现在也。孙虽未生生必为仇。即未来也。业疏云。当生之非为未来是也(旧以腹中子为未来者误也。即属现在故)。于此三境俱能起害。欲成净戒必息恶心。故所缘境遍该三世。涅槃云。若人斩截死尸。以是业缘应堕地狱。引证中论文标问。为破多宗故。答中初句正答。所即指境。如下举例。且约过去未来亦然。三发戒者。问与上能缘何异。答前是能缘心此即所发戒。由彼受体无可表示。还约能缘以彰所发。又前二作戒。后二无作。又三局受体。四落随行。四明防非。初文现在无非者。此约对治心行以论三世。防是预拟不令起非。对治现前则防未非。才失正念即落过非。故知。现在无有防义。释妨中初问者。业疏标云如昔所传。则知。古来相承此语。毗尼即七灭诤。前因诤起乃用法。灭即殄已起也。已起即是过去据此。止可言戒但防未来。而兼过去。岂非相违。故须决破。答中初文。境虽过者怨家死也。非非过者斩截事存也。非虽不亡望今净戒禁之不生。还成未起故曰犹是等。犹是者如云还同也。此释顺成古解戒防未起之义。次释即约犯忏。明戒亦通两防。反破古传之局。业疏云。昔解。毗尼除已起者。据七毗尼戒防未起。谓坛场受体此局论耳。今解。毗尼亦除已未。如四诤对除。是殄已起。明观正断应起不起。即绝未非(戒亦两防。义同钞解)。余下指戒疏。文见业疏。彼又出多宗四位。能缘局一念。所缘唯现在。发戒亦一念。防非通过未。别简中初科前简所缘。得罪现在者随中持犯必对实境故。过未唯起心者境非对现。止可心缘故。说言者显非皆实故。若下次简所发。一念者局三法竟一刹那时。以前明缘境通三世。发戒通相续。此须重简局示分齐。引证中论文明戒。而举慈施者以施六度之首大士之行用。以挍量足知高胜。文为二节。初明施戒功等。又下明施不及戒。又二。初明施慈局狭。言备物者谓。财食等物可济现境。不及过未故。戒下次显戒通周。下引论证。示偏局过。即同俱舍能非能境互转生义。下文自见。问中缘防相并。欲显防非不通现在之义。答中先约随行。明不防现在。初直定无非。若无等者释无非所以。上二句显成过非。下二句开即属未非。然下次望受体说防过未。初明防未起非。既下次明防过去非。转难中上明受体能防过未。欲推能防功归随行。故此征之。答中初正示。如下喻显。城池弓刀喻受体。拟捍击贼喻随行。下指戒疏。文亦出业疏。疏云。戒实能防遮断不起。常须随行策持临抗。方游尘境不为陵侵。如世弓刀深能御敌。终须执持刀陷前阵。四发戒标中。指如上者亦受戒篇。世俗即随流之徒非白衣也。相即境相。法即戒法。下句显益。即两利也。悬举中初二句明广遍。要下举要略示。初总举。任下别示。初明六大通情非情。次约六尘即非情也。下约六趣等。即有情也。言中阴者业疏问云。六趣生外更有发否。答如来非趣摄。中阴亦复尔。心论云。四生收诸趣。中阴非趣摄。以趣是到义。中阴但传识故。引文中俱舍初料。学者多昧先须略示。分即是支。谓七支业。因即戒因。谓能受心。此文欲明五八十具四位之戒并遍生境。故举支心两相比校。谓戒支受心有尽不尽容可得戒。生境不遍定不发戒。谓三戒但发四支。具戒全发七支。此明七支多少皆是得戒。即分不定也。又若约三善则三心同时。若约三品则随得一品。此明三心全缺皆可发戒。即因不定也。独众生境不可不尽。故言定也。何下征释定义。不得从一种者言必须遍也。分不定中一切谓七分也。俱舍即有部计谓。比丘戒方得七支是具戒故。余三四支以非具。故若准成宗四戒并发七支。即皆从一切得定也。今依彼引宗计须知。因不定中先明三善。一切者三心俱时也。若起三毒则有单具。若起三善必不相离。故次明三品。不从一切者三心不俱故。释定中比前分因。不从一切皆发得戒。缘境反之。故云若不从等。何下释无戒所以。云下转释不得之意。死息也。广示中初五分别者。谓初受时发心断恶。于此五事有能不能。故生取舍。初简生类有能不能。二简戒支。彼宗五八局数定。故若受一二但得善行。成论不尔。分满皆得十具二戒。体是出家。遮性俱断则有此过。三谓国土郡县。四即年月日时。五戒尽寿以论。八戒日夜中说。彼部时定。成宗二戒尽形半日随机长短。五中自释。除斗战者。谓遇此缘不能持故。如下通结。准知。戒善遍不遍异耳。次明能非能者。如于此类众生不能持。名非所能境于彼类能持名所能境。疏云。以屠者持野兽戒(即所能境屠于家畜为非所能)。猎者持家畜戒(亦所能也。猎以野兽为非所能)。初科文中上二句问起。谓于此类众生既非所能。今亦通缘望彼发戒有何所以。问意如是。由下释通谓心无所简始相应故。次科初过中先牒计。此下斥夺。上句指过。损字写误。准疏合作增。下二句申理。谓所能生非能中戒则有减。非能生能中戒则容增。故云互转生也。疏云。如猎持猪羊戒死生獐鹿戒则减也。或鹿生羊中戒则增也。屠者例尔。第二过中若尔者蹑上增减义。则下指过。以戒受舍并假因缘。今自增减正乖戒义。第三过中初纵许上义。谓戒自增减不假因缘。义亦何失。恶下指过。由害心不尽。纵所能境心亦不定。疏云。如猎者持家畜行猎不获。路逢猪羊心还起杀。准知。得戒之心不容毫发之恶。高超万善轨导五乘。众圣称扬良由于此。三释增减。婆沙问者即俱舍自引。若尔者蹑前为难。前云互转有增减过。今难纵令普周不免此过。故须释之。文中先约非情。有增减过。未有者如冬受春生。戒则有增。有时者如春受秋灭。戒则有减次约有情唯有减过。入般者证阿罗汉。大般涅槃此约灰身入无余者。不于三界受生。即众生减也。答中初句世疑。戒本防非。三乘果人烦惑。既倾业非永丧。何用戒为。又经律中如来成道方始感戒。罗汉破结上法得戒准此。初句颇决深疑。更有别通。文在义钞。境不尽者经云。众生无尽戒亦无尽。此举正报必兼依报。故非情境亦无尽也。第二句正通前难。余三相因而来。心过在者以惑心未破。妄业随兴害生。断草心不息故。三二俱句。凡夫现境二皆存故。四中不同者如初四重。名僧尼同戒。后四重尼有僧无。漏触粗叹僧有尼无。名不同戒。如僧转为尼。漏触等境非我所防复无能防。故云俱谢。此句论谢即不同前谢灭之谢。比之可知。次明非情中初文论。约大千者据宗限也。下文多云法界。其语犹通。须约大小简辨宽狭。此意常切知之。罪福即善恶也。善生中且举无情。四义如下配戒中。以下结劝可知。三情境中阿鼻非想。别举上下统摄中间。可不可者或约三世可。即现在不可。即过未又现在中五道相隔。又人中远近不及。又近中凡圣可否等。乃至者略淫盗也。如来者独指释迦。亦当分义大取恒沙。三因缘者即三善也。又下结叹。通五众者境量同故。戒德瓶者即喻受体。智论云。持戒之人无事不得。破戒之人一切皆失。譬如有人常供养天。以求富贵天愍此人乃与一器。名曰德瓶。所须之物从此瓶出。其人得已应意所欲。以至憍佚立瓶上。舞瓶即破坏众物皆灭。持戒之人亦复如是。种种妙乐无愿不得。若憍佚自恣。亦如彼人破瓶失物。端拱谓纵不持也。福德即无作。了论中初科分二。初引论。据下二结叹。初中先引论文。次引论解。此又分二。初配数显德。前释名义。福即善业河即譬喻。破戒烦恼即业惑。二道言下合数。三段先示戒数。所引律戒皆彼论自指。此土并无。又指尼别戒亦据彼部。不可以今宗挍之。问了论宗正量。何以戒数不依彼部。答或恐止量戒本宗彼二律。又恐欲显多相故用别部也。一一戒下次以十利配戒。一戒有十利。总成四千二百。一一功德下后以十行配利。一利有十行。一戒成百行。总成四万二千。信等者等取二精进三念四定五慧。身口二护通一切戒。不可专配七支。又下二举名显具。谓以无愿之名显满足之义。言学处者是修行者所依处故。问中论取僧尼二戒。合成四百二十。今据一众不当具发四万二千。故以为问。初解中谓。一众边实不可具。准前二律僧有三百二十一戒。则有三万二千一百。尼戒但出与僧别戒之数。未知彼部尼戒少多。不可妄配(旧记以四分戒配数非也)。次解中。以僧尼转根即互入众更不重受。故知。比丘一体具二众戒。尼亦例尔。次七众多少五戒引论中。先明有情。并下示无情。始终者彼宗五戒局尽形。故设下通示五法。不随缘境有减失。故此中情无情共论。三善别配总十五戒。义准中初明情境。先离淫境。则对女六戒。对男五戒。发下配心毒。下示非情。若情非情合数。则对女二十一。对男十八此约单配。准开七毒。则女四十九。男四十二。八戒中指情同上。亦约依论义准二数不同。非情五者。一酒。二花缨。三高床。四歌伎。五不过中食。一一三戒若情非情合数。依论则得二十七戒。义准则对女三十三。对男三十。私约七毒对女七十七。对男七十可知(上且依彼论四支示数)。十戒初中上示境同僧。下准文以证。律文即大小持犍度。戒戒下者即二部戒本。标四分者简余宗不尔。多论四支同前五八故也。释妨中说相列十。而云同僧正相违故。此下释通。初出列相之意。故下以具戒白四比类。方列十四者十即十戒对上三归。四即四重对一羯磨。具戒中论文且约单犯。一一众生所对境也。身口七支即所造业。戒所禁也。三毒即能造心业之本也。论举有情。非情三戒一一亦尔也。义准中初离毒心。三单如论。互起中二三者谓复有三也。一贪嗔。二贪痴。三嗔痴等分即具足一也。通上三单共为七毒。女人下离过境也。于七业中唯淫可离。所以尔者如淫一道。余道无污。杀有四处。随一即死。故不须分(脑喉心腰)。七下以毒历支。以支对境。一一支中各有七毒。对男女境合数可见。后二句历非情境。则不可数。结指中善生五种统摄戒境。但举境比法。故云譬耳。非譬喻也。雪犹理也。问摄戒中以佛制戒其相非二。而前对情境但说七支。疑其未尽。故申此问。初答尽中配戒种类文出多宗。戒疏义钞并引。止以四重摄一切戒。种名乃通。诸篇条相各自为种。类名则局。唯据残下诸聚。是种之类。今明种类且约偏对。种即四重根本异故。类即余篇枝条生故。纵有无量不出此四。次不尽中初句立义。以下释所以。杀打别者所防过异也(疏作轻重不同)。能防异者对治行别也。故下引证。彼具云。除十善业及十恶业(化教业道)善戒(制教七支)恶戒已(即不律仪)。更有业戒所不摄者。谓善恶法(此依古记所引)。今钞略举善恶戒耳。准此经文。则以根本隔出业戒。可证七支不摄余戒。故云故知等。此二句若取偶对合云七支根。本所收。或不改上句。则下句合云种类业戒所摄。在文顺便。今戒本中初篇四重。及九十中两舌毁呰口绮则七支戒。除此已外皆业戒也(旧记以杀妄大小谓七支。摄九戒非也。此亦轻重不同何得相摄)。问据此所解即应不立种类耶。答前后两解大途不异。但前以七支总摄种类。后以七支自为根本。别立业戒统收种类。多见妄解故此细释。作句中前约根本种类。统收众戒然与业道容有相滥。故须料简。初句后三者。即贪嗔邪见化教所禁故名善。律所不制故非戒。四分重缘相同十业可入戒收。若约菩萨十善俱戒。如是知之。第三句中初示相。以下双释。不要期者显示世善无愿体也。反此者谓有要期受体。然后如体而修。问戒仪中上明戒体周遍。颇滥律仪故当分折。答中初以义略分。衍犹遍也。以律训法法即遍制。恒令不起不待对事。戒者训禁。禁即对过。防遏为功。必约对境。二皆有相故并名仪。如下举善恶。委示又二。初善二恶寻文可解。三戒行中初科言二戒者。示现随戒义故。方便言通。且约远离对治之智。正释中初文前约法明。要期即尽形断恶决绝之誓。思即缘境周遍。慈愍之心。合此二心混为一愿。即受体也。称愿者合上要思。即随顺义。譬下次约喻显。初营宫宅喻求圣道。下喻受随可知。营构谓造立屋宇。相须中初叙互缺。先明缺随。寒露者喻无善盖覆。弊谓困死喻沉恶道。若下次明缺受。随生死者但是世善非道基故。又局狭者缘境不遍。恶心存故。穿窬谓穿壁窬墙也。由无外院。其间房室容彼穿窬。此明无受防约虽修善行。还为尘扰丧失善根。如贼穿窬盗窃财宝也。必下示相须。问中上明相须。其功一等。招生感果必有亲疏。故须显示。答中初对显亲疏。上二句明受疏也。必下明随亲也。以坛场初受顿起虚愿。对境防约渐修实行。行即成因。因能感果。故业疏云。故偏就行能起后习。不约虚愿来招乐果。然受随二法义必相须。但望牵生功有强弱。随虽感果全自受生。受虽虚愿终为随本。是则悬防发行。则受胜随微。起习招生则随强受弱。教文用与学者宜知。故下二别彰行相又三。初成随之相。一受等者举始终也。方便者对治智也。正念者摄妄缘也。护本受者随顺义也。入行心者即示二持成业处也。三善体者明业性也。则明等者示必修也。以知。感果功在随中。则知。徒受不持无益矣。若下明无随之失。为戒欺者功业深重犯致大罪故。不如不受者激励之切。非抑退也。是下结诰。行者之言通嘱末代也。令善识者诫精学也。一须识教教有开制。二须识行行有顺违。三须识业业有善恶。四须识果果有苦乐。必明此四始可摄修。业性等者如向所明。顺持违犯善恶因果皆如业理。非妄抑扬令生信故灼明也。
