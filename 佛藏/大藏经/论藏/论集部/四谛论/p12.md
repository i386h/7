<!-- { "loadSidebar": true } -->
　　复次无教亦戒亦色色阴所摄。身受心法受阴所摄。今论所辩此法心业所依故。由身口成就假得其名。此法与受何异。答受阴所摄此法通诸阴摄。何以故。依相续故。汝问。离挝打等云何不说为道分者。答有学圣人未寂静故。譬如制罪。以不遍故如非梵行。以不定故。如布疏陀分。为资粮故譬如施等。今论所辩分明八戒。此中说名三圣道分。汝问。正业正命与十善正业正命有异云何者。答可坏除不可坏除。从出世正见起。无流甘露为果。从世正见起有流取阴为果。能生福德是名业道。能离福德名为道分。汝问。正命何义者。答正命有二种。一白衣离五种贩卖。二出家人出离五种邪命。复次依理求觅受用衣食等四缘。复次知足无失圣种所摄。及守护身口。复次先因智慧远离身心邪具。是名正命。汝问。正命若身口业摄。云何别立者。答通在二摄。由义异故。别立可知。譬如诸阴通是行摄。由义异故别立四阴。复次体有二故。譬如身观。经言。于身观身住。复次正命异前二分。譬如惑数。汝问。何为精进者。答行于处处随地差别。为得种种善法。策起身心不舍荷负。复次为灭恶法证于善法。常行勇猛。是名精进。复次修行是处不倒身心勤力。是名精进。汝问。何相何用何缘何义者。答策起身心为相。不退堕为用。起精进类为缘。藏论中说。精进者勇猛为相。不沈为用。四正勤为缘。胜利行为义。若懈怠人行无胜利行。
　　复次难胜力故。若人有精进。于烦恼战斗有难胜力。若懒惰人则无此事。复次此行能散破除舍。是精进义。汝问。若灭恶是善则无二精进。若非善者灭谛则非善。答灭恶者唯是无物。善则不尔。故精进有二。复次灭恶名真实善。所余即三善。何以故。有四善故。离破戒臭名为灭恶。戒香发起名为生善。譬如热静异于冷生。汝问。若一心修正勤即具足者。则无四正勤。若次第修者则助道修不具。答一心得修四正勤。譬如一心通观四谛。何以故。由此修故。未生诸恶不得生。已生诸恶不得住。善法未生得生。已生得坚住。是故精进由体故一。由用故四。又分别部说。若持戒观行人。为除定对治修四正勤。已生之恶能障定。由精进故灭。未生破戒后不得生。未生定得生。已有净戒得坚固住。以是义故。精进唯一事用有四。复次有说。四正勤次第起。譬如得定。何以故。有正勤但能破上心惑。有余正勤能拔随眠惑。又有正勤。能生未生根。又有正勤。能令已生坚固。故道品修非是散修。有正勤故。汝问。何者正念者。答不忘先所知境。是名正念。犹熟取相。如经言。心悎心系等是名为念。汝问。何相何用何缘何义者。答境界后忆为相。心境不离为用。六念为缘。自忆令忆名为念义。譬如菩提自觉令觉。复次藏论说。心澄净为相不忘失。若失还现。复次能守境界是智依止。故名为念。复次念有四种。一随执名句味。二能随所执义。三能随所思义。四能随通达所思义。今论所辩正明第四。汝问。诸有为法刹那不住念云何成。何以故。他见他忆无此义故者。答若知者异念则不成。如张见王忆。若智相续异念亦不成。如见牛不忆马等。若智一念亦不成。无后智故。及此三义则名为念。又释若不相关则他见他不得忆。如此人见彼人不忆。若因缘相关则他见他得忆。譬如童子少壮老弱智念得随逐生。复次譬如种子。不相关故。麦种不生谷芽。若因果相关而有异者。是谷类等种子芽茎支节叶位得随逐生。若一念亦不成。因果不立故。如种子恒一芽则不生。由相关不异不一故念得成。汝问。若一切诸法皆是念处。念根即是念处则义不相应。答今论所辩。念根即四念处。但不以境界分别根故。譬如智根智量。
　　复次念处有三种。一自性念处。但生忆念譬如王。二杂念处。若法能助于念。亦名为念。如王臣佐亦得王名。三境界念处。由念缘此起。亦得名念。如王住处。是故念根即是念处。义不相违。汝问。若念独自不能守一法者。云何经说。有念一守者。答念是守护中第一增上缘。故说一守。譬如王胜。如经言。一切诸法念为增上缘。为守护故。复次一念能护一切行。故说一守。如经言。是念行一切处。复次一切念能守六根。如当门人。复次是念能录一心。如人手捻阴阳筒口。复次能守一相续故名一守。如护一子。复次六根被系。于一念柱不散住自境。如六众生同系一柱。是故经言。有念一守。汝问。云何有时能忆有时不忆者。答有三因缘故能生念。一数习。由数习身口意如梦中见。二相。由顺逆相忆。似不似境。三澄清。由心澄净念即得起。如净器水得见面像。若反此三则不得忆。又临死及初生重苦所逼。忘失本念故不忆宿命。复次有六因缘能生于念。如偈言。
　　顺逆及数习　　一处共会聚
　　定力及因力　　此六为念因

　　顺者。如见他似儿便忆自子。逆者。由触热故忆昔时冷。数习者。如所串行事自然忆。一处会聚者。如人见庵罗树忆其酸味。定力者。如得三明人忆宿住事。因力者。犹如圣人及大行善人忆过去生。汝问。何者三摩提。答经说心定住静名三摩提。又阿毗达磨藏说。能摄法不散。名三摩提。复次是心相续。烦恼恶风所不能动。如密室灯。复次三摩提有二种。谓世间出世间。世间者。能生世间果报。与觉分相离。能伏上心惑。出世间者。能令度离世间与觉分相应。能拔随眠惑。今论所辩。是出世定。汝问。何相何用何缘何义者。答心定住为相。伏对治为用。依心学为缘。复次藏论说。一心为相。不散为用。四定为缘。安心令直为义。如箭师调簳。世间说为三摩提箭。此言调直箭。如是调直心相续名三摩提。如偈言。
　　心跳掷散动　　难守亦难遮
　　智人使调直　　如箭师调簳

　　复次能安心平等。譬如驭车取平坦路避险曲道。观行人亦如是。能安置心于平等处门境相行。能遮不平等恶故。名三摩提。复次五盖病销。如人不病名三摩提。汝问。正定若是定。须陀洹人应无欲嗔。若不尔则违道理者。答所对治定在。由得果故验其得定。譬如五根。复次专心向定故。譬如蜂虽系秽处心慕莲花。故知恒在花处。圣人亦尔。虽处欲尘心乐寂静。故知恒在定。复次如须陀洹人。无明虽在而明不失。复次如佛婆伽婆。虽有觉观不出散心。恒在定故。须陀洹人定亦尔。故不违理。问圣道八分次第云何。答由能依理观圣谛故。先立正见。于所观法执视不舍。次立正觉。从此次立正言正业正命。于所观法为离为得。次立精进。于所离得永不忘失。次立正念。由念不失。于所见境心不散动。次立正定。
　　复次若八法俱起则无次第。而次第说不无道理。若人欲起涅槃。应先求正见。如人欲行必须有眼。如所见理执视简择。次立正觉。如所择说次立正言。何以故。若有语言。依觉观故。如言而行次立正业。此二清净。次立正命。是人住戒。若起勤策次立精进。有精进故则念不失。次立正念。由有念故心一不散。次立正定。
　　复次阿毗达磨藏说。此行以智慧为根本。何以故。四谛境深非智不了故。先立正见心触此境。次立正觉。由此二分。于四谛中对自令知。次立正言由前二分如言发行。次立正业。由前两分。口说身行受用四谛。次立正命。身心勤策为进谛理。次立精进。由此精进。于四谛境心用澄净。次立正念。由此正念。于四谛境心及诸法永不散动。次立正定。复次由正见故。是观行人不堕增上慢中。能如实分别自所得故。由正觉发起正言。是自所得能传至他。由此正言能立能破能决。令他信有智慧。由有正业宁舍寿命不犯非法。故令他信有圣所爱戒。依法如量求用四缘故。由正命令他信有圣种知足。复次由正见正觉。及因正言能师子吼。由正业正命能显所说义。由正精进未得令得。未灭令灭。由有正念沈起平时不忘三相。故定无障。由有正定灭除定障。能引六通诸德故后俱解脱。
　　复次阿毗达磨藏说。由正见故说信根信力及欲。何以故。由有智慧信欲成故。由精进故。能摄正勤及精进根力觉分。由正定故摄心如意足。及定根定力喜猗舍定觉分等。以是义故。当知三十七品。是八道内摄。复次正见及正念。是毗婆舍那分。由此灭无明故。慧解脱为果。所余道分属奢摩他分。由此离欲故。心解脱为果。是故略说道有二分。一毗婆舍那。二奢摩他。复次藏论说。正言业命三为戒聚。由有此戒拔除嗔恶根本。正觉精进正定三为定聚。由此拔除贪欲恶根。正见正念二为慧聚。由此拔除无明恶根。以此义故。道有三分。
