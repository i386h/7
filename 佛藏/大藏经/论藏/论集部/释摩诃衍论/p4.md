<!-- { "loadSidebar": true } -->
　　论曰。此文中有二门。云何为二。一者所说无异难问门。二者举时分位决疑门。问曰。修多罗中具有此法何须重说者。则是难问门。谓光明大觉等一百契经中。开示一切无量法藏。随机根量摄取利益无所阙失。中士何用烦造此论。重传彼法更无加显力。今造此论重说彼法者。颇不求称赞等事耶。毕竟尊信不尽其理。是名为所说无异难问门。答曰。修多罗中虽有此法以众生根行不等受解缘别者。总举决疑门。所谓马鸣自通而言。三世诸佛一切教理。自然常住一味平等。无有移转无有起灭。是故虽题榜差别翰牍不同。而其教法唯是一味唯是平等。或不分或不别。然而众生根性差别利钝不等。心行差别广略不同。既所化之机异。能化之人不能自同。令受教法名字各别。令解文义因缘各别。谓或有众生依佛伽陀修梨毗罗而得解者。或有众生依菩萨遮陀尸修梨毗罗方得解者。故为是人当须造论。复次如来在世时所化清净。能化圆满八万四千种色四种心遍智十种作业十种殊胜。六十八梵圆八十八妙音。无有前后一时敷演。无量无边种种异类。或有众生见佛妙色而得解者。或有众生思惟佛心品而得解者。或有众生观察如来十业十胜而得解者。或有众生听闻佛梵圆妙音而得解者。如是平等明了通达则不须论。若佛灭后所化杂乱能化少阙。经论机异广略根别。根谓四种根。机谓三乘机。云何为四。一者广自力根。二者略自力根。三者广无力依他根。四者略无力依他根。如是四种根性中。初二是修多罗众。后二是优婆提耶众。何故因缘门中所化圆满。根性门中所化微少。为欲显示清净僧那阿世耶无有边际故。为欲显示受教实行众生之类有其分际故。以何因缘出兴两重广略教法。其相云何。颂曰。
　　本愿系属故　　出兴此法门
　　楞伽王契经　　分明显说故

　　论曰。系属因缘之力故。出兴两重甚深法门。所以者何。于契经中明显说故。所谓楞伽王契经中作如是说。尔时世尊告文殊师利言。我念过去无量劫海。于五百世忍辱仙人。在山林中专心修行小欲知足四圣众种清净之法。于时有一大蛇从山顶下。来诣我所闻我所诵。则投其体礼拜忏悔。投体已讫以头攒地。区区作文而说偈言。
　　我过去世　　忍辱仙人　　住于此山
　　六时行道　　而一时嗔　　因缘力故
　　今得蛇身　　常受大苦　　若命终后
　　得人同分　　我当弟子　　随汝修行
　　汝所读诵　　常我所诵　　是故我今
　　发大惭愧

　　说是偈已即便命终。后得人身则我弟子。尔时互相发愿系属。谓作如是愿。我若证无上道。宣说九十落叉广说修多罗。利益意乐广大众生。宣说十落叉略说修多罗。利益意乐总持众生。即我弟子作如是愿。我当师灭后造作九十部广说优婆萨提耶。利益意乐广大众生。造作十部略说优婆萨提耶。利益意乐总持众生。以此因缘我今宣说诸契经海。以此因缘故。我灭度后我弟子现造作论教。
　　已说因缘分。次说立义分。立义分中法门名字。其数几有其相云何。颂曰。
　　有三十三种　　十六所入法
　　十六能入门　　及不二别故

　　论曰。立义分中法门名数。总有三十三种差别。云何为三十三差别。所谓十六所入本法。十六能入门。及不二摩诃衍各差别故。何故摩诃衍成十六种。根本摩诃衍中开八种故。一心法界三大义中各开二种故。何故能入门成十六种。一心法界及三大义各二种故。或各开二种门故。是名为本数。
　　已说法数。次当别释。
　　本曰。摩诃衍者总。说有二种。云何为二。一者法。二者义。所言法者谓众生心。是心则摄一切世间法出世间法。依于此心显示摩诃衍义。何以故。是心真如相。则示摩诃衍体故。是心生灭因缘相。能示摩诃衍自体相用故。所言义者即有三种。云何为三。一者体大。谓一切法真如平等不增不减故。二者相大。谓如来藏具足无量性功德故。三者用大。谓能生一切世间出世间善因果故。一切诸佛本所乘故。一切菩萨皆乘此法到如来地故。
　　论曰。此文中有三门。云何为三。一者所入根本总体门。二者能依趣入别相门。三者通达轨则不动门。初二种门有其两重。住思应观。摩诃衍者总者。即是所入根本总体门。即是根本摩诃衍中有八差别。云何为八。一者一体一心摩诃衍。二者三自一心摩诃衍。三者无量无边诸法差别不增不减体大摩诃衍。四者寂静无杂一味平等不增不减体大摩诃衍。五者如来藏功德相大摩诃衍。六者具足性功德相大摩诃衍。七者能生一切世间因果用大摩诃衍。八者能生一切出世间善因果用大摩诃衍。是名为八。如是八种摩诃衍法。皆从能入建立其名。谓以一体一心。而为其门所趣入故。名为一体一心摩诃衍。乃至以能生一切出世间善因果用大。而为其门所趣入故。名为能生一切出世间善因果用大摩诃衍。譬如转轮圣王。谓如轮王随其轮相建立名字。摩诃衍法亦复如是。随其门相建立名故。大觉契经中作如是说。佛告文殊师利言。谛听谛听善思念之。我当为汝分别开说八种身法。何等为八。一者一体趣入身法。二者三自趣入身法。三者诸法差别不增不减体大趣入身法。四者纯净一相无杂不增不减体大趣入身法。五者如来藏功德显了大趣入身法。六者圆满性功德显了大趣入身法。七者出生世间因果自在无碍大趣入身法。八者出生出世间妙因果自在无碍大趣入身法。是名为八。乃至广说。马鸣菩萨正摄彼文。是故说言摩诃衍者总。此中总言。于两处中是总体故。所谓望上及下临故。大总地论中开八十门。广释根本摩诃衍法。今各摄十成一种故。唯立八法。由何义故有八应知。能入别相有八种故。所入总体有八应知。能入所入八种法相。胜劣广狭其相云何。颂曰。
　　平等平等一　　皆无有别异
　　各摄诸法故　　然终不杂乱

　　论曰。如是能所十六法相。遍满遍满平等平等。一味一相皆无差别。所以者何。各摄诸法毕竟尽故。若尔本末及与总别。皆悉浑同应杂乱耶。终其本末不相杂乱。其总别门初后不无。然各各别皆悉等量。故曰平等。非谓一法故称平等。已说初重。第二重四种法中各具三门。云何为三。一者本法所依决定门。二者根本摄末分际门。三者建立二种摩诃衍门。所言法者谓众生心者。即是本法所依决定门。今当须嗢拖南颂总持显说。其相云何。颂曰。
　　众谓四衍众　　生谓四种生
　　是一法界藏　　遍于彼八处

　　论曰。众有四种。云何为四。一者一切如来众。二者一切菩萨众。三者一切声闻众。四者一切缘觉众。是名为四众。生有四种。云何为四。一者卵生。二者胎生。三者湿生。四者化生。是名为四生。过数故众。受生故生。是一法界心。彼八处中周遍圆满。不可分析不可离散。唯是一体唯是一相。以四种众摄诸圣尽。以四种生摄诸凡尽。马鸣论师为显一心广大圆满。名为众生。顺理契经中作如是说。尔时世尊放大光明显神力已。告佛子言。谛听谛听善思念之。我当为汝分别解说一法界藏。善男子。一法界藏者。所谓遍于诸如来众诸菩萨众诸声闻众诸缘觉众及诸异生。无所不通。无所不至无所不当。是故名为一法界藏。今摄此文故名众生。马鸣菩萨六万嗢拖南本藏论中。开十种门别释散说。今略摄故唯言众生。已说本法所依决定门。是心即摄一切世间法出世间法者。即是根本摄末分际门。其相云何。颂曰。
　　是一法界心　　总摄二种门
　　名摄世出世　　作法界名法

　　论曰。一法界心总摄一切生灭门法。是故名为摄世间法。总摄一切真如门法。是故名摄出世间法。皆作法界故名为法。自体契经中作如是说。广大神王即摄一切种种无明。一切种种染法。一切种种净白品法。又摄一切清净法。一切无碍法。一切解脱法。一切绝离法。一切满足法。一切寂静法。而广大神王非世间法非出世间法。今摄此文故名为摄。马鸣菩萨八万嗢拖南归宗论中。开二十门分明显说。此中略故如是而已。已说根本摄末分际门。依于此心显示摩诃衍义等者。即是建立二种摩诃衍门。其相云何。颂曰。
　　总标二种门　　言依于此心
　　总标二本法　　显示摩诃衍

