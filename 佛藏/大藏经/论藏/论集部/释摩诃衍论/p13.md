<!-- { "loadSidebar": true } -->
　　论曰。断一切恶修一切善。具足功德圆满智慧。庄严法身名智净相。断一切障当须何力。须满足力。满足力者其数几有。有二种故。云何为二。一者法力熏习满足方便力。二者如实修行满足方便力。如是二种方便之力。从无始来自然常住不始而起。如是二中。依法力熏习满足方便力故。破根本无明及独力业相。依如实修行满足方便力故。灭俱合业相能见相及与现相分别智相并相续相。破根本无明独力业相故。自性身体分明现前。灭俱合相等相续故。般若实智淳净明白。如本智净相者谓依法力熏习如实修行满足方便故。破和合识相灭相续心相显现法身智淳净故故。何故三贤及十信位略不显示。比来次第分明显故。何故今此门中。最初对治根本无明。乃至最后对治灭相。为欲简异始觉般若悟次第故。何故始觉背凡向圣。上上去去为次第转。随染本觉背圣向凡。下下来来为次第转。以法尔故。如是二转当一时耶当前后耶。决定一时即无前后。如是等义何契经中明了显说。谓证说经。彼契经中如何说耶。谓彼证说契经中作如是说。尔时陀罗尼菩萨发十千问问于如来。于是如来即作十万决疑难答开菩萨问。如其次第答彼问已即告陀罗尼菩萨言。何故仁者。一事不问须问余事。加宜佛子更问开发。为自他利问于如来。尔时陀罗尼菩萨。即承佛威神而白佛言。世尊何因缘故。于大众中唱如是言。
　　谛听诸佛子　　我从具缚凡
　　具经一切地　　圆满行因海
　　庄严大觉果　　我从清净地
　　具经一切地　　将一切万行
　　得第一信位　　入无明藏海
　　如是二大事　　一时非前后

　　我及一切诸大众海。皆悉怀疑无解脱时。如宜世尊为诸佛子。种种方便随宜开示。尔时世尊告总持言。谛听谛听善思念之。我当为汝略说其要。善男子此二大事显示二种般若觉智。云何为二。一者始觉般若。二者本觉般若。善男子始觉般若者。从具缚地渐渐出离。乃至金刚圆满因行发究竟道。顿断根本无明住地。觉日圆照无所不遍。是故名为始觉般若。善男子本觉般若者。从清净性渐渐远离。乃至信初发究竟智。断灭相品入无明海随缘动转。是故名为本觉般若。于是总持及诸大众闻此语已。觉知诸法一相一体。亦无一相亦无一体。亦空无言空无言亦空。而诸法性亦是实相亦是常住。亦是决定亦是实有故。自此已下别释散说显示因缘。此义云何者即是总问。以一切心识之相皆是无明者。即是总答。所谓种种诸戏论识。发起种种诸攀缘量。虑知一切无量境界。或著一切境界之相不舍离者。皆是无明之气分故。即是成立上中所说破灭二义。自此已下显示断非断之差别。此中无明当定可断耶。当不可断耶。此何所疑。若可断者。本觉之心亦当可断。何以故。无明染法本觉性智。俱行俱转不相舍离。譬如眠士夫及与悟士夫。俱行俱转不相离故。亦不可言斩眠士时悟士不伤。相续一故。亦不可说得悟士时眠士空无。相续同故。若言异者。过失太故。若不可断者。自性清净心常为无明覆。轮转五道无出离时。是故若言不可断者。过失亦太。如是无明亦可断除。亦不断除。此义云何。无明本觉有二义故。云何为二。一者同体同相义。二者异体异相义。言同义者。一切诸法皆是理故。言异义者。一切诸法功德过患各差别故。若据初门不可断除。若据后门亦可断除。诸法无行契经中作如是说。
　　贪欲是涅槃　　恚痴亦如是
　　如是三事中　　有无量佛道
　　见非见一相　　著不著亦然
　　此无佛无法　　知此名世智

　　本智契经中作如是说。
　　根本无明闇　　其力最大故
　　能障一切智　　令得不自住
　　断须般若剑　　饰须功德宝
　　无明海渐竭　　法身山徐显

　　如本。无明之相不离觉性非可坏非不可坏故。自此已下显示喻说。大海者喻阿梨耶识。此识有二种义。广大圆满如大海故。水者喻本觉心。自性清净心显了明白。如净水故。风者喻根本无明。根本不觉能起动转虑知之识。如彼风故。波动者喻诸戏论识。如是诸识迁动流转。往来无常如海波故。水相风相不相舍离者。喻真妄相资俱行合转。谓本觉心不自起故。当资无明之力方得而起。根本无明不自转故。要因真心之力。方得而转如水不自作波浪故。当因风之力方得作波。风不自现动相故。要资彼水方得而现动转相故。而水非动性者。喻本觉心离有为相。谓本觉真心从本已来。远离动念解脱结缚。体性清净相用自在。而不守自性故。随无明之缘作种种相。如水非动性而不守自性故。随风之缘作种种波故。若风止灭动相则灭者。喻根本无明灭戏论诸识皆灭无余。本觉断障先对治根本无明。后对治虑知攀缘之诸识故。湿性不坏者。喻本觉之智离断灭法故。谓无明灭诸识皆尽。本觉真心无有坏灭。如彼风灭诸波皆息而清白水终不坏灭故。自此已下显示合说。如其次第应配属焉。大海风水从谁而生。谓从龙王生故。各从何处而生。所谓若水从其头顶而出。若风从其尾末而出。何故海水为风所动。作种种波不断绝耶。谓由二事故。云何为二。一者有同类大种故。二者由法尔故。此义云何。彼水大中亦有风大。彼风大中亦有水大。互相有故。而共和合作种种波。常恒相续不断绝焉。若水大中无彼风大。风当不能令水动。若风大中无彼水大。水当不能随风转。何以故。以四大种俱生俱转不相离故。而随一大分明现知不了余大者。增相减相而不同故。复次从无始来由法尔故。无明本觉亦复如是。大龙王者。喻一心法。风者喻无明住地。从尾未出者。显示此法下劣形相。水者喻本觉真心。从头顶出者。显示此法胜妙形相。彼水大中亦有风大者。喻自性清净本觉心中有根本无明。彼风大中亦有水大者。喻根本无明藏中有本觉佛性。此论本意异相为初同相为后。随释应观。诸佛无尽藏契经中作如是说。烦恼大海中有圆满如来。宣说实相常住之理。本觉实性中有无明众生。起无量无边烦恼之波。如是大事佛菩萨境界。非凡夫二乘之所能知故。已说本有性智清净门。次说业用自在无碍门。谓此门中。本有性智以为所依。起应化用。为一切修行者。显示种种胜妙色相。为眼根作境界。出现种种胜妙音声。为耳根作境界。发起种种胜妙芬香。为鼻根作境界。出现种种胜妙法味。为舌根作境界。发起种种胜妙三昧触。为身根作境界。出现种种甚深法藏。为意根作境界。如其次第。光明日月宝德如来。音声梵响清净如来。香积芬流圆满如来。一味无杂平等如来。觉触分明显相如来。智慧明达遍满如来。具足成就随时随处随机根量。教化利益无碍自在。不动一念遍三世中。不分一身满十方中而能作佛事故。如本不思议业相者以依智净能作一切胜妙境界所谓无量功德之相常无断绝随众生根自然相应种种而现得利益故故。
　　已说广说随染本觉门。次说广说性净本觉门。
　　本曰。复次觉体相者。有四种大义。与虚空等犹如净镜。云何为四。一者如实空镜。远离一切心境界相无法可现。非觉照义故。二者因熏习镜。谓如实不空。一切世间境界悉于中现。不出不入不失不坏常住一心。以一切法即真实性故。又一切染法所不能染。智体不动具足无漏熏众生故。三者法出离镜。谓不空法出烦恼碍智碍。离和合相淳净明故。四者缘熏习镜。谓依法出离故。遍照众生之心令修善根。随念示现故。
　　论曰。即是广说性净本觉分。此四种大义中各有二义。与彼大义不相舍离。云何为二。一者等空义。二者同镜义。如本复次觉体相者有四种大义与虚空等犹如净镜故。云何名为如实空镜。及有二义其相云何。颂曰。
　　性净本觉中　　远离虑知如
　　远离妄境实　　示远离义空
　　镜摩奢趺娑　　举一示一故

　　论曰。性净本觉之体性中。远离一切攀缘虑知诸戏论识。成就一味平等之义故名为如。远离一切虚妄境界种种相分。成就决定真实之相故名为实。为欲显示远离之义故名为空。镜谓喻名。然此中镜即喻摩奢趺娑珠镜。非余种种油摩等镜以为譬喻。何以故。取此摩奢趺娑珠镜安置一处。珠镜前中或蕴种种石。或蕴种种饮食。或蕴种种庄严具。或蕴同类珠镜。彼珠镜中余像不现。唯同类珠分明显了故。如实空镜亦复如是。于此镜中唯同自类清净功德安立集成。种种异类诸过患法皆远离故。如本云何为四。一者如实空镜。远离一切心境界相无法可现故。何故各有二种义。而唯示同镜义等。空之义不显示耶。以举一义兼示一义故。若如是者。云何名为等空之义耶。谓如虚空清净无染四障所不能覆。广大无边三世所不能摄。如实空镜亦复如是故。非觉照义故者。即是显示远离因缘。谓如彼摩奢趺娑珠镜中。石等诸像不现前者。石等诸法皆鄙秽故。此本觉珠镜中。种种妄法不现前者。一切染法皆悉是无明不觉之相。无照达义故。云何名为因熏习镜。及有二义其相云何。颂曰。
　　性净本觉智　　三种世间法
　　皆悉不舍离　　为一觉熏习
　　庄严法身果　　故名因熏习
　　镜轮多梨花　　空容受遍一

