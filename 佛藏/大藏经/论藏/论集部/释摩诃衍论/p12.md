<!-- { "loadSidebar": true } -->
　　已说建立门。次说随释门。依彼四相明觉差别即有五位。云何为五。一者十信位。二者三贤位。三者九地位。四者因满位。五者果满位。前四位中各有四事。云何为四。一者趣向行者。二者修行因相。三者行因果相。四者熏离俱相。第五位中唯有三事。云何为三。一者能圆满者。二者对治行相。三者满究竟相。如其次第说相应观。第一位言如凡夫人者。即是趣向行者。位在十信。未得不退名为凡夫。已出邪定名为觉者。觉知前念起恶者。即是显示修行因相。谓未得入十信已前。二种灭相是大过患不知不觉。具造种种一切恶业。遍受一切无量苦果。常恒轮回五趣四生无休息时。而今以承知识妙缘圣说净则。而能得入十信位中。觉诸恶业是极过失。知诸苦果是实无乐故。言觉知前念起恶。即是显示觉灭相义。故能止后念令其不起者。即是显示行因果相。谓此位中始起治道。气力极弱故名为故。发心已去发起治道转自在故。复次前不觉知常起恶业。今觉知故有惭愧心不作恶业。灭相之秽止息不起。虽复名觉即是不觉故者。即是显示熏离俱相。所谓觉知灭相之法实是过患。彼灭相品不作灭事。故言熏离。彼灭相品。无始已来体性清净实是功德不知不觉。故言熏俱。此中字句远流应至于第十地。复次显示觉与不觉。互相即通是一味故。第二位言如二乘观智初发意菩萨等者。即是趣向行者。位在三贤。于此位中人空无漏。成就自在无所疑畏。故将二乘同于菩萨总明而已。复次显示一切二乘。皆悉修行菩萨之道。证入自在大觉地之海故。觉于念异者。即是显示修行因相。谓二种异相互相与力。而能执取境界之相。发起爱著寻求名字。分别言相故。是故无厌我我所转盛攀缘思虑更增终日无息。而今发起人空般若。建立方便法空现前。觉知本觉净心为无明眠。梦于异相起一切障。分分渐渐与远离智而共相应。从彼梦念得于觉悟。是故说言觉于念异。念无异相者。即是显示行因果相。谓始觉正念中。二种异相无所有故。以舍粗分别执著相者。即是显示无异相缘。所谓意识有二分别。而能分别一切诸法。云何为二。一者粗分别。二者细分别。粗者起贪嗔等。能善分别违顺境故。细者法执分别。恒流注故。今所远离彼粗分别。非细分别。细分别者极喜离故。故名相似觉者。即是结前。并粗显示熏离俱相。此中相似义即有二种。云何为二。一者异类相似。二者同类相似。异类相似者。二乘相似同类相似者。菩萨相似。二乘人空形三贤空作相似义。三贤菩萨方便法空。形净心地作相似义。是故总言相似觉焉。第三位言如法身菩萨等者。即是趣向行者。位在九地。九地菩萨真如法界以为自身。般若实智以为自心。垢累已出缚障悉断。清净明白无碍自在。是故名为法身菩萨。觉于念住者。即是显示修行因相。谓四种住相于一切时。而能发起法执分别。离性本觉能令睡眠。本觉之心梦于住相。不能觉晓狂乱而住。今发始觉般若之日。照迷乱住相之闇。始觉正智无分别性。迷乱住相有分别性。有无觉乱极相违故。不能俱行。如是道理分明现前。是故说言觉于念住。念无住相者。即是显示行因果相。以离分别粗念相者。即是显示无住相缘。谓四种住相形于彼生相极粗现故。恐生住际互相杂乱。作如是说止思应观。如是四种迷乱住相。如其次第。于极喜地过三有地寂灭净地善慧地中。各离一相。故名随分觉者。即是结前。并粗显示熏离俱相。生相细念未出离故。第四位言如菩萨地尽者。即是趣向行者。此字句中自有二人。云何为二。一者因圆满者。二者果圆满者。因圆满者。学地尽故。果圆满者。无学之果满究竟故初人对治俱合动相。后人对治独力业相及大无明。独力随相非断法故。无对治道。自此已下显示二种圆满者焉。满足方便一念相应者。即是显示因圆满者。谓此位中即有二种金刚喻定。云何为二。一者方便金刚。二者正体金刚无垢行者二种金刚喻三摩提以为自体。是故举道而标彼人。觉心初起心无初相者。即是显示果圆满者。大圆镜智分明现前。无所不通无所不穷。法界一体无有与等。独力业相根本无明不能自有。平等虚空一相无相。无初念故。以远离微细念故得见心性心即常住名究竟觉者。即是显示始觉般若圆满之相。而得到于无生觉故。是故修多罗说若有众生能观无念者即为向佛地故者。即是引经赞自所说。如是经文为证何义。证佛果故。云何证耶。谓佛果中证成远离二种念故。云何为二。一者大无明念。二者细业相念。如是二念极解脱道一时相翻不能俱行。是故说言佛果无念。若无妄念当有何念。谓正念故。云何名正念。十德相应故。云何为十。一者出离功德。远离一切诸难处故。二者同体功德。一切染法归于自故。三者常住功德。远离始有之过失故。四者一味功德。圆满始觉常本觉故。五者俱离功德。远离一切染净法故。六者还转功德。周遍诞生于诸趣故。七者无住功德。于一切处无在处故。八者修行功德。为诸众生修万行故。九者圆满功德。为诸众生成觉道故。十者虚空功德。如前所说种种功德。从本已来自性皆空无所有故。是名为十。如是十德与极解脱初刹那中。俱行俱起无有前后。一时俱转是名正念。所引经文不出此义。应审观察。又心起者无有初相可知而言知初相者即谓无念者。即是除疑令生胜解。谓有众生作如是疑。极解脱道会本觉时微细初生。知得有耶知得无耶。若知有者。极解脱道当非无念。所以者何。知有初念有初念故。若知无者。极解脱道当不能有。所以者何。既无初念。待何念无立解脱道有。如是疑故。今自通言。所知之相从本已来自性空无。能知之智从本已来无有起时。既无所觉之相。亦无能觉之智。岂可得言有细初相智慧可知。而有言说知初相者。即是显示无念道理。所以者何。法性之理。虽无所知之初起相。亦无能知之始觉智。而能通达无所知相无能知智。无所有觉都非空无。是故今且衣此道理。作如是说知初相耳。是故一切众生不名为觉以从本来念念相续未曾离念故说无始无明者。即是成立上无念义。谓金刚已还一切众生。独力业相大无明念未出离故。即是显示一切众生皆是有念名为众生。一切诸佛皆得无念名为佛故。自此已下显示始觉境界周遍圆满。谓大觉者已到彼岸。遍知一切无量众生。一心流转作四相故。如本。若得无念者即知心相生住异灭故。以何义故如是知耶。得自无念时。一切诸众生平等得故。如本以无念等故故。以何义故。唯一行者得无念时。一切众生悉得无念。一一众生皆悉各各有本觉故。此义云何。谓一行者始觉圆满同本觉时。遍同一切无量众生本觉心中。非自本觉。所以者何。自性本觉遍众生界。无所不至故。清净觉者得无念时。一切众生皆得无念者。清净觉者断无明时。一切众生亦可断耶。若尔何过。若始觉者断无明时。一切众生皆得断者。何故上言金刚已还一切众生。独力业相大无明念。未出离故不名为觉。若诸众生无始无明未得出离。而与诸佛同得无念者。无念等义。唯有言说无有实义。岂可得言一切众生皆有本觉亦有始觉。决断此难即有二门。云何为二。一者自宗决断。二者望别决断。自宗决断者。此论正宗。为欲显示一切众生。同一相续无差别故。是故可得一修行者无始无明究竟断时。一切众生亦同断尽。一修行者满始觉时。一切众生亦同得满。是故三身本有契经中作如是说。尔时世尊告文殊师利言。我由二等而成正觉。云何为二。一者断等。二者得等。言断等者。我极解脱道初发起时。一切众生所有无量无始无明。一时究竟顿决断故。言得等者。我初成道满始觉时。一切众生皆满足故。是名二等故。望别决断者。举圆满者望众生界。无一一法而非清净。举诸众生望无上尊。入无明藏无所觉知。皆悉清净无所障碍。无念等义而得成立。入无明藏无所觉知。上所说文无相违过。举此一隅应广观察。自此已下融诸始觉令同本觉谓五十一分满始觉。实无转胜渐次之异。亦无究竟圆满之极。所以者何。一切始觉四相俱时。而得住止皆无自立。从本已来一味平等自性圆满。契同无二一相觉故。如本而实无有始觉之异以四相俱时而有皆无自立本来平等同一觉故故。大总持契经中作如是说。悟灭相品始觉般若。有灭相位中而共俱时有。无灭时中始觉随无。悟异相品始觉般若。有异相位中而共俱时有。无异时中始觉随无。悟住相品始觉般若。有住相位中而共俱时有。无住时中始觉随无。悟生相品始觉般若。有生相位中而共俱时有。无生时中始觉随无。所以者何。一切始觉不能自起。当待染法方得而起。一切染法不能自灭。当待智力方得灭尽。广说乃至从本已来。一切染法自体空无。而始觉者本无处中作有之解。俱时而转不名正故。
　　已说广说始觉决择分。次说广说本觉决择分。
　　本曰。复次本觉随染分别生二种相。与彼本觉不相舍离。云何为二。一者智净相。二者不思议业相。智净相者。谓依法力熏习如实修行满足方便故。破和合识相灭相续心相。显现法身智淳净故。此义云何。以一切心识之相皆是无明。无明之相不离觉性。非可坏非不可坏。如大海水因风波动。水相风相不相舍离。而水非动性。若风止灭动相即灭湿性不坏。如是众生自性清净心。因无明风动。心与无明俱无形相不相舍离。而心非动性。若无明灭相续则灭。智性不坏故。不思议业相者。以依智净。能作一切胜妙境界。所谓无量功德之相常无断绝。随众生根自然相应。种种而现得利益故。
　　论曰。即是广说随染本觉决择分。于此文中即有二门。云何为二。一者本有性智清净门。二者业用自在无碍门。第一门中即有二门。云何为二。一者不守自性随缘门。二者对治一切业障门。第二门中复有二门。云何为二。一者随顺机根契当门。二者不动本性常寂门。如是四门随释应配。本觉随染者即是简句。简异清净本觉智故。此句为欲显示何义。谓为显示受熏义故。直唱本觉受无明熏不守自性。随缘无碍俱时转故。是故名为本觉随染。即此字句从所随染立名而已。自此已下直显能随本觉体相。分别生二种相与彼本觉不相舍离云何为二。一者智净相。二者不思议业相者如是二种殊胜之相。与彼随染本觉性智。俱行俱转不相舍离故。如是本觉智净行相其相云何。颂曰。
　　破灭一切障　　显现法性身
　　实智清净故　　名为智净相

