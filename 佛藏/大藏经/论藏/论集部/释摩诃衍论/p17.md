<!-- { "loadSidebar": true } -->
　　已说总标门。次说广释门。此中二品。先说末那转。后说意识转。文相可见。此义云何者。总问二转。自此已下作释散说。此意转门依何契经所建立耶。谓显了经。彼契经中当何说耶。谓显了契经中作如是说种种心识虽有无量。唯末那转无有余法。所以者何。是末那识具足十一义无所不作故。彼契经中十一义名略不别说。是故论者。具举十一种之别名分明显示。云何名为十一种名。一者根本无明。二者业相。三者转相。四者现相。五者智相。六者相续相。七者业识。八者转识。九者现识。十者智识。十一者相续识。是名十一。如本以依阿梨耶识说有无明不觉而起能见能现能取境界起念相续故说为意。此意复有五种名广说乃至五者名为相续识以念相应不断故故。本地契经中作如是说大末那识具十二转者。所依本觉以为一故。相识两字何差别故。更加其数别建立耶。甚大别故。云何差别。谓一切诸眷属染法。皆悉各各有二义故。云何为二。一者神解义。二者暗钝义。神解义者。据从本觉流转边故。暗钝义者。据从无明流转边故。依初门故建立识名。依后门故建立相名。二门差别应如是知。何故如是。所言识者。解了义故顺于本觉。所言相者。背本义故顺于无明。是故常住佛性契经中作如是说。以何得知一切众生悉有佛性。答曰一切众生皆有心识故。当知有佛性。何以故。佛名觉者。能善照达一切法故。众生身中有此觉者故。是故一切众生。得有了别识耳故。以何义故名为意耶。谓有二义故。云何为二。一者根义。二者身义。言根义者。能生义故。言身义者。依止义故。以何义故。根本无明随染本觉各具因缘。互相望故。此义云何。谓举本觉及与无明望于三识。本觉为因无明为缘。同举彼二望于三相。无明为因本觉为缘。所以者何。以由亲为因由疏为缘故。何故上言分别智相及相续相意识细分。今此文中末那识摄。为欲成立末那意识。唯是一体无二别故。若尔何故略去粗分不以为意。约实皆意。而理尽故且略而已。是故经言无所不作。然别建立意识转者。为欲建立能依所依之法门故。举此决择三相末那应广通达。复次为欲显示阿梨耶识非定阿梨耶。末那非定末那。意识非定意识。以无定故。藏识末那。末那藏识。意识藏识。藏识意识。亦皆藏识。皆是末那。皆是意识。亦复皆非。如是无定故。皆是无常。无常故非真实。非真实故皆是幻化。以幻化故自性空无。自性空故决定寂灭。寂灭故寂灭亦寂灭故。金刚三昧契经中作如是说。地藏菩萨言。不可思议不思议聚七五不生。八六寂灭。九相空无。有空无有。无空无有。乃至上文言。佛言见则为妄。何以故。一切万有无生无相。本不自名悉皆空寂。一切法相亦复如是。一切众生身亦复如是。身尚不有云何有见故。
　　已说随文散说决疑门。次说相续业用差别门。
　　本曰。住持过去无量世等善恶之业令不失故。复能成就现在未来苦乐等报。无差违故。能令现在已经之事忽然而念未来之事不觉妄虑。
　　论曰。此相续识即有三义。云何为三。一者摄前不失义。二者感果成就义。三者妄虑遍缘义。初义云何。此相续识而能发起润业烦恼。住持过去无明所起。一切种种善不善业。而能令作成果力用故。如本住持过去无量世等善恶之业令不失故。中义云何。此相续识又能发起润生烦恼。而能令使已成辨业。决定果报安立属当故。如本复能成就现在未来苦乐等报无差违故。后义云何。此相续识攀缘转广分别更强。缘已知境发乐不乐之心。对现前境增爱不爱之心。缘未知境不了妄计故。如本能令现在已经之事忽然而念未来之事不觉妄虑故。如是此识连续生死令不断绝。是故名为相续识焉。
　　已说相续业用差别门。次说唯心回转诸法门。
　　本曰。是故三界虚伪唯心所作。离心则无六尘境界。此义云何。以一切法皆从心起妄念而生。一切分别即分别自心。心不见心无相可得。当知世间一切境界。皆依众生无明妄心而得住持。是故一切法。如镜中像无体可得。唯心虚妄。以心生则种种法生。心灭则种种法灭故。
　　论曰。此文为明何义。为欲显示一切诸法唯心回转无余法故。所以者何。随心有无诸差别法有无有故。诸法唯心此心有耶。如是心法亦不可得故。若尔唯是心义。云何成立。此亦心故。以何现知。经文明故。云何说耶。谓分流楞伽契经中作如是说。无心之心量我说为心量故。复次由心不可得之句故。成立大空之义。由无心之心量句故。成立幻差别之义。复次由大空之义故。诸法得成。由幻差别之义故。空理得显。复次由相观故无定二事。无二事故不成一事。无一事故不成亦不成。如其次第应审观察。
　　已说广大末那转相门。次说分别事识转相门。
　　本曰。复次言意识者。即是相续识。依诸凡夫取著转深。计我我所。种种妄执随事攀缘。分别六尘。名为意识。亦名分离识。又复说名分别事识。此识依见爱烦恼增长义故。
　　论曰。即此文中自有四门。云何为四。一者拣择假者同分门。二者生起粗重转相门。三者建立名字差别门。四者显示安立所依门。拣择假者门者。举三种凡夫拣地上圣故。云何三凡。一者无根盲聋凡夫。二者毛头难角凡夫。三者金刚不变凡夫。是名为三。如本依诸凡夫故。生起粗重门者。若据邪定聚诸众生。常兴戏论分别之识。取著一切种种境界。转转深厚无有边际。无有始终。常恒增长无断绝故。如本取著转深故。若据不定聚诸众生。虽觉灭相定是不善起不作意。而人空智未现前故。缘诸境界及身分等。计我我所坚执不舍故。如本计我我所故。若据三贤位诸众生。虽已成就人空般若觉异相梦。而真法空智犹未现前故。起种种著坚执法实。随事思虑不能通达平等正理故。如本种种妄执随事攀缘分别六尘故。建立名字门者。即有三种。云何为三。一者所依微细名字。二者所依粗现名字。三者随顺境界名字。是名为三。初名云何。此识依彼微细末那。以为止根而得安立故名意识。如本名为意识故。中名云何。此识依彼眼等五根。以为止根分别五尘。是故亦名为分离识。如本亦名分离识故。后名云何。此识今缘事之境界。而转分别未以如理为自境界。是故名为分别事识。如本又复说名分别事识故。显示所依门者。见修二惑熏于本识。由此熏力粗分意识建立。增长相续恒转得住持故。如本此识依见爱烦恼增长义故故。
　　从上已来生灭因缘决择已焉。自此已下显示因缘殊胜不可思议之相。
　　本曰。依无明熏习所起识者。非凡夫能知。亦非二乘智慧所觉。谓依菩萨从初正信发心观察若证法身得少分知。乃至菩萨究竟地不能知尽。唯佛穷了。何以故。是心从本已来自性清净。而有无明。为无明所染有其染心。虽有染心而常恒不变。是故此义唯佛能知。所谓心性常无念故。名为不变。以不达一法界故。心不相应。忽然念起名为无明。染心者有六种。云何为六。一者执相应染。依二乘解脱及信相应地远离故。二者不断相应染。依信相应地修学方便。渐渐能舍得净心地。究竟离故。三者分别智相应染。依具戒地渐离。乃至无相方便地究竟离故。四者现色不相应染。依色自在地能离故。五者能见心不相应染。依心自在地能离故。六者根本业不相应染。依菩萨地尽得入如来地能离故。不了一法界义者。从信相应地观察学断。入净心地随分得离。乃至如来地能究竟离故。言相应义者。谓心念法异。依染净差别。而知相缘相同故。不相应义者。谓即心不觉。常无别异。不同知相缘相故。又染心义者。名为烦恼碍。能障真如根本智故。无明义者。名为智碍。能障世间自然业智故。此义云何。以依染心能见能现。妄取境界违平等性故。以一切法常静无有起相。无明不觉妄与法违故。不能得随顺世界一切境界种种知故。
　　论曰。即此文中故有五门。云何为五。一者举人显示殊胜门。二者显示染缘决疑门。三者举障示治配当门。四者显应不应差别门。五者立二碍别障用门。是名为五。第一门中即有三人。云何为三。一者分满俱绝人。邪定凡夫一切二乘。愚痴深故。智慧劣故。如本依无明熏习所起识者非凡夫能知亦非二乘智慧所觉故。二者有分无满人。五十位人始觉般若未圆满故。如本谓依菩萨从初正信发心观察若证法身得少分知乃至菩萨究竟地不能知尽故。三者有满无分人。佛果位中大圆镜智遍现前故。如本唯佛穷了故。是名为三。
　　已说举人显示殊胜门。次说显示染缘决疑门。此中有二意。云何为二。一者常无常门。二者无常常门。言常无常门者。自相本觉之心从无始来。决定常住体性不变。无非无常时。无非变化处故。如本何以故是心从本已来自性清净而有无明为无明所染有其染心故。言无常常门者。此本觉心从无始来。常恒无常常恒变异。无非常住时。无非不变处故。如本虽有染心而常恒不变故。是故此义唯佛能知者。总结殊胜。自此已下更以二句释上二句。文相可见。
　　已说显示染缘决疑门。次说举障示治配当门。即此门中自有二意。云何为二。一者随转对治分位门。二者根本对治分位门。随转对治门者。六种随相如其次第。发心为初妙觉为后。随应离故。如本染心者有六种。云何为六。一者执相应染依二乘解脱及信相应地远离故。广说乃至六者根本业不相应染依菩萨地尽得入如来地能离故故。根本对治门者。大力无明极喜为初妙觉为后。随应离故。如本不了一法界义者从信相应地观察学断入净心地随分得离乃至如来地能究竟离故。极喜地中根本随相对治形相当如何别。谓后得智之所断者名为无明。及正体智之所断者名为随相。应如是知。如说极喜上一切地亦复如是。
　　已说举障示治配当门。次说显应不应差别门。云何名为相应义耶。言相应义者。所谓心品及念法异。云何心品。所谓本觉随染之心。云何念法。所谓直依无明生长妄法。以何义故名为相应。谓相与力故。如是二法何故名异。本各别故。如本言相应义者谓心念法异故。念法之依染。心品之依净。如是二法各各差别。犹如水火而何故言成相应义。知相缘相合契同故。云何名为知相契同。心品念法不相舍离。和会转故。云何名为缘相契同。如是二品所缘同故。如本依染净差别而知相缘相同故故。大本金刚三昧契经中作如是说。三种相同。异故成同。若同不同故。若尔何故部宗契经中作如是说。三种粗染二义故转。云何二转。一者相违转。二者随顺转。乃至广说。逆上顺下作如是说。无别意趣。不相应义相应相违。应审观察。
