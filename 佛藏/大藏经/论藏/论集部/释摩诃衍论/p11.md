<!-- { "loadSidebar": true } -->
　　论曰。性虚空理有十种义。云何为十。一者无障碍义。诸色法中无障碍故二者周遍义。无所不至故。三者平等义。无简择故。四者广大义。无分际故。五者无相义。绝色相故。六者清净义。无尘累故。七者不动义。无成坏故。八者有空义。灭有量故。九者空空义。离空著故。十者无得义。不能执故。是名为十。如是十事义用差别。若据其体无别而已。此虚空理二种净智亲所内证。相应俱有不相舍离。二虚空中当何虚空。谓清净虚空非染净虚空。染净虚空字事差别其相云何。颂曰。
　　清净虚空理　　不守自性故
　　而能受染熏　　名染净虚空

　　论曰。清净虚空具足十德。亦无染相亦无净相。而虚空性不守自性故。能受染熏随缘流转。是故名为染净虚空。能熏所熏建立诽谤等种种门。至广说分其理具显。已说字事门。次说随释门。所言觉义者者。即是总句。从此自下皆是别句。总者通表一切觉故。别者各各差别说故。就别句中先说清净本觉清净始觉。次说染净本觉染净始觉。如其次第说相可见。谓心体离念相者。即是清净本觉。心谓即是自性清净心。体谓即是本有法身体。如是心体即名本觉。离念相者。即是显示清净之义。所谓远离大无明念故言离念。远离四种无常之相故言离相。过于恒沙烦恼眷属。此五有为以为根本。是故举本无。示眷属皆空。离念相者者。即唱清净本觉人辞者即人故。等虚空界无所不遍者。如是觉者善证具足十种德义虚空理故。法界一相者。如是觉者于所证之真如法界。而共和合。一味一相无差别故。即是如来平等法身者。善证二种胜妙之理清净觉者。即是法身如来自性自体故。依此法身说名本觉者。本有法身自性德中。而作归依。建立清净本觉称。故已说清净本觉。次说清净始觉。何以故者。即请问辞。谓欲建立清净始觉作如是请。问相云何。谓有众生作如是难。本有法身从本已来。具足无量性之功德。常恒明净常恒自在。依此义故名本觉者。如是本觉于何时中。何因缘故。具足一切无量功德名本觉耶。若作是说。此本觉者有大智力。能善断除一切过患。具足圆满诸功德者。即此本觉前惑后觉。非本觉明。即此功德断已前隐断已后显。非自性明。岂惑觉隐显。本有之义而得成立。若作是说常断更不断。常具足更不具足。是故应有本断本德者。此义亦不成立。无功德过故。谓一切障。从本断讫更不待断。一切功德。从本具足更不待具足觉者。即是始觉非彼本觉。是故般若波罗蜜中作如是说。若觉者是始觉。若不觉者即是无明。若离此二者即名为本觉。以何义故作如是说。本有法身自性德中。而作归依说名本觉。故言何以故。本觉义者对始觉说者。直决彼疑。谓马鸣师自通而言。清净本觉。从本已来不生不灭。非建立有非诽谤无。或非过患或非功德。言语道绝心行处灭。而有言说。具足圆满过于恒沙无量性德名本觉者。当知从无始来。而有清净始觉。发大智力发大定力。于一切时于一切处。常恒对治过于恒沙无量无边过患之海。具足圆满过于恒沙无量无边功德净品。对此清净始觉者故。立彼清净本觉之称。以始觉者即同本觉者。作其所由。谓以自然始觉与彼本觉同故。得对始觉示本觉故。如是二觉熏习差别其相云何。颂曰。
　　清净本始觉　　从无始已来
　　远离一切染　　湛明若虚空
　　是故此门中　　无能熏染法
　　无所熏净法　　唯有自家德

　　论曰。如是二觉无有能熏所熏差别。唯有自家真实功德故。此门中不应建立能熏所熏。若如是者于此门中有何熏义。所谓有熏。染法净法不相待成。所谓即是具足转熏。此熏云何。谓白白故。三身本有契经中作如是说。本有本觉本有始觉。唯有德熏无患德熏。唯有满转无分转事故。已说清净始觉。次说离性二觉。始觉义者依本觉故而有不觉依不觉故说有始觉者。通示二种离性本始。谓依本觉故而有不觉者。即是离性本觉。依不觉故说有始觉者。即是离性始觉。此义云何。本觉般若不守自性故。善受染熏彼诸染法令得住止。即是本觉离性之义。始觉般若不守自性故。依诸染法如今方起被彼染诳。即是始觉离性之义。始觉般若能断诸障证诸功德。何故说言始觉之智被染诳耶。于无过法立诸过患。断除障。故于无德法立诸功德。证得理故。若尔始觉于何时中而得离妄。极解脱道时。方得究竟离。于彼时中到无念故。满分二事下当显示。
　　已说略说两觉安立门。次说广说两觉决择门。
　　本曰。此义云何。如凡夫人。觉知前念起恶。故能止后念令其不起。虽复名觉即是不觉故。如二乘观智初发意菩萨等。觉于念异念无异相。以舍粗分别执著相。故名相似觉。如法身菩萨等。觉于念住念无住相。以离分别粗念相。故名随分觉如菩萨地尽。满足方便一念相应。觉心初起心无初相。以远离微细念故。得见心性心即常住。名究竟觉。是故修多罗说。若有众生能观无念者。即为向佛地故。又心起者。无有初相可知。而言知初相者。即谓无念。是故一切众生不名为觉。以从本来念念相续未曾离念故。说无始无明。若得无念者。则知心相生住异灭。以无念等故。而实无有始觉之异。以四相俱时而有。皆无自立。本来平等同一觉故。
　　论曰。即是广说始觉决择分。此文中有二门。云何为二。一者建立四相门。二者建立随觉门。四相门中即有四种。云何为四。一者粗重过患四相。二者微细过患四相。三者无常功德四相。四者常住功德四相。粗四相者即长时故。细四相者即短时故。无常相者。过患相违始起德故。常住相者。过患相违德常住有故。随觉门中即有二门。云何为二。一者满觉门。二者分觉门。满觉门者。明一觉故。分觉门者。具足显示觉不觉故。云何名为长时四相。从十信位乃至极解脱道时。方究竟离故。云何名为短时四相。因缘有法不过一刹那故。云何名为始起四相。起灭灭灭起异异异。起住德住起生德生。是故说言始起四相。翻过患故名为功德。今始起故名为无常。云何名为常住四相。今始起德本来有故。云何名为一种觉耶。觉与不觉无有二故。云何名为觉不觉。觉或受染熏。或不受故。如其次第说相可观。此中四相有二次第。云何为二。一者前后次第。二者俱有次第。前后者。彼无时中前后差别故。俱有者。彼有时中前后一时故。彼无时者。据断时故。彼有时者。据乱时故。俱有次第其相云何。颂曰。
　　生住异灭相　　如是四种相
　　一时即前后　　非渐次转得
　　一时故俱有　　前后故次第
　　俱故成一相　　别故成四相

　　论曰。俱有次第四相者。一者生相。二者住相。三者异相。四者灭相。如是四相或是一时。或是前后。以何义故名为一时。由得同故。以何义故名为前后。粗细别故。非渐次转得者。别为显示一时义故。以何义故名为俱有。由一时故。以何义故名为次第。由前后故。如是四相俱有故一。粗细故四。此中一时当何时耶。根本无明熏真心时。于此时中具起四相。不知不觉一切诸法真实之性周遍。建立过于恒沙无量烦恼。而能隐覆自性净心还原无日。是故名为俱有四相。何故名生乃至名灭。字义差别其相云何。颂曰。
　　大无明住地　　熏本觉时中
　　生三种细相　　故名为生相

　　论曰。根本无明熏本觉时生三种相。故名生相。云何为三。一者独力业相。二者独力随相。三者俱合动相。独力业相者。非取无明之体。取无明之业故。独力随相者。非取本觉之体。取本觉之用故。俱合动相者。取和合动相故。总举此三故名生相。生相之称立初生故。住相字义其相云何。颂曰。
　　住相有四种　　转相与现相
　　智相及相续　　是名为四种

　　论曰。住相有四。云何为四。一者转相。二者现相。三者智相。四者相续相。是名为四。如是四相。以何义故说名为住。此中住义随应差别。所谓若据转相说其住相。而能住持心识熏习故名为住相。若据现相说其住相。而能住持色相熏习故名住相。若据智相说其住相。而能住持六种渐次分别智相应染故名为住相。若据相续相说其住相。而能住持分别事识连续染污。故名住相。即是细分非粗分故。异相字义其相云何。颂曰。
　　异相有二种　　执取计名字
　　如是二种相　　直是人执品

　　论曰。异相有二。云何为二。一者执取相。二者计名字相。如是二相直人执品。如是二相以何义故名为异相。若据执取说其异相。能缘一切无量别相。随其诸相。粗分别识而能执著。异自成异故名异相。若据名字说其异相。随相立名。依其名字而起著。故名为异相。灭相字义其相云何。颂曰。
　　灭相有二种　　起业及果报
　　破坏前异心　　令受苦名灭

　　论曰。灭相有二。云何为二。一者起业相。二者业系苦相。如是二相坏前异位令受苦轮。故名灭相。复次受苦轮时。能灭一切无量善品。故名灭相。复次发起业时。佛性善根渐渐损灭。故名灭相。已说俱有。次说前后。其相云何。颂曰。
　　灭异住生相　　如是四种相
　　随智力劣胜　　有增减不同

　　论曰。前后次第者。一者灭相。二者异相。三者住相。四者生相。如是四相随智慧量增减不同。此义云何。以信位人阙一具三。三贤位人阙二具二。于十地中第九地中阙三具一。第十地中阙粗一分具细一分。如来地中四相都无究竟清净。是故说言增减不同。
