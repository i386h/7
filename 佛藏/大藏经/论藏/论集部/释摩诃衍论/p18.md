<!-- { "loadSidebar": true } -->
　　已说显应不应差别门。次说立二碍别障用门。彼烦恼碍多散动性。是真如智直寂静性。如是相违故立为障。如本又染心义者名为烦恼碍能障真如根本智故。彼智慧碍漠溟之性。是作业智聪明之性。如是相违故立为障。如本无明义者名为智碍能障世间自然业智故。此义云何下显示其因缘。应审思择。二障二碍复有何别。立二障门据一向断。立二碍门据断不断。应如是知。应如是观。从上已来因缘殊胜决择分已焉。

　　释摩诃衍论卷第四



　　释摩诃衍论卷第五

　　　　龙树菩萨造
　　　　姚秦三藏筏提摩多奉　诏译
　　自此已下显示生灭之相差别。
　　本曰。复次分别生灭相者。有二种。云何为二。一者粗与心相应故。二者细与心不相应故。又粗中之粗凡夫境界。粗中之细及细中之粗菩萨境界。细中之细是佛境界。此二种生灭。依于无明熏习而有。所谓依因依缘。依因者不觉义故。依缘者妄作境界义故。若因灭则缘灭。因灭故不相应心灭。缘灭故相应心灭。问曰若心灭者云何相续。若相续者云何说究竟灭。答曰所言灭者。唯心相灭非心体灭。如风依水而有动相。若波水灭者则风断绝无所依止。以水不灭风相相续。唯风灭故动相随灭。非是水灭无明亦尔。依心体而动。若心体灭则众生断绝无所依止。以体不灭心得相续。唯痴灭故心相随灭。非心智灭。
　　论曰。则此文中自有五门。云何为五。一者标释俱成示相门。二者率相属当假人门。三者显示粗细所依门。四者本觉对治次第门。五者发起问答决疑门。言标释俱成示相门者。粗重生灭与心相应故。微细生灭与心不相应故。云何名为粗重生灭。当与何识而相应耶。谓末末故。与分别事识而共相应故。云何名为微细生灭。当与何识而不相应耶。所谓末故与三位本识而不相应故。马鸣菩萨依何经本作此解释。谓楞伽经。彼契经中如何说耶。谓一本分流楞伽契经中作如是说。尔时大慧菩萨摩诃萨复白佛言。世尊诸识有几种生住灭。佛告大慧。诸识有二种生住灭。非思量所知。诸识有二种生。谓流注生及相生。有二种住。谓流注住及相住。有二种灭。谓流注灭及相灭。又一本分流楞伽契经中作如是说。大慧。诸识有二种灭。何等为二。一者相灭。二者相续灭。有二种生。何等为二。一者相生。二者相续生。有二种住。何等为二。一者相住。二者相续住。又大本楞伽契经中作如是说。尔时文殊师利即白佛言。世尊诸心识法。有几无常之相。佛告文殊。若第一有缚细识。有上品非离生灭。若中转有缚细识。有中品非离生灭。若远转缚细识。有下品非离生灭。若遍分别粗识。有分离面镜非离生灭。如是三本楞伽契经为明何义。为欲显示粗重微细二种生灭差别相故。于契经中唯出名字不示其义。以此义故马鸣菩萨。分契不契显示粗细二种生灭。如本复次分别生灭相者则有二种。云何为二。一者粗与心相应故。二者细与心不相应故故。
　　已说标释俱成示相门。次说率相属当假人门。此中假人即有三种。云何为三。一者不退凡夫。二者分清净者。三者满清净者。是名为三。初人以何相应而为自境界耶。谓执相应染以为自境界故。如本又粗中之粗凡夫境界故。中人以何等染而为自境界耶。谓后二相应初二不相应。及业识之一分以为自境界故。如本粗中之细及细中之粗菩萨境界故。后人以何不相应染为自境界耶。谓俱合动相之一分。及独力业相之全分以为自境界故。如本细中之细是佛境界故。
　　已说率相属当假人门。次说显示粗细所依门。此中所依即有二种。云何为二。一者是通。二者是别。通者二种生灭。皆以无明为所依故。别者二种生灭如其次第。各因及缘为所依故。如本此二种生灭依于无明熏习而有所谓依因依缘。依因者不觉义故。依缘者妄作境界义故故。今此论文依何经起。谓楞伽经。彼契经中如何说耶。谓分流楞伽契经中作如是说。大慧。不思议熏及不思议变。是现识因。取种种尘及无始妄想熏。是分别事识因。又大本楞伽契经中作如是说。复次不离染因者。可思议熏不可思议熏。及可思议变不可思议变。复次分离染因者。种种猛风。妄想现镜识乃至广说。何法名为不思议熏。所谓即是根本无明。以何义故名不思议熏。谓甚深故。云何甚深。谓金刚已还一切众生不了此处。是故名为不思议熏。如熏变亦尔故大本经中作如是说。可思议不可思议者。就金刚还上之人故。
　　已说显示粗细所依门。次说本觉对治次第门。谓本觉智根本无明为始。灭相为终。如其次第渐对治故。然此中断不舍无明以为其断。非以断除而为断故。若尔云何断义成耶。谓断烦恼心。断除不起故。是名本觉治道次第。如本若因灭则缘灭。因灭故不相应心灭。缘灭故相应心灭故。
　　已说本觉对治次第门。次说发起问答决疑门。即此门中自有二意。云何为二。一者两难闭关门。二者开通决疑门。文相可见。本觉明智断根本无明。三种细染永灭不起。已三细无六粗之心亦不能起。三六种心永灭不起。本觉性智不能自有。所以者何。三六种心非但无明。亦本觉俱。真妄和合名三六心故。然若言三六心灭者。本觉同灭无所有也。岂可得言本觉之心而得相续至于邪定。故言问曰若心灭者云何相续。即是初关。若言本觉是功德法非断之法。常恒相续无断绝者。岂可得言三六种心永灭不起。故言若相续者云何说究竟灭。即是第二关。自此已下作释决疑。文相明故不须重释。
　　从上已来。生灭之相决择分已焉。自此已下显示染净相熏相生不断绝义。
　　本曰。复次有四种法熏习义故。染法净法起不断绝。云何为四。一者净法。名为真如。二者一切染因。名为无明。三者妄心。名为业识。四者妄境界。所谓六尘。熏习义者。如世间衣服实无于香。若人以香而熏习故则有香气。此亦如是。真如净法实无于染。但以无明而熏习故则有染相。无明染法实无净业。但以真如而熏习故则有净用。云何熏习起染法不断。所谓以依真如法故有于无明。以有无明染法因故。即熏习真如。以熏习故即有妄心。以有妄心故即熏习无明。不了真如法故。不觉念起现妄境界。以有妄境界染法缘故。即熏习妄心。令其念著造种种业。受于一切身心等苦。此妄境界熏习义即有二种。云何为二。一者增长念熏习。二者增长取熏习。妄心熏习义有二种。云何为二。一者业识根本熏习。能受阿罗汉辟支佛一切菩萨生灭苦故。二者增长分别事识熏习。能受凡夫业系苦故。无明熏习义有二种。云何为二。一者根本熏习。以能成就业识义故。二者所起见爱熏习。以能成就分别事识义故。云何熏习起净法不断。所谓以有真如法故。能熏习无明。以熏习因缘力故。则令妄心厌生死苦乐求涅盘。以此妄心有厌求因缘故。即熏习真如自信己性。知心妄动。无前境界。修远离法。以如实知无前境界故。种种方便起随顺行不取不念。乃至久远熏习力故。无明即灭。以无明灭故心无有起。以心无起故境界随灭。以因缘俱灭故心相皆尽。名得涅盘成自然业。妄心熏习义有二种。云何为二。一者分别事识熏习。依诸凡夫二乘人等。厌生死苦随力所能。以渐趣向无上道故。二者意熏习。谓诸菩萨发心勇猛速趣涅盘故。真如熏习义有二种。云何为二。一者自体相熏习。二者用熏习。自体相熏习者。从无始世来具无漏法。用熏习者。备有不思议业作境界之性。依此二义恒常熏习。以有熏习力故。能令众生厌生死苦乐求涅盘。自信己身有真如法发心修行。问曰若如是义者。一切众生悉有真如等皆熏习。云何有信无信无量前后差别。皆应一时自知有真如法。勤修方便等入涅盘。答曰真如本一而有无量无边无明。从本已来自性差别厚薄不同故。过恒河沙等上烦恼依无明起差别。我见爱染烦恼依无明起差别。如是一切烦恼依于无明所起。前后无量差别。唯如来能知故。又诸佛法有因有缘。因缘具足乃得成办。如木中火性是火正因。若人无知不假方便。能自烧木无有是处。众生亦尔。虽有正因熏习之力。若不遇诸佛菩萨善知识等。以之为缘能自断烦恼。入涅盘者则无是处。若虽有外缘之力。而内净法未有熏习力者。亦不能究竟厌生死苦乐求涅盘。若因缘具足者。所谓自有熏习之力。又为诸佛菩萨等慈悲愿护故。能起厌苦之心。信有涅盘修习善根。以修善根成就故。则值诸佛菩萨示教利喜。乃能进趣向涅盘道。用熏习者即是众生外缘之力。如是外缘有无量义。略说二种。云何为二。一者差别缘。二者平等缘。差别缘者。此人依于诸佛菩萨等。从初发意始求道时乃至得佛。于中若见若念。或为眷属父母诸亲。或为给使。或为知友。或为怨家。或起四摄。乃至一切所作无量行缘。以起大悲熏习之力。能令众生增长善根。若见若闻得利益故。此缘有二种。云何为二。一者近缘。速得度故。二者远缘。久远得度故。是近远二缘分别复有二种。云何为二。一者增长行缘。二者受道缘。平等缘者。一切诸佛菩萨皆愿度脱一切众生。自然熏习恒常不舍。以同体智力故。随应见闻而现作业。所谓众生依于三昧。乃得平等见诸佛故。此体用熏习分别复有二种。云何为二。一者未相应。谓凡夫二乘初发意菩萨等。以意意识熏习。依信力故而修行。未得无分别心与体相应故。未得自在业修行与用相应故。二者已相应。谓法身菩萨得无分别心。与诸佛智用相应。唯依法力自然修行。熏习真如灭无明故。复次染法从无始已来熏习不断。乃至得佛后即有断。净法熏习即无有断尽于未来。此义云何。以真如法常熏习故。妄心即灭法身显现。起用熏习故无有断。
　　论曰。即此文中自有五门。云何为五。一者总标纲要门。二者立名略示门。三者通释熏习门。四者分剖散说门。五者尽不尽别门。第一门中自有六意。云何为六。一者相待相成似有意。谓欲显示染净诸法。皆悉相待而得成立。无有唯自建立法故。二者本无性空非有意。谓欲显示染净诸法种种名字。于本无中权假建立。一切皆悉非自名故。三者相待相成显空意。谓欲显示染净诸法由相观故。从本已来无有自体自性空故。四者自然虚空无碍意。谓欲显示一切诸法。非有非有故自然作空。非碍非碍故常作无障碍义故。五者非作非造自然意。谓欲显示一切诸法。有佛无佛相熏相生无断绝义。法尔道理性如是故。六者不守自性无住意。谓欲显示一切诸法。作缘起陀罗尼义故。总标如是等无量义。故名为总标纲要门。如本复次有四种法熏习义故。染法净法起不断绝故。
