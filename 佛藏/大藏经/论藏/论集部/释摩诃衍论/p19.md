<!-- { "loadSidebar": true } -->
　　已说总标纲要门。次说立名略示门。于此门中即有二门。云何为二。一者净真法相门。二者染妄法相门。所言真者。自性清净本觉藏智。所言妄者。离脱体相本上无明。染妄门中即有三种。云何为三。一者无明。二者业识。三者境界。一真三妄如是四法。能作熏事本数名字。今此文中举一。后有并兼中有。应审观察。所以者何。一切染法皆悉有熏习之事故。如本云何为四。一者净法名为真如。二者一切染因名为无明。三者妄心名为业识。四者妄境界所谓六尘故。
　　已说立名略示门。次说通释熏习门。于此门中即有二门。云何为二。一者比量譬喻善巧门。二者法喻合说安立门。比量譬喻善巧门者。譬如衣服从本已来。亦无芬香亦无鄙香一向无气。而士夫众入于班多伽耶娑叉提邬林时。会末耶提以熏习故而有秽香。入于梵檀只多那林时。陀摩键多以熏习故而有香气故。如本如世间衣服实无于香若人以香而熏习故则有香气故。法喻合说安立门者。胜义道理亦复如是。自性清净无漏性德。从无始来一向明白。亦无垢黑亦无染污。而以无明而熏习故则有垢黑。无明藏海从无始来一向闇黑。亦无智明亦无白品。而以本觉而熏习故则有净用。如是染净但是假立。染非实染净非实净。皆是幻化。无实自性。如本此亦如是。真如净法实无于染。但以无明而熏习故。则有染相无明染法实无净业。但以真如而熏习故则有净用故。
　　已说通释熏习门。次说分剖散说门。于此门中即有四门。云何为四。一者黑品相熏有力门。二者白品相熏有力门。三者发起问答决疑门。四者举缘广说开通门。第一门中即有二门。云何为二。一者总问总答显宗门。二者归总作别散说门。第二门中具此二门应审观察。第四门中自有二门。云何为二。一者总标轨则决定门。二者因缘各示生解门。如其次第说相可见。云何熏习起染法不断者。即是总问谓通总问一切黑品相熏相生不断义故。自此已下即总答分。就于即此答说分中。从净妙藏乃至粗重。背本向末渐次转胜说其次第。说相次第应审观察。根本无明不能自有。当依真如方得止住。所以者何。真如之性如虚空界。至部实主于障碍及无障碍中。为作归依无所碍故。如本所谓以依真如法故有于无明故。如是无明得自所已。气力殊胜功能自在。能熏真如令作妄法。增不了相加闇钝用。譬如爱父生诸男女。如本以有无明染法因故即熏习真如以熏习故则有妄心故。如是微细业识妄心。因无明故自体生已。还熏无明能令增长。譬如生子养能生父。如是熏力更增长故。不能通达平等如理圆满一心故。起转识之惑念。生现相之妄境。生死之海更深。涅盘之岸弥高。如本以有妄心即熏习无明不了真如法故不觉念起现妄境界故。如是境界之风。还熏现识之海。起七识之波浪。此识乐著境界之尘。彼境面向识眼之前。遍造诸恶之业。具受一切苦报。三有之轮环循。四毒之贼浪起。如本以有境界染法缘故。即熏习妄心令其念著造种种业。受于一切身心等苦故。
　　已说总问总答显宗门。次说归总作别散说门。就此门中即有三重。云何为三。一者境界。二者妄心。三者无明。是名为三。如是三种各有二故即成六数。如其次第初以为后后以为初渐次显示。初重云何。此妄境界有如实熏习之力故。增法执念。有如有熏习之力故。长人执著。人法二执具足起故。过于恒沙上烦恼类皆悉发起。是故名为境界熏习。如本此妄境界熏习义则有二种。云何为二。一者增长念熏习二者增长取熏习故。中重云何。业识妄心有上熏之力故。已得出离三乘圣人。而能令受变易细苦。有下熏之力故。未得出离一切凡夫而能令受分段粗苦。是故名为妄心熏习。如本妄心熏习义有二种。云何为二。一者业识根本熏习能受阿罗汉辟支佛一切菩萨生灭苦故。二者增长分别事识熏习能受凡夫业系苦故故。后重云何。无明住地自体本故。能熏初末令得成就。通达遍故。能熏事识令得成就。何故唯举初后中间不显。有二意故。云何为二。一者有成就意。二者空成就意。云何名为有成就意。举边得有现中有故。云何名为空成就意。举中空无显边空故。后义云何。于契经中如是说故。当何契经。谓熏习经。彼契经中如何说耶。谓熏习契经中作如是说。转识现识末那三识。非从无明而得成就。所以者何。根本无明唯边成就非中成就。此文后义直释彼经。是故明知此义得成。如本无明熏习义有二种。云何为二。一者根本熏习以能成就业识义故。二者所起见爱熏习以能成就分别事识义故故。
　　已说黑品相熏有力门。次说白品相熏有力门。云何熏习起净法不断者。即是总问。谓通总问一切白品相熏相生不断义故。自此已下即总答分。就于即此答说分中。自有二熏。云何为二。一者无始自然熏。二者始有建立熏。无始熏者。从无始已来有因果之二位故。始有熏者。因修力故。有因果之二位故。本因果者其相云何。谓无始来有三贤十圣之位故。有三身四德之果故。始因果者其相云何。今修行时方乃有无始之十地故。显本有之因果故。本因果者次第云何。从无始来以有十种本觉真智。及十种如实法界故。能熏十种枝末无明。以有一种法界心故。能熏习根本无明故。是名本地。如本所谓以有真如法故能熏习无明故。始因果者次第云何。谓虽未得十信之位。而以本熏习之力故。则自心中厌生死苦求涅盘乐。以此力故。即熏习真如性。自信佛性入十信位。知心虚妄入十解位知境界空入十行位。修出向法入十向位。以如实般若知境界空故。无量方便发起随顺法界性行。不取涅盘不念生死。入极喜地乃至金刚。自久远熏习故。发解脱道无明顿断。根本尽故枝末皆无。本末黑品无所有故。得法身涅盘。成应化业用故。是名始地。如本以熏习因缘力故。则令妄心厌生死苦乐求涅盘。以此妄心有厌求因缘故。即熏习真如自信己性知心妄动无前境界修远离法。以如实知无前境界故。种种方便起随顺行。不取不念。乃至久远熏习力故。无明则灭。以无明灭故。心无有起。以无起故。境界随灭。以因缘俱灭故。心相皆尽。名得涅盘。成自然业故。
　　已说总问总答显宗门。次说归总作别散说门。就此门中即有二门。云何为二。一者妄染熏习门。二者净法熏习门。染法门中即有二种。云何为二。一者是粗。二者是细。所言粗者。即是意识。所言细者。十一末那。意识熏者其相云何。四十心凡夫及诸二乘。以意识中本觉智分。熏意识中无明痴分。厌生死苦欣涅盘乐。渐渐转胜向佛道故。如本妄心熏习义有二种。云何为二。一者分别事识熏习依诸凡夫二乘人等厌生死苦随力所能以渐趣向无上道故故。十一末那熏习义者。其相云何。从初圣地乃至金刚。如其次第。以清净分熏染污分。证入无上菩提道故。以菩萨等断无明故。如本二者意熏习谓诸菩萨发心勇猛速趣涅盘故故。
　　已说妄染熏习门。次说净法熏习门。就此门中自有二门。云何为二。一者总标门。二者开释门。总标门者。总标其名。如本真如熏习义有二种。云何为二。一者自体相熏习二者用熏习故。开释门中有二门。云何为二。一者法身自然熏习门。二者应化常恒熏习门。所言法身熏习门者。本觉性智从无始来。圆满功德具足智慧。自自作自无他力故。如本自体相熏习者。从无始世来具无漏法故。所言应化熏习门者。如是本觉发过恒沙无量无边不可思议种种业用。一切众生诸心相中随应教化。断一切恶修一切善。具百行之因。满万德之果故。如本用熏习者。备有不思议业。作境界之性故。如是二门不相舍离。于一切时于一切处。常恒熏习起信生解。建立修行造作不转。到正后二地。达真俗境令无碍故如本依此二义恒常熏习以有熏习力故能令众生厌生死苦乐求涅盘自信己身有真如法发心修行故。由此义故。三身本有理故显了。
　　已说白品相熏有力门。次说发起问答决疑门。此决疑门义理难解文教更闭。作释非散说无定通人不能明了。是故今更作种种释。具足开示晓行者心。如其次第问答之相应审观察。一切众生皆有本觉。有众生数而无本觉。皆有理故。所以者何。大觉尊者如是说故。此义云何。一切众生从无始来具足本觉。从无始来无本觉故。若依初门一切众生悉有本觉。如是本觉唯是一体遍诸众生。一一众生各有别觉。一切众生唯有一觉无别觉故。若尔众生唯应是一。所有本觉一故。本觉应非一。能有众生多故。此事不尔。所以者何。意趣别故。谓本觉心平等性故不能异种。一切众生差别性故不能同种。不能异种故一。不能同种故多。若尔此文云何通耶。谓马鸣尊者大宗地玄文本论中作如是说。
　　譬如虚空中　　清净满月轮
　　独一无二体　　遍现于千器
　　本觉亦如是　　独一无二体
　　遍于诸众生　　种种心相中
　　譬如一段云　　覆彼满月轮
　　千器诸月轮　　皆隐没不现
　　无明亦如是　　唯一体无二
　　遍到诸众生　　能作熏习事

　　有二义故无相违过。云何为二。一者自宗决定。二者引摄决定。言自宗决定者。显示同一相续义故。言引摄决定者。显示差别相续义故。彼玄文论为显初义。是起信论为显后义。以此义故无相违过。是故马鸣尊者虚空地地论中作如是说。
　　譬如以莲叶　　覆一器月轮
　　而余器月轮　　终不隐现前
　　无明亦如是　　覆惑人觉时
　　已觉人本觉　　终不能隐覆

　　此文为明何义。为欲显示差别相续之义故。复次文殊师利论议第一神力殊胜慈悲圆满虚空功德契经中作如是说。
　　有无量无边　　无明烦恼障
　　遍到众生身　　能作障碍事

　　此文为明何义。谓欲显示精进修行之义故。云何显示。谓有众生作如是念。若无明体唯是一种。遍于一切诸众生者。无明唯一众生众多。易可断除。何须敢劳可修行也。如见世间相。多人作一事。为难之不足不勤修行。为欲对治如是懈怠痴众生故。如来说言有无量无边无明能覆佛性。以此义故一无明义而得成立。若尔一众生烦恼尽时中。余一切众生皆悉亦可尽。所以者何。唯一无明故。若一人断时余人不能断者。不可得言同一无明。复次有众生界断绝过失故。此事不尔。无明虽一相续别故。其相云何。颂曰。
　　譬如夜闇一　　遍到十室中
　　灭一室闇时　　余灭不可言

