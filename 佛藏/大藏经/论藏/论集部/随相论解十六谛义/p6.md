<!-- { "loadSidebar": true } -->
　　僧佉立有我。以五义为证。一聚集为他故知有我。如世人为弘通法故聚集经书。非是自为。乃是为他。又如世人聚集床席。亦非自为。乃为拟他。既见聚集为他。则有他人也。众生身亦尔。五尘四大五根五阴等聚集。见其聚集。知非自为必是为他。他即是我故。知有我也。二见自性变异。为三德等七法故知有我。自性非知。其不能变异。为三德等七法。既能变异。为三德等七法。知必有知者来合之方得有变异。知者即是我故。知有我也。
　　三见变异。中有觉故知有我。自性非觉。自性是本变异是末。本既无觉。末中不应有觉。变异中既有觉。故知别有觉体。未合自性故。变异中有觉。觉体即是我。是我故知有我也。此一事即显我被系缚。以从觉生我执故也。四见有可用故知有我。既有可用知必有能用。自性是可用。我是能用。既见有可用故。知必有能用。故知有我也。其譬云。如女人是可用男子是能用。见有女即知有男也。自性是可用。故我与之合。合故变异为三德等七法。七法系缚于我。后闻师教得闻思修慧。知从自性生此系缚住在生死。于自性及系缚生厌恶。既生厌恶。永离系缚故。我得解脱。其譬云。如男子于闇中与病癞女人共为欲事。数数为之了无厌恶。后于光明中见之即生厌离。若是强性女人。犹来就此男子。若是软性者。一被厌恶即不复来。虽当时不来。犹有来义。自性一被厌恶。则永不与我共合。无一软性女人。及此自性软性者也。五独住义真实有故知有我。既知从自性生变异故被缚系。修得智慧。于自性生厌离。自性既与我相离故。我独住。我独住故。我得解脱。若无有我则无独住义。独住义既真实有故。知有我也。后别委悉破我执。不复两烦也。

　　十六谛义出　　随相论释


