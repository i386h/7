<!-- { "loadSidebar": true } -->
　　四圣谛。几欲界系。几色界系。几无色界系。几不系。二不系。二三分或欲界系。或色界系。或无色界系。云何二不系。灭圣谛道圣谛。是名二不系。云何二三分或欲界系。或色界系。或无色界系。苦圣谛集圣谛。是名二三分。或欲界系。或色界系。或无色界系。云何苦圣谛欲界系。苦圣谛欲漏有漏。眼入耳入鼻入舌入身入香入味入。身好色非好色。端严非端严。妍肤非妍肤。严净非严净。身好声非好声。众妙声非众妙声。软声非软声。身冷热轻重粗细坚软涩滑。欲行心所起去来屈申回转身教集。声音句言语口教。外色眼识所知。欲漏有漏为外触身识所知。欲漏有漏身口非戒无教。有漏身口戒无教。有漏身进。受想思惟触见慧解脱无痴顺信悔不悔悦喜心进信欲不放逸念疑怖烦恼使生老死命结眼识及色三二识。是名苦圣谛欲界系。云何苦圣谛色界系。苦圣谛色漏有漏眼入耳入身入。身好色端严妍肤严净。身好声众妙声软声。身冷热轻细软滑。色行心所起去来屈申回转身教集。声音句言语口教。外色眼识所知。色漏有漏。若声若外触身识所知。色漏有漏身口戒无教有漏。有漏身进有漏身除。受想思触思惟觉观见慧解脱无痴顺信悦喜心进心除信欲不放逸念定心舍疑烦恼使。生老死命结无想定眼识耳识身识意识。是名苦圣谛色界系。云何苦圣谛无色界系。苦圣谛若无色漏有漏。有漏身口戒无教。有漏身进有漏身除。受想思触思惟见慧解脱无痴顺信心进心除信欲不放逸念定心舍疑烦恼使生老死命结意界意识界。是名苦圣谛无色界系。云何集圣谛欲界系。集圣谛欲漏有漏欲行爱。是名集圣谛欲界系。云何集圣谛色界系。集圣谛色漏有漏色行爱。是名集圣谛色界系。云何集圣谛无色界系。集圣谛无色漏有漏。无色行爱。是名集圣谛无色界系。
　　四圣谛。几过去。几未来。几现在。几非过去非未来非现在。一非过去非未来非现在。三三分或过去或未来或现在。云何一非过去非未来非现在。灭圣谛是名一非过去非未来非现在。云何三三分或过去或未来或现在。苦圣谛集圣谛道圣谛。是名三三分或过去或未来或现在。云何苦圣谛过去。苦圣谛生已灭苦圣谛。是名苦圣谛过去。云何苦圣谛未来。苦圣谛未生未出苦圣谛。是名苦圣谛未来。云何苦圣谛现在。苦圣谛生未灭苦圣谛。是名苦圣谛现在。集圣谛道圣谛亦如是。

　　　　舍利弗阿毗昙论卷第四



　　　　舍利弗阿毗昙论卷第五

　　　　姚秦罽宾三藏昙摩耶舍共昙摩崛多等译

　　问分根品第五

　　问曰。几根。答曰二十二根。何等二十二根。眼根耳根鼻根舌根身根女根男根命根乐根苦根喜根忧根舍根意根信根进根念根定根慧根未知欲知根知根已知根。云何眼根。眼入名眼根。云何眼根。眼界名眼根。云何眼根。若眼我分摄四大所造净色名眼根。云何眼根。若眼我分摄四大所造过去未来现在净色名眼根。云何眼根。若眼我分摄已见色今见当见不定若眼我分摄色光已来今来当来不定名眼根。云何眼根。若眼我分摄已对色今对当对不定若眼我分摄色已对今对当对不定名眼根。若眼无碍。是眼是眼入。是眼根。是眼界。是田是物。是门是藏。是世是净。是泉是海。是沃燋。是洄澓。是疮是系。是目是入我分。是此岸。是内入眼见色。是名眼根。耳根鼻根舌根身根亦如是。云何女根。若女女性女形女相。是名女根。云何男根。若男男性男形男相。是名男根。云何命根。寿是名命根。云何命根。若众生住。是名命根。云何命根。诸众生诸众生中不终不退不丧不死时未过行在护持名命根。云何乐根。若身乐受眼触乐受耳鼻舌身触乐受乐界名乐根。云何苦根。若身苦受眼触苦受耳鼻舌身触苦受苦界名苦根。云何喜根。若心乐受意触乐受喜界名喜根。云何忧根。若心苦受意触苦受忧界。是名忧根。云何舍根。若身心不苦不乐受眼触不苦不乐受耳鼻舌身意触不苦不乐受舍界名舍根。云何意根。意入名意根。云何意根。识阴名意根。云何意根。若心意识六识身七识界名意根。云何意根。若识过去未来现在内外粗细卑胜远近。是名意根。云何六识身。眼识身耳鼻舌身意识身。云何眼识身。缘眼缘色缘明缘思惟。以四缘识生已生今生当生不定。是名眼识身。云何耳鼻舌身意识身。缘意缘法缘思惟。以三缘识已生今生当生不定。名意识身。是名六识身。云何七识界。眼耳鼻舌身识界意界意识界。云何眼识界。若识眼根生色境界已生今生当生不定。名眼识界。云何耳鼻舌身识界。若识身根。生触境界已生今生当生不定名身识界。云何意界。意知法念法。若初心已生今生当生不定。是名意界。云何意识界。若识相似不离彼境界。及余相似心识已生今生当生不定名意识界。是名七识界。云何过去识。若识生已灭。名过去识。云何未来识。若识未生未出名未来识。云何现在识。若识生未灭。名现在识。云何内识。若识受名内识。云何外识。若识非受名外识。云何粗识。若识欲界系名粗识。云何细识。若识色界系无色界系若不系名细识。云何卑识。若识不善若识不善法报若识非报非报法不适意名卑识。云何胜识。若识善若识善法报。若识非报非报法适意名胜识。云何远识。若识相远极相远不近不近边名远识云何近识。若识相近极相近近边名近识。云何信根。学人离结使。圣心入圣道。若坚信坚法。及余趣人。见行过患。观涅槃寂灭。如实观苦集灭道。未解欲解。未得欲得。未证欲证。修道离烦恼见学人。若须陀洹。斯陀含。阿那含。观智具足。若智地。若观解脱心。即得沙门果。若须陀洹果。斯陀含果。阿那含果。无学人欲得阿罗汉果。未得圣法。欲得修道离烦恼观智具足。若智地若观解脱心。即得阿罗汉果。若实人若趣。若信入信究竟入信真信心净。是名信根。云何进根。学人离结使。乃至即得阿罗汉果。若实人若趣身心发出度堪忍不退勤力进不离不懈不缓不窳惰进进力进觉正进。是名进根。云何念根。学人离结使。乃至即得阿罗汉果。若实人若趣若念忆念微念顺念住不忘相续念不失不夺不钝不钝根念念力念觉正念。是名念根。云何定根。学人离结使。乃至即得阿罗汉果。若实人若趣。若心住正住专住心一向心一乐心不乱依念独定定力定觉正定。是名定根。云何慧根。学人离结使。乃至即得阿罗汉果。若实人若趣若法中择重择究竟择择法思惟觉了达自相他相共相思持辩进辩慧智见解脱方便术焰光明照炬慧眼慧力择法正觉不薄。是名慧根。云何未知欲知根。坚信坚法人。若法圣无漏非根得名根除未知欲知根中思想触思惟觉观解脱悦喜心除欲不放逸心舍正语正业正命正身除。是名未知欲知根。云何知根。见学人若法圣无漏非根得名根除知根中想思触思惟觉观解脱悦喜心除欲不放逸心舍得果灭尽定正语正业正命正身除。是名知根云何已知根。无学人阿罗汉果。若法圣无漏非根得名根除已知根中想思触思惟觉观解脱悦喜心除欲不放逸心舍得果灭尽定正语正业正命正身除。是名已知根。
　　二十二根。几色。几非色。七色。十一非色。四二分或色或非色。云何七色。眼根耳根鼻根舌根身根女根男根名七色。云何十一非色。命根乐根苦根喜根忧根舍根意根信根念根定根慧根。名十一非色。云何四二分或色或非色。进根未知欲知根知根已知根。名四二分或色或非色。云何进根色。身发出度。名进根色。云何进根非色进根非色心发出度。名进根非色。云何未知欲知根色。正语正业正命正身除名未知欲知根色。云何未知欲知根非色。想思触思惟觉观。解脱悦喜心除欲不放逸心舍。名未知欲知根非色。云何知根色。正语正业正命正身除。名知根色。云何知根非色。想思触思惟觉观解脱悦喜心除欲不放逸心舍得果灭尽定。名知根非色。云何已知根色。正语正业正命正身除。名已知根色。云何已知根非色。想思触思惟觉观解脱悦喜心除欲不放逸心舍得果灭尽定。名已知根非色。
　　二十二根。几可见。几不可见。一切不可见。
　　二十二根。几有对。几无对。七有对。十五无对。云何七有对。眼根乃至男根。名七有对。云何十五无对。命根乃至已知根。名十五无对。
　　二十二根。几圣。几非圣。八圣。十一非圣。三二分或圣或非圣。云何八圣。信根乃至已知根名八圣。云何十一非圣。眼根乃至苦根及忧根。名十一非圣。云何三二分或圣或非圣。喜根舍根意根。名三二分或圣或非圣。云何喜根非圣。喜根有漏。名喜根非圣。云何喜根非圣。喜根非学非无学意触乐受。名喜根非圣。云何喜根圣。喜根无漏。名喜根圣。云何喜根圣。喜根信根相应意触乐受。名喜根圣。云何喜根圣。喜根学若无学学人离结使圣心入圣道。若坚信坚法。及余趣人。见行过患。观涅槃寂灭。如实观苦集灭道。未得欲得。未解欲解。未证欲证。修道离结使见学人。若须陀洹斯陀含阿那含。观智具足。若智地。若观解脱心。即得沙门果。若须陀洹果。斯陀含果。阿那含果。无学人欲得阿罗汉。未得圣法。欲得修道观智具足。若智地若观解脱心。即得阿罗汉果。若实人若趣若意触乐受。名喜根圣。云何舍根非圣。舍根有漏。名舍根非圣。云何舍根非圣。舍根非学非无学。眼触不苦不乐受。耳鼻舌身意触不苦不乐受。名舍根非圣。云何舍根圣。舍根无漏名舍根圣。云何舍根圣。舍根信根相应意触不苦不乐受。名舍根圣。云何舍根圣。舍根学无学学人离结使。乃至即得阿罗汉果。若实人若趣若意触不苦不乐受名舍根圣。云何意根非圣。意根有漏。名意根非圣。云何意根非圣识受阴。名意根非圣。云何意根非圣。意根非学非无学眼识乃至意识。名意根非圣。云何意根圣意。根无漏。名意根圣。云何意根圣。意根信根相应意界意识界。名意根圣。云何意根圣。意根学无学学人离结使。乃至即得阿罗汉果若实人若趣若意界意识界。名意根。圣有漏无漏。有爱无爱有求无求当取非当取有取无取有胜无胜亦如是。
