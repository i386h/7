<!-- { "loadSidebar": true } -->
　　何谓若干界无量界及世智如来力。云何若干界。色界非色界。乃至十八界。如界品说。是名无量界。云何世。有二种世。众生世行世。云何众生世。众生谓五道中生地狱畜生饿鬼人天中。是名众生世。云何行世。行谓五受阴。色受阴受想行识受阴。是名行世。如来于此若干无量界世如实知。如是如来若干界无量界及世。如实选择分别缘慧知见解射方便。是名若干界无量界世智如来力。何谓如来力。如来此处智由力尊自在力胜力最胜最上无有过者。善人大人。如来成就此力。所欲处如所欲尽所欲。出定入定。是谓如来力。何谓至一切道智如来力。云何至一切道无有一众生一法一智一道能至一切道。唯有如来报法。得名至一切道。如来如实知至一切道。若成此道行。能牵至短命久命。若成此道行。能牵至多病少病。若成此道行。能牵至卑贱尊贵。若成此道行。能牵至丑陋姝妙。若成此道行。能牵至少贱多贱。若成此道行。牵至少威德多威德。若成此道行。牵至无智慧有智慧。若成此道行。能牵至刹利大姓婆罗门大姓居士大家。若成此道行。牵至四天王天三十三天焰天兜率天化乐天他化自在天。多修行此道。牵至于梵天梵辅天梵众天大梵天。多修行此道行。牵至于光天少光天无量光天光音天。多修行此道。牵至于净天少净天无量净天遍净天。多修行此道。牵至实天少实天无量实天果实天。多修行此道。牵至无想天。多修行此道。牵至无胜天无热天善见天妙善见天阿迦腻吒天。多修行此道。牵至空处天识处天不用处天非想非非想处天。多修行此道。能入初禅定二禅三禅四禅定。多修行此道。能入空处定识处不用处非想非非想处定。多修行此道。得神足证智。得天耳证智。得心择证智。得忆念宿命证智。得众生生死证智此道苦难解。此道苦速解。此道乐难解。此道乐速解。多修行此道。能上正决定。得须陀洹果斯陀含果阿那含果阿罗汉果。多修行道。得由力尊自在。众生若行。有断母命。有断父命。有断阿罗汉声闻命。有破众僧有于如来身恶心出血。众生有于是法外求余尊胜。有求余供养者。有求余沙门婆罗门能说正见者。有赞余沙门婆罗门言是一切智一切见众生。若行有于是法外求余沙门婆罗门。异缘实我世常。此实余虚妄。我世非常。此实余虚妄。乃至非有如去非无如去涅槃。此实余虚妄。谓异缘实为真实。众生若行有以戒盗为净。邪缘求吉。堕地狱畜生饿鬼。受第八人身。众生若行有生刹利大姓家婆罗门大姓家居士大家。众生若行有生四天王天三十三天焰天兜率天化乐天他化自在天。众生若行有生梵天梵辅天梵众天大梵天。有生光天少光天无量光天光音天。众生若行有生净天少净天无量净天遍净天。众生若行有生实天少实天无量实天果实天。有生无想天。此众生若行有生无胜天无热天善见天妙善见天阿迦腻吒天。众生若行有生空处天识处天不用处天非想非非想处天。众生若行有离欲恶不善法。有觉有观离生喜乐。成就初禅行。有灭觉观内净信一心。无觉无观定生喜乐。成就二禅行。有离喜舍行念知身受乐。如诸圣人解舍念乐行。成就三禅行。有断苦乐先灭忧喜。不苦不乐舍念净。成就四禅行。众生若行有离一切色想灭嗔恚想。不思惟若干想成就无边空处行。有离一切空处成就无边识处行。有离一切识处成就不用处行。众生若行有离一切不用处成就非想非非想处行。众生若行有受无量若干神足能动大地。以一为多以多为一。乃至梵天身得自在。有天耳清净过人闻二种声。人非人声。有知他众生他人心。有欲心如实知有欲心。无欲心如实知无欲心。乃至有胜心如实知有胜心。无胜心如实知无胜心。若忆念无量若干宿命。一生二生三生。乃至成就法行。若天眼清净过人。观众生生死好色恶色善欲恶欲卑胜。乃至知众生如所造业。众生若行有得上正决定。得须陀洹果斯陀含果阿那含果阿罗汉果。众生若行为得由力尊自在。众生若行无有断母命。乃至无有得由力尊自在。如是如来至一切处道。如实选择分别缘慧知见解射方便。是名至一切处道智如来力。何谓如来力。如来此处由智力尊自在力胜力最胜最上无过者。善人大人。如来此力成就。所欲处如所欲尽所欲。出定入定。是谓如来力。
　　何谓禅解脱定入定垢净起智如来力。云何禅。如比丘离欲恶不善法有觉有观离生喜乐。成就初禅行。灭觉观内净信一心。无觉无观定生喜乐。成就二禅行。离喜舍行念知身受乐。如诸圣人解舍念乐行。成就三禅行。断苦乐先灭忧喜。不苦不乐舍念净。成就四禅行。是名禅。云何解脱。色观色。初解脱。内无色想外观色二解脱。净解脱。三解脱。离一切色想。灭嗔恚想不思惟若干想。成就无边空处行。四解脱。离一切空处。成就无边识处行。五解脱。离一切识处。成就无所有处行。六解脱。离一切不用处。成就非想非非想处行。七解脱。离一切非想非非想处。成就灭受想行。八解脱。是名解脱。云何定。有觉有观定。无觉有观定。无觉无观定。空定无相定无愿定。是名定。云何入定。入想定无想定随想定不随想定不共色定共色定无胜定。一切入定。是名入定。云何垢。欲垢嗔恚垢愚痴垢烦恼垢障盖系缚恶行垢。及余垢法。若禅解脱定入定垢。不净不起不清不妙污染业无光明。是名垢。云何净。若欲尽嗔恚尽愚痴尽烦恼尽障盖系缚恶行尽。及余垢法尽。若禅解脱定入定无垢净。起清妙不污染业有光明。是名净。云何起。如初禅起心入二禅。如初禅起心入三禅。如初禅起心入四禅。如二禅起心入三禅。如二禅起心入四禅。如三禅起心入四禅。是名起。复次若净即是起。若起即是净。是谓净起。彼如来于禅解脱定入定垢净起如实知。如是如来于禅解脱定入定垢净起。选择分别缘慧知见解射方便。是名禅解脱定入定垢净起智如来力。何谓如来力。如来此处智力由尊自在力胜力最胜最上无过者。善人大人。如来此力成就。所欲处如所欲尽所欲。出定入定。是谓如来力。
　　何谓忆念宿命智证如来力。如来忆念自及他若干宿命。忆念若一生二生三生四生五生。若十二十三十四十五十百生。若千生。百千生无量百生无量千生。若劫成若劫坏。若劫成坏。若无量劫成。无量劫坏。无量劫成坏。我本在彼。如是名如是姓如是生。如是饮食如是命。如是命长短。如是受苦乐。从彼终生彼。从彼终生此。成就行。忆念若干宿命。如人从自聚落至他聚落。在彼聚落。若行若住若坐若语若默。从彼聚落至余聚落在彼聚落。若行若住若坐若语若默。从彼聚落至余聚落。若行若住若坐若语若默。此人后时来至自聚落。忆念前一切聚落不以为难。我从自聚落至他聚落。我在彼聚落。如是行如是住如是坐。如是语如是默。我从彼聚落至余聚落。我在彼聚落。如是行如是住如是坐。如是语如是默。我从彼聚落复至余聚落。如是行如是住如是坐。如是语如是默。我还至自聚落。如是如来忆念自及他无量若干宿命。忆念若一生二生三生。乃至此成就行。如是如来忆念宿命智证。如实选择分别缘慧知见解射方便。是名忆念宿命智证如来力。何谓如来力。如来此处由智力尊自在力胜力最胜最上无过者。善人大人。此如来力成就。所欲处如所欲尽所欲。出定入定。是谓如来力。何谓众生生死智证如来力。如是如来以天眼清净过人。见众生生死好色恶色善道恶道卑胜。知众生如所造业。众生身恶行口恶行意恶行。成就谤圣人邪见行。缘邪见业故。身坏命终堕恶道地狱畜生饿鬼。此众生身善行口善行意善行。成就不谤圣人正见行。缘正见业故。身坏命终生善道天上人中。如是天眼清净过人。见众生生死好色恶色善道恶道卑胜。知众生如所造业。如聚落城邑中有高台。清净眼人在台上住。见东方众生西方往来周旋。见西方众生东方往来周旋。见南方众生北方往来周旋。见北方众生南方往来周旋。自见台边人出入往反周旋。如是如来天眼清净过人。见众生生死好色恶色善道恶道卑胜。乃至知众生如所造业。如是如来众生生死智证。如实选择分别缘慧知见解射方便。是名众生生死智证如来力。何谓如来力。如来此处由智力尊自在力胜力最胜最上无过者。善人大人如来此力成就。所欲处如所欲尽所欲出定入定。是谓如来力。
　　何谓有漏尽智如来力。何谓有漏。七漏。见断漏。忍断漏。亲近断漏。远离断漏。调伏断漏。戒断漏。思惟断漏。是名漏。云何尽漏。若漏尽缘尽调伏缘调伏离正离舍吐断出。是名漏尽。如是如来身及他漏尽如实知如泉水清净不浊。若彼若有沙石螺蚌鼋龟鱼鳖于中游行。于泉水边。清净眼人。见彼明了。若沙石螺蚌鼋龟鱼鳖于中游行。彼人见此沙石螺蚌鼋龟鱼鳖于中游行。如是如来自及他漏尽如实知。如是如来漏尽智。如实选择分别缘慧知见解射方便。是名有漏尽智如来力。何谓如来力。此处由智力尊自在力胜力最胜最上无过者。善人大人如来此力成就。所欲处如所欲尽所欲出定入定。是谓如来力。此是如来十力。
　　云何十二智性。如世尊说。诸比丘。当说十二智性。谛听谛听。善受善思惟。我当说。比丘言如是。诸比丘至心听。世尊如是说。何等十二智。比丘。此苦圣谛。先未闻法。我生智生眼生觉生明生术生慧生解。诸比丘当知。此苦圣谛。先未闻法。生智生眼生觉生明生术生慧生解。比丘。我知此苦圣谛已。先未闻法。生智生眼生觉生明生术生慧生解。比丘。此集圣谛。先未闻法。我生智生眼生觉生明生术生慧生解。诸比丘当知。此集圣谛当断。先未闻法。生智生眼生觉生明生术生慧生解。比丘。我断此集圣谛已。先未闻法。生智生眼生觉生明生术生慧生解。比丘。此灭圣谛。先未闻法。我生智生眼生觉生明生术生慧生解。诸比丘。当证此灭圣谛。先未闻法。生智生眼生觉生明生术生慧生解。比丘。我证此灭圣谛已。先未闻法。生智生眼生觉生明生术生慧生解。比丘。此道圣谛。先未闻法。我生智生眼生觉生明生术生慧生解。诸比丘。当修此道圣谛。先未闻法。生智生眼生觉生明生术生慧生解。比丘。我修此道圣谛已。先未闻法。生智生眼生觉生明生术生慧生解。比丘。此四圣谛三分十二行。我若不如实知者。不得无上正觉。亦不说言得。比丘。此四圣谛三分十二行。我如实知故。今得无上正觉。亦说言得。是名十二智性。
