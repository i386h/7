<!-- { "loadSidebar": true } -->
　　云何受阴。一受受阴若心受。是名受阴。云何受阴。二受受阴身受心受。是名受阴。云何受阴。三受受阴乐受苦受非苦非乐受。是名受阴。云何受阴。四受受阴欲界系受色界系受无色界系受不系受。是名受阴。云何受阴。五受受阴乐根苦根喜根忧根舍根。是名受阴。云何受阴。六受受阴眼触受耳鼻舌身意触受。是名受阴。云何受阴。七受受阴眼识界相应受耳鼻舌身意界意识界相应受。是名受阴。云何受阴。十八意行及余意受。是名受阴。云何受阴。三十六尊句及余意受。是名受阴。云何受阴。百八受及余意受。是名受阴。云何受阴。若过去未来现在。内外粗细卑胜远近受。是名受阴。云何身受。若受身识相应。是名身受。云何心受。若受意识相应。是名心受。云何身受。若受五识身相应。眼识耳识鼻识舌识身识。是名身受。云何心受。若受意识相应。是名心受。云何乐受。若身心乐受。是名乐受。云何苦受。若身心苦受是名苦受。云何非苦非乐受。若身心非苦非乐受。是名非苦非乐受。云何欲界系受。若受欲漏有漏。是名欲界系受。云何色界系受。若受色漏有漏。是名色界系受。云何无色界系受。若受无色漏有漏。是名无色界系受。云何不系受。若受圣无漏。是名不系受。云何乐根。若身乐受眼触乐受。耳鼻舌身触乐受乐界。是名乐根。云何苦根。若身苦受眼触苦受。耳鼻舌身触苦受苦界。是名苦根。云何喜根。若身心乐受意触乐受喜界。是名喜根。云何忧根。若身心苦受意触苦受忧界。是名忧根。云何舍根。若身心非苦非乐受。眼触非苦非乐受。耳鼻舌身意触非苦非乐受舍界。是名舍根。云何眼触受。若受眼识相应。是名眼触受。云何耳鼻舌身意触受。若受意识相应。是名意触受。云何眼触受。缘眼缘色生眼识。三法和合触缘触受。名眼触受。云何耳鼻舌身意触受。缘意缘法生意识。三法和合触缘触受。是名意触受。云何眼识界相应受。若受眼识界共生共住共灭。是名眼识界相应受。云何耳鼻舌身意界意识界相应受。若受意识界共生共住共灭。是名意识界相应受。云何十八意行。六喜行六忧行六舍行。如是六喜行六忧行六舍行。是名十八意行云何除十八意行余意受。除十八意行余意受。是名除十八意行余意受。云何三十六尊句。依六贪喜。依六出喜。依六贪忧。依六出忧。依六贪舍。依六出舍。云何依六贪喜。眼知色爱喜适意爱色欲染相应。今得当得已得。过去变灭忆念生喜。如是喜是名依贪喜。耳鼻舌身意。知法爱喜适意爱法欲染相应。今得当得已得。过去变灭忆念生喜。如是生喜是名依贪喜。是名依六贪喜。云何依六出喜。色无我知无常变异离欲灭。如实观过去如此色无常苦变。如实观生喜。如是喜名依出喜。声香味触法无我。知无常变异离欲灭。如实观过去如此法无常苦变。如实观生喜。如是喜是名依出喜。是名依六出喜。云何依六贪忧。眼知色爱喜适意爱色欲染相应。今未得当未得。已得变灭忆念生忧。如是忧是名依贪忧。耳鼻舌身意知法爱喜适意爱法欲染相应。今未得当未得。已得变灭忆念生忧。如是忧是名依贪忧。是名依六贪忧。云何依六出忧。色无我知无常变异离欲灭。如实观过去如此色无常苦变。如实观已。于寂灭解脱胜法悕求。何时当入。如诸圣人所成就行。缘此生忧。如是忧是名依六出忧。声香味触法无我知无常变异离欲灭。如实观过去如此法无常苦变。如实观已。于寂灭解脱胜法希求。何时当入。如诸圣人所成就行。缘此生忧。如是忧是名依出忧。是名依六出忧。云何依六贪舍。眼见色凡夫人生舍。痴如小儿不见过患不知报。如是不知得舍。于色无方便。是名依贪舍。耳鼻舌身意知法凡夫人生舍。痴如小儿不见过患不知报。如是不知得舍。于法无方便。是名依贪舍。是名依六贪舍。云何依六出舍。色无我知无常变异离欲灭。如实观过去色如此色无常苦变异。如实观已生舍。如是知得舍。于色有方便。是名依出舍。声香味触法无我知无常变异离欲灭。如实观过去如此法无常苦变异。如实观已生舍。如是知得舍。于法有方便。是名依六出舍。如是依六贪生喜。依六出生喜。如是依六贪忧。依六出忧。如是依六贪舍。依六出舍。如是和合。是名三十六尊句。云何除三十六尊句余意受。除三十六尊句余意受。是名除三十六尊句余意受。云何百八受。过去三十六尊句。未来三十六尊句。现在三十六尊句。如是和合。是名百八受。云何除百八受余意受。除百八受余意受。是名除百八受余意受。云何过去受。若受生已灭。是名过去受。云何未来受。若受未生未出。是名未来受。云何现在受。若受生未灭。是名现在受。云何内受。若受受。是名内受。云何外受。若受非受。是名外受。云何粗受。若受欲界系。是名粗受。云何细受。若受色界系无色界系不系。是名细受。云何卑受。若受不善若受不善法报。若受非报非报法不适意。是名卑受。云何胜受。若受善法报若受非报非报法适意。是名胜受。云何远受。若受诸受相远极相远不近不近边是名远受。云何近受。若受相近极相近近边。是名近受。云何想阴。一想想阴若想识想究竟识想。是名想阴。云何想阴。二想想阴身受相应想心受相应想。是名想阴。云何想阴。三想想阴乐受相应想苦受非苦非乐受相应想。是名想阴。云何想阴。四想想阴欲界系想色界系想无色界系想不系想。是名想阴。云何想阴。五想想阴乐根相应想苦根喜根忧根舍根相应想。是名想阴。云何想阴。六想想阴色想声香味触法想。是名想阴。云何想阴。七想想阴眼识界相应想耳鼻舌身意界意识界相应想。是名想阴。云何想阴。十八意行相应想及余想识想究竟识想。是名想阴。云何想阴。三十六尊句相应想。及余想识想究竟识想。是名想阴。云何想阴。百八受相应想。及余想识想究竟识想。是名想阴。云何想阴。若想过去未来现在内外粗细卑胜远近。是名想阴。云何身受相应想。若想身受共生共住共灭。是名身受相应想。云何心受相应想。若想心受共生共住共灭。是名心受相应想。云何乐受相应想。若想乐受共生共住共灭。是名乐受相应想。云何苦受非乐非苦受相应想。若想苦受非乐非苦受共生共住共灭。是名非乐非苦受相应想。云何欲界系想。若想欲漏有漏。是名欲界系想。云何色界系想。若想色漏有漏。是名色界系想。云何无色界系想。若想无色漏有漏。是名无色界系想。云何不系想。若想圣无漏。是名不系想。云何乐根相应想。若想乐根共生共住共灭。是名乐根相应想。云何苦根喜根忧根舍根相应想。若想舍根共生共住共灭。是名非苦非乐根相应想。云何色想。若想眼识相应想。是名色想。云何声香味触法想。若想意识相应想。是名法想。云何色想。色境界思惟色。若想识想究竟识想。是名色想。云何声香味触法想。法境界思惟法。若想识想究竟识想。是名法想。云何眼识界相应想。若想眼识界共生共住共灭。是名眼识界相应想。云何耳鼻舌身意界意识界相应想。若想意识界共生共住共灭。是名意识界相应想。云何十八意行相应想。若想十八意行共生共住共灭。是名十八意行相应想。云何除十八意行相应想。余想识想究竟识想。除十八意行相应想余想。是名除十八意行相应想余想识想究竟识想。云何三十六尊句相应想。若想三十六尊句共生共住共灭。是名三十六尊句相应想。云何除三十六尊句相应想。余想识想究竟识想。除三十六尊句相应想余想。是名除三十六尊句相应想余想识想究竟识想。云何百八受相应想。若想百八受共生共住共灭。是名百八受相应想。云何除百八受相应想。余想识想究竟识想。除百八受相应想余想。是名除百八受相应想余想识想究竟识想。云何过去想。若想生已灭。是名过去想。云何未来想。若想未生未出。是名未来想。云何现在想。若想生未灭。是名现在想。云何内想。若想受。是名内想。云何外想。若想非受。是名外想。云何粗想。若想欲界系。是名粗想。云何细想。若想色界系若无色界系若不系。是名细想。云何卑想。若想不善若想不善法报。若想非报非报法不适意。是名卑想。云何胜想。若想善若想善法报。若想非报非报法适意。是名胜想。云何远想。若想诸想相远极相远不近不近边。是名远想。云何近想。若想相近极相近近边。是名近想。
　　云何行阴。除受阴想阴识阴。余法非色有为。是名行阴。云何行阴。思触思惟觉观见慧解脱。无贪无恚无痴。顺信悔不悔悦喜心进心除。信欲不放逸念定心舍疑怖烦恼使生老死命结。无想定得果灭尽定。是名行阴。
　　云何识阴。意入是名识阴。云何识阴。意根是名识阴。云何识阴。若心意识六识身七识界。是名识阴。云何识阴。若识过去未来现在。内外粗细卑胜远近。是名识阴。云何六识身。眼识身耳鼻舌身意识身。云何眼识身。缘眼缘色缘明缘思惟。以此四缘识已生今生当生不定。是名眼识身。云何耳鼻舌身意识身。缘意缘法缘思惟。以此三缘识已生今生当生不定。是名意识身。是名六识身。云何七识界。眼识界耳鼻舌身识界意界意识界。云何眼识界。若识眼根生色境界。已生今生当生不定。是名眼识界。云何耳鼻舌身识界。若识身根生触境界。已生今生当生不定。是名身识界。云何意界。意知法思惟法。若初心已生今生当生不定。是名意界。云何意识界。若识相似不离彼境界。及余相似心已生今生当生不定。是名意识界。是名七识界。云何过去识。若识生已灭。是名过去识云何未来识。若识未生未出。是名未来识。云何现在识。若识生未灭。是名现在识。云何内识。若识受。是名内识。云何外识。若识非受。是名外识。云何粗识。若识欲界系。是名粗识。云何细识。若识色界系无色界系若不系。是名细识。云何卑识。若识不善若识不善法报。若识非报非报法不适意。是名卑识。云何胜识。若识善若识善法报。若识非报非报法适意。是名胜识。云何远识。若识诸识相远极相远不近不近边。是名远识。云何近识。若识相近极相近近边。是名近识。五阴几色几非色。一色四非色。云何一色。色阴是名一色。云何四非色。受阴想阴行阴识阴。是名四非色。
　　五阴几可见几不可见。四不可见。一二分。或可见或不可见。云何四不可见。受阴想阴行阴识阴。是名四不可见。云何一二分或可见或不可见。色阴是名一二分或可见或不可见。云何色阴可见。色入。是名色阴可见。云何色阴不可见。除色入余色阴不可见。是名色阴不可见。
