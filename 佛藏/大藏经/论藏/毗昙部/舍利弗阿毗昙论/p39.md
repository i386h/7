<!-- { "loadSidebar": true } -->
　　云何四十四智性。如世尊说。比丘。我当说四十四智性。谛听谛听。善受善思惟。我当说。比丘言。如是世尊。诸比丘。至心听。世尊如是说。何等四十四智。如是比丘。知老死知老死集。知老死灭知老死灭道。生有取爱受触六入名色识。知行知行集。知行灭知行灭道。云何比丘知老死。云何老。谓诸众生。诸众中衰耗战掉面皱诸根熟命促行故是名老。云何死。谓诸众生。诸众生终没死尽除坏舍阴。此物变异离世。是名死。比丘。如是知老死。云何比丘知老死集。如比丘以生集知老死集。如是比丘知老死集。云何比丘知老死灭。如比丘以生灭知老死灭。如是比丘知老死灭。云何比丘知老死灭道。如比丘如实知八圣道。正见正觉正语正业正命正进正念正定。如是比丘知老死灭道。比丘若知老死知老死集。知老死灭知老死灭道。此是法智。比丘于现在智。明了常解以过去未来而取比类。如过去沙门婆罗门。已知老死。已知老死集。已知老死灭。已知老死灭道。彼一切已知。如我自知。如未来沙门婆罗门。当知老死苦。当知老死集。当知老死灭。当知老死灭道。彼一切当知如我自知。此是比智。比丘。若二智明了。谓法智比智。是谓比丘见解具足得堪忍得胜法得无畏。向此法调伏。知此法调伏。见此法调伏。学知学术流向法。于梵净行必能常住。于甘露门解射自在。云何比丘生有取爱受触六入名色识知行。云何行。三行。身行口行意行。是名行。如是比丘知行。云何比丘知行集。如比丘以无明集知行集。如是比丘知行集。云何比丘知行灭。如比丘以无明灭知行灭。如是比丘知行灭。云何比丘知行灭道。如比丘如实知八圣道。正见正觉正语正业正命正进正念正定。如是比丘知行灭道。比丘。如是知行知行集知行灭知行灭道。是谓法智。比丘。于现在智明了常解。以过去未来而取比类。如过去沙门婆罗门。已知行已知行集。已知行灭已知行灭道。彼一切已知如我自知。如未来沙门婆罗门。当知行当知行集。当知行灭。当知行灭道。若一切当知如我自知。是名比智。比丘。若二智明了。谓法智比智。是谓比丘见解具足得堪忍得胜法得无畏。向此法调伏。知此调伏。见此法调伏。学知学术成就流向法。于梵净行法必能常住。于甘露门解射自在。是名四十四智性。
　　云何七十七智性。如世尊说。诸比丘。我当说七十七智性。谛听谛听。善受善思惟。我当说。比丘言。如是世尊。诸比丘。至心听。世尊如是说。云何七十七智。无明缘行智。无无明无行智。如过去无明缘行智。无无明无行智。如未来无明缘行智。无无明无行智。若法住智。彼亦尽法变法离欲法灭法。乃至生缘老死智。无生无老死智。如过去生缘老死智。无生无老死智。未来生缘老死智。无生无老死智。若彼法住智。亦尽法变法离欲法灭法。是名七十七智性(智品竟)。

　　　　舍利弗阿毗昙论卷第十一



　　　　舍利弗阿毗昙论卷第十二

　　　　姚秦罽宾三藏昙摩耶舍共昙摩崛多等译

　　非问分缘品第五

　　善缘方便善缘解有缘方便。圣忍非智有缘方便。圣智非忍有缘方便。受问答因俱生法若因此有此。若无因无此。若此生有此生。若此灭有此灭。若无明缘行。乃至生缘老死。忧悲苦恼苦聚成就。如是纯苦具足。无明灭则行灭。乃至生灭则老死忧悲苦恼聚灭。如是苦聚灭。是缘方便成就。若彼于过去缘疑惑。我过去有。我非过去有。何姓过去有。何因过去有。若于未来缘疑惑。我未来有。乃至何因未来有。若彼因缘疑惑。我云何有。我云何非有。何因有何生处。此众生从何来去至何处。若于佛疑惑。是佛世尊非佛世尊。世尊善说法。世尊不善说法。世尊声闻众善趣。世尊声闻众不善趣。行常行无常。行苦行非苦行。我法非我法。寂静涅槃非寂静涅槃。有与无与。有施无施。有祀无祀。有善恶业果报。无善恶业果报。有今世无今世。有后世无后世。有父母无父母。有天无天。众生有化生。众生无化生。世有沙门婆罗门正趣正至。若今世后世自证知说。世无沙门婆罗门正趣正至。若今世后世自证知说。若于法疑惑心不决定。犹豫二心疑心不了。无量疑不尽非解脱。彼时无有。若有沙门婆罗门。异缘实我世常。此实余虚妄。乃至如去不如去。彼时亦无有。何况圣缘方便成就。终无此烦恼垢。
　　云何缘。如佛告诸比丘。我当说缘缘生法。云何缘。无明缘行。若诸佛出世若不出世。法住法界。住彼法界。如来正觉正解已。演说开示分别显现。说无明缘行乃至生缘老死。若如此法。如尔非不如尔。不异不异物。常法实法法住法定。如是缘是名缘。云何缘生法。老死无常。有为缘生尽法变异法。离欲法灭法。乃至无明无常有为缘生法尽法变异法。离欲法灭法。是名缘生法。云何缘方便。若彼缘若此缘生法。若见解射方便。是名缘方便。比丘。齐几名善缘方便。彼缘此缘生法。如实知如实见。齐是名善缘方便。云何无明。痴不善根。是名无明。云何无明缘行。无明缘福行非福行不动行。云何非福行。不善身行。不善口行。不善意行。云何不善身行。若人无慧无明不断。行杀盗淫。及余不善身行。是名不善身行。云何不善口行。若人无慧无明未断。行妄语两舌恶口绮语。及余不善口行。是名不善口行。云何不善意行。若人无慧无明未断。起贪欲嗔恚邪见。是名不善意行。此身口意不善行。名非福行无明缘现世行。云何福行。身善行口善行意善行。云何身善行。若人无慧无明未断。不杀盗淫。及余身善行。是名身善行。云何口善行。若人无慧无明未断。不妄语两舌恶口绮语。及余口善行。是名口善行。云何意善行。若人无慧无明未断。无贪无恚正见。是名意善行。此身口意善行。是名福行无明缘现世行。复次若人无慧无明未断。离欲恶不善法。有觉有观离生喜乐。成就初禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名福行无明缘现世行。复次若人无慧无明未断。灭觉观内信心。无觉无观定生喜乐。成就二禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意业善行。是名福行无明缘现世行。复次若人无慧无明未断。离喜舍行念知身受乐。如诸圣人解舍念乐行。成就三禅行。彼身业无教戒法入摄意识所知。口业无教戒法入摄意识所知意业由意生受想思触思惟。如是身口意善行。是名福行无明缘现世行。复次若人无慧无明未断。断苦乐先灭忧喜。不苦不乐舍念净。成就四禅行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名福行无明缘现世行。是名福行。云何不动行。若人无慧无明未断。离一切色想。灭嗔恚想。不思惟若干想。成就无边空处行。彼身业无教戒法入摄意识所知。口业无教戒法入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切空处。成就无边识处行。彼身业无教戒法。入摄意识所知。口业无教戒法入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切识处。成就无所有处行。彼身业无教戒法。入摄意识所知。口业无教戒法。入摄意识所知。意业由意生受想思触思惟。如是身口意善行。是名不动行无明缘现世行。复次若人无慧无明未断。离一切无所有处。成就非有想非无想处行。彼身业无教戒法。入摄意识所知。口业无教戒法。入摄意识所知。意业由意生受想思触思惟。如是身口意善行。是名不动行无明缘现世行。是名不动行。复次若人无慧无明未断。作不善身口意行。作不善行故。身坏命终。堕地狱畜生饿鬼。以因绪缘故。堕地狱畜生饿鬼受五阴身。如是缘现世行受未来行。是名无明缘未来行。复次若人无慧无明未断。作有漏身善行。当受欲界生。作有漏口善行意善行。当受欲界生。作善行已身坏命终。若生人中欲界天上。以因绪缘故。人中欲界天上受五阴身。如是缘现世行受未来行。是名无明缘未来行。复次若人无慧无明未断。作有漏身善行。当受色界生。作有漏口善行意善行。当受色界生。作善行已身坏命终。生色界天上。以因绪缘故。色界天上受五阴身。如是缘现世行受未来行。是名无明缘未来行。复次若人无慧无明未断。作有漏身口意善行。当受无色界生。作善行已身坏命终生无色界天上。以因绪缘故。无色界天上受四阴身。如是缘现世行受未来行。是名无明缘未来行。如佛说。阿难。行有缘。如是阿难问已有答。行何缘。无明缘行。此是答。阿难。若无无明者有行不。世尊。无也。阿难。以因绪缘故行。若无明缘行。如向所说。以是故说。
