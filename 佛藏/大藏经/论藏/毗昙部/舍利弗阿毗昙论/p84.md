<!-- { "loadSidebar": true } -->
　　云何五智定。如世尊说。诸比丘修定无量明了。诸比丘若修定无量明了已。缘生五种智。何等五。若有定现乐后乐报缘此生智。若有定圣无染缘此生智。若有定不怯弱者能亲近缘此生智。若有定寂静胜妙独修除得缘此生智。若有定念入正念起缘此生智。云何定现乐后乐报缘此生智。云何现乐定。如比丘。离欲恶不善法。有觉有观离生喜乐。成就初禅行。若身离生喜乐津液遍满。此身尽离生喜乐。津液遍满无有减少。如善澡浴师。若善澡浴师弟子。以细澡豆盛著器中。以水洒已调适作抟。此抟津液遍满。不燥不湿内外和润。如是比丘身离生喜乐津液遍满。身尽离生喜乐。津液遍满无有减少。如比丘增益受离生喜乐出世乐寂静乐灭乐正觉乐沙门果乐涅槃乐。此定如是谓现乐。复次比丘。灭觉观内净信一心。无觉无观定生喜乐。成二禅行。若身定生喜乐津液遍满。此身尽定生喜乐。津液遍满无有减少。如大陂湖以山围绕。水从底涌出。不从东方南西北方来。此陂水津液遍满。此陂尽津液遍满无有减少。如是比丘身定生喜乐津液遍满。此身尽津液遍满无有减少。如比丘增益受无喜乐。出世乐寂静乐灭乐正觉乐沙门果乐涅槃乐。此定如是谓现乐。复次比丘离喜舍行念正智身受乐。如诸圣人。解舍念乐行。成就三禅行。若身无喜乐。津液遍满身无喜乐。津液遍满无有减少。如优钵罗花池波头摩花池鸠头摩花池分陀利花池。从泥稍出未能出水。此花若根若头。水津液遍满。从根至头从头至根。津液遍满无有减少。如是比丘。若身无喜乐津液遍满。此身尽津液遍满无有减少。如比丘增益受无喜乐出世乐寂静乐灭乐正觉乐沙门果乐涅槃乐。此定如是谓现乐。复次比丘断苦断乐先灭忧喜不苦不乐舍念净。成就四禅行。若身以清净心遍解行。此身清净无不遍处。如男子女人身著白净衣上下具足。从头至足从足至头无不覆处。如是比丘。若身以清净心遍解行。此身清净无不遍处。如比丘增益受寂静妙乐出世乐寂静乐灭乐正觉乐沙门果乐涅槃乐。如是定谓现乐。云何定后乐报。如比丘。思惟无常苦空无我。思惟涅槃寂静。得定心住正住。如比丘得定已。即得初圣五根。得初圣五根已。上正决定舍凡夫地。若不得须陀洹果而中命终。无有是处。不得须陀洹果。作恶作恶业已。命终堕三涂。无有是处。如比丘亲近此定多修学。多修学已。见断三烦恼。得须陀洹果触证。触证已。断地狱畜生饿鬼苦。受七生人天报。断余生天人中苦。如是定谓后乐报。如比丘亲近此定。多修学。多修学已。思惟断欲染嗔恚烦恼分。断欲染嗔恚烦恼分已。得斯陀含果触证。触证已断地狱畜生饿鬼苦。受天上人中生。断余生天上人中苦。如是定谓后乐报。如比丘亲近此定多修学。多修学已。思惟断欲染嗔恚尽无余。无余已得阿那含果触证。触证已断地狱畜生饿鬼人中苦。若受一天生若五生。余天上苦皆断。如是定谓后乐报。如比丘亲近此定多修学。多修学已。思惟断色界无色界烦恼尽无余。无余已得阿罗汉果触证。触证已断地狱畜生饿鬼人中天上苦。一切有一切道一切生一切系缚一切结使烦恼苦。皆断无余。如是定谓后乐报。何谓缘此生智。若内分别若外分别。知见觉证。此谓缘此生智。何谓有定圣无。染缘此生智。何谓非圣定。若定有漏。此谓非圣定。复次非圣定若定非学非无学。此谓非圣定。复次非圣定。除空无相无愿定。若余定谓非圣定。何谓圣定。若定无漏。是名圣定。复次圣定。若定学无学。此谓圣定。复次圣定。空无相无愿定。此谓圣定。以何义谓圣。以断离贪欲嗔恚愚痴诸结烦恼故谓圣定。云何有染定。若定有求。此谓有染定。复次有染定。若定非学非无学。此谓有染定。复次有染定。除空无相无愿定若余定。此谓有染定。以何义有染。染谓爱。爱于此定中得正得缘得。定亦于爱中得正得缘得。是谓有染定。云何无染定。若定无求。此谓无染定。复次无染定。若定学无学。此谓无染定。复次无染定。空无相无愿定。此谓无染定。以何义无染。染谓爱。爱定中不得不正得不缘得定爱中不得不正得不缘得。是谓无染定。何谓缘此生智。若内分别若外分别。知见觉证。此谓缘此生智。云何有定不怯弱者亲近缘此生智。云何怯弱者。若无信心无惭无愧。不学问懈怠失念无慧。此谓怯弱者。复次怯弱是凡夫。以何义故名怯弱。以未知身见未断身见。以是义谓怯弱者。云何非怯弱者。不怯弱谓有信惭愧。多闻勤进专念多慧。此谓不怯弱者。复次不怯弱。若佛及佛声闻弟子。以何义故名不怯弱。以知身见以断身见。以是义谓不怯弱者。如是不怯弱者。得定亲近多修学。以是义故谓非怯弱者亲近。何谓缘此生智。若内分别若外分别。知见觉证。是谓缘此生智。何谓有定寂静胜妙独修除得。缘此生智。云何寂静。若定共果报。是名寂静。云何胜妙定。若定圣有报。能断烦恼。是名胜妙定。复次寂静定。若定圣有报能断烦恼。是名寂静定。复次胜妙定。若定共果报。是名胜妙定。复次寂静即胜妙。胜妙即是寂静。是谓寂静胜妙。何谓独修。若心一向定住正止独处定。是谓独修。何谓除得。云何不除得定。若定得不定得难得。是名不除得定。云何除得定。若定得决定得不难得。是谓除得定。何谓缘此生智。若内分别若外分别。知见觉证。是谓缘此生智。何谓有定正念入正念起缘此生智。若正智入正智起。正智入正智起已。是故谓正念入正念起。专身念入专身念起。专身念入专身念起已。是谓正念入正念起。何谓缘此生智。若内分别若外分别。知见觉证。是谓缘此生智。如是五智。是五智定。
　　何谓共念出息入息定。如世尊说。诸比丘。修出息入息念亲近多修学。多修学已得大果报。乃至得甘露。云何修出息入息念亲近多修学得大果报乃至得甘露。如比丘住寂静处。林中树下或在空处。在山窟中露处敷草。或在冢间岩岸。如比丘朝诣村乞食。食已日过中。举衣钵洗足。洗足已比丘结加趺坐。端身系念思惟断悕望。心无悕望贪著行。于悕望贪著得清净。断嗔恚。行慈心。心离嗔恚得清净。断睡眠无睡眠。正知明想。心离睡眠得清净。断掉悔无掉悔行。内心寂静。离掉悔得清净。断疑无疑行。一定善法心离疑得清净。如比丘断五盖。是心垢损。智慧正念出息。正念入息。如比丘出息长知出息长。入息长知入息长。出息短知出息短。入息短知入息短。学一切身觉知入息。学一切身觉知出息。学除身行出息。学除身行入息。学喜出息觉知。学喜入息觉知。学乐出息觉知。学乐入息觉知。学心行出息觉知。学心行入息觉知。学除心行出息觉知。学除心行入息觉知。学心出息觉知。学心入息觉知。学悦心出息。学悦心入息。学定心出息。学定心入息。学解脱心出息。学解脱心入息。学无常观出息。学无常观入息。学离欲观出息。学离欲观入息。学灭观出息。学灭观入息。学出世观出息。学出世观入息。
　　何谓正念出息正念入息。若正知出息正知入息。正知出息正知入息已。是谓正念出息正念入息。专念身出息专念身入息。专念身出息专念身入息已。是谓正念出息正念入息。何谓比丘出息长知出息长入息长知入息长。如比丘思惟法生长出息入息。善取法相善思惟善解。若思惟法不生长出息入息。善取法相善思惟善解。若法胜非胜能生长出息入息。善取法相善思惟善解。比丘思惟法生长出息入息觉知。善取法相善思惟善解。若思惟法不生长出息入息觉知。善取法相善思惟善解。若法胜非胜能生长出息入息觉知。善取法相善思惟善解。如比丘思惟法生长出息入息思惟法。若不生不思惟彼法。亲近胜法不亲近不胜法。比丘思惟法生长出息入息觉知思惟法。若不生不思惟法。亲近胜法不亲近不胜法。比丘思惟应所修法。亲近胜法不亲近不胜法。长出息入息。及长出息入息觉知得悦喜心。是谓比丘出息长知出息长入息长知入息长。何谓出息入息长。若无量出息无量入息。无量出息无量入息已。是故谓出息长入息长。不疾出息不疾入息。不疾出息不疾入息已。是故谓出息长入息长。不连速出息入息。不连速出息入息已。是故谓出息入息长。不力厉身出息。不力厉身入息。不力厉身出息不力厉身入息已。是故谓出息入息长。不续出息入息。不续出息入息已。是故谓出息入息长。是名出息入息长(一事竟)。
　　何谓出息短知出息短入息短知入息短。如比丘思惟法生短出息入息。善取法相善思惟善解。若思惟法不生短出息入息。善取法相善思惟善解。若法胜非胜能生短出息入息。善取法相善思惟善解。比丘思惟法生短出息入息觉知。善取法相善思惟善解。若思惟法不生短出息入息觉知。善取法相善思惟善解。若法胜非胜生短出息入息觉知。善取法相善思惟善解。比丘思惟法生短出息入息思惟法。若不生不思惟法。亲近胜法不亲近不胜法。如比丘思惟法生短出息入息觉知思惟法。若不生不思惟法。亲近胜法不亲近不胜法。比丘不思惟不应所修法。思惟应所修法。亲近胜法不亲近不胜法。短出息入息。及短出息入息觉知得悦喜。是谓出息短知出息短入息短知入息短。何谓出息入息短。有量出息有量入息。有量出息有量入息已。是故谓出息入息短。疾出息疾出息已。是故谓出息入息短。连速出息连速出息已。是故谓出息入息短。力厉身出息入息。力厉身出息入息已。是故谓出息入息短。续出息入息。续出息入息已。是故谓出息入息短。不身除出息入息。不身除出息入息已。是故谓出息入息短。是名出息入息短(二事竟)。
