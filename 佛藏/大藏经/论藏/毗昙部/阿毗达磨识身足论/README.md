<!-- { "loadSidebar": true } -->
  阿毗达磨识身足论
　　提婆设摩造  唐 玄奘译




　　　　阿毗达磨识身足论卷第一

　　　　提婆设摩阿罗汉造
　　　　三藏法师玄奘奉　诏译

　　初归礼赞颂

　　稽首大觉觉中王　　觉王所供三界日
　　解脱妙法智所归　　智者所依诸圣众
　　阿毗达磨海难渡　　佛口池流千圣饮
　　于境巨溟能善决　　故我至诚今顶礼
　　朗日不举照人间　　稠林昏翳孰能遣
　　若无阿毗达磨论　　智所知冥谁殄灭
　　阿毗达磨正法灯　　心中净眼智根本
　　所知林日邪论剑　　开士威力如来藏
　　三界照明慧眼道　　一切法灯佛语海
　　能发胜慧破诸疑　　是诸圣贤法衢路
　　智者慧水大陂池　　求智勇锐胜基本
　　了此胜法至聪明　　悟斯圣教真佛子

　　总嗢拖南颂

　　初目乾连蕴　　次补特伽罗
　　因所缘杂类　　四句最为后


　　识身足论目乾连蕴第一之一第一嗢拖南颂

　　根恶行想　　寻思界漏　　火爱所有
　　垢缚皆三

　　沙门目连作如是说。过去未来无。现在无为有。应问彼言。汝然此不。谓契经中世尊善语善词善说。三不善根。贪不善根嗔不善根。痴不善根。彼答言尔。复问彼言。汝然此不。谓有能于贪。不善根已观今观当观是不善。彼答言尔为何所观。过去耶未来耶现在耶。若言观过去。应说有过去。不应无过去。言过去无。不应道理。若言观未来。应说有未来。不应无未来。言未来无。不应道理。若言观现在。应说有一补特伽罗非前非后二心和合。一是所观。一是能观。此不应理。若不说一补特伽罗非前非后二心和合。一是所观。一是能观。则不应说观于现在。言观现在。不应道理。若言不观过去未来现在。则无能于贪不善根已观今观当观。是不善。若无能观。则无能已厌。今厌当厌。若无能厌。则无能已离染今离染当离染。若无能离染。则无能已解脱今解脱当解脱。若无能解脱。则无能已般涅槃今般涅槃当般涅槃。如不善如是结缚随眠随烦恼缠。所弃所舍所断遍知亦尔。复问彼言。汝然此不。谓有能于贪不善根已观今观当观。后世感苦异熟。彼答言尔。为何所观。过去耶未来耶现在耶。若言观过去。应说有过去。不应无过去。言过去无不应道理。若言观未来。应说有未来。不应无未来。言未来无不应道理。若言观现在。应说有一补特伽罗非前非后。亦能造业。亦即领受此业异熟。此不应理。若不说一补特伽罗非前非后。亦能造业。亦即领受此业异熟。则不应说观于现在。言观现在不应道理。若言不观过去未来现在。则无能于贪不善根已观今观当观。后世感苦异熟。若无能观。则无能已厌今厌当厌。若无能厌。则无能已离染今离染当离染。若无能离染。则无能已解脱今解脱当解脱。若无能解脱。则无能已般涅槃今般涅槃当般涅槃。如贪不善根如是嗔不善根痴不善根亦尔。身恶行语恶行是不善。非结非缚非随眠。非随烦恼非缠。是所弃所舍所断遍知。能于后世感苦异熟。意恶行是不善。结缚随眠随烦恼缠。所弃所舍所断遍知。能于后世感苦异熟。欲想恚想害想是不善。非结非缚非随眠非随烦恼非缠。是所弃所舍所断遍知。能于后世感苦异熟。欲寻恚寻害寻是不善。非结非缚非随眠。是随烦恼非缠。是所弃所舍所断遍知。能于后世感苦异熟。欲界恚界是不善。结缚随眠随烦恼缠。所弃所舍所断遍知。能于后世感苦异熟。害界是不善。非结非缚非随眠。是随烦恼非缠。是所弃所舍所断遍知。能于后世感苦异熟。欲漏无明漏是不善。结缚随眠随烦恼缠。所弃所舍所断遍知。能于后世感苦异熟。有漏非不善。是结缚随眠随烦恼缠所弃所舍所断遍知。非于后世感苦异熟。贪火嗔火痴火。及欲爱是不善。结缚随眠随烦恼缠所弃所舍所断遍知。能于后世感苦异熟。色爱无色爱非不善。是结缚随眠随烦恼缠所弃所舍所断遍知。非于后世感苦异熟。贪所有嗔所有痴所有。贪垢嗔垢痴垢。贪缚嗔缚痴缚是不善。结缚随眠随烦恼缠所弃所舍所断遍知。能于后世感苦异熟。

　　　　识身足论目乾连蕴第一中第二嗢拖南颂

　　瀑扼取系盖　　下上栽拘碍
　　见爱与随眠　　邪支结业道

　　沙门目连作如是说。过去未来无现在无为有。应问彼言。汝然此不。谓契经中世尊善语善词善说。四种瀑流。欲瀑流有瀑流见瀑流无明瀑流。彼答言尔。复问彼言。汝然此不。谓有能于欲瀑流已观今观当观是不善。彼答言尔。为何所观。过去耶未来耶现在耶。若言观过去。应说有过去。不应无过去。言过去无不应道理。若言观未来。应说有未来。不应无未来。言未来无不应道理。若言观现在。应说有一补特伽罗非前非后二心和合。一是所观。一是能观。此不应理。若不说一补特伽罗非前非后二心和合。一是所观。一是能观。则不应说观于现在。言观现在不应道理。若言不观过去未来现在。则无能于欲瀑流已观今观当观是不善。若无能观。则无能已厌今厌当厌。若无能厌。则无能已离染今离染当离染。若无能离染。则无能已解脱今解脱当解脱。若无能解脱。则无能已般涅槃今般涅槃当般涅槃。如不善如是结缚随眠随烦恼缠所弃所舍所断遍知亦尔。复问彼言。汝然此不。谓有能于欲瀑流已观今观当观。后世感苦异熟。彼答言尔。为何所观。过去耶未来耶现在耶。若言观过去。应说有过去。不应无过去。言过去无不应道理。若言观未来。应说有未来。不应无未来。言未来无不应道理。若言观现在。应说有一补特伽罗非前非后。亦能造业亦即领受此业异熟。此不应理。若不说一补特伽罗非前非后。亦能造业亦即领受此业异熟。则不应说观于现在。言观现在不应道理。若言不观过去未来现在。则无能于欲瀑流已观今观当观后世感苦异熟。若无能观则无能已厌今厌当厌。若无能厌。则无能已离染今离染当离染。若无能离染。则无能已解脱今解脱当解脱。若无能解脱。则无能已般涅槃今般涅槃当般涅槃。如欲瀑流。如是见瀑流无明瀑流亦尔。有瀑流非不善。是结缚随眠随烦恼缠所弃所舍所断遍知。非于后世感苦异熟。如瀑流扼亦尔。于诸取中欲取见取戒禁取是不善。结缚随眠随烦恼缠所弃所舍所断遍知。能于后世感苦异熟。我语取非不善。是结缚随眠随烦恼缠所弃所舍所断遍知。非于后世感苦异熟。诸系是不善。结缚随眠随烦恼缠所弃所舍所断遍知。能于后世感苦异熟。于诸盖中贪欲盖嗔恚盖疑盖是不善。结缚随眠随烦恼缠所弃所舍所断遍知。能于后世感苦异熟。惛沉睡眠盖掉举恶作盖是不善。非结非缚非随眠。是随烦恼缠所弃所舍所断遍知。能于后世感苦异熟。下分结中萨迦耶见非不善。是结缚随眠随烦恼缠所弃所舍所断遍知。非于后世感苦异熟。余下分结是不善。结缚随眠随烦恼缠所弃所舍所断遍知。能于后世感苦异熟。上分结中掉举结非不善。非结非缚非随眠。是随烦恼缠所弃所舍所断遍知。非于后世感苦异熟。余上分结非不善。是结缚随眠随烦恼缠所弃所舍所断遍知。非于后世感苦异熟。五心根栽五心拘碍是不善。结缚随眠随烦恼缠所弃所舍所断遍知。能于后世感苦异熟。于诸见中萨迦耶见边执见非不善。是结缚随眠随烦恼缠所弃所舍所断遍知。非于后世感苦异熟。邪见见取戒禁取是不善。结缚随眠随烦恼缠所弃所舍所断遍知。能于后世感苦异熟。诸身爱是不善。结缚随眠随烦恼缠所弃所舍所断遍知。能于后世感苦异熟。诸随眠中有贪随眠非不善。是结缚随眠随烦恼缠所弃所舍所断遍知。非于后世感苦异熟。所余随眠是不善。结缚随眠随烦恼缠所弃所舍所断遍知。能于后世感苦异熟。诸邪支中邪见是不善。结缚随眠随烦恼缠所弃所舍所断遍知。能于后世感苦异熟。邪语邪业邪命是不善。非结非缚非随眠非随烦恼非缠。是所弃所舍所断遍知。能于后世感苦异熟。所余邪支是不善。非结非缚非随眠。是随烦恼非缠。是所弃所舍所断遍知。能于后世感苦异熟。于诸结中嫉结悭结是不善。结缚非随眠。是随烦恼缠所弃所舍所断遍知。能于后世感苦异熟。所余诸结是不善。结缚随眠随烦恼缠所弃所舍所断遍知。能于后世感苦异熟。诸业道中前七业道是不善。非结非缚非随眠非随烦恼非缠。是所弃所舍所断遍知。能于后世感苦异熟。后三业道是不善。结缚随眠随烦恼缠所弃所舍所断遍知。能于后世感苦异熟。

　　　　识身足论目乾连蕴第一中第三嗢拖南颂

　　结盖觉支心受意　　调练陀坚最为后

　　沙门目连作如是说。过去未来无。现在无为有。应问彼言。汝然此不谓契经中世尊善语善词善说。若有内眼结。如实了知我有内眼结。若无内眼结。如实了知我无内眼结。如此眼结未生而生。生已令断。断已当来不复更生。亦如实知。彼答言尔。为何所知。过去耶未来耶现在耶。若言知过去。应说有过去。不应无过去。言过去无不应道理。若言知未来应说有未来。不应无未来。言未来无不应道理。若言知现在。应说有一补特伽罗非前非后二心和合。一是所知。一是能知。此不应理。若言无一补特伽罗非前非后二心和合。一是所知一是能知。不应说言知于现在。言知现在不应道理。若言不知过去未来现在。是则经中世尊善语善词善说。若有内眼结。如实了知我有内眼结。若无内眼结。如实了知我无内眼结。如此眼结。未生而生。生已令断。断已当来不复更生。亦如实知。如是契经世尊所说。汝便诽谤违越拒逆。若汝诽谤违越拒逆如是世尊所说契经。
　　不应道理。如眼结如是。耳鼻舌身意结亦尔。
