<!-- { "loadSidebar": true } -->
　　眼根摄几根。乃至具知根摄几根。答眼根摄眼根。如眼根。耳鼻舌命苦忧根亦尔。身根摄三摄。女根摄女根身根少分。如女根。男根亦尔。意根摄意根三根少分。如意根。乐喜舍根信等五根亦尔。未知当知根。摄未知当知根九根少分。如未知当知根。已知根具知根亦尔。信力乃至慧力念等觉支。乃至舍等觉支。正见乃至正定。法智乃至道智。空无愿无相。摄几根。答信力摄一根三根少分。如信力。余四力亦尔。念等觉支摄四根少分。如念等觉支。择法精进喜定等觉支亦尔。余不摄根。正见摄四根少分。如正见。正勤念定亦尔。余不摄根。法智摄四根少分。如法智。类智苦集灭道智亦尔。他心智摄三根少分。世俗智摄一根少分。空摄四根少分。如空。无愿无相亦尔。
　　意根几根相应。乃至具知根几根相应。答意根十根三根少分相应。乐喜舍根九根少分相应。苦根忧根六根少分相应。信根四根九根少分相应。如信根。精进念定慧根亦尔。未知当知根。与未知当知根。九根少分相应。如未知当知根。已知根具知根亦尔。信力乃至慧力念等觉支。乃至舍等觉支。正见乃至正定。法智乃至道智。空无愿无相。几根相应。答信力四根九根少分相应。如信力。余四力亦尔。念等觉支。十一根少分相应。如念等觉支。择法精进定等觉支亦尔。喜等觉支。九根少分相应。安舍等觉支三根九根少分相应。正见十一根少分相应。如正见。正思惟正勤正定亦尔。余非根相应。法智十一根少分相应。如法智。类智苦集灭道智亦尔。他心智十根少分相应。世俗智二根八根少分相应。空无愿无相十一根少分相应。
　　欲界没生欲界时。几根灭。答或四。或九。或八。或十三。或九。或十四。或十。或十五。渐命终者。无记心四。善心九。顿命终者。若无形。无记心八。善心十三。若一形。无记心九。善心十四。若二形。无记心十。善心十五何系心心所灭。答欲界系。几根现前。答或八或九或十。无形八。一形九。二形十。何系心心所现前。答欲界系。欲界没生色界时。几根灭。答或四或九或九或十四。渐命终者。无记心四。善心九。顿命终者。无记心九。善心十四。何系心心所灭。答欲界系几根现前。答八。何系心心所现前。答色界系。欲界没生无色界时。几根灭。答或四或九或九或十四。如前说。何系心心所灭。答欲界系。几根现前。答三。何系心心所现前。答无色界系。色界没生色界时。几根灭。答或八或十三。无记心八。善心十三。何系心心所灭。答色界系。几根现前。答八。何系心心所现前。答色界系。色界没生欲界时。几根灭。答或八或十三。如前说。何系心心所灭。答色界系。几根现前。答或八或九或十如前说。何系心心所现前。答欲界系。色界没生无色界时。几根灭。答或八或十三。如前说。何系心心所灭。答色界系。几根现前。答三。何系心心所现前。答无色界系。无色界没生无色界时。几根灭。答或三或八。无记心三。善心八。何系心心所灭。答无色界系。几根现前。答三。何系心心所现前。答无色界系。无色界没生欲界时。几根灭。答或三或八。如前说。何系心心所灭。答无色界系。几根现前。答或八或九或十。如前说。何系心心所现前。答欲界系。无色界没生色界时。几根灭。答或三或八。如前说。何系心心所灭。答无色界系。几根现前。答八。何系心心所现在前。答色界系。阿罗汉般涅槃时。几根最后灭。答或四或九或八或三。欲界渐般涅槃者四。顿般涅槃者九。色界八。无色界三。

　　根蕴第六中一心纳息第五

　　相应缘不离　　不修修得根
　　舍得未知根　　五门辩二智
　　初尽无生智　　尽无生所缘
　　七正互相应　　此章愿具说

　　诸法与心一起一住一灭。彼法与心相应耶。答若法与心相应。彼法与心一起一住一灭。有法与心一起一住一灭。彼法非心相应。谓随心转色心不相应行。诸法与心一起一住一灭。彼法与心一所缘耶。答若法与心一所缘。彼法与心一起一住一灭。有法与心一起一住一灭。彼法非心一所缘。谓随心转色心不相应行。诸法与心俱起不离心。彼法与心俱住俱灭不离心耶。答欲色界有情。不住无想灭尽定者。诸根大种。与心俱起不离心。与心俱住俱灭不离心。若住无想灭尽定者。彼便离心。
　　如说不修眼根。乃至身根。云何不修眼根乃至身根。答若于眼根。未离贪。未离欲润喜渴又无间道。能尽色贪。彼于此道。未修未安。如不修眼根。不修耳鼻舌身根亦尔。如说不修意根。云何不修意根。答若于意根。未离贪。未离欲润喜渴。又无间道。能尽无色贪。彼于此道。未修未安。如说修眼根乃至身根。云何修眼根乃至身根。答若于眼根。已离贪。已离欲润喜渴。又无间道。能尽色贪。彼于此道。已修已安。如修眼根。修耳鼻舌身根亦尔。如说修意根。云何修意根。答若于意根。已离贪。已离欲润喜渴。又无间道。能尽无色贪。彼于此道。已修已安。
　　诸不成就学根得学根。彼一切入正性离生耶。答若入正性离生。彼一切不成就学根得学根。有不成就学根得学根彼非入正性离生。谓退阿罗汉果时。诸不成就学根得学根。彼一切世第一法等无间耶。答若世第一法等无间。彼一切不成就学根得学根。有不成就学根得学根彼非世第一法等无间。谓退阿罗汉果时。
　　诸舍无漏根。得无漏根。彼一切从果至果耶。答若从果至果。彼一切舍无漏根。得无漏根。有舍无漏根得无漏根彼非从果至果。谓现观边道类智起时。若时解脱阿罗汉。练根作不动时。诸舍无漏根。得无漏根。彼一切无漏根灭。无漏根起耶。答应作四句。有舍无漏根得无漏根彼非无漏根灭无漏根起。谓退阿罗汉不还一来果时。及以世俗道。得一来不还果时。有无漏根灭无漏根起彼非舍无漏根得无漏根。谓已得无漏根。现前灭起。有舍无漏根得无漏根彼亦无漏根灭无漏根起。谓现观边道类智起时。及以无漏道。得一来不还果时。得阿罗汉果时。时解脱阿罗汉。练根作不动时。有非舍无漏根得无漏根彼亦非无漏根灭无漏根起。谓除前相。
　　诸未知当知根。彼一切于未现观四圣谛。能现观耶。答应作四句。有未知当知根彼非于未现观四圣谛能现观。谓未知当知根。在过去或未来。有于未现观四圣谛能现观彼非未知当知根。谓诸非根法。于未现观四圣谛。能现观。有未知当知根彼亦于未现观四圣谛能现观。谓未知当知根。于未现观四圣谛。能现观。有非未知当知根彼亦非于未现观四圣谛能现观。谓除前相。
