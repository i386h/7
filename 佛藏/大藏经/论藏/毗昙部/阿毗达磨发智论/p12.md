<!-- { "loadSidebar": true } -->
　　三结乃至九十八随眠。于九十八随眠中。一一摄几随眠。答一切应分别。谓三结中。有身见结摄三。戒禁取结摄六。疑结摄十二。三不善根中。贪嗔不善根。各摄五。痴不善根摄四。一少分。三漏中。欲漏摄三十一。有漏摄五十二。无明漏摄十五。四瀑流中。欲瀑流摄十九。有瀑流摄二十八。见瀑流摄三十六。无明瀑流摄十五。如四瀑流。四轭亦尔。四取中。欲取摄二十四。见取摄三十。戒禁取摄六。我语取摄三十八。四身系中。贪欲嗔恚身系。各摄五。戒禁取身系摄六。此实执身系摄十二。五盖中。贪欲嗔恚盖。各摄五。疑盖摄四。余盖无所摄。五结中。贪慢结。各摄十五。嗔结摄五。嫉悭结无所摄。五顺下分结中。贪欲嗔恚结。各摄五。有身见结摄三。戒禁取结摄六。疑结摄十二。五顺上分结中。色贪结摄一少分。无色贪结摄一少分。掉举结无所摄。慢结摄二少分。无明结摄二少分。五见中。有身见边执见。各摄三。邪见见取。各摄十二。戒禁取摄六。六爱身中。眼耳身触所生爱身。各摄二少分。鼻舌触所生爱身。各摄一少分。意触所生爱身。摄十三。二少分。七随眠中。欲贪嗔恚随眠。各摄五。有贪随眠摄十。慢无明随眠。各摄十五。见随眠摄三十六。疑随眠摄十二。九结中。爱慢无明结。各摄十五。恚结摄五。见取结。各摄十八。疑结摄十二。嫉悭结。无所摄。九十八随眠中。欲界有身见。摄欲界有身见。乃至无色界修所断无明。摄无色界修所断无明。
　　三结乃至九十八随眠。为前摄后。后摄前耶。答三结三不善根。互不相摄。三结三漏。三结二漏。少分互相摄。余不相摄。三结四瀑流。三结三瀑流。少分互相摄。余不相摄。如对四瀑流。对四轭亦尔。三结四取。三结一取。三少分互相摄。余不相摄。三结四身系。一结一身系。互相摄。余不相摄。三结五盖。一结少分一盖。互相摄。余不相摄。三结五结。互不相摄。三结五顺下分结。三结三顺下分结。互相摄。余不相摄。三结五顺上分结。互不相摄。三结五见。二结二见。互相摄。余不相摄。三结六爱身。互不相摄。三结七随眠。三结一随眠一少分。互相摄。余不相摄。三结九结。三结一结二少分。互相摄。余不相摄。三结九十八随眠。三结二十一随眠。互相摄。余不相摄。如是乃至九结九十八随眠。七结九十八随眠。互相摄。余不相摄。
　　三结乃至九十八随眠。几令欲有相续。几令色有相续。几令无色有相续。答一切应分别。谓三结令三有相续。三不善根。及欲漏。令欲有相续。有漏令色无色有相续。无明漏令三有相续。四瀑流轭中。欲瀑流轭。令欲有相续。有瀑流轭。令色无色有相续。见无明瀑流轭。令三有相续。四取中。欲取令欲有相续。见戒禁取令三有相续。我语取令色无色有相续。四身系中。初二令欲有相续。后二令三有相续。五盖令欲有相续。五结中。贪慢结令三有相续。余三结令欲有相续。五顺下分结中。初二令欲有相续。后三令三有相续。五顺上分结中。色贪令色有相续。无色贪令无色有相续。余三令色无色有相续。五见令三有相续。六爱身中。眼耳身触所生爱身。令欲色有相续。鼻舌触所生爱身。令欲有相续。意触所生爱身。令三有相续。七随眠中。欲贪嗔恚。令欲有相续。有贪令色无色有相续。余四令三有相续。九结中。嫉恚悭结。令欲有相续。余六结令三有相续。九十八随眠中。欲界三十六。令欲有相续。色界三十一。令色有相续。无色界三十一。令无色有相续。
　　三结乃至九十八随眠。依何定灭。答三结或依四。或依未至灭。三不善根及欲漏。依未至灭。有漏无明漏。或依七。或依未至灭。四瀑流轭中。欲瀑流轭。依未至灭。有无明瀑流轭。或依七。或依未至灭。见瀑流轭。或依四。或依未至灭。四取中。欲取依未至灭。见戒禁取。或依四。或依未至灭。我语取。或依七。或依未至灭。四身系中。初三依未至灭。后二或依四。或依未至灭。五盖依未至灭。五结中。贪慢结。或依七。或依未至灭。余三结。依未至灭。五顺下分结中。初二依未至灭。后三或依四。或依未至灭。五顺上分结中。色贪或依四。或依未至灭。余四或依七。或依未至灭。五见或依四。或依未至灭。六爱身中。鼻舌触所生爱身。依未至灭。眼耳身触所生爱身。或依初。或依未至灭。意触所生爱身。或依七。或依未至灭。七随眠中。欲贪嗔恚。依未至灭。有贪慢无明。或依七。或依未至灭。见疑或依四。或依未至灭。九结中。爱慢无明。或依七。或依未至灭。恚嫉悭。依未至灭。见取疑。或依四。或依未至灭。九十八随眠中。欲界三十六。依未至灭。色界三十一。及无色界。见所断。或依四。或依未至灭。无色界修所断。或依七。或依未至灭。诸结过去。彼结已系耶。答诸结过去。彼结已系。有结已系。彼结非过去。谓结未来现在已系。诸结未来彼结当系耶。答应作四句。有结未来彼结非当系。谓结未来已断已遍知已灭已吐。定不当退。有结当系彼结非未来。谓结过去已断已遍知已灭已吐。定当退。有结未来彼结亦当系。谓结未来已断已遍知已灭已吐。定当退。有结非未来彼结亦非当系。谓结过去已断已遍知已灭已吐。定不当退。及现在结。诸结现在。彼结今系耶。答诸结现在。彼结今系。有结今系。彼结非现在。谓结过去未来今系。
　　诸用此道。断欲界结。退此道时。还得彼结系不。答还得彼结系。诸用此道。断色无色界结。退此道时。还得彼结系不。答还得彼结系。有九遍知。谓欲界见苦集所断结尽。第一遍知。色无色界见苦集所断结尽。第二遍知。欲界见灭所断结尽。第三遍知。色无色界见灭所断结尽。第四遍知。欲界见道所断结尽。第五遍知。色无色界见道所断结尽。第六遍知。五顺下分结尽。第七遍知。色爱结尽。第八遍知。一切结尽。第九遍知。为九遍知摄一切遍知。为一切遍知摄九遍知。答一切摄九。非九摄一切。不摄何等。谓苦智已生。集智未生。三界见苦所断结尽。非九所摄。具见世尊弟子。未离欲染。欲界修所断结尽。非九所摄。已离欲染。未离色染。色界修所断结尽。非九所摄。已离色染。未离无色染。无色界修所断结尽。非九所摄。
　　有八补特伽罗。一预流向。二预流果。三一来向。四一来果。五不还向。六不还果。七阿罗汉向。八阿罗汉果。此八补特伽罗。
　　于九遍知。几成就。几不成就。答预流向。或不成就。或成就一二三四五。谓苦法智忍。乃至集法智忍位。不成就。集法智集类智忍位。成就一。集类智灭法智忍位。成就二。灭法智灭类智忍位。成就三。灭类智道法智忍位。成就四。道法智道类智忍位。成就五。预流果成就六。一来向。若倍离欲染。入正性离生者。如预流向。若从预流果。趣一来果者。及一来果。成就六。不还向。若已离欲染。入正性离生者。如预流向。若从一来果。趣不还果者。成就六。不还果。成就一。谓五顺下分结尽。阿罗汉向。或成就一。或成就二。谓未离色染者。成就一。已离色染者。成就二。阿罗汉果。成就一。谓一切结尽。

　　　　说一切有部发智论卷第四



　　　　阿毗达磨发智论卷第五

　　　　尊者迦多衍尼子造
　　　　三藏法师玄奘奉　诏译

　　结蕴第二中有情纳息第三

　　顿渐系离系　　果摄七成三
　　死生不六种　　此章愿具说

　　三界各有二部结。谓见修所断。于欲界见修所断二部结。颇有顿得系耶。答有。谓已离欲染异生。从离欲染退时。及色无色界没。生欲界时。颇有顿离系耶。答有。谓异生离欲染时。颇有渐得系耶。答无。颇有渐离系耶。答有。谓世尊弟子。先离彼见所断结。后离彼修所断结。于色界见修所断二部结。颇有顿得系耶。答有。谓已离色染异生。从离色染退时。及无色界没。生欲色界时。颇有顿离系耶。答有。谓异生离色染时。颇有渐得系耶。答无。颇有渐离系耶。答有。谓世尊弟子。先离彼见所断结。后离彼修所断结。于无色界见修所断二部结。颇有顿得系耶。答无。颇有顿离系耶。答无。颇有渐得系耶。答无。颇有渐离系耶。答有。谓世尊弟子。先离彼见所断结。后离彼修所断结。欲界见所断结尽。何果摄。答四沙门果。或无处。欲界修所断结尽。何果摄。答不还阿罗汉果。或无处。色界见所断结尽。何果摄。答四沙门果。或无处。色界修所断结尽。何果摄。答阿罗汉果。或无处。无色界见所断结尽。何果摄。答四沙门果。无色界修所断结尽。何果摄。答阿罗汉果。
　　有五部结。谓见苦所断结。乃至修所断结。见苦所断结尽。何果摄。答四沙门果。或无处。见集所断结尽。何果摄。答四沙门果。或无处。见灭所断结尽。何果摄。答四沙门果。或无处见道所断结尽。何果摄。答四沙门果。修所断结尽。何果摄。答阿罗汉果。
　　有九部结。谓苦法智所断结。乃至修所断结。苦法智所断结尽。何果摄。答四沙门果。或无处。苦类智。乃至道法智所断结尽。何果摄。答四沙门果。或无处。道类智所断结尽。何果摄。答四沙门果。修所断结尽。何果摄。答阿罗汉果。
　　有十五部结。谓三界各有五部。见苦所断结。乃至修所断结。欲界见苦集灭道所断结尽。何果摄。答四沙门果。或无处。欲界修所断结尽。何果摄。答不还阿罗汉果。或无处。色界见苦集灭道所断结尽。何果摄。答四沙门果。或无处。色界修所断结尽。何果摄。答阿罗汉果。或无处。无色界见苦集灭所断结尽。何果摄。答四沙门果。或无处。无色界见道所断结尽。何果摄。答四沙门果。无色界修所断结尽。何果摄。答阿罗汉果。
