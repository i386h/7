<!-- { "loadSidebar": true } -->
　　若业欲界系。彼业果欲界系耶。答诸业欲界系。彼业果亦尔。有业果欲界系非彼业。谓由色界道。作欲界化。发欲界语。若业色界系。彼业果色界系耶。答诸业果色界系。彼业亦尔。有业色界系非彼业果。谓由色界道。作欲界化。发欲界语。及由色界道。证诸结断。若业无色界系。彼业果无色界系耶。答诸业果无色界系。彼业亦尔。有业无色界系非彼业果。谓由无色界道。证诸结断。若业不系。彼业果不系耶。答诸业不系。彼业果亦尔。有业果不系非彼业。谓由色无色界道。证诸结断。
　　若业非欲界系。彼业果非欲界系耶。答诸业果非欲界系。彼业亦尔。有业非欲界系非彼业果。谓由色界道。作欲界化。发欲界语。若业非色界系。彼业果非色界系耶。答诸业非色界系。彼业果亦尔。有业果非色界系非彼业。谓由色界道。作欲界化。发欲界语。及由色界道。证诸结断。若业非无色界系。彼业果非无色界系耶。答诸业非无色界系。彼业果亦尔。有业果非无色界系非彼业。谓由无色界道。证诸结断。若业非不系。彼业果非不系耶。答诸业果非不系。彼业亦尔。有业非不系非彼业果。谓由色无色界道。证诸结断。
　　颇业有漏。有漏果耶。答有。谓等流异熟果。颇业有漏。无漏果耶。答有。谓离系果。颇业有漏。有漏无漏果耶。答有。谓等流异熟离系果。颇业无漏。无漏果耶。答有。谓等流离系果。颇业无漏。有漏果耶。答无。颇业无漏有漏无漏果耶。答无。颇业有漏无漏有漏无漏果耶。答无。颇业有漏无漏。有漏果耶答无。颇业有漏无漏。无漏果耶。答无。颇业学。学果耶。答有。谓等流果。颇业学。无学果耶。答有。谓等流果。颇业学。非学非无学果耶。答有。谓离系果。颇业无学。无学果耶。答有。谓等流果。颇业无学。学果耶。答无。颇业无学。非学非无学果耶。答无。颇业非学非无学。非学非无学果耶。答有。谓等流异熟离系果。颇业非学无学。学果耶。答无。颇业非学非无学。无学果耶。答无。
　　如世尊说。不修身。不修戒。不修心。不修慧。云何不修身。答若于身未离贪欲润喜渴。又无间道。能尽色贪。彼于此道。未修未安。云何不修戒。答若于戒未离贪。广说如身。云何不修心。答若于心未离贪欲润喜渴。又无间道。能尽无色贪。彼于此道。未修未安。云何不修慧。答若于慧未离贪。广说如心。若不修身。彼不修戒耶。答如是。设不修戒。彼不修身耶。答如是。若不修身。彼不修心耶。答诸不修身。彼不修心。有不修心非不修身。谓已离色染。未离无色染。若不修身。彼不修慧耶。答诸不修身。彼不修慧。有不修慧非不修身。如前说。若不修戒。彼不修心耶。答诸不修戒。彼不修心。有不修心非不修戒。如前说。若不修戒。彼不修慧耶。答诸不修戒。彼不修慧。有不修慧非不修戒。如前说。若不修心。彼不修慧耶。答如是设不修慧。彼不修心耶。答如是。
　　如世尊说。修身修戒。修心修慧。云何修身。答若于身已离贪欲润喜渴。又无间道。能尽色贪。彼于此道。已修已安。云何修戒。答若于戒已离贪广说如身。云何修心。答若于心已离贪欲润喜渴。又无间道。能尽无色贪。彼于此道已修已安。云何修慧。答若于慧已离贪。广说如心。若修身。彼修戒耶。答如是。设修戒。彼修身耶。答如是。若修身。彼修心耶。答诸修心。彼修身。有修身非修心。谓已离色染。未离无色染。若修身。彼修慧耶。若诸修慧。彼修身。有修身非修慧。如前说。若修戒。彼修心耶。答诸修心。彼修戒。有修戒非修心。如前说。若修戒。彼修慧耶。答诸修慧。彼修戒。有修戒非修慧。如前说。若修心。彼修慧耶。答如是。设修慧。彼修心耶。答如是。
　　若成就过去戒。彼成就未来现在此类戒耶。答有成就过去戒非未来现在此类戒。谓表戒已灭不失。此类戒不现前。有及未来非现在。谓静虑无漏戒已灭不失。此类戒不现前。有及现在非未来。谓表戒已灭不失。此类戒现前。有及未来现在。谓静虑无漏戒已灭不失。此类戒现前。
　　若成就未来戒。彼成就过去现在此类戒耶。答有成就未来戒非过去现在此类戒。谓阿罗汉生无色界。有及过去非现在。谓静虑无漏戒已灭不失。此类戒不现前。有及现在非过去。谓无漏戒初现前。有及过去现在。谓静虑无漏戒。已灭不失。此类戒现前。若成就现在戒。彼成就过去未来此类戒耶。答有成就现在戒非过去未来此类戒。谓表戒初现。前有及过去非未来。谓表戒已灭不失。此类戒现前。有及未来非过去。谓无漏戒初现前。有及过去未来。谓静虑无漏戒。已灭不失。此类戒现前。

　　业蕴第四中自业纳息第五

　　自业义世成　　对异熟成堕
　　智谋害留舍　　心乱缠佛教
　　书数算印诗　　世间工业处
　　成就学等戒　　此章愿具说

　　云何自业。答若业已得今有异熟。及业异熟已生正受。自业是何义。答是得自果自等流自异熟义。复次此业所招异熟。于自相续。现熟非余。于自相续。养随养。育随育。护随护。转随转。益随益。故名自业。
　　若业是自业。此业当言过去耶未来耶现在耶。答此业当言过去。
　　若业是自业。此业成就耶。答应作四句。有业是自业此业不成就。谓业已得。今有异熟。及业异熟已生正受。此业已失。有业成就此业非自业。谓业非已得今有异熟。及业异熟。非已生正受。此业不失。有业是自业此业亦成就。谓业已得今有异熟。及业异熟已生正受。此业不失。有业非自业此业不成就。谓业非已得今有异熟。及业异熟非已生正受。此业已失非亦有。四句与前相违应广说。
　　若业是自业。此业定当受异熟耶。答应作四句。有业是自业。此业定当不受异熟。谓业已得今有异熟。及业异熟已生正受已。至最后位。有业定当受异熟。此业非自业。谓业非已得今有异熟。及业异熟非已生正受。此业异熟未熟。有业是自业此业定当受异熟。谓业已得今有异熟。及业异熟已生正受。未至最后位。有业非自业此业定当不受异熟。谓业非已得今有异熟。及业异熟非已生正受此业异熟已熟。非亦有四句。与前相违。应广说。若业成就。此业定当受异熟耶。答应作四句。有业成就此业定当不受异熟。谓业过去不善善有漏异熟。已熟。此业不失。若业未来不善善有漏已得。而定不生。若业无记无漏成就。有业定当受异熟此业不成就。谓业过去不善善有漏异熟未熟。此业已失。若业未来不善善有漏不得。而定当生。有业成就此业定当受异熟。谓业过去不善善有漏异熟未熟。此业不失。若业未来不善善有漏已得。亦定当生。若业现在不善善有漏有业不成就此业定当不受异熟。谓业过去不善善有漏异熟已熟。此业已失。若业未来不善善有漏不得。亦定不生。若业无记无漏不成就。非亦有四句。与前相违应广说。
　　若预流者。有不善业。能顺苦受。异熟未熟。彼既成熟。应堕恶趣。何道障故而不堕耶。答由二部结缚诸有情令堕恶趣。谓见所断修所断结。诸预流者。虽未永断修所断结。而已永断见所断结。阙一资粮。不堕恶趣。如车具二轮有所运载。鸟有二翼能飞虚空。阙一不然。此亦如是。
　　如世尊说。我圣弟子。应自审记已尽地狱傍生饿鬼险恶趣坑。诸预流者。为有现智能自审知尽地狱等而自记耶。答不能。若尔彼云何知。答信佛语故。谓世尊说。若有多闻诸圣弟子。能随观察。见自身中。有四证净现在前者。应自审记已尽地狱傍生饿鬼险恶趣坑。又预流者。已得四智。谓苦集灭道智。未得尽智无生智。故。
　　如世尊说。由学谋害那伽谛观却后七日憍萨罗家。必当殄灭。云何学谋害。答如有学者。未离欲染。他加害时。便作念言。当令衰坏母失爱子。又如学者。已离欲染。他加害时。从离欲退。作是念言。当令衰坏母失爱子。
　　诸学谋害。必果遂耶。答此不决定。若诸有情。造作增长大威势业异熟现前。便不果遂。
　　云何苾刍留多寿行。答谓阿罗汉。成就神通得心自在。若于僧众若别人所。以衣以钵。或以随一沙门命缘众具布施。施已发愿。即入边际第四静虑。从定起已。心念口言。诸我能感富异熟业。愿此转招寿异熟果。时彼能招富异熟业。则转能招寿异熟果。
　　云何苾刍舍多寿行。答谓阿罗汉。成就神通。得心自在。如前布施。施已发愿。即入边际第四静虑。从定起已。心念口言。诸我能感寿异熟业。愿此转招富异熟果。时彼能招寿异熟业。则转能招富异熟果。
　　云何心狂乱。答谓由四缘势力所逼。令心狂乱。一由非人现恶色像遇已惊恐。令心狂乱。二由非人忿打支节苦受所逼。令心狂乱。三由大种乖违。令心狂乱。四由先业异熟。令心狂乱何缠相应法。皆不善耶。答无惭无愧。佛教云何。答谓佛语言评论唱词语路语音语业语表。是谓佛教。佛教当言善耶无记耶。答或善。或无记。云何善。谓佛善心所发语言。乃至语表。云何无记。谓佛无记心所发语言。乃至语表。
　　佛教名何法。答名身句身文身。次第行列。次第安布。次第连合。
　　契经应颂记说伽他自说因缘譬喻本事本生方广希法。论议名何法。答名身句身文身。次第行列。次第安布。次第连合。书名何法。答如理转变身业及此所依诸巧便智。数名何法。答如理转变意业及此所依诸巧便智。算名何法。答如理转变语业及此所依诸巧便智。印名何法。答如理转变身业及此所依诸巧便智。诗名何法。答如理转变语业及此所依诸巧便智。世间种种工巧业处。名何法。答谓慧为先造作彼彼工巧业处。及此所依诸巧便智。
　　若成就学戒。彼成就非学非无学戒耶。答应作四句。有成就学戒非非学非无学戒。谓学者生无色界。有成就非学非无学戒非学戒。谓阿罗汉。及诸异生。生欲色界。有成就学戒亦非学非无学戒。谓学者生欲色界。有非成就学戒亦非非学非无学戒。谓阿罗汉。及诸异生。生无色界。
　　若成就无学戒。彼成就非学非无学戒耶。答应作四句。有成就无学戒非非学非无学戒。谓阿罗汉。生无色界。有成就非学非无学戒非无学戒。谓诸学者。及诸异生。生欲色界。有成就无学戒亦非学非无学戒。谓阿罗汉。生欲色界。有非成就无学戒亦非非学非无学戒。谓诸学者。及诸异生。生无色界。

　　　　说一切有部发智论卷第十二



　　　　阿毗达磨发智论卷第十三

　　　　尊者迦多衍尼子造
　　　　三藏法师玄奘奉　诏译

　　大种蕴第五中大造纳息第一

　　大种所造处　　几四二五三
