<!-- { "loadSidebar": true } -->
　　云何知他人心智。云何识宿命智。知他人心智云何。答曰。若智所修所修果。忆所修已得不失。所可用智现在前。他众生他人所觉所观所行。已觉意性如实知之。是谓知他人心智。识宿命智云何。答曰。若智所修所修果。忆所修已得不失。所可用智现在前。如其相貌无数生识宿命。是谓识宿命智。若知他人心智。即知他人心耶。答曰。或知他人心智非知他人心。云何知他人心智非知他人心。答曰。若知他人心智过去未来。是谓知他人心智。即非知他人心。云何知他人心非知他人心智耶。答曰如是。睹相闻他语知他人心。是谓知他人心。非知他人心智。云何知他人心智。亦知他人心。答曰。若智所修所修果。忆所修已得不失。所可用智现在前。他众生他人所觉所观所行。已觉意性如实知之。是谓知他人心智。亦知他人心。云何不知他人心智。亦不知他人心。答曰。除上尔所事。若识宿命智即识宿命耶。答曰。或识宿命智即不识宿命。云何识宿命智即不识宿命。答曰。若识宿命智过去未来。是谓识宿命智彼不识宿命。云何识宿命非识宿命智。答曰。如生识宿命如其色像。生得此智识宿命。是谓识宿命非识宿命智。云何识宿命智彼识宿命耶。答曰。若智所修所修果。忆所修已得不失。所可用智现在前。如其相貌无数生识宿命。是谓识宿命智。彼识宿命云何非识宿命智。非识宿命耶。答曰。除上尔所事。若识宿命智。彼知过去他人心所念法耶。答曰。或识宿命智。彼不知过去他人心所念法。云何识宿命智。彼不知过去他人心所念法。答曰。若智所修所修果。忆所修已得不失。所可用智现在前。过去生时知自更持阴入心。是谓识宿命智彼不知过去他人心所念法。云何知过去他人心所念法。非识宿命智耶。答曰。若智所修所修果。忆所修已得不失。所可用智现在前。过去于此生他众生他人心智所更持阴入心是谓知过去。他人心所念法。非识宿命智。云何识宿命智。亦知过去他人心所念法。答曰。若智所修所修果。忆所修已得不失。所可用智现在前。过去生时他众生他人智所更持阴入心。是谓识宿命智亦知过去他人心所念法。云何非识宿命智。亦不知过去他人心所念法。答曰。若智所修所修果。忆所修已得不失。所可用智现在前。过去于此生知自所更持阴入心。是谓非识宿命智亦不知过去他人心所念法。云何等意解脱。云何无疑意解脱。等意解脱云何。答曰。等意解脱阿罗汉尽智。无学等见所可相应心脱已脱当脱。是谓等意解脱。无疑意解脱云何。答曰。无疑意法阿罗汉尽智无生智。无学等见所可相应心脱已脱当脱。是谓无疑意解脱。以何等故等意解脱言爱耶。答曰。等意解脱阿罗汉护此法。自爱取藏彼等意解脱。阿罗汉善自护爱取藏我于此法莫退。譬如母人有一子。爱忍常不离目。彼母人养护摄覆。此不寒不热不饥不渴无有众恼。如是等意解脱。阿罗汉此法自护取藏彼等意解脱。阿罗汉善自护取藏我莫于此法退。以是故等意解脱言爱也。诸等意解脱与尽智相应耶。答曰。或等意解脱不与尽智相应。云何等意解脱不与尽学相应。答曰。等意解脱阿罗汉无学等见所可相应。心脱已脱当脱(三世)。是谓等意解脱不与尽智相应。云何尽智相应非等意解脱。答曰。无疑法阿罗汉尽智所可相应心脱已脱当脱。是谓尽智相应非等意解脱。云何等意解脱尽智相应。答曰。等意解脱阿罗汉尽智所可相应。心脱已脱当脱。是谓等意解脱尽智相应。云何非等意解脱不尽智相应。答曰。无疑法阿罗汉无生智。无学等见所可相应心脱已脱当脱。是谓非等意解脱不尽智相应。诸无疑意解脱尽无生智相应耶。答曰。如是。诸与无生智相应尽无疑意解脱。颇有无疑意解脱不与无生智相应耶。答曰。有无疑法阿罗汉尽智。无学等见所可相应心脱已脱当脱。云何学明云何学智。学明云何。答曰。学慧也。学智云何。答曰。学八智也。云何无学明云何无学智。无学明云何。答曰。无学慧也。无学智云何。答曰。无学八智也。修行法时最初得何等。信佛耶法耶僧耶。答曰。修行苦法修行习法修行尽法修行道法佛法僧也。此四颠倒须陀洹几灭几未灭。答曰。一切灭也。此三三昧须陀洹几成就过去。几成就未来。几成就现在。答曰。尽成就未来。已灭不失即成就过去。若现在前成就现在。若道前过去一切彼道已修已猗耶。答曰。如是。若道过去。一切彼道已修已猗。颇有道已修已猗此道不过去耶。答曰。有未来道已修已猗也。若道未来。一切彼道不已修不已猗。答曰。或道未来。此道非不已修非不已猗。云何道未来此道非不已修非不已猗耶。答曰。未来道已修已猗。是谓道未来。此道非不已修。非不已猗也。云何道不已修不已猗此道不未来耶。答曰。未曾得道现在前。是为道不已修不已猗。此道不未来。云何道未来。此道不已修不已猗。答曰。若道未来不已修不已猗。是谓道未来此道不已修不已猗。云何道非未来。此道非不已修非不已猗。答曰。过去道本得现在前。是谓道非未来。此道非不已修非不已猗。若道现在前。一切彼道尽修猗耶。答曰。如是。若道现在前一切彼道尽修猗。颇道修猗此道不现在前耶。答曰。有如本未得道现在前。余未来彼种所修道也。
　　阿毗昙知他人心智跋渠第三竟(梵本百三十二首卢也秦二千七十四言一万三千一百六十九言)。

　　　　阿毗昙八犍度论卷第十



　　　　阿毗昙八犍度论卷第十一

　　　　迦旃延子造
　　　　符秦罽宾三藏僧伽提婆共竺佛念译

　　智犍度修智跋渠第四之一

　　摄成就修缘　　缘灭作证智
　　亦作无常念　　七处最在后

　　八智法智未知智知他人心智。等智苦。智习智尽智道智法智摄几智。乃至道智摄几智。若成就法智于此八智。成就几。不成就几。乃至成就道智于此八智。成就几。不成就几。若修法智彼修未知智耶。设修未知智有法智耶。若修法智时。有知他人心智等智苦智习智尽智道智。设修道智彼法智耶。若乃至修尽智有道智耶。设修道智有尽智耶。颇法智法智缘。颇法智知他人心智等智苦智习智尽智道智缘。颇道智道智缘。颇道智法智未知智知他人心智等智苦智习智尽智缘耶。法智法智有几缘缘。法智未知智知他人心智等智苦智习智尽智道智几缘缘。道智道智几缘缘。道智法智未知智知他人心智等智苦智习智尽智几缘缘。若诸结在欲界系。彼结法智灭耶。设结法智灭者是欲界系结耶。诸结在色无色界系。彼结未知智灭耶。设彼结未知智灭。是色无色界系结耶。诸结苦谛所断彼结苦智所断耶。设彼结苦智所断。彼结苦谛所断耶。诸结习谛尽谛道谛所断。彼结道智所断耶。设彼结道智所断。彼结道谛所断耶。诸结法智所灭法智。彼结得尽证耶。设彼结法智得尽证法智灭彼结耶。诸结未知智所灭未知智。彼结得尽证耶。设彼结未知智得尽证未知智灭彼结耶。诸结苦智习智尽智道智所灭道智彼结得尽证耶。设彼结道智得尽证道智灭彼结耶。眼根用几智知。乃至无色界思惟所断无明使用几智知。又世尊言。习无常想修行广布。尽欲爱。尽色爱无色爱。尽调尽憍慢尽无明。此想当言法智相应。未知智知他人心智等智苦智习智尽智道智。当言有觉有观耶。无觉有观耶无觉无观耶。当言乐根相应耶。喜根护根相应耶。当言空无相无愿。当言欲界系缘耶。色无色界系缘不系缘耶。又世尊言。比丘七处善三观义达于此法。得尽有漏分别色苦色习色尽色道迹。色味色患色弃出如实知之。此智当言法智耶。当言乃至道知耶。痛想行识亦如是。云何色尽。云何色弃出。色尽色弃出有何差别。云何痛想行。云何识尽。云何识弃出。识尽识弃出有何差别。此章义愿具演说。
