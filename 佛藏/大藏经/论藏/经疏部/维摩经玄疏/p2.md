<!-- { "loadSidebar": true } -->
　　第六对四悉檀者复为二意。一以四悉檀对前五义。二略释四悉檀起观教之相。一对五义者即为五。一对经名者。名即维摩罗诘。维摩罗诘即是世界悉檀也。二对体者。体即真性解脱。真性解脱即是第一义悉檀也。三对宗者。宗是佛国因果劝修种种净土之行。即为人悉檀也。四对用者。弹诃折伏此即对治悉檀也。五总对教相者。以四悉檀起诸经教。与此经教有同有异。即是判教相知同异也。二明略用四悉檀起观教者。夫心源妙绝万法幽玄。诸佛菩萨若不用悉檀。岂能修三观而进道。演说教门而度一切。四悉檀起观教以通此经。略为七意。第一翻释。第二辨相。第三释成。第四起三观。第五起四教。第六起经论。第七起此经教。第一翻释者。悉檀是外国之语。诸师解释不同。或言有翻或言无翻。言无翻者。外国有多含之言。此土无有多含之语以翻悉檀。例如修多罗名含五义。此土不的翻也。言有翻者。或翻宗成或翻为墨或翻为印或翻为实或翻为成就究竟。如是异翻非一难可定存。南岳禅师云。此例如大涅槃是胡汉兼摄也。今言悉檀者。悉是隋音。檀是胡语。悉之言遍。檀翻言施。佛以此四法遍施众生故言悉檀也。第二辨悉檀相者。一世界悉檀。二各各为人悉檀。三对治悉檀。四第一义悉檀。大圣为破外人邪四悉檀故说此四种正四悉檀。说一切大小乘经教也。一世界悉檀者。即是众生五阴十二入十八界一切诸法名相隔别不同故名世界。外人迷此世界。或计无因缘有世界。或计邪因缘有世界。大圣随众生所欲乐闻。为说正因缘世界之法。令众生得世间正见。即是世间法施故名世界悉檀也。二各各为人悉檀者。大圣观人心而为说法。人心各各不同故于一事或听不听。如经所说杂报业故杂生世间得杂触杂受。更有破群那经。说无人得触无人得受。此意正为破执生信增长善根。施诸善法故名各各为人悉檀也。三对治悉檀者。大智论云。有法对治则有。实性则无。对治则有者。即是贪欲多教修不净观。嗔恚多教修慈心观。愚痴多教观因缘也。佛说对治之法药遍施众生。为断其恶故名对治悉檀也。四第一义悉檀者。大智论明第一义悉檀有二种。一约不可说相明第一义悉檀。二约可说相明第一义悉檀。一约不可说相明第一义悉檀者。即是诸佛辟支佛罗汉所得真实法名第一义悉檀也。故大智论云。言论尽竟心行亦讫。不生不灭法如涅槃。说诸行处名世界。说不行处名第一义。二约可说相辨第一义悉檀相者。如大智论云。一切实一切不实一切亦实亦不实一切非实非不实皆名诸法之实相。佛于如是等处处诸经说第一义悉檀相。此即是一家所明四门入第一义意也。故中论云。若为向道之人闻说四句即入即是诸法实相。若人闻说四句心生取著皆是戏论。问曰。若以生善是为人。断恶属对治者。人通善恶。何得定言为人属生善也。答曰。善随人来为惑所障。恶是新起不长属人。是故为人息恶生善。善属于人。对治断恶。人则非恶。若人是恶。恶灭人应随灭。故知恶不属人。问曰。为人对治俱断恶生善义既是齐何得分二。答曰。一往虽然。原其正意义则不尔。为人恶新善旧。对治恶旧善新。为人新恶易灭为说便止。宿善深厚自然开发。对治则旧恶难除新善力弱。若不加修对治则恶法不灭也。问曰。此义非次。经说诸恶莫作众善奉行。答曰。此须得意。为人善厚恶轻。但不作众恶善自开发。对治恶厚善轻。故须众善奉行方得离恶也。第三明释成者。今用四随释成四悉檀也。四随者。一随乐欲。二随便宜。三随对治。四随第一义。一随乐欲者即是世界。如智度论云。一切善恶欲为其本。若说四门若事若理但赴欲乐。皆是世界悉檀也。故此经云。先以欲钩牵后令入佛道。是名世界悉檀也。二随便宜者即是为人。论云。于一事中或听不听。宜即是听不宜者即不听也。如金师宜数息观浣衣宜不净观。即是便宜。若说四门若事理。便宜生善。是名为听。若生不善则是不听。是名为人悉檀也。三随对治者即是对治悉檀也。若说四门若事理。的相主对破执著心。是名对治。论云。诸法无常亦是对治。涅槃经明十种对治。谓常无常等皆是对治悉檀也。问曰若说事者可是对治。四门说理云何对治。答曰。虽复说理既不晓悟。为破执著犹属对治也。四明随第一义者即是第一义悉檀。若说四门若事若理闻说即悟。皆是第一义悉檀也。故以四随成四悉檀。问曰。四门说理可是第一义。若说事者云何得是第一义耶。答曰。无问事理闻说即悟。皆是说第一义也。故经云。始从得道到泥洹夜。若说一色一香无非中道。问曰。何故用四随结成四悉檀通约事理。一事一理云何得通有四义。答曰。如此经偈说。佛以一音演说法。或有恐怖或欢喜。或生厌离或断疑。斯则神力不共法。生怖畏者即是世界悉檀。知因欲有世界世界如火宅故生怖畏也。或欢喜者即是为人悉檀。发善根得法喜也。或生厌离者即是对治悉檀。厌患烦恼兴对治也。或断疑者即是第一义悉檀也。初入见道第一义谛。正是断疑之位也。是则随说一切事理悉成四悉檀也。第四明起三观者。即是用四悉檀起三观也。夫至理幽绝。不可以智知。不可以识识。岂修观行而能契会者哉。自非悉檀之巧妙。岂能用三观会三谛之理也。今悉檀方便起从因缘假入空观者世界悉檀。即是知正因缘心所乐法也。若从正因缘以入空。若析若体两种观心必须识为人便宜。便宜者若宜修观即念择精进喜三觉分起。若宜修止则念除舍定三觉分摄也。是则随所便宜善心则发也。若心有沉浮之病必须用对治悉檀。若心沈时念择精进喜三觉为对治。若心浮时念除舍定三觉分为对治也。巧用为人悉檀善根得发。巧用对治悉檀结使则薄。若行人利智善根熟结使烦恼薄。七觉分中随依一觉恍然如失即住此。研修若观慧分明即发真见第一义。是名用四悉檀。起从假入空观成一切智慧眼也。从空入假观巧用悉檀即得道种智法眼也。中道第一义观巧用四悉檀即得一切种智佛眼也。第五起四教者。即是于四不可说起四种说法教四种众生也。此经净名默然杜口。即是大涅槃经明四不可说意也。四不可说者。一生生不可说。二生不生不可说。三不生生不可说。四不生不生不可说。此即是约心因缘生灭即空即假即中四句不可说也。而得有四说者。皆是悉檀因缘赴四机得有四说也。故大涅槃经云。十因缘法为生作因亦可得说。十因缘法者。无明至有支名十因缘也。若用四悉檀赴此四种。十因缘机于四不可说即有四说之四教也。就此即为四。一明悉檀起三藏教。二明悉檀起通教。三明悉檀起别教。四明悉檀起圆教。一明用四悉檀起三藏教者。佛于生生不可说用四悉檀赴小乘十因缘法所成乐欲小善障重钝根诸声闻弟子。说三藏教生灭四谛教诸声闻及钝根菩萨也。故法华经云。诸法寂灭相不可以言宣。以方便力故为五比丘说。是名转法轮也。二明用四悉檀起通教者。佛于生不生不可说用四悉檀赴十因缘法所成三乘根性人。说约幻化无生四谛通教教三乘人也。故大品经云。欲学三乘当学般若。又云。三乘之人同以第一义谛无言说道断烦恼也。三明用四悉檀起别教者。佛于不生生不可说用四悉檀赴十因缘法成别教根缘。宣说菩萨历劫修行无量四谛别教教诸菩萨也。四明用四悉檀起圆教者。佛于不生不生不可说用四悉檀赴十因缘法所成圆机。说一实谛无作四谛圆教大乘教大菩萨开佛知见也。第六明起经论者。夫佛法至理不可以言宣。岂存言方语本十二部乎。但十方诸佛为利众生。皆用悉檀赴缘而起十二部经也。十二部经名义具出悉檀大本。就此即为五意。一明悉檀起十二部经。二明悉檀起八万四千法藏。三明悉檀起渐顿经教。四明悉檀起大小乘论。五明悉檀起圣说法圣默然。一明四悉檀起十二部经之相者即为四意。一明世界悉檀起十二部经。二明各各为人悉檀起十二部经。三明对治悉檀起十二部经。四明第一义悉檀起十二部经。一明用世界悉檀起十二部经者。若宜闻直说世界。宜直说者。是言教之本用世界悉檀直说世界名相。即是修多罗经。四言五言七言偈重颂说世界。即是祇夜经。记世界众生未来之事如记鸽雀成佛。即是和伽罗那经。孤起偈说世界不诵长行者。即是伽陀经。无人请问自称说世界事者。即是优陀那经。为说世界不善因缘而结成戒者。即是尼陀那经。若人不解世界之相如以车乳等为譬喻者。即是阿波陀那经。说本昔世界之事者。即是伊帝越多伽经。说往昔世界受生者。即是阇陀伽经。说世界广大之事者。即是毗佛略经。说世界未曾有事者。即是阿浮陀达磨经。难问穷核世界令易解者。即是优波提舍经。此即但约世界悉檀具起十二部经。余三悉檀各起十二部经。类世界可知。佛用此十二部为言教之本说一切渐顿诸教也。故智度论云。四悉檀摄得十二部经。意在此也。二明四悉檀起八万四千法藏者。八万四千法藏名义具出三观大本。今用四悉檀起八万四千法藏者即为四别。一者世界悉檀起八万四千尘劳门。二明各各为人悉檀起八万四千三昧八万四千诸陀罗尼也。三对治悉檀起八万四千对治门对治八万四千诸烦恼也。四明第一义悉檀起八万四千法门。亦名八万四千诸波罗蜜门。门名能通。通至第一义悉檀诸波罗蜜名究竟。第一义悉檀即是究竟也。今言八万四千法藏者。法语通漫即得含于八万四千烦恼三昧陀罗尼诸对治门及波罗蜜等法。故名法藏也。故大智论云。是四悉檀摄八万四千法藏。其义在焉。三明悉檀起顿渐经教者。悉檀既摄十二部经八万四千法藏。大圣用悉檀赴缘而说顿渐诸经无不成也。即为二意。一正明悉檀起圆顿教。二明悉檀起次第渐圆之教。一悉檀起圆教者。卢舍那佛说华严经。正用两番四悉檀说无量四圣谛无作四实谛。赴别圆二种根性说华严经顿教也。二明起渐圆教者。释迦开渐教但用一番悉檀赴声闻小根说生灭四谛。起三藏教也。大乘方等有四种根性。用四番悉檀赴缘说四种四圣谛。起诸方等也。摩诃般若经有三种根性。以三番悉檀赴缘说三种四圣谛。起诸般若教也。法华经有一种根性。以一番四悉檀赴缘说无作四一实谛。起法华教也。涅槃经有四种根性而俱归一理佛性涅槃。用四番悉檀说四种四谛。赴缘起涅槃教也。问曰。涅槃与方等二教何异。答曰。说方等经时。二乘止得前二圣谛不入无量无作二种圣谛。涅槃不尔。二乘及菩萨非止得前二种圣谛。亦通二乘入于无量无作二种圣谛见佛性也。方等诸经者名大集等经也。以集一切佛法故名大集。是大涅槃名名诸佛法界佛性涅槃。含一切佛法也。问曰。智度论云。余经多说三悉檀。今欲开说第一义悉檀故说是摩诃般若波罗蜜经。若尔者。何得用四悉檀遍起一切渐顿诸经。答曰。三藏教多说三悉檀少说第一义。般若多说第一义少说三悉檀。复次般若虽说三悉檀皆与第一义相应。若说诸大乘方等或合说或别说也。四明悉檀起大小乘论者。地持论云。菩萨入造不颠倒论摩得勒伽。为令正法得久住禅而作论也。菩萨住是禅定。观佛去世后十因缘法所成众生根缘大小。用四悉檀赴此根缘作论通经。如天亲造十地论。即是用两番悉檀造十地论通华严经也。舍利弗造毗昙。五百罗汉造毗婆沙。用初番悉檀通三藏教生灭四圣谛。见有得道之正意也。如迦旃延造昆勒论。亦是用初番悉檀通三藏教。见空有入道之正意也。如诃黎跋摩亦用初番悉檀造成实论。通三藏教从空入道之正意。故成实论云。故我欲正论三藏中实义。诸成论师言实义所谓空也。龙树菩萨造正观论。用四番四悉檀三番正通释诸摩诃衍三教。一番傍释三藏生灭因缘教也。弥勒菩萨造地持处论。即是用二番悉檀释华严方等般若诸大乘所明圆别二教也。无著菩萨造摄大乘论亦复如是。龙树菩萨用三番悉檀造大智度论。释摩诃般若波罗蜜经。天亲菩萨用一番悉檀造法华论。释法华经。有人言。大涅槃论龙树天亲各造未度此土。悬准可知。如是等一切论无不依四悉檀而造义。问曰。诸论天人所有经书依何而造。答曰。法身菩萨住诸三昧。生人天中为天人师。造论作诸经书。如金光明经云。五神通人作神仙之论。诸梵天王说出欲论。释提桓因种种善论亦是初番悉檀之方便也。故造立天地经云。宝应声闻菩萨示号伏牺。以上皇之道来化此国。又清净法行经说。摩诃迦叶应生振旦示名老子。设无为之教外以治国。修神仙之术内以治身。彼经又云。光净童子名曰仲尼。为赴机缘亦游此土。文行诚信定礼。删诗垂裕后昆。种种诸教此即世界悉檀也。官人以德。赏延于世。即为人悉檀也。叛而伐之。刑故无小。即是对治悉檀。政在清静。道合天心。人王无上。即是世间第一义悉檀。问曰。世间何得有第一义。答曰。此皆约世界悉檀通明四悉檀。非出世第一义也。问曰。若佛菩萨老子周孔皆是圣人。人教有何差别。答曰。本地不可思议。何可分别。但迹教殊别高下深浅不可一概也。五明悉檀起圣说法圣默然者。如思益经云。佛告诸比丘。汝等当行二事。若圣说法若圣默然。今明以此四不可说有因缘故以四悉檀而为说法。即是圣说。此四种四谛并是三乘圣人证法。非是凡夫之所能知。故不可说也。如为生盲说白色相而彼生盲终不能见。以不见故故不可说。不可说故名圣默然。问曰。圣说法者利益众生若圣默然有利益不答曰如胁比丘默然而马鸣论折如是等相即是利益也问曰圣说法用悉檀起圣默然云何。答曰。默然既于物有利。岂离悉檀也。次历教明圣说圣默之相者。华严二番悉檀赴缘而说无量无作二种圣谛名圣说法。不生生不生不生不可说故名圣默然。三藏教一番悉檀赴缘说生灭四圣谛故名圣说法。生生不可说故即是圣默然。方等四番悉檀赴缘说四番圣谛故名圣说法。生生生不生不生生不生不生不可说故名圣默然。摩诃般若三番悉檀赴缘说三番四圣谛故名圣说法。生不生不生生不生不生不可说故名圣默然。法华一番悉檀赴缘说教名圣说法。不生不生不可说故名圣默然。故法华经云。是法不可示。言辞相寂灭。诸余众生类无有能得解。大般涅槃四番悉檀赴缘说四番四圣谛故名圣说。故大涅槃云。说法者诸佛境界。非诸声闻缘觉所知。生生生不生不生生不生不生不可说故名圣默然故。佛答文殊。如来毕竟不转法轮。不转法轮即圣默然也。此净名经即是大乘方等之教。用四番悉檀赴缘为说名圣说法。四种四谛皆不可说名圣默然。如三十二菩萨用第四番悉檀说一实谛入不二法门名圣说法。四一实谛皆不可说名圣默然。如净名杜口毕竟无说即是真默然也。问曰。止取不二法门为圣说者。此经余品应非圣说。答曰。举一为例。余则可知。此经毕竟皆不说而说法也。问曰。净名杜口为圣默然者。身子默然是圣默否。答曰。身子默者亦是圣默。问曰。既同默然何故净名默然而文殊所叹。身子不说而为天女所诃。答曰。身子是声闻圣默然。声闻圣默然者即是思议解脱不可说相。是故身子默然不说也。以思议故是以被诃。若净名默然即是不思议。不思议解脱故为文殊所叹。问曰。不二之理名之为默。云何分别有二默然。答曰默者是不可说也。一家明义有种种不可说。虽俱言不可说而义有异。今略分别有六种不可说相。一者世间禅定不可说者。若初禅内有觉观。犹是可说。二禅已上无觉无观。是不可说。二者外人见心明不可说相者。如长爪梵志云。一切语可转。一切论可破。一切执可除。是诸法实相何等是性何等是相。于久思惟不得一法可以入心。是不可说也。若类分别一切外人绝言之理。可约此义辨同异也。三者三藏声闻经辨不可说相者。如大集经叹憍陈如诸法第一义寂然无声说也。故舍利弗不说解脱之相即其义也。四者明通教不可说者。即是般若所明三乘之人同修般若。用无生真谛无言说道断烦恼也。五者别教不可说。即据佛性大涅槃不可说也。如为盲人说白色相。智人虽引诸相开晓。而彼生盲终不见白相。此譬佛性不可说也。六者明圆教不可说相。如涅槃经明六不可说相也。此乃净名杜口之意耳。不可说者。一往虽同。解其义趣实不相混。末代坐禅听讲于此不了。闻不可说便生混乱。此即镇头迦罗二果难分别也。若别此义。身子净名尚不为类。外道凡夫岂为等乎。第七悉檀起此经者即为三别。一起室外。二起入室。三起出室。一明室外。用四番悉檀起四种佛国。即是佛国品也。亦得兼起通别二序。用前两番悉檀起方便品。次三番悉檀起弟子品。次后一番悉檀起菩萨品。二明入室六品。三番悉檀起问疾品。后一番悉檀起不思议解脱品。第二番悉檀起观众生品。大意与涅槃明四真谛意同。第三番悉檀起佛道品。第四番悉檀起不二法门及香积品。三明出室正说两品。用四番悉檀起菩萨行品见阿閦佛品也。流通法供养品属累品还因四番悉檀通之也。问曰。室内明六品。何故但以三番悉檀起。未入室四品出室四品何故皆以四番悉檀起。答曰。室内但明摩诃衍义。室外兼明三藏义也。问曰。三藏义何故在室外。答曰。以小隔大。犹处门外止宿草庵。问曰。三藏既不入摩诃衍可在室外。余三番何意亦在室外说。答曰。不思议析伏摄受出入无阂也。故法华云。出入息利乃遍他国。问曰。摩诃衍法可得出入自在无阂。声闻之法以小隔大。何得前后说也。答曰。如法华经云。过此已后心相体信入出无难。立经五义用四悉檀之意是也。
