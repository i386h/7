<!-- { "loadSidebar": true } -->
　　答。为是义故众教不同。若须一类何名多部。又法华之前大小分流法华之后三一已会。此经既是大小交际反三之始归一之初。以义难明故。须述解。又小乘之人而信大法虽言已解容有僻谬。今欲自陈请佛印定故须述解也。又自陈领解即是重敷一乘。使守迷之徒因此得晓。又若上根人不序领悟则中下之流便谓无人得解教便虚设则望崖而退。为欲诲引迷情故须述解也。又佛上自说则是大人化小人。今身子陈悟则是小人化小人。又上父化于子今是子化子。以义兼二化故取信不难。又是大人禀大教而悟大小人禀小教而悟小。此皆称其理分不足述解。今忽小人悟大盖是教所希闻故须述解。若不述解容言小人终不悟大。无得佛理则还同昔经。则今教空设也。又自述领解击彼迷徒令守隅之人专情自策。伊既已解我何犹迷。为是因缘故须自述也。又上品末佛示弘经之方劝上根人秉解传化。今既述解则从佛前命也。就文为二初长行次偈颂。长行又两初经家序其喜敬次发言自述领解。前有二句。一者内心欢喜。二者外形致敬。内心欢喜者欢喜从信解而发故示于喜貌以表信解。身子欢喜凡有二义。一有所除故喜二有所得故喜。有所除故喜有二义。一者昔旧疑悔除二今新疑悔除。此二忧除是故欢喜。有所得故喜亦有二义。一者闻上法说得未曾有解故喜。二者闻上总记豫欣得记是故欢喜。此二是喜中之极故称踊跃注经云疑虑外除喜心内发不觉舞蹈。是故踊跃也。
　　问。成实论云无忧无喜罗汉功德。今经何故云罗汉欢喜耶。
　　答。有人言罗汉实无喜为欲引物是故示喜。有人言本就六心判声闻缘觉。罗汉由是外凡岂无忧喜此据理释也。若就教释此即无也。成论云忧喜要从想分别生。罗汉断正使尽无复执惑岂有忧喜耶。而经言有者此义说庆悦之心为喜。例如义说无漏观智为任放乐也。今明小乘内说罗汉无忧喜就大乘论之则有喜也。例如凡夫五欲不能动迦叶菩萨音乐则不能自安也。即起合掌第二外形致敬。将欲自陈领解仰瞻如来请为印定。是故避席表其敬诚也。又上即是意业欢喜今谓身业致敬也。瞻仰尊颜者以仰瞻尊颜思候可言之时也。而白佛言下第二发言自叙领解。候得其机乃敢发言也。又上是身心喜敬今则口述领解也。就文为三初标喜二释喜三结喜。标中二句一标得喜之由二正明得喜。闻此法音者即方便品同归一音。谓得解之由也。心怀踊跃第二正明喜也。既闻所未闻故称得未曾有也。所者何下第二释喜。以喜义未彰故宜释所以。就文为二。初序昔迷故致忧二明今解故喜。初文复开为二。一序昔悔二明昔疑。以失大故悔取小故疑。疑悔既生则内心不悦故须明此二也。然取小既疑失大亦尔。失大既悔亦悔取小此义互通也。我昔从佛闻如是法者总叙昔日闻法也。见诸菩萨授记作佛者别明所闻事也。又向序闻法此叙见人。一会之中备有人法故具陈也。然见诸菩萨受记作佛可通大小。大乘中论波若已上竟法华之前皆明授菩萨记。然三藏中亦有此说。释论云中本末阿含经。记弥勒作佛。明土净人华神德无量。身子见此便起悔心也。而我等不预斯事甚自感伤者哀伤己等不预胜流也。失于如来无量知见者既失偶于同朋。又丧果于无量何苦如之所以伤叹也。世尊我常独处下第二明旧疑即谓佛赐偏也。失于大果由佛授小故妄咎于佛。我常独处山林树下者前明在会见闻之时此叙独处思惟之日也。每作是念下正出所疑也。同入法性者法性即是实相。三乘得道莫不由之。中论观法品云得实相者有三种谓三乘人。大经云观中道者有三种皆是其事故言同入法性也。
　　问。身子何处闻法性而悟耶。
　　答。身子入法性有三时。一者初遇頞鞞即闻空法。故云息心达本源故名为沙门。本源者即法性也。以闻此言得法眼净所以入也。二者身子得初果已后闻佛与长爪论义责不忍之见堕粗细两负明诸法空。身子闻于此言便成罗汉又是同入法性也。三者从得罗汉已后历闻大品及方等众经皆明三乘同入法性。故始末言之凡有三时同闻法性。云何如来以小乘法而见济度者同入法性明所证是同。以小乘法而见济度明所得为异。实由见法性有浅深。而谓佛授有大小不自省过。而疑佛赐偏也。是我等咎非世尊也下第二明昔疑悔既除今得解欢喜也。就文为两。初标章门次释章门。向不审思妄咎于佛。今三复寻究失在于我。故云是我等咎非世尊也。所以者何下释章门也凡有二句。初明不待说大故失于大。次明自取于小是故证小。此二并是自失非佛过也。若我等待说所因者。待谓当待之待。所因者谓学地六度等诸行。六度等诸行并是成极果之因故谓诸行为所因也。若我当待斯说者如来必用大乘以济我苦海而勉累缚。故云若待说所因则成三菩提必以大乘而得度脱也。
　　问。何以知然耶。
　　答。上文云诸人今当知合掌一心待待后佛起定说法也。又经云待处待时待人必是后时事也。然我等不解方便随宜所说下此第二明自取于小。明由我不解故自取小则咎在己过非佛。
　　问。方便随宜此有何异。
　　答。方便者显法非真实。随宜者随前人机宜。人法不同是以两出也。又方便与随宜二事各别。方便者阶渐为义如七方便之流。谓教有大小而匠者说法自有阶渐。说小应先明大宜后为化宜尔即名随宜。我若解者便应弃先之小待后之大。由我不知便谓小为理极故信受取证。失大之过所以在己也。
　　问。五人是初闻佛法身子何得称初闻耶。
　　答。此言初闻者不云身子在众人之初。但身子本学外道初从頞鞞始闻佛道即证初果鬓发堕落便成沙门。
　　问。成论云取衣时有烦恼取衣已无烦恼。身子大利根人何故不即成罗汉而证初果耶。
　　答。婆沙云波罗蜜声闻必前证初果后成罗汉。法如是故。有人言身子博学多闻于世俗智慧胜于入道智慧劣。故不及取衣时有烦恼取衣已无烦恼人也。我从昔来下第三结欢喜也。将结喜故重牒昔忧也。我从昔来终日竟夜并牒上二处文也。牒前在会腾后独思。明无时不尔故云我从昔来也。于日则终于夜又竟每自克责岂有悦时也。而今从佛闻所未闻者此正明今喜也。
　　问。但应明喜何故前辨忧也。
　　答。身子喜从忧除故喜生。昔既疑悔所以生忧。今疑悔除故欢喜也。又据益物言者前序迷忧示我同物。今悟故喜引物同我。又此二事并为引物。身子于声闻中最为第一。取小失大既生疑悔。诸余罗汉道劣身子宁得保小不欣大耶。
　　问。疑悔通今昔不。
　　答。疑通今昔悔但据昔。昔失大故悔今明不失大则无悔也。疑通今昔者昔以教理相疑。理既唯一教不应三。今疑者今昔两教相疑也。昔教说三今何由辨一。如三请中说也。身意泰然快得安稳者忧悔塞心所以不泰疑摇其虑故不安稳也。此文具含二喜。一旧疑悔除故喜。二今疑悔除故喜也。真是佛子者明佛子有二门。一者小乘有五佛子谓四果及缘觉。二者大小合明五佛子谓四果及法身菩萨。今云真是佛子者对小乘五种佛子并非真子。今悟解一乘堪绍继佛种始为真佛子。胜鬘经别有真子章如彼释也。从佛口生者上对小乘之伪总明今大乘为真子。此下别约三慧以释真子也。从佛教生闻慧解故云从佛口生。从法化生者从理法生思慧解也。得佛法分者生修慧解也。故毗昙云闻慧一向从教生修慧一向理生。思慧或时从理或时从教。依今文思修二慧并从理生也。智度论云外书明婆罗门从梵天口生于四姓众生中最胜。今随俗叹从佛口生。佛是真梵天从佛口生为最胜也。从法化生者亦是借譬叹也。如诸天等从父母膝上忽然化生。于四生内为最胜。今从极法而化生乃是胜也。得佛法分者此亦简叹也。入佛法有二人。一贪名利谓取财分二悟解佛法名取法分。今对昔者取小乘分不名取于佛法。若取大乘名取佛法。如下文云。不失如来知见宝藏之分即其事也。第二偈颂颂上标释结即为三也。颂标喜为二。初一行半正颂欢喜次一行称叹于佛。就初有三。初一句颂得喜所由。次半行正颂欢喜也。疑网皆已除下释欢喜意也。喜有二事。一疑除故喜。二有所得故喜也。不失于大乘者解昔所得即是大乘。昔说大因为小果名于一说三。今悟小果即是大因故不失于大乘也。又前一句明疑网除。此半行明悔息。疑悔已除故欢喜也。佛音甚希有下第二称叹于佛以解由佛得故叹佛也。上半叹佛能除三界内众生忧恼。我以得漏尽者自序身子无复三界烦惑所恼。但有失大之忧取小之恼。今闻佛教亦得除也。又上半叹昔教有能除之功。下半行辨今教有遣惑之用也。我处于山谷下第二颂上释欢喜义也。从此章去序身子三时忧除故喜。一者序得道后疑悔除故喜。二者序是初得道时执见除故喜。三颂从今闻法华教疑除故喜。此三收摄始终一教意尽矣。前二即是昔旧疑悔从初得道竟法华之前也。次新疑从闻法华始生也。
　　问。此三颂何处耶。
　　答。旧经师一向望长行以释偈都失偈意也。今明偈颂者意乃大同。但偈望长行多是转势说法也。欲颂前者初一颂上疑悔文也。次一颂上初闻佛法遇便信受文也。第三颂上而今从佛闻所未闻未曾有法以去文也。就初文为三。第一颂上失大故悔。第二颂悔后生疑为失大乘为不失大。第三明疑悔除。初又二。第一明独处思惟生悔。第二明在会见闻故生悔。与上长行翻者亦是转势说法欲明闻不止乎一会思不止乎一时。是以互其前后以表之也。我处于山谷下半行颂悔处也。若坐若经行下半行颂悔时也。呜呼深自责正出悔辞即是悔体。呜呼深自责者总标自伤自叹之辞。自作自误故云自欺也。我等亦佛子下别出自伤之事也。同入无漏法者颂长行同入法性之言也。无漏者法性无为无漏也。又长行明法性举其境今明无漏。举其智。非智则不境非境则不智。以互共相成故前后两说也。不能于未来下上明其现同今伤其当果异。此半行明失化他果也。金色三十二下此二行明失自德果也。又上是口密德今是身意两密德。两偈为异者初偈举佛小乘生法二身次偈举佛大乘生法二身。何以知然。智度论云小乘中生身不说八十种好法身中不说十八不共法。今以小大为类明身子俱失也。又初举三十二相为外十力为内。略叹佛内外二德。次偈举八十种好为外十八不共法为内广叹内外德也。以广略为类故二偈不同也。同共一法中而不得此事者或言同一佛法中或言同一法性中。故言同共一法中也。所以举同者明悔之甚也。若所行有异所得殊者则不悔也。良以所入是同所得为异。是故悔耳。此颂长行中失于如来无量知见也。
