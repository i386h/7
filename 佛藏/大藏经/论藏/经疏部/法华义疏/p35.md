<!-- { "loadSidebar": true } -->
　　答。前取佛教通人出于三界悟入理故名为门。如后文云以佛教门出三界苦。今将所烧之言简异前门。故知詺三界以之为门。如世人总举一宅名之为门或称一家或言一户。今亦然也。以八苦为能烧。三界为所烧。故云所烧之门也。安稳得出者。昔日行道营出之时无有倾坠。故云安稳得出。是以经云。吾独反其本原自免而特出。又智度论云。三乘出法各异。如三人在狱自有穿穴逾墙壁怖畏而出非安稳出。谓二乘出也。菩萨破三界狱杀诸狱率与众生共出名安稳出也。而诸子等下第三伤子之未免。乐著者贪著五欲乐也。嬉戏者贪著五欲无所克获也。不觉不知者。前乐著即是贪爱。不觉不知所谓无明故。痴爱是生死本也。不觉舍之垂崩谓不觉无常也。不觉火起谓不觉众苦也。一往初不悟称不觉。始终不悟称不知。背失宿善为不惊。将殒慧命为不怖。又初不畏无常苦为不惊。始终不畏称不怖也。火来逼身苦痛切己者。上为未受苦众生作譬。今为受苦众生设譬。老病死苦烧身为逼身。贪嗔痴烧心为切己。又遭外苦为逼身。受内苦为切己。外苦者谓寒热打骂。内苦者谓四大不调百一病恼也。心不厌患无求出意者。总序二种众生无有厌生死苦求欲出三界也。是长者作是思惟下第三救子不得譬。譬上一乘化众生不得也。初总譬叹佛有乐无苦。次见火譬序众生有苦无乐。今第三欲拔众生之苦同佛无苦与众生之乐同佛有乐。但圣人虽能授物不能受故有此譬来也。又为释疑故来。一乘既是真实。佛初出世何不即说。是故释云。佛初成道即欲为说。但圣虽能授物不堪受。故咎在众生过非佛也。据身而言。上见火譬在法身地见众生有苦无乐。今以本垂迹欲拔苦与乐也。据悲心悲事明者。上见火譬明大悲内充。今明旋还赴救即悲事也。凡夫二乘虽有悲心而无悲事故名少悲。今有悲心兼有悲事故名大悲也。以小悲故名假相悲。以大悲故名真实悲。上方便品有三。初明佛慧甚深众生根钝故不说法。二梵王劝请。三明假使欲说则有损无益故违请息化。今转势说法开为二章。第一作大乘劝门化众生不得譬。第二作大乘诫门化众生不得譬。劝门者谓叹法身功德也。诫门者谓说生死过患也。又劝门即是大慈与乐也。诫门谓大悲拔苦也。所以唯明二门者。佛则有乐无苦。众生则无乐有苦。此既总摄圣凡故但明斯二也。就劝门内有二思惟开为两别。第一思惟明佛能授大乘。第二思惟明物不能受。此与方便品二思惟异者。方便品初思惟不可以妙慧授与钝根。第二思惟假使强授有损无益。以转势不同故法譬为异。经师不应谓后譬必同前法也。是长者作是思惟者总标思惟也。我身手有力者出所思惟事也。极智之体名为法身。即智之用称之为手。能济惑反本名为有力。
　　问。何故身手有力。
　　答。欲明佛初成道则能说一乘也。当以衣裓若以机案从舍出之者。长者思惟身手有力故能用衣裓及以机案从舍出子。如其无力则不能尔也。譬如来内有法身智手外能现通说法从三界舍引出众生。此即譬三轮也。作是思惟身手有力谓他心轮也。当以衣裓谓神通轮也。若以机案谓说法轮也。故下合喻云当以神力及智慧力。即其事也。
　　问。何故前用神通后明说法。
　　答三世诸佛化物之宜要前现通然后说法。是故此经序品之内明三轮前后。初入无量义定即他心轮。如身手有力雨华动地放光现土即神通轮谓衣裓也。从三昧起乃至一经竟即说法轮谓机案也。明乘权乘实是所乘之法。譬如机也。辨身权身实是能乘之人。喻之案也。又二段经文各有衣裓机案。初章经现通为衣裓。一乘因如机。一乘果如案。后章经亦有衣裓机案。多宝涌出二品是现通谓衣裓。说长寿之因如机。说长寿之果如案也。又以二事配经两段者。初明乘权乘实譬如机案。即说法轮。后辨身权身实短长适化。谓神通轮。譬如衣裓。衣裓者衣衿也。救子之苦出父衿裓故前以衣衿为喻也。机案者父足所履为机。父身之所凭为案也。复更思惟下。第二前思惟明圣能授。此思惟辨物不能受。又开三别。一思惟理妙。二思惟钝根。三思惟不可以妙理授与钝根。初思惟理妙者。外譬长者思惟门有三事一明唯有一门。二者明门复穷狭。三思惟门之极少。内合唯有一门者唯一至理也。至理无二故称为一。极妙虚通目之为门。不容凡夫爱见故称为狭。不受二乘断常目之为小。又不容凡夫二乘断常故称为狭。亦不受有所得大乘菩萨目为小也。此约人以释狭小义也。又至理不容言语则言语道断称之为狭。不容心行则心行处灭目之为小。又横绝百非故称为狭。坚超四句目之为小也。诸子幼稚未有所识恋著戏处下第二思惟子有三义。一者幼稚。二未有所识。三恋著戏处。对上门亦有三义也。善根微弱为幼稚。未能识法身功德生死过患名未有所识。缠绵五欲名恋著戏处。合此三句为二。初句明有善。后二句明有恶。善有二义。初发心为幼。观解微弱称稚也。恶有二义者。未有所识名之为痴。恋著戏处名之为爱。谓具痴爱也。或当堕落为火所烧者第三思惟明不得化也。门具三义子亦具三义。若裹之以衣裓擎之以机案。非唯不得子出。翻更令子堕落为火所烧。内合亦尔。至理微妙众生钝根。若以妙理授于钝根则不能悟解。非但不出生死。反生诽谤也。
　　问。佛知钝根定谤大法。何故称或当堕落耶。
　　答。据初成道时大机未熟。是故起谤。至灵山之会改于小执则能信受。以根性不定故称或也。
　　问。今文辨唯有一门而复狭小。与前文唯有一门有何异耶。
　　答。有人言。初总以大小教为一门。后但以大乘教为一门。有人言。今文辨一门亦具大小教。唯有一门与上义同。而复狭小别明大乘门也。如直是一门已难得出。况复狭小耶。直是佛法已难信解。况复大乘岂易了耶。今谓此二释并成难解。衣裓机案既已譬教。云何复以一门喻教。复何得以衣裓机案之教从佛教门而出子耶。今明如前释之。此中用理为门。以衣裓机案为教也。门既狭小不可以衣裓机案从门出子。理既微妙不可现通说法令物悟理也。
　　问。长者身手有力。何故不提子出耶。
　　答。身手譬内智照机。衣裓机案譬现通说法外用。但得以外用化物。不得用内智化物也。我当为说怖畏之事下第二明诫门说大乘化物不得也。就譬而言。以衣裓机案出子不得。今直说怖畏之事令子速出。前说法身功德既不信受。今说生死过患令出三界也。
　　问。诫劝二门何故前劝后诫也。
　　答。劝门为本。诫门为末。诸佛出世本为开佛知见。但众生不解故后方辨生死过患也。又佛慧难解生死过患易知。故前说所难。后陈所易。此句总标欲说怖畏之事也。此舍已烧宜时疾出者正明怖畏之事也。以有阴身。则以为老病死火烧身。三毒火烧心也。故言此舍以为大火所烧也。无令为火之所烧害者。上虽明二火已烧。但烧而未害。今恐为二火所害故诫之。若恣此二火则烧灭善根害法身断慧命也。如所思惟具告诸子者。前句辨内心思惟。此明假设为说怖畏也。父虽怜愍善言诱喻者。此明无机不受诫门说也。怜其无乐愍其有苦。诱之以法譬之以事。怜愍据内心。善言诱喻约外言说法也。而诸子等乐著嬉戏者。明诸子乐著生死五欲乐也。不肯信受者。不信生死是无常苦也瑞应经云。设当为说万物无常天下皆苦。正言似反。谁肯信者。劳苦我尔。不如早取泥洹也。不惊不畏者。初不畏生死为不惊。终不怖故为不畏也。亦复不知何者是火者。不识老病死为烧身火三毒为烧心火也。何者是舍云何为失者。不知三界为通舍五阴为别舍。不知由妄想之失故起身心二火即妄想是二火之根。但东西走戏者。旧云南北为纵。东西是横。明诸子横理用心也。今谓夫立宅则东西无门。但开门向南。以东西无门则背理走戏故无出义。若背北向南则背惑向理便有出义。故不云南北走戏也。又若南北走者。父在门外子便有从父之理。父便有化子之义。非谓无机也。游心爱见故称为走。无所克获名为戏也。视父而已者。初虽不信但会有向理之分故云视父。未能行修故称而已。尔时长者下第四三车救子得譬。所以有此譬来者。既一乘化之不从。无容舍而不救。故于一佛乘分别说三。则从实起权亦是隐实显权。又上即是衣裓机案以有物出子不得。今虚指门外以无物出子得也。然如来所得法无虚无实。以无虚无实故能说虚实并实。不得云无实无虚故虚实并虚也。有物者道理唯有一乘也。无物者道理无二乘也。又衣裓机案以父物救子不得。谓一乘是如来所行。涅槃经云。复有一行。是如来行。所谓大乘大涅槃。今明三车是子物。救子得。三车是众生所乘故名子物。释论及摄大乘论云。佛乘是自乘。二乘是他乘。即此经云佛自住大乘。故知二乘是子所住也。若就身而言者。见火譬谓法身也。救子不得譬谓舍那报身也。三车引子譬即释迦化身也。此譬上三乘化众生得也。上文有三。一念欲起三乘之化。二说三乘教。三明得益。今转势说法开文有四。一知子宿好譬。二为说三车譬。三诸子信受出宅譬。四见子免难欢喜譬。初文又有三。一明不出为损。二欲设出方。三知子宿好。此舍已为大火所烧者。三界之舍正为身心二火所烧。我及诸子若不时出必为所焚者。上直明烧。今明为火所害。即不出为损也。
　　问。子不出。可为火害。父前已出。云何被烧耶。
