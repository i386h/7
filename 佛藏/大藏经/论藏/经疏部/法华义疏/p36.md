<!-- { "loadSidebar": true } -->
　　答。有人言。如来若不以三乘化之令出宅者。众生善根不生无绍佛种。如子被烧。如来化工于是亦绝。若父被火害。有人言。众生病故菩萨亦病。众生烧故如来亦烧。今谓此经始末正叹父已免烧。子未离火。与净名经来意为异。故此二释未可全依。今文意在明子而言父者。此据因时为论耳。我昔亦在宅中。若不时出则为火害。以时出故免火宅也。子亦应尔。时出则免。不时出则不免。时者。如来本在三界。但以机发应出之日应时即出故得免火。众生机发之时而不出还复受苦也。我今当设方便下第二欲设出方。即是知病识药。无三说三故名方便也。父知诸子先心各有所好下第三正知子宿好。先心者过去各有行愿也。所好者现在欲乐也。种种珍玩琦异之物情必乐著者。三乘于惑者为珍玩。望一乘为琦异。又三乘是出世之法。异于世法故名琦异也。而告之言下第二正为说三车譬。文有四句。一称叹三车。二示车处。三劝令速出。四保与不虚。此并譬趣鹿苑说三乘教也。汝等所可玩好希有难得者。三乘圣果并是出世间法。世间所无故称希有难得也。汝若不取后必忧悔者。圣虽为说恐物不能信行。故发后悔之言也。机发值佛而不修道取圣果者后必忧悔也。如此种种下第二示车处。种种者注经云。种种在三乘之前。即人天乘也。有人言。就一一车中复有三明六通十智八解。故言种种。羊车鹿车牛车者。菩萨化世。声闻从师。并居人间之类故。如牛羊。缘觉进不化世退不从师。喻之如鹿。以表山林之流。又释羊之为兽其性迟钝。譬于声闻。鹿性捷疾譬于缘觉。牛力强壮引重之远。譬于菩萨。又解羊形小譬小乘。鹿形处中譬中乘。牛形大譬菩萨乘也。
　　问。为约三智明三车优劣。为约三断耶。
　　答。有人言。具约智断优劣。声闻但断正使。缘觉断小习。菩萨结习俱倾。今谓中乘断习经论无文。但取智有优劣譬三车不同耳。今在门外者。门者宅也。立此三车同止生死外。所以然者。三果虽异惑尽义同。故同在门外。又三乘人所得法谓数灭无为及尽无生二智。注经云。六法为圣果体。谓无漏五阴及数灭无为。并在生死外也。然罗汉报身实在界内。以人从法。亦得名罗汉为出界外。以法从人。人在界内亦得云罗汉在三界内也。若身法各分则内外两属。初果所得无漏则非三界所系法例此可知也。可以游戏者明用车意也。疑者云。若是因乘可有运出三界用。今已出三界。何用乘为是。故释云可以游戏。游戏者适悦也。生死往来驰骋五道践涉艰辛。圣果望之故言游戏也。汝等于此下第三劝速出。令三乘人勤精进速断烦恼得出三界。实是出去而言出来者。以内望外为去。以外观内为来也。随汝所欲下第四明保与不虚。尔时诸子下第三诸子受化譬。即譬上便有阿罗汉法僧差别名。三乘人得益也。适其愿故者。既知机而说教。必称机故云适其愿也。心各勇锐者。前明教称机。今明机信教。既起信心即欲修行义言勇锐也。勇者募进也。锐者利也。互相推排者。前既有信心。今明殷勤精进也。竞共驰走者。上既明精进。此正明观四谛理也。观苦断集如竞共驰走。证灭修道譬诤出火宅。有人言。心各勇锐此明外凡夫位。即七方便中前三方便闻思慧位也。互相推排谓内凡夫位。即四善根即修慧位也。竞共驰走三果学人位也。诤出火宅无学位也。故凡有内外圣有学无学也。是时长者下第四父见子免难欢喜譬也。安稳得出者。见诸子修行之时无有退转得出三界分段生死。皆于四衢道中者。增一阿含云。四谛譬四衢。断四谛下惑尽通达四谛。如路之四达为衢。露地者。既断四谛下正使尽亦无盖缠故称露地也。而坐者。因中修行如驰走。得果究竟为安坐。又驰骋生死称行。今得圣果为坐也。无复障碍者。三障斯亡无复累之能碍故云无障碍也。又于四衢露地而坐。欲显三界外无三车可登故也。又向在三界舍。今已出舍名为露地。下偈中空地亦尔。其心泰然欢喜踊跃者。上明见子免难。今辨父心欢喜。以初见在火宅故忧。今见出火宅故喜。如众生病故菩萨病众生病[口*愈]菩萨病[口*愈]也。
　　问。方便品云今我喜无畏。与此文明喜何异耶。
　　答。方便品明说小不称佛意故忧见大机发称佛意故喜。此文明见在火宅故忧见出火宅得小果故喜也。

　　法华义疏卷第五

　　永仁甲午蕤宾下旬印板讫功孝行作福沙弥道尊希受爪上人命[利-禾+垂]得髻中明珠岂谁不尊重恭敬哉而义疏刻錭盖檀越合力四恩法界平等施回矣。
　　　　　　都干缘沙门　　　素庆谨志


　　法华义疏卷第六

　　　　胡吉藏撰

　　譬喻品之二

　　时诸子等各白父言下此第五等赐大车譬。就文为三。一索车二赐车三得车欢喜。索车者大乘机发也。赐车者为说一乘也。得车欢喜者闻一乘悟解也。义唯有此三不得多少。譬上方便品说一乘也。索车是一经大宗。今略释之。有人言。昔得罗汉后出游观心以天眼照见未来犹有生死。则烦恼未尽未有尽智。犹有生死无无生智。佛何故说罗汉有尽无生智耶。以就佛索觅尽无生智故言索车。车者即是尽无生智也。今谓不然。昔既见有生死未尽。即知三乘非是究竟。亦应即知一乘是究竟。云何复有索也。又三藏教内明罗汉。云何已得知三界外事也。若小乘已明三界外事。与大乘复有何异耶。今所明者索车之譬但就今辨。非昔教存也。但索车譬凡有二门。一者无索假设索譬。二约疑情明有索也。言无索而假设索譬者凡有二义。一者欲显三乘是方便。二欲显一乘是真实。显三乘是方便明道理无三。显一乘是真实亦道理有一。盖是一经大宗故假设索车譬也。欲显三乘是方便者。前明长者辨无有三乘虚指门外无三说三。此就父明三乘是方便也。门外若实有三车。子出门外便见有三则不索三也。以其索三故知门外无有三车。验父前言理实无三方便说三。此寄子索三以显三是方便也。
　　问。何故寄父子并显三乘是方便耶。
　　答。此教所兴正为破执三乘是实。故宜明三乘是方便。即是开方便门。然后始得显真实义。故寄父子明三乘是方便也。所言寄索车譬显一乘是真实者。下明等赐即是有一。将明一有宜辨三无。三无不彰则一有不显。故寄索三以显无三。如其有三则不索三。以其索三故知无三。在三既无一有便显。故方得赐一也。盖是经之正意。不须异释也。所言就疑情明有索者。然迷悟二门俱无有索。昔既执三则见有车证得小果便不索车。今若领悟知有一无三亦不索三。而今言有索者。约彼疑情言有索耳。佛昔说有三。今教明无三。惑者将今无三征觅昔有三故言索耳。
　　问。为三人索三。为二人索三。
　　答。据出门而索三者。但是罗汉辟支二人索三耳。小乘明菩萨从初发心乃至补处未断烦恼犹是凡夫。故在门内不得言出门外索车。大乘菩萨出三界外自知未至佛果亦不索车。又三车譬三乘果。罗汉辟支至二果处觅果不得故索果也。无有菩萨至佛果处觅佛果不得。故无菩萨索佛果车也。
　　问。若尔但二人索但应索二。何得索三耶。
　　答。一人二人俱得索三无所疑也。
　　问。若尔言二人索者。何得文云诸子索耶。
　　答。盖是总相称为诸子。非是门外三人名为诸子。故后合譬释云。若见无量亿千众生出三界苦得涅槃乐。此但明二乘人出三界得涅槃乐。不说菩萨。则知不必皆是三子索也。
　　问。颇有菩萨亦有索车不。
　　答。若据门外无菩萨索。若通论门内约疑情者。昔说有三今说无三。菩萨以无征有亦有索也。
　　问。既其索三。云何赐一。
