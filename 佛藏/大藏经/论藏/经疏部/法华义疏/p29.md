<!-- { "loadSidebar": true } -->
　　答。佛未出世有转轮王。将兵众欲从此道过。而兵众即住不行。空中云此是古佛说法处王须避之。故知处定。二者五人退不还国。畏净饭王诛之。进不给侍太子。谓佛无道。故顿止鹿林。毗婆沙云三人计苦行得道。二人计受乐得道。二人见佛苦行。便谓佛无道故往鹿园。三人二年供养佛。后见佛食乳麋。复谓佛受乐故无道。亦舍佛往鹿园。佛受请竟则自念云。甘露门开谁应先闻。自念阿罗罗郁头蓝弗聪明利根应前得道。诸天报云。一仙命终已七日。一仙昨夜命终。佛复念云谁应得闻。则知前五人应次受道。故往彼化之也。诸法寂灭相下第三句将辨三乘之权故。前明方便之本。方便之本即是佛所得法。故非观非缘不三不一。名不可以言宣也。以方便力故下第四句明从实起权。非三非一权说三也。为五比丘说者第五句明所为人也。言五人者。一陈如二十力迦叶三頞鞞四跋提五摩男拘利。言比丘者。说法竟方有比丘。五人据其初比丘语其后。
　　问。何故前为五人说法耶。
　　答。经出不同。一云迦叶佛时有同学九人。四人利根前得道。五人钝根自誓释迦出世要先得道。又经云释迦过去于饥馑世作大鱼身自誓云。前食我肉者当先度之。五人前来食之故前度也。又经云过去世有六人。五人取稻华供养佛。一人云待之稻熟供养。故五人前悟须跋后悟也。是名转法轮下第六句结说教名字。若据自他而言。佛初成道自转法轮谓初自转也。今为他说法则他转之初也。便有涅槃音下第七句结教旨归也。虽转四谛宗归一灭。故大乘有四谛与一谛。小乘亦明四谛一谛。说三乘法要具上来七章也。及以阿罗汉下第三明禀教得益。就文为二。初明得益。次释疑。前明转四谛法轮。今辨三宝现世。阿罗汉者佛宝也。律云佛为五人说法。五人唤佛为罗汉也。
　　问。陈如初得道。余四人住在何位。
　　答。婆沙云。四人住燸等四善根。至夏初方得道。
　　问。八万天得道是何天耶。
　　答。正法念经云是炎摩天子。
　　问。智度论云八万天子得无生法忍。余经云得法眼净。此事云何。
　　答。小乘法眼净即是小乘无生法忍也。从始坐道场至此文。皆是引转法轮经事来也。从久远劫来下第二释疑密开寿量。明释迦久解于一说三非受诸佛劝始能说涅槃。又明从久远以来有此方便利物非今新制。汝勿疑之。欲以劝信故作是说。从上来明方便事竟。故豫制物疑也。舍利弗当知下第四明说一乘教。就文为三。初见大乘机发。二正为说一乘。三闻一乘得悟解。前说三乘亦唯此三意。此三即生下等赐大车譬。第一机发生后索车譬。第二为说一乘生后等赐大车譬。第三闻教悟解生后得车欢喜譬。初章又有四。第一两偈明见大机发。第二一偈念欲兴教。第三一偈举无机之失显有机之得。第四一句见有机发故欢喜也。我见佛子等者。大机既发有绍继之能为佛子义也。机发者非一故云千万亿也。咸以恭敬心者。据事而论。既到佛所听法。必尊人而重法也。就根缘而言。必有舍小崇大之理故云恭敬心。皆来至佛所者。即事而言。灵山之会也。理中机发扣圣名来也。曾从诸佛闻方便所说法者。序过去曾禀方便之教也。昔不知是方便。今教起始名之为方便。所以辨昔方便者。良以昔闻三乘柔伏其心为入大乘之方便也。我则作是念。第二既照大乘机发念欲兴教也。舍利弗当知下第三明无机之失也。凡有四失。一者以不知因三悟一故名钝根。如守指忘月。二者乐二乘法称为小智。则但得人无我故也。三封执小教名为著相。四保小究竟不信一乘名为憍慢。如此之人已离法席。汝等住者内有实德不同彼人。今我喜无畏下第四见有机故欢喜无畏。说一乘法畅于佛心故名为喜。如涅槃经云心喜说真谛。故知众生必能信受无谤法之畏。于诸菩萨中下第二正明说一乘也。指三乘人名为菩萨。正直舍方便者废权教。显露废权名为正直。昔在鹿园之会正立于权。未得明舍。亦是意舍言不舍。至付财之时但是密舍。未得称于正直。又昔执三是实为邪。今遂舍之为正。三乘望佛道迂回称曲。今废三乘则直至佛道故云直也。但说无上道者明立实也。昔废实立权。今废权立实也。菩萨闻是法下第三闻一乘悟解也。菩萨称疑除罗汉云作佛者。互现文。又昔不明罗汉作佛。故今明罗汉作佛。昔已说菩萨作佛。故今不明作佛。但菩萨昔谓有三。今闻无三所以生疑。今知昔说三是方便今说一是真实故二说不相违。故疑除。又菩萨昔有旧疑。未知为进成佛道为退作二乘。今知有一无二。故但进不退故旧疑除也。如三世诸佛下第三大段次明赞叹法。初段颂一乘真实门。次颂三乘方便门。于三乘方便门内广序释迦一期出世始终之事既已显然。显实开权皆法华经内之说。叹法令物信受故须称叹。凡有六叹。初一行作合诸佛仪式。叹诸佛皆先三后一释迦亦尔。又诸佛皆有根本枝末收末归本。释迦亦尔。故名如诸佛仪式也。次半行叹佛难值。俗圣易逢故云千年一圣。诸佛难值故劫数遥永。所以然者。众生福少罪多故不见佛。设有余功德多无见佛善根。故佛于其人为难值也。下半明佛则易值叹法华难说。所以然者。有人值佛四十余年而不闻说一乘。则知一乘难闻佛易值。所以然者。众生多有凡夫二乘善根。少修中道正观种子。故不感佛说一乘也。次半行明汝等无量劫来闻之则难。如从大通智胜佛所至今方能得闻。次半行明闻之则易专心听受生信为难譬如优昙华下明听之则易闻解欢喜此则为难。闻解欢喜者。以闻法悟解内心欢喜外发言称叹。三世诸佛同行此道今欢喜称叹。称合圣心。即是法供养三世佛。如此之人过优昙华也。轮王出世有优昙华。而闻法华作法轮王故云过也。长行举此华叹法。今举此华叹人也。汝等勿有疑下第四大段明劝信也。称叹既竟故劝除疑信受也。汝等舍利弗下大段第二示上根人弘经方法。上一周说竟。今劝传示未闻。又身子得悟则成菩萨。故应弘道利人。又上明说法则是燃灯。今明弘经令传灯也。又法说一周亦得别开三段。初简众谓缘起。次明正说。今是流通。就文为二。初四行通示弘经方法。次三行示得失。就初又二。前一行叹所弘之经。次三行正明弘经方法。昔不说故称之为秘。所言秘者盖是称叹之辞。如世秘方千金不传。今亦尔也。所言要者宗归一也。又正明作佛也。次三行弘经方法为三。初二行诫令非器莫传。次一行劝令是器宜授。初二偈中前偈诫令勿为起爱人说。次偈诫令勿为起见人说也。初是凡夫见小乐而忘大乐人。次是保执小乘人。必逆拒大法。有惭愧清净者。第二劝是器应授。亦有二人。惭愧是始行人。起于爱见及凡夫二乘心即改悔惭愧也。清净者久行人也。久习大乘无所得正观。无复爱见及凡夫二乘之垢。故云清净。如上云有佛子心净是矣。舍利弗当知下第二示得失。初一行半举不习学之失。次一行半叹身子习学之得。诸佛法如是者。要先权后实。此示所学之摸轨。次半行明不学此经则不知之。诸佛世之师者。身子初闻略说谓佛是魔。闻后广说方知是世大师。此半行明识人之邪正。次一句叹领法之权实。下句无疑总结决了人法也。次半行明二疑既除欣成一极。

　　法华义疏卷第四

　　永仁甲午仲吕初三为造板毕功先妣得果也爰沙弥道尊水叔孝未终十三忌景将满风树悲几许千万愁绪在谁乌呼担劫石不磷之恩遇浮木未朽之幸仍刊义疏第四盛流行无穷乃至有顶阿鼻济度无边而已。
　　都干缘沙门　素庆谨志


　　法华义疏卷五

　　　　胡吉藏撰

　　譬喻品第三

　　所以有此品来者。斯经文虽七轴。宗归平等大慧。但入此大慧有种种门。或从法说门入。或从譬说门入。或从亦法亦譬门入。若因此三门悟入大慧则三种是门。若因此三门不得悟入则三种非门。故涅槃经云。或有服甘露寿命得长存。或有服甘露伤命而早夭。无碍智甘露所谓大乘典。如是大乘典亦名杂毒药。但上根之人闻法说已解无待譬喻。故涅槃经云。乃为利根人说大乘九部经略于譬喻。即其事也。中根之徒未能忘言领法故闻法说不解。而能虚心待譬故为说譬喻。又随风俗演教不同。震旦言多约法天竺语多引譬类。昔张骞寻河源至大月氏国。见天竺使来而问之曰。彼土风俗其事云何。使答曰彼国斗则乘象言多引譬类。佛出天竺随彼风俗故立譬喻也。
　　问。譬与喻何异耶。
　　答。经论之中或称为譬或称为喻。故知譬喻是眼目异名。亦得有异义者譬者类也喻者晓也。假借近事以况远理晓诸未悟谓之譬喻。注经云譬以标事言心喻以言心及事也。但经论之内有四句不同。一假近喻远如此经云。大富长者即是如来。二假远喻近如涅槃经云。譬如涅槃非有非无罪亦如是非有非无。三以近喻近如中论云。国无鍮石譬之如金。四者以远喻远如大品明。云何如实际谓如法性以法性喻实际也。
　　问。第二周譬喻说既名譬喻品。初周就法说应名法说品。初周既别题方便品今复受何名耶。
　　答。通而为论互现皆得。但上就别以题名今据通以标目。所言别者法说语通方便名别故从别为称。今言譬喻其语则通故从通为目。斯则法喻双举通别互题也。
　　问。大经云喻有八种今是明何譬耶。
　　答。若前品是法今譬上法者则先法后譬谓后喻也。若就此品而言未有法说前明于譬是前喻也。又今火宅喻是遍喻也。八种喻中可含三也。但法譬二名其义不定。人多谓譬但为事法定是理。此实不然。大经云譬如涅槃则涅槃为譬喻如金刚则金刚为譬。故知法譬之名义无定也。以不定故可得法以为譬譬以为法以譬为法则法非定法以法为譬则譬非定譬当知非法非譬强名法譬。故因此法譬为令众生了悟正道非法非譬。故上文言是法不可示言辞相寂灭。寄言题品令悟无言故云譬喻品也。立品名应从尔时舍利弗白佛言我今无复疑悔文安之。而卷初身子领解如来述成及与授记此之三章未是譬喻。而忽在此立品名者。有人言上根人领解望下立信解品应别立品名。但文少不足别题故寄譬喻品初说也今明身子要由解前法说方能请后譬喻。故后譬由前领法所以立譬喻品在领解之初也。尔时舍利弗下此是法说中第二大段上根人领解。所以得领解者以教是缘教故言教称缘。缘是教缘故言缘称教教称缘故应病授药。缘称教故如法服行。是故上根即便领悟也。
　　问。何故众经得道不阵领悟此教受解而自叙耶。
