<!-- { "loadSidebar": true } -->
　　次离五事。先问后辩。辩中有四。一举五数。二列五名。此义如彼十使章辩。初身见者亦名我见。取身为我。从其所取故名身见。计身为我。从其所立故称我见。言边见者断常差中故说为边。谤无因果乖违法理故名邪见。言戒取者亦名净见。取戒等法以为真道。从其所执故名戒取。取为真净。从其所立故名净见。今从所执说为戒取。然此非直取戒为道。亦取布施礼拜等善以为真道。取戒者多但名戒取。故杂心云此应名为戒等取也。经中略等但云戒取。言见取者取诸见。等以之为正以为第一故云见取。然此非直取著诸见。亦取梵天自在天等以为第一。出世之法取见者多且云见取。故杂心云此亦应名为见等取。经中略等但云见取。第三明其五见之过。因是能生六十二见增烦恼过。六十二见出梵动经。如别章说。因是诸见生死不绝生苦之过。四是故下明诸菩萨见过断除。以是五见增长烦恼生苦果故防之不近。
　　次解成六。初问。次辩。后总结之。
　　次辩修五。先问后释。释中五定总以标举。次列五名。五中前四是其事定。知定初禅。与觉观俱故名为知。寂定二禅。觉观止息故说为寂身心快乐是第三禅。彼乐最胜故名快乐。无乐四禅乃至非想。首楞严者是其理定。名如下释。修是五下明修利益。是故下结。
　　次明守一。先问后辩。辩中初言谓菩提心出一事体。菩提心义如别章辩。菩萨常下明其守护。初法次喻后合可知。因如是下明护利益。是故下结。
　　亲四事中先问后辩。谓四举数。慈等列名。因是四下明修利益。是故下结。次明信一。先问后辩。了知众生皆归一道一谓大乘正明信一。诸佛已下知一为三三而是一。是故下结。
　　下明二脱。初先正辩。德王言下问答重显。前中初言云何心脱问以起发。贪等永灭是名心脱对问辩释。贪恚痴等是其五住性结烦恼。断绝此故真心得脱。云何慧脱问以起发。于一切法知无障碍名慧解脱对问辩释。事中无知能障世智。以断彼故能于一切世谛法中知无障碍。下就其中开出五通显于一切无障碍义。因慧解脱不闻而闻是天耳通。不见而见是天眼通。不到而到是其身通。他心宿命略而不辩。
　　自下问答重显向前心解脱义。何故须显。心定有贪则不可脱。心定无贪则不须脱。性无相有方有脱义故须重辩。德王先问。如佛所说心脱不然牒以总非。何以故下广显非义。先征非意。下对显之。文别有三。一约真心明本无贪难无解脱。二贪亦有下约就妄心明本有贪难无解脱。三心不定下明心及贪人及境界一切不定难无解脱。三毒之中约贪设难。余类可知。
　　就初难中有九复次。初一复次总明无贪亦无解脱。中六复次偏明无贪。后二复次单明无脱。初复次中先明无贪。后明无脱解。无贪中心本无系正明无贪。所以下释。先征起发。现见有贪所以言无。下对释之。是心本性不为贪等诸结所缚故言无系。何者心性。废真论妄空为心性。穷其实体真识为性。如昏梦心报心为性。说空为性亦无系缚。说真为性亦无系缚。如人梦中虽被系缚于报实无。上明无缚。若本无系云何言脱明无解脱。
　　中六复次明无贪中。前五复次就真以求明心无贪。后一复次明妄异真贪不污心。先论前五初复次中初先法说明心无贪。次喻后合。法说可知。喻中初言如人[穀-禾+牛]角本无乳相虽加功力乳无由出顺喻明无。角喻真心。人喻惑境。惑境动心名为[穀-禾+牛]角。真心无贪名无乳相。虽对尘境贪结不生名加功力乳无由出。[穀-禾+牛]乳之者不如是下反喻明无。举有显无故说为反。乳喻妄心。妄境牵心名[穀-禾+牛]乳者。不同真心本性无贪名不如是。下显不相。暂对尘境名加功少。贪结多起名乳多出。亦可后句[穀-禾+牛]乳之喻举彼世间有事显无不须别合。下合显法。心亦如是合前角也。本无贪者合本无乳。今云何有约前加功乳无由出征破有贪。
　　第二句中举佛菩萨类破凡有。若凡心中本无贪性后方有者。诸佛菩萨本无贪相今悉应有。佛菩萨无不可使有。凡心本无何缘得有。
　　后三句中皆先立喻。后合明无。文显可知。后一明妄不污真中当知贪心二理各异故复有之何能污心法说不污。贪妄心真。真妄两别故言各异。以各异故设有贪结不能污彼真识之心。次喻后合。此六复次偏明无贪。
　　下二复次单明无脱。于中初句以喻无贪难破有脱。若心无贪名解脱者诸佛菩萨何故不拔虚空中刺。空中无刺不可得拔。心中无贪云何辩脱。偏征诸佛菩萨不拔。明空无刺毕竟叵拔。后句约就三世推求明无解脱。于中初法。过去世心不名脱者过心已灭故无解脱。未来世心亦无脱者未来未至故亦无脱。现在世心不与道共明现无脱。惑心现时道心不现云何得脱。何等世心名解脱者总以结征。次以喻显。喻中与法言有左右。向前法中明所缚心三世无脱。喻中乃说能破之灯三世无破。有此左右。下合可知。
　　自下第二约就妄心明本有贪难无解脱。有七复次。前五明其心中有贪。后二明其缘中有贪。就前五中初一复次睹缘生染证贪是有。第二复次非缘生染证贪是有。第三复次举脱证有。第四复次释难成有。第五复次举无显有。
　　初复次中贪亦有者总相明有。若贪无下破无成有。若因女下约缘显有。见女生贪明贪实有。以贪堕恶举果证有。
　　如见画下第二复次非缘生染证贪是有。见画生贪正明贪有。画女非是可贪境界而见生贪。明知心中先有贪性。以生贪故得种种罪举罪显有。若本无下破无成有。破相可知。
　　若心无下第三复次举脱显有。若心无贪如来云何说心解脱。说心脱故明贪实有。
　　若心有下第四复次释难成有。若心有贪云何见相然后生贪举他难辞。我今现下对难释通明贪是有。现见贪心得恶果报明贪非无。嗔痴如是类显余结。
　　如众生下第五复次举无显有。举无神我显有贪也。如生无我凡夫横计不堕三恶是举无也。云何贪者于无女下是显有也。是义云何。众生身中无神我故凡夫于中虽横计我不堕三恶。若使贪结同我实无起贪之者亦应同前不堕三恶。云何贪者堕三恶道。贪者堕恶明贪是有不同我无。言意如是。然计我者论说不同。依如成实亦堕恶道。毗昙宣说身边二见是无记故不堕三恶。今说与彼毗昙义同。地持亦尔。故地持云起身见人不谤所知不因此见堕于恶道。正与此同。言无女中生女想者。画像非女世人见之生女想也。何故不举女中生贪堕三恶道偏举此乎。为显堕恶专由心中所有贪性不由境生。
　　上来广明心中有贪。下二复次明缘有贪。前一复次正明缘有。后一复次约人明有。前中先喻。譬如钻木而生于火喻明缘有。然是火性众缘无下破无成有。下合显法。贪亦如是合钻生火。色中无下合向后句破无成有。后复次中若缘无贪举他无义。云何已下破无成有。破之云何。色等缘中有贪性故凡近生贪。圣远不生。道理应然。若众缘中无贪性者凡夫近之亦应不生。云何众生偏独生贪佛等不生。众生近缘偏独生贪明缘有贪。
　　自下第三明心及贪人及贪境一切不定难无解脱。以不定故出则还没云何解脱。于中有三。一举心不定难破解脱。心亦不定立不定义。若心定下难破他定。定则不变云何得有贪嗔等别。若不定下以心不定难破解脱。心不定故出则。还没云何得脱。
　　二举贪不定难破解脱。贪亦不定立不定义。若不定者云何因之生三恶道以已不定难破佛定。贪既不定云何世尊说因贪心定生三恶。是中亦应以贪不定难破解脱。文中略无。
　　三举人举境二种不定难破解脱。贪者境界二俱不定立不定义。贪者是人。境是外缘。何以下释。俱缘一色生患各异故知不定。是故下结。若俱不下牒前不定难破解脱。
　　下佛答之。先叹后释。释中有二。一辩理总答。二有外道下随问别答。总中初言是心不为贪结系者心性净也。亦非不系心相染也。非解脱者对前不系明非除障始得解脱。非不脱者对非不系明其从缘有始脱也。言非有者心性本净无缚解也。言非无者从缘染净有缚脱也。言非现在非来来者体净平等离三世也。亦应说言非不过去未来现在。文中略无。何以下释。以一切法皆无自性是故不得一向定说。
　　下别答中大判有四。一破邪归正。二佛菩萨终不定说因有果下辩正异邪。三若言因中先定有下重非前邪。四诸佛菩萨显中道下重明前正。初中有三。一前举第二本有之执呵以显过。二复言凡夫心有贪下举前第三不定之执呵以显过。三有凡夫复言因中悉无果下举前第一本无之执呵以显过。何故不次。一切凡夫执有者多先举以非。执无过重后举广呵。不定之执无此两义据中而辩为是不次。
　　前中有二。一明凡计有。二一切。凡夫无明盲下呵以显过。前中有四。一执因有果。二若众缘中本无性下举空显有。三所以下显前第一。四唯有虚空无取已下显前第二。
　　初中外道作如是言因缘和合有果生者以因生果证本有性。
　　第二段中若众缘中本无生性而能生者举他无义。下将虚空对之显有。虚空无生亦应生果征空齐有。俱是本无何故不生。虚空不生非因已下辩有异空。异相如何。空不生果由其非因。有法是因明有果性。以众缘中有果性故合则生果。
　　第三段中所以者何征前起后。此有见人自征立意。下对显之。句别有四。一以人取证因有果。二若无性下破无成有。三若是可取可作已下结成第一。四若无果下结破第二。就初句中先举世人所取之事。次以人取明能生果。后以生果证性本有。文皆可知。第二句中若无性者举他无义。一物之中应生一切破之成有。等是无性。彼泥土等一物之中何故不生彼墙壁等一切诸物。不生异物但生一物明知所生非本无性。第三句中若可取者彼泥土等是可取也。言可作者如彼泥土可作墙壁彩作画像缕作衣等。言可出者泥土出墙彩出像等。当知是中必先有果结成有性。第四句中若无果者举他无义。人不取等对之以破。翻前可知。所以至此合为第三。显成向前第一段中执因有果。
　　自下第四举空显有。显成向前第二段中举空显有。于中初言唯有虚空无取作故能生一切明空异有。无人取空空不作物名无取作。以有因下彰有异空即事显之。尼呴陀子唯得住于尼呴陀树不住余树明知彼树先有子性。此名树果以之为子非是种子。余亦如是。
　　上来广举凡夫有见。一切凡夫无明所盲作是定说色有著义心有贪性呵以显过。
