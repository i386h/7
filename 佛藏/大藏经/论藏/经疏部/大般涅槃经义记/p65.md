<!-- { "loadSidebar": true } -->
　　上来一段明佛不定。自下第二就前不定难破常等。云何不定。征前起后。下对辩之。句前有五。一重明前阐提不定。若一阐提除谤法心则成佛道故知不定。前所辩中阐提最下故偏举之。余类可知。二以阐提不定类佛不定。如来亦应入涅槃已还出不入。三以佛不定类涅槃不定。若佛如是入已还出涅槃之性则为不定。四以涅槃不定难破常等涅槃不定。当知无有常乐我净。五云何下结以显过。涅槃若无常乐我净云何佛说一阐提等当得涅槃。佛答有三。一叹其能问。二敕听许说。三正答之。叹中初言善哉总叹。为欲下别。别中有三。一叹问所为。二汝已亲下叹问所因。三我不见下叹问殊胜。问所为中为益众生怜念世间明其为益。凡夫二乘为欲利益令得乐也。怜愍慈念使出苦也。为欲增长偏益菩萨故问总结。问所因中因福因智。汝已亲近是因福也。久已通等是因智也。福中初先明其自利。汝已亲近无量诸佛自利始也。于佛种善自利次也。成就菩提自利终也。准法华论。初地已上名得菩提。德王今已住第十地故说久成。降伏已下明其利他。降魔邪耶令得菩提化令入正。智中久通诸佛秘藏明具证智。已问过佛明具教智。叹问胜中言我不见若天人等能问是义举劣显胜。此初段竟。敕听可知。
　　下正答中对问唯二。文别有三。一述成向前第二难中阐提不定。二如汝言下正答初难。三犯四重下答其后难。问曰。阐提不定之义依问未至何故先述。解言先明阐提不定能得菩提。显后所释一阐提人佛性不断。义便故尔。
　　就初段中一阐提者亦不决定略述前问。若定不得反显不定。不定故得顺显不定。
　　第二段中释难不尽。前难有三。一举堕地狱难破有性。二举无常等难破有性。三约断善难破有性。今答第三。初二不答。初难与下第九德中难辞相似。释不异彼故此不答。其第二难如后师子品中解释故此不答。答第三中先举难辞。难辞之中备有三句。就后以举。下正辩释。难中三句备如上辩。一约相征性。若犯重等有佛性辩。一阐提人断善根时所有佛性云何不断。二从相征性。佛性若断云何复言常乐我净。三约性征相。佛性不断何故名为一阐提耶。此文之中先答初句。答意如何。明其佛性不入一切方便善中为是不断。于中约对三种二善明性不同。第一约对内外二善明性不同。先举次列。如下文说意善名内身口名外此二可断。下明佛性不同此二所以不断。第二约对漏无漏善明性不同。先举次列。三有善法名为有漏。三乘圣道名为无漏此二可断。问曰。无漏云何可断。应生不生故名为断。非断已生。下明佛性不同此二是故不断。第三约对常无常善明性不同。先举次列。妄善无常真善是常此二可断。问曰。常善如何可断。义同无漏不生名断。非断已生。下明佛性不同此二是以不断。
　　下次答其第二句难。答意如何。明性不断故得名为常乐我净。于中初言若是断者则应还得反释不断。若不还得则不名断顺释不断。约得显之。凡是一切可断之法当时虽断后必还得。佛性无有还得之义明知不断。以不断故如来说为常乐我净。下次答其第三句难。答意如何。明其佛性虽不可断其余善根是可断故名一阐提。文中说言若断已得名阐提者。余方便善可断已得未得之间名一阐提。非已得竟名一阐提。
　　自下第三答上后段不定之难论其答辞。述前所问明佛不定。语其答意备有三义。一明如来体不定故虽现世间而常不同以不同故常乐我净。二明如来体不定故虽得涅槃不舍世间常随诸有。常随有故不毕竟灭。三明如来不决定故在有恒常。以其常故一阐提等当必得之。以当得故现有佛性。
　　文中先广。以是因缘佛不定下总以结之。广中随人要唯有三。一明凡夫不定。二明二乘不定。三明佛不定。文别有四。一明凡不定终得涅槃。二明诸佛涅槃法定彰彼凡夫当有所得。三明声闻缘觉不定终得菩提。四明佛不定用而常寂彰彼二乘当有所得。
　　就初段中先法后喻。法中初明凡人不定。后论凡法。人中但明犯重谤法五逆不定。阐提不定前已辩竟故此不论。法中初就四尘法门以说不定。色与色相俱不定者。碍是色性。青黄赤等形现可睹名为色相。香味触中亦有性相。性皆是碍与色体同故略不举。相别各异故偏举之。生至无明就十二缘以明不定。十二缘中观法多途。依彼七十七智观门。先观生相能起老死。如是逆推乃至最后。观察无明能起诸行。今依此门以举因缘故言生相至无明相。阴者是其五阴法门。入者是其十二入门。界者是其十八界门。二十五有及与四生各是一门。前七别举。法相众多不可备列故复通举。乃至一切此等皆悉从缘集起缘离散坏故皆不定。下以喻况。喻别有三。皆先立喻后合显法。上来第一明凡不定。自下第二明佛所得涅槃法定。亦定略举。下重显之。云何为定问其定义。常乐我净对问辩之。在何处耶问其定体。所谓涅槃就法指斥。第三二乘不定可知。
　　第四明佛不定之中文别有二。一明如来化灭不定灭而常存。二当知如来亦不定下辩明如来化现不定用而常寂。前中有四。一明如来随化现灭。二一切所有声闻已下明二乘人不知佛化取为定灭。三当知下明实不灭。四以是义下结成不定。初中先明如来现灭。令诸已下彰灭所为。所为有四。一欲令诸人恋慕如来生大忧苦。二欲使诸众设大供养。三欲令诸人阇维佛身。以何义故千端[疊*毛]中唯留二端。即事以求。在外一端为遮灰土。儭身一端为净舍利。若论所表。为显如来外离尘染内德常净。亦得表佛真应恒在。四为使众生分散舍利广兴供养。余三可知。
　　第二段中当知如来亦复不定总以标举。下别显之。别中初先开列章门。后广辩释。前开门中若合地狱畜生饿鬼。有十九门。分之则有二十一门。就初门中。先明非天。次明非非。下双结之。明非天中如来非天总以标举。何以下释。上来数说佛天中天。今以何故言佛非天。下对释之。先举四天。次列四名。世间天者智度论中名假合天。净天义天智度论中通名净天。次辩其相。下将如来对之显非。然众生下明非非天。是故下结。余门可知。
　　下广解中解之不尽而复不次。于前门中非有非无非名非说及非如来四门不释故言不尽。十九门中第十二门非漏无漏回之在后故云不次。问曰。何故不释此四非有非无非名非说。此三种门解释非常非非常中其义具显为是不释。其非如来与非众生非非众生其义大同故亦不论。非漏无漏以何义故回之在后。以其义广故在后释。
　　就解非常非无常中有七复次释彼非常。有八复次解非非常。文皆可知。
　　就解非漏非无漏中先解非漏开合不定。总之唯一。或分为二。一是见漏。二谓修漏。或说为三。如经中说欲有无明是其三也。或分为七。如下师子吼品中说。成实论中具列其名。一是见漏。谓见谛惑。二是修漏。谓修道惑。三是根漏。谓眼等根能生诸漏。故名根漏。四名恶漏。所谓一切恶象恶马恶知识等。生烦恼者悉名为恶。恶能生漏故名恶漏。五亲近漏。谓衣食等生贪因缘近而生漏名亲近漏。六名受漏。如下文说受三恶觉能生诸漏故名受漏。不名受数以为受漏。三恶觉者如地经说。欲觉嗔觉及以恼觉是其三也。七名念漏。邪念起漏故名念漏。七中前二是其漏体。后五是其生漏因缘。根恶亲近是生漏缘。受念二种是生漏因。细分有十。见中分二。谓见与疑。修中分三。欲有无明。通余根等故合有十。若依下说受想触欲具有十四。广则无量。
　　今此所论别分有十。合之为七。对此七门明佛无之。
　　先对修道三漏为说。如来无漏标牒前门。断三故无略释其相。下广辩之。先列三漏。若摄见惑通入三中。是则欲界一切烦恼除却无明悉名欲漏。色无色界一切烦恼除去无明斯名有漏。三界无明名无明漏。若分见惑在修惑外。是则欲界一切烦恼除无明见疑名为欲漏。色无色界一切烦恼除无明见疑名为有漏。三界无明除迷谛者名无明漏。今依后门。下明佛无。
　　自下第二明无见漏。先辩漏相。后明佛无。就明漏中初疑后见。疑中初言凡不见漏生疑所由。由于无明不见故疑。云何已下明由不见故生疑心。先问后辩。辩中初总次别后结。如是疑见覆生心者疑心推求故曰疑见。下明起见。疑后心决即名见也。生六总举。下别显之。有我有见。无我空见。良以疑心疑有疑无故从疑后生此二见。我见我者从前微我生重我见。如地持中从我妄想生身见事。我见无我从前我见生于空见。推有不得故还计无。与前因断起常相似。前执法体。我作我受执有我用见神有能作业受报。是名下结。上来明漏。下明佛无。如来永断正明佛无。菩萨永下举劣显胜。
　　自下第三明无根漏。于中有三。一辨漏过。二明菩萨修道断漏。三况如来明佛无漏。就初过中有七复次。初二明离第一义乐。后五复次明具诸苦。于前二中初一明离涅槃之因。先法次喻后合可知。后一明离涅槃之果。先喻后合。就后五中初二造业。皆先立喻。后合可知。次一令人受三涂苦。先法后喻。次一起惑。驰骋五尘生烦恼故。先法后喻。后一令人沉没三有受人天苦。单法无喻。
　　第二菩萨修道断中文别有三。一明护根。二有念慧故不见我下明其离尘。三菩萨尔时五根净下总结彰益。初中有四。一善护根。二怖畏下明护根所为。为畏烦恼为得诸善。三若能下明护有宜。若能护根则能摄心。若能摄心则能护根。于中初法次喻后合。四若得闻下修治护根。先修念慧为护根法。闻经得智是修慧也。则得专念是修念也。下明护根。初法次喻下合可知。
　　次明离尘。于中有二。一修正治。二如屋下用之离过。前修治中。初观真谛。生土石下观察世谛。观真谛中先观生空。见一切下观察法空。观生空中句别有四。一不见我。二不见我所。三不见众生。四不见所用。前二一对破离我性。于五阴中不取色阴以为我体名不见我。无我体状名不见相。不取余阴为我所有名不见所。无所体状名不见相。将色对余分别既然。余阴相望分别亦尔。后二一对破遣因缘假名我相。于内不见众生之相。于外不见我所受用。上来观察无我我所通名我空。见一切法同法性相明见法空。法性本寂。今见色等同彼法性本来常寂。名见一切同法性相。此观真谛。生于土石瓦砾之相明观世谛。知彼世谛虚诳不真。故生土石瓦砾等相。
