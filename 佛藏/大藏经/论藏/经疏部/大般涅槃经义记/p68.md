<!-- { "loadSidebar": true } -->
　　备德显中云何复名重问起发。下对释之。明具常乐我净义故名之为大。先明我义。初法后喻。法中有四。一举大我释大涅槃。二举自在释成大我。三广显自在成彼大我。四就大我结大涅槃。有大我故名大涅槃是初段也。涅槃无我大自在故名为大我第二段也。宣说有我惧同情取故说无我。虽无神主而有自在故名为我。云何名为大自在下第三段也。先征后辩。有八举数。进任由己故名自在。下辩其相。一多少自在。二大小自在。三轻举自在。四自在自在。亦得名为所作自在。于中有三。一示无量形各令有心。佛心充遍故令有之。二作一事令人异辩。三住一土十方齐现。五根用自在。一一根中具一切用。六知法自在一切诸法自然现心而无分别。七起说自在于教于义说之无尽。虽有所说心无分别。八遍满自在。身充法界。此第三竟。如是大我名涅槃下是第四段。就我结成涅槃大义。下以喻显。大涅槃中具八自在名多珍异。德义旷周名曰无边。皆先立喻后合可知。
　　次以大乐显涅槃大。先总标举。下别显之。初举四数大涅槃中无有受乐。但有此下四种乐故名之为乐。下辩其相。先问后释。一断受乐。二寂静乐。三觉知乐。四不坏乐。亦名常乐。断受乐者地持论中说灭尽定以为断受。此说涅槃。文中有三。一正明断受以之为乐。二乐有二下对彼凡夫乐受辩异。三有三受下对彼凡夫舍受辩异。前中断乐列其名字。此言即显断受义也。诸受皆断乐受最胜。对胜以彰偏言断乐。不断乐下释彼断受以为乐义。先反后顺。以不断乐名为苦故。断去乐受得名为乐。反中初言不断乐者则名为苦。如上文说名为坏苦名为行苦。若有苦者不名大乐不得名为涅槃大乐。顺中断乐则无有苦翻向初句。无苦无乐名为大乐翻向后句。无彼乐受则无行坏二种苦故名无苦乐。涅槃之性无苦乐下明断受乐是槃。以是义下将义显体成涅槃大。
　　次对凡夫乐受辩异。说乐滥彼故须辩异。先举。次列。下辩其异。凡乐无常是故无乐简凡异圣。诸佛常乐故名大乐彰圣异凡。
　　下对凡夫舍受辩异。前说断乐相同舍受故须辩异。先举三受。次列三名。下就辩异。不苦不乐是亦为苦舍异涅槃。是亦名为行苦坏苦。涅槃虽同不苦不乐然名大乐涅槃异舍。以大乐下将义显体成涅槃大。
　　寂静乐中先列其名。此犹是前寂灭乐也。息苦名寂。涅槃性寂彰彼寂乐是涅槃乐。何以下释。以大寂下将义显体成涅槃大。
　　觉知乐中先列其名。非一切下释知为乐。先反后顺。以大乐下将义显体成涅槃大。
　　不坏乐中先列其名。生死法中破坏名苦。是故涅槃不坏名乐。身若坏下释彼不坏以为乐义。先反后顺。以大乐下将义显体成涅槃大。
　　世间名下释难显常成涅槃大。释何等难。德王上言涅槃有名即是无常。佛今释之。涅槃之名无而强立故得为常。常故名大。经文之中虽不言常其义正当。文中有二。一明涅槃无名强立。二譬如有法不可称下约前所显彰涅槃大。前中初先泛明一切世俗名字置立不同。先举二门。后辩可知。下约显法。涅槃如是无因强立同向后门。于中初法次喻后合。下明大中。先喻后合。
　　下以净义显涅槃大。净故名大总以标举。下别显之。先问举数。何等四下问以辩相。初一果净。第二因净。此二断德。第三身净。第四心净。此二行德。如地持中亦说四净。一者身净。二者心净。三境界净。四者智净。彼身与心与此相似。境净智净与此不同。法门差别不可一等。
　　初果净中二十五有名为不净。能断名净正解净义。净即涅槃摄德归体。亦名有下拂疑显德。疑有二种。一无。二有。闻前永断二十五有谓言全无。故今拂遣如是涅槃亦得名有。闻其说有谓同世有。故复拂遣涅槃非有随俗说有。于中初法次喻后合。此论断德故言非有。若据身心二净以论实有非无。
　　第二门中业净列名。次辩其相。凡业不净举秽显净。佛业清净彰净异秽。以大净下将义显体成涅槃大。
　　第三门中身净列名。次辩其相。身若无常举秽显净。如来常下彰净异秽。以大净下将义显体成涅槃大。
　　第四门中心净列名。次辩其相。有漏不净举秽显净。佛无漏下彰净异秽。以大净下将义显体成涅槃大。
　　是名初德总以结之。
　　第二德中初问。次辩。后总结之。辩中宣说五通为体。义如别章。此应具论。文中初先开列章门。昔所不得而今得者是身通中转变神通。凡夫二乘所不能得菩萨得之。余皆如是。不见而见是天眼通。不闻而闻是天耳通。不到而到是身通中飞行神通。十方远处余人不到菩萨能到。此与初门同是身通。何不一处在此别列。为彰身中作用别故。不知今知是其他心宿命二通。下辩其相。解初门中文别有三。一问答总显。二别对二乘彰昔不得而今得义。三别对凡夫。初中先问。所谓神通对问略辩。
　　第二段中先举二数。内外列名。随事作用名之为外。依理发通说之为内。下辩其相。明其外者与外道共。不说以为昔所未得。内中有于大小之别。大与小异是故名为昔所未得。辩外可知。内中初先牒以举数。次列二名。下显不同。菩萨所得不与声闻辟支佛共略显不同。下广显之。先问次辩。二乘神通一心一作不得众多明小异大。菩萨不下彰大异小。先辩后释。以得涅槃之势力故。是则下结。
　　自下第三别对凡夫明昔不得。又复云何重问起发。身心自在对问略辩。何以下释。于中初先明凡异圣。凡夫身心不得自在总明异圣。或心随身或身随心别显异圣。云何下释。菩萨不下辩圣异凡。是则下结。
　　复次菩萨所现身下超释第四不到而到。何故不次。此与初门同是身通。故因向前辩明菩萨身心自在不相随逐。乘即就之明能到也。于此文中有七复次。一明菩萨所现身相多如微尘遍至十方。二能变身细如微尘遍至十方。三能化大身入一尘中。四能以一声遍闻十方。五能身心大小自在不相随逐。六能身心作业自在不相随逐。七能以一身令人异见。初中先辩。后总结之。
　　第二段中何故复名昔所未到重问起发。下对释之。声闻辟支所不能到举小显大。菩萨能到明大异小。是故下结。一切声闻辟支佛等重显前小。声闻辟支不能变身如细微尘至恒沙界是一不及。身若动时心亦随动是二不及。菩萨不下重显前大。菩萨不尔心虽不动翻向后句。身无不至翻向初句。是名下结。第三段中初明菩萨能化大身入一尘中。菩萨化身如三千界是其一能。以此大身入一尘身是其二能。其身尔时亦不随小是其三能。次举小显大声闻缘觉虽复化身如三千界同向初能。不能以此入微尘身翻前第二。于此事中尚不能下翻前第三。是名下结。第四段中初明菩萨能以一音令三千界众生悉闻。次明菩萨心不自念。后明菩萨口不自说。于中初先正明不说。若言已下举过彰离。先举其过。后彰离也。以是下结。第五段中明能身心大小自在不相随逐。一切凡夫身心相随举凡显圣。菩萨不下彰圣异凡。先辩。次释。以是下结。
　　第六段中辩明菩萨作业自在不相随逐。先辩后结。辩中三对。菩萨无量阿僧祇劫远酒不饮而心亦动是第一对。远酒不饮明身寂静。心无不为故称亦动。心无悲苦身亦流泪是第二对。心常住于第一义中不见众生故无悲苦。随化忧酸故身流泪。实无恐怖身亦战栗是第三对。心常安寂故无恐怖。为物惊恐故身战栗。
　　第七可知。
　　下次解释不闻而闻。初先正辩。德王言下问答重显。前中云何牒问发起。下释有四。一取相修。先取声相而为方便。是义云何。菩萨先得四根本禅极令纯熟。然后取彼种种声相。或小作大想或远作近相还入定中。定后复作。如是多返。后入定中发生智慧。以一无碍断障通壅。然后随意欲闻即闻。二以修集下明取相成。能闻无量三千界声。三复转下明破相修。四得异耳下明离相成。得异耳根异声闻等总明所成。何以下释。释中有三。一上下不同。二乘依于初禅四大所成耳根。唯闻初禅已下音声。上则不闻。余地类然。菩萨随依何地发通上下普闻。二宽狭不同。二乘唯闻一三千界所有音声不能无量。菩萨悉能。以是下结。三缘心不同。二乘取相。菩萨初无闻声之相。乃至不作定相果相。以是下结。
　　自下第二问答重显。前有何难而复显乎。前说菩萨虽闻音声不作闻相乃至不作定相果相。此义难解故须更明。有两问答。初难向前无定无果如来为解。德王下复乘言重难如来为解。
　　就初难中若佛所说不作定果是义不然牒以直非。何以下释。释中先征。下对辩非。于中先就善果设难。后就恶果。善中初言如来先说若闻是经必得菩提牒佛上言。佛前如来性品之中言闻是经定得菩提故今牒之。今云何下征破此言。若得菩提牒举前义。即是定下征此所说。就恶难中闻恶声故则生恶心生恶心故则至三涂直立道理。若至已下征破不定。
　　下佛先叹。后为辩释。先答善果。答其所问后酬恶果。善中初先释通此语明无定果。汝言若人闻我说下解通上言明其闻经得菩提义。前中初明诸佛如来不作定说。夫涅槃者非声果下明其法体定不定义。
　　前中初先反举说非明佛不说。先举佛说。下显其非。非佛是魔明其人非。生死之相远涅槃相明其行非。何以故下正明不说。先征后辩。辩中初明佛说不定。譬如刀下破他定说。先举刀喻。次就破定。以是义下约之显法。
　　下明法体定不定中。先明不定。亦可定下明其定义。明不定中初辩后结。辩中四句。一正明涅槃体非声果。性出自古不依言教。方便修生故非声果。二若使涅槃是声果下破邪显正。若是声果本无今有。方便修生故非常法。三譬如下显向后句。先喻后合。喻中初言譬如世间从因生法举其喻事。有因有果无因无果因无常故果亦无常显其喻相。所以下释。先问后解。因果相作故是无常。因亦作果明因无常。如三月谷望后名因望前名果。以是果故因非定因所以无常。果亦作因明果无常。如八月谷望前名果望后是因。以是因故果非定果所以无常。以是下结。以是因果迭相作故诸法不定。法不定故一切无常。若使涅槃从因生下合之显法。此第三竟。四而是涅槃不从因下显前第一明非声果。不从因生故非声果。上来广辩。以是义下结成不定。
　　上明不定。下次明定。涅槃亦定亦可言果略以标举。定如下释。了因所显故名为果。云何下释。先问后解。三义释之。常乐我净就德辩定。无生老等离过论定。一阐提等约人明定。
　　上来解释此德之中无定无果。
