<!-- { "loadSidebar": true } -->
　　原夫圣人有以见生生根器之不齐也。故用四教五味经而纬之。有以见万法弛张之不殊也。故用一道一乘会而成之　文中先明圣人观机不等。圣人谓佛也。生生谓群生也。犹云人人也。然一切众生无不本具一道平等无殊。但由熏习浅深故有权实利钝之别。故曰不齐也。故用下明佛随机故有一代教法也。初则四味调熟。终则法华会归。四教至纬之明四味教也。五味竖论如经。四教横辨如纬。所以华严二教。鹿苑但一。方等俱四。般若唯三。根器不齐。其实四味具举云五。有以下明法华教。弛张者弛之是反。礼记曰一张一弛文武之道。注曰以弓弩喻人也。弓弩久张则绝其力。久弛则失其体。今云弛张犹废兴。诸法生灭其性一如。故云不殊。但法华已前机器不齐未堪此说。机缘既熟偏小同归。故云会而成之。二明立教之意二。初明古今两殊。
　　然则圣人随感以利见。故其教不得不差。贤哲因感以立诚。故其业不得不传　佛以至德处果位。众生宜睹故曰利见。易曰。飞龙在天利见大人。不得不差者既随物机故有五时四教之别。贤哲谓智者也。因感以立诚者因其机感净名之教。故修撰疏辞以伸其旨也。易曰。修辞立其诚所以居业也。不得不传者以利及末代。故其疏义不得不传授也。哲智也。二明赴机一揆。
　　观其所感。则毗耶之与天台杜口之与立言。虽阶位不同广略异宜。至于赴机施教其揆一也。净名杜口于毗耶。智者立言于天台。立言撰疏也。左传穆叔曰。太上有立德。其次有立功。其次有立言。此之谓不朽。阶位不同者净名等觉圣人也。智者五品贤人也。广略异宜者该乎二意。一以杜口为略。立言为广。二以荆溪为略。智者为广。皆赴机宜故有斯异。论其益物其实不殊。故结云至于赴机等也。揆度也二自谦述意二。初正谦述。
　　肃尝受经于公门游道于义学。虽钻仰莫至。而嗟叹不足。故序其述作之所以然著乎辞　受经公门者谓受经义于荆溪之门也。钻仰莫至者论语颜渊叹夫子曰。仰之弥高钻之弥坚。故云莫至也。嗟叹不足者毛诗序云。嗟叹之不足故咏歌之。今梁君既受经得其旨趣。复睹荆溪删略之文嗟叹之不足。故撰序以叙其事著乎文辞也。二记岁时。
　　疏成之岁岁在甲辰。吾师自晋陵归于佛陇之夏也　甲辰即唐代宗广德二年也。晋陵县名也。在常州。佛陇在天台。神邕山记曰。从修禅寺南行二百步有盘石。平正犹如削成。古老相传。佛尝于此放光故名佛陇。其夏荆溪居修禅寺也。
