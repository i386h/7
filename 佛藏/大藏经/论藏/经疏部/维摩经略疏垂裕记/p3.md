<!-- { "loadSidebar": true } -->
　　二荆溪自序二。初题目此既自序。不应安著述人号。如孔安国传尚书。杜元恺集解春秋。何晏集解论语。并自作叙引而皆不书其名。以荆溪之博识盖取则于前修。所以古本皆无作者之号。今本或有者后人妄加也。二本文二。初造疏缘起。隋炀帝者隋凡三主。谓高祖文帝炀帝。恭帝后禅于唐。高祖皇考忠周柱国大将军。封隋国公。文帝既受周禅。于是国号大隋。追尊皇考为武元皇帝。炀者谥号。谥法曰。逆天虐民曰炀。帝者白虎通曰。德合天地者称帝。问隋炀帝陈后主皆师禀天台。何皆无道失国耶。岂大师之累乎。答始善终凶以至失国。苟禀师训行之靡替岂至是哉。故书曰。惟狂克念作圣。惟圣罔念作狂。故中人之性不可不慎。上智则不然也。故曰。有始有卒其唯圣人乎。故行之在彼。岂责其师。昔李斯学儒于苟子。元嵩学佛于亡名。李斯相秦而坑儒焚书。元嵩辅周而灭释毁佛。岂归罪于师耶。抑又圣如尧舜周公而。子有丹朱商均之不肖。弟有管叔蔡叔之不仁。岂尧舜周公教之不至耶。文中子曰。诗书盛而秦灭非仲尼之罪也。虚玄长而晋乱非老聃之罪也。斋戒修而梁国危非释迦之罪也。以是明之隋炀之无道。后主之荒恣非智者之罪也。又菩萨住首楞严。或现无道。或现有道。现无道则为百王之殷鉴。俾远其恶。现有道则为百王之师范俾迁其善。夫如是则随机理应。岂言论之可及。炀帝讳广。在位十一年。寿五十九岁。年号大业。敕文等者。敕者文心雕龙曰。汉初定仪则有四品。一曰策书。二曰制书。三曰诏书。四曰戒敕。敕戒州郡。诏诰百官。制施赦令。策封侯王策简也。制裁也。诏诰也。敕正也。要言曰。敕者正也。谓王言发下正于群臣无敢违者。大抵诏制攸同。唐贞观中始用黄纸写敕制焉。至高宗上元二年诏曰。诏敕施行既为永式。比用白纸多有虫蠹。今后尚书省颁下天下并宜用黄纸。国清寺名也。百录者章安录大师在日立制轨仪。帝王诏敕卿相书启等。凡一百条集成五卷。因寺标名。故称国清百录。抄造疏时炀帝犹是晋王。大师灭后方登大宝。今从后说故云炀帝及敕文也。汉制天子曰敕。皇后皇太子曰令。诸王曰教。侍者下给侍之人称。侍者会大师入灭故但至佛道品。即开皇十七年也。别传曰。炀帝对所遗净名疏而愿言。昔亲奉师颜未得咨决。今承遗旨何由可悟。愿冥慈训寻文生解。夜乃感梦。群僧集阁。王自说义释难如流。见先师飞空而来倾泻七宝璨然阁内还却飞去。因兹有悟。又别传云。大师一生讲说不著章疏。唯奉敕撰净名疏至佛道品二十八卷。后分即不二门香积菩萨行阿閦佛国法供养嘱累六品也。章安地名。讳灌顶。后学尊崇故指其所生之处以召之。然大师辨才云行。雨施能受能记唯章安一人。故诸部言教悉章安结集润色也。二初文下删略因依二。初后学嫌繁。缁素即僧俗也。西土僧服染衣。俗服白衣。故曰缁素。此方以六入为玄。七入为缁。缁实黑色。释子所服坏色。非五方正色及间色。但坏色近缁色故谓缁衣。实非缁色。深见下兹疏所谈三观四教旨远辞高。故非浅识之所好也。但云下虽皆倾慕咸病繁广。二故辄下荆溪删略三。初示笔削凡例。辄专也。疏是侍人录成故云其录而去取之者示其凡例也。带义下初句是取。次句是去。使旧下示略疏之得也。既带义存之则旧疏文体宛然无改也。先师即智者。二然自下显大师冥加。然即荆溪名讳也。古之高僧立言自叙多称一字。如僧祐弘明序云祐以末学。涅槃缘起章安自叙云顶滞疾预章。省视也。谓反视自己识闇才短虽欲删略恐失大师元规。元本也。规谓规矩。孟子曰。大匠训人必以规矩。尝曾也。坟堂即大师塔所。梵云塔婆。此云方坟。檀弓曰古也墓而不坟今丘也。东西南北之人也不可以不识也。于是封之。崇四尺。今云坟堂者盖于坟所建堂立像。即今天台塔院也。别传大师遗嘱云。没后安措所指之地。叠石周尸植松绕覆。建塔标前使见者发心。求征者求索也。征验也。然征通善恶。示留碍是恶征。则知删略不契师心。无留碍是善征。则知删略冥符先旨。尚书有休征咎征。孔传曰。叙美恶行之验。留碍谓病患等缘。二旬者十日曰旬。佛道斯终者于今略疏已及九卷。既无留碍知免幽诃速终佛道。岂非冥护。宁岂也。幽冥俱指大师所栖寂光之境也。问荆溪妙解精鉴。芟繁摭华克荷大法允属我躬。何须求征然后为准。答有二意。一者表非轻易用励后昆。二者显契师心以杜他谤。良以笔削在己当时浅识往往非之。古犹今也。文中子曰王子续六经。或者非之。薛收姚义以告子。子喟然叹曰。使智者非耶。吾将饰。诚以请罪。愚者非耶吾独其奈何。三傥裨下明谦己述意。初二句述意。傥此略疏可裨补大师宗旨。则使后学明明易了无繁暗之弊也。文选曰。光光戎辂耀耀王涂。光谓光明也。彼注云光光武貌盖误也。但见尔雅云洸洸赳赳武也致此谬释。后昆者尚书仲虺之诰曰。垂裕后昆。孔安国传曰。垂优裕之道示后世。冀诸下谦己也冀望也。恕者声类曰。以心度物曰恕。二疏文二。初题目二。初正标题目。疏者疏也决也。疏通经文决择佛旨故曰疏也。文心雕龙曰。疏者布也。布置物端撮提近意故曰疏也。区别能所释序题已明。问何故不题云略疏耶。答题下既云沙门某甲略。故题中无略字。厥或题为略疏。则题下但得书名而已。则更不合有删略等字。如杜预注春秋传。上既题云春秋经传集解。故下但书杜氏二字。何晏注论语既但题云论语第一。故下书云何晏集解。今荆溪立题意与何晏同。二说略嘉号。初说人次略人。天台即大师所居之山。陶隐居真诰曰。山高一万八千丈。周回八百里。山有八重。四面如一。当斗牛之分上应台星。故曰天台也。智者二字即大师嘉号也。神邕天台记曰。炀帝居蕃邸为晋王。开皇九年平陈已后请大师授菩萨戒。王既禀戒。乃依地持经号师为智者也。大师者温故知新曰师。法言曰。师者人之模范也。孙卿子曰。师术有四。尊严而惮可以为师。耆芥而信可以为师。诵说不陵可以为师。知微而论可以为师。大者盖褒美之称耳。说者文心雕龙曰。说者悦也。兑为口舌。故言资悦悦。次略者号。沙门此云勤息。谓勤行众善止息诸恶故也。息界内恶者藏通沙门。次第息界内外恶者别教沙门。一心中遍息内外诸恶者圆融沙门。荆溪即其人也。讳湛然。姓戚氏。世居晋陵之荆溪。则常州人也。人尊其教因以荆溪为号。二十余受经于左溪。以处士从道学者悦随。天宝初年方登僧籍。时年三十七也。遂禀律于会稽昙一律师。始居吴群晋陵。中诣五台。后居天台。皆敷行止观。天宝末大历初诏书连征并辞疾不就。以唐建中三年二月五日云灭于佛陇道场。春秋七十二。法腊三十四。平日辑纂教法明决前疑开发后滞。一家所传咸祖述之。凡百余卷盛行于世。故皇朝高僧传云。详其始天宝终建中。以自证之心说未闻之法。经不云乎。于少时间大作佛事。然师有焉。略者翦其繁辞存其要义也。二本文二。初开章。二随释五。初经度不尽二。初正明不尽二。初简示秦译五译者。一后汉清信士严佛调译一卷名古维摩经。二吴朝支谦译两卷名维摩诘说不思议法门经。三西晋竺法护翻一卷名维摩诘所说法门经。四西晋竺叔兰翻三卷名毗摩罗诘经。五姚秦鸠摩罗什翻三卷即今所解本也。至唐朝玄奘三藏又翻六卷名佛说无垢称经。于今世则有六译。智者在隋但见五译。言译者王制曰。五方之民言语不通嗜欲不同。达其志通其欲。东方曰寄。南方曰象。西方曰狄鞮。北方曰译。郑玄注曰。皆俗间之名依其事类耳。鞮之言知也。今冀部有言狄鞮者。今通西言。而云译者盖汉世多事北方。而译官兼善西语。故摩腾始至而译四十二章经焉。复加之以翻者大宋僧传曰。如翻锦绮背面俱华但其华有左右耳。今释什本者即前五译中一也。梵云鸠摩罗什婆此翻童寿。本印度人。以姚秦弘始三年方入长安。敕八百沙门咨受什旨。秦主卑万乘之心尊三宝之教。于草堂寺共三千僧手执旧经。而参定之皆洞深旨。什以弘始四年至十一年凡译经九十八部。合四百二十一卷。僧睿僧肇道常等笔受。此经即弘始八年译也。故僧肇注维摩经序云。大秦天王每寻玩兹典以为栖神之宅。而恨支竺所出理滞于文。常恐玄宗坠译人。以弘始八年命大将军常山公右将军安成侯。与义学沙门千二百人于长安大寺。请罗什法师重译正本。二寻经下简示广略二。初明梵本犹广二。初总标征起。二如命下引文正示。大师凡寻五处文义知西土梵本犹多。一弟子品。二菩萨品。三问疾品。四不二门品。五菩萨行阿閦佛二品。此之五文辞皆未尽。文中次第示之。如是五百者即弟子品命十人讫经家叙云。如是五百大弟子各各说其本缘。乃至八千者即菩萨品命四人讫经家叙。如是诸菩萨各各向佛说其本缘。问菩萨品末但云诸菩萨。何得云八千耶。答问疾品初经云。即时八千菩萨五百声闻皆欲随从。则知。菩萨品中命八千人也。不堪下五百八千既俱辞不堪。谅梵本各有其言。又文下问疾品也。殷勤无量者即文殊述佛旨也。经云世尊殷勤致问无量。兼八下即不二门品也。八千菩萨随从入室说其所证。亦合尽陈经文但三十二人而已。此诸言谈者谓若备书文殊无量之问。尽述八千不二法门者何秖半卷也。爰至下即菩萨行阿閦佛二品也。爰曰也。语辞耳。诣庵罗园者即净名掌擎大众还庵罗园。对佛复宗明佛国义也。尚书曰。对杨天子之休命。孔安国传曰。对答也。答受美命而称杨之。高论往复者往问也。复答也。岂容止有数纸者意谓。二品其文更广。二示此土宜略。振旦者或真丹旃丹指难。皆梵音奢切也。若准华严翻为汉地。又婆沙中有二音。一云指那。此云文物国。即赞美此方是衣冠文物之地也。二云指难。此云边鄙。即贬[木*坐]此方非中国也。西域记翻摩诃支那为大汉国。或谓。日出东隅其色如丹。故云震旦。真丹者此皆讹说。删彼下谓西来三藏皆删取梵文要义翻传此土。故虽五译不同但至二三卷而已。采其纲格者弟子命十。菩萨命四则纲格已。整其五百八千纲目之说。删而弗传。致问疾但云无量高论唯存数纸。斯皆采其纲格也。招提琰法师云。此经来不尽。西国有五百卷。凡十万偈。二问此下对论释妨二。初引论正问二。初引论立问。二答下据义释妨二。初斥古显今。二故论下引论示义。文中先引论。故华下今师示义也。论云不共二乘即同不入二乘手也。手以受物表信力故受法。二乘不闻从何起信。故云不入手耳。即是共说等者荆溪云。此明共部。非关共教。故此二共俱共二乘。般若方等俱有二乘名共部也。通名共教以三人同学故。二约名重征二。初问意者华严题下无不思议号。今经题下显有其名。何故反谓释论所指不思议经非今经耶。二答二。初例同反质。更无别称者何妨华严更有异名名不思议也。二然细下引论显非。乃是华严至之事者晋译华严第四十明。休舍优婆夷为善财说度众生数。即同释论所引不思议经说讴舍那等也。故知。论云不思议经定是华严。若引下论中凡引今经显云毗摩罗诘所说经也。此由世人见此经一名不思议解脱。便谓是释论所引不思议经。所执既非故此委破。二略分文二。初开章。二随释二。初明诸师解释。什生谓罗什道生也。而肇下即僧肇注经释一名不思议解脱也。开善寺名即智藏法师也。三证成者谓。掌擎大众还诣庵园对佛证成也。若庄下庄严寺僧旻。光宅寺法云。并开善寺智藏俱梁时人也。时称三大法师。三论者谓中论百论十二门论。古者盛传三论。北地论师者即河比摄大乘师。多延纷诤者延进纷乱也。二今家科判二。初述意开章二。初述意二。初对古斥非二。今寻下依今显是。傍经开科等者荆溪云。意欲俱异二师故也。傍经故异诸禅师。不执故异诸法师。夫说至备矣者五时不同逗机差别。故曰殊源。源即水之滥觞。用譬契机之始。虽五时不等无失机之辜。故得善始令终。具有三意。序既元序于正。流通通于正宗。三不可亏故云备矣。二今约下开章二。一正下依章示义三。初正开经二。初通示诸经三段。古来直释经文曾无章节。分经三段始乎道安。后世遵行因以成则。如欲下凡引三经云由藉相。皆假藉现瑞而得说法也。杂色之光者光表般若照了。杂表众行差别。以智导行咸会一如如光唯照。以行随智众行既别智亦如之如光杂色。荆溪云般若照也。故光表之。所以彼经数数放光如法华中。放光表中故法华经三段俱中。如涅槃经常放光表常三亦并常。故知。今经现国表国三俱佛国。深会斯旨众教炳然。若尔法华何故不以中为宗耶。答取理同边无非一乘。故曰序也者然别序有二。现瑞叙述。若论由藉唯在现瑞。叙述秖是述前现瑞及近远二由而已。又有经或无叙述。故今通示序义唯在现瑞。堪闻圣旨者荆溪云。故知。由现瑞故动物机缘。发起之名良有以也。亦如斥小诃大事在往时虽非瑞相亦表今经。吉兆预彰助成今事。义既辅正。理合先陈。无壅无滞者荆溪云滞隔内法。壅遮外事。流至像末莫不沾濡。故无壅隔悉如来力。言正像者诸佛灭后法有三时。今兹释迦正法像法各一千载。末法万年。理教行果四皆备足。如佛在世故名正法。虽有上三全无果证。故名像法。像者似也。似于正故修行既寡理教仅存。法已微末故名末法。斯泽者泽润也。二今开下别约今文分节二。初正分三段。二问下约名释妨。问意者以向云十一品皆明佛国因果为正说故。答意者由佛印定方乃成经。虽题称维摩而义归佛国。以为正说妙得经旨。答中有法譬合。布政者皇侃曰。政谓法制。郑玄注周礼云。政所正不正也。而臣受赏者尚书曰。德懋懋官。功懋懋赏。注云。懋勉也。勉于德者则勉之以官。勉于功者则勉之以赏。净名至方乃为正者荆溪云。法可印成正经。人岂印成化主。二约观心者不自观心如贫数宝。诸佛解脱心行中求。故附法相以成妙观。文中且约次第三观以明三分。说虽次第意归一心。心心寂灭者荆溪云。从名附近义当流通。观门亦尔。故作斯解。三异众家六。初异什师及禅师。知文起尽者荆溪云。章初章后。意也如文所分。二序。三正正中室外室内出室。出室复分空假中等。二异肇师。义不然者法供品天帝称叹弘经。佛明法供养第一。乃是流通非关正说。三异灵味二。初问。二答三。初总斥。二何者下正破。道王者王去声。得大小益者现净土时五百得忍八万发心得大益也。土复秽时天人得法眼净。比丘漏尽。意解得小益也。当机辨道为益。如斯云何折挫言非正说。故云岂折为序也。又净至佛教者若无佛印不得名经。故知。净名傍助佛化。三岂可下结责。四异开善。彼用序正流通三分之名而更加证成以为四分。故匪通方。若尔章安分涅槃经为五段。亦应非也。然分节经文贵显义理。此经三分其义已明。何须至四。涅槃经旨非五不彰。况复别立名相。非同开善添足三分之名以为四也。如云一召请涅槃众。乃至第五折摄涅槃用等。五异庄严诸师二。初问。二答二。初判序分非。二又用下判流通非。还对净名至因果者即阿閦品复宗说佛国因果也。撮经始终者佛国是始。阿閦是终。而俱谈依报。宗旨如此。岂是流通。过乎室内者阿閦品现妙喜国时十四那由他人发菩提心。室内不思议品迦叶哀叹时止有三万二千天子发心。问疾品末但有八千故也。六异北地大乘师。其妨同前。
