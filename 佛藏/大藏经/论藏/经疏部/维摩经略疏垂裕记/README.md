<!-- { "loadSidebar": true } -->
  维摩经略疏垂裕记
　　宋 智圆述




　　维摩经略疏垂裕记序

　　吾祖智者著疏申经其文弥广。而荆溪撰记解疏其文弥略者何(疏三十四卷记三卷)盖于疏文有意乎删削故。不暇详悉也。自时。厥后略疏成而盛行于代。后世童蒙执记寻疏。而文义回互难以措怀。又其间所谈理事记有不释者。往往闻其率情谬说多矣。至若依正相在之义心外无境之谈布在斯文。明犹指掌。而翻谓无情无成佛义。其谬一也。通相三观既昧阶位莫定其人。其谬二也。三种羯磨不本律部。妄为之说。其谬三也。周时佛兴星陨如雨。大师正指佛生二庄之世。而竞以昭王二十四年解之。其谬四也。其间方伯连师之名讲武治兵之说罔测所自。故多穿凿。其谬五也。略数之凡五不韪。且古人有言曰。子既生不免水火母之罪也。成童不就师传父之罪也。就师学问无方心志不通师之罪也。以吾志图训诱安得不辞而辟之引而伸之。晦者使之明窒者使之通。俾吾智者荆溪之道昭昭然若仰天庭而睹白日。且不为昏情所隐也属讲训多故。莫谐执笔。大中祥符八年青龙在乙卯。秋九月自钱唐泛舟西迈访故人奉蟾于吴兴武康之龙山兰若。得上方而居焉。其堂阁蹇产林泉岑寂。左顾叠嶂接法瑶之小山(高僧法瑶宋元嘉中尚书沈演之请住武康小山寺撰述涅槃等疏)下瞰平波浸防风之故邑(地有封禺二山。昔吴王夫差问仲尼。防风何守。曰[泳-永+壬]芒氏之君守封禺山者)既饶胜概且远嚣俗。香火有暇宜事笔削。乃寻绎略疏别为解释。其荆溪旧记或与略疏符合者则随段引用。又有道暹法师者。乃荆溪之门人。亦尝撰记虽解义无取而援据。或当今择善而从之例皆标指名目。贵分今古彼类康成之注传尽与服虔。此非郭象之窃名不言向秀。于十月十二日染翰十二月十三日绝笔。凡为十卷。号垂裕记。盖垂优裕之道以示子孙俾无向者之五谬耳。若呈诸达人则吾岂敢。或曰。明敏之徒寻荆溪记自得微旨。岂待子之详载然后离谬乎。则子之功无所施也。对曰。夫警昏睡也轻者则怡声重者则大呼。及其觉之一也。噫荆溪既怡声于前。今吾也大呼于后。及其击蒙发覆自见其异不异也。

　　维摩经略疏垂裕记卷第一

　　　　钱唐沙门释智圆述
　　释维摩疏分二。初序二。初梁肃为序。二荆溪自序。初文二。初序题。
　　维摩经略疏序　维摩者具云维摩罗诘。此云净名。净即真身。名即应身。真即所证之理。应即所现之身。经者训法训常。法则群机所轨。常则百王不易。此诠净名阐化。故曰维摩经也。略疏者对广得名也。盖翦其繁芜撮其机要。故称略疏。序者叙也。叙述荆溪删略之由及圣师立教之旨。故云序也。然此六字之题能所四重。初维摩是所诠。经是能诠。此指净名。二上皆所解。疏是能解。此语智者。三疏是所略。略即能略。此属荆溪。四上皆所序。序即能序。此在梁肃既揽所诠为经别名。故亦揽所解为疏别目。复以所略从能略受称。委分虽尔统而括之则上之五字即序之别名。简异他序。序之一字即通名也。次述者号。
　　门人翰林学士守右补阙梁肃述　门人者弟子之称。既受道于荆溪。故为荆溪撰序而自称曰门人也。翰林者汉制尚书郎主作文章。起早更直于建礼门内台。给青缣白绫被或锦被惟帐毡褥。通中秋太官供食。盖与今翰林之制略同而所掌非轻也。翰林体要云。唐朝修梁陈故事。有中书舍人六员专掌制诘。虽曰禁省犹非密切。故温大雅魏征李百药岑文本褚遂良许敬宗上官仪时召草制未有名号。干封已后始曰北门学士。刘懿之刘祎之周思茂元万顷范履冰为之。则天朝苏味道韦承庆。后改为翰林待诏。张说陆坚张九龄徐安贞相继为之。又改为翰林供奉。开元二十六年刘谦光张垍为学士。始别建学士院。凡学士无定员皆以他官充。下从校书郎上至诸曹尚书皆得为之。既入与班行绝迹。不拘李司不系常参。守官三年为满岁。补阙者掌供奉讽谏。诗云衮职有阙维仲山甫补之。皇朝易名司谏也。言守右补阙者阶高官卑曰行。阶卑官高曰守。阶官齐品则不言行守。今是略衔故无阶。梁肃字敬之过旧园。赋序云。余年八岁当上元辛丑。盗入洛阳三河间大涂炭。因窜身东下旅于吴越。转徙[魚*艮]厄之中者垂二十年。上嗣位岁应诏诣京师。明年夏除东宫校书郎。运历云。唐德宗贞元六年庚午岁。梁肃为补阙。崔恭梁君集序云。公早从释氏。义理生知结意为文志在于此。言谈语笑常所切劘心在一乘。故叙释氏最为精博。盖释氏之鼓吹诸佛之影响。朝庭尚德故以公为太子侍读。国尚实录故以公为史馆。修撰发诘令敷王猷。故以公为翰林学士。三职齐著则公之处朝庭不为不达矣。年过四十士林归崇比。夫颜子黄叔徒不为不寿矣。李翱感知己赋序云。贞元九年翱始就州府之贡与人事。其九月执文章一通谒干右补阙安定梁君。当是时梁君之誉塞满天下。嘱辞求进之士奉文章造梁君之门。盖无虚日。梁君知人之过也。亦既相见遂于翱有相知之道焉。谓翱得古文之遗风期翱名之不朽于无穷。许翱以拂拭吹嘘。初谓其面进也亦未幸甚。十一月梁君遘疾而殁。渐游于朋友公卿间往往皆曰。吾既藉子姓名于补阙梁君也。以是知。梁君是贞元九年十一月卒也。皇朝高僧传曰。荆溪门下朝达虽多得其道者唯梁肃学士。诗云。维鹊有巢维鸠居之。梁君深入佛之理窟之谓欤。尝删定止观以为六卷。撰统例一册以系其后。犹正辅嗣注易之有略例也。当撰此序时梁君居越。三序文二。初略。序纲宗二。初明智者传业二。初明三事相因。
　　圣非道不生。道非教不明。教非人不行。是三者相依而住　白虎通曰。圣人者何。圣者通也道也声也。道无所不通明无所不照。闻声知情故曰圣人。今言圣者证也。断惑证理故曰圣也。道即理也。由证理而成圣故所以如来成道于寂场也。道非教不明者理虽无言因言悟理。所以净名垂教于毗耶也。教非人不行者教垂来世非夫四依无以流行。所以智者造疏于天台也。是三者者谓理教人也。谓悟理则成圣。由教而悟理。传教必在人。三事相因故曰相依而住。二别示人能传道二。初净名垂教。
　　道有大小权实。故净名以在家成化　至道唯一。随机有差。故理有真中之别。藏通之机见但空权理。别圆之机见中道实理。小即藏理。大收三教。既根缘不一悟道不纯。所以净名现居士身。叹三教大。折三藏小。褒圆实。弹偏权。意令耻小慕大从权入实耳。二智者传业二。初造疏申经。
　　人有圣贤浅深。故智者以初依启法　人即四依。初依在贤位故浅。三依在圣位故深。四依俱能行教。今智者以初依在贤位。造疏通经开启教法也。五品六根为初依。十住二依。十行十回向名三依。十地四依。皆言依者以内有道法可为人天依止也。二末代获益。
　　然后因言遣言。即象忘象。俾后学得正真之路游道义之门　然佛会受道作在净名。灭后受益功由智者。以此疏文申明经旨令人开解故也。文字解脱故曰因言遣言。观身实相故曰即象忘象。言象语出周易。今以身说分之不以文害意也。周易略例曰。言者所以明象得象而忘言。象者所以存意得意而忘象。俾后等者俾使也。使末代后学寻疏义达经旨。得解说正真之路游方等道义之门。易曰。成性存存道义之门。二显荆溪祖述。
　　祖而述之存乎其人　祖法也。文选曰。祖构之土。注云。祖法也。其人指荆溪也。易曰。神而明之存乎其人。二广叙由致二。初正叙由致二。初正叙荆溪祖述二。初明宗承得旨二。初略叹。
　　天台大比丘湛然公纂智者之法胤。探毗耶之妙赜。一贯文字之学。会归解脱之渊　大比丘者大即褒美之辞。世有自称大沙门者。岂唯自矜失礼。抑亦不学无知之过乎。纂集也。胤嗣也。探取也。赜深也。毗耶此云广严。此经在广严城说也。渊海也。文选曰。深乎重渊。注云。重渊海也。此由荆溪承天台义门寻斯经旨趣故。能达文字之浅事即解脱之深理。二广叙。
　　以为昔智者大师演是经也。备偏圆顿渐之义。尽方等生酥之体。其旨远其道微。微言在兹。兹用不惑故常外阐其训内澄其照。凡百学者望涯如归　演是经也者即受隋炀皇帝所请撰疏也。备偏圆等者以经中弹偏诃渐四教并说故。生酥者涅槃经佛举五味喻一代教法也。从牛出乳喻佛初说华严。从乳出酪喻鹿苑。从酪出生酥喻方等。从生酥出熟酥喻般若。从熟酥出醍醐喻法华涅槃。其旨下叹疏文旨趣幽远理道精微也。微言者谓疏是精微之言。现存于世故云在兹。兹此也。兹用不惑者用此微言内修观法外训来蒙。自行化他决无疑惑也。外阐其训即讲说化他。内澄其照即自修观行心水澄清珠相则现。故云澄照。又照即明也。澄即静也。凡百下明学者洁己而来归于荆溪如归己家。水际曰涯。二示删略因依。
　　尝谓门弟子曰。祖师所述其道甚著而嗜简者。或病其繁。玩精者则遗其粗。吾欲因而就之以伸其教删而裁之以存其要。何如。弟子比丘众作礼以请。公于是削其净辞合为十轴不失旧则。其义惟明。与前部偕行号为净名略疏　其道甚著者疏解经题凡六卷。题曰玄。疏解经文凡二十八卷。题曰文。疏总三十四卷。故曰甚著。别本作甚大亦通。甚大语出周易。甚著语出文选。而嗜下出广疏之过也。嗜贪也。简略也。吾欲下明欲删略。因而就之者。因旧疏而成文。以伸经教亦非别撰也。删而裁之者。删削裁翦繁乱之辞。以存其简要之说也。故荆溪自序云。带义必存言繁则翦。何如者举其事以问其可不也。弟子下既惬众情。故同致请。削其净辞者。削有二义。一削去二削取。今谓。于广疏中削取净辞别为一部也。其文虽略义门不改。故云不失旧则。繁辞既删精义益显。故云其义惟明。与前下此明荆溪但削取净辞不废旧疏。新本对旧广略之名。生矣意令好广者则寻旧。好略者则从新。故与前部偕行各从所好。偕等也。二统明立教大旨二。初明随机立教。
