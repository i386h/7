<!-- { "loadSidebar": true } -->
　　二释成二。初分科。二随释二。初叹智德释成二。初叙意。二缘起下正释。文中先约正报。次约依报。初文者生死缘起即九界染缘起。解脱缘起即佛界净缘起。深入生死缘起即成佛法缘起者。达九界即佛界。以十界唯心故也。法华云。佛种从缘起者即今深入之谓矣。非但下明依报。以深入下结上依正也。达十界依正唯心。故名深入。二叹断德释成二。初叙意。二邪见下正释二。初释二边邪见二。初约界内外。六十二至有无者一阴起四见五阴成二十。三世明之则有六十。要其所归不出断常。故云皆属有无。二约三谛。二释余习二。初解义引证二。初解义。犹有习在者此以元品无明名余习。即等觉后心所断。入重玄门者再妙前事。故曰重玄。故下句云。重修凡事。即是再修令妙也。十行已修。今将趣极。复重修之。事等微烟者法性之有余习若太虚之有微烟。非重云之暗蔽也。少监如余习。大河如法性。二故大下引证。二常徒下斥非显是二。初斥他非二。初总斥。二问下显过。二优下显是。九地断见习等者障理名见。润生名爱秖约一惑有此二名。而分两地所断者亦就傍正以说。还是借用别义。二正说法化他二。初分科。二随释二。初叹化他成就二。初喻决定说即灭恶也。香象是兽。飞者是禽。非但下魔外合兽。诸众生合禽。无怯合不畏。亦令下魔外合香象。高心合飞者谓诸众生高心也。二喻生善。即生权实善也。下云三草二木是权一地是实。四种法师者暹云。大论第五评四法师偈云。多闻辩慧巧言语。美说诸法转人心。自不如法。行不正譬如云雷而无雨(其一)广学多闻有智慧。讷口拙言无巧便。不能显发法宝藏。譬如无雷而小雨(其二)不广学问无智慧不能说法无好行。是弊法师无惭愧。譬如小云无雷雨(其三)多闻广智巧言语美说诸法转人心。行法心正无所畏如大云雷霔洪雨。偈意以多闻如云说法如雷美行如雨。今以雷喻多闻。随便举耳。雷以惊蛰者直立反。经典释文曰。虫冬藏为蛰。八音者一极好。二柔软。三和适。四尊惠。五不女。六不误。七深远。八不竭。八音如雷故云震八音雷惊二边。至蛰者保有保无如虫冬藏。法雷惊之令舍二著。故云惊蛰。三草者人天小草。二乘中草。六度上草。二木者小树通菩萨。大树别菩萨。七人所计不离二边。思之可了。二总叹化他功德。已过量者荆溪云。重显无量。前虽约所化今重约能化。三进修化他法门。舍复入力者荆溪云。有入下力。故云入力。舍初所得须入下位下法门也。即十法界二谛三谛之理者以谛摄界义有总别。总则十界咸空假中。别则九界为俗。佛界为真。此二谛也。六界为俗。二乘为真。菩萨双照。佛界即中。又六界通为四圣之境。即因缘所生法也。二乘即空。菩萨即假。佛界即中。此三谛也。此之二三若总若别秖是一心。故云甚深。三邻果叹德二。初总别分科。二一总下随文释义三。初叹自行二。初叹智德二。初总二。初约佛理释无等等义二。初约佛释。无与等者者超因人故。今等诸佛者此明极果彼彼相等。而后心菩萨近之。今且释无等等义。近义在下约位显之。二约理释。前释则约人位齐名等。此释则约智齐理名等。前释自他相对。此释理智相对。二又若下约位简。显近义二。初约下位非近。二金下显等觉是近二。初直约圆教。二若下传约四教。前三教金心菩萨望当教果。约佛约理俱得名近。望圆俱远秖如别教金心方断一十一品。所未断者尚多。安得名近。四教约惑传传比之。下疏自论。故云可知。二别二。初总即因缘释也。大论二解今试会之菩萨真因。佛是真果。因果法异。故云有无畏等菩萨分果。佛是极果。果义既同。故云分得佛力等。是知。真因分果左右之称。二解任异一意常同。二别释。即约教也。二初正释。别立名教者暹云。毗昙中立十力名与大论同。若说十八不共法但以四无畏大悲三念加十力为十八法。所以大论破之。今但下荆溪云。名同义异依谛不同。此约四教以明分得。仍显无等等义。向云传作可知盖见此矣。二前教下结示。二叹断德。无为恶趣者违逆中道名为恶趣。经云供养汝者堕三恶道即其义也。二叹化他。若开修罗者以修罗在鬼畜趣摄故但五道。带结愿生等者暹云。藏教菩萨未断惑故。夫愿生者皆舍此生彼。若神通则本处身在而彼处现身。愿扶余习者以习为入生死之种。誓愿扶之受身利物。此非如镜现像任运真化。亦现界外诸土者即方便实报也。三总释成。虽不得入第一义至之利者。藏通二教虽有入理比望别圆分证并三悉收。若约圆位明四悉者欢喜在名字。生善在观行。破恶在相似。入理在分真。亦可各约当教以辨。虽不入理而受三益。三结成叹德二。初作结上释。于中破古如前疏。二又解下作指广释四累名二。初悬示二。初正叙经意。二若约下兼示义门。足知大况者以诸菩萨悉由三观观心而得分果既内证圆普。故能顺彼四机说教益物。虽不约教义自可知。故了观心名知大况。二等下随释二。初历名释义二。初广解三名二。初正释现文二。初用三观释名。荆溪云。初三菩萨可对三观。次第属对亦应可见。体用合论者体即是等。用即不等。体用不二名等不等。前二乃是体用别论。实论三人体用悉等。随顺物机得名不一即一。一人皆具五十一人德也。二约六即判位二。初正明六即三。初叙意。以圆义易生叨滥故须六位区别。二一切下明若观中道等者始修观行犹是名字位若观行成就。五番开发方是观行位人。三今此下结意。二不得下诫恶劝信。初即诫恶也。若以己均佛则杀害正解名菩萨旃陀罗。若不下即劝信也。若不受观心即佛即是不信了经。以诸了义经中悉云烦恼即菩提即生是佛等故此文举六义。诫恶令无上慢。举即义劝信令免耻躬。二下去下示用义。二定自下略解诸名。荆溪云。前既三人合为一释。下四十九人多二二合或三或单。今文为欲一一成观故不作对。名为上定者十通心中定数名下定。根本禅名中定。首楞严名上定。今观心性名首楞严。故名上定。得此下即观心性三千三谛。自他互遍。心佛众生三无差别故云于一切法即得自在。圆义虽通此释菩萨定在分真。光相等者荆溪云。光相等三能所相对。光相即所严之体。光严是能严之用。大严即能所相称。虽云能所莫不皆具观故也。下去悉尔。故知。荆溪且指实相。故云所严之体。若据惠光能显。亦属能严。宝积下荆溪云。宝积体也。辩积用也。宝约譬辨约法。宝手下观心成就者观心在住前。成就即分证。由住前观心而得分果也。即具下分真二智以喻两手。此明境能发智。即观智手者此明境与智冥。悲愍众生者愍彼昏迷不知自性。如来藏者心具三千。名之为藏。大喜遍心者由达本具所以遍喜。见诸法宝者宝谓实相。能于生死有勇者达生死即涅槃。故于生死无怯。帝网则从理起教。明网则从理起智。诠智由教。故教前智后。虽各就一义而实互通。正观三谛至之网者。无量诸法即四教四门门门四悉。若信若法竖历三世。横约十方莫不咸从观心三谛而有。故云具足无量等也。网诸烦恼则自用破惑。及诸众生则以此化他。智网光明者从境发智故。自他同前。妙生者从智断立名也。诸法不生断也。而般若生智也。使想一处者有事有理专观心脉事一处也。系缘实相理一处也。今文约理莫之能胜者二边之智不能胜实相之理也。解髻明珠者珠在髻中如实隐权内。解髻出珠如开权显实。与之者权智也。者以法授他名权智也。经云法王子者观经疏云。以法化人名法王子。此则文殊。从自行立名法王子。以化他显称大论三十二云。佛为法王菩萨入法正位乃至十地。故悉名王子。皆任为佛。如文殊师利也。二如是下结意释疑二。初结意二。初结示圣德圆通。引物归心者令彼得四悉益。故云归心。一人各具一切观门者以诸菩萨各显一念三千三谛之理虽观门无量岂离三千。况复自他互融。能所不二。故知。随举一人即具众德。内德既等则外事俱融。所以名字语言现身说法悉皆齐等。故云即字等乃至法等也。但为引物归心隐其圆能各彰一德。以立其名耳。言字等语等等者此即大品文。彼明四十二字门门门互融。故云等也。南岳释云。言字等者谓法慧说十住。十方说十住者皆名法慧。乃至金刚藏亦复如是。言语等十方诸佛说十在与法慧说等。乃至十地亦复如是。又一切字皆是无字能作一切字。是名字等。发言无二。是名语等。一切诸法皆互相在。是名诸字入门等也。前是事解次是理释。二能如下结示凡心能见二。初明修观则见能。如是解者若了自心三千彼彼互遍。心佛众生三无差别者。则不动自心遍见诸圣。岂唯见圣。亦能见凡。以一一众生咸具此理故。诸佛菩萨者诸佛是极圣。菩萨是分圣。分极虽殊三千理等。我凡彼圣其理何殊。故于凡心即圣境。若然者岂但横见现在他圣。亦能竖见未来自圣。以自他因果三千摄尽故。寄言来哲宜乎。介怀傥了已性则诸法自明当信一家无信异说。大苏妙悟岂虚也哉。二故法下引经证成。信汝所说是法宝。则为见我是佛宝。亦见于汝及比丘等是僧宝。此于一心见同体三宝。今引此以证心观中见诸佛菩萨也。华严下明三身理等证意同前。二释疑二。初疑问。二答释二。初引经正答。二若执下斥执显过。执文字如抱石。沉生死如投渊。纵昏情如夜游。舍观心如去烛。五总结二。初正标指。二问下兼简位。高下莫测者虽不可定执而疏文所释多约补处。三明杂众二。初总示二。初标示。释名二。初标示。二此中下释名。二此有下显其权实二。初总示权实两人。实随业生者随善恶业受五道生。二此等下别开乘戒四句二。初标示引经。今傍大经者荆溪云。彼唯一句举胜况劣。今附一句离为四句。二解下傍经释义二。初标列四句。二若通下判释乘戒二。初约通论则义同。言通论者夫戒以防止为义。乘以运出为名。理事俱有防止之义。是故始从不缺终波罗密通名戒也。理事俱有运出义。是故始从人天终于佛乘通名乘也。一切下正示通义也。善法事善别唯是戒。今约通义亦得名乘。观行理善别唯是乘。今约通义亦得名戒。故云皆通乘戒。二就别判则体异二。初正判二。初示相。闻经生解是信行。观智推寻是法行。二故大下引证。不动不出者不动烦恼不出生死。二但戒下结示二。今为下别释二。初列章。二随释二。初玄释二。初列章。荆溪云。分为七门解释者后六虽殊莫不皆成初乘戒也。所谓乘戒之信法乃至乘戒之自他亦可云信法之乘戒自他之乘戒。中五展转更互论之。若欲生起此七门者初为成根具立乘戒。为成乘戒须开信法。又由信法种子别故感于大小两乘不同。由乘大小有渐顿化能引之人。须垂应迹。为成受化须示观心。以观心故化物机熟。二随释七。初值佛不同二。初标指。二一戒下正释。婆薮来者彼经第一卷云。尔时婆薮从地狱出。将九十二亿诸罪人辈来诣娑婆世界。十方亦然。尔时文殊语舍利弗。此诸罪人佛未出时造不善行。经历地狱。因于华聚放大光明承光从阿鼻狱出。舍利弗言。久闻佛说。此婆薮仙作不善行入于地狱。云何今说出于地狱得值如来。佛言。为欲破一切众生计定受果报故。善男子。勿谓婆薮是地狱人。何者婆者言天。薮者言慧。云何天慧之人地狱受苦。又婆者言广。薮者言通。广通一切究竟住。于地狱受苦。终无是事。又婆者言高。薮者言妙。婆言断。薮言智。婆言刚。薮言柔。婆言慈。薮言悲。等广如初句。经仍广明杀羊初缘。当知。婆薮即权人也。然权必引实。故知。乘急戒缓人也。问三下此约三恶。是八难处云何得道。如舍卫等者大论第四明。舍卫有九亿人。三精舍佛为报生地恩故多住舍卫。而九亿人中但有三亿见佛闻法。其余六亿如疏所列。并由乘缓故不闻经。周时下即姬周第十六主庄王他十年。即鲁春秋庄公七年夏四月辛卯夜恒星不见。夜中星陨如雨。案此即是如来诞生王宫时也。而此土但见祥瑞不见佛身。不闻佛说。岂非乘缓耶。言星陨如雨者春秋曰。庄七年夏四月辛卯夜恒星不现。夜中星陨如雨。杜预注曰。恒常也。谓常见之星。辛卯四月五日。月光尚微日光不以昏没。如而也。夜半乃有云星落而且雨。其数多。皆记异也。日光不匿恒星不见而云夜中者以水漏知之。左传曰。夏恒星不见夜明也。星陨如雨与雨偕也。先贤诸德推佛生年互有遐迩。依法显传推佛生时。则当殷世武乙二十六年甲午。依法上答高句丽国问则当。前周第五主昭王瑕二十四年甲寅。引穆天子别传为证。称瑕子满嗣为穆王闻佛出乎迦维遂西游而不反。依像正记当前周第十七主平王宜臼四十八年戊午。依后周道安用罗什年纪及石柱铭推则当前周第十八主桓王林五年乙丑。依赵伯休梁大周元年于庐山遇弘度律师。得佛灭后众圣点记推则当前周第二十九主贞定王亮二年甲戌。又感通传云。佛是夏桀时出世。随翻经学士费长房云。今依普曜本行等经校讎鲁史佛以庄王九年癸巳四月八日现白象形。从兜率降中天竺国迦毗罗城净饭大王第一夫人摩耶右胁。十年仲春二月八日夜鬼宿合时于岚毗园波罗树下右胁而诞生。相既显。故普曜云。普放大光照三千界。即左传说。恒星不现夜明也。瑞应云。沸星下现侍太子生。故左传称星陨如雨。本行经说。虚空无云自然而雨。杜氏注解。盖时无云。左传又称与雨偕也。然姬周历十一月为正言四月者即今二月。辛卯五日鲁史为谬。沙门道安著二教论用姬周历推还合八日。唯以生时为成道岁。遂令佛世远三十年耳。佛至僖王元年庚子年七岁乘羊车诣学堂。四年癸卯年十岁与诸同齿释族试力。惠王三年丁未年十四启父王游出。城东门见病人回。六年庚戌年十七纳妃求夷。八年王子年十九。四月八日夜半逾城出家。十九年癸亥年三十。二月八日明星出时朗然觉悟成无上道。四十九年处世说法众生感缘既尽。佛以匡王四年壬子二月十五日后夜于中天竺拘尸那城入般涅槃。当尔佛兴此土众生咸不闻见。戒急乘缓其在兹焉。佛入涅槃至今大宋大中祥符八年岁次乙卯已一千六百六十一年。此取周庄王时生匡王时入灭为定。此依费长房及今智者疏文也。则不取诸家年代。又文选南齐王简栖头陀寺碑云。周鲁二庄亲昭夜景之鉴。汉晋两明并勒丹青之饰。以此观之简栖及智者咸以佛生周庄王时。非独长房也。若然者像法尚有三百三十九年。以像法千年故。准三藏教及善见律云。佛何以不度女人。为敬法故。正法千年以度女人减五百岁。制修八敬还满千年。然后像法亦一千年。末法万年。五千年来学三达智。并得四果。六千年去学不得道。万年已后经典文字自然灭尽。但现剃头有袈裟耳。正法之世大乘味淳。至乎像代味少淡薄。若入末法则无大乘。奴婢出家污染净行。恶王治世课税僧尼。今既未然。犹居像法。此等年世后学宜知。来者览之无嫌繁重。二信法根性悉是至听法之人者明信行乘种也。即是至之人明法行乘种也。必须善之者令善佛意也。法行非上慢之类。信行非凉德之徒。而荆溪记中偏诫信行。岂非正为我曹而垂训乎。故荆溪云。既言为种。种有明暗。若征远种畜生道中久远一句尚得为因。况复听法讲说者耶。故知。佛意不以但令闻已说已端拱待发。若如是者精进徒施。必欲为种佛意欲令分起行。故为菩提故为利他故伏烦恼。故随照了。故厌生死。故达文字。故远眷属。故为乘急。故为俱急。故无悕须。故远名利。故亡彼我。故折憍慢。故敬求者。故不请友。故请加被。故赞他说。故远杂语。故离戏笑。故舍如是等二十法已略可微为信行乘种。若不尔者为种实难。三大小根性。利钝为异者法利信钝。或互为利钝。四顿渐根性二。初列章。二释义二。初正释二。初正明二。初顿大。七处八会者以再会普光明殿故。唐译新经则有九会。以三会普光明殿故。大师但见旧译。故云八会。或作九者后人妄改。譬如下日喻佛。照喻说法。高山喻别圆机。以龙鬼等者备如华严列众文。次明下夫言法行少闻多解。非全不闻。大小咸尔。二渐大二。初正释。得闻藏等四味者酪味唯闻藏教。生酥转藏成通。般若义当成别。法华开显一切能圆。从小至大。故名渐大。渐后之大。故名渐大。此如下证成。毒鼓者大经第九云。譬如有人以杂毒涂鼓。于众人中击虽无心欲闻闻之皆死。唯除不横死者。是经亦尔。于诸行众中有闻声者所有三毒悉皆灭尽。虽无心思念是经力故能灭烦恼。犯重造逆闻已亦作菩提因缘渐断烦恼。除不横死一阐提辈。二今此下结示。信法等者于此会中即三教为大藏教为小。经历前味至此名渐。此会新入即禀圆教名顿。二料简四。初问。二答。荆溪云。木叉戒也。念处乘也。此明法行。又付下信行。三征。四释二。初正释难。二虽复下辨胜劣二。初对辨胜劣。二故云下双证。释成二。初双证。所引即梁武愿文。初句证戒缓乘急。次句证戒急乘缓。二调达下释成。恶业至地狱者与阇王同造五逆。调达于王舍城地自然裂生入地狱。如大论第十七广明。荆溪云。以由造逆虽现堕苦未造逆。时为种已定。蓝弗生天由无乘种福尽堕苦。若尔调达尚乃得为乘种。何须上来二十法耶。答调达未逆已得燸法。尚不与向二十为俦。何得却以调达为比。若不畏堕苦任如调达。何须更论乘戒四句。况教门引逆。劝进辞耳。以此义故须善取意。郁头下大论第十九云。得非想定有五神通。日日飞入宫中食。夫人接足而礼。由触足故欲发失通。求车而出还本山中。更修五通为林池鱼鸟所喧因发恶誓。尽欲啖之。后得定如初生非想处。却为先誓所牵非想寿尽堕飞狸身。婆沙云。飞狸身广五十由旬。杀害众生无得免者。五应迹同凡者现二十五有果报之身也。二十五三昧者大经圣行品云。菩萨住无畏地。得二十五三昧坏二十五有。无垢坏地狱。不退畜生。心乐饿鬼。欢喜修罗。日光弗婆提。月光瞿耶尼。热炎郁丹越。如幻阎浮提。一切法不动四天王。难伏三十三。悦意炎摩。青色兜率。黄色化乐。赤色他化。白色初禅。种种大梵。双二禅。雷音三禅。霔雨四禅。如虚空无想天。照镜净居。无碍空处。常识处。乐不用处。我非非想。广释义如法华行妙。二十五有者四洲四恶趣无想及那含六欲并梵天四禅四空处。受四恶下以无垢三昧现地狱身。以不退三昧现畜生身。以心乐三昧现饿鬼身。以欢喜三昧现修罗身。次住下以四三昧现人身。即如幻日光月光热炎。如次对南东西北四洲也。余十七三昧悉现天身。故云受人天身也。然此皆由分证一心三谛故能堕类现形。破有益物。故知。二十五种悉中道王三昧之异名也。六观心受何等身至何等法者。若持禁戒依华严修观者则于未来受人天身。见弥勒闻顿教得道。若不持戒依华严修观者则受四趣身。见弥勒闻顿教得道也。依渐修观值下四味。比说可知。乃至横约四教。竖历五味。兼等说之。不见不闻者即乘缓及俱缓人则不见弥勒。不得闻法也。得入道即俱急及乘急人。不得入道即俱缓及乘缓人。得失可知者自揣己心未来如镜。七化他。二帖文二。初分料。二随释四。初梵天众。文中先明实行。次明应迹。此云离者已离欲染故。或云净行者离染故净。住初禅中间者即中间禅也。在初禅二禅两楹之中。梵王得此禅。故毗昙至皆有梵王引经论异说也。今谓至故作世主今师和会两文。若应迹下白色现初禅身。种种现梵王身。故生初禅者以初禅三天梵王在中故。以主领故别为一有。望法华序等者彼云娑婆世界主梵天王尸弃大梵光明大梵等。则世主是初禅王。尸弃是二禅王。光明是三禅王。等取四禅王也。所言下法华举三名。故等字但在四禅。今既唯举二名则等取三四。或可初云梵天王是总标虚位。尸弃是别举其人。法华亦然。故法华疏云。经标梵王复举尸弃。似如两人。依大论正以尸弃为王。今举位显名。恐目一人耳。若欲以配四禅即当依疏所解。应迹下住双三昧现二禅身。雷音三禅。霔雨四禅。上界处空等者荆溪云。初禅覆一四天下一铁围山。二禅覆小千。三禅覆中千。四禅覆大千。皆以下拟上。略知方所不同。于空不可拟故。二释天二。初正解现文。翻为能作者正云释迦因陀罗。此云能主。言其能作天主。二问胜下通前释妨。问意者荆溪云。何故于色但列初禅。欲界但列忉利。檀越此云施主。三八部众二。初案现文释义二。初标示。二大下正释二。初释。大威力通贯八部者始诸天终摩睺罗伽悉有大威力也。余文八部皆云。四王各领二部为八。东方二者乾闼婆富单那。南方二者鸠槃茶薜荔多。西方二者毗舍阇毒龙。北方二者夜叉罗刹。今经八部与此不同。故向云多有所关。二上文下释八部八。初诸天二。初正释二。初释来者。五那含天者一无烦。二无热。三善见。四善现。五色究竟。此名五净居天。皆三果所居也。二简不来者。无想天即色界第十三天。外道修此禅者受生也。二此等下总结。二释龙。肇师曰。龙有二种。地龙虚空龙。种有四生。僧护比丘为四龙说法者授龙王四子四阿含经也。有视毒者闭目受经。有嘘毒者闭口受经。有触毒者远住受经。有气毒者背面受经。师责其失礼。答云。以视则杀人乃至气能杀人故闭目等也。广如僧护经。三释神夜叉。什肇皆以神字自为一类。与夜叉别。故肇云。神受善恶杂报。见形胜人劣天。身轻微难见也。今文既云皆鬼道。验知。以神自为一类。文中释夜叉先明受报。次明修因。下文皆然。为天给使者肇云。天夜叉居下二天守天城门合。毁戒下明修因也。车马施等者什云。地夜叉但以财施故不能飞空。天夜叉以车马施。故能飞行。四释乾闼婆。陵空升空也。十宝山者谓。雪．香．轲梨罗．仙圣．由乾陀．马耳．尼民陀．斫迦罗．宿惠并及须弥是为十也。妓乐者女乐曰妓。五释阿修罗。故言无酒者鱼龙业力海水不变嗔妒。誓断故名无酒也。六释迦楼罗。七释紧那罗。八释摩睺罗伽。少施者亦薄行惠施也。二上来下约乘结显。四四部众二。初约实行释二。初正解。此未可定用者荆溪云。依余经文但云近佛得善宿名。不可定云男女不同宿也。涅槃疏以一日一夜受八戒者名为善宿。二问四下释疑。素服白衣也。西俗所服色皆尚白。二菩萨下约权行释。二别序二。初述意分章二。一发下随文释义二。初发起序二。初悬谈义旨二。初正示表发二。初总示二。一现下别显。荆溪云。文中具表三正三依。虽兼表正意正在依。若准此意说普集时身相已胜。但未论胜土。今于胜身加以合盖表说诸土。问宝积是何时来。答准此经文似普集末。何以知然经云。尔时毗耶离城有长者。乃至合成一盖。此文既无闻经之言。但云持盖来供养佛。验知。秖是普集竟时云尔时也。准此叹于胜应法云。说法不有亦不无等。似如闻法。何妨尔前曾闻胜法。以不云闻普集经故但是至此见胜应佛。约身拟法于理无妨。二料简释疑二。初简现身二。初问。二答二。初引大品明同。二引法华明同二。初正引二。初广明。所止一城者经云。遂到其父所止之城也。城即涅槃。众生习解有可得涅槃之义故言到城。威德特尊者即相好巍巍舍那之像也。穷子惊避即不机不受大化也。即脱璎珞譬隐舍那无量功德。著弊垢衣譬现丈六形。拟说三藏教者如长者执除粪器与穷子共作也。心相体信者亲既证小。则信大不虚得涅槃价故体析不嗔。宅内者无缘大慈喻以舍宅。家业者即大乘戒定慧也。集国王大臣者渐顿诸经无不契所诠之处皆为经王。常机益物兴废有时部部不同名之为国。皆言第一。即是其王。法华会通诸教。岂非聚集国王。弥勒等诸大菩萨皆是等觉即大臣也。定父子天性者即经云。此实我子。我实其父也。生佛理等如父子天性相关也。荆溪云。引法华具腾五时者全借法华意明今部五中第三。若不具腾焉知远近。二初见下结示。初见远避等者暹云。明于四时皆现尊特之身。故不云鹿苑也。二此方下结同。二简表发二。初简表法身二。初问。二答。引二经者应必表法。应即法故。二简表寂光土二。初正简表寂光土二。初问问意者以身表身。其义可尔。以身表土。义似相违。二答三。初明土是经宗。既首谈佛国现身。岂不表耶。二法身下显身土不二。由依正不二故便现身即表国土。离身无土者荆溪云。此是法身身土不二之明文也。诸部文中虽有此意文相不显。不得此文将何以消诸部硕异。请观疏文及荆溪意。无情成佛何所疑耶。且离身无土。离土无身。故身成时即土成也。心外无境。深可思量。故金錍云。一佛成道法界无非此佛之依正。一佛既尔。诸佛咸然。众生自于佛依正中而生殊见。彼又问云。佛成道时土亦成耶。成广狭耶。不成有过。真如下覆释上义也。真如实相即心性之异名。境智谁分。身土宁别。心性无外。摄无不周。既唯一心。岂有能所。故使境智身土四并非之。然而终日双非未乖双。是智境身土宛然自殊。故说境智及以身土。虽云自殊体元不二。故今表身即是表土。故云既表于身等。学佛乘者苟迷此旨徒费光阴。欲逮无生吾不信也。北辕适越。岂不迷乎。故金下引证不二。唯识者唯遮外境。识表内心。唯秖是心。更无外尘故云唯识。诸佛修习无分别智通达唯识真实之性。故云智习唯识通。以正智契真如无有形相则名庄严。故云非庄严庄严。谓非事严而是理严也。三此经下引经文结。酬心净则佛土净者心即土故。所以心净即是土净。但表下体虽不二表发自分。秖由生迷取悟有别。故表身表土以开发之。今别表土其旨炳然。二兼简报应土。秖由三身相即四土不二身土体一能所无殊。故使三四同皆表发。今虽各辨须晓理同。文为四。初问。二答。三征。四释如文。二随文正解二。初总别分科。二初明下随文释义二。初如来现身三。初佛说法。此四通摄一切众者谓。诸家释义或以在家出家各二为四众。或以天人龙鬼为四众。以今四众一一历彼各各有四。故举今四能摄彼多。彼之所明全失今四。尚统师者即法尚师。北齐敕为昭玄统。故云尚统例如下荆溪云。彼由开故合。此明由正有依。开意本合。依正不殊不二而二为物故尔。二譬显。穷实相顶者三德究显在分真顶故。盘峙者峙立也。沧溟海也。佛不住生死不舍生死者异凡夫故不住。异二乘故不舍。自行故不住。化他故不舍。大智故不住。大悲故不舍。生死即涅槃故不住。涅槃即生死故不舍。凡此四释以显佛德。如海水非四色者毗昙俱舍并云妙高四面各有一色。东黄金。南琉璃西白银。北颇梨。随其方面水同山色。众生入中尽同水色。心非四门者三惑妄心无四门正解。故云心非四门。故下云而说四门令失恶心。故知。不得以真性释此心义。更无异解者如海同山色。三合譬。是为万善无畏空座者万善即果上三千俗谛之理。无畏即不思议空真谛之理。万善即无畏空如众宝为师子座。此即果智所契。真俗不二之理也。问诸佛不断性恶。则果上三千九界无减。何名万善之理耶。答修恶已尽。但性恶在。此恶即善。如云镜明具丑像性。岂令明亦丑耶。身相巍巍者巍巍高大貌。喻果智超出分真也。二长者献盖二。初分章悬示二。初标示分章。二献五下悬谈表报二。初示三章所表。初章表法报身土。次而于下明第二章表应佛身土。大众下明第三章表闻三身四土依正不二。悟道得法喜也。初文云因中慈回向佛果成无缘慈者回真因向极果也。圆报法身者报身即果。智法身即果理。成依报净国者即法报所依究竟寂光也。亦回因向果故云成也。表于应土者即三土也。应佛化主者居乎三土咸名应佛。他受用报即是胜应。二故知下结为序之由。二一长下随文释义三。初表发之由二。初分科。二随释三。初与同类俱。华严云至一切魔皆须约圆释义。惭愧为深堑者惭第一义天。愧贤圣人也。四道者圆四门也。三界即分段变易二种三界。而因果依性者普贤观云。大乘因者诸法实相是。大乘果者亦实相是。五种种性者荆溪云。习种性．道种性．性种性．圣种性．等觉性。一性有百各以十善互严故也。十善以为众善之本。故通浅深。二虔敬。三奉盖。二合盖现土二。初分科。二随释二。初合盖。二现相二。初总别分科。二随文释义二。初现国土四。初现国土广长。二现十山恐表众生世间者以十山表十界也。三现大海江河恐表五阴世间者以五水表五阴也。言五水者一海。二江。三河。四川流。五泉源。四现日月天宫或表器世间者荆溪云。然前文中已表依土。依土即是器世间竟。故知。此中但表依中小世间耳。即如一山一洲之例。今谓。日月星宫皆前所现广长相中小世间也。众生五阴之所依者此四世间二是所依即依报及器。二是能依即众生五阴。以揽五阴成众生故此即正报之身也。何得表情者谓十山五水悉是无情。何得表众生五阴之有情耶。答意者大乘所谈依正不二。互表何伤。故诸大乘现相皆如此也。二现诸佛说法。必有能依者有国必有人也。三大众欢喜。三轮不思议化者即身通口说意鉴。不谋而化名不思议。二叙述叹二。初叙意分科二。初叙来意。荆溪云。神智高明者位居极故高。以高故明。若准经文与五百俱。自非相恶岂堪随从。若非所将其位必下至下请说仍云是五百等皆已发心。至下得道方云得忍。准此复似五百未与宝积同位。纵述己身在五百数宝积岂可与彼全同。况在数外仍须有本。焉知本位不厕净名。故今乃以高明通叹。若不高者焉知所表所现之瑞。以拟净身净土之相。智人知智故能冥合净名之情。既了净名。亦可依俙裁于佛智。二就三下分经文二。初分经。述叹至之由者荆溪云。以述为叹故云述叹。既现二身。必依二土。故述两应并得为由。故云述叹。二言胜下示义二。初示胜劣身义。寻此应身等者荆溪云。胜应之中别标法身。而文但云寻应得法。未云应身即法身者犹带方便劣应身。故又以劣应色相劣故不可寻之见法身也。灭色即色方之可见。况复即色所表复通。故法华云。等者虽引彼经仍有三意。一以劣为由。二以胜斥劣。三引小归大。著脱之语不在今教。此乃直明用尘土坌身状有所畏耳。现有烦恼如尘土坌身。示同悕生死如状有所畏。二问下示远近二由二。初双释二由。荆溪云。此中问答者一者远借法华经意。二者近用当部之文。在昔必无为由之语。于今方可分置其言。二问三下重述远义。二十年者八忍为一。八智为一。并九无碍九解脱也。除粪者断见思也。二就近下随文释义。今宝积说偈于十二部中即孤起。或人谓。疏云。初述由。次述叹。似重颂者非也。夫重颂者前已长行说竟次更偈颂说之。故得名也。此中宝积都未发言。但孤然说偈。叙述。岂是重颂耶。文为二。初述叹表发之由二。初述叹胜应法身为近由二。初分科悬示。何以得知等者荆溪云。经既未来以现往验。况复自有叹劣之文。身胜法胜。身劣法劣。
