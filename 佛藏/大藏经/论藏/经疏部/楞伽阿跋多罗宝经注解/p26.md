<!-- { "loadSidebar": true } -->
　　如来如是与阴非异非不异。若不异阴者应是无常。若异者方便则空。若二者应有异。如牛角相似故不异长短差别故有异。一切法亦如是。大慧。如牛右角异左角左角异右角。如是长短种种色各各异。大慧。如来于阴界入。非异非不异　如来如是下。谓法身与五阴对论。非异非不异。阴即苦道。苦道即法身故非异。迷悟有殊故非不异。若言法身不异五阴。则是无常生灭之法。若谓异者。则如来无全体起用方便益物之相故云则空。所以法身与阴非异非不异也。若不了阴即是法身。则二者有异故。又以牛角为喻。牛角相似则不异。长短差别则有异。一切诸法亦如是者。谓法身与一切法非异非不异。亦如是也。又以牛角左右异为喻者。谓法身本一。而诸法有异。亦犹牛之左右角之不同耳。结文可知。
　　如是如来解脱非异非不异。如是如来以解脱名说。若如来异解脱者。应色相成。色相成故应无常。若不异者修行者得相应无分别。而修行者见分别。是故非异非不异　此法身如来。对解脱之德而论。言如来以解脱名说者。如来之所究显。盖由了结业即解脱故也。此如来与解脱非异非不异。若云异者。解脱应身色相则是无常。若不异者则修行之人。与解脱相应。无因果人法之异。然有能所分别。故结云非异非不异也。
　　如是智及尔焰非异非不异。大慧。智及尔焰非异非不异者。非常非无常。非作非所作。非有为非无为。非觉非所觉。非相非所相。非阴非异阴。非说非所说。非一非异。非俱非不俱。非一非异。非俱非不俱故。悉离一切量　此约般若与智障相对而论。智即般若尔焰即智障。例前合云。若异则离障无智。若不异则障岂是智。但云非异非不异者。文之略耳。此般若与智障非异非不异者。则与法身解脱无二无别。故复总结而例通之。曰非常非无常等。总不出非二边显中道非能所显一相非四句显忘言故。又云离一切量。量即数也。
　　离一切量则无言说。无言说则无生。无生则无灭。无灭则寂灭。寂灭则自性涅槃。自性涅槃则无事无因。无事无因则无攀缘。无攀缘则出过一切虚伪。出过一切虚伪则是如来。如来则是三藐三佛陀。大慧。是名三藐三佛陀佛陀。大慧。三藐三佛陀佛陀者。离一切根量　夫离诸言量。则是无生寂灭自性涅槃而已。既彰本性乃复宗。结示曰无事无因等。惟一法身迥然独立。不见诸法为所攀缘。故出一切虚伪。名为如来三藐三佛陀。重言佛陀者。翻知觉之异。双结二名也。言至于此可谓极矣。而复叠云离一切根量者。总酬所问。指归法身自性也。
　　尔时世尊欲重宣此义而说偈言。
　　悉离诸根量　　无事亦无因
　　已离觉所觉　　亦离相所相
　　阴缘等正觉　　一异莫能见
　　若无有见者　　云何而分别
　　非作非不作　　非事亦非因
　　非阴非在阴　　亦非有余杂
　　亦非有诸性　　如彼妄想见
　　当知亦非无　　此法法亦尔

　　悉离下四句。总颂佛陀离相。阴缘者。阴即五阴缘即界入等攀缘之缘。正觉即法身。一异莫能见者。谓正觉法身与生死苦道。无一异之相可见。既无能见之人。岂有一异之法而可分别耶。非作等四句。正显法身中道。余杂者。诸法过咎也。亦非有下四句离有无二见。言如来法体。由彼凡夫妄想分别而见。虽离诸相而亦非无实相可见。此法法亦尔者。谓此法身不不可言有。不可言无法尔而然也。
　　以有故有无　　以无故有有
　　若无不应受　　若有不应想
　　或于我非我　　言说量留连
　　沉溺于二边　　自坏坏世间
　　解脱一切过　　正观察我通
　　是名为正观　　不毁大导师

　　以有故无以无故有。此有无相待而立。有无既各无自体。岂应取著。故云不应受不应想也。其或未子二我本空。滞于言说。此乃溺于有无二见。非独自坏亦且坏他。何由出于生死。若能了达法身解脱自在。离一切过。是为达观不谤于佛也。
　　尔时大慧菩萨复白佛言。世尊。如世尊说。修多罗摄受不生不灭。又世尊说不生不灭是如来异名。云何世尊为无性故说不生不灭。为是如来异名。佛告大慧。我说一切法不生不灭。有无品不现。大慧白佛言。世尊。若一切法不生者。则摄受法不可得。一切法不生故。若名字中有法者。惟愿为说。佛告大慧。善哉善哉。谛听谛听。善思念之。吾当为汝分别解说。大慧白佛言。唯然受教。佛告大慧。我说如来非无性。亦非不生不灭。摄一切法。亦不待缘故不生不灭。亦非无义　经中言不生不灭者非一。其所诠之旨不无同异。如云修多罗摄受不生不灭。摄受者。谓舍摄其理。又云。此是如来异名。大慧以为不生不灭是无性义。云何言是异名。岂如来亦无性耶。佛答以不生不灭是离有无故。曰有无品不现。此以一答酬其二请。大慧又以为不现是不生。若一切法不生。岂是如来异名。若是异名。于名字中岂亦有不生法义。故又致请。答中言非无性者。谓如来非是无法。亦非摄取不生不灭。亦不待生灭之缘而非不生不灭。言亦非无义者。起后正答也。
　　大慧。我说意生法身如来名号。彼不生者。一切外道声闻缘觉七住菩萨非其境界。大慧。彼不生即如来异名。大慧。譬如因陀罗释迦不兰陀罗。如是等诸物一一各有多名。亦非多名而有多性。亦非无自性　言我说意生身等。其文犹略。应云我说不生不灭即不生义不生而生则一切法身异名皆从此出。故曰意生法身如来名号。言彼不生者。叠上一切法不生义也。然此不生是如来究竟之趣。非外道偏乘之所造诣。故云非其境界。七住即七地。盖通教菩萨。到八地方证无生故也。以此不生为如来异名。即不生不灭名偏义圆。斯之谓也譬如因陀罗等。此引帝释异名。以况如来异名非一。盖帝释所住地。及虚空乃至手足。随一一物各有异名。其名虽多人只是一。故无多性随物显义。非无自性也。
　　如是大慧。我于此娑婆世界。有三阿僧祇百千名号。愚夫悉闻各说我名。而不解我如来异名。大慧。或有众生知我如来者。有知一切智者。有知佛者。有知救世者。有知自觉者。有知导师者。有知广导者。有知一切导者。有知仙人者。有知梵者。有知毗纽者。有知自在者。有知胜者。有知迦毗罗者。有知真实边者。有知月者。有知日者。有知主者。有知无生者。有知无灭者。有知空者。有知如如者。有知谛者。有知实际者。有知法性者。有知涅槃者。有知常者。有知平等者。有知不二者。有知无相者。有知解脱者。有知道者。有知意生者。大慧。如是等三阿僧祇百千名号不增不减。此及余世界。皆悉知我如水中月不出不入　我于娑呵世界。等凡例三十三种异名。始言愚者悉闻各说我名。谓名各有义也。而不解我如来异名。则不知其体一本于不生不灭也。乃至云如是等三阿僧祇百千名号。阿僧祇此云无数时。此乃如来果后施化之迹。言百千名号不增不减者。盖随举一名则摄诸法名。在多不增在一不减。此方他界皆知佛名。言如水月不出不入者。月喻应身。水喻众生之心众生心净如来即应。如月在水。然月在空影现于水。月不下降故云不入。亦不离水故云不出也。
　　彼诸愚夫不能知我。堕二边故。然悉恭敬供养于我。而不善解知辞句义趣。不分别名不解自通。计著种种言说章句。于不生不灭作无性想。不知如来名号差别如因陀罗释迦不兰陀罗。不解自通会归终极。于一切法随说计著　彼诸愚夫等。重释彼不知不生不灭中道应身之本堕于有无二边。虽皆能敬事。而不能善解名字句义。故云不分别名不解自通。由执著言教昧于实理。谓不生不灭是无体性。故于如来异名差别而皆不知。如不知因陀罗等皆帝释之异名也。既不解自通之趣归于至极故。于一切诸法随语生见故云随说计著也。
　　大慧。彼诸痴人作如是言义。如言说义说无异。所以者何。谓义无身故言说之外更无余义。唯止言说。大慧。彼恶烧智。不知言说自性。不知言说生灭义不生灭。大慧。一切言说堕于文字。义则不堕。离性非性故。无受生亦无身。大慧。如来不说堕文字法。文字有无不可得故。除不堕文字　此段重示迷名失肯。义如言说等。夫义有能诠文字之义。有所诠道理之义。痴人迷于道理。言文字之义如所言说。谓义之所说无有异也。既又征释谓义无身故。身即体也。言能诠文字之义更无有体。盖不知所诠道理之义出于言说之外。唯止于言说而已。由彼恶见烧灭正智。不解如来言教。言于生灭义无生灭。然一切言说堕于文字。义则不堕言离性非性者。是离有无之过。既离是过则无受生亦无体相。是为言外之旨也。如来不说堕文字法者。谓文字性离。即是解脱。不可以有无求之是则如来非不说法。若有离文字而解者。即为说之。
　　大慧。若有说言如来说堕文字法者。此则妄说。法离文字故。是故大慧。我等诸佛及诸菩萨。不说一字不答一字。所以者何。法离文字故。非不饶益义说。言说者众生妄想故。大慧。若不说一切法者。教法则坏。教法坏者。则无诸佛菩萨缘觉声闻。若无者谁说为谁　若有不达如来说即无说谓说堕文字法者。则为谤佛谤法。故云此则妄说。既又告大慧云。我及诸佛菩萨。未常说一字答一字。盖离文字性故也。非不饶益义说者谓非不随宜演说饶益众生。然说即无说若谓有说者。凡愚之妄想分别耳。据理绝言被缘可说说即成教。若有缘不说。则教法不立。教若不立。则大小乘机无修证之分。如是则孰为能度孰为所度。而建立机教哉。
　　是故大慧。菩萨摩诃萨莫著言说。随宜方便广说经法。以众生希望烦恼不一故。我及诸佛为彼种种异解众生。而说诸法令离心意意识故。不为得自觉圣智处　法固不可不说。若著言说则又成病。故告云莫著言说。然随宜方便而说者。盖众生机乐不同烦恼非一。我及诸佛皆如是说。然所彼机固未是欲得自觉圣智处者。凡可以离乎妄想心识者。则为说也。
