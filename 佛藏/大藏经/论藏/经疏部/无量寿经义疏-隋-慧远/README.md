<!-- { "loadSidebar": true } -->
  无量寿经义疏
　　隋 慧远撰




　　无量寿经义疏上卷

　　　　沙门慧远撰
　　圣教不同。略要唯二。一声闻藏。二菩萨藏。教声闻法。名声闻藏。教菩萨法。名菩萨藏。声闻藏中。所教有二。一声闻声闻。二缘觉声闻。声闻声闻者。是人先来求声闻道。常乐观察四真谛法。成声闻性。于最后身。值佛为说四真谛法。而得悟道。本声闻性。今复闻声而得悟道。是故名为声闻声闻。经言为求声闻者说四谛法。此之谓也。缘觉声闻者。是人本来求缘觉道。常乐观察十二因缘。成缘觉性。于最后身。值佛为说十二缘法。而得悟道。本缘觉性。以最后身闻声悟道。是故号曰缘觉声闻。经言。为求缘觉者说十二缘。据此为言。成二虽殊。同受小法。并于现在闻声悟道。是故对斯二人所说。为声闻藏。菩萨藏中。所立二。一渐。二顿。言渐入者。是人过去曾学大法。中间习小。证得小果。后还入大。从小来。称之为渐。故经说言。除先修习学小乘者。我今亦令入是法中。此是渐入。言顿悟者。有诸众生。久习大乘相应善根。今始见佛。则能入大。大不由小。因之为顿。故经说言。或有众生。世世已来。常受我化。始见我身。闻我所说。即皆信受。入如来慧。此是顿悟。渐入菩萨。藉浅阶远。顿悟菩萨。一越解大。顿渐虽殊。以其当时受大处一。是顿悟菩萨一越解大。顿渐虽殊。以其当时受大处一。是故对斯二人所说。为菩萨藏。圣教虽众。不出此二。故龙树云。佛灭度后。迦叶阿难。于王舍城。结集法藏。为声闻藏。文殊阿难。于铁围山。集摩诃衍。为菩萨藏。地持亦云。佛为声闻菩萨行出苦道。说修多罗。结集经者。集为二藏。以说声闻所行。为声闻藏。说菩萨行。为菩萨藏。故知圣教。无出此二。此二亦名大乘小乘。半满教等。名虽反改。其义不殊。今此经者。二藏之中。菩萨藏收。为根熟人顿教法轮。云何知顿。此经正为凡夫人中。厌畏生死。求正定者。教令发心。生于净土。不从小大。故知是顿。已知分者。次释其名。今言佛说无量寿经者。盖乃标经部别名也。诸经所以皆首题其名。为示所明法。此经宗显无量寿佛所行所成。及所摄化。故始举之。但彼诸经得名不同。或但就法。如涅槃等。或唯就人。如提谓经。太子经等。或单就事。如枯树经等。或偏就喻。如大云经。宝箧经等。或有就时。如时非时经。或就处所。如楞伽经。伽耶山顶经等。或人法双题。如维摩经。胜鬘经等。或事法并举。如彼方等大集经等。或法喻并彰。如华严法华经等。或人法双举。如舍利子问疾经等。如是非一。今此经者。就人为名。初列人。凡有四种。一举说人。如维摩等。二举问人。如文殊问等。三举所说之人。如太子经等。四举所化之人。如须摩提女玉玡经等。今此经首。通举能说及所说人。初言佛者。举能说人。无量寿佛者。举所说人。起说不同。凡有五种。如龙树说。一佛自说。二圣资说。三诸天说。四神仙等说。五变化人说。此经佛说。为简余四。是故举佛。佛者。外国语也。此翻名觉。觉有两义。一觉察名觉。对烦恼障。烦恼侵害。事等如贼。唯圣觉知。不为其害。故名为觉。此之一义。如涅槃释。二觉悟名觉。对其智障。无明眠寝。事等如睡。圣慧一起。朗然大悟。如睡得悟。故名为觉。所对无明。有其二种。一是迷理性结无明。迷覆实性。对除于彼。变妄契真。悟实名觉。二事中无知。迷诸法相。对除于彼。悟解一切善恶无记三聚等法。故名为觉。故持地云。于义饶益聚。非义饶益聚。非非义饶益聚。平等开觉。故名为佛。义益是善。非义是不善。非非义是无记。于此悉知。故名为觉。既能自觉。复能觉他。觉行穷满。故名为佛。言自觉者。简异凡夫。导言觉他。别异二乘。觉行穷满。分异菩萨。是故独此偏名为佛。口音陈唱。目之为说。无量寿者。是其所说。此经宣说无量寿佛所行所成及所摄化。言所行者。宣说彼佛本所起愿。本所修行。言所成者。说今所成法身净土二种之果。言所摄者。普摄十方有缘众生。同往彼国。道法化益。名为所摄。又今一切诸菩萨等。学其所行。得彼所成。同其所摄。名所摄矣。此等差别。不可备举。摄德从人。是故但云说无量寿。佛名有二种。一通。二别。如来应供等。是其通名。释迦弥勒无量寿等。是其别称。别中立名。乃有种种。或从种性。如释迦佛。迦叶佛等。或从色身。如身尊佛。身上佛等。或从音声。如妙音佛。妙声佛等。或从光明。如普光佛等。或从内德。或就譬说。如是非一。此佛从其寿命彰名。寿有真应。真即常住。性同虚空。应寿不定。或长或短。今此所论。是应非真。于应寿中。此佛寿长。凡夫二乘不能测度知其限算。故曰无量。命限称寿。云何得知是应非真。如观世音及大势至授记经说。无量寿佛寿虽长远。亦有终尽。彼佛灭后。观音大势至次第作佛。故知是应。经者。外国名修多罗。此翻名綖。圣人言说。能贯诸法。如綖贯华。故名为綖。而言经者。綖能贯华。经能持紬。其用相似。故名为经。若依俗训。经者常也。人别古今。教仪常揩。故名为常。经之与常。何相开顾。将常释经。释言经者。是经历义。凡是一法。经古历今。恒有不断。是其常义。故得名常。此经始终。文别无三。序。正。流通。初至对曰愿乐欲闻。是其由序。佛告阿难乃往过去久远已下。是其正宗。佛语弥勒其有得闻彼佛名号欢喜已下。是其流通。化必有由。故先明序。由序既兴。正陈所说。故次第二辨其正宗。圣者说法。为利群品。说经既竟。叹胜劝学。付属传持。故次第三辨其流通。
