<!-- { "loadSidebar": true } -->
　　就初序分有三。初尔时佛在明智正觉世间圆满。舍卫城等器世间圆满。与五百等众生世间圆满。初文可知。器中有三。谓一城。二园。三阁。城名具言名室罗伐悉帝。讹略称舍卫。此翻云闻者城。谓昔有古老仙人住于此处。复有少仙名为闻者。于老仙所听受法要。老亡已后。少于此处建立城郭。因以为名。园在城南可三四里。只是太子之名具言誓多。此云战胜。又无父曰孤。无子曰独。须达长者惠施资给名给孤独。然长者侧金买地。太子施树同成。二人共立伽蓝故俱以名焉。园内别阁宣法之所。名曰讲堂。体无不周曰大。德无不备曰严。用依体起故曰重阁。第三众中亦三。谓一菩萨。二声闻。三诸天王。初菩萨中亦三。谓一举数。二列名。三叹德。名中先标上首二人。以其是助化主故。释有三义。一普贤当法界门。是所入也。文殊当般若门。是能入也。表其入法界故。二普贤三昧自在。文殊般若自在。三普贤明广大之义文殊明甚深之义。深广一对故标上首。次列名中有一百四十一大位。十十有十四位。初十同名幢。显行德高出故。二十同名端严。表福智二严故。十中欠一是减数也。三十同名藏显德备含摄故。四十同名眼明照法界故。十中剩二是增数故。五十同名天冠表净德冠于心顶故。六十同名周罗。此云顶髻。表德重尊高故。七十同名光十四位中各以二义释妙光。具身智光照内外故。八十同名幢者。幢有二义。前明独出义。今辨降伏义。九十同名音明美音悦机故。十十同名上德过众表故。十一十同名妙德吉祥显胜故。十二十同名王于法自在故。十中剩一亦是增数也。十三十复同名音者。音有二义。前明音体美妙。今显巧诠妙法。十中剩一亦增数可知。十四十同名觉鉴理察机故。十中欠二亦是减数可知。如是等结也。就叹德中十句有二义。一此十句德遍通上诸菩萨。一一皆具。二别叹前十五位德。谓初句叹前二上首德。以普行普境皆通一切。彼二同成此德故。二持无量等叹前十幢十严二位菩萨。谓身幢独出。具德端严。能遍至故。三具足无碍等叹十藏十眼二位菩萨。谓具无碍藏净眼见佛故。四至无量等叹十天冠十周罗菩萨谓天冠顶发以自严身。同梵王形。至诸佛成道之所。观佛无休。请说法故。五无量智光等叹十光十幢菩萨。谓智光普照甚深法故。又伏痴闇故。六于无量等叹十音菩萨。谓美音清辩说无尽故。七究竟等叹十上十妙德菩萨。谓同虚空之上智极净境之妙德也。八无所依等叹十王菩萨。谓无依现色自在。为王亦现王身故。九除灭等叹后十音菩萨。谓内离智障。巧说分别众生界故。十虚空智等叹十觉菩萨。谓放阿含光善觉照故。又释此十句摄为五对。初二一对。初行德内充。后多身外遍。次二一对。初净眼观佛。后观无厌足。次二一对。初内智照法。后辩说无尽。次二一对。初内智同空。后现身普应。次二一对。初内离智障。后外演慧光。又释此十句中初句为总。余九是别。莫不皆显普贤行故。一身诣佛普。二遍见佛普。三见无休普。四智照理普。五辨多劫普。六理智净普。七量智现身普。八断障普。九光照普。并准释可知。二声闻众中亦二。举数叹德。言声闻者。佛地论云。闻佛言音而入圣道故曰声闻。又瑜伽八十二云。从他听闻正法言音。又能令他闻正法声故曰声闻。大者是第四果故。又是不动种姓故。诸声闻中最尊大故。如鹙子等。又此等并是回向大乘之声闻故云大。佛地论云。如实义者。皆不定种姓声闻得小果已。趣大菩提故名为大。解云以其未入圆教一乘普贤法故。是故下文如聋盲也。如上性起品云声闻缘觉不闻此经。又云若菩萨亿那由他劫。行六波罗蜜种道品善根。不闻此经。虽闻不信。是等犹为假名菩萨。此之谓也。又释此等并是大菩萨示现作声闻。如新译花严不思议境界分中说。以显此法深胜故示现如聋盲也。二叹德中十句分四。初四句证涅槃舍生死。谓觉真谛者见道也。证实际者修道也。深入性者无学道也。由此证理满足故。舍离分段故。云离生死海。又由怖畏生死故云离也。又由无方便慧故证实际也。由无大悲故舍离生死也。二次二句住空断结。初住空者。谓此人空之理亦是如来二空之一故云如来境也。唯契此分故云安住。后句由住人空断离四住之惑。谓九结十使相应缠缚。三次二句通力自在。谓于世无染故云不著一切。神通遍游故云游行虚空。四次二句疑尽信坚。谓成就不坏信故也。又释此并信佛甚深自在果法。明知是大菩萨。三诸天中亦二。举数叹德。叹德中十句摄为五对。初二一对叹宿因德。谓已供过去佛。久已益众生。自下皆叹现行德。次二一对叹行慈入智德。谓慈念无间救生入智。次二一对叹在染显净德。谓不舍染众生出佛真净法。次二一对叹护持德。谓护于果法使正教流通。持于因法证性决定。又外能守护持法之者。内自受持佛真性法。后二一对叹家业德。谓生于佛家作求佛业。一切智因名为智门。以能通至佛智故云门也。上来序分竟。
