<!-- { "loadSidebar": true } -->
　　二善觉智下释智正觉世间殊胜。于中十句。文同摄论受用身二十一种殊胜功德中初十句。如下第七会初二十一句总具。今依摄论及佛地论释此十句。初一总余九别。总中善觉智者彼名正觉。谓具后九德名善觉。以顺理离邪名正名善。开明照察名觉名智。别中初无二念者是一向无障功德。谓离二障故。异凡小故。又于远时方等境无知不知二现行故。是故由无二念名善觉智。二了达法性者论名趣无相法。此是能入无二功德。亦名调化方便功德。谓自能入离有无相清净真如。亦令他入故。三住佛所住者是观所调化功德。谓住大悲常观世间故。又是任运无功利乐有情不休息功德故。又安住圣天及梵住故。四等如来者谓得诸佛相似事业功德。于法身中所依意乐作业无别。即理智益生三法无别。五至无碍趣者是永断所治功德。谓修二障对治道成就现前。已到解脱一切障处所依趣故。六具不退法者是伏外道功德。谓证教法彼不能转。伏彼显已正道法故。七无坏境界者是伏魔怨功德。谓违顺中境不能碍心。虽在世间八法不污。以世境娆心障善称魔。此降彼故。八住不思议者是安立教法功德。谓所说胜教超过一切寻思境故。九等达三世者是记莂三世功德。谓记莂去来皆如现在。分明无别故名等达。具此九别成初总句。同异成坏准思可见。
　　三释众生世间中有二。先简定其人。后叹其实德。初中有四。一简多异少。谓十佛国土微尘数故。二简大异小。谓大菩萨故。三简终异始。谓一生补处故。四简新异旧。谓从他方来集。然此四位以前望后。展转奇特皆可准知。三中一生有三义。一约人中。二约天上。三约下生之身。此就化相。若约实报四种变易报中。唯有末后无有生死一位犹存。故云一生。此经意约前义辨也。二叹德之中。文有八句。义有七对。初二句药病一对。谓初句了彼机器种性。后句深证所授法界。二常善思等明染净一对。谓如摄论中依他起上遍计染分名生死。圆成净分名涅槃。二分不异名一依他。若见一分余分性不异。是故经说。如来不见生死不见涅槃。又中论云。世界与涅槃无毫厘差别。此名染净无碍。四句融摄。或以本从末唯世间。或反此唯涅槃。或相融而双现。或形夺而两亡。巧观此理名曰善思。恒观不息名曰常思。三因果一对。谓诸众生报果业因种种差别。明了此等皆依众生诸识心行而得成立。四教义一对。谓义是所诠诸法之义。味是能诠诸法之教。则名句味身。五缚解一对。谓观彼世间相即空故名离世法。不待坏世。六理事一对。谓缘所起法名曰有为。无性真理名曰无为。会缘即真而不坏缘起。是名究竟分别无为。泯理唯事而不失理。名曰究竟分别有为。下文云。于有为界出无为界而亦不坏有为界。无为亦尔可思准之。七三世一对。谓知三现在各摄过未。及相即入。是为十世。靡犹无也。贯谓通也。于此三世无不通达。上来序分竟。
　　第二请分此中通请下五会文。于中有三。初念请。二念问。三念现。问中裕梵等法师离为一百二十四问。谓初十问法身自体之行。中间一百问报身起修之行。后十四问方便身平等之行。又若合中间九十问为九问。即总四十三问。光统师合随喜心等为一问。即为三十四问。初十问先际佛法。次十问中际佛法。后十四问后际佛法。至下第六会来答之。今依此释总分为三。初十问因所依果。次十问果所起因。后十四问因所得果。摄论云。无不从此法身流。无不还证此法身。欲明因依果成还能克于果。果能垂于因还为因成果。因果相成缘起无性无自性故。即真法界无性即体不碍缘起故。真法界不坏因果。因果缘起理实之义案此而立。又初十问此会初三品内通答之。若别分四谛答说法一问。光觉答势力正觉二问。此品答余问。通答顺文。明难下三品别自有问。以信不成位故。无悬问十信之言。不同十住等。此初十问二释。一约依正二果为问。谓初一通问净土依报。二通问法身正报。三问土严具。四问法身所证。五问土离染。六问证后说法。七问前土体。八问正报光轮。九问应缘起土。十问现正等觉八相等事。二唯约土海为问。以准下文及璎珞经此会明国土海义故也。十中前五明土众德具足。后五明土体用圆备。又初一是总余九是别。别中土有九义。一别住义谓红莲华等如摄论说。二具德义谓理行事等各有校饰。三轨持义谓土法比证所得不同。四离染义谓自性与相及用等净。五成教义谓约言显土如说世界等。六自体义谓理智识事皆有体故。七妙用义谓威光摄伏等。八缘起义谓随众生机佛刹起故。又令随刹而起因行。又随刹佛出故亦云起。此顺兜沙经。又随因缘具而刹得起。如起具因缘世界等。九现觉义谓诸刹海现成正道以依正无碍故。余义准下答中知之。次因中十问从升须弥下至菩萨住处来答之。初九问约位自行。后随喜下问随缘化物行。初中十藏何故。问在回向后。下答在回向前者。以藏有二义。一是出生义故在回向后。出生地上证智故。二是收摄义故在回向前。收摄诸行令成回向故。由此二义二处互显故不相违。十愿初地内答。十定十忍品答。以观心纳理为忍。止心不散为定。止观无碍唯是一心故。二处各显一义。以诸菩萨缘真俗境皆有二义。一不颠倒。二不散乱。具如梁论说耳。十自在十明品答。以作用明委故立二名。以别翻菩萨本业经彼问中亦名十明故。兜沙中名十飞法。又十顶不见别答。古人有将梵网经于此计会云此脱错。恐难依用。今寻彼经十一处说法。六处同此。彼云化乐天说十禅定。初禅说十金刚心。二禅说十愿。三禅说十忍。四禅摩醯首罗宫说心地法门。不云重会普光及祇洹重阁。又此问与彼有同不同故难用耳。有云不思议品有答。但不思品等既答后果问。不可属此。又僧祇品明十大数。因位穷终数中之极。故亦得云十顶。但此品初自别有问。故亦难属。寿命品中十重佛土上至穷终。贤首佛刹最极际故称为顶。然有十重故云十顶。亦得无伤。以彼品初既无别问故得为答也。此中约望下尊高为问。下文就当处相续而答。又但此经下文别有问者即于此无问。下若无问而有说者即是答此问也。故须知之。随喜心下明问菩萨随缘起行。即菩萨住处品答之。以彼文中明菩萨随机普应诸处起胜行故。此约能依之行为问。下就行所住处为答。依此而判中际佛法中。问答相属亦极明耳。下明随缘化他中。初见他少善而心随喜。二化众生令绍佛种。谓下佛种子于众生田等。此二是化他心。下明化他行。谓云何不断。以救度故。何处救。烦恼妄想中故。如何救。知根行故。以何救。解法药故。云何救度成。谓令离集垢超苦难决道疑证爱灭。如次四句应知。后际中十四问。不思议品至普贤品通答之。于中胜法者是菩提胜法。同上文。不动转者是无功用故。余义多同前会释。
　　第三说分中通下五会答前所问。于中分三。初此会中答前初十问前际佛法。二从第三会下答中际佛法。三从不思议品下答后际佛法。就初中二。先集众显圆。后对缘正说。前中二。先明能集。后明所集。初中有二意。一望前为答问。二望后为集众。前意中知心念者领所问也。又举受法心器量也。即如其像现神力者现像答也。满其器也。谓如其所念如上一百二十四问。及下至第六会来所说法门答此问者。皆于如来法界身中无不圆明顿现其像。是故展后五会而不延。一身顿现而亦不促。又六位历然而不殊。圆融即入而不坏者良由此也。令众睹此以沃虚襟则为答耳。以彼念云愿为我现故今现之也。下经云清净法身中无像而不现故也。又像者缘集所成无碍之义。以机心器量印于佛身而成此像。又以佛身应机而现此像各有空有二义及有力无力义。四句融摄无分别义思之。又以应机现像动摄功能为神通力也。二为集众者世尊举集众人。知心念者辨集众所由。如其像者明称法合机。现神通力者正明召众令集。又如所说像而现神力。使他方菩萨见此通光。知说某法而来集此。亦使此众见佛此像。知定说我所问之法欢喜而住。何以知者以如来身光有其二种。一密故难知。二显故令知。令知之中随其所应。将说何法。而佛身光先现彼像令众见已知说某法。如说般若时(勘智论)。如说法华时(云云)。故云如其像现神通也。二所集中十方内一一方各有三世间可知。又各有八义。一远近。二出土名。三标佛号。四主菩萨。五摄眷属。六来此致敬。七化作座。八依本方坐。世界同名色者表信位法相粗显著故。佛同名智者表信中最初始觉从本觉起故。菩萨同名首者表信是因初故。其文殊名义略叙五义。一者名文殊师利或云尸利。或云漫殊室利。或翻为敬首。或云溥首。又云濡首。又云妙德。又云妙吉祥。此中十菩萨依梵本同名室利。兜沙经中亦同名师利。又梵语唤头为室利。吉祥德等亦为室利故致翻译不同也。二出处者若依文殊般涅槃经是此土婆罗门家生。佛灭后四百年。于香山顶已入涅槃。若依此经是东方菩萨现在清凉山。寂调音经亦云。是东方去此万佛世界。国名宝住佛名宝相。彼土菩萨也。三明师资者。依放钵经昔为释迦师。此经云是三世诸佛之母一切菩萨之师。四明位者若约因是十地菩萨。以常住首楞严三昧故。若约果依首楞严经于南方平等世界成佛号龙种。五明德用者依如幻三昧经降魔场等是调生力也。依现宝藏经迦叶摈等是胜通力。从空决定论难叵当慧力也。此约三乘。如下光觉品一切处等是一乘也。诸方菩萨皆头面礼佛者。礼佛义略作三门。一礼数。二敬仪。三明得果。初中三业礼有二意。一以有三处礼故。二显佛有天眼天耳他心故。二敬仪有七。如孔目(云云)。三得果者有二。一近得五果(云云)。二远得佛果如贤首品说(云云)。依方坐者依智论第十二。外道他法轻佛故坐。白衣如客故坐。一切五众身心属佛。是故立。若大阿罗汉事已辨者许坐。余三果不听坐。大事未辨故。如王有重臣坐余皆立。今此并是大菩萨故是以坐耳。
　　第二对缘正说中分二。初三品正通答前问。后三品因论生论。别问别答。又释前三是能发行缘。后三是所发行相。又释前是所缘果境。后是能缘因行。以此信行是住之方便自无别位故。初无问也。
　　就前三品中有五。初叹众希有。二牒问总标。三征标显体。四征体辨相。五征相明用。
　　初中何故问佛文殊答者。以即同佛慧故。吉祥妙慧达土海故。增诸菩萨踊悦心故。何不入定者以信无位故。前会岂有位耶。以是果德深细故。此中岂无果法耶。以为成因故。通具广因故。叹希有者略由二义。一以此一会即是一切虚空法界等处会故。二以此即是法门故并如光觉品说。
