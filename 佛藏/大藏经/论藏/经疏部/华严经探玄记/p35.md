<!-- { "loadSidebar": true } -->
　　第二教化甚深何故来者。前明摄心入理。此辨后智救生。财是法财故也。于中先问后答。此中问答似少不同准答取问。问中应云。如来既十随教化。云何复说众生则非众生。答中明身命等皆空故。是十随教化则非教化。以众生非众生教化亦非教化。此有何失。又准问取答。难意云。如觉首所说。众生既空。云何教化。教化之时若如圣智称理见空。则不成化。若同凡执横计为有。即不能化。此是有无相违难。答意众生是空空是众生。大品云。非以空色故名色空但以色即是空空即是色。解云。以即色之空方是真空非断空故此非凡智境也。则为如此众生以如此十随说如此法门。方为真教化。难问中二。初一句举正义。二云何下显相违。于中古人将随身是总。今初一是总余十是别。初一是发心时得道时等。论云。难处生者待时故。二随其报命。或长时或短时应受化故。则于彼时而教化之。三随其所受身时。如待得人身方教化等。四随所作行业时。如待作恶行方得法忍。如净诸业障经说善行等准之。五随当起何欲乐而受化时。六随起何誓愿而受化时。七随起何意念何事时。八随起何方便而欲造修时。九随起何思惟照察时。十随起何筹量计度时。十一随起何等见应受化故。如来尔时则便化之。既如此随机屈曲教化。而说众生则非众生。其理安在。第二答中二。初一偈赞德劝听。上半叹文殊德以智中不杂无明故云明智。能照唯心之理故云境界。何故恒照此境者以常乐寂灭行故。后九偈中二。初七正答前问。后二遮难重答。前中随时一问无答。以总不离别故。初三偈答随身一问。次二答随命一问。次一答随行一问。后一通答余七问。初中先二明人空。初一昔来谓我在身中故。今明身无我亦无。则以界分别观观是身不可得故。则达所执身中我有即是无也。次一昔来谓身依止于我。今明我无身亦无。则寻能依身分观所依之我不可得故则于身不著也。次一以内类外明法无我。于中初二句标次一句释下句益。如此随身则非随故。不异众生则非众生。是故无失也。就答随命二偈中。初一观境后一观智。前中身谓名色则果报身。命谓正受生识则是本识。本识与身从始至终更互因果和合无二。喻说可知。此互为因果非二乘愚夫乱识境。故言不可知。此义谁能知。以智者能观察故则佛菩萨法如智也。所以得知身命更互为因缘者。以分别依他无常法更互为因故有身命。以常住法不成因故既云无常。即有非有各无自性故云空无我。及离增益损减等一切相。就答随行一偈中。由本识与意识诸熏习法更互为因故。业功能生非有人法等故云无我犹如梦。非唯业行独绝二我。业所得报我性亦寂故。其因果似前后异。无我义同曾无异也。次一偈答后七问。以随欲乐等七皆是心数。依心王不自在故。故举心王总收通答。故云唯以心为主故。又释。一切世间法唯是自心变异所作心为其本故云主也。然愚夫不了唯心义故。妄随分别起此欲乐等七种心念。以皆取相故悉是颠倒。是颠倒故则空无所有。是故随之则非随也。下释遮难。恐有难言。若众生如此则空自是法门。随亦尔者何须更化。释云。以不能解诸法则是无二故。是故化之。又更难云。则此不解真实之众生岂不则是空耶。释云。以从缘起故非无。速灭不住故非有。此二不二是众生故云无异相。是故得教化。前偈明须化。后偈明成化。
　　第三业果甚深内先难后明。难中二。先举法正难。后然法性下遮救重难。此中难意。若四大中无我者谁作善恶。谁能受报。此中执有作用应有作者。是以用征体难。设小乘救言。虽无我人作者然有善恶因果法故得如此也。犹是法执。故重难云。然于法性无善无恶。此显法空。既于法性空无善恶。若无作者更因何法而有业果。故知有我。我既实有无我之理安在。难意如此。前中二。先一句举正义。下显相违。于中五对十句。初一约受报计有受者。二约作业计有作者。三约报中差别。内约行外约身。若无作业者何因有此别。四约多少报。如经中说。能作多业受报亦多。少亦尔。故知有我。上约生报。五约现后报。下遮救难可知。亦是覆却重征。第二答中。何故宝首答者。谓事中显理得可贵多宝。于中有二。初一偈法说。下九喻况。前中二义。一举义正答。二引佛证说。非已能知。初中上二句明业果不坏。下一句明无作者。谓随其所作诸差别业熏于本识。本识依他变似其业所起果报。故有多报等种种不同。但是诸识缘起互相集成无自性故得有业果。实非四大中别有人我能作业受果故云造者无有也。此则由无性理故法性无善恶。由无性故成因果故有业果差别。此但有无性之因果。何关有我人。故云四大中非我等也。如此正法理数决定。三世诸佛之所同说故云诸佛说也。楞伽第一云。我常说空法。远离于断常。生死犹如梦。而彼业不失。此之谓也。下九喻中皆有二义。谓业果历然而无所有故成喻也。一明依他离性喻。谓本识如镜。随熏所现业果如像。此是依他义。内外无所有者明离自性义。此有三重四句。一约像。谓无质不现故。内无所有非镜无现故外无所有。由是一像故俱无所有。由是像故俱非无所有。以凡是像义必由内外方得现故。二约质。谓面南像北故质内无所有。由如面而现故质外无所有。俱不俱可知。三约镜。谓镜铁坚密间无空处。不受物故像非内也。凡欲观像者皆临镜观之。所以非外。俱不俱等准之。如此无所有而影像历然。业如像性如镜故云亦如是也。起信论云。二者因熏习镜。谓一切世间境界悉于中现。不出不入不失不坏。常住一心。以一切法则真实性故。此之谓也。第二明无知成因喻。谓本识如田。业等如种子。多类种子同一本识故各无自体可得相知。然识功能不失坏故而能为因。如纯净土得雨生草。此多草种于彼土中求各各性皆不可得而能为因。纵深掘地所得之土得雨生草。草种同土虽多年不失。此亦尔经云。业虽经百劫而终无失坏。遇众缘合时要当酬彼果。故云业性亦如是也。又水土为疏缘。种子为亲因。各全夺有无故。是故不相知。识中准此知之。第三因能现果喻。谓业性如幻师现果如幻色。虽似有而非有故也。第四果法无念喻。谓由咽喉等因缘和合出声。实无我能。但从名言熏习生似于言说。如木人出声无自念云我能出声及非我出声之二念也。又木如藏性。匠如妄想业等。木人如众生报相。故无我非我也。第五因体无杂喻。谓鸟在[穀-禾+卵]时未辨音相。出[穀-禾+卵]随类方有异音。口业种子在本识中同无记性。无若干相。至受生处报熟之时能出众声。又功能生果不同如鸟出[穀-禾+卵]。业体性空无别如鸟在[穀-禾+卵]。此乃喻是前后。约法同时。第六现果无来喻。谓如父母为缘受生识有烦恼业等种子为因。此识与赤白和合时名因缘会则此名受生。无别来者虽无来去而报渐长不妨诸根各别。业亦尔。思动身等造业。无别来处。后若熟时感报差别。第七苦报无本喻。谓以恶业熏自心故令心变作种种苦具。还自恼害。然彼苦具虽外无来处。然恼害事不坏。业亦如是。虽无自性然感报不灭故云业性亦如是也。第八胜果无根喻。谓善业熏心心幻现果亦无根本。小乘说轮王灭后七宝贮在铁围山中。后圣王出七宝还复现于王前。今此不尔。但由业熏自心变现。无别宝体使之来去。业性亦尔。论云。善恶熏于心。何故异心说。第九有无同性喻。谓有流业未得果。及治道前为本识摄持功能不灭。名为成。至其得果及得治道时。业功能尽。名为败。寻其成时无所从来。求其败时亦无所趣。此并不坏世间说第一义也。
　　第四佛说法甚深。初难中二。先举法正难。后遮救重难。前中二。初举正义。二正设难。谓十种相违。一法是一味真如也。难意云。所觉既一设教种种。义若非一可使随言并实。即乖一味应失所证。义若一味而不随言即诸教种种皆应虚妄。此是教义相违难。彼若救言。我此所证一味理中具多德故。是故诸教各显一德故不相违。为遮此救故重难云。而于法性中分别推求如此多种实不可得。不可得故教便乖义。又释此是体用相违难。谓觉一法是体。应机现多是用。若以体从用应乖失一法。若用同体种种便虚。若言一法之内有种种故不相违者。而法性中求种种不可得故不成救也。十句中。初一总余九别。一教声普遍。二教力摄生。三声声差别(已上口业)四身业。五意业。六身用。七依报。八严土。九分齐。若具说应一一句初皆云唯觉一法云何无量也。答中德首答者显法理德深故。于中二。初一偈叹问略答。答意云以一味法界是无分别义非是一数之一。是故随缘成多而不异一味。一味湛然而不碍种种。此二无二。是故诸教并实而一味理存。如此无碍。是故名为甚深微妙义也。又释。此不异多之一。是如来所觉。不异一之多。是如来所说。是故一为甚深。以不异多故。多亦尔。反上可知。故云甚深妙义。求功德者以知一起多堪摄生故。求此一得。又知多归一堪证理故。求此多得故名智者也。下半偈德首自显约法为名也。此中九喻并显不改一无分别而成事差别。一明法能荷载万机喻。二缘灭众惑喻。三入器无变喻。谓如法界胜流义等。四拂动诸根开觉喻。谓熏成种子动令厌求也。五应欲随润喻。龙如佛身雷如梵音雨如正教无分别故不异一也。六缘生众德喻。谓依净法界成修生诸行等。七无垢照机喻。八应机无往喻。九随缘不变喻。此上诸门皆不异一。无分别而现多种利益事。如梵应大千喻如说无量也。身无异喻一味常存也。余门并准。
