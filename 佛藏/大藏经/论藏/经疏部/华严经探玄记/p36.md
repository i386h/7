<!-- { "loadSidebar": true } -->
　　第五福田甚深难中。初正难后遮救重难。难意上既云佛德无异。则应设施得果不殊。如何今见得报差别。此是缘果相违难。恐彼救言。佛田虽一若人于佛兴上妙供。佛于此人生亲爱念。故得胜报。弊恶返之。为遮此救故后云如来平等无有怨亲。此是三念处法也。正难中初举正义后显相违。于中初句总十句别释上总中不同之言。一色相好丑。二人中四姓及五种姓等。三如贵而非富富非贵等四句是家。四眼等根具阙好恶及根机利钝等。五生财金粟等。六等一布施有得奇特财物。如树提伽白叠以钉入地七寸不穿等。七眷属善恶等。八既各卑己行施。应同得自在。今乃有。或于一人得自在余处不得等。各有分齐。阶降不同。九福德多少。十智慧浅深遮救可知。答中目首者见此法明白故。答意凡施佛由二因。一由施者用心不等故。遂令得报千差。如温室经说。皆由用心不等故。二由佛大悲不思议故。究竟皆悉令得解脱故。大悲经第二云。下至畜生能念佛者。悉得最上涅槃尽烦恼际。况于人等。又如下性起见闻之益等。是故偈中众生故有异。是初义也。能烧一切有是后义也。此二无二。同一报故不相违也。引十喻示。一缘能现果喻。二应机随解喻。三善巧随顺喻。四应感令喜喻。五物感现形喻。六善除惑障喻。七殄灭智障喻。八悲情普被喻。九动令生厌喻。谓不令坚乐也。十焚烧尽灭喻。谓令得涅槃也。
　　第六正教甚深难中三。初举教力。二为知下举行力。于中十法分三。初总知五蕴。二知三界染净报别。三知痴爱是报缘。三若知下以行难教显教无力。难意为因教法断惑。为因勤观诸法断惑。若因教能断则不须精进。若因勤行能断则教无增损。谓此教法于德不增于惑不损。又释得教不增失教不损。以无用故。此是教力相违难。答意以教是精进之缘勤观扶教方能断惑。是故速出。教有胜力懈怠乖教则无教力。是故难脱也。难者以行力夺教力。答者显行由教力故也。以应教离懈怠故。进首答之。偈中三。初一劝听总说开二章门。次一偈辨精进顺教释速出门。三有八偈明懈怠违教释难脱门。一多闻懈怠喻。是人先已小闻尚不能领悟。如小火也。今更强求广多闻诵。如湿薪也。以新旧俱失都无成益故为懈怠。又此人欲以少时顿学多法。学既不成遂成懈怠。二无力懈怠喻。是人薄福少心力。复数废习。无所成故为懈怠也。又此人虽亦多时然数间断。故业不成名懈怠也。三偏修懈怠喻。是人背善知识偏于经卷求习闻慧。无所得故懈怠也。又此人虽无间断。然阙缘故业亦不成。四倒修懈怠喻。是人闻说书持经卷便证解脱以不知别时意故。久而不得便生懈怠。又此人虽有外缘并是错学之人。妄取倒求。故颠堕也。五过求懈怠喻。是人不自知无闻慧。径望总达一切佛法。既不能达便生懈怠。又此人虽外有良缘内因有阙。谓无信心手无持戒足。不挛定弓不茹智箭。云何能射烦恼大地。六少力懈怠喻。是人以刹那意识则望究尽佛法深海。既不得入。便生懈怠。又闻一念称佛灭多重罪。但称一句则休云我罪已灭等。七小治懈怠喻。是人闻佛教能灭烦恼火。则以小闻望尽灭之。久而不尽则谓佛教无用。并皆弃舍。故是懈怠。八无求出意喻。亦名执我慢高喻。是人闻说众生则真如。以不解迷悟故。则云我既是真如则是已证得法界更何所修。则生懈怠故也。
　　第七正行甚深难中三。初引佛语举正义。二云何下设难显违。于中初句总。次随十种垢法是别。恒上心现行故不离心也。三心无所行等是结难反征。谓虽闻正法无心依行而欲断惑。故知佛说闻法能断其义何在。又释此是遮救重难。谓若救言。若依教行即能断惑。故闻法能断义还存者。今重难云。此依教行既是心有所行何能断惑。若依道理。要须心无所行方能断结故。是故闻法终不能断。答意则此心无所行名如说行。故能断结。若但唯闻实无断义。可有闻而不行。无有行而不闻。故曰一切佛法以闻法为本故也。此与前正教甚深何别者。前以行征教难。教力摄行答。谓若无教勤行不成故。此中以教征行难。行能行教答。谓若不行多闻无用故。执教成行故。法首答也。十偈初一劝听总答。非但积多闻者明多闻不是过患。但是唯也。以阙行为失故也。后九举喻显失。一不如说行喻。二随说废思喻。三计文迷行喻。四自谓非分喻。亦名耽文失行喻。五恶业障碍喻。六不解自说喻。七不见自义喻。谓前约教此约义。八废正成助喻。谓如牛王目比丘诵八万法聚永度多亿众得道。自身不免堕地狱等。九隐非现是喻。谓如调达善说法内怀朽烂等。又倚恃此说非分自高。返为所害等。问何故此中诃毁多闻。十住品中乃赞多闻。答为信中行劣恐滞文故。又是闻熏之初令成一心无倒听闻故。十住已去行胜故。不滞著故。能广利生故。
　　第八助道甚深难中三。初举正义。二何故下设难显违。于中六度四等为十。此约行辨。若约位论则加方便等四为十。此中般若应是世间慧摄。不尔非难故。三此一一法下结难反征。难意云智慧为众行之主。何不唯赞此而叹余行。余行离慧皆不得菩提。何须赞之。此即以助征正难。答意者以正助相资答。以能会助同正故。智首答之。十偈中分三。初一叹问劝听。次二偈开二章门。谓初偈明果非一行成正要待助资。后偈明众生乐欲别。随根故别赞。三释二章。初三偈释随根别赞。又涅槃中于悭等人前不得赞施等者据根未熟。为将护故。此文约根熟故。余亦尔。后四偈约法喻。释初相须章门。施为摄他。戒为自摄。此二通为众行之本。已修善根忍防不失。未生之善进故令生。又忍护外烦。进防内慢。故云防护。禅定伏除。智慧求断。故云安稳。又禅摄外散。慧证真理。故云安稳。四等益生称悦自意。故云安乐也。
　　第九一乘甚深难中三。初举正义。二设难显违。三结难反征。难意一切诸佛同修一乘。因行既同。得果应一。云何今见诸佛世界种种不同。乃至法住如是十种各各不同。无有不具如是一切差别佛法。而言唯以一乘。其义安在。此是以因征果难。因同果亦同。亦是以果征因难。谓果异因亦异。答意理实因同果无差别。但随众生感见差别。非是诸佛自有优劣。以明达一乘顺相故。贤首答之。十偈分二。初二偈就实以明因果俱一。明上唯一乘得出也。于中先因一后果一。因中初半明所依法性一。下半能依行修一。果中初半所证法身一。下半修生胜德一。于中心是大定齐。次是大智齐。此二是内同。力无畏等是外化用齐。通论有三。初体同。次德齐。后用等。二有八偈。明以体从缘现有种种。明上世界等不同。是随机见异。非佛有别。则展转释疑。于中初一明佛随机现差别。二疑云何故现异。释以众生业异见差别故。三疑何以得知众生俱依自业见异。释以众生既不见诸佛法身众等故。明知是但见自心所现差别。非是佛体有若干也。此明报佛身土地前二乘俱不能见也。四疑真佛平等众生不见。谁能见耶。释本行广净等者得见故。此明地上菩萨见实报身土。五疑地前众生既不得见。何由得入真。释以佛力自在各令分见后还令入。六疑佛力既自在。何不则令众生一种见耶。释佛无憎爱。彼依自心故见差别。七疑云我今现见佛自差别。岂开我心。是故差别过在于佛。释云若不唯汝心可如所责。既实是汝自心变现故非佛咎。八疑云若佛不自有差别现。何故有常见有不见等。释云净心器者自心感见。以佛是心法如是故也。
　　第十佛境界甚深。上来文殊问多人。今多人问文殊。首伴互彰故。上论余法余菩萨说。今辨佛境界。同请文殊者久已成佛显智深故。又文殊问皆以理反征相违结难。今但咨请不敢难者为显尊故长故众首故。又此佛境界通二种。一所证境谓真俗等。二分齐境。谓依小乘三十四心以去是佛境也。若三乘十地满后是佛境界也。若一乘十信满后是佛境也。则如此辨在信中者是也。又三乘等不通因位。一乘因果同故。亦是普贤境界。余义如性起说。文中二。先问后答。问中四。一总告。二结已说。三叹文殊。四正陈请十一句。初二问自利德体。次五问利他德用。次三问所益众生。后一结其广大。又初一是总果体也。二以因成果。问体证境因。三入处谓因圆果满乘化普入世间等。四所度谓入世间辨所度生也。五辨知度生法之智。谓知法界法门之智。六所设法药。七应机差别说。八明机入法。谓非染识所识也。九既非染识境。云何令得知。十既得知已照除何法。又释此三问令所化如次得三慧益应知。十一总结佛境广遍何处。答中十偈内第八一偈答八九二句。余偈次第答余九问。初偈答境界。上半举所入法。此通二义。一齐者等也。谓齐等虚空即是真如为所缘境也。二齐者分齐也。谓齐法性真空已去是佛境。又上句深下句广也。下半明众生证入。言无所入者。以众生则是法身故无更入。如常在虚空。岂得更言入虚空也。二答因者一他分因唯佛能分别。二自分因说不尽。以多劫修故。又多故说不尽。等佛故唯佛能分别。唯佛能分别显深也。说不尽广也。自余者除佛以外余人说不能尽也。三答入者。上半明随缘。下半明不变。谓寂而常用故普入也。用而常寂故寂然也。和而不同故云不同世所见。正由能入故不同也。四答度者。谓入在世间作何等事。谓度众生。上半举度生。下半明度数。五答知度生法。之智。谓上半是能知。下半所知。六答法药。谓初句明法体。次句法用。下半明用不异体故唯佛知也。具分别有二。一以无异法界随机多说多故难知。若具分别唯佛知。二此多说则无异。无异则多说。此各不坏二门不碍即一。此难分折。若欲具分唯佛能知。七答知音说法智。上半所知。下半能知。谓虽了知众生言音而以说法。然常无作故无分别。八答识中二句。初句不可议故言语道断。非耳识等所识。下句不可思故心行处灭。非心思量也。又非染识亦非染心。如楞伽云取相名识不取相名智故。四依中不令依识也。九答决定知中二句。初句举法。谓自性清净如来藏法。下句示令决定知也。十答照中。上半照除烦恼障证寂灭涅槃。下半照除所知障得菩提平等行世间。又无明者无能照也。无所行者无所照也。平等行世间者绝能所而照故云平等行。行犹照也。十一答广中。上半所知广。下半能知广。
