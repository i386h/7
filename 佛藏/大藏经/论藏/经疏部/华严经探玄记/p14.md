<!-- { "loadSidebar": true } -->
　　第九河神是流润义。德中勤是流义。益是润义。第十海神是具德义。如下十相等。德中以法同事可知。第十一火神是成熟义。照明义。焚烧义。除闇义。初二成二严。后二灭二障准之。第十二风神是聚散义。如风灾为散风轮持聚等。散惑聚德可知。又即令众生身不分散。皆是法界缘起舍那风神力也。又内风有五种。一息风。出入息从脐轮起。二消风。向下消食。三持风。令人行健。四灾风。令人成病。五力风。人将死解人支节临死人面有五色风。入地狱者黑色。生畜者青色。饿鬼黄色。兼以舌出。生人面如常色。生天鲜华色。精光可爱。第十三空神有七义。一无边。二无碍。三一味。四含摄。五显示。六离染。七坚固。前五名中准后二德中彰。第十四主方神是显示义。谓显示方隅令达迷向正故云善照。照犹示也。第十五主夜神是助成义。非正时故。或闇夜中导引众生。如下夜天等准之。第十六主昼神是正修义。是正时故。故云信乐正法。又是明饰义故云庄严。第十七阿修罗新为阿素洛。依婆沙名非天。佛地论说天趣摄。多作谄诈无天实行故名非天。如世恶行名曰非人。或名非端正。或名不酒。于大海中作酒不成等(云云)。或云毗摩之母本从天生故云劣天。阿含经云。劫初成时光音天来海中洗浴。水触其身失精在水。遂成肉卵。经八千岁乃生一女。身若须弥。有九百九十九头。头有千眼。有九百九十九口。口有四牙。牙上出火。犹如霹雳。二十四手。九百九十九脚。在海浮戏水精入身生一肉卵。经八千岁生毗摩质多。身有九头。头有千眼。口中出水。有九百九十九手。有其八脚。其形四倍大须弥山。纯食淤泥及以藕根。又多与天诤。广如正法念经说也。然修罗有五住处。一地上众相山中。如下文说。二须弥山北下入大海二万一千由旬。修罗王名罗睺。此云障碍。能以手障日月等领无量众。三从此下更过二万一千由旬王名勇健。亦领多众。四复过二万一千由旬王名华鬘。亦领诸众。五复过是数王名毗摩质多。此云响高。是舍脂父身如五须弥山。与天帝战时。发自海底扬声大叫云。我是毗摩质多。我是毗摩质多。时阎浮山岳一时震动。亦名穴居。谓彼中有光明城。于中住故。或天趣摄。如上佛地论。或依毗昙鬼趣摄。以谄曲所覆故。或依正法念经鬼畜摄。以罗睺是师子儿等故。或依伽陀经天鬼畜摄。由上说故。故唯有五道。若分六道善中上中下配天人修罗。恶中三品配下三涂可知。依智论其罗睺阿修罗王是大菩萨。第十八迦留罗新名揭路茶。此云妙翅鸟。鸟翅有种种宝色庄严。非但金色。依海龙王经其鸟两翅相去三百三十六万里。阎浮提止容一足。依涅槃经此鸟能食消龙鱼七宝等。唯除金刚。以不能令消故。又食应命终龙。又过去受三归者不食。袈裟缕系者亦不食。又依增一经四生金翅中如卵生鸟。从铁叉树下入海取卵生龙。水犹未合还至本树上食之。若向胎生龙鸟身即死。若胎生鸟得取胎卵龙不得余二。若湿生鸟得取三生龙不得取化生龙。若化生鸟得取四生龙。又日别食一大龙王五百小龙。绕四天下周而复始次第食之。命欲终时诸龙吐毒不复能食。饥火所烧耸翅直下至风轮际。为风所吹还复上来。往还七返。无处停足。遂至金刚轮山顶上命终。以食诸龙身肉毒气发火自焚。难陀龙王恐烧宝山降雨灭火。渧如车轴身肉消散。唯有心在。大如人髀。纯青琉璃色。轮王得之用为珠宝。帝释得之为髻中珠。又下文云。菩萨金翅王生死大海中。搏撮天人龙安置涅槃岸。此之谓也。第十九紧那罗新云紧捺洛。此云歌神。能唱歌咏。作乐。杂心入畜生道摄。亦名疑神。谓是畜生道摄。形貌似人。面极端正。顶上有一角人见生疑。不知为人为鬼为畜。故云疑也。第二十摩睺罗伽新名莫呼洛迦。此云大腹。亦云大蟒。又名腹行神。能护法故。能除疑也。第二十一鸠槃荼。依正法华经名厌媚鬼。啖人精气等。亦名冬瓜鬼。王名毗楼勒。此云增长。主是南方。天王领二部鬼。一名鸠槃荼。二名薜荔多。从所领为名。第二十二鬼神王是北方毗沙门。此云多闻。亦是所领为名。以摄诸恶鬼不令损恼众生故云勤护也。第二十三月是清凉义。如下文菩萨清凉月等。二敷发义。如敷发莲华等。如文发宝心等是也。又依俱舍论月去地四万由旬。广五十由旬。以水精白银合为两面。回转相影故有亏盈。依长阿含经其城正方一千九百六十里。高亦尔。二分。一分天金作。一分琉璃作。王座二十里以遥看似圆。天寿五百岁。子孙相袭一劫。第二十四日广五十一由旬。其城正方二千四十里。高亦尔。宫城纯金七宝莹饰。王座二十里。寿命子孙同月天。以风持故绕须弥山四面。上日月天子俱是四天王左右初天所摄。并是道力随缘殊形异现。德中初句自利。后句利他。如日有成就义饶益义。又依宝性论说曰有四义。一破闇如慧。二照现如智。三轮净如解脱。四上三不相离如同法界也。第二十五忉利此云三十三天。三十三天者。佛地论第五云。妙高山四面各有八大天王。帝释居中故有三十三也。若具应云释迦提婆因陀罗。此云能天主。依三法度经此中天子身长一由旬。衣长二由旬。广一由旬。重六铢。寿一千岁。德中具二利可知。第二十六夜摩此云时天。以时华开合辩昼夜故名也。佛地论云。谓此中随时受乐故名时分。此天身长二由旬。衣长四由旬。广二由旬。重三铢。寿二千岁。德中自分胜进可知。第二十七新名睹史多。此云喜足。佛地论云。后身菩萨于彼教化。多修喜足行故云喜足。依长阿含经身长四由旬。衣长八由旬。广四由旬。衣重一铢。半食甘露。寿四千岁。德中慧定可知。第二十八化乐者。佛地论名乐变化天。乐自变化作诸乐具。以自娱乐也。又自化乐具还自受用不犯他。故名善化。亦名化乐。依三法度经身长八由旬。衣长十六由旬。广八由旬。衣重一铢。食甘露。寿八千岁。德中二利。第二十九他化自在者。佛地论令他化作诸乐具。显己自在故名也。依三法度经身衣寿命过前一倍。准之。德中入法自在也。第三十梵者。新名离欲染故。净中之极名离欲也。佛地论离欲寂静故名梵。身者众也。依长阿含于梵众中以梵音语故名也。天者自在义。光明义。净义。依智论天有三。一人天。谓帝王。二生天。谓欲色天。三净天。谓佛菩萨等第一义天也。尸弃此云火色。或云火顶。以火灾至此故。若修上禅即生此天。于梵众中发大梵音诸天各自谓。唯共我语。于大千界最得自在。颜如童子。身白银色。长半由旬。衣金色衣。非男非女。禅悦为食。寿一劫。此依长阿含辨。德中四句。一以何度。二何所度。三何所除。四成何德。如文可知。初禅大小等于欲界一千四天下。一千初禅始等二禅。二禅为火灾顶。一千二禅殆等三禅。三禅为水灾顶。一千三禅殆等四禅。四禅为风灾顶。又梵摩此云寂静清净洁。皆得亦云梵洁。又尸弃者火灾顶初禅主。又云持髻(云云)。第三十一光音者。依智论第二禅通名光音。彼天语时。口出净光无边。身长二由旬。寿二劫。又为初禅火光发音。引摄令生此天故名也。德中慧定可知。第三十二遍净者。以三禅中离喜故。身心遍净。依长阿含以上方便生此天王。名净智。四臂持风轮御金翅鸟。德中以此是乐位故。令得真性广乐也。第三十三果实者。以第四禅是世间善果中最胜故。亦名广果也。德中以是不动位故入性寂也。第三十四摩醯首罗者。依智论此云大自在天。有八臂三眼骑大白牛。知大千界雨渧数。以于大千界中最极自在更无过故立名也。又依智论第一云。第四禅有八种。五种是阿那含住处。是净居。三种是凡圣共居。过八处有十住菩萨住处。亦名净居。号大自在天王。由此当知。净居之名有四种。一约报纯净。此通凡圣。二约德过凡。此唯那含等。三约因。如云有十住菩萨。十住菩萨即是十地。十地中是第十地摄报果也。四约果。谓此中有三乘中报身净土等。故立此名也。又准智论八天外更有别十住菩萨天也。
　　第三叹德。此文有二释。一但显此众德。二通辨上来异生众德。便即释疑。疑云前普贤同生同在果海。此异生众既杂类卑末。如何亦在果海中摄。释如文中。初二句总标。谓内修离相外预胜流故。在缘起果海中也。下别辨中二。初举其德。后所以下释同果海。前中二。初一句外化普周。次内德盈满。盈满中四。初三业殊胜。二同佛所乘。三断德离染。四照烛真源。初中先身成妙色。二意善安住。三语辩不倾。此中初离不勘说。故在众不倾。后离不能答。故难无能坏。所以具此胜三业者由佛所乘常现前故。所以佛乘得现前者由离二障故。所以得离此二障者由睹胜缘故。是故入佛海也。此即以后释前。又义以前释后。谓由具此胜三业故佛乘现前。佛乘现前故得离二障。离二障故得见佛法界身。是故得在众数。以若具障者视日尚失眼光。况得见佛。如下如盲等。又断德中二句。初习种全灭。后句正使久除。文可见。释同中二。初果能摄因。二因能入果。初中二。先征。次释。征意所以此众同在佛海中耶。释意以佛成彼故不别也。于中有三。一举佛为行缘。二种种因缘下明依缘成行。三各随下结行属缘。前中三句。一往时。二往行。三为物集善根。二成行中有五句。初一句令得三贤位。二一句证地位。三逮得下明八地已上位。四皆悉下成法云位。五具足者结总也。三结行属缘中。初各随得出结行也。悉由等者属缘也。是故在果海中也。二因能入果者。谓乘解脱等即乘因入果故。乘别入总故。乘门入海故。如下文中十种解脱九世相即。乘此力故得因果圆满同一际也。是故于佛果海中法门悉得自在。下文叹法门即是其事。若三乘则不得如此。以事异故。师弟别故。
