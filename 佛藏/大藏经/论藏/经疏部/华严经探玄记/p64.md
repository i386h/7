<!-- { "loadSidebar": true } -->
　　第二大段菩萨如是回向亦无所著下明离众生相。即是实际回向。于中二。初明会相入实。二随方便智下明依实起用。亦是初明无回。后明无不回。前中二。初会前回向众生明入实际。二修行清净下会前回向菩提明入实际。前中三。初正显。二但欲下释疑。三以如是下总结。初中亦三。初离妄相。二不住心颠下明离妄想。三不著下明离假名。诸经中多约此三明离妄也。初中三。先会前大悲救护众生。二不求下会前调练悲心于怨恶等。三不取众生相下会前代苦等行。初中二。先会能回之行。谓不见有能回有三句。一总显无著。二破性。三破相。二业报下会所向众生。谓不见有所向。能所两绝平等平等也。于中初总显众生业果俱妄。是以菩萨不著。下别显之。不取五阴是不住有也。不坏五阴是不住无也。此上于众生报果不著也。不取妄业者于众生业因不著。二会前调心中不为求报于背恩等所起嫌恨等。虚妄因缘下释。谓因空故不生。缘空故不起。报空故不住。大悲忍恼名坚固。空故不住之。求恩报等是虚妄法亦空故不住。三会代苦中。不取众生相者明所代众生空无代也。不分别世界者明所受苦处。是上文于一切刹一切地狱等空故无代处也。谓见苦乐染净世界平等故云不分别。上离妄相竟。二离妄想中。三倒即是皮肉心三烦恼也。三以相想俱空名言亦绝。故云不著语言道也。二释疑中。疑云。若众生皆空回向亦离。菩萨何因而作回向。释中五。初句总释。为令众生解此生空无回实法。是故回向。非谓有回。此同净名经为众生说如斯法是则真实慈。二观察等者别观所向众生平等为作回向。三法界印等别显能回善根称性回向。初以理印行。后行性离染故云离欲等也。四解一切下明能所无二同一法界无回而回。五转疑云若如是回向于诸众生何所增损。释此无二之回向于德不生于惑不灭。何以故。以皆即空同真性故。故云不生等也。三以如是下总结平等回也。二修行清净下会前回向菩提以入实际。于中三。初牒举前行修对治是出世因也。善根向出世正是前回向菩提。二于善根下正会入实。于中初句总标举。不作二相者善根业是因所向。出世萨婆若是果随相为二。会缘归性平等不二故也。下别显之。先明因果不即不离。显俱离有无故名不二。后愿智业下明离有无之因果称性皆明净。明净性不殊故名不二。此下并同净名经布施回向一切智为二布施性即是回向一切智性是名入不二法门。三舍离下明观益。初离散动益。离憍慢等离惑染益。上来久实竟。自下第二依实起用。于中三。初总标。谓于寂不滞即实起用名随方便智。二令一切众生下正明所作。谓令众生得此即真之脱。不著法性者不滞寂也。称性善根故云无量等也。无业报出业报者明依理起事以成无功之大用。明业果不亡也。三结观益。离恶是离过益。佛赞是成善益。又离恶趣下益。佛赞顺上益。佛子下第三总结名也。
　　第二重颂中二。先叙意后正颂。初中承佛力显说所依。观十方明说分齐。谓十方同说故也。及一切众彰说所为。观法界显所说理。入深句义明教义玄。大悲普覆辩说心广。护持等明所传益。谓令此法流行即是佛种不断。入一切佛等显所入益。出生等明所出益。善能分别等彰应机以法。谓分别心是知欲也。过去善根是知根也。知时不失是机熟授法不失时也。具足等明所现说法之身。谓内具法身外现色身。此是有法门之身故也。下正偈颂中以四句为颂。有二十八偈分二。初五颂总叹殊胜。非颂前文。二十方一切下别颂前文。初中分二。初二颂明大心为物方入此藏。于中有六心。初二句明广心。二坚心。三常求等是胜心。四净心。五敬养心。六深心。解法是智。救生是悲。彼能善入等者结行入位。具此六种殊胜大心方能入此回向之藏。是故此藏为极殊胜。二有三颂明大力为益生方入此地。亦有六力。于中初一颂中三力救生。一猛勤力。二净智力。三坚忍力。常能下一句正结救生。二一颂中二力益生。初净信力。谓无等是佛。心安是信心安固也。喜净释显信相。二大忍力。谓受恼荷载故如大地。下句结为益生。三不以苦行下三句明大悲力救生。初二句举悲行。常能一句为结救生。上来总明大力救生能入之行。下彼人速入等结行入位。谓具彼大力方能速入如此回向大无碍地。是故此地为极殊胜。第二正颂前文中三。初有三偈。颂前所回行体。于中初一偈颂前四等行。谓普摄众生。心安住通具四心也。修回向者明行堪回向故也。后二偈颂六度行。二十方一切世界中下十偈颂前救护众生即是回向众生及菩提分七。初二偈颂前利乐众生回向。一颂安乐。二颂利益。二有一偈颂前代苦回向。三有一偈颂前回向意。谓不为五欲。但为生求佛。四有二偈颂悲智行回向。初是智及行。后是悲及行。谓游界安生是悲也。此犹是前调练行也。五除灭下二偈颂离染心回向。犹是前于恶众生不起嫌心等。六菩萨未曾下一颂明不著五蕴三界回向。七诸佛下有一颂。总结菩萨摄生行极。三菩萨一切心安住下十偈颂离众生相。即实际回向分二。初三颂前会相入实。初二明三业契真。后一明三业顺理故令佛喜也。后七偈颂前依实起用。于中有四。初一颂明身业胜行。二有四颂明意业胜行。于中。一止恶。二契真。三行坚。四行满。三有一颂明语业胜行。谓不著言不碍语故也。四末后一颂结行顺理令佛欢喜。
　　第二不坏回向中二。先长行后偈颂。前中亦二。先位行后位果。前中三。谓标释结。释中三。先举所回行体。二菩萨如是等善根下正辨回向。三菩萨如是善根回向欲度一切下明回向益相。初中二。先明不坏信。二佛子菩萨安住下明依不坏信生长善根。前中十句分三。初三于三宝境得不坏信。先佛次僧后法。二有四句。于所修行得不坏信。于中。一信护持正法决定成行。二信回向众生决定令益。三信所修善根顺理白净。文有标释。四信所行回向之行直心等释成。三有三句。于难知境得不坏信。一信说法师如夜叉。说法亦起佛想。又纵见违行为重法故不坏自信。二信佛果作用。逆顺难知。如现为老比丘等。三信菩萨善巧。示现逆行秘密之事。如现淫女等。此并难知而能坚信故也。二生长善根中有三。初牒前信境明种生善根。于中初牒前不坏信。于诸佛下明对生善。于中声闻等亦是僧宝摄。众生是前爱眼所观所利之境。如是无量境通结前所信多境。由于彼境信不坏故种生得此无量善根。二分别下明依此善根复增大心以生善根。亦先牒善根。谓分别思惟前所生善根令心勇锐增其大心。复生善根。谓由分别前于三宝等所生善故令菩提心长养也。由分别前于众生境所生善故修习大慈也。由此二心增广故依此复更生诸善根故云所生善根也。三广修下明依此大心复增大行以生善根。于中二。初成阿含行。先依前慈心起大悲等观行。后学佛所学等依菩提心起佛所学行。依此悲智二行摄生一切净善根。二明证理行。先依智证理集功德。后依悲慧施修功德。又释。前阿含行是加行中摄善根入实。是正证中集功德行。大慧施等是后得内修功德。行体竟。
　　第二正回向中二。初回向菩提及众生。二观无生性下明实际回向。前中亦二。初正以前善根回向。二菩萨善根回向已下明以回向所生胜报复将回向。前中亦二。初正回向。后菩萨如是精勤下结成。前中十句。初回向一切智总标所求菩提。常见佛下九句回向成因行。于中初五句成行所依。一常见佛。二近善友。三菩萨同会。此三成行缘。次一句成行因。谓念萨婆若。是上所向一切智也。次一句摄行法。谓于佛兴处受佛教法。于佛灭后护佛遗法。自下四句所成行。初一成利他行。谓愿能处有益生而常不离出世之向。次三成自利行。一供师行。二照理行。三满愿行。二结成中三。初结上所回善根。谓无量善是前依信所生善根。积集长养等是前依菩提心等所生善根。二正念等下结能回之智。谓筹虑观照回向道理义真实故。是故回向。三恭敬下正摄威仪以成回向。二依前回向所得胜报复更回向。于中初牒前起行总举所回。令我下正回所向。于中初供养佛。二明供养所为。三结供分齐。四辨能供之心。初中二。先供现佛。后供舍利。初中先举所供佛。于诸如来下正明兴供。于中三。先总。谓如佛所应者明称佛境界所应之供而以供养。谓遍法界等不可知故但云如佛所应。二以阿僧祇下别显供有六十七句阿僧祇供具。三以如是等上妙下总结常供。二此诸最胜下明供舍利。二欲令下明供所为有三。一为益众生是故供佛于中三句。一令众生见此殊胜供养欢喜爱乐生长善根故云摄取。非是菩萨摄众生善。二令依善离苦发菩提心。三依菩提心起行自严超出世表。二示现下有二句。为重佛德是故兴供。一为佛希遇。二为满佛供力。谓于佛兴此大胜供养为显如来威力圆满。三清净下二句为自心于佛信乐至重是故兴供。一为信重佛德。二为爱护佛法。谓兴此胜供令人敬重于佛故也。三如是下结供分齐。谓不穷尽也。四诸佛成就下辨能供行心。于中十句。一初即不退。二中即无休。三终未曾懈。四三时喜悦无间名不坏忧恼。五情无异求名利等故云无著。六亦无彼念故云无心想。七都无现求故云无染无依。八于所生善根亦不生著故云不味等。九既不求现名利复不味善根如何成行。谓佛真实法印印彼所作之业。十心净平等称佛境界故云住佛所住。
