<!-- { "loadSidebar": true } -->
　　三宗趣者。正辨佛果无边相海。即以为宗。别释此义略作八门。一释名者。智论第五问相义云何答。易知故名相。如水异火。以相故知。解云显著义明了义标别义是相义。二体性者。此三十二相小乘俱以色形为体。若初教大乘依瑜伽于二十二根中四根为体。一眼根。二舌根。三男根。四身根。若依终教依对法论以定慧为体。又摄相归本唯是净识为体。又会缘归实唯是真如为性。若圆教相海以无尽法界为性。三种类者。依观佛三昧经有三类。一略中略说有三十二相。二略说有八万四千相。三广说有无量相。如杂花经中为普贤贤首等说。解云杂花即花严异名。此品中十莲花藏世界尘数相名无量也。此三中初唯小乘。次兼前为三乘。后具前为一乘。又初唯地前见。次唯地上见。后通五位见。又初唯化身相。次唯报身相。后是十身相。四出因者。略明七种。一依智论此三十二相俱以布施为因。彼论中一一约施别别释出。二依瑜伽地持俱以持戒为因。三有经中用忍辱为因。四善生经以大悲为因。彼经云是三十二相即是大悲之果报。五楞伽经及如来藏经。并如来藏中恒沙功德具三十二相。则以藏性为因。六依涅槃经以十善为因。七依大集经第七三十二相一一各别出因。余经云云。解云良以佛果万德圆融故。或一行通感多相。或万行俱成一相。或性待了因而唯说行。或行证理。成唯约性具。五积成者。智论第五云。一一相皆为百福所成。其百福者或以一转轮圣王福为一。如是数至百。或以一帝释福为一。或以一他化天王福为一。或云除补处菩萨。余一切众生福为一。或云同感一三千大千世界福为一。或云如大千世界一切众生皆盲。一人治差。一切人被毒药。一人治差。一切人应死。一人救脱。一切人破戒破见一人教净戒正见。如是等为一福数至百等。或云福德不可量不可譬喻等为一。乃至百。解云彼约小乘及初教等说。若准此相海无尽福所成。上文云求空边际犹可得。佛一毛孔无涯限。是则若大若小皆满法界。悉无限量。六修时者。三十二相若小乘及初教三僧祇后百劫中修相好别业。若或极迟百劫。或超九劫等。如智论第五说也。若终教已去。从初发心修因满果。便现或是修生或是修显。若一乘相海无量劫修。七建立者。智论第五云。问菩萨相何故三十二不多不少。答有言以端正不乱故。若少则不端正。若多身相乱。又观佛三昧经佛生世间示同人。故说三十二相。为胜诸天故说八十种好。为诸菩萨说八万四千相。以菩萨修八万四千诸度行故。上约三乘等说。若一乘此十莲花藏尘数相。为普贤等说者。以修普贤无尽行海故。八明业用者。一乘业用如小相品说。余乘相用如别说。
　　四释文者明佛相海旷周法界故普贤说也。文中三。初诫听许说。二略说九十四相。三广结十莲花藏尘数。就第二略说中。大相有九十四种。明相所依有十九处。然一一相中皆有四义。一列相名。二显相体庄严。三明相光业用。四辨业用成益。亦有不具者。至文应知。最初明顶上相。最后明足相者。依观佛经有顺观逆观。从顶渐下。明顺观。从足渐上。明逆观。今显顺观故也。
　　初顶有三十二种相。何故此中略明十九处相。多少不同者。释此皆无尽。但随说少多多少无在。问既各无在。何故顶相最多答以最胜故。故善生经云。一切世间所有福德不及如来一毛功德。如来一切毛功德不及一好功德。聚合八十种好功德。不及一相功德。一切相功德不如一白毫相功德。白毫相功德复不及无见顶相功德。顶相中初七正明顶相。后二十五别显庄严。初中名明净者。勘梵本。名毗卢遮那者。具翻名光明遍照庄严也。二三十二宝以为庄严者。正显相体具德。释名中。净字即是庄严义也。三普放等辨放光业用。此释明字。则光明义。四遍照等明业用成益之相。则释遍照义也。此之一门亦总亦别。以标三十二相故是总。则三十二中是初门故亦别。二中圆满下明相体具德。三金刚下显光业用。起此光明于彼世界故云所起。此释名佛方便海也。四普照法界者显业用成益。证理法界故。照事法界故。三中初穷事遍理。充果该因故名充满法界。云者周遍义。润益义。无本义。无碍义。现相义。降雨义。是云义。下并准此。四中名普照者有二义。一相中现难思佛刹名普照。二照现法界佛光名普照。五中摩尼宝王下明第二相体具德。释名中琉璃宝也。三普照下辨相光业用。释名中普照也。叹佛等略出往因。四悉放下正显成益。释名中大自在云义也。六中初名体合举。二放诸光明下业益齐明。谓以平等普照法界。等以教声法灯。令菩萨功德在佛离垢智宝幢海。七中伊那下显相体具德。伊那罗此云主。则天主宝等。并可贵义等具六种义。是故名宝。自在义等。是故称王。悉是佛果无障碍德。此释佛光。三普照下明业益。释广云义可知。自下有二十五种庄严顶相。于中初内琉璃摩尼下明业用及益。释成圆满光明之义可知。二中先名体同举。二无量世界下显业用。释光明云。三出生无量下明成益相。说深大法。释菩萨行藏。三中放琉璃色等明第三业用。明身光声智释普照云也。四中于一切下明业益。有开觉除障。释觉云义。五中业用内长养智身者。释体中心海王也。长法身者释如意法宝。令彼满足如来相海。六中初宝花严刹。后四行严人。或四摄。或四无量等亦得。初相严事法界。后行严理法界故名一切庄严也。七明佛于三昧念念现佛。令机得见。用此为相。八从佛无障碍意业中所出依正一切化用故名化海。九于其座内现诸佛像。名为解脱。光明演法严刹称云。十内业用中正法光云严净一切者。开觉菩萨令因种姓增修正行故名严净。则释觉佛种姓。余亦同此。十一过去福智如轮显现故以为名。十二顶宝花中尽穷法界。诸佛依正皆于中现故名普照自在云。十三中普照一切等名入一切也。十四名明净者。若具亦名遍照庄严。体用中具释此名可知。十五以法轮光明开觉一切故以为名。十六能现菩萨道场成佛名一切庄严。十七现众生业报名法界因。但现因必带果故亦有报。十八以法轮普被一切世界名普照。庄严令深解法界故云净法轮云也。十九中标释可知。二十巧入众生等位照现法界名净灯云。二十一智照无量诸三宝海名分别法界。令一切众生等明分别所为可知。二十二相光凝住遍空法界。普现诸佛菩萨功德。令观无厌足。二十三中于眉间出宝光等者。古人将此下三相属眉间相收令以次后二相并是顶相。末后一种复是眉相。此之一相或是交错。或亦用此庄严顶相属顶收。以光明普照成胜益故名宝光炎云也。二十四顶上次第起诸庄严。谓严现佛身严现佛刹严现菩萨故名一切法界庄严云。二十五如来顶相悉能等。总结中先粗结前三十二种宝相庄严。后细结庄严一切法界。智论第五顶有骨髻如卷等在其头上。观佛三昧经如合卷相也。上来三十二门明顶相竟。
　　第二大段明眉相中有一相。释中二。先释普照法界。后出生下释遍光明云。智论白毛眉间生不高不下。白净右旋舒长五尺。
　　第三眼相亦一释中。初所见无碍故名自在。后眼光现佛亦名自在云。智论真眼相如好青莲花。又如牛王眼睫长好不乱。
　　第四鼻一相可知。
　　第五舌有四相。初明广长相中。先举名体及因。次普照等显其业用。后出生等明其益相。二中释舌掌相。谓于舌掌内以众宝为严故云安住。此明胜德备也。安住一切法者。明一切所说法门。并在舌掌之内安住。此明大智具也。是故舌掌名法界地也。三明舌端相。于中出生无量下明用益。谓光照佛海名顺法界。又妙音遍至亦名顺法。又令众生乐闻。顺入法界。故立此名。四亦舌端相中。出生下明用益中。一妙音等赞。二妙德等覆。三妙智等入。四妙刹等现故名平等法门。智论舌相覆面至发际入口亦不满。
　　第六龂相德体中。一胜德外严。伊陀尼罗此云帝青宝也。二法界内充。三大众悉满以佛龂腭中既诸法界地悉在其内。是故诸菩萨云亦悉充满在其龂内。出生下明其用益。于中所照十方还在龂内。以诸法界非唯现故。是故但此龂中则摄法界尽。头背手足亦在其中。十方世界及诸众生菩萨诸佛悉唯在此中。余门如虚空无所有。然龂相不大。法界不小。全在其内。外相宛然。空界无边不出龂外。是谓如来胜相。非是心识思量境界。此一既尔余并例然。
　　第七大牙相有四。谓四大牙。初右边下牙。众宝庄严者明体具德也。放大光等明业用广大也。普放光等显利益之相。此是所照佛身。复放光益。二右边上牙用中一一光内现佛依正故名为藏。三左边下牙用中。照现一切佛及眷属故名灯云。四左边上牙于中出生下明业用。谓因此大牙出大妙音现佛因果法等。智论牙白胜雪山王。
　　第八齿有一相。梵言金慕耆婆一齿间不容一毫者。此云颈旋螺文。则佛齿形状也。放大光下明业用利益。智论齿有四十。不多不少。齐密无粗。细人不知者。
　　第九肩相有五。初右肩相名为一切宝地者。从体德为名。光炎普照等明用益可知。二右肩平满相普照明业用。三左肩相中普放等明业用内现尽法界诸佛神力。四左肩遍照相用中。放光现法界佛依正等报。五右肩无动相中。出生下明业用照理事人法因果法界。智论肩圆好相一切治肩无如是者也。
　　第十胸相有一。言胸有胜妙相海者此是德字之相。能破怨敌周遍下明业用利益。
　　第十一胁相有一。于中出生下明用益也。此是两胁同辨。智论云。两腋下平满相不高不深。
　　第十二腹藏相有七。初相中菩萨功德下明体具德。普现下明业用利益。释成普现如来云义。二中一标名。二如来下释花义。三放香炎下释开敷义。三中妙乐充心名可悦等。此是世人五藏中心藏。何故不说余肺等藏。以佛金刚身无余藏故。何故唯有心藏。以最胜故。令他有观见故。放摩尼等明用益。四胜德深广圆满故名胜海释相可知。五光照法界名为电光。下第二胜功德平等地相者。或是五藏中当第二等。或身分中句下第二等。既无别指的。是故难定。下文第三等准此。六照现无量菩萨法界故以为名。七照现最净法界及极果依正三世间相故名照最高云。
　　第十三明下部相有二。初是妙音转法轮相。离垢清净者不同余人之秽故。正法道者非是秽路故。香炎等。明业用照现佛内心及所证法界故。二宣畅佛因智严刹故名庄严。
