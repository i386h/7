<!-- { "loadSidebar": true } -->
　　自下大段第二。供养圆满。从远向近辨十八众中。前三十四内于四天中略举南北。具列诸神。今此兴供之中从道场神至摩睺罗伽。略此十八具显四王。何故尔耶。释云。以前龙等属西方摄。余类多分东方所收。由此二类所领多故。分王从众。略彼二王具显十八。今此欲明上首赞佛摄众从王。东西收尽。是故略彼十八加列二王。以南北所领文中不广不类东西故无开合。是故三十四中略却十八唯有十六。复加二王故成十八。于中前则先同后异。今乃先异后同。何故尔者。谓前表依本起末。今明摄末归本。又异生中前则先劣后胜。今乃先胜后劣。何故尔者。谓前表法增微。今显尊位次第。又释。此等并显法界缘起逆顺自在无障无碍总合为一大法界众。故作是说。既云兴供。何故不列诸事供耶。释事供非奇不足显胜。经云诸供养中法供养最。是故唯显法供养耳。若尔何故下文海慧及新集众皆列事供。释海慧等众从座中出复持事供。为显奇故他方客众各从本土。持彼事供。不类此等常随之众。如释迦身以舍利弗等为常随之众。但以修行化人作法供养。亦更不辨余事供等。此舍那身眷属亦尔。于中各入法门洞达自在为意业供。说偈赞佛为语业供。在会虔敬为身业供。又夫论法供有其二种。一顺教修行。得法自在。二赞扬显发法化传通。今此三业具斯二行。文中有二。初有一句总标。故云各于佛法门而得自在。下别辨中二。初十七众各一法门自在者。分总成别名为异生。后普贤一人一切法门自在者。摄别成总揽异归普名为同生。是故二众同一缘起思之。文中十八众即为十八段。一一各二。先长行得法。是经家序列。后偈颂赞叹。是当时文也。
　　就初首罗众内十天得法中。初明体用。体中法界空境也。寂静证也。用中方便者善巧应机。光明者觉照成益。法门者法有三义。谓自性轨则及对智也。门有四义。一标别义如此门非彼等。二通智游入义。三收入义一切入一以一为门。四通出义于一门中能出一切不穷尽故。此法即门持业释也。法界虚空等即法门亦持业。下诸门并准此知之。此等并是法界缘起佛境界中差别法门。然此诸众各洞一门入佛海内。属佛别德。故称自在。又于此一门摄一切门。作用无尽故名自在。下并准之。二一切法者境也。普游者智也。又初教后义。颂存后释也。三不生灭是法身。方便是色身。又初证道。后教道。又不生灭者有十义。一真理离有为相。故不生不灭。二非有为故不生。是无为故不灭。三不守性故不生。不改性故不灭。四不变故不生。随缘故不灭(此上约圆成)五缘起无性故不生。缘起不失故不灭。六缘起不失故不生。以理性不现也。缘起无性故不灭。以理性显故。七由缘起故不可生灭取也(此上约依他)八由情执无理故无可生灭也。九所执故不生。是无相观境故不灭(此上约所执)上来约境。方便者上诸道理巧现于机也。十不住世间故不生。不同凡夫。不住涅槃故不灭。不同二乘。以不生有方便故。不住涅槃也。以不灭有方便故。不住世间也。若不尔者异凡应同小。异小应同凡。由方便故得双异也。此上十义总别无二。以六相镕融思准之。四巧智深广难测故。光者除闇故。游者升入故。五依普门禅故云一切也。见法界理佛故。灭惑故。生起无量乐也。六染分可怖转灭故。净分寂静转现故。游是证也。七境界者分齐也。化用遍故。不起者不作也。用而恒寂故。八妙绝三际故。又佛德应机而无往返。九真理寂静是佛所缘境也。十佛多方便是众生所缘故也。此十法门中初门为总。余九为别。同异成坏准可知之。颂中先生起。以佛力者显非自力。观自众者示普摄故。显同说故。何故偈赞者。地论云。少字摄多义故。诸赞叹者多以偈颂故。又颂有四种。一数字颂。谓依梵本三十二字为一颂。不问长行及偈。二伽陀颂。此云讽颂。或云直颂。谓不颂长行也。三祇夜颂。此云应颂。谓应重颂长行法也。四愠陀南颂。此云集施。谓以少言含摄多义云集。用以施人令易受持故。云集施。此上三种颂。或七言或五言四言三言。如处世界如虚空为三言也。皆以四句为一颂。此中当第三重颂之偈也。下文诸颂准之。偈中二十行四句成偈。总有十偈。一偈颂前一法门。问此欲叹佛。何故颂己法门。答此众既是佛海印中现属佛别德故。颂己法即是叹佛。以佛德玄妙非余所知。若非佛德无以显佛故。智论第十二云。唯佛应供养佛。余人不知佛德。如说智人能敬智。智论则智喜。智人能知智。如蛇知蛇足。颂中初颂颂初法门。初三句颂体后一句颂用。前中初一句颂境。次二句颂证。或身满法界。或法界满身融故也。心寂故无取。境寂故无起。又初句颂上法界。次句颂虚空。次句颂寂静。下句颂方便。二颂中初二句颂上一切法。次一句颂上普游。下句结天名也。三中初一句颂上不生灭。证道。次二句颂上方便。教道。初句身方便。后句口方便。下句约天。明得法自在立名也。四中初二句颂上方便智海。次一句颂上光。下句颂游及结人得法。五中初三句颂上禅无量乐事。下一句颂普起及乐名。六中初句颂上痴畏。次句颂游静。次句颂转。谓照除也。下句结人得法。七中初二句颂无量境界。次一句颂不起。下句结法属人。八中初二句颂上一切法。次一句颂不来去。下句结法属人。九中初三句颂佛境寂静。下句结法属人。十中初三句颂无量境界。无量境界有三。一时无量。上句显之。二境界无量。谓菩提及众生次句显之。三善巧无量。下句显之。下句结人得法。
　　二第四禅果实天有八。一观物根兴法云注法雨以逗前根也。二妙色者现身故方便者说法故。此二是能应也。念者念持法故。观者观色身故。此是所应机也。由此念灭痴成净。三见如因陀罗网土。由缘起无性故。四入缘起陀罗尼。一门中即摄圆融法界。故云普门也。五不转爱者自留惑故。转他众生受生之爱令永灭也。又令他灭惑不于三界处生。六一切世间境者器及众生也。佛入中说法而恒住寂故云不思议也。七会二空。显二谛。众生及法者举人法也。出要者会真空也。八令机证真源入果海故也。颂中有十九偈。有二。初十七颂前法门。后二举因总叹。前中初二偈颂初法门中。初偈叹佛德深颂上能观。后偈颂上法云开润根欲。二中亦二偈。初偈颂妙色方便。后偈颂念观。三亦二偈。初偈巧现真理。后依理现事。因陀罗网通理事故。四亦二偈。初颂普门现法界身。后显法界法。五有三偈。初偈断德摄生转灭惑业苦也。次偈转显福智等也。然各通因陀罗。后偈结法属人。方便即是不转爱也。前长行中但有初偈中事应知。六二偈。初颂上入一切世间境界。后偈中三句颂不思议。下句结法属人。七二偈。初偈颂上众生出要令知无我以显俗谛。后偈颂一切法出要令知无我以显真谛。八二偈。颂上受化者入佛境界法门。初一以果就机。后一摄机入果。后二偈中。初一举因成德。后一对机显用。又释。此偈逆次颂前法门。初二颂末后。次二颂第七。次二超颂第二。次二超颂第四。次三颂第三。次二却颂第六。次二却颂第五。后四颂第一。并可知。以是任放辩才说不待次故也。
　　三第三禅遍净天有七。一观诸众生三品善根令增长故。又释。如观城门首所闻佛名善根鹙子不见等。二一切有者一切世界也。佛于中出觉悟众生照现诸法故云觉照也。三总持于心具文义故。宣之于说具四辩故。四佛出希逢故生乐。出已除难故云解脱。五众生即如。顺缘起际显德无穷故生欢喜。六初化菩萨胜用也。次德相备。后入无尽顺极体。并是一乘别教法耳。七苦众生是所救。慈悲是能救。智者不取相故。满者化德具故。成彼益故。颂中十一。初一颂初法门。前长行举所观。今显能观之德故也。又释。初二句能观谓佛智无碍普遍也。次一句明善根难知是佛境界。下句结人得法。二有四偈。初二颂上处有及照。于中初一明依体起用。后一明用归体。后二颂上觉义。于中初一开迷显觉。后一明觉超情。三一颂。初二句颂持。次一句颂辩下句结法属人。四一颂。初二句颂乐佛出。后二句颂解脱。五一颂。初二句颂众生甚深法。后二句颂生欢喜。以见理功德故。六一颂。初二句颂上化菩萨。后二句颂上功德周备入无尽也。七二颂初二句颂所救。后二句颂能救及智。谓见净是智也。下一颂明满。谓初二句化身满。后二句化业满。
　　四第二禅光音天众有十。初寂静处者。一理静。二事静。三田静灭苦亦三。一性灭。二智灭。三福灭。下颂中但有田及福也。二中初断德。心净性净故。离垢治净故。宝性论云。一自性净。二无垢净。次智德。谓广修等也。又心净是器离垢是缘。德海是依缘所修也。颂中存后释。三有二释。一长短相即。以时劫如如故。二自在位与不自在位德优劣故。四有三释。一云世间生住灭种种者是染缘起。清净者即染性净。性净之德故云功德。一云是净法缘起但简真如。故云世间生等。简染过患。故云净功德。一云世间是处也。生住灭是佛出及住灭等多门益物灭染成净故也。下颂中存后释。但以义通故兼余释也。五一生菩萨能供中极是故。就彼显广说也。如下百万亿等准之。六得自在陀罗尼力。一念能多受。一念能多说。七场处佛出名庄严。八神足即功德。又神足是能益。功德是所益成相。九福智深广与机为境。十愿力功德力。是因位愿行即能持也。喜藏是果即所持也。喜是大智。智体含摄故名藏。颂中十偈各颂一法。初偈颂依静田生福灭苦。二中初句颂离垢行缘。次句颂心净行器。次句颂所成德海。下句结法属人。庄严即是妙杂光也。三中初句显方便广故次句显多劫修故。次句性无碍故。由此方便一念出生多劫功德名方便门。法主音即是自在音故结人得法也。四中初三句颂世间生住灭。即佛兴世等故。下句灭痴颂净功德。胜念结天名也。五中初句田广。次句能供广。次句供益广。总颂上菩萨在兜率广说供也。下句结法属人。六中初三句颂于一劫说地义。下句颂能一念受说。以得心自在故。七中初句能严。次二句现庄严相。下句结名。八中初二句颂无尽神足。上句体。下句用。下二句颂益成功德海。上句令得地前六根净。下句令至地上甚深法。亦是结人名。九中初二句颂功德海。上句慧。下句福。次句颂境界。下句结法属人。十中初二句颂过去佛功德力。次一句颂愿力。下句颂所持喜藏。即所成果也。
