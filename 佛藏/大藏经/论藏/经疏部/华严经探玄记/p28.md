<!-- { "loadSidebar": true } -->
　　第二重颂中有七十颂。但颂次前长行中事。非是颂前十世界海及华藏等。以彼各有偈。重颂讫。由前十二佛国七世界性皆通有此十海义故。是故偈中颂显其状。与彼长行绮互广略亦同前诸文。于中分二。先九颂总颂前文。二余颂别颂前中十海。初中有四。初一显根本所依华藏土海。次三总辨能依异类诸刹。次三别略显能依刹形。后二通举佛刹大用。第二颂十海中文则为十。初有十一偈。颂起具因缘世界海。于中有七因缘。初三颂神力因。此中初一就本无坏。后二随末亏盈。二如依种种下二颂颂业种因。初一报异。后一业殊。三譬如意宝下二颂颂愿力因。初一宝珠现色喻。后一就现空云喻。四犹如工幻下一颂幻业因。五如见彩画等一颂颂心画因。六众生心不同等一颂颂妄想因。七犹如见导师等一颂颂心行因。此七何别者。初是现威神。二是种子。三是宿愿力。四是现行。五是本识现。六是转识相。七乐欲器故别也。二无量真珠下二颂颂庄严世界海。三或有佛刹地下四颂颂清净世界海。于中初一唯染次二亦染亦净后一唯净心初一众生次二菩萨后一诸佛故令所居土有染净。此三渐次向净故也。四一佛国土中下四颂颂坏方便世界海。亦初一唯坏次二亦成亦坏后一唯成无坏。以染可坏净常存故。五或有佛刹起下二十颂颂体世界。于中初六纯染苦体。次四杂苦乐体。后十纯净乐体。于中初五随事辨体。后五妙用自在。六或无量佛土下三颂颂住世界海。于中初一举能依之形。后二显所依住相。七或如师子座下三颂颂形世界海。八或寿命一劫下二颂颂劫世界海。九或国土无佛下五颂颂佛出世世界海。于中初一总标。次二明化身示现。次一机熟无时不现。后一非器无时有现。十或刹极浊恶下七颂颂说世界海。于中初二恶道声。次二善道声。后三法轮声。上来总相通答于前果问竟。
　　自下第二大段辨得果之因。答前问中一切菩萨所修行海等问也。又释亦是于前诸世界性中开一世界性。显内所有三种世间及五海等。文中分四　一举往时处辨佛兴世。为修行缘　二从彼炎光城下明普庄严童子能修行人　三童子见佛下辨对缘。正修成自分行　四彼佛灭后下明复更见佛成胜进行。
　　初中四。一举往时。二明往处。三处中场。四场上佛出。第二往处中四。一海中取性。二性内山林。三林东胜城。于中初依报胜。后人众胜。四眷属城严。第三场内。初场地后华座。第四佛兴中。初佛出后放光利益。
　　第二举能修行人中。王有顺理善慧令物爱见。问涅槃中一切轮王。皆定千子不增不减。何故此中乃不同耶。答彼是王四天下之轮王。约三乘说。此是主世界性之轮王。故宽细于彼。如白净宝网等。以一恒沙金轮王福所感。此约一乘。说不同也。又王及长子是福分。童子为慧分。是故成入道之器。德周法界曰普。普德交饰为严。普之严普即严。普严之童子。普严即童子。并通二释。离染贞洁素为道器故云童子。如文殊等。
　　第三修成自分行中二。初见佛得定为自分之始。后闻经得定成自分之终。前中有四。一自利得定。二偈劝化他。三王喜偈告。四俱共诣佛。初中见佛功德善根因缘故者有三释。一由见佛功德善根之因缘力。此则唯属境力也。二由见佛功德所生善根因缘力故得定。三由外见佛功德为缘内自宿有善根为因因缘具故令得定也。此十定中初五为成利他。一具果法。二入普巧。三巧成严器。四正益机。五益分齐。后五为成自利。一成加行。二入正证。三广后智。四顺涅槃。五顺菩提。又初一总余九别略释可知。二普劝中初说偈后偈声分齐。偈中初四叹佛德难遇。次三明遇成胜益。后一结劝兴供。三王喜偈告中二。初王闻欢喜。后偈敕告令于中三。初一举告宣告。次七令严辨胜供。后一令兴念诣佛。四俱共诣佛。初王及内眷属。后八部外眷属。第二闻经得益中三。初明说经名者谓行能现果。举果取因故云现等。若从此义唯据因也。又此佛集会即为显现。此则唯果。此中三世是三现在故即具九世十世也。不尔过未既无。如何说现。是一乘圆教故摄眷属耳。二童子获益中二。初得定自利益。二说偈化他益。初中四定。一普该境法。二摄入归心。三契法无畏。四慧眼圆明。二利他中二。初说偈后得益。偈中三。初一总。谓上半颂前法眼定。下半总举眼所见。次七偈别辨佛本生。由佛而得见。后二别见诸佛而为物修因。获益可知。三如来赞述九偈中分五。初一总叹童子。次二别记正报。次二别记依果。次二叹其苦行。后二总记依正。
　　第四大段成胜进行中二。初举佛为行所依缘。于中先佛灭后佛兴者。为行异缘别故也。童子报命犹存者。为行相续故也。二依缘成行益。于中二。初见佛得四定为胜进之始。一念佛者。地论云如佛所得我亦当得为念佛也。二入于普门穷兹海藏。三智持为能转。智法轮正成所转。四深法悦神故也。二闻经得定为胜进之终。经名者谓法界自性清净故云离垢。具恒沙功德故曰庄严。前经就果相。此中约果体者为自分胜进渐深故也。二定中初约自利后约利他。又此中童子得法是何位者。义准上下经意有三种成佛。一约位以六相方便即十信终心胜进分后入十解初位即成佛。以此是三乘终教不退之位故。以一乘六相融摄即具诸位至佛果也。是故此中童子见初佛为信位自分。闻初经为信位胜进。见后佛当解位初自分。闻后经为解初胜进。以摄诸位皆具足故。二约行总不依位。但自分胜进究竟即至佛果。三约理则一切众生并已成竟。更不新成。以余相皆尽故。性德本满故。此后应有结会。谓彼童子者今某甲字等。亦应有动地雨华他方来证及结通十方并偈重颂等。但经来不尽故未有也。问此会既了。何不众中有人得益。答略由四意故无别益。一于前三义中由初二义故。说童子益相。由后一义故。众中无别获益。二光统释云。此经佛初成道说。但显一乘圆教法轮体为诸教之本。诸教益相为此益故不辨也。三但教有二种。一说逐机教。摄法随机。机有增进随分辨益。二逐法教。摄机同法。法无增损故无别益。四此经犹如日出先照高山。既无中下之机故无随分之益。下文诸会并准此知。释第一会竟。

　　华严经探玄记卷第三



　　华严经探玄记卷第四(此从第二会初尽此会竟)

　　　　魏国西寺沙门法藏述

　　名号品第三

　　亦作四门分别　初释名　二来意　三宗趣　四释文。
　　初中三。先分名者自下明第二修因契果生解分。谓从此至第六会来。辨说所修五位之圆因成十身之满果。令诸菩萨解此义相故以为名。二会名者名普光法堂会。然释有五义。一约事。谓佛于堂内放光普照故。名此堂为普光。于中说法又名法堂此依主释。二约法。谓真俗遐周曰普。妙智照达云光。境智玄轨为法。此普光即法。又诠普光之法。堂内说此。依主为名。法通二释。堂唯依主。三约境。谓普体光用。法通教义。四唯约智。亦如境说。五约实。谓无碍法界一尘一行。皆遍因陀罗网重重显现。故称为普。即普圆明焕曜。故复云光。无不正轨。故亦云法。则法应缘成阴为堂。皆持业释。如以三空为门等。例准可知。又信该六位称普。灭惑显理为光。阴机为堂。三品名者如来之名号依主释。或如来则名号。以十号中如来为一故。于中名谓释迦等别名。号谓十号诸佛通名。又召体为名。标德为号。又亦名号无别。如文内说。
　　二来意亦三。先明分来者前既举果劝生信乐。今明彼果能得之因令生正解故次来也。二会来者修因之中信最初故故次来也。又谓前会明所信之境。今辨能信之行。义次第故也。问名号等三岂属能信。答为成信故同会辨之。问前岂不成信。答凡约境生信。境有二义。一标举境法明有所在。二摄以就心令成信行。前会据初义。此中约后义。又前会果广而因略。相从俱属果。此会因广而果略。相从俱属因。问等是果法。何故前会明依。此中说正。答依报粗现易见故先辨。正报细隐难知故后说。又若约佛先须净土栖托。后辨正报。又亦可互在随举皆得。问明修因之中。何故此会与第六皆有果法。同会中间诸会无此例耶。答此会是修因之始而与果同会。而果在会初。十地等是成因之终。亦与果同会而果在会后。此等为显依果海以起圆因。因满还融归圆果。此乃文中宏致始终之幖帜者也。三品来者有二释。一云前品明依果。此明正报。正报之中不过三业。此品明身业遍应。谓名号依身而立故。四谛品明佛口业普周。光明觉品明佛意业遍觉。三轮摄伏。俱是正报。然身业最粗。故先辨耳。二释云。准下问答又此品明国土海义。前品既辨世界海。即明体随缘显其果相。今即约缘反显明其果体。辨相所依之实故次来也。各通三世间思之可见。又前会约华藏。此约忍土。有意(云云)。
　　三明宗趣者亦三。先明分宗通至第六会来同是一番问答故。须同辨。谓是二周因果。初相后体。前是因果缘起。后是理实。二约会亦二。谓人法。人亦二。谓所信能信。所信中化主内证土海为体。七日思惟为相。又即如其像为相。加说为用。又现通及光照为用。助化中文殊以信中妙慧为体。吉祥胜德为相。又遍一切处为相。所说益物为用。谓说偈等。二能信中亦二。先约因证净为体。具德为相。殊胜功业为用。并如贤首品说。检出(云云)。
　　二约果信中所显无尽法界为体。十身胜德为相。应机化益为用。亦如贤首说。法亦二。先约境谓信中平等土海为体。约机说十。及胜德为相。与行教相应为用。二约行谓信行内证为体。融摄诸位为相。成佛益生为用。问未知此舍那佛是何位中佛。答若说信法即信中佛。余位亦尔思之。三约品亦二。一约相以如来身名普应广益群生为宗。二约实以十佛国土海为宗。
　　四释文者。于此修因契果生解分一番问答之内长分有三　初序分　二请分　三说分。
　　此中序亦通第六会已来。请说亦尔。
　　初中有三。先举佛所在明器世间。二善觉知下叹佛功德明智正觉世间。三与十佛土下叹菩萨功德辨众生世间初中相传。普光堂在菩提树东南可三里许熙连河曲内。佛初成道诸龙见佛树下露坐。遂为佛造此法堂。良以诸龙多为阴覆供养故耳。又以堂近树故与场同举。又依此经以菩提树为本。余处皆不离此也。又此中初始得者约信法辨之。莲华藏者信行开敷离染摄德。约法准之。又大集经中菩萨得莲华陀罗尼故。凡说法处皆有莲华座。余义并同前释。
