<!-- { "loadSidebar": true } -->
　　第十寂用无涯三昧。于中有三十五颂分三。初一偈标意。于中往返约方出入约定。二或东方下正显业用。三是名下结无尽。第二业用中二。初约位总明自在。二一切鬼神入正受下明微细差别自在。前中三。初明器世间自在。二东方世界下于智正觉世间自在。三于眼根中下于众生世间自在。凡论菩萨三世间自在有二义。一菩萨身作三世间故得无碍。二菩萨于三世间处示现自在。今此文中初二世间约后义说。众生世间约前义说。文中互举。理实遍通具此二义也。就初二世间自在中。何以得成东入西出等者。通论文中有四重无碍。一处无碍。谓以东方则西故。是故不移东而常在西也。问文中不言不移而至。何必不是东没西出耶。答文中既言常见在东亦常见在西。故知非移动也。二佛无碍。谓以东佛则是西佛故。常在东佛前则是恒在西佛边也。三身无碍。谓在东之身即是在西身故。是故不动东身常现西也。问岂是不分身一身在东一身在西耶。答若多身在多处何成奇特。何得名为不思议用也。是故当知定不分身。四入出无碍。谓以入定则是出故。是故不坏入定常见出也。问何必不是先入后出耶。答既言常见入亦常见出故知是则也。理实义中具斯四重。然此文意为但显彼菩萨功力故。初之二种非此所辨。以初二则菩萨无力故。问此刹那入定何因则是出耶。答如幻巾作兔此兔则生是死。何以故。以有则是无故。入出等亦尔准思之。又此菩萨以法界为身故。是故纵于东方百千界外见。法界时以法界非是分限法故随显现处无不全现。故菩萨身常在入定中现恒在出定中现。无碍圆融难思议也。是故若向出定门中看唯见出不见入。亦不见出竟时也。余义准之。又若约境论理数法尔如此圆融。若约智说由菩萨智了达此法回动自在。今此文中具通二也。就众生世间自在中二。初约自身。后约他身。自中约十二处辨。于中缘起无碍定等圆融。一一皆有十事五对无碍之相。第一对根境无碍。既观根入定还应从根出。为显此根则是境故从境出也。以一心缘起无二而二故。恒相则而根境两分。第二对二定无碍。谓理事二定也。为分别境事应入境定。反入根中为观根空寂应入根定。反入境中以分别境事智即是观根无生智。是故二定无碍唯是一心。第三对二境无碍。谓深广也。此所分别广事即是无生无性深理故。是故真俗双融唯一法界。但以不碍二义故。寄俗于境寄真于根。理实遍通。第四对入出无碍。谓以入定则出故。是虽起定而念不乱也。第五对体用无碍。谓自他也。谓虽现于境广故。人不能知。恒寂故。虽起于定深故。自心恒不散。是故此上十义同为一聚。法界缘起无碍相则故也。又此中复有三重希有。谓根入境出已为一希有。复能境中更示无边分别。非天人所知。为二希有。从境出已示此分别已甚希有。复于彼时定心不散更复希有。何以如此者欲显三昧纯熟故也。文处可知。二童子身下于他身无碍。此有二义。一菩萨化现彼身转变速疾。二菩萨既具三世间身。则以一切众生实报之身作自身故。是故现彼身入此身出也。而彼遍计众生不觉不知。除应度者。此明定用自在可知。第二微细差别自在中。亦三世间皆分折显示。于中毛孔毛端是众生世间之差别。佛光明为智正觉之差别。微尘等余并器世间之差别。悉是菩萨身现于彼等中出入定也。非是观彼入定等。以文中皆言现故。现者现身于彼中也。第三结者有二意。一近别结此第十定。二远通结前十门。是略。约实则无尽。
　　第六喻说玄旨分。亦名举劣显胜分。以上来所明正显一乘普贤行德穷乎佛境。然位次之言盖是外凡十信之位。既越三乘反于视听。滞情对教取信无由。是故举斯近事以镜玄趣令开悟耳。于中有七十七颂分二。初一偈总标。于中众生业等者。下文诸天修罗等是正报。海风等为依报。次一句是下诸龙兴雨等。下句是声闻三昧及梵天等。并于世间有少不测。故云难思。所以为喻况。二别辨中有十八大喻。一声闻现通喻。喻菩萨自在饶益众生力。于中三。初标意。谓理实声闻之通比于菩萨。如牛迹之与大海萤烛之与日光故云无可为喻也。但以今举萤德尚尔。矧乎羲阳。令聪慧者翻对悬解彼云聪慧者能解是义也。次得八下举近喻。后现作下显远趣。二水现四兵喻。喻菩萨海印三昧德。三海天妙音喻。喻菩萨总持巧说令众喜德。四女授辨才喻。喻菩萨方便智授法令喜德。五幻师化术喻。喻菩萨不思议解脱力转变悦机德。六修罗入丝喻。喻菩萨自在无碍通。七象王随变喻。喻菩萨定用隐显自在德。八修罗大身喻。喻菩萨现法界等身德。谓如上文三千大千世界中化一莲华满世界等知之。九帝释破怨喻。喻菩萨降破众魔德。十空声说法喻。喻菩萨无功用心说法利生德。十一空声安慰喻。喻菩萨慈音除恼德。十二天王普应喻。喻菩萨圆回之身应机无碍德。十三魔王自在喻。喻菩萨十力摄生令同行德。十四梵身殊现喻。喻菩萨以解脱力遍坐道场说一切法德。十五摩醯数渧喻。喻菩萨一念了知一切众生心德。十六风轮持散喻。喻菩萨大愿宿成无心无碍而辨说应机德。十七大海包含喻。喻菩萨蕴积众德印现群机德。十八龙王遍降喻。喻菩萨穷尽法界普雨法雨德。
　　第七校量劝发分。于中有十颂半分四。初一偈喻况难。二一偈明说者难。三有三偈半显信行者难。四若三千下五偈举易显难。各是一事向后渐难可知。
　　第八显实证成分中有三偈。一辨益有三。一动地。二降魔。三灭苦。二诸佛摩顶。三述赞随喜。
　　第二会竟。

　　华严经探玄记卷第四



　　华严经探玄记卷第五(是第三会尽)

　　　　魏国西寺沙门法藏述

　　佛升须弥顶品第九

　　将释此文。四门同上。
　　一释名有二。初会名者。约法名十住会。约处名忉利天会。准释可知。二品名者。佛是化主动静无碍不去而进故云升。升至何处。谓须弥顶须弥此云妙高山。谓以四宝所成故云妙。谓东面黄金西白银南颇梨北马瑙。余山唯金故非妙。独出九山故云高。高八万四千由旬。纵广正等。亦名安明山。顶者山巅也。谓此山顶中央有帝释宫。四面各有八埵如台。去释三由旬中别有宫城。三十二天辅弼帝释。并释有三十三也。今趣释宫故云顶也。约处表法明十住成位不退胜故居山顶也。即从人用及处三义立名。问何不在人间说耶。答为显行位渐升进故。又表成位离染故居天也。问何不至四天王天。答有三意。一以彼是杂鬼神天显法非胜故超过也。二为寄法以十信是外凡退位十住是内凡不退。欲表进退悬殊故越四天王处也。三若未至山顶容有进退。到山顶上即安住不退。是故越彼山腹处天至此顶处以表法也。
　　二来意亦二。初会来者一答前十住问故。二前已明信。今显依信起解故次来也。三前信但是位前方便。方便既满。正位显彰故次来也。二品来者前品辨信究竟。今将赴后位故来也。
　　三宗趣亦二。初会宗亦二。先约人谓化主及助化各有体相用。约住准之。二约法谓十住教义义中以平等法界为体。十住行位为相。应教所诠为用。教中以六决定为体。十住不同为相。益机为用。相即无碍准上思之。二品宗者以严处请佛如来赴感为宗。
　　四释文者就此会中有六品分二　初二明方便发起即序分　余四品是当会正宗。
　　前中二初品是如来应感序明果德备。后品明集众光赞序明因德圆。即显十住位中具因果宗圆备故也。前中三。初辨化缘。二尔时帝释下严根欲。三尔时世尊下明根缘契合。初中二。先体融遍周法界。后明用融。谓不动而进。前中初一句明体融所由谓佛力也。下明融遍之相。于中十方各一一阎浮等者。是上光明觉品所辨。十方各乃至不可说不可说虚空法界等世界中皆有菩提树下卢舍那佛。各与海会菩萨众并与文殊师利乃至贤首等悉各说法。以诸会众各不杂故云自谓在也。今并同时集众各升本界天上而不离本处也。若约小乘三乘等中说经施化。但论在某处等。无此一说一切说等。今欲明一乘法。即主伴圆明故法如此也。于中一三世间融。二依正二融。三于正报中有三宝相融谓说种种为法宝。菩萨为僧。对如来故。四于诸菩萨有三业融。谓显现是身。说法为语。自谓为意。问何须集此者。答欲明具主伴。凡一法起必具一切故。问何故皆以菩提树为本。答以是得法初处故。又是觉门故。
　　第二用融中初一句用融所由。次不起等正明用相。此中不起此而升彼者。古人三释。一云本释迦身不起道树别起应化以升天上。若依此释升天之身是重化身。既非深妙。恐乖文意。一云不起是法身。升天是化用。此恐非理。岂可法身坐道树耶。一云此升天是不往而至。以往即不往故。所以不起也。不往即往故。所以升天也。如不来相而来名善来等。若依此释但是无升相而升天。非是树下有不起之身故亦难用。今解此文略有八义。一约处即入门。谓以一处中有一切处故。是故此天宫等即本来在彼树王下中。故云不起也。然先未用此天宫处。今欲于中说法用故说为升也。又相即故不起也。门别故有升也。二约佛谓此坐树王下之佛身即遍法界一切处故。是故佛身本来在彼忉利等处故不待起也。今欲用此忉利门中之佛故曰升也。是故若起即不成升也。三约时谓由此树下座上佛身即遍前后际等九世十世一切时故。是故此佛坐树下时升天。去时到天处时。一一时皆遍法界摄前后际尽。即知坐树下时永无起时法云不起也。若正去时亦如此。故唯有去无余也。皆念念不相至。各各收法界。如是缘起门无碍恒不杂。四约法界门谓此升去无自性故即摄真如法界。以彼树下坐等亦不异真故。同真如在去门显显故。不起而升也。五约缘起门谓坐由行故坐。坐在于行中。行由坐故行。行在于坐中。是故由行中坐故升天即不起也。由坐中行故不起而升天也。行坐无碍故即升常坐。即坐恒升故也。六约佛不思议德谓即不起此坐即是行即是卧即是住。即是到一切处。即是作一切事。并非下地所知。七约所表谓表前位行成究竟坚固不坏故云不起前座。而有赴机用故云升也。八约成会谓后会必具前故不舍前而成后。若舍则坏缘起。是故不起前而升后也。
