<!-- { "loadSidebar": true } -->
　　就初文中有五颂半分二。初明业用后显所依。前中五。初一偈明现佛说法。次二一偈显无功成事。谓不作功用故云断希望也。又释以因位满故更无希求故云断。次三一偈明现八相。次四一偈明现三乘。次五一偈现杂类。后二句结用所依。海印者从喻为名。如修罗四兵列在空中于大海内印现其像。菩萨定心犹如大海。应机现异如彼兵像故。大集经第十四云。喻如阎浮提一切众生身及余外色。如是等色海中皆有印像以是故名大海印。菩萨亦复如是。得大海印三昧已能分别见一切众生心行。于一切法门皆得慧明。是为菩萨得海印三昧见一切众生心行所趣。解云。此中见字亦现字。谓由见故现也。通二应知。问此中既是十信菩萨现成佛者为是暂时化现。为实成耶。答若三乘初教中总无化现成佛。以未得不退故。若终教十信满心胜进分上入十住初。则得不退故能暂时化现成佛。如起信论说。若一乘圆教中实则不依位。寄终教位相以辨之。于信满不退之际则明得彼普贤法界行德具摄因果圆融无碍。若以因门取则常是菩萨。若果门取则恒是佛。由此镕融有其四句。或唯是菩萨。或唯是佛。或俱不俱等思准之。问此中果门成佛与终教化现何别。答彼但于一位依一世界化现一佛。此中具十地等摄一切位也。十方世界者一切处也。念念中者一切时也。问此中既言示现只应暂现同上终教。答如文无悕望之功用能一念顷游十方。若斯之德自非因位穷满孰能具此。故知定是实行满也。不同彼是劣位人也。又一切诸佛于诸世界为物成道皆是示现。以废机约自无成不成等故也。又大集经第十四云。得灌顶正位于一切诸菩萨行得次佛神力。若菩萨成就如是等法者能于无佛世界示现八相成佛。乃至广说。
　　第二华严三昧于中二颂半分二。初辨业用。于中有七行。一严土行。二供佛行。三光明行。四教化行。五智慧行。六说法行。七十度行。后二句结行所依三昧。以行门无碍称一切自在。华严是行法故结属之。如第七会入华严三昧说二千行法等。
　　第三因陀罗网三昧于中有四颂分三。初二句标定门。谓将现因陀罗网土故。先入因陀罗定也。二明其业用。于中二。先明一尘内现。后类一切尘。三后二句结所依定。虽法界缘起理数常尔然由菩萨不乱智力而得显现故云自在力也。亦名解脱者是不思议解脱以离诸碍故。如下文不思议品末说有十种。谓一尘中现三世佛事等。又可上句是定力解脱是智力。以不乱是定作用无碍是解脱故也。
　　第四手出广供三昧。于中有十七颂分三。初三句标定门。二辨业用中二。初手内出供。二无量清净下明手光严供。以是法界手故求差别性了不可得。然出供具不可穷尽。三后一偈结所依定。涅槃中名佛为大仙也。
　　第五现诸法门三昧。于中八颂分四。初一标门及意。二明业用有二十二门。摄众生通入故云门也。三有二句结无尽。四一偈结所依定。
　　第六四摄摄生三昧。于中十六颂一句分三。初一颂标定门及意。二明业用。三末后一句结无尽。就业用中四。初二颂明布施摄。二以诸相好下四颂辨爱语摄。于中初示爱色令脱。二柔软下妙音说法。此八种梵音义略作三门。初种类。二名体。三业用。初中检诸圣教有四种类。一约教义辨。如十住经说。如来有八种音声。一谓见苦。二谓向苦。三谓见习。四谓向习。五谓见尽。六谓向尽。七谓见道。八谓向道。此八以音从所说辨。以约佛音用故也。二约佛音体。亦如十住经谓。梵音有八种。一不男音。二不女音。三不强音。四不软音。五不清音。六不浊音。七不雄音。八不雌音。三约佛音德亦八种。如梵摩喻经说。一最好声其声清雅如迦陵等。二易了声言辞辨了。三调和声大小得中。四柔软声言无粗犷等。五不误声言无错失。六不女声其声雄朗。七尊慧声言无惮怯如尊重人如胜慧人言无所畏。八深远声齐轮发声犹如雷震。此上三类是佛圆音体德用分三耳。四约通融有六十四种梵音声。此有二释。一别数六十四种如密迹力士经中具显。二诸德于前三类之中。以初八入后八内。一一具八。是故八八成六十四也。二名体。先名者具足五义方名梵音。如阇尼沙经说。其有音声五种清净乃名梵声。何等为五。一者其音正直。二者其音和雅。三者其音清彻。四者其音深满。五者周遍远闻。具此五义乃名梵音。又梵者圆洁之谓又如梵天普应等故名也。声者是执受声。音者明彼有诠表之韵是故名也。二体者小乘唯是色蕴摄。是不可见有对色。十二处中声处摄。十八界中声界收。初教声处等则空为性。又是十一识中言说识为体。终教此声用佛净识为性。然此净识复不异真如故则以真如为彼自性。顿教梵音称同本性则不可说也。圆教以彼无尽法界无碍为性。是故通摄一切。圆融自在如下性起品如来音声处说。三明业用者有二。初约益生。小乘唯益当会等众。三乘乃益显密等众。一乘益于无尽显密。谓重重无尽也。二约分量。小乘唯同人类言音。三乘佛音遍一切界。如目连寻不知等。一乘遍因陀罗网法界处重重无尽无尽也。三众生苦乐下明同事摄。于中初同其事。二若有不识下明示法。十行是十度也。四或有众生下四颂显利行摄。于中初示生死过令舍。二如来十力下显佛德令求。三如是方便无有量一句结无尽也。
　　第七穷同世间三昧。于中有十七颂一句分二。初三句标意。二博综下正辨大用。于中二。先明身业用。二若见世间无正见下明语业用。初中有五。一作王臣等益。二或于旷野下作非情益。三若见世界下作悲匠益。四咒术下作仙人益。五作外道益生皆令解脱。二语业用中三。初一偈总举。二别显。三知一切下二句结所依定。一心说法名三昧也。
　　第八毛光觉照三昧。于中有八十九颂分四。初一标门及意。二所放光下正辨业用。三是名下结所依本。四所修行业下重释成分齐。第二业用中有二。初明一毛光用。二如一毛下类显多毛。前一毛中复二。初略辨四十三门。二如是等比下广结恒沙。谓此菩萨身同法界穷尽九世遍该尘道。常有如此光明大用无休息时。是故此光常定恒有恒无。于净眼者无时不见故恒有。无净眼者无时暂见故恒无。法光常定。废兴在缘故也。前中四十三门内一一皆有三义。一出光名。二显光益。三出光因。初光中因内或以言说显三宝。或约事如开佛门现塔形等。第二中灯明离染闇故得净光。或灯照现净境。三四二因内各二。一事因。二法因。第五欢喜光因内。一庄饰佛像令见者喜。二赞佛德令闻者喜故也。第六因中。一自乐三宝。二教他乐。寂静光因内离十种非法语者。以恶语恼人令他心不安静故是障也。依燃灯经十种非法语。一妄语。二痛心语。三粗语。四苦恶语。五不喜语。六不乐语。七不爱语。八不入心语。九恼他语。十结怨语。又见佛光中依西国法。有欲舍命者令面向西卧。于前安一立佛像。像亦面向西。以一幡头挂像手指。令病人手捉幡脚。口称佛名。作随佛往生净土之意。兼与烧香。鸣磬助称佛名。若能作此安处非直亡者得生佛前。此人亦当得见佛光也。又乐法光因中有七。一听。二说。三书。四爱。五护。六施。七行故也。此中护法者通论有四义。一护理法不滞见故。二护行法令增长故。三护教法说不倦故。四护果法。谓敌对恶王等护住持三宝故。于此四处皆不惜身命而存护也。第二广结中。业者是光往因也。果是现光也。二俱同现者过去因行以依十世门故亦在此现也。第三结所依中不乱故明了故结定智二门也。第四重释中。何须重释者以上云彼光觉悟一切众生何故乃有众生而不见耶。释中三。初二偈法说。于中有七种众生。得遇此光。以有缘故。一同业。二随喜。三闻修。四见行。五修多德。六供多佛。七求大果。二有三偈半喻说。于中初二偈明机眼开闭喻。二有一偈半明机业善恶喻。三有一偈明闻法胜益。
　　第九主伴严丽三昧。于中有六颂分二。初一偈标名及意。二三千下正显业用。于中五偈。初一偈化现身座则主也。次一摄眷属。次一释眷属胜。次一显主胜。次一结通十方无边法界身也。
