<!-- { "loadSidebar": true } -->
　　第二摄生三业成益不虚。于中初一句总标就机。谓其身遍坐具三业故。一切道场者有三类。一遍一切须弥山界。二遍一切树形等界。三遍一切尘道。重重如帝网界。故下文云。是卢遮那佛常转法轮处。又下结通皆依此文。别中初二句先明意业。一摄生意业。谓了知根器故云悉知一切等也。二明成益不虚。谓以慧日破众生痴闇故云智慧日等。次有三句明身业。一依土现身故云悉能等。二依身放光。一光体通三际故云三世光。二光照三世境亦云三世光。皆从智慧大海中出故云智海光明。所照机境熟故名净。无量光明者光摄眷属。又亦多故无量。又照净显深。无量明广。次二句明语业。初明实教无改动故云不坏。二明教所依因故云以力无畏等。以者由也。此即望前为因义。又以犹用也。用此力等开方便门。教化众生成此权教。是故望后权教亦是所依。又自在力光者通用无碍该于权实。成益三业竟。第三用归如中先明身业。谓虽普现多处即用同体。故云如空。而无来去以普遍故。不动故。起信论云。虽起大用而亦无有用相可得。此则用而常寂也。次二句明意业。一遣妄。二顺真。又初会性永无。二实相不灭。又前了其不有。后证其不无。中边论云。无二有。此无是二名空相。斯之谓也。又此亦是释成前义。谓何因普现而无来去。释云。以了达无性何以去来而是无性。以彼去来顺平等故。顺平等之大用无明闇尽名一切光明。不失大用故云普现诸佛所行。下一句明语业。诸佛世界者诸所遍处也。不思议音者所顺多繁故云不思。此上三三业。各一总二别。又初总余二别。又三三九为别。最正觉为总。同异成坏准思可见。智正觉竟。
　　大段第二明众生世间圆满。于中先总料简。后释本文。初中略作十门分别　一明众数　二新旧　三定器　四世出世　五界趣　六诸乘　七权实　八位地　九表法　十因果。
　　初众数者。谓此初会有五十五众。始从普贤至摩醯众为三十四类。后从善海还至普贤为十八众。牒前总为五十二众。海慧内众并新集十方及胜音众。牒前总为五十五众。
　　第二会中有新旧二众。牒前总为五十七众。三四二会各有天王菩萨二众。牒前总为六十一众。第五会中升天品内有五十二众及云集一众。第六会有同生异生二众。及第七会一众。牒前总为一百一十七众。第八会中菩萨声闻及天王三众牒前则为一百二十众。于中一一或以十佛世界尘数为量。如是等皆无分齐。然此等八会既并同时互相融成一法界大会。即知一一会中各有一百二十众无分齐相。此且约此一世界八会中说。若通十方虚空法界一切世界皆各有此无边众会。相入重重如帝网无尽。即不可说不可说也。是谓华严海会之众数二诸会新旧者。或唯旧无新如六七。二会或唯新无旧如三四五三会。或亦新亦旧如初二八三会。余意各如下文集众中说。
　　三定器者泛论列众有三义。一是当机。二是影响。三是寄法。今此通三也。
　　四世出世者有四义。或俱是世间以时中显现故。又三世间中是一故。或俱出世。如其行德非世摄故。或亦世亦出世。由具前二义故。又随相论初普贤等是出世。余是世故。或非世非出世。以是出出世摄故。是故此众通其三位具斯四句也。
　　五界趣者。于三界中除无色天。以随相寄法非殊胜故。若仁王经亦有无色天等。五趣中除地狱众。以彼极苦寄相显法亦非胜故。若方等陀罗尼经亦有此众。又无人王众。以相显非奇故。或菩萨即人众也。或唯列王众。如后十八众说。以表法自在故。或通王臣。如此三十四众中说。以具主伴故。
　　六诸乘者。大智论云。若小乘经初唯列声闻众。若大乘经初具列菩萨声闻二众。义准若一乘经初唯列菩萨。所以知者彼论以大品等为共教。别指华严为不共教。以不与声闻共说故。又此上三门各有二说。初中二者。一若为成小教得小果等唯列声闻。此是愚法小乘。如阿含等经说。二为回小乘显所被机。唯列声闻。是大乘回心教。如金刚般若经初辨。二具二众中亦二。一或先列声闻后列菩萨。此通始终顿三教。如净名等经办。二或先列菩萨后列声闻。此通顿教及同教。如罗摩伽经惟楼王经和休经等辨。三唯列菩萨中亦二。一虽唯列菩萨主伴不具。是同教一乘。如十一面经等辨。二若主伴具足即别教一乘。如此经说。
　　七权实者。若约三乘佛居此娑婆界。杂众是实。以实报生故。菩萨是权。方便现故。如经云。彼诸菩萨隐其无量自在力等。或菩萨是实以地前菩萨犹生此土故。杂众是权依大集经并是他方大菩萨等权形所作故。若佛居净土菩萨唯实。实报生故。杂众是化非实有故。摄论云。受用土中实无此等众生。欲令净土不空故。化作如是杂类众生。若一乘中佛在此华藏界菩萨杂众或并是实。以是海印定现实德摄故。或俱是权以随缘而现故。余义思准。
　　八明其位者。若约三乘此普贤等皆是十地已上菩萨。彼神王等多分并是随类生摄。即是八地已上。若一乘中如缘起际诸位皆齐。是故一人具五位位位皆遍收。准之。
　　九表法者。若三乘中但寄人显法。仍人非是法。若一乘中此等诸人并是法界缘起法门。又此一众即通三世间。以或作河池井泉水等国土身故。余可知。
　　十因果者。若三乘但是因位。若一乘中或皆是因。以未是佛故。或俱是果。以并是佛海印中现故。又乘解脱力入佛海故。或通因果。由前二义故。或俱非。以离性平等故。并如下叹德中说。
　　次释文者。一一众中皆有四种圆满。一数圆满。谓先举数等。二行圆满。谓列名等。以名依行立故。三德圆满。谓叹德等。四供养圆满。如下三业供养等。于此众圆满中有二。先明外众。后海慧下明其内众。就外众中亦二。先列三十四众具前三种圆满。后摄为十八众显第四供养圆满。问前列中以普贤为首摩醯为终后兴供中何故反此。答古德释云。初从下向上。表进行增微。后从上向下。表尊位次第。此释难用。岂令普贤最为卑劣。今释前则从近向远。表依本起末。后从远向近。明寻末归本。良以本末无二远近不殊。二文互举无障碍也。就前中二。先辨同生。后明异生。或以声闻为同菩萨神等并为异生。此约小乘。以约相明同故。如同坐等。或以出家菩萨及声闻等为同。余并为异。此约始教。或以菩萨为同。声闻等为异。此约终教。或唯地上菩萨为同。以同证法性故。余悉为异。或八地以上为同。以俱纯熟纯无流故。此二通始终二教。或唯菩萨为同。以通诸位故。神天等为异。是法界别德故。或菩萨神等俱是同。以法界无二故。或俱异。以法界差别故。此约一乘辨。就同生内。初数圆满中。大者有八义。一数大谓十刹尘等也。二德大谓位具一乘法界德故。三作业大谓救众生极重苦故。四敬大谓天王等大人所敬故。五胜大谓一切众中最殊胜故。六行大谓修二利六位行故。七愿大谓十种大愿十尽句故。八时大谓三无数劫或无量僧祇而修行故。菩萨者依佛地论及无性摄论等总有三释。一云菩提此云觉。是所求也。萨埵此云有情。是所度也。从境为名。义言若从心称应言悲智。二菩提如前。萨埵是能求。谓求菩提之有情也。此约人法为名。亦是心境为目。三菩提如前。萨埵此云勇猛。谓有志能。于大菩提勇猛求故。又智论云。萨埵或云众生。或云大心。即是上二义也。俱者谓传法菩萨与之俱闻故。如来与之俱说故。又智论云。一处一时一心一戒一见道解脱是名为共。共犹俱也。第二行圆满中。菩萨名杂者有二意。一为显下粗细等杂世界故。二以此众通八会序故。德周法界曰普。至顺调善曰贤。智论名遍吉也。此中同名普者以圆遍故。次名月者德清凉故。次名王者德自在故。次名光者了闇用故。次坚固德故。次德独出故。次演清凉教故。次德明尊故。智论云。问菩萨甚多何以列少。答菩萨无量说不可尽。若都列者文字难载。复次菩萨不过二种。所谓在家出家。此方他方。在家谓颰陀罗等。出家谓妙德等。此方谓慈氏等他方谓观音等。若说此二当知一切都以摄尽。解云。此约娑婆世界说。就华藏众如文可知。
　　第三叹德圆满中二。先约人。后约法。初中友者德齐也。即显因果无二也。此文有二意。一举佛显德。如云欲观其人先观其友等。二何故集此。以是友故。相成故。俗书云。同志曰友也。此中善友有三义。一过己义如善财进友。二德齐义以是朋友故。三少劣义以普贤等名第二尊导故。二约法中初一句总。此一切菩萨皆悉成就无边功德。深广如海。十相准之。下别辨中二。先成就自分功德。后无上智愿下成就胜进功德。然此二分通说有七重。一约一行生熟分。二约二行如施行已成后修戒等。三约二利以分。四就行位。以得位为胜进。五约比证以分。六约二位。谓前位已成为自分。趣向后位为胜进。七就因果。因成自分。入果胜进。今此文中正就末后兼通可知。就自分中成就九种功德。一成行满功德谓无处无时而不见。行施等七度故云诸度普照。二成慧眼功德。以何义令此度行而得圆遍。以净慧眼如彼三际而等观故。云慧眼等也。三成深定功德。谓依何得此慧眼。以依深定发故。此中有三义。一于定不味故云净。定发胜慧故云明。二处于定纯熟入出无碍故云明净。如下文东方入正受西方三昧起等。三顿入多定令一摄一切故云具足明净。下文云。如入微尘数诸三昧一三昧生尘等定也。上来三句明自利行。四成妙辩功德。谓巧能说彼难说之法故称辩才。即下四十无碍等。以一言说一切名广。所说皆玄曰深。此深及广悉无崖无底故云无尽。五成普曜功德。以佛功德身光普现照曜群机故。六成调化功德。谓善巧了知众生心器。即心行稠林也。称根授法。调令离障伏使入法故云如应调伏。上三句即三业化他行也。七成就真智功德。以金刚智普照一切差别境界。悉同一味平等法性。八成量智功德。以广大之慧明达深智所知之境。无不周尽故云靡不明达也。上二句明智照二谛德。此上八句约行显德。九成摄位功德。此有二义。一摄前诸行入信等五位之中。二随在一位即摄前后一切诸位。此二亦有二。一约相入明摄。二约相即明摄。如前十门处准之。此从十信满心已去诸位见此相摄。是故下贤首品中。信满之处即具一切位乃至佛果等。是此义也。上来自分竟。
　　第二胜进入果中二。初十句明体德圆满。二遍游下六句显妙用自在。
