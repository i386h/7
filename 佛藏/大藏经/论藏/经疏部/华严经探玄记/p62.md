<!-- { "loadSidebar": true } -->
　　四释文中有六分。一三昧分。二加分。三起分。四本分。五说分。六证成分。以随行别颂故无偈颂分。同下地品。初中何故入定者亦有六意同前。释文中三。先标入定人。为说金刚法故。高出法故不异名入也。二承力。三正显所入。菩萨者标人别法。简非果定。明智者泛论有四义。一初加行定。谓是证智之明故云明智。如明得明增等。二约根本智定。本智证理破无明等名为明智。如大乘光明三昧。地论释。光明者对治无明故。三约后得智定。明了所缘故名明智。四约自在智定。谓普贤圆智朗照法界故名明智。如锭光颇梨珠照十佛世界等。此中智是体。明是用。又若三乘寄位言此中唯初定。若约刚幢自德论具本后二智定。若约圆教显唯约后一门。三昧此云等持。如前释。
　　二加分中三。初中总显能加。二辨加所为。三正显加相。前中亦五。一明诸佛现身。谓十方百万等散居相去同前准之。又多佛加者增重法显同亦如前。二同名者四意同前。三告叹得定。四善男子下明得定所依。谓十方佛自说作加令得此定。五又卢舍那下彼佛自释作加所由。有四句。一由舍那宿愿力故令我作加。二由舍那现在神力相感同加。三由刚幢智净上感是故作加。四由诸菩萨善根机熟应闻此法感诸佛加。是故刚幢得入此定。又前十住中但有自善根力无诸菩萨力十行中有诸菩萨力无自善力。此中具者显位相渐增前后影略故也。四中初二果力后二因力。何故须此四力者。初力显法根深久远积德而成。二德成现在动发扣机。此上化主力。三助化力。四机感力。二辨加所为中二十二句。初十标所成。后十二明所作。初中欲令菩萨字通下诸句。十句分三。初四令诸菩萨得智德圆。一十无畏智于缘无惧。二四十无碍智常说不断。三入缘起法界相即自在智。四令因智入果显成圆极广心是大悲也。次三令诸菩萨福德满。一明善根广多。二明善离染谓无漏故名白净。三明善甚深谓入普法界。又显重重无尽。以一一门中摄一切门名普门。故乘此普门故入深法界。是故具德无穷尽也。后三令诸菩萨起用自在。一令现佛神足通。二令净宿命念。三令得诸根智力。谓分别佛境以持机根。又有本作谓持彼善根使增长也。为成此等益事。是故加也。二明所作中十二句分二。初三正明所作。谓广说正法。一总显多门下别辨。初句明持成就则起说方便。后句正显所说十向圆备故云具足。下九显说所为分三。初三约位。一摄地前。二安地上。三绍佛果。次三约修。一令开发十向大愿。二令说入实际回向。三令知回向广大法界。次三约人。一令种根者生喜。又以回向是一切菩萨同所修故悉欢喜也。二明此回向是一切佛同所修故劝令修也。三结成因行。谓行为了因能显性故名护持也。又释前十成诸菩萨自利行。后十二成诸菩萨利他行。然亦互通。又皆初总后别。同异成坏准地论应知。
　　第三加相中三。先语业加。次意加。后身加。初语加中九句。汝说此法者是总余是别。此说法有二种。一他力说。亦是果力亦是增上缘力。如经承佛力说故。二自力堪说。亦是因位力亦是因缘力。是故此法以自他因果亲疏融合方得有说。自力八中。初三明有作净法力。一总谓既住佛家理宜宣法以行家业。下别一长无漏功德。二入总持智慧故在佛家。次二句无作净法力。一证佛常身。二照法真性。后三显身净力。一白净等是二乘不同尽。二住广等是菩萨尽。三住无碍等是佛尽。此是地前而云佛尽者。是圆教普贤位摄。如前后说。二意加二。先正加。教释偏加意。前中十句。初一总余九别。别中初三与授说智。一分别句身是辞无碍。二无留碍是乐说无碍。三无碍法明与法义二无碍。次三与同化三业智令以三轮同佛成化故可知。后三与说法仪式智。一令说法时心无偏党但为利益故云向福智也。二触对诸法皆能发生巧便胜解。三对缘正说无有穷尽。又初是说心。次说解。后说行。一切处是顿说。不断是常说。释偏加及身并起分。并如前释。第四本分中。先警告大众。下明显有二。先明体后显相。前中二。先总标。二悉普下别辨不思。大愿者总标起。谓期求名愿。深广名大。出过分量名不思议。此是普贤自体无障碍愿具尽法界无限德用。如下此品所说。诸德总在此一大愿句内故云不思议。总说虽尔别论有十。一所期不思。谓要得无上大菩提。二忍苦不思。谓无有世间恶道等苦经多劫受能坏此愿。三受恼不思。谓于背恩恼害菩萨难化众生如初摄化大愿不转。四难坏不思。谓无有天魔二乘异说能坏此愿而不从化。五广故不思。谓尽法界众生界等如十尽句说。六深故不思。契同法性如性起愿。七佛摄德不思。当体具摄法界之无限大功德海。八出生不思。谓依此大愿出生一切波罗蜜行不可穷尽犹如大海出宝无尽。九大用不思。谓大愿宿成无功辨事如灭定闻声愿力起等。十逆顺不思。谓大愿普应类机成益逆顺多端非下位测。然大愿实德无尽。依则辨十。并皆如下说分中显。下别普救等明利他广大。学三世等显自利广大。各具前十义可知。又此中初是观相。次大善。后不怯弱六决定中有三也。余义同前释。
　　二显相中二。先举数显胜。谓三世同说显法要胜。二列名显胜。先列名后引三世同说显胜也。列名者十回向义略作五门。一释名。二义相。三体性。四定位。五行法差别。初释名者先释总名。一周圆数依则说十。回向是义即带数释。然回向有三。初约理者。舍相曰回入理名向。二约利生者。得理不证曰回大悲随有救生名向。三约菩提者。所修善根不愿三有二乘名回正趣无上菩提曰向。二别名者菩萨善根济诸众生烦恼业苦名救。令住菩提名护。虽成救护然于众生照性平等故名离相。又救是大悲。离是大智。又初是广大等心。后是不颠倒心。回向是行。谓以善根回向成如此救生离相之行故名回向。从所向立名。二于三宝得不坏信。以此善根而成回向。此约能回行体为名。三学三世佛所作回向名等诸佛。从所学立名。通能所回。四菩萨令善根至一切处而亦回向于一切处。通能所立名。五以自所成无尽功德之藏而成回向。从能回向行为名。六施绝三轮名顺平等。此亦是能回之行。又名坚固善根者舍三不坚顺成三坚故名也。七以善根等以顺益众生。能所立名。八善根合如。以成回向所依为名。九不为相缚。不于见著。作用自在故名解脱。如不思解脱等亦能所合目。十称性起用。谓以法界善根回向法界。当法立名。
　　第二显义相者有二。先别后通。别中前七随事行。后三称理行。前中初一悲智不住明行本。次四明行相。于中初一起行心坚。二约佛辨广。三约法显遍。四约德显多。下二明行成。一智行成。二悲行成。后三中。一正与理合显体深广。二明依体起无方大用。三显体用无碍圆明自在。二通论一一中皆有三种回向。谓以善根回向众生。回向菩提。回向实际。此各二义故成回向。且众生二者。一由菩萨善根必依众生成。是众生之分。是故法尔还向众生。二泛既是菩萨必为度生是救生具故理须向彼。不尔即同二乘自度非是菩萨。二菩提二者。一菩萨善根依大菩提成。从彼流故。是彼分故。法尔归彼。二泛是菩萨意其必至求无上菩提。是故家法向大菩提。三实际二者。一菩萨善根缘成无性依真而成。从彼流故。是真之物法尔向彼。二泛是菩萨必为证真背无明故照二空故。问何故须此三回向耶。答此三有多义略论十种。一约菩提心有三心故。起信论云。菩提心有三。一直心正念真如法故。二深心乐修一切诸善行故。三大悲心救拔一切众生苦故。二约成菩萨三聚戒故。谓律仪离过向实际也。摄善广修向菩提也。摄生大悲向众生也。是故法集经云。若菩萨舍于三聚回向之心菩萨不应共住。三约成二行。实际向护烦恼行。余二护二乘行。四成二利行。向实自利。向众生利他。向菩提通二利。又释。菩提自利。众生利他。实际俱非。五为成三德三身。由因位三行果成三德。向实际成断德。向菩提成智德。向众生成恩德。三身如次可知。六约成悲智。智中。照理显事分二故有三也。七唯约悲。谓何故向菩提。为众生故。何故为生。以彼即真而不知故。八约智。谓见众生染相尽故即是实际染相不坏。是故为生授以佛智。故向菩提。九约无碍。谓菩提智证同理性。众生染相即真无异。是故向一即向三也。十约圆明。谓三法圆融各摄法界具德自在。一切法门相即相入无碍思之。
　　第三明体性者有二。先总后别。总中有三。一约所依以明智三昧为体。二以本分中大愿为体。三具论有六法为性。一定。二智。三愿。四悲。五所依法界。六并通慧作用不思解脱等为性。二别辨体。下说分处随位显之。
　　第四定位者此当解行位终第一僧祇满。依佛性论至此位满方名不退之位。依瑜伽此中犹自堕地狱中。有说此犹属资粮位以于回向后。别说四善根为加行故。有说此通二位。以于第十回向之中摄加行故。有说此总加行。以住心已还属前二善根位满心已还属后二善根位故也。上总约初教说。有说十住初即位不退。况至于此。又三贤总为趣圣方便。不分资粮加行近远。此约终教。顿教一切行位俱不可说。又准此下文。于此位中摄一切位具普贤行。是故位满即是因圆。此约圆教普贤位说。
　　第五行法差别者有二。一约实位普贤行相。二约寄法差别行相。并如下说分中辨。
　　第五说分中。但大回向位有二分。一果分当不可说非此所论。二因分随说有四。一唯约位相。如始终教说。璎珞本业经等辨。二唯约自体。如普贤大回向行不依诸位。三以行体从位门阶差说。如此下文。分回向为十门者是。四以位门随行体圆融说。如下一一位中摄一切位。第十即至究竟法界因圆满者是。今此文中正辨后二兼摄前二。亦内摄果分准思之。
　　文中二。先辨一方说十回向。后结通十方所说一切无尽十回向。前中亦二。先正说。后动地等明说益。前中说十向即为十段。一一各二。先长行。后偈颂。长行各二。初位行。后位果。亦有不具者。至文知之。诸位行各三。初标起。二释显。三结名。
