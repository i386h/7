<!-- { "loadSidebar": true } -->
　　第十如虚空忍中四句同前。初喻相。佛地论喻清净法界。以离差别相故。中边等论喻圆成实性。此经及大品等喻一切法。以悉无性故。十喻论云。犹如虚空非可见法。以远观故眼光回转则见缥色。一切诸法亦复如是。空无所有。以凡夫人远无流慧弃舍实相则见彼我男女等物。而实此物竟无所有。一开义者如第八地虚空有十义。具如前辨。十喻论中有四复次释。初一约近无远有。二约性净谓染。三约无初中后。四约体实无物。广释如彼。佛地论亦十复次。如彼应知。此经中多门释如文可知。三亦有离有无等诸句。思准可知。四释文中三。初明忍解。二佛子如是菩萨下明忍行。三若菩萨下显忍德。亦可总分四。谓标释结叹。就释中二。先明所解。后显成忍。前中十句。以虚空十义喻十种法故。初一虚空无性义同法界故。二不起义喻刹从缘亦无起故。三一味义喻法性无二故。四无行义喻行即无行故。五无分限义喻法无分别故。六无异义喻佛力齐等故。七遍三际义喻入理之禅。尽三世故。八离言义喻诸法自相不可说故。九无碍义喻佛身不相障故。随感则应故。十周遍义喻法体普遍故。第二成忍中三。初总举三业忍相齐空。二别显空义类菩萨德。于中举虚空十一义显于菩萨十一种德。初一释虚空等身。二三四三句释空等忍智。初一体。后二用。于中向是因成是果。五释空等口。谓依无方所空亦海际畔。古人云。齐海水已上为虚空故。又云大海虽广空容其际故也。六七二句释空等身业。八释空等口业。九释空等心。以性净故。后二句释空等心业。三何以故下征责释成。责云何因菩萨得虚空等三业耶。释云思惟自善根如虚空。依此得三业亦如空也。于中先举十种善根皆如虚空。一分者缘起。二分中真分也。一量者同理性故。二不忘一切下十句明所得三业。初不忘等意业。二游行等明身业。三普于十方等明意业。四出生等明口业。第四叹德用中有二十句。初十得十身。后十通三业。一一各有标释。此十身与前十行品十身及离世间品十身各有相摄可知。得虚空际下通三业。皆如虚空。中初总显含藏。次二别辨口业。次三别明意业。离贪欲故者。心净故佛土净也。次三别明身业。一用二体三相。谓诸根也。后一总结深。问此七喻何别。答幻等五以似有破实有。如化以不有有破似有。末后虚空以性相俱绝破于一切。又前六遣有会空多。依空立有少。后一遣有入空少。依空立有多。问何须多喻。答令理智明净故。异门显法故。义理坚固故。长行竟。
　　第二重颂中有一百一十九颂。长分十一段。初十颂随顺音声忍。于中初二颂前闻真实法。次一颂不惊等。次二颂信解。次二颂受持爱乐。后三颂顺入修习安住等可知。第二譬如功德人下十颂颂顺忍。初三颂初随顺寂静观等。次一颂不违诸法。次一颂随顺深入等。次二颂清净直心等。后三颂修平等观深入具足。第三从三十三天下十颂颂无生忍。初三颂前不见有法生不见有法灭。次四颂何以故下十句释成。后三颂结叹显胜。第四观察诸世间下十颂颂如幻忍。初二颂前略说。次四颂广说中喻合。后四颂忍行成立。第五菩萨摩诃萨下十颂颂如焰忍。初二颂法说。次四约喻显法。谓焰水从想生故喻之。又想故有法而实非有。如焰似水而实无水。故以为喻。后四喻法双举。显法甚深。第六彼能解世间下十五颂颂如梦忍。初二颂一切世间如梦。次一颂梦非欲界等。次一颂梦性寂灭及不著梦。次二颂不坏梦。次二颂梦无自性。次四颂受持一切法如梦。后三颂不坏梦不虚妄取梦等。第七菩萨摩诃萨下十七颂颂如响忍。初二颂知一切法如响。次三颂分别众声如呼响。次三颂解如来音不从内等。次二颂入离虚妄法界巧出无量声等。次三颂无碍音令众生发起善根等。后四颂音声非语而随顺语亦不染著等。第八寂静下七言十颂二十行颂如电忍。初二颂观意。次二颂不生世间等。次二颂不随世流不受正法等。亦颂于不二法分别二相等。次二颂不内世间等。次一颂不行菩萨行不舍大愿等。后一颂叹德成益。第九修习甚深下十颂颂如化忍。初三颂行菩萨行如化。次三颂知众生业行等及佛菩萨等皆如化。次二颂业行随世。后二颂叹德化用。第十虚空忍亦十颂。初二众生及世间如空。次二境与智如空。次二慧及法空。次二能所说空。后二三世三业空。第十一是名下七颂结叹显胜。初三二利圆。次二因果满。后二结广胜。

　　阿僧祇品第二十五

　　初释名者。心王菩萨是能问人。表数法依心。如数识等。菩萨洞达自在名王。阿僧祇是所问法。十数之初。从首为名。若具应名十大数品。
　　二来意。非答前问何故来。前十明辨行用。十忍明行体。今显行德校量分齐。则下颂中所数德是也。又释前诸品中所有数量。谓如光觉品等中。皆有数法。今此释成故也。
　　三宗趣者有二。一能数之数。二所数之德。前中亦二。先定所知。后显能知。前中阿僧祇此云无数。即数之极故。诸圣教中通有四说。一准俱舍论。数至六十重名一阿僧祇(捡录)。此约小乘。二依智论第九。数过十重已后名阿僧祇。论云一一名二。二二名四。三三名九。十十名百。十百名千。十千名万。千万名亿。千亿名那由他。千万那由他名频婆。千万频婆名迦他。过迦他名阿僧祇。如是数三阿僧祇。解云此既云过迦他。亦即通过后诸数故名阿僧祇。此约始教说。三依智论第六。引此品文。还有百数。至阿僧祇等。此约终教说。四依此品。百数僧祇。始是初数。如是次第以所数等能数。至第十名不可说转。不可说转转等方为数极。是故前教数极乃是此中初数。故知此门极广约圆教辨也。二显能知者亦有五重。一人中数法最下。二诸天数法过于人。天中亦不同如自在天王一念数知大千雨渧等。三小乘中舍利弗善知数法过于人天。四诸菩萨中数知亦差别。如下释天童子算沙数法。非二乘能知。亦如文殊普贤知刹尘数等。非下位所知。五佛自所知最极自在。一切余位总不能知。智论第九云。佛在祇洹外林中树下坐。有一婆罗门来问佛此林有几叶。佛答若干数。彼心生疑。谁证知者。则私却少叶还问佛。此树林定有几叶。佛答今少若干叶。如所劫语之。婆罗门知己心大敬信。求佛出家得阿罗汉果。以是故知佛能知恒河沙数。解云此约佛知恒沙之数。今此品文。唯佛所知无极之数故佛自说。又云佛智境界甚深之义故也。二所数之德亦二。谓普贤因德及佛果德。并各通因陀罗网等。具如下颂中辨。
　　四释文者。此文有二。先问后答。问中亦二。先举取问法。后世尊云何下以法咨问。初中何故牒此十数者。是诸品列名及结通处皆有此十。然未解释。不知分齐。为显令知故今问也。十句中第二不可量。下答中名无量。第五不可数下名无数。第六第七同一句。谓不可称及不可量。不可量下答在第八。不思议在第七。余并可知。
　　第二答中三。先叹问诫听。二心王敬顺。三举法正答。正答中二。先长行正显能数之法。二偈颂辨所数之德。前中总有百二十转。答前十问。初一百二转答初僧祇问。后十八转答后九问。前中百千百千者。谓百千个百千故云百千百千。皆以所数等于能数。不同智论皆以十亿为量。名一俱梨者新名俱胝。翻名亿。此恐不可以百千是十万十万为一亿。此即亿个亿方名俱胝。亦俱梨个俱梨方名一不变。余皆准此。其中或此土名或存梵音。皆是数名可知。于后十八中。初十七是因数。后一不可说转转为果数。以极即越数之表。同于果海越绝故也。第二颂中有一百二十二颂半分二。初七颂定能数之法。二于彼一一下总显所数之德。前中积数有十重。一初句以第十不可说不可说为本。二次一句复积入一切不可说中。此二句为总。三未知几不可说名为一切耶。次二句显不可说劫故名一切也。四次一颂辨以彼多劫所说入一尘内。五前直言不可说佛刹末为尘。未知几复不可说刹。故次一颂半辨一念中即不可说刹。如是念念复尽不可说劫。六次一颂明多刹尘内各有多劫所说不可说。七次半颂明多刹尘内各摄多众生。八次半颂以彼众生叹普贤德广。九次一颂以此广德之普贤。复有不可说个同在一毛端。同时各说如上不可说之言。十有半颂类显十方无边世界。亦同此说。此十重积集中。初六是所用数法广。后三校量显能说人广。以如是等人说如是等。数数于如下所数诸佛菩萨殊胜之德。文意如此。思之可见。第二所数德中有一。初明果德无碍因位善容二从不可称说诸如来下明果德深广因能趣入。前中亦二。先辨果法无碍。后菩萨于一毛端下明因位善容。前中亦二。先依果自在。后一一毛道出名身下明正报自在。于此中有四。初总明三业自在。二摄取下别明语业自在。三无碍心下别显身意业二自在。四净方便下明以法应机德就第二因位善容中有十。初明因陀罗网土。是起行处也。二从意根下明三业勤勇行。三从一切众生下明应器摄生行。四从应现色像下明游方供佛行。五从成就施心下明广修十度行。六从彼净法轮下明摄法游刹行。七深入众生下明调伏众生行。八从彼于一一毛端下明三业深净行。九从彼诸菩萨下明愿智自在行。十从不可称说一切劫下一颂结德无尽也。第二明果德深广因能趣入中二。亦先果后因。就初果中三。先总叹佛果德。二从若于一小下别显依报果。三从于彼一一刹中下别明正报果。第二从菩萨究竟下明因顺入中二。先自分行。二从或于一时下明胜进行。阿僧祇品竟。

　　寿命品第二十六

　　初释名者。往业所引报果名寿。任持色心不断名命。品内辨此。故以为名。
　　二来意者有二。一远意。为答普光十顶问故。以十重相望各为终极。得名顶。故知安乐界为娑婆顶等。古释将答佛寿命问。此名字虽亦相当文势不顺。谓此寿命问在十地等前。不合答在此处十顶问在地后。更无别答之文。故知属此。二近意。前僧祇品显佛菩萨实德平等超过数量。此品别辨佛德。就机示有修短。后住处品别辨菩萨法用。约机明住处差别。
