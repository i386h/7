<!-- { "loadSidebar": true } -->
　　第四如幻忍中作六门。一总明所喻。摄论幻喻所缘六处。下离世间品喻识蕴。蜜严经喻第八识。般若论喻外器世间。此经总喻世间出世间依正染净等。楞伽中喻一切法。掌珍论直喻有为法。大品中乃至一法过涅槃我亦说言如幻如梦。故知文通为无为也。问涅槃无为何得如幻。答意在绝见故亦如幻。谓有无等见非见幻故。若见为幻亦非见幻。见幻若绝方为见幻。况有余见。是故非幻之幻方是幻法。绝见之见方是见幻。取意思之。言说难及。二别开义门。如一幻兔有其五义。一所依之巾。二幻师术法。三所见幻兔。四兔生则是死。五愚小谓有。于中巾喻所依如来藏。二幻师及术喻能起因缘。如无明等。三幻兔之相喻依他起性。四兔存则亡喻依他无性。五凡小谓有。取为人法。问术法成幻。非则是幻。若尔果法是幻。因缘非幻。答因缘亦依他。展转皆是幻。问若尔幻师亦应是幻作。答此中举所作幻以喻一切。非谓即同。若不尔喻即是法。何成喻况。十喻论引德女经。佛言从幻乐器作幻乐音。从幻无明。生幻行等。广如彼说。三有无门有三重。一于上四义各有有无。巾性有相无以为兔所隐故。二术用有体无以依巾无体故。三兔相有实无以实无而现故。四生即是无。死则是有。以无碍为一故。二由各有四句。思准可知。三四位互相对。如次交络门有四句。亦思准可知。四一异门亦三重。一巾约自位辨。如巾有二义。一住自位义。二举体成兔义。此二无二无不二故非一异等。四句可知。余三位各四句。亦准知之。二相对辨如兔。亦二义。一相差别。二体空义。此兔巾相对非一非异。略有十句。一以巾上成兔义及兔上相别义。此二合为一际故名不异。此是以本随末。就末明不异。经云。法身流转五道名为众生等。楞伽云。如来藏受苦乐。与因俱若生若灭等。二以巾上住自位义与兔上体空义。合为一际名为不异。此是以末归本。就本明不异。经云。一切众生则如也。不复更灭等。三以摄末所归之本与摄本所从之末。此二双融无碍不异。此是本末平等名为不异。以前二经文不相离故。四以所摄归本之末亦与所摄随末之本。此二相夺故名不异。此是本末双泯明不异。以真妄平等异不可得故。五下明非一。以巾上住自位义与兔上相差别义。此二本末相违相背故名非一。楞伽云。如来藏不在阿梨耶识中。是故七识有生有灭。如来藏者不生不灭此之谓也。六巾上成[少/(兔-、)]义与[少/(兔-、)]上体空义此二。本末相反相害故名非一。胜鬘经云。七识不流转。不受苦乐。非涅槃因。唯如来藏受苦乐等。七以初相背与次相害。此二义别故名非一。谓相背则各相背舍相去悬远。相害则相与敌对亲相食害。是故近远非一。以前经文不相离故。八以极相害俱泯而不泯。由极相背俱存而不存。不存不泯义为非一。此是成坏非一。以七识则空而是有故。真如则隐而是显故。九上四非一与四非异而亦非一。以义不杂故。十然亦不异以理遍通故。法无二故。是故若以不异门取诸门极相和会。若以非一门取诸门极相违害。极违而极和者是无障碍法也。三巾兔相对既尔。余二及交络诸句准之。五则入门有四门。一理事相则。谓巾兔无二故。经云色则是空空则是色等。二二理相则。谓兔头即巾。兔足亦即巾。二巾无别故名即。经云众生贤圣即如无别。三以理从事名说事相即。如兔头巾不异足巾。故说头即足。无行经云。若人欲成佛勿坏于贪欲。诸法即贪欲。知是即成佛解云应说诸法即空。何故乃云即贪欲者。以贪欲即空故。是故举贪名取贪实。文意如此。四以理融事。二事相即。如兔头无别有。即以巾为头。巾体圆融故。全头即是足。此经云一即多多即一等又此文云深入如幻于一法中解众多等。此约法性融通力也。五以缘起相由力令二事亦相即。如幻师幻术力令多则一一则多等故。贤首品云。或现须臾作百年。幻力自在悦世间等。良以幻法虚无障碍。是故得自在也。如相即既尔。相入亦然。如异体既尔同体亦然。如此门既尔余门亦然。并思准可知。六释文者。释内三。先略次广后成忍行。初中先喻。后观。缘起下法合。此依相入门以合如幻缘起可知。二菩萨下广中三。谓法喻合。初中七句。一分别刹。二解众生界。三解缘起法界。四观世间平等。五佛出世间亦如幻也。六佛入世间用常寂故云不二入也。七不失利生故云出生住持。喻中初喻上众生界。二非树下喻刹等。三非昼下喻世间。四非定下通喻所余门。五种种下结幻法体。谓种种非幻者结幻无。若干幻非种种者结若干非幻。是故幻体非是一切。但以幻故。示众色者既非物现物明物则无物之物也。合中初总。二所谓下别辨九种。以显总中一切世间可知。三菩萨下成忍行。中有二。初称法正观。二出生下明起业用。前中八。初约众生界。即是业烦恼世间。不起者不作有解。不坏者不作无解。又本来不起亦无可坏。下并准之。二约佛刹世间。三约法世间。四约三世世间。五不观菩提等。亦约法世间。六佛兴等约成坏世间。谓佛出为成。涅槃称为坏。七不住大愿等约行世间。谓不住大愿是大智行。不取清净等是大悲行。八无出无著约流转世间。谓不舍故。无出在中无著二。出生下明业。一约刹显用。而定知体真。二约众生界。三法界。四三世世间。五出生阴等明流转世间。用常寂。六度脱等明行世间用。七知一切等明法世间之用。八不著化等。九为众生故等。十说过去等并明佛兴世用。皆是理事无碍行故也。
　　第五如炎忍中有四。初总明所喻者。无性摄论喻器世间。梁论喻所缘境。此经下文喻想蕴。此文喻一切法。二别开义。炎有五义。一平地。二阳气。三阳气与地合。似水炎现。四本来干无水。五令彼渴鹿取以为水。法中亦尔。一如来藏平地。二无明习气三习气熏动心海。起缘起似法。四此依他起本来无生。五凡小无知执为实有。又十喻论中有七义。一日光。二热风。三动尘。四在旷野。五见野马。六远见炎相想谓为水。七近则无水。初日喻结使。二尘喻诸行。三风喻邪忆念。四喻无明旷野。五喻无智慧者。谓为一相为男为女异名为炎。六若远圣法不知无我。于空法中生男女等想。七若近圣即知诸法实相等。乃至广说。三有无等句数多同前幻。准思可释。四释文内。先法。二喻。三菩萨下合。谓依本心现无有方处。于内外有无断常等处求此法。皆不可得。二观一切下忍行成中。初方便行成。二具足下证行成可知。
