<!-- { "loadSidebar": true } -->
　　第九真实智明中二。初本智证理明。二不舍下后智摄化明。亦是初自内证。后外利他。亦是初证法体。后说法用。亦初即事常理。后理恒事故。不碍业用也。前中二。先正证法。略辨五十门。明远离二边不著中道相性俱泯有无双遣。依三性三无性准释可知。二菩萨知如是下结证成智离著之益。二后智业用中有十。初明照实不舍权。谓前虽照实约非安立。不著二谛。然为不舍本愿。还约安立。见于二谛。决定知法。是知世谛也。二兴云雨法。三度入善巧。谓创起名入。终极为度。四巧说深广。谓不违真法者度顺深也。五以大慈为因。巧说无尽。六于无名在名而不坏名性。性是文字则解脱相也。七观察下巧观离染。八解了下善言摄生不舍自证。九于不二下明于理事无二之法。不退事而没理。不退理而没事。亦是寂用双运故也。十具足下明无碍具德自在之相也。
　　第十灭定智明中有六。初明所得灭定。言不退转者正明常定。未曾退失。二亦不舍下显寂而恒用。谓身在灭定不舍菩萨十种业用。一总明菩萨作事。下九皆是菩萨事故。二别显慈悲三十度行智。四大愿救生。五转正法轮。六方便调生。七敬养诸佛。八入法自在。九常见佛。十恒闻法。三悉能出生下明灭定业用。谓此灭定非直与前十种行用而不相违。亦乃由此定力出生十种殊胜行用。一总明出生。谓即定起用名能出生。定用无隔名无碍法。此悉能出生贯下诸句。二知法平等。三具足下成果法愿。四深入下智容土海。五究竟下究尽因际。六于一切下遍学所学。七一切下深悟法相。八善知下妙达缘起。九了一切下明解教义。十于一切下明权实智具。四菩萨摩诃萨下明住定劫数。五颜容下明住定威仪。六悉能成下不废行用。问此住灭定身仪不动。云何得有所作事耶。答若小乘灭定总无业用。若依初教正在灭定。虽诸转识总不现行。由前加行悲愿力故。击发第八阿赖耶识。令具威仪作诸所作。是故亦云不起灭定现诸威仪。若依终教观事则理故。在灭定而不碍事用。现诸威仪。亦名双行自在。此上二门皆心中止定而身仪作用。以此但得理事无碍故。顿教中不可说用不用。若圆教中由得二事无碍故。是故灭定跏坐则是往来说法。亦不分身而动静成就。如佛升天不起觉树等同此。准之。余义如灭定章说。下结可知。别释讫。
　　第二菩萨摩诃萨下结叹显胜。于中三。初叹胜。一过人天。二越世间。三超二乘。四逾下地。此四形劣辨胜。五总三业。六别举定。七显智用。此三当相辨胜。八唯佛方穷。二佛子下结。三此菩萨下显业用。谓得三世佛智明。非谓是三明也。十明品竟。

　　十忍品第二十四

　　初释名中。十者圆数无尽。忍者智照观达。亦带数释。
　　二来意有二。远答前普光十定问故来也。以忍受真理情安不动故名也。近显十明所依故次来也。
　　三宗趣者。先宗后趣。宗有五门。一体性。此忍以智为性。若小乘忍劣属因。智胜属果。大乘不二。但忍受鉴彻约用分之。二所断障。此中寄当断微细著微细碍无明。三定位者。若渐教此十忍行通诸位。寄当十地之后等觉位中。若圆教遍通五位。寄于此说四种类者。或一。谓无生忍。或二。谓二无我忍。或三。谓三无性忍。出佛性论。或三。谓信忍顺忍无生忍。出地持论。或四。谓四种无生。如第八地论中。或五。谓地前名伏忍。初二王地名信忍。四五六地名顺忍。七八九地名无生忍。第十地及佛地名寂灭忍。此依仁王经。或六忍。谓信忍法忍修忍正忍无垢忍一切智忍。解云初三如次是地前三贤。后三如次是十地等觉妙觉可知。此依璎珞经。或苦忍等八非此所辨。或十亦如第八地经中。又十此文。或十四。依仁王经。五忍中前四各分三。谓上中下。后一唯分二。谓因果。五别释十忍。于中初三约法。后七就喻。法中初一约资粮位。次一约加行位。后一约正证位。寄相如此。若通则遍在十地可知。第二宗趣者。由学如此十忍行故。得因圆果满。故文云能得一切等也。
　　四释文中二。长行与颂。前中三。先举数叹胜。二列名显要。三解释结叹。初中二。先总告举数。二叹胜中能得无碍忍者显自分因满。又得下明胜进果圆。由此十忍得斯因果。
　　二列名显要中亦二。先列名。后显要。前中初音声是教。随顺是行。谓于说无生之教。信顺忍受境行为名。二顺观真理。而未契真故名顺忍。行体立名。三顺观既极证契真理名无生忍。无生是理。从境为名。又亦无生是行。当相为目。下七喻中。光统云。前之四喻喻音声忍。电化二喻喻于顺忍。虚空一喻喻无生忍。又云。幻者起无起相。焰者境无境相。梦者知无知相。响者闻无闻相。电者住无住相。化者有无有相。空者为无为相。又古人云观识如幻。观想如炎。观受如梦。观声如响。观行如电。观色如化。观总一切蕴界处等毕竟空。故如虚空也。又远公约知二谛法。谓知俗非实如幻。知俗倒有如炎。知俗从心起如梦。知声尘不实如响。知俗暂有如电。知变易无体如化。知真离相如虚空。又前六喻有为空。后一喻无为空。如金刚般若九喻。皆喻有为。又准摄论八喻。显依他。并为释疑故。摄论第五何缘如经说。于依他起自性说幻等喻。总问也。于依他起自性为除他虚妄疑故(答也)。他复云何于依他起自性有虚妄疑(别问也)由他于此有如是疑。云何实无有义而成所行境界。为除此疑说幻事喻。无性释云。虚妄疑者。于虚妄义所起诸疑。云何无义遍计度时。分明显现。似所行境。为遮此疑说幻事喻。如实无像而有幻像。所缘境界依他起性亦复如是。虽无色等所缘六处。遍计度时似有所缘。六处显现。云何无义心心法转。解云。此疑意幻法不生实见。世法不尔故非无也。论云。为除此疑说阳炎喻释。论云又如阳炎。于飘动时。实无有水而生水觉。释云可以生水觉故。即为实有水。世间亦复如是。论云何无义有爱非爱受用差别。释云炎水无有解渴受用。世法不尔故是实有。论为除此疑说所梦喻释。论又如梦中睡眠所起心心法聚。极成昧略。虽无女等种种境义。有爱非爱境界受用。觉时亦尔。释云可以梦中有见女等违顺受用即为实有。又疑云梦中受用于梦者有。觉已即无。世法不尔。凡圣俱见。释如响长幼同闻。可即为有。论云何无义种种戏论言说而转。为除此疑说谷响喻释。论又如谷响实无有声。而令听者似闻多种言说境界。种种言说语业亦尔。又疑云响是声非色。世法不尔。色亦具有。云何非有。释如电亦色。岂是实有。论无此喻。又疑云电色速灭。世法经久。岂同彼耶。释云如化亦经久。岂是实有。又疑云凡愚颠倒妄见谓有。菩萨无倒不见其有。如何亦有摄化众生。释如化所作故非实有。论云何无义有诸菩萨无颠倒心。为辨有情诸利乐事故。思受生。为除此疑说变化喻释。论又如变化。虽无有实。而能化者无有颠倒。于所化事勤作功用。菩萨亦尔。如论应知。又疑云所作如化可无有实。能作化者是化所依。应是实有。释如虚空与色为依岂是实有。是故诸法毕竟性空。佛子是为下结要。以三世佛同说此故。显其要胜也。
　　第三何等下别释十义。一一各三。谓牒起释义结名。
　　初中释内有十句。初一总举所闻。谓三无性理名真实法。下九显能闻入法。二闻无相真不惊。以解遍计无所有故三闻无生不怖。以解依他必无生故。四闻无性不畏。以解真如无性性故。又释于真空法闻时不惊。思时不怖。修时不畏。又闻有无所有不惊。闻空无所有不怖。闻斯二无所有不畏。并如诸本般若论释。五信解者闻慧之始。先信后解。六受持者闻慧之终。先受后持。七爱乐者思慧之始。谓爱法乐观。八顺入者思慧之终。谓思择得味故云顺入。九修习者修慧之始。谓对缘造修。十安住者修慧之终。谓行修成立。具释如瑜伽菩萨地中。
　　第二顺忍释中四对八句。初创修止观。谓止行顺寂。观照诸法。二止观渐次。谓平等正念者止行坚固。不违诸法者观照随缘。三止观纯熟。谓随顺深入等止行深玄。清净直心等观行深玄。四止观俱行。谓即止之观名平等观。即观之止名深入具足。起信论云。行住坐卧皆应止观俱行。所谓虽念诸法自性不生。而复即念因缘和合善恶之业苦乐等报不失不坏。虽念因缘善恶业报。而亦即念性不可得。释云约法既理事混融。约行则止观双运。如是方为顺法之忍。
　　第三无生忍释中。先标。何以下释。前中不见法生。必不待灭。缘起事故。亦不见灭。又此无生理非是断灭无。故云不灭也。又既本不生故无可灭。下释中先征有二意。一云既标无生。何故亦云无灭。二云既言无生。为但寂然无生。为亦有行愿位果等邪。下释中十句。初一句释初意可知。问若尔亦得名无灭忍不。答理亦应得。但无生必带无灭。无灭必随无生故。多从首名。信力入印经云。菩萨有五种法。即能清净。初欢喜地何等为五。一谓菩萨得住无生忍故。亦令他住。又云无生忍者。谓寂灭故。二谓菩萨得住无灭忍故。亦令他住。又言无灭忍者证无生法故。解云以此当知。亦得无灭忍也。二若不灭下释第二意。谓由不生故不灭。由此不生之不灭故无尽。是故此无尽亦在不生中。乃至庄严亦皆如是。悉在一念无生之处。无尽有二义。一理无限尽。二行无断尽。三离垢亦二义。一入理不带寂。二随事恒无念。四无坏亦二义。谓入理不坏事。随事不坏理。五不动亦二义。谓双融二谛一念不动。六寂灭地亦二。通境行故。七离欲亦二。离种现故。八无行亦二。断能所故。九大愿亦二。愿不没寂。愿能应机。十住庄严亦二。理行相严方为究竟。
