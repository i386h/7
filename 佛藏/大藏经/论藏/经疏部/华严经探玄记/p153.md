<!-- { "loadSidebar": true } -->
　　第八大段从尔时普贤下明偈颂分。于中有二百三十一颂分四。初有一十六颂显德广难说。二从持众生善根下一百三十三颂半明略示行德差别之相。三从常依如来下四十三颂正略颂前二千行相。四从菩萨修诸下三十八颂半颂前结劝修学文。就初十六颂中。各二颂为一结。则为八事。一叹供佛摄生行。二于上二事皆无染行。三摧魔灭惑行。四现化为物行。五救生求果行。六六度四等行。七舍自存他行。八总结广多许说少分。第二持众生下一百三十三颂半略示行德差别之相中。总分为二。初六十七颂明托事表法。显行相殊胜。二从一身无边际下六十六颂半明行用广大。就前中有十五种行相。初八颂明法树鸟兽行。二生死下四颂导迷治惑行。三菩萨为法王下四颂明法轮王行。四甚深智慧海下四颂明大海须弥行。五深心下四颂明金刚法雨行。六白净下四颂半明法城金翅行。七净戒下四颂明日月照临行。八自在下四颂辨法王梵主行。九远离下四颂离过成德行。十无量方便下四颂明四大珠宝行。十一菩萨功德下四颂明花香幢盖行。十二菩萨无上下四颂明龙象希灯行。十三菩萨功德河下四颂明河船园药行。十四菩萨等如来下六颂等同佛果行。十五菩萨悉成下四颂半明障尽德圆行胜行。略示结劝。令听行相殊胜竟。第二一身无边下六十六颂半明行用广大中。分为十行。初六颂明三业深广行。二菩萨现如是下五颂半明供佛受法定慧行。三示现种种下四颂明逆顺行成德满行。四或现声闻下五颂半明随类现身难思行。五或在天宫下八颂半明八相念劫法印行。六如是知众生下七颂明了众生根欲行。七菩萨一念中下七颂半明身心迅用甚深行。八犹如人梦下六颂半明智悲广大玄绝行。九观色如聚沫下十一颂明智德圆明照法行。十广入甚深下五颂明结德殊胜无尽行德用。略示结所说。但以功成德立行该法界。其旨深奥。讵可言哉。聊举一尘之说以拟玄趣也。三常依如来下四十三颂正颂前二千行法。于中颂前六位则为六段。初四颂前十信位中二百门行。二一切妙功下四颂前十住位中二百门行。三住持一切劫下六颂前十行位中三百门行。四金刚妙宝住下六颂前十回向位中三百门行。五清净身身业下十颂前十地位中五百门行。六观察善逝智下十三颂前因圆果满究竟位中五百门行。第四菩萨修诸行下三十八颂颂前结劝修学。中分三。初一颂总结所说。谓结前二千名举小分。二无量劫下三十三颂半别结德用。三末四颂结广劝修。就前别中二。先二十一颂半别结德用广大。二净身下十二颂结别行德殊胜。前中分五。初五颂半明于刹自在。二无量金刚山下六颂明三业自在。三过去一切劫下三颂明三世间自在。四深知下五颂明身智自在。五示现如是下二颂结自在无尽。二净身下十二颂别结行德殊胜。中分三。初六颂半明轮王七宝宫殿器杖。二陀罗尼下三颂半明林泉游观饮食乘御。三此等下二颂结上诸行多劫修得。三末后四颂中。初二结德无尽。后二举益劝修。离世间品竟。

　　花严经探玄记卷第十七



　　花严经探玄记卷第十八(此尽十住知识)

　　　　魏国西寺沙门法藏述

　　入法界品第三十四

　　将释此品。四门同前。
　　初释名有三。一分名者。谓广依胜友。深证法界故名依人入证成德分矣。二会名。约处名祇洹重阁会。谓表此法济物摄生故在给园。又显悲依本智重出之相故在重阁。三品名者。入是能入。谓悟解证得故也。法界是所入法有三义。一是持自性义。二是轨则义。三对意义。界亦有三义。一是因义。依生圣道故。摄论云。法界者谓是一切净法因故。又中边论云。圣法因为义故。是故说法界。圣法依此境生。此中因义是界义。二是性义。谓是诸法所依性故。此经上文云法界法性。辩亦然故也。三是分齐义。谓诸缘起相不杂故。初一唯依主。后一唯持业。中间通二释。心境合目故云入法界也。
　　二来意者。初明分来。谓前显托法进修。今辨依人入证。义次第故是故来也。会来品来。亦同此说。
　　三明宗趣者。亦分会品同。既明入法界。即以此为宗。于中分别作三门。一约义。二约类。三约位。
　　初中先明所入法界义有五门。一有为法界。二无为法界。三亦有为亦无为法界。四非有为非无为法界。五无障碍法界。初有为法界有二门。一本识能持诸法种子名为法界。如论云。无始时来界等。此约因义。二三世诸法差别边际名为法界。不思议品云。一切诸佛知过去一切法界悉无有余。知未来一切法界悉无有余。知现在一切法界悉无有余等。二无为法界亦有二门。一性净门。谓在凡位性恒净故。真空一味无差别故。二离垢门。谓由对治方显净故。随行浅深分十种故。三亦有为亦无为者亦有二门。一随相门。谓受想行蕴及五种色并八无为。此十六法唯意识所知。十八界中名为法界。二无碍门。谓一心法界具含二门。一心真如门。二心生灭门。虽此二门。皆各总摄一切诸法。然其二位恒不相杂。其犹摄水之波非静摄波之水非动。故回向品云。于无为界出有为界而亦不坏无为之性。于有为界出无为界而亦不坏有为之性。四非有为非无为者亦二门。一形夺门。谓缘无不理之缘故非有为。理无不缘之理故非无为。法体平等形夺双泯。大品经三十九云。须菩提白佛言。是法平等。为是有为法。为是无为法。佛言非有为法非无为法。何以故。离有为法无为法不可得。离无为法有为法不可得。须菩提是有为性无为性。是二法不合不散。此之谓也。二无寄门。谓此法界离相离性故非此二。由离相故非有为。离性故非无为。又由是真谛故非有为。由非安立谛故非无为。又非二名言所能至故。是故俱非。解深密经第一云。一切法者略有二种。所谓有为无为。是中有为非有为非无为。无为非无为非有为。乃至广说。五无障碍法界者亦有二门。一普摄门。谓于上四门随一即摄余一切故。是故善财或睹山海。或见堂宇。皆名入法界。二圆融门。谓以理融事故全事无分齐。谓微尘非小。能容十刹。刹海非大。潜入一尘也。以事融理故全理非无分。谓一多无碍。或云一法界。或云诸法界。性起品云譬如诸法界分齐不可得。一切非一切。非见不可取。此明诸则非诸也。舍那品云。于此莲花藏世界海之内。一一微尘中见一切法界。此明一即非一也。是故善财或暂时执手。遂经多劫。或入楼观。普见三千。皆此类也。上来五门十义总明所入法界。应以总别圆融六相准之。二辨能入亦有五门。一净信。二正解。三修行。四证得。五圆满。此五于前所入法界五门之内有其二门。一随一能入通五所入。随一所入。通五能入。二此五能入如其次第各入所入五中之一。又此上心境二义十门。无碍圆融总为一团。无障碍法界亦以六相准摄思之。
　　第二法界类别亦有五门。谓所入能入存亡无碍。初所入中亦五重。一法法界。二人法界。三人法俱融法界。四人法俱泯法界。五无障碍法界。初中有十。一事法界。谓十重居宅等。二理法界。谓一味湛然等。三境法界。谓所知分齐等。四行法界。谓悲智广深等。五体法界。谓寂灭无生等。六用法界。谓胜通自在等。七顺法界。谓六度正行等。八违法界。谓五热众鞞等。九教法界。谓所闻言说等。十义法界。谓所诠旨趣等。此十法界同一缘起无碍镕融。一具一切。思之可见。二人法界者准此下文亦有十门。谓人天男女在家出家外道诸神菩萨及佛。此并缘起相分。参而不杂。善财见已。便入法界故名人法界也。三人法俱融法界者。谓前十人十法同一缘起。随义相分。融摄无二。思之可见。四人法俱泯法界者。谓平等果海离于言数。缘起性相俱不可说。五无障碍法界者。谓合前四句。于彼前人法一异无障。存亡不碍。自在圆融如理思之。二明能入亦有五重。一身。二智。三俱。四泯。五圆。谓入楼观而还合身证也。鉴无边之理事智证也。同普贤而普遍俱证也。身智相即而两亡俱泯也。一异存亡无碍自在圆融也。又发心品云。甚深真法性妙智随顺入无边佛土中。一念悉周遍。案云前二句智入法界。后二句身入法界。由身智无碍故。智入理身遍土也。余准可知。三能入所入混融无二。际限不分。就义开异。理仍不杂。此五能所如次反通。如理思摄。四能所圆融形夺俱泯。五一异存亡无碍具足。上来约类辨竟。
　　第三约位明入法界者。准下文中。所入法界大位有二。所谓因果。于前人法无不皆是佛果所收。即如来师子奋迅三昧所现法界自在是也。又于前人法无不皆属因位所收。即文殊普贤所现法界法门是也。此因位中曲分有五。则信等五位之法界也。准摄可知。二明能入。准文亦二。对前果位明诸菩萨顿入法界。对前因位寄显善财渐入法界。因果既其无碍。渐顿亦乃圆融。但以布教成诠寄斯位别耳。
　　四释文者。此一品中大分有二。初明本会。二尔时文殊从善住楼阁出已下明末会。亦则前明果法界后明因法界。又前明顿入法界。后明渐入法界。又前总后别。则本末圆融无碍思之。
　　就前本会中长分有十。一序分。二请分。三三昧分。四现净土分。五集新众分。六举劣显胜分。七偈颂赞德分。八普贤开发分。九毫光示益分。十文殊述德分。
