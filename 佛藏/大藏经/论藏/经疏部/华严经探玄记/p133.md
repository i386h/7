<!-- { "loadSidebar": true } -->
　　第七具足十种不思议法已成等正觉下六门却答第四佛出世问。于中初揽缘现觉。二无中巧现。三所现难量。四果位齐均五智住妙境。六知法无遗。各提门可见。初中十内。初二果相具。谓先外相备。后内德圆。次二因德满。谓先福后行。次二应机现。谓无坏胜法是降魔功德。次二严刹具智。次二相圆德备。后一事毕示终。第二巧妙方便者。谓证理平等能起有中殊胜之行故云巧也。初一知法无究竟者证理也。而究竟说等是巧便也。若处理无乖此事有。或说事有乖彼理无。皆非巧便。若二义岳别。或合一双失俱非巧便。今并反此。故名巧妙方便。以是释佛出世之义故。就方便向事说也。二证无能见所见而巧见法界。三无相知相。无性现色。四证泯三际之理。而见三世佛宛然。五三业无造。而演法炽然。六理亡染净。而不坏世间及佛智用。七以依非时法而融时相入。又恒住非时而应时说法。八以所证非时不离时。具足十辩说无尽法。九证法无名。巧起名句。十无蕴界处而不坏法相。又善达二空巧分三聚等。第三有十种佛事无量等者。谓果现难量皆摄物入道。同名佛事。业用广大并是微细相容门故非余境也。初兜率天作摄生佛事中。初别举能摄。总显所摄。二大慈下总显能摄。别明所摄利益。并如文显。二从兜率天降神母胎作佛事中有四。先智德内圆。二于最后等辨其位处。三或以神力等正显业用有十。如文。于中或从初发心者摄过去故。或涅槃者摄未来故。是故入胎之时无非具于八相。亦摄过去因行。如下法界品摩耶处说。四此第二地下正明具摄八相时方等。而作事。三在于王宫受欲境时摄化佛事。于中初自行内圆。二大悲下四等善观。三广能为说下正显摄益。四虽处王宫下明摄益深广。谓一切处为广。净三业为深。四出家时摄益中有四。初为引贪爱众生令得净行。二示现世间舍离下引愚痴众生令得智慧。三示现众生无上下引薄福众生令具福智。四广为众生下授与正法之相。五成道时摄益中有三。初现自正觉。二庄严一切下摄内眷属。三令一切众生下广益众生。谓先令行成德满。悉分别下令广大智立。六转法轮时摄益中有十种法轮。一教坚不退。二轮多遍知。三所说决定。四成益不虚。五轮体广大。六轮境甚深。七轮用下照。八轮能上现。九轮性平等。十总结无尽。一乘十转无尽法轮应著此文。七入王城等时摄益中。初入城益物。二一切诸佛色身下明能以色相威仪等益。三彼诸众生下显所益之相。四以如是下总结无尽。八或住阿练若下明随所住等摄益之义。于中四。初所住摄益。二以境界摄益。三以所说摄益。四以所住时摄益。九以无尽功德藏摄益。于中有三。初明化所成益入菩萨位。二或现涅槃下显能化方便。三或发众生下化入佛境位。十示涅槃时摄益中三。先示灭恋慕益。二碎身舍利益。三爪牙发起塔。谓令成因得果。念恩叹德。第四法王无异法者明果位齐均。一记莂无异。二遂愿皆同。三法身不殊。四智慧齐等。五所知佛同(有本作法字)六所知刹同。以果无优劣故。七语同法言。八无非化物。九染净同泯。十善根同如。然余处说四种等故说毗婆尸即是释迦。此中十种无异。亦是平等意趣可知。第五向十种住法者。谓佛向此十种法上之所住故。初一佛住。二梵住。三依宿愿。四住现悲。五无功用。六离妄情。七念无暂失。八心无限碍。九无不在定。十住真实际。第六知十种悉无余者。大智无限照境无遗。初三即三达圆明。次三知世间众生。谓多类众生言音路别名语言道。次二知出世。谓菩萨及佛。后三知法门。初总知缘起。二别知事相。三以理会事。如帝网重重。并如前地论中已释。上来答佛出世问竟。
　　第八大段十种最胜力下答第八佛神力问。于中有一百门。谓初列十门。是总标。下十门别释。一一总门具十别门。及一一别门摄十总门故成百门。何以知者。以标中云十种最胜力大力无量力乃至佛所住法。为一句标故知。十种之言贯下九力。各有十也。后何等为十之言。通征前十力各十之义。但以义同故。亦通以十门通释前十。是故结中各唯结初。以此十种皆是大力那罗延等也。以大力为总。余九摄在大力中。故有十种大力。初力用过劣名最胜力。二当体广能名为大力。三多门业用。四大福胜用。五威德特尊。如外道见佛违自先制不觉起礼等。六所作不屈。七能坏魔军。八不为他所坏。九业用超世表也。十举世无能破。言大力那罗延幢等者结归初总。那罗延者此云坚牢。即帝释力士之名。举近为况。佛所住之力下别释中。初一身命无损力。此释最胜大力。佛所加持众生。及佛所使众生如上。金刚雨等悉不能损。如遣耆婆。入火抱儿。如莲池等。二毛孔容持力。此释无量力。如虚空者。能广容故。无疲倦故。三毛持围山速步力。此释大功德力。如来一身毛孔与十方法界一切众生所有毛孔头数齐等者。显毛孔既多。各持如上。金刚围山明所擎重也。一步等行步大也。念念等所行疾也。十方虚空界等所至远也。尽过去等行时长也。无羸弊等与不行无异也。四定用自在力此释尊重力。于中初身不起定。化不失时。二指持生界不起遍坐。五普遍常转法轮力。此释不退转力。于中二。初以一佛身周遍法界常转法轮。二如来一化身下明一切身常转法轮。前中先一一等是多说也。尽尘数劫等是常说也。转正法轮等说益也。后中一一毛端处念念化等显佛身多重重普遍无碍常说。问若据此文。佛无不说之时。何故乃至一部奉行。答此是众生感处说为一部而如来说法曾未暂息。以大机常感无间断故。问若遍空界毛端处悉有说法。何故此处现今不闻。答以根无熟故。犹如生盲不见日。非谓无日出世间等。亦聋故不闻。非谓无说。若尔说应不遍众生界耶。释以遍故至不闻处能令不闻。至闻处令闻。至有限闻处无限闻处。皆如彼现故名为遍。是故今者不闻亦是佛说法也。六胸德字相降魔力。此释坚固力。七音声遍彻力。此释不可坏力。八证理现事无碍力。此释一切世间不能思议力。于中初证理玄绝。后随智慧转下现事自在。九法身微密力。此释一切众生不能坏力。于中初平等法普现无碍。二其身充满等下应现无方称性平等。十具菩萨行佛大智力。此释末后大力。结同之力。于中初具菩萨行顺佛果用。二住诸佛住下明胜智圆满德。三以明净智下照达无边境界德。
　　第九大段十种定法下三门却答第五法身问。于中初门明身业揩定。次门明见已获益。后门显劝观胜德。初中化身八相诸佛等有故云定法。略无涅槃相。此中正显身业作用。如文。第二见佛得十果报者明所作不虚。于中初二灭恶生善报。次二善因乐果报。次二除疑不退报。谓入在地前三贤位。次二证位净根报。从初地至七地。以证地故名出世。有出观故名世间。后二灭障得辩报。谓八地已上。第三有十种净法。菩萨应念者。念因仿学。念果增善于中初六念因行。后四念果德。可知。上来答法身竟。
　　第十大段从十种一切智住下三门答第十无碍解脱问。于中初门明后智业用。次门显妙定自在。后门正明解脱无碍。以此解脱依定慧成故。初中智能迅疾。广知名为智住。初二知所化器。次二成能化事。次二现佛及神力。次二说法及知趣。后二应念现形。第二有十种无量不思三昧者。在此法定于彼法用。又此定即用。故难思议。于中初二约人法。次二约时处。次二约佛三业。普遍法界而说一切处有现不现等。次二约理事法。九定在离世而恒现世严。十定在众生而恒至佛趣。第三有十种无碍解脱者。碍障既尽名为无碍。作用自在名为解脱。若三乘教中说佛有八解脱等。非此所收。此十门无尽是一乘解脱。应准知之。初二现佛说法。次二调生现土。次一调已授记。次三现三世佛依正神力。后二现于三世能化所化。此等约法。是法性融通力。约智。是如来自在力。良以此智达彼法故。无碍圆融故。能如是。此约果圆满说。若菩萨分得如维摩不思议解脱。皆此类也。不思议法品竟。

　　如来相海品第二十九

　　初释名。言如来者标人显德。相海者依人显相。福报奇状炳著名相相德广多奥积如海。勘梵本名如来十身相海品。以深广之相在十身故。
　　二来意者。若约远此与前品同。答普光会中后佛果德问。若约近即前品总明果法。此品别显相德故来也。
