<!-- { "loadSidebar": true } -->
　　第四说分中。告莲花藏者。显深奥胜器。又表含摄果法当有开敷故名也。果德无限。略以三百二十门以答前问。于中初十门标宗略答。后三百一十随义广显。前中初句所住净妙答前刹问。二住无量自在答二净愿种姓二问。以此俱是佛出所依故云自在。三应机出现名不失时。则答前佛出问。四法轮。五四辩答音声问。六不思议法答神力无碍住及解脱三问也。七净音重显前音声分齐也。八分别法界答前智慧问。九光明照答身业问也。十亦显语业所说至深也。又释此十总明如来应机成事。一明显佛自住真理。二明不滞寂故云自在。三非但内不滞寂。亦外应不差。四应机不失作何等事。谓转法轮。五以何转。谓四辩。六说何法。谓不思法。七能转齐何。谓无所不至。前辨说无穷尽。一切时也。此明音声遍一切处也。八所转之法为几许耶。谓无量法界前不思法显深也此中无量明广也。九语用既尔。身用云何。谓光明普照。谓息苦报灭恶业。警群机今入法等。十言教则同理故云入法界。又说法就机令悉证真故云入法界。无有究竟不入深法故。末后结归也。
　　第二随义广答中三百一十句。大门有三十一位。依古诸德属答前问。依问次第文极不顺。今更超次科配。少有相当。终自难见。良以佛德无限自在非言能次。就中长分为十。
　　初四门答前第一佛刹问　二从十种出生住持智慧下三门答第二净愿问　三从十种功德离恶清净下二门答第三种姓问　四从于一切世界一切时有十种佛事下三门超答第七佛智慧问　五从十种无量说佛法门下三门答第六佛音声问　六从十种无碍住下三门超答第九佛无碍住问　七从具足十种不思议法已成正觉下六门却答第四佛出世问　八从十种最胜力下一门答第八佛神力问　九从十种定法下三门却答第五佛法身问　十从十种一切智住下三门答第十佛解脱问。且粗作此配。通相圆融并准可知。
　　就初四中。初十辨佛六根依正。明胜德之体。二普于诸刹应机出生。明依处起用。三明用应机化不失时。四业用广大出过图度。并于刹现。此举正显依。以答初问也。一一门中各有三。谓标门别列及总结。初中色身等名法界者。一多故名法界。二广故名法界。三妙故名法界。以十八界中法界摄故。四从所依。以证法界成故。五从义相。谓妙轨称法。分齐各别名界。六约当相。即同真性故名法界。此色身为总。是余入所依故。次六可知。第八无碍解脱是自在业用。如下文。于一尘内现三世佛等。第九严土应机。第十因圆果满。第二出生无尽智者。前以相从性同名法界。今以用从体同名为智。又亦前则相依性现。今用从智起。无尽有三义。一时无尽谓念念等。二处无尽谓一切世界等。三用无尽谓命终出生等。初五可知。第六明所成利益第七严身应机谓黑象脚等。第八异异严应以机感不同故第九清净众生者。谓调伏众生令离障。上九别辨。第十现三世佛。为种种根等总结多门益物故也。第三未曾失时者。所作合宜。药病相应。初一机感现成而不差失。二宿愿善根现报不差。三根熟与记令增善根。又记当得果。时无改易。四于耶归依众生等应示神力。五于念佛众生等应现佛身。六化成益讫舍而不失。七入城行乞为施食时至。八见佛生喜受化时至。九暂舍难化令生恋仰。十随机逆顺自在难思。亦是总结也。第四世无比况云不可喻。情不能虑名不可思。此显业用自在超过情况。初四可知。五不离本等者如不起觉树升天等。六决定一法等者。以一法即一切而不坏一法故云决定也。七于一念等者如意神力能速普遍。八示现果德。九现三世佛。十教化众生常在灭定。以用而恒寂故。上来答初问竟。
　　第二大段出生住持智慧下三门答前第二净愿问。初十皆依本智出生后智。教化众生故名出生住持智。又释理实无差别而智照此反起知差别智。谓住理而持事故云出生住持。亦住事而持理故皆云智。若不尔者住事迷理。是愚非智。初中先举理实故无趣向。后显随事故出生净愿。此正答前问。标之在首。第三中。无二者无能觉所觉。而生等者。巧出能所不乖无二。下乖无二而出生二。余并准之。第二内法者蕴德。在心名为内法。亦是内心所证之法。一内身无垢。能顺入三世。二内具三轮。一身业神通轮。二语业正教轮。三意业记心轮。三内有总持持法智。四内具四辩说法智。五内有无缘大慈悲。六内证理观机。七内有善根。并是巧便堪调众生。八内有法界。是所证也。住者是智能证也。无碍住者能所平等无障碍故。九内现多佛。十内照多劫本来是一日。非新相即。第三甚深大法者。业用无涯名为大法。无思称理名曰甚深。又过小云大。超因曰深。初二力用大。次二摄化大。次四三业不空大。次二依正自在大。末后一正觉大。此剩一句。增数十也。上来答净愿竟。
　　第三大段离恶清净下二门答第三种性问。初十过无不尽故云离恶净。后十德无不圆故云究竟净。皆是种姓清净。无可讥嫌故也。初十中。初一宿因净。二现果净。谓三世如来家生。正答种姓问。标之在首故也三未来净。四三世净。以皆无著故。五一味净。六多德净。次二身语净。九名称净。十应念净。第二究竟净者亦是毕竟无染。初三愿行净舍离优婆提者。有释此是优婆夷。离此女想故也。有释此翻名闇钝。明佛久舍故云清净。又翻名戏论。佛已舍故。次四依正家眷净。后三现智业用净。亦是法身般若解脱三德净。上来答种姓问竟。
　　第四大段于一切世界下有三门。超答第七佛智慧问。于中初十明智用照机。次十明智体宏深。后十明智德无断。初十者谓时处广大顿赴成益故云也。又一切世界者遍也。一切时者常也。谓相续无绝。摄论云。如恒受乐。如恒施食等。初二现身说法。次二增行定位。言正法位者初地已上也。次二应机游刹。次二悲化摄物。后二体用利生。第二无尽智海者。前应用常遍。此即智海宏深故云无尽。一智同理深。二福同智广。三所见悬远。四善根难量。五行同法性。六法雨漫流。七赞德无尽。八行愿广大。九常用无竭。十知心行海。十一福智无尽剩一句也。第三常法者。此之十法是诸如来常所有故。常所行故。初二成行离过。次二大悲大力。次二说法度生。次二应化现身。次二存殁无念。答智慧问竟。
　　第五大段从十种说佛法门下三门答前第五佛音声问。于中初十言声说法。次十余事说法。后十举因结果。就初说法门者显所说之法门。初三说众生当位法门。一如来藏是界也。二善恶不动是行也。三苦乐等是业所得报也。次二化众生门。一无量方便度众生者。谓贪欲多等教不净观等。二净众生行者授与戒学等。次二化菩萨门。一行。二愿。次二说染净欣厌门。初说染果成败令厌。后说净令欣。末后说三世佛兴令往供养门。第二常为众生作佛事者。以此十法开觉众生入法成益。名为佛事。作无停息故云常也。初二身语作。次二受不受作佛事。谓受令成檀。不受令放学少欲。次二以四大神力作佛事。次二名号刹土作佛事。后二佛刹海默住而作佛事。乃至一切法悉堪为佛事常作不息。第三坚固士法者。若能行此十坚固法名坚固士法。一愿坚。二行坚。三教化坚。四大悲坚。五大心坚。六背世向出坚。七背小向大坚。八照法净心坚。九厌大救生坚。十代苦摄生坚。上来答佛音声问竟。
　　第六大段从十种无障碍住下三门超答第九佛无碍住问。于中初十正显所住无碍。次十明于具德无碍。后十辨彼自在无碍。初中身智所安物莫能碍名无碍住。初五身于世界无障碍住。后五智于所知无碍住。于中初二证理说法住。谓住三世法界。是证绝三际之真性也。次二下化上同住。谓下于众生知根巧化。上于佛法惠身安住。后二分别染净住剩一句。第二最胜者已超下位故。无上者上无加过故。庄严胜德自严故。十中各先释庄严义。后结其名。初三明三业严。第二语业中。八音等明声体具德。演说等明声用善说。悉令等益物不虚。三意业中。先明意摄众德。于一念等显意用无涯。四光明庄严中。初光体一一等明因业。普照等示现业。除灭等止业降伏业。现佛等敬业。五笑光中。初显普照义。悉授记等显离痴。谓成益不虚故。六出缠法身离染为严。七常光严中。以诸余光皆此中出故名为藏。八妙色有六句。初一总。余五别。皆超绝世表名为妙也。九种姓严者此是生家种姓。亦是真如家生也。十大慈等严中。言无上受者者。受施田中。佛最无上故名也。第三自在正法者于法自在无障碍故。初二于教法自在。先说教后应根。次二于世界自在。先动后严。次二时处自在。先时后处。亦是住寿自在。遍至自在。七正觉自在中有二释。一随文释。谓一切佛各为调化自所化故。各各示成正觉故云念念。非是一佛。既各示成。非先不觉今乃始觉故云非不先觉等。此是现化身用。二就义释。一佛即遍一切众生。周十方微尘。尽三世。念念同时。前后俱成正觉。此即实成非化。但以不成即已。成即旧来成故云非不先觉等。以摄三世尽故。无过去不成故云不住学地等。此可准宗思之。八诸根互用自在。若小乘但变化用。渐教大乘即改转用。圆教一乘亦不变不改。一入旧来作一切用。九毛孔置众生。依法性融通门思之。此是众生世间自在。十一念现正觉。此是智正觉器世间自在。于中先于一念现一等法界佛。二于彼念中类显多佛。三举一念类显多念。四举一花座类显虚空法界等世界。各现等法界之佛身。思之当知。佛境界不可思议在于此也。上来答无碍住竟。
