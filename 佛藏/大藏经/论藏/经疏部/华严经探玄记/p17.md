<!-- { "loadSidebar": true } -->
　　第十忉利天有十。初中三世佛出等者。是九世中三现在故。就机兴废。通依正故。即所观境。下辨能观。谓于上兴废妙达胜用名决定智。顺理善证名念喜。又用虽起尽照理湛然。故云大智念喜。二中二色同如功德本净。又佛现同众生之色故云众生色。而众生色即如故亦名如来色。从体起用名功德力。结初句也。用不异体名为清净。结后句也。三平等者同体故。智导故。不简怨亲故。云者覆空故。润益故。含法水故。洒雨沾机故。四念佛光等过于尘算故名为众。一一皆备摄法界功德故名具足。别别作用皆遍法界。互不相妨名为普势。五了业果差别。又达彼即如故云观等。又佛以净业为缘。令机见佛为报。又众生依佛种得善根为业。缘佛得见为报。六佛土具净者净宝所庄严故。受用灭惑故。净者所居故。即本性净故。七世间缘起名生。无作即真名灭。由无二故生即灭。灭即生故。经云初生即有灭不为愚者说。一切法不生我说刹那义等。佛智照此名观。八缘起毛孔现众行法名起诸行。令菩萨修名化众生因。以是因人修故。修成入理名为起念。九乐有四。一欲界散乐。二定地乐。三小涅槃乐。四大涅槃大菩提大悲等乐。一乘三乘等乐。皆由佛得成。今据初故云天乐。以是欲天故。理实通。又名佛为第一义净天。是彼乐也。十化诸天子一念念佛。近离恶趣远灭痴惑故名流通善根。颂中初内初半颂三世佛出兴并大智。次句颂住灭。谓约佛国土身。下句颂念喜。二初半颂众生色如来色。下半颂功德力清净。并结人得法。又初句显清净。次句显二色。谓所应是众生色。次句显功德力。三中初句颂大慈。次句颂平等。次句颂荫覆。下句结人见法。四中初半颂念佛普势。下半颂众光色具足并结。五中初句总颂业报。次句颂观。下半别颂善业报并观。六中初半颂诸佛国土。以智正觉即器世间故。下半颂具净。谓受用净故及结。以念是天名故。七中初句颂观。次句颂世间。下二句颂生灭。谓应机是生灭义。又令智生惑灭故。妙音是天名。八中初句颂起诸行。次句颂化众生。佛子犹因也。下半颂起念及结天名也。九中二句颂一切天娱乐。次二句颂乐所因。下句结人得法。十中初半颂天处教化。下半颂流通善根。慧日是天名。
　　第十一日天子有十。初慧日舒光。照众生海。性穷三际。以未来难知故偏举耳。称本缘起安固摄德故云正住庄严。又佛慧光照机。令众生尽未来际正住修行庄严故也。二照色即同萨婆若海。又以智海照现诸色。又照众生色而知其心。又照见心孔中水色。亦知心念。令其开悟发生大智故云也。颂中顺此。三佛为增上缘。发起众生舍劣从胜离染功德故云转胜。又佛身出世名起众生。以佛是大身众生故。说法益生名转胜净德。四苦行是因。度有二义。一是到义到此因门苦行际故。二是过义超因得果故。五无碍是智体。普照是智用。又照一法即现一切故云无碍。无碍即照名普照。又无尽辩才名无碍。演法周备名普照。颂中顺此。六佛光照机令发道意故云也。七由佛光照令众生增长善根名积集等。又由佛多劫积德故。得光照世间。是故能照。八性海具德可贵名宝。应机印现依正教义故云也。九巧除痴[目*壹]名开净眼。令见真理名观法界藏。法界藏者如佛性论云五藏等(云云)。十多根所感五乘终竟归于一揆。以诸乘皆净故名净乘。又亦分一为五。更无余杂故亦云净。颂有十一初内初句颂尽未来际。次句颂照十方众生众生世间即器故。二文互举。次句颂正住。以机缘契合故。下句颂庄严。二中初半颂照诸色。下半颂无上智海。三中初半颂起众生。下半颂转胜清净功德。又亦可所起众生。此中略无颂。四中初半颂苦行。谓难行故。是难行有四种。一时难如经无数劫故。二处难如经诸有中故。三所行难如经难行苦行故。四所向难如经为众生故。下半颂乐度。谓果也。五中初句颂无障碍。余三颂普照。六中初半颂净日光照。下半颂所照众生身并益相。七中初句颂所照世间。下并颂能照之光及积集功德。八中初句颂众宝海。下并颂现种种色境界。谓性海印机。法尔显现依正教义故云法如是。九中初半颂一切趣开净眼。下半颂观法界藏。十有二偈。初偈颂诸众生乘。谓五乘方便也。下偈颂净。谓会末归本等。又初同教。后别教。无二故净也。
　　第十二月天子有十。初中先以加行调伏其心。次令正证名照法界。又普照有三种。一光照众生令见佛故。二照除痴惑。此二名调众生。三照现法界令入真理。二中普观是能观智也。一切等是所观境也。摄者以此普智会摄诸法。同彼普门无不皆是普智境界。三中心及境界。或有心转境不转。如十一切入等。或境转心不转(云云)。或俱(云云)。又心念繁多云海。是佛地心智之所缘。故云境界。称根授法令舍妄喜真名转。颂中顺此。四无分别智正趣真理名为爱乐。此爱超情名不思议。又正智爱证彼不思境故名也。此智因佛净法而生。故云能生也。又世间猗等诸乐皆因佛生悉名不思议。五佛令众生见二谛道理故云实见。又见即实故。又见之实故。又二谛三性及三无性皆有实义。一一辨之。六中大慈悲者。佛性论云。于已得苦救令脱故。于将得苦护令免故。苦在五识。恼在意地。俱救故。又救苦护乐不令失故。各通因果。七法喻双举。月四奇特。如下准辨。八中三性观诸法。先观依他如幻化。化不托物故异幻也。以依他中具有力无力二义故。又无体如幻。有用若化。真如有空不空二义。今且举一故云空也。遍计亦二义。谓情有理无。今约理显故云无也。九中所起有二义。一由善恶业熏起本识。二生起果报。以从缘故即不起。然妙达此际故云善解。又有经本作趣者。谓因趣果故。及离邪趣正故。十照理断疑超度惑染。颂中有八偈。初一颂初法门。于中初三句颂调伏众生。后一句颂所照法界。二中初半颂普观摄。次句颂一切诸法。下句颂境界。谓以所化为境也。三中初半颂众生心海境界。后半颂皆悉令转。四中初半显所为。后半正明能生不思议爱乐。五中初句颂令众生。次二句颂实。下句颂见。亦是结人得法。实中初分别者推求也。谓推求世间即无性故见真也。次句业果不亡见俗也。六中超颂后二法门。于中初半颂前第九法门可知。后半颂前第七法门。上句颂无痴。下句颂净月。谓巧慧清凉故。七却颂第六法门可知。八中初句颂第八法门。后三句颂第十。谓初二句颂照度。下句颂灭疑。以离疑浊故云清净见也。
　　第十三东方天王众有十。梵名提头赖吒。此云持国主。从所领为名。此天身长半由旬。衣长一由旬。广半由旬。衣重二分。食甘露。以人间五十年为一日夜。亦以三十日为一月。十二月为一岁。如是寿命五百岁。此王领二部鬼。一名乾闼婆。二名毗舍阇。乾闼婆此云寻香。谓诸乐儿寻于他家饮食之香。即便往彼为他作乐而得彼食故以为名。亦名食香。唯食细香居十宝山中。常为诸天作乐时。身有异相即飞上天。法门中初者以法音乐巧摄众生。又令见正道法乐自娱。二福智绮缋。又具十种庄严。如明法品说。三中约凡顺流生喜。乖失生忧。二乘于灭生喜。于流生忧。今俱令离思准。四说甚深法灭除九结十使等垢。五中有二。谓悕生天者为说净土调其希望。希二乘者以一切智调其希望。六由见佛得无尽乐故云一切乐。依此修因能摄果故名藏。果称因起名正住。有用惬情故云喜光。七于十方界普洒净法。八圆回身普应无尽故名也。广智者横亘十谛竖该五乘故也。九中树者菩提树也。佛以方便增长众生菩提心。名长养树。得果名喜。胜用名光。十回动劫海。是佛境所作故云行。令众生见此息苦永安为受乐。又亦有本作爱乐。谓令睹此起正悕望故名也颂有十偈。各颂一法门。初中初三句颂方便。谓初句多次句深。后句广。下句颂摄众生娱乐。二中初句显佛功德海庄严体。次句明德相。后二句辨德用。三中初句颂众生忧喜。次句颂离字。下二句明离所由。四中初半明能灭之缘。次句正颂灭结使。下句明灭惑因。五中初半以净土调伏。后半以种智调。六中初半颂一切乐。下半颂喜光正住。七中初半明所被机。即雨宝处。颂一切方也。下半明所雨宝。幢是天王名也。八中初半颂现妙身。下半颂广智。九中初三句颂长养诸树。下句颂喜光。十中初半颂佛境界行。下半颂悉令众生受乐。
　　第十四南方天王。从所领为名。余如上辨。有十。初者以忍智力除慢灭诤。二自他行海名一切行。慈门起此故云现前。又行能得果亦名现前。三邪执五趣从自性等生。今专明诸趣自心变起故云正也。又调诸众生正其意趣故名也。颂中顺此。四善恶平等。平等者是无记也。以此三性即如故云清净。又善是涅槃净法。恶是生死染法。由二俱无性融摄无碍故云平等。然具性德故云清净。又由善恶二法并堪作法轮故云平等。法轮利物故云清净。颂中顺此。五除痴见正名无畏。令永离苦名安稳。得佛净智名庄严。六爱润生死深广如海。爱心猛盛如火炽然。如烧天祠等。佛以身智照令永尽故云除灭。娑罗是涅槃灭爱处也。七佛身普应一切诸趣。依身出电光名照明。音雷雨法名云也。八普者光体遍周。照者光用除惑。九拔苦与乐通名大慈。遇违不改名不退转。慈门摄德多故名藏。积劫修此令现名起。十现身遍十方名起。在一切趣而无去来名所作。又于彼摄生亦名所作。颂中十偈。各颂一法门。初中初三句颂能灭斗诤。下句明益相。二初半颂一切行。上句自行。下句利他。后半颂现前。上句慈能现行。下句行能现果。三正其意趣故令欢喜。四初半颂善恶法。谓佛力现恶故难思议。次句颂平等。下句颂清净。五中初半颂众生无畏。次句颂安稳。下句颂庄严。谓净智也。六初句颂爱海。次句颂除灭。下半辨益相。宝树是天名也。七初句应一切趣。次句方便化物名照明。次句颂云。下结人得法。八初句颂普。次句颂照。下半颂所显现。九初句颂起大慈。前慈此悲。文绮互耳。次二句颂不退转。与乐灭苦事不虚故名不退也。下句颂藏。谓出生净德如华开敷。十初半颂起一切趣。无去来亦是所作。次句亦是所作。下句结。无量门是天王。即是入佛海故名佛能见也。
