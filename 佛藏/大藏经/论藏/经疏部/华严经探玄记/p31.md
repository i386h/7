<!-- { "loadSidebar": true } -->
　　问佛初成道第二七日。放此光明如何却现菩萨生等。又佛始出世。何因乃现有般涅槃。答下文云。于一念中显现三世一切佛事。此明现在摄过未也。问若尔何不现彼无量劫事。答此中文意但为论此世界中佛兴之事故。不说余耳。三现诸天可知。四此世界等一句总结悉现。二现自法会中二。先现本会。二以佛神力下现新众来集。于中佛神力者是前则如其像现神力是也。所集中有三世间等可知。又如此处光照无边界一一众会皆悉显现。彼一一会皆亦如是。光照无边以法无二与此不别也。又诸光交往不相突碍。以各见当处光照他不见他处光照自故。何以故主主及伴伴皆不并故。主伴伴主皆不违故。问此诸会云何相显。答有二相。一以此光照彼令彼现此摄成一会彼处亦尔。此同法华分身诸佛。二即此一会佛及文殊等融遍法界。是一切会。以圆教中未有一法不则一切者。是故一文殊从东来则是一切处文殊一时来。纵今西方过无边世界说华严处。亦见文殊从东十刹外来。东方亦尔。未有见彼过向西者。乃至贤首亦然。以是一乘缘起门不杂故思之。二智光觉中二。先此处后结通。此中颂意只融会前光所照诸事。于中二义。一约境有三种初一颂明法离情谓。二有八颂会事同理。三末后一颂显事无碍。皆依前起后。二约心者一恐众见前光所照事随相执取。是故初偈约佛遣之。令众舍相离乖理之失。又涅槃经云。如来非无流。何以故。如来常行有流中故。又佛地论明。佛非流非无流故也。二恐众生疑。何因此事而得普遍。故次八偈会事同理。令众见真显顺法之得。三疑云事既同理则平等无二。何因得有事事普遍。故后一偈明则理之事故。而得一事则无量事也。八颂中初一前既知佛是无流法便为过失。未知若为是无失邪。今云观佛无所有是无失也。以佛功德法从缘无性自散灭故。又释观佛及法悉离性故。此即会前放光之佛明离见也。二会前光所照处。又明前依正俱绝住著。三明依正不二也。又明佛身及无流法俱无所有故不二也。心随者是方便观也。入者是正证观。四通会三世间。我是众生我执也。佛是智正觉。此二主伴平等。彼二所住是器世间。无所住故离诸有也。又我谓妄执。佛则真智。此二平等是标也。下二句释真智。于理住无所住。妄我当体远离于有。五通会五蕴。数是缘起俗数之相。谓五蕴若有可在俗数。以蕴空故无有数。又会前所放百亿光等及所照世界诸数量等。皆依五蕴色心上立。求此五蕴实无彼数。故云无数。六绝能所观。非直所见世界等空。能见之智亦无所有。又见者是人。此亦空也。七即用常寂观。谓此佛出世即无起故。又如此空理现前名为佛出。则空佛名无起。八二空观上句人空次句法空。转如是相者一约执转却二执之相。二转现二空理相。皆下一句明观益。并可知。一中解无量等者。为明此一会等中而有无量会等无量会等中而是一会。是前光所照处也。于中初二句标次一句释后一句益。标中通论此有同体异体。各有相容相即。准上释应知。此文且明相容故云一中无量等。然通同异体也。二释中略举二因以释。一由展转生故。二由非实故。初门者总揽如此尽穷法界差别之缘成一缘起。是故一一诸缘相望各有二义。一约体。具空有义故有相即。谓若无一即一切缘全失自体。何以故。以无一时多无所成无所成故不是缘也。是故有一即有一切却一即却一切。此即一切是空义故。泯自即他。以一是有义故摄他即自返上。即一是空义故亦泯自即他。多是有义故摄他即自。由二空二有各不俱故无不相即时。一空一有不相碍故恒时有相即。又由一一缘中空有不二故不坏自而即他。妙义思之。二约用。有有力无力义故有相入。谓诸缘起非各少力而共生故。即一一缘各有全作义全不作义。何以故。若无一缘余全不作。则一有力余皆无力。余缘亦尔。是即一有力故能容多。多无力故潜入一。多有力等亦尔。亦由二有力二无力不俱故。无不相入时。一有力一无力无碍故常恒相入耳。又于一一缘中各由有力无力不二故。不坏在外而恒相入思之。由缘起门中有此相作等义成一多故云展转生也。此即一多更互展转相生故得一中无量无量中一也。二非实故者亦二门。一相即义。谓一非实一故能摄多。多非实多故能即一。又多非实多故能摄一。一非实一故能即多。又即多之一非一。即一之多非多。何以故以不实故。又即多之一方名一。即一之多乃名多。何以故是不实一故。多亦尔。又是亦一亦不一。亦多亦不多。何以故。不实故具二义。又非一非不一。非多非不多。何以故。不实故绝二相也思之。二相容门者。谓一事是不实以无性故。无性真理既无分限。是故于一事上观无性时。无不圆尽法界真如。若观一少事无自性时。不得圆尽法界真者即真如有分。便同有为。是故一事无性即摄真尽。摄真尽时余一切法既不碍存。而即真故同理俱在一事中现。多中亦尔准之。又由俱不坏本事故不是相即门也。由不实之事摄真理故得相入也。又可前展转生约异体即入。此门约同体即入思之。又但此经中相即相入义释皆有二门。一约缘起相由门。二约法性融通门。故是此二文也。由展转生故不实。即二门不别。又由相即容二门各摄法尽故亦不别也。然义恒不杂思之。此下文与此同者应准此知。此文且约相容义说。故云一中无量等知之。观益者达此正理于缘不惧故云无所畏也。以境法无碍故令智无畏也。二结通中唯结此一娑婆界中百亿阎浮处。非是后文尽空界等。次第二重云一切处文殊者。但是十方十佛国土各百亿处。非是第三重处。乃至末后方为尽法界。文意如此应知。
　　第二重照十方各十世界。长行同前。偈中分二。初六叹佛。后四叹菩萨。初中一显佛求道之因。二转正法轮。初句标。次句释不常。下二句释不断。三大誓为本。四慈力伏魔。五内智断证。六外智化益。叹菩萨中。一游刹。二念佛。三救苦。四护法。皆下句结因果。
　　第三重照十方各百世界。偈中作二释。一初一偈叹报身德。余九叹化身德。前中初二句明大智德。次一句大定德。下一句大悲德。又释以理智照真故。觉诸法如空得心净无碍也。以量智了俗故。觉诸法如幻得调群生也。二释初一是总余九别。总中由应机现起故。如幻故。令见差别。由则不起故。如空故。平等一味。由起不起无二故。调伏众生。则常心净故。云无障碍。下九偈中各具此无二义故用常寂也。又前三句明净缘起体。下一句明缘。下九偈以体从缘正明缘起相。于中或见者有三义。一就一人异时见。谓如初时见初生乃至后时见涅槃。次第而见。二多人同时见。谓有人见正说法时则于彼上有见涅槃等。皆无障碍互不相见。三一人同时见。谓见初生时于中则见涅槃等。如下文八相微细等。良由净心无碍故得圆融普应。于中一初生。二行七步时。三顾眄十方时。四师子吼说天上天下我独尊时。五出家。六成道。七转法轮。八现神力。九入涅槃。
　　第四重照千世界。偈中分三。初二明法身。次四辨解脱。后四明般若。法身中初一明理应缘起。谓初句标深。下释无所取相亦无有能取智。然不住此故应机现也。后一明现即不现故离诸尘也。二明解脱中三。初一何者解脱。谓初句明脱体。下三句明脱用。谓机感相应名和合起。次二偈半辨何处解脱。谓初一离苦缚离分段故不在世间。离变易故号人师子。次一离业缚。谓根境本空虚妄业尽故俱脱也。次一句离烦恼缚。次一句通结永尽故长流不转也。下半偈明由何解脱。谓由二利圆满故。如文。三明般若中三。初一照真。次二了俗。后一双结真俗融无碍也。
　　第五重照万世界。偈中劝诸菩萨修十种业。一慈悲业。二信心念佛业。三善慧业。四无间业。五长时业。六观身实相业。七观心实境业。八神通业。九分别佛土业。十了知多佛业。于此十中。初一缘众生行。次四缘佛行。一信。二慧。三观。四求。次二入观行。一自二他。又一身二心。后三起用行。初一通用。下二智用。一知土二知佛。
　　第六重照十万世界。偈中依梵本各四句为一颂。总有十一偈。于中二。初七言六偈明佛体性寂灭。后五言五偈明妙用自在。前中初一明执色乖真。二妙相超情。三显超情所以。谓以非相为相故。四相即非相故无合散。五明佛无五蕴。若约小乘佛有有流五蕴。如婆沙等说。若约始教。佛有无流五蕴。如成唯识等说。若终教及顿圆等佛无无流五蕴。如佛地论云。如实义者如来身土甚深微妙乃至非蕴界等法门所摄。但随所宜种种异说。六明佛外身内心不异。以俱脱故。无二故。绝色心也。二妙用中三。初一智光照。次二身赴感无碍。初一一多无碍。后一理事无碍。后二举妄显真。初一举妄。后一显真。如是真实者是前妄想也。由迷人谓妄为实不见妄实。悟人见妄无实即见妄实。以称妄法故。又迷人有妄不识妄故无妄实。悟人无妄故识妄识妄故得妄实思之。
　　第七重照百万世界。颂十偈。初一独拔超世。二妙绝心境。无依者无境也。三性治离染。上句性离。次句治离。下二释成。四离妄解真。五转不转法轮。六离有无想名正意思。七约真谛法绝一多。八约俗谛。于中初二句一多无杂。后二句显了知之益。问上云一中解无量等。与此相违。如何会释。答此中缘起有四句。一一中有多以一无性故。二一中无多以一不坏故。三一中亦多亦不多。以不坏一而无性无性而不碍一故具二义也。四一中非多非不多。以二义全夺融双泯故。又由初故有二。以若非无性即坏一故。由二故有初。以若坏一无无性故。是故二义唯一事也。此约不坏。前约无性故不相违。是即由一中无多故一中有多也。返上亦尔。第三句与第四句俱不俱相顺亦尔。并无碍成立。思准之。九观三法相尽名念菩提。一诸法。二众生。三国土。十观三法如性名了佛法义。
　　第八重照一亿世界。西国数法有三种亿。一百万。二千万。三万万。下文百千百千名一俱胝。俱胝者此云亿。是千万为亿。此中据千万为一亿。对法论(云云)。二十偈叹佛善巧力。二颂为一义。皆先举所作。末后一句结由巧力。于中有十。一智断圆满力。二大智乐境力。三无功成事力。于中三法。一众生。二化处。三内禅。并离著故云巧力也。四理智入实力。五示果摄生力。六智入深密力。七境智双亡力。八记时了处力。九了达群机力。十善达三际力。于中初一约俗后一约真。
