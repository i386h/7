<!-- { "loadSidebar": true } -->
　　自下第九毫光示益分令众证入法界故。于中有三。初举佛放光为示法之缘。二时祇洹下明众依缘见法。三其有众生下辨见法得益。正入法界。初中五句先标意。欲令菩萨因人随分亦得此三昧故。又此三昧中所显现事即是大众前所疑问故。佛答问而入此定。令众亦得方为益也。二放白毫光者显中道平等白净法界。是前三昧摄生之用。三名照法界者依义立名。谓照现三世法界法门。令诸菩萨得入此门故云也。四摄眷属明具主伴故。五照十方等者辨摄化分齐也。二令众见法界中二。先举能见人。谓普云集通新旧二众也。二明所见法中亦二。初见此方法界。后类见十方法界。初中亦二。先见一切世界中现身说法。二或见天宫下明见一切宫殿中现身说法。前中先举所现之处。如是等下正明现身说法。具三世间可知。二天宫等中亦二。先所现处即于前世界中更取微细十种宫殿。二现种种身下正明现身说法亦有十种。于中种种持者义持也。教持是法持也。此等所现并是通答前十句疑问。谓佛自在等可准思释。二类见十方中二。初举此类彼。二显自在。类彼中初粗类十方世界。诸业所起者彼十方中器世间及众生等。并是实报显现故名也。三细类毛孔中可知。二显自在中初一句不坏广事。谓虽在毛孔微细之中。而亦不坏三世九世广大无边众生界等。差别宛然。次三句明业用。一照其心。二为现身。三开示法。后一句结神力三明见法得益中二。先辨见法因缘。后辨所得之益。前中亦二。初约佛有缘。宿缘得见。二约行已修。具德方入。三句。一利他。二自利。三摄成入法方便。二明所得益中有三。初明因见得法。二彼诸菩萨下明因法成德。三尔时下明因德起用。初中二。先逮得下一句标其所得。谓得佛地广大三昧。以此众并是普贤位中诸菩萨故。是故所得无有渐次故即究竟。二或得下辨其所得。于中三。先总标所得略列十门。于中初六明得菩萨行位究竟。后四明得佛果自在成满。二此诸菩萨下结略显广。于中初结数后结名。名中十一句者是增数十也。何以知者。以结数中云十不可说等故知也。种种道者结前。法身是智所游处故云道。然有多类不同故云种种也。理实无二。何以言多。谓摄生异故。能游之智有浅深故。二种种门者结前色身异类。标别故云门。三种种入者结具诸行能有证入故。四种种度者结诸波罗蜜度到彼岸故。五方便者结前净行巧能圆故。六至者结得菩萨究竟地故。七方者结菩提自在遍十方故。八光明者结三昧业用起光明故。九功德及具者结诸行智力故。十自在者结无碍辩才故。三深入菩萨下释但广前。初句所得三昧一门余类准之。就中二。先明因显广义。于中二。初深因位明自分终极。后入如来海下妙契果海显胜进圆满。前中三。初一句总标。二所谓下百门别辨。三如是下结略显广。此百三昧于上十句种种之中。一一各有如此百门及后结广。以彼十种是标大门故。所谓已下是别辨故。是上文结数云十不可说。此中下结直云不可说。故此是十中一也。又释此百但是前十之中种种门之一门也。何以得知者。以下结云不可说刹尘三昧门。不云道等故得知。又上文但云十不可说等妙功德。不唯言三昧故也。问此种种门内含有陀罗尼门等无量诸门。何以此中唯辨三昧门耶。答以初标云逮得如来不思议自在三昧。是故就此以广显之。又前云为欲令诸菩萨安住师子奋迅三昧。是故偏显此门。理实诸门无不皆具。如下文云。一一皆得不可说等大悲法门。亦是此类也。又百门并由业用异故差别立名。准释可知。于中初一明所依之本。以无尽行海用类平等法界。使出缠结究竟圆明具德故。以为名。末后一明摄归其位故。名观察师子奋迅菩萨三昧。上诸三昧皆为趣向此三昧故云观察。然此不同佛地所得故云菩萨也。中间诸名随义思释。二入佛果者由前所得因位终尽。是故果海方能趣入可知。上来因见得法竟。第二因法成德中二。初令座广大。二现大自在下正显所成德。于中二。先别显后总结。别中有十门显德。初成就深智德。二悉为众生下了法为师德。三乐寂灭下随缘无著德。四安住庄严下成就众生德。五解一切众生下解深具行德。六具足十力下得法智能德。七巧妙方便下巧便胜智德。八得一切法无碍下理智契真德。九放净法光下摄生见佛德。于中初摄生成益。后常见下见佛得益。以分别了知诸法自在大小相摄故。是故于一切法得无诤境界也。十决了如来下照法圆融德。于中先总持转法德。二成就如来下妙穷佛境德。二彼诸下总结可知。上来所成竟。第三明因德起用中三。初总次别后结。初中深入等结前也。身中等起用处也。乐法力等用因也。于念念等总举用相也。别中十事差别可知结中法力者是此所得法界法门力也。上来大段第九示法成益分竟。
　　自下第十文殊述德分。于中二。先述赞。后显德。前中二。先序意可知。后正颂有十三半颂分二。初五叹祇洹中所显示法。于中初二叹祇洹中器世间自在用。次二叹菩萨众生世间自在用。次一智正觉世间自在用。二余颂叹诸菩萨等得法业用。于中初一颂前境界等中所出妙用之内初句叹三世佛功德。次一颂叹前第二句说众生净业果报等。次一超颂出佛化身云等。次一颂于一切佛刹赞佛功德。次一超颂末后转法等。即方便度生是也。次一却颂愿行庄严等。次一颂三世佛严道场云等。末后一颂半颂所叹普贤行等。此等并是祇洹林中当时所现之事。今文殊颂中述赞辨矣。第二显德益中有三。初明所得行体。二一一毛孔下明所得行相。三随其所应下明行胜用。初中由佛三昧照故得此大悲。为利他行体。毛孔光所出尊重身云明大悲之相。就第三胜用中二。初总辨大用。以满法界。二现不可说下别显悲用。于中有五门。一以欣厌二门化。二或于一切世下以十度门化。于中三。初明现处。二为一切众生下正明所现十度。于中初六可知。七从善知时会下明方便度。八悉能供养诸佛菩萨此一句是愿度。九降伏下是力度。十知一切下是智度。三以如是下结法成化。三或现天宫下明以三轮门化。于中四。初明化处。二大悲智下明化心。三或以名号下明化行。于中光明等是身业神通轮。余二可知。四现处处下明化实。谓此菩萨虽遍法界化用摄生。而本不离此佛众处阁内座上。此显不动而普遍繁兴而恒寂静也。四或放化身下以三世间身化。于中初以智正觉身化。无二者为无为无二也。又一身即一切故无二也。二或现声闻下明以众生世间身化。三或现一切城邑等像是器世间身。随其所应结成化用。五或现种种下以三业门化。于中初明身语化。次种种巧术下明意化。后悉现下结成化处。上来从会初至此十段不同。总明本会竟。
　　第二从尔时文殊下明其末会。于中前则不异末之本故。虽卷而恒舒。则后文是也。后则不异本之末故。虽舒而恒卷。即前文是也。是故本末无碍同为一品。意存于此。
　　今通释。此下文略作十门　一叙诸古说　二会数开合　三会主多少　四定会名义　五二位统收　六分成五相　七圆摄始终　八明法界人类　九法界事义　十随文解释。
　　初叙古中诸说极多。难以备举。且叙一二。一家云。此中知识有四十五人。后文殊不立只有四十四人。初一是十信知识。次四十是十住等。四十位知识。次二为等觉位知识。后一是妙觉位知识。以旧无补阙文故但辨四十四五耳。光统等诸德并多同此说。更依一家。总不配位亦不悬科。但随诸会依文散释。即如五台论及意法师等并同此释。此二之中前说于文小违。后说于义无妨。准思可见。
　　二明会数开合者于中有六。一若约所摄之机唯有三会。一摄比丘会。二摄龙王会。三摄善财会。功德云已去并同第三会摄。以所摄之机无差别故。二若就能化之主有五十二会。谓初三及后第五十四普门城会。俱是文殊无别主故。余五十一各别人会。是故约主唯五十二也。三若约能所通辨有五十五会。谓善财有五十三。比丘及龙各有一故。四若约主伴别分有一百一十会。如下文辨。五若约散说所依有三千大千世界微尘数会。如后文殊处说。此约引彼三乘机辨。六若约普贤德有十方世界微尘数会。如下结通处辨。
　　三明会主多少者有二重。一若唯就人说有五十四人。谓于五十五会中四会唯一人。谓文殊。又有两会各二人。谓遍友众艺并童子童女。是故会有五十五主有五十四。二若约会显人有五十七人。谓于五十五会中二处各加一。谓遍友等可知。
　　四定会名义者。问此等诸会并无佛说。何得为经。答此等并是传法菩萨。结集当时求法说法诸菩萨事。同上本会所现祇洹自在等法。令彼大众睹已入法。虽无佛语岂亦非经。问前本会中佛虽无说。诸所现事并在佛会之中。今此乃在远方异处说。非佛说。复不对佛。岂得为例。答虽在远处而不离本会。是故常在佛前。如上文中祇洹林内。一一境界尚摄十方一切佛刹。况此诸处而不摄耶。是故此五十五会不出本故名为一会。谓入法界品也。问既此诸处并在祇洹。下文善财应见普贤及佛大众在此重阁。何故乃见在金刚道场。答以觉树金刚为八会本故。是故不动觉树遍诸会处。寻末见本。还在此故。又此会初普贤及佛在祇洹中。更无移动见之觉树。即此祇洹亦在树下。思之可见。
　　五摄二位者。此五十五会二主统收。初文殊至后文殊。是文殊位属般若门。后普贤一位属法界门。非般若无以入法界。是故善财创见于文殊。非入法界无以显般若。是故善财终见于普贤。是故二人寄二位以明入法界。又前文殊即法界甚深义。后普贤显法界广大义。是故二门相影具德。问前中亦有功德云等余善知识。何故乃云总是文殊。答皆是文殊摄化德故。悉从文殊智慧大海所出世故。是故下文或云文殊教我相黡法等。弥勒亦云。汝今得见诸善知识来我所。皆由文殊师利之所摄受(勘之)是故有形文殊作开觉之初缘。无相妙德结终之妙趣。于中有三。初一明始起于先际。二从功德云下明善修于中际。后文殊明终归于后际。此亦是一周之行相耳。就中际中。初四十人明位内行缘则寄四十心位。后十明位后行缘即位外所修等也。
　　六分五相者。长科此文总为五相。一寄位修行相有四十一人。二从摩耶夫人下有九会十一人明会缘入实相。三弥勒一人明摄德成因相。四后文殊一人明智照无二相。五普贤一位明显因广大相。又此五相亦是菩萨五种行相。一高行。二大行。三胜行。四深行。五广行。
