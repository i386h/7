<!-- { "loadSidebar": true } -->
　　二牒问内佛出是牒前七八二问。阿耨菩提牒前示成正觉。或佛出牒示成正觉。七八二问略不牒。阿耨菩提是通结。余句同前可知。总标初句不思议者贯通诸句。故结云皆不思议。不思议者此中大意于一味法界义分为二。一能随之土海。二所随之机缘。此二无二通融无碍。若以缘从体即当相圆融无别可别。言说不及也。若以体从缘即复印成差别缘起。约此殊形缘起反显土体妙极难思。是其意也。由此义故不思之义有于三种。一寄缘之诠反显土体绝缘之义。此即言在缘中意居缘外故云不思议也。二既约缘显土。以缘起尘算故。令土体从缘印成差别。此即明土无别之别别而不别故不思议也。三缘无别缘以体即缘。是故差别缘起即是甚深土海。此谓理至近而难识故不思议也(思之)。
　　第三征标显体中。先征标云何以得知不思议者。后显体云以诸佛法随彼所化等法界故。二门双融故无限际故。此约体略释也。
　　第四征体辨相中。先征体云何以得知差别无边等法界故。后辨相云未论十方尽空世界。且约此一娑婆界说略辨十种。以显无尽。余无边界应准知之。此种种身等有诸德。释为佛身等。是故下辨名号不同。则释种种名也。今细寻此文。及准兜沙经。此乃是所化众生非是能化之佛。以此句长是西国语法。应云教化一切种种身等乃至不同之众生为一句。所见亦异别为一句。义即可解。但为佛土平等无别可别故。寄于所化众生差别以辨土海差别之相。于十句中。初一总举五蕴身差别。二依身立名不同。三身在一切处。四随种种处有种种形。色谓白黑等。五随有身命有修短。六识能取得诸境。或修行证得分齐。七境体入根。或智能入法。或悟入门异。八略唯六根。广二十二根。或信等五根。或利钝生熟等。如下第九回向诸根海处说。九诸趣差别。或四生五趣如生行稠林等。十业异报殊如业行稠林等。依梵本及兜沙经此一一句皆有种种言。存略故尔。是故结云种种不同众生也。所见亦异者非直业报依正差别无边。心中怀见悕望各异。兜沙中名各各有闻佛声。又亦前九句辨报差别。第十明业差别。此显见差别。又说此众生差别分齐为土海相者有三义释。如上标中不思议处辨。可于此思之用耳。
　　第五征相辨用中。先征相云所随根器差别可尔能随差别云何可见。释用云异机印现佛法多门难可具说。就异论三。初身名普应用。二言教遍周用。三光轮穷照用。并与下为则。又可分二。一佛二法。佛中亦二。一身二名。法亦二。一实二权。于中佛身及实教差别难明。光觉品同说。佛名权教易辨差别。此二品别论。又释此初二品文殊举义答酬前所问。后一品如来举事答释成前义故。就前二品中辨名教二法。既此差别如上所问。佛刹等义差别难思。与法界等意存于此。即为通答也。就初释名别中二。先显名别。后是皆下释别所由。前中二。初征后释。释中三。初辨此界。二十方界。三尽穷法界。问此中名号为唯是舍那佛名。为通余佛。答若约三乘。唯此界内百亿万是释迦名。余十方界是别佛名。若约一乘。尽法界总是舍那名。问若尔何故上文云十方诸佛说法知彼心行等。答皆此佛所化处。故无别佛也。又是释迦海印中现故无别佛。又释如一佛名既遍十方。余十方佛皆各如是遍于十方也。又若三乘机。于诸四天下中随各闻彼当处佛号未必知于余处佛名。若一乘机。一时顿纳一切名号以应一切机之名。一机能受者是普贤机故。一机即是一切机故。又此名号若依小乘是实名。三乘初教即假即空之名。终教此名即平等同真如。经云名字性离。是名解脱也。顿教一切皆绝名。无名俱离。圆教亦俱离不碍名故。今一名即一切名。一切名入一名而不坏不碍。摄一切法界尽。因陀罗网名也。问此大千界依余经论大围山内平满有百亿四天下。上方下方不得更有四天下。若上下皆有则一一四天下皆有上下。故应有三百亿。云何仍说唯百亿耶。答若小乘实处理无改动。若三乘虽即空真如等。而不碍事故不坏本事。若此一乘事即无碍融改自在。是故此中明处随教而圆融。应十数显无尽。此娑婆一界有二种融。一以说法之处即为当中。为成主伴融彼百亿令有上下。使得圆故无三百也。二纵于最东近围山边一四天下为说法主。即是当中融彼余四天下还有十方眷属具足。以诸四天下皆望他为伴望自为主故。是则围山亦随融移改也。余十方界等融义准之。此约一乘教。若约三乘不得如此。如余经论说之。娑婆此云堪忍。悲华经云。是中众生贪嗔痴等过梵王忍之故为名也。放钵经(云云)。须菩提此云善实。诃尼此或云舍义或云生灭。以本语难定也。婆伽婆有六义(云云)。伊那婆那此云王林。谓佛为太子时在此林中生故立此名也。第二释别所由中三。初牒机。二施化。三化意。初中二意。一云此等名号遍法界者。犹自且依于佛有缘可化众生有此差别。非谓一切。二云此机何得于佛有缘。谓佛往昔多劫修时。见闻随喜等故有缘也(更有逆顺云云如别记在)。二施化中五句。初句总说三轮摄化善巧。二语业方便。三身业方便。四意业方便。五施化称根。又释初句身现威仪以摄生故云种种方便。二语业梵音等。三所说法谓为人天说业报等。为二乘等说于权道即四谛是。三化意者谓随说人天二乘等法意。欲令其知如来法。

　　四谛品第四

　　四门同前。
　　一释名者。四是数。谛是义。谓理实故能生无倒解。故俱名谛。即带数释。此品非是解四谛义。但明四谛名字不同故名四谛品。
　　二来意中五。一为释成前品末权道之义。二依前身业次辨语业故也。三前明能说之人名字不同。此明所说之法名字不同故来也。四答前问中佛说法问故。五为释成前机所印成差别法中权教异相故次来也。
　　三宗趣者。以无边甚深谛海为宗。及同上土海。四谛义略作五门。一释名。二辨相。三体性。四业用。五种类(别时作)。
　　四释文中三。初明此土谛名。二辨娑婆外十世界中谛名。三显十界外尽空世界谛名。初中四谛内一一各三。先列名。二结数。三辨意。谓为应机令调伏故立此名。调者调和。伏者制伏。谓调和控御身口意业制伏除灭诸恶行故。何故文殊说者。明妙慧善达实谛义故。又何故唯显四谛差别。谓是权教差别易知故。又为寄显法故。何者谓此小乘局处之法尚有如此遍空世界差别不同。则知一乘通方之法差别无边。理不疑故也。又为破计引机。何者谓演彼小乘局法令遍故。使失本执。便显一乘无边法界。令其趣入故。又此约一乘共教为则故。通收下位故。生苦之集故云苦集。苦尽之灭名苦灭。至苦灭之道故云苦灭道。不得单言苦道。以道非生苦不同集。又非灭苦不同灭。但能证灭应云灭之道。以灭是苦灭故云苦灭道。余文可知。

　　如来光明觉品第五

　　四门同上。
　　初释名者。谓如来之光明光明之开觉。谓依体起用依用成益。皆依主释可知。
　　二来意者有七。一前明身语今明意业故来也。二为别答前功德势力等问故。三前二品别明人法遍。此为双显二遍故。四为前但论佛名普遍。此显佛身实德亦遍。前说四谛权教普遍此辨十偈实教亦遍。谓长行及颂二处是也。五为断疑故谓前品文殊说佛名法名差别普遍。恐众疑故。佛以身光照现彼事令众目睹疑网自消故来。六非直如前但佛名谛名遍虚空法界等世界。而今如来即此说华严时亦如是遍一切尽空世界。一一皆时同处同众同说同。即自验见为下轨则故来也。七前佛名谛名则多名别别遍。以是权故。今明一法一会即圆融遍。以是约实故。又前是差别遍。此是无差别遍故须来也。
　　三宗趣者。先宗后趣。宗有二。一开二合。开中三。一能照之光。二光所照境。三照所成觉。此三各二。一身光照事境令众觉见。事无限碍即长行所辨二智光照理境令众觉见。理无差别即颂中所明。二合者良以理事俱融唯一境故。故得一事即遍无边而不坏本相。由境无二故。身光即智光。唯一无碍光。如涅槃经云。是光无相非青见青也。又亦则事觉即理觉。平等唯一觉。又以此光不异觉境三法圆融唯一法界。虽平等绝相而具一切恒不杂乱。以无障碍故。二明意趣者显此无碍理事有多意趣。略谓五种。一近与信中菩萨为所信境故。二远与下文一部为则。以下诸会等中皆结通云一切世界亦如是说者指此文也。三为显如来出世以一乘圆教于须弥楼山等一类世界施化分齐故。四为显一会则一切会故。第一卷云其身遍坐一切道场者是也。五显理事俱无障碍。令众生舍执依法故也。
　　四释文者此光所照随处无限。大约总数有二十五重。前九别说。后十六同辨。则为十段。此中非是二十五度放光。亦非一放光次第渐照二十五处。但一放光则并顿照。同时显现。以引机入法令渐睹见。自近及远故有次第。
　　于初段中二。先佛以身光照事。令众得见。后文殊智光说法。令众得闻。前中二。初明能照之光。二明所照之境。前中初放光人。次光出处。后显光数。足下相轮放光者有三意。一初义表信为万行首故。二卑义表信行最微故。三本义表信为万行之本故。智论第九云。足下放光者身得住处皆由于足。此之谓也。百亿光明者以所照世界虽复无边皆是须弥楼山世界故各有百亿四天等为所照故。是故光明亦唯百亿。二所照现中二。先明照现本世界中染净等事。二如此见佛下明照现自法会普遍之相。前中四。一现人界。此海边有大树名阎浮提。因树立此洲名也。弗婆提此云胜身。以生彼者身皆殊胜故。狗伽尼此云牛货。以彼以牛为货易故。郁单越此云胜生。以定寿千岁衣食自然故。二现佛兴。于八相中初三未是出现相故此不论。
