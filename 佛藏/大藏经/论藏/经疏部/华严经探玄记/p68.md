<!-- { "loadSidebar": true } -->
　　第三实际回向。于中三。初正回向实际。二辨入实成益。三结行成相。初中有六句。初牒前起后。二心净等因前成行。谓由前回向趣大极果。是故令心极净若空安固如地。三入不思下正明入实。谓绝无能所而有回向名不思也。四乐观等释显无能所所由。五无尽等谓无能所成称性功德。六平等顺等明释显无尽之所由。二摩诃萨下明入实。成离妄益有十对。初对离能回之妄。次不妄取佛等三对明离所向之妄。次不取业等二对明离回向业果。初对离总报业果。后对离别报业果。上来离有。次不坏等明离无。以即空而不碍存故是故不坏。又性自即真故不待坏也。次不取有等明有无双离。以不取有是遣有执不坏有是遣无执也。次生死非离等明离背向相。以法离生死相故非杂乱。亦离涅槃相故非寂静。今谓文意只如此。然古德有多释。远法师云。泛释有二。一就破相解。解生死体空。故非杂乱。涅槃亦如故非寂静。二寂用解。解生死体寂故非杂乱。何者是体近说空。是深说则不空如来藏。是大般涅槃能建大义妙用繁兴无所不为故非寂静。然依后义。此二佛境佛所行道名境界道。生死涅槃法无定相故曰无法。诸圣同依故名同止。衍法师云。以缘就实生死非杂乱。以实从缘涅槃非寂静辩法师云。如来境界道者此非有非无。真如是佛证智行处故云境道也。非他作无法同止者。自心真如故非他作。唯佛智依故无法同止。今更释。此第十对明离回向行果相。谓能趣佛境之道此道无性即空故非他作。趣至佛果冥同性海。无能依智与所依理同处而止故云无法同止。又因相绝故道非他作。果相离故无法同止。下明结行成。于中二。先结上修入行成。后离诸下结上行益相成可知。
　　第四依前所得无尽善根复将回向。中有三。初显所得无尽善根。二以如是等下正将回向。三眼终不见下明其益相。初中十句。初句是总。由前回向已得此无尽善根。常念下九句别辨。一由前念学三世诸佛回向严土是故发生无尽善根。二因前愿求人宝严土生无尽善故云度菩萨也。三因前严土令诸刹净所生善根。四因前回向求净众生所生善根。五因前实际回向中随顺法界所得善根。六因前心净如空不动如地等所得善根。七因前解如来境界道非他作等所得善根。八因前不虚妄取等成菩萨净业所得善根。九总结。因前严土等行皆通三世所得善根。自下第二正以前善复回向中。先总标回向之能。以者用前善根至极回向故能称性度脱众生。下别显有十句。一为度故入众生界。知体空故不见众生。回向求此无障碍德故名回向。二无寿命。三无自在我。四无人福伽罗旧义翻为人今正名翻为数取趣。以数数取诸趣而受生故。上四约生空。下约法空。五以法无是非故离忿诤。六缘生不实。七理实无著。八知土体真故无染。九了行从缘故无坚固。十达境唯心故空无也。自下第三辨益相中三。初见理益。于中九句。初五句明离相。后于如来下四句得实。二此菩萨下明成德益。于中上摄佛果中具佛因。下摄众生。三彼菩萨下妙用益。于中宝藏是用体。次庄土。后摄生显用相。上来第四段竟。自下第五明由前回向所成行德。威力故者由前起后也。有十句。一行胜无伦。二行坚无坏。三威高伏魔。四成德不退。五满本要期。六心广。七用速。八深智。九广智。十菩提心力称同法界。上来别释竟。下第三结名可知。上来位行竟。
　　自下第二明此位果。得此位故复得斯果有三。先举数。次列释。后结。释中十内。皆先列藏名后释其义。一见佛藏。二法。三念。四慧。五义。六愿。七德。八智。九辩。十果。又此十中。初六自利行。一见佛。五知法。五中。初知理法。二闻持教。三解文教。四悟意趣。五证法实。亦是闻思修证。次三利他行。一以功德身应。二以意业晓悟。三语业辨说。后一摄行成果。谓由此回向力令菩萨行速得圆满。是故受职而得成佛。后佛子下结。
　　第二偈颂总持中有二十五偈分五。初一偈颂前行体悔过等中。但颂随喜行德。二三世下九偈颂前回向菩提及众生。于中三。初四颂上庄严三世佛刹。一学佛严。二摄法严。三显所严。四结同佛严。二彼真佛子下四颂上菩萨人宝严土。于中初一颂上法门中生。次一颂业胜具身口也。后二叹德胜。亦是意业胜。未曾想念等是上文浮净不杂等。三一偈颂上受用净。亦是法满净。令生成佛具佛法故名佛土也。三十方下有二偈。超颂前第五结所成德。于中初二句颂上威摄众魔。次句颂上一切世间所不能坏。次句决定修等颂上行无伦疋。次句上大愿成满。次句回向功德等颂上成就不退功德。次二句通颂所成德深报广。四善能观下有五偈颂上第三实际回向。于中初一颂上正向实际兼颂成益中不妄取业报。余四并颂成益。次二句明无色心之有无。即颂上不著意业及果报也。次二句颂上不取有为及无为。次一偈颂上不坏因果不取有无等。一切众生下一偈三句颂上生死非杂乱。后一句佛刹亦如是者亦得颂上涅槃非寂静类同世法空如。故云亦如是也。五菩萨如是知下有八偈。颂上第四依前生善复将回向。于中初一颂上所得十种无尽善根。次二偈颂上以前善根正成十种回向。次五偈颂上回向益相。于中初二妄见已灭。弃等是上眼终不见不净佛刹等。后三偈颂上不见异相众生。谓众生称性离有无等无异也。第五回向竟。

　　华严经探玄记卷第七



　　华严经探玄记卷第八(尽此回向品)

　　　　魏国西寺沙门法藏述
　　第六随顺一切坚固善根回向。于长行内亦二。谓位行位果。位行中亦三。谓标释结。释中有三。初行所依身。二离诸业障下明依身起行。三摩诃萨若能以此善根回向下辨行所成益。初行所依身者。依转轮圣王身而起施行有四意。一在家是能施位。二有七宝可施。三明难舍能舍。四摄化无敢违命。文中二。先显王统摄自在德。后此摩诃萨下辨王正报殊伦德。前中轮王成就七宝义略作三门。
　　初显名者。下文云。一金轮宝名胜自在。二象宝名曰青山。三绀马宝名勇疾风。四神珠宝名光藏宝云。五主藏臣宝名曰大财。六玉女宝名净妙德。七主兵臣宝名离垢眼。得是七宝于阎浮提作转轮圣王。
　　二辨相者。先辨轮宝。依涅槃经。顶生王于十五日处在高楼沐浴受齐即于东方有金轮。千辐毂辋具足非工匠造。我当试之。以左手擎此金轮。右手执香炉。右膝著地而发愿言。若是轮宝不虚应如过去转轮圣王所行道去。作是誓已。是金轮宝飞升虚空遍四天下已还来住在王左手。依俱舍论。但阎浮提有轮王出。以福力故。令帝释宫内地热。帝释即知有轮王出遣守宫门。五百夜叉扶一轮宝下应轮王。以得轮宝故曰轮王。又有小论说。轮王未出此轮宝等在铁围山间。诸大力鬼神守护。轮王亦出即送至王所。是故先有住处。若准此经。上文云譬如转轮王成就胜七宝彼无所从来。明知但由业力所起无别来处。然此轮有四种。一铁轮二百五十辐。二铜轮五百辐。三银轮七百五十辐。四金轮千辐菩萨本行经轮有千辐。纵广四十里。周匝百二十里。王欲行时轮在前导。不宾伏者金轮自然在头上旋。自然降伏。不用兵仗。二象宝者。七支至地。六瘤成满如白莲华。行疾如风。王乘其上一念之顷周四天下。三马宝。其色绀炎。髦尾金色。行不[馬*奔]骤迅逾疾风。致远不疲。乘者安豫。巡游四方不失主意。一念之顷遍四天下。四神珠宝。依涅槃经。于王宫内自然有摩尼珠。大如人[月*坒]。能于闇中照一由旬。此珠力故。为天雨渧如车轴能作盖覆一由旬。遮此大雨不令下过此珠。依观佛三昧经说。是金翅鸟心。依智论是佛舍利。于末法后变作摩尼珠。又依贤愚经有三品。上者置高幢头王烧香请。随王意雨诸财宝及饮食等满八十由旬。中者雨四十由旬。下者雨二十由旬。其光常明。及遮雨亦尔。又菩萨本行经中珠宝昼夜常照千六百里。又真谛三藏云。如意珠有三种。一如意珠能随人意所欲从心。二清水珠令浊水变清。三吐金珠自有三品。一下品投一两金得千倍。二中品投一两金得万倍。三上品投一两金得无量倍。五主藏臣宝。依俱舍。主藏臣宝得眼根力能见一切地中伏藏。以手揽海宝随五指现。又菩萨本行经典藏臣王意欲须金银七宝衣被饮食披其两手。七宝财产一切所须随意所欲从手中出而无有尽。六兵宝。未伏之处立计平论无斯不伏。又菩萨本行经典兵臣宝王意欲得百千万兵自然而至。七玉女宝。不长不短不黑不白身诸毛孔出栴檀香。其目视一由旬。耳闻鼻嗅亦尔其舌覆面。以手触王衣即知王身安乐病患。亦知王心。此女定从莲华化生。又依菩萨本行经。女香洁如优昙华。王意欲得清凉之时身自然冷。王欲得温时身自然温。声如梵声常使王喜。
