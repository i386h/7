<!-- { "loadSidebar": true } -->
　　第二大段。发起序于中有二。初动地。二兴供。初中三。先佛力动因也。华藏动处。六种等动相也。此中四句分别。一动处。二动相。三所为。四泛明动时。初中问。何故此摩竭国即云是华藏界耶。答准下文中通有四句。一或云此界唯是娑婆。此约三乘说。或云即是华藏。约别教一乘辨。或云华藏中娑婆界。此约同教一乘说。或非华藏非娑婆。此约国土海平等性说。是故随所说法令处差别。今此文约别教说耳。第二明动相有二。一六相。谓中踊边没等。中边四方为六也。此约三乘及同教。二十八相约别教及同教。动是掉飏不安。如风动树。依涅槃经小动名地动。大动名大地动。有小声名地动。有大声名大地动。独地动名地动。山河树木及以大海一切动名大地动。又动名地动。动时能令众生心动名大地动。此等约三乘说。今此中动有三品。一动谓一方。二遍动谓四方。三等遍动谓八方又四方八方十方。又初独一方动。二十方次第动。三十方同时动。又大般若中名动等动等极动。下五相皆准此。各有下中上亦名小中大。故有十八也。起是摇起如面起。同性经中名作摇。大般若中名击。谓加打也。觉是大声惊悟。同性中名声。大般若名爆。地论释名上去。振是下声隐隐。地论名下去。吼是平声哮吼。涌是涌出峰桶。如泉涌等。又六方踊没。谓东踊西没等。又动起涌三是色。余三是声。此六皆名动者初一就胜通名。余五从别为目。如十色处同名色处初色处亦名色处。三明动所为者。依胜思惟梵天经论说。一令诸魔生惊怖故。二令说法时大众不起散心故。三令放逸者生觉知故。四令众生念法相故。五令众生观说法处故。六令成就者得解脱故。七令随顺问正义故。八智论云欲令众生知一切法空无常故。九古德云动其所执故。十表说大法现征祥事故。又依地论依四种众生。一依不善众生。二依信种种天众生。三依我慢众生。四依咒术众生等故也。第四泛明动时。如智论说有八时。如长阿含说。一大水动时。二尊神试神力时。三如来入胎时。四出胎时。五成道时。六转法轮时。七息教时。八入涅槃时。九若依增一经第二十八中。更加大神足比丘心得自在乃至观地无相故动也。十若依智论第十。授诸菩萨记当得作佛为天地人主。是时地神大喜。我今得主。是故地动。如王初位臣民庆喜称万岁歌舞等也。又依涅槃经。菩萨下生阎浮提时名大地动。菩萨出家成道转法轮般涅槃是以大地六种振动。何以故菩萨下生。欲色诸天及诸菩萨等悉来侍送。发大音声赞叹菩萨。以口风气吹故令大地振动。又菩萨是人中象王龙王。龙王初入胎时有诸龙王。在地下或怖或怯。是故大地六种振动。第二兴供文中二。初此土。后结通。前中世界诸王有二义。一是前所列王众。二是余十方世界中王。通是二也。于中初总。次别。三结可知。上来唯明一世界三世间自在相竟。第二大段明结通十方。以一会即一切会显教圆满。摄主伴故。于中有二。初牒此土三世间相。后正结通。前中佛坐道场者牒智正觉及器。此二果德融遍十方义相显。故不别释也。众生世间同果普遍义相隐故。是故别释。何故此众能同佛果而普遍耶。释中有二。初辨其所因。后正同果遍。前中三。初定慧力故。二法门力故。三如来力故。初中各随已得法门分齐故名境界。依三昧门不味定故。不废用故。巧摄法门令普遍故名方便也。欣厌是慧也。二法力中圆法法尔速遍诸方。速令至果名勇猛法。菩萨证此随法普周故云通达。此同上文乘解脱力入如来海等。三佛力中佛力令入佛境界中故能遍也。下句结同果海。度是到也。彻也。此等并是上文一一所得一法门。但前为显德据别广陈。此为牒结就通略举。下类通可知也。

　　华严经探玄记卷第二



　　华严经探玄记卷第三

　　　　魏国西寺沙门法藏述

　　卢舍那佛品第二

　　自下明正宗　将释此文四门分别　一释名　二来意　三宗趣　四释文。
　　初释名中。卢舍那者古来译或云三业满。或云净满。或云广博严净。今更勘梵本具言毗卢遮那。卢舍那者此翻名光明照。毗者此云遍。是谓光明遍照也。此中光明有二种。一智光。二身光。智光亦二义。一照法谓真俗双鉴。二照机谓普应群品。身光亦二种。一是常光谓圆明无碍。二放光谓以光警悟。此中遍者亦二种。一平漫遍无碍普周故。二重重遍如帝网重现故。此二圆融。各全体遍非是分遍。是故下文云。佛身充满诸法界。普现一切众生前。如是等无量如文说。此中身智无碍故身光即智光。二遍无碍故平遍即重重。光遍无碍故光明即遍照。遍照性开觉。是故名为佛。此明下文世界海等诸事一一皆是称性缘起无碍离闇觉照称光。无不普周法界名遍。此舍那佛非局报身。以通器等三种世间具十身故。问如下文中略明五海。广辨世界。何故不云世界品乃题佛名耶。答古德释云。以从主为名故以主胜故。举土主以说之。今释以佛通三世间故。下文土等即是舍那佛。如十身中国土身等。又以依正无碍故是故标释。互举文绮耳。又以五海中佛海即具余四海余亦尔。以佛胜故。独标为轨故以为名。余不说也。
　　二来意者。前既序已。次显正宗义次第故。是故次来。
　　三宗趣者有二。一约人二约法。人亦二。一化主。二助化。各有体相用。主中内证法智为体。七日思惟解脱为相。加说为用。此三不二唯是一果。助化中入定为体。蒙加为相。起说为用。此三不二唯是一因。此上因果融摄不二唯是一人。法中亦二。一约义理。二约教事。亦各有体相用义。理中性海为体。别德为相。应教为用。此三不二唯一义理。教事中本分内五海十智为体。十世界及华藏界为相。益机为用。此三不二为一教事。此上教义融摄不二为一法也。又上人法复圆融不二为一宗趣。此四义各三为一缘起相即无碍。是故或唯果以俱是佛故。或唯因俱是普贤故。或教或义或人或法或体或用或主体乃至或教用。并皆摄尽准思可见。下诸会宗皆有此相。但随法异耳。
　　第四释文中有二。一通辨经论解释分齐生解方便。二别释本文初中略有十种方便。一解释决择。二释文方轨。三四种悉檀。四四意趣。五四秘密。六四道理。七五力。八六相。九六释。十八声。
　　第一解释决择者。依杂集论第十五云。释决择者谓能解释诸经宗要。开发彼义故。案云彼中略开六种。广有十四具如彼说。今略举一门。论云。摄释门者。谓若于是处宣说诸经缘起所以句义次第意趣释难。案云缘起所以者显教起所因也。句义次第者品会文义相生次第也。意趣者显经宗趣也。释难者释外妨难也。余如彼论恐烦不述。
　　第二释文方轨者。摄论第五云。若有欲造大乘法释略由三相应造其释。一由说缘起。二由说从缘所生法相。三由说语义。无性释云。为欲开晓诸造释者解释道理故说略由三相等言。世亲释云。由此三相随其所应应造一切大乘法释。案云初由广说自性缘起为所依本。即阿赖耶识与诸法互为缘起。二依此所生转识诸法于上分别三性道理。谓于依他所执无圆成有得不得见不见同时等。如论具释。此二门观道理解释。三由说语义。谓显佛言下义意此有二种。一德处谓显佛果二十一种殊胜功德。无性释云。已得在已圆满饶益。故名为德。二义处谓显菩萨三十二行相。无性释云。未得在已随顺趣求。故名为义。此二所说皆以初句标。余句释。此是观说者意解释。
　　第三四悉檀者。智论第一云。有四悉檀。总摄一切十二部经八万四千法藏。皆悉是实无有相违。一世界悉檀者。有法从因缘和合故有。无别性。譬如车辕轴辐辋等和合故有无别车。人亦如是。五众和合故有无别人。若无世界悉檀者佛是实语人。云何言我以天眼见诸众生随善恶业死此生彼。当知是人以世界悉檀故非第一义悉檀。二者各各为人悉檀。观人心行而为说法。于一法中或听或不听。如为断见人说杂业故杂生世间得杂触得杂受。如为常见人说无人得触无人得受如是等。三对治悉檀者。对治则有。实性则无。如酸醎等于风病名药余病非药。不净等于贪等亦尔准之。四第一义悉檀者。一切法性一切言论差别皆悉平等一味。解云。或约世界说有胜义为无。如第一说。或胜义为有世界为无。如第四说。或对异机说有对余机说无。如第二说。或治此病为要于余病为非。如第三说。皆须得其本意法悉有用。随言混取失意成谤。
　　第四四意趣者。杂集论第十二云。由此四意趣故。方广分中。一切如来所有意趣。应随决了。又庄严论第十三云。诸佛说法不离四意。摄论第五云。以此决了一切诸佛言教。一平等意趣。谓如说言我昔曾于彼时彼分即名胜观正等觉者。无性释云。谓一切佛由资粮等互相似故说彼即我。非昔毗婆尸佛即今释迦。楞伽中约四义释。一字等二语等三身等四法等故说即彼。而实非彼。二别时意趣。谓如说言若诵多宝如来名者便于无上正等菩提已得决定。又由唯发愿便得往生极乐世界。无性释云。谓劝懈怠不能于法精勤学者故作是言。此意长养先时善根。如世间说但由一钱而得于千。庄严论释。此由别时得生故。解云以后别时得彼千也。三别义意趣者。谓如说言若已逢事尔所殑伽沙等佛。于大乘法方能解义。无性释意约证相大乘。不就教相大乘故作是说。庄严论云。如佛说一切无有自性故无生故。解云此约证无生说。四补特伽罗意乐意趣。谓如为一先赞布施后还毁呰。尸罗及一分修当知亦尔。无性释云。先为悭贪赞叹布施。后为乐施毁訾布施。余戒修亦尔。庄严论云。由得少善便为足故赞毁也。
