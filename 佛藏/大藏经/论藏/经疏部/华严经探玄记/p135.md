<!-- { "loadSidebar": true } -->
　　第十四手相有十二种。初手掌相中。放大光等明用益。转法轮照佛海。严法界也。二宝手相中。体具众德名海。用光瞩物名照。三妙手相中。以常青琉璃宝用严其手名普庄严。亦名微妙之手。普照一切下明业用利益。四离垢灯照手相。亦是网缦手相用中导引菩萨令到彼岸。五现宝手相。谓宝莲花光照法界故以为名。六照明手相用中。宝光照法界香光严刹海。七琉璃灯手相中。体具琉璃之德。光用灯照之云。八智灯手相中。金光普照则为智灯也。九莲花手相中。体具宝花名曰莲花光。覆世界故安住。十满法界手相用中。初光照现如来及充法界。后如来妙手下明手具德及用满刹海。智论正立手摩膝。十一右手指相用中。宝花妙音严现刹海故名成就等。十二指端出宝相。以能照佛宝藏法界故名安住一切宝。从德为名。放大光等明用益。初照现三宝海。后出生下明出声遍觉增长愿行。
　　第十五马藏相有三种。初隐密相用中。照法界者证理深也。照虚空界者照事广也。宝严法界者行严真性出生妙果也。二一相现一切相海用中释显此名。复照现余一切佛神力。三法界海相中。体能照现十方诸佛及法轮海。用能示现自尘数相。此上是十身相。若化身相者智论马阴藏相。佛令弟子见阴藏相者为决疑故。又有言化作马宝象宝示诸弟子。我阴藏相亦如是。
　　第十六髀相有二。初右髀相名普照示现云者。众宝现严故。妙法光现故。出声宝严故。念念示心海故。二左髀相名普照一切回向海云者。用中放光。普照一切众生。令趣向佛海故以为名。
　　第十七[跳-兆+專]相有二。初右[跳-兆+專]相。伊尼延者此是鹿名。以[跳-兆+專]似佛故以为喻。智论第五云。如伊尼延鹿王[跳-兆+專]相。随次佣纤也。用益中初光照震动。次佛音普闻。次化身充满。次身光净刹。后化满法界。文并可见。二左[跳-兆+專]相用中。光遍无量开化法海。
　　第十八毛端相有一。初毛内现刹。是标名也。于一毛孔悉放等显德也。一毛孔示现等明胜用也。智论中一一孔一毛出相毛不乱。青琉璃色毛右靡向上。
　　第十九足相有十三相。初金刚足下相名菩萨海庄严者。用中释显。谓光照开菩萨法故。出化菩萨故。光住菩萨海故。以为名。智论足下安平相。足下一切著地。间无所受。不容一针也。二足趺上相名明净云者。众宝庄严者体摄众德。智论足趺上真金色于上毛青琉璃色其足严好如杂宝履种种庄严也。放妙下明用益。释名可知。三足指间相名觉云者。用中初示觉相。次照所觉法。次现觉法。次现觉处。后照觉用时。未来未有。若为照。以依九世。如彼现故。智论足指网缦。纤长端直。次第佣好。指节参差。指爪如净赤铜。四千辐轮相名照法界海者。用中初严照刹海。次严照佛海。后照净法界海故以为名。智论千辐辋毂三事具足。自然成就不待人工。诸天工师虽毗首羯摩天不能化作。五足相名示现一切诸佛云者。用中初发行云声教云花严云。示现世界故以为名。六足相名自在光明云者。示现佛光明故云自在常放等。显业用可知。七足下后分者是足跟相也。普照下明用中。初照法界现化身普覆。后一一身出音声海。充满法界故以为名。智论跟广平相。八足底相名深宝原底者。体具宝严。用穷深底。如文可知。九中初一切宝等名体合举。后于念念下益用俱陈可知。十名普云藏者。体具普云光明照藏。十一名平等光云者。出生下明业用中。音声称法界故云平等。次一一相下光称法界故云平等光也。十二名示现庄严云。初体具德严。次用严佛刹。次佛云满刹。次严因法海。后照因果法。同严法界故以为名。十三名诸佛自在普示现云者。放不思下明业用中。先现佛光自在。后显佛声自在云可知。上来总十九处略明九十四种大相竟。
　　佛子下大段第三广结大相者。以别说难尽。是故总结。非略能尽。故须显广。然一个莲花藏界已遍法界。况复说十。复显无尽。是则无尽无尽非普眼而不睹也。相海品竟。

　　花严经探玄记卷第十五

　　　　　　　乙巳岁分司大藏都监开板


　　花严经探玄记卷第十六(此尽性起品)

　　　　魏国西寺沙门法藏述

　　佛小相光明功德品第三十

　　初释名佛者。标人表德。小相者形大辨体。光明者依体起用。功德者用所成益。此则依人显德。体用为名。
　　二来意者。前品大相各有光明。皆照法界而未显所照利益之相故。今此品正明益事。为大相难明故辨小相。小相复多。但论一相。一相有多时之益。且说一时。此一时益复难明故佛自说也。以此而论。前大相业用无边无边。极难知耳。又依前大相流出形好故次来也。
　　三宗趣者。宗明如来相德利用。略作二门。一定分齐者。既三十二相有八十随好以严。则知十莲花藏微尘数相一一各有尘数等好。又此大相既一一深广与三十二中诸相不同。则知随好亦甚深广大不可量也。二辨业用者。如八十随好但严形佛生净信。今此明小相。佛为菩萨时相轮随好最下位处用。谓放一光照十世界尘数刹。地狱众生皆得生天。成就十地十眼耳等。即此天子毛孔香普熏众生。亦得十地白净轮王。又此轮王放光复令无量众生复得十地十眼等。如是展转尽于未来傍无边际。皆不可说。菩萨小相既尔。如来大相之海。利用自在不可说不可说也。
　　四释文中二。先略。后广。前中亦二。先明果用摄益。后又菩萨下明因用摄益。前中何故佛自说者。古人释云。前僧祇品明因究竟。此品明果究竟。故但佛说。又释明相极至小。用极广大。此事难明故佛自说。告宝手者能采取故。海王随形好者是足下相轮处。大相边。随好之小相也。以余大相业用难明故说最下相轮之用。又以相轮大相犹难明故说随好。随好犹多故说海王一好。此是果用犹亦难明故。说在兜率为菩萨时之摄益。就此因用二。初令离苦生天成安乐行。二生天上已以下令不著天乐成饶益行。亦是前身光益。后是空声益。前中令净十眼等者。以彼众生宿有见闻普贤法种。复遇舍那法界光触故得十眼普贤之益。二天上益中初示声名不可乐者不令著乐故。下正说法有四因缘得生天上。初不放逸者厌恶对治。二宿植胜善。三曾遇善友。四今佛加持由此生天。示此因果不应放逸。
　　第二广辨中亦二。先广前光救恶道。后广前声益天处。
　　前中亦二。先明放光。后明照益。前中普照王光是相轮大相中光。于彼者于彼大相处有此海王随好小相。一名清净者简去多光。今但说一。普照下明照益中。随众生境界者所住差别亦是所观不同。随善根者随其宿种何乘善根。随意者意乐差别。亦是欲愿不同。皆称根成益。越于余益故云乃至阿毗等。以此下文但说彼照地狱生兜率天一益故越余也。第二广天上饶益中有六。初因劝释疑。二汝等应当下正劝报恩。三时诸天子闻是音声下依劝兴供。四是故诸天子下教发心悔过。五说是法时下闻教获益。六尔时诸天子于一一毛孔下明得益传通成无尽行。
　　初中三。先劝次疑后释。初中善哉者叹其所得明有重恩。次显舍那所住。劝不忘恩故令敬念。二尔时诸天子下正生疑怪。何由者由何也。谓从何因由出此音声。三尔时音声下释疑显法。于中亦三。初总次别后结。总释云此声是善根功德所成。亦无来处。二诸天子如我下别释中有六门。一空声无我喻。喻佛离二我。复疑云若实无我谁来成佛。二释天声无从来喻。喻佛胜果无来处。复疑云佛果证理可无来。凡愚苦报应有体。三犹如汝等下苦报无本喻。喻善起天声亦无方处。复疑云胜报劣报可俱无体。佛果大用岂不有耶。四如普照王下明果用无作喻。喻天声是定慧所起无作成益。复疑云若尔何故现有所益天报。五譬如须弥下明天乐无来喻。喻天声应无方面。复疑云少益可无来。多用应有倦。六诸天子譬如下明天声广益无疲喻。以此天声则称性故。常无所有故。所益众生亦如是故。是故无疲。于不可化众生不生厌恶。于难受化众生不生疲倦。于易心化众生不生放逸。于已化竟众生不生憍慢。此上六种是喻况。亦即是法说。末后结辨。舍那者以是初门总劝故。离垢三昧有二位。一约因终。如第十法云地菩萨所得。离自二障微细垢故。二约果初。如此文是。将现成佛在此天上。住此三昧能利众生令离垢故。二乘不能知者结用深广故也。
　　第二大段从汝等应当下明依前正劝。于中分四。初明报恩大益。劝其修行。于中有法喻合结四文可知。二诸天子其有众生下明背有损。劝其舍离。三诸天子汝昔下明昔受重恩。今应长善。四譬如下示以正法劝令修学。亦是示天乐空令究竟不著。于中初举无我有用喻。喻天报依正似有实无义。五欲具等依报五蕴等明正报。以缘起无作即有常空故不生灭也。若如是下结成破执之定。
　　第三大段时诸天子闻是音声下明依劝兴供中二。先随相事供养亦二。初兴供天宫不见菩萨。遂生无见。后观见阎浮将欲往供。复生有见。二时天妙音下示平等慧。于中有四。谓法喻合结。不命终者令离无见。不生彼间者令离有见。以体实普遍。非眼所见而能起用。化不失时。舍离等结离执也。
　　第四大段是故诸天子下正教发心悔过法。于中二。初举法总教。二问答别示。初中先教发心者。以是众行本故。佛正因故。正法器故。次教住三业净戒。威仪是身语戒。意净是意业戒。次教忏四障。业报约因果分二。烦恼及见约利钝分二。以增上耶见能断善根故别分出也。后以法界等教忏悔方便。此是普贤广大忏悔甚深忏悔故称法界也。二时诸天子下问答别示中。先问后答。问意云。既以如是三业为忆念四障对佛忏耶为若为耶。答意但观罪空非直障灭。亦乃即此成于大行故。以此门教令忏也。答中先显答起所由。谓外缘内因二力。次正答中有十。初推障无体但由倒起。经云一切业障海皆从妄想生。此之谓也。二天声随说无我喻。喻业所作虽有因果而求不得。经云若欲求除灭端坐观实相。此之谓也。前中总说因果名随业报行。别随三学故云随戒等。喜是慧也。三少福不闻受化者。闻喻喻业不作不受作已定受。四声非生灭喻。喻业感报故不灭缘成故不生。又释业性即不生灭而不失业报。五天声无尽喻。喻业若不忏灭受报无尽。又释业即空无可尽也。六天声不堕边见喻。喻业性离断常。七天声随应喻。喻业作善恶即有苦乐报应。八镜舍万像喻。喻业影现本识而实无来去。九幻师眩目喻。喻业体本性空似有诳凡夫。十若如是知下结成真忏悔。
