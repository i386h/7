<!-- { "loadSidebar": true } -->
　　第二结通普见。明此则是一切处文殊共一切处觉首等说法。前品光照令见众会。此中佛力令众见所说法事。谓因果也。文有三。初辨此界。二显东方。三类九方。初中三。先明佛加众。二明所见十事。三如是下结。十中前五因。一行所轨法。二依法成行。三行非出世。四依身等起行。五随根欲所乐而作行业。后五果中。一总。二依。三正报中持毁。四正中说法。五总结。又释。初一是智首所说六度行法。二是宝首所说业性义。三是进首所说懈怠难脱义。亦是法首多闻过等。四是财首所说随身随行教化义。五是德首所说佛法一味随根分多。亦是目首因一随缘多等。六七八是觉首所说心性随缘果报不同等。九十是贤首一乘文殊佛境可知。类余方中。是前光觉品所辨者是也。

　　净行品第七

　　释此品四门同上。
　　一释名者。依梵本名圆净行品。无性摄论中名清净所行经。谓三业无过云清净。心起愿称行。行顺普法名圆。此持业释。又净是理。行是智。理智无碍为圆。依主释也。又愿是能净。行是所净。令行光洁。称性名圆。以是普贤愿行故也。又愿无垢名净。即愿是行故云净行。
　　二来意者。前解次行。又前行次愿。义次第故来。
　　三宗者以愿海为宗。但愿有四种。一誓愿谓行前要期等。二行愿此有二种。一与行俱起。二但对事发愿。则此是行以防心不散故。三行后愿谓以行回向愿得菩提等。四自体无碍愿谓大愿究竟同法性海。任运成辨一切诸事。此中唯论行愿。余者义通可知。
　　四释文中二。先问后答。以对缘巧愿非智不熟故。智首问也。显事近而趣远微妙难知故。文殊答也。
　　问中相从为十一分二。初七明自分因行。后四明他分果行。前中二。初三明三业成福智。后四明福智之果。前中九种三业分三。初三离过是创修故。谓离三毒。次三成三行是次修故。谓一自得不失。二他不能动。三能摄得他故令赞也。后三显三德是修终故。谓一福德。二断德。三智德。皆以后释前可知。二果中二。初明福果中十句。一依果胜。涅槃说。常生中国有佛法处。二种姓胜。地持论说。生于上族。三富而贵。是家胜。亦是如来家生。四身有善色。亦是诸根完具。五身有福相。亦是相好具足。六念定亦是胜。念亦是总持不忘。七慧观亦是报生智。于法能解。八意趣谓向理等。九威德胜。亦是自在胜。谓情无怯惧。依智论菩萨别有四种无畏。一总持无畏。于法记持不惧忘失。二知根无畏。知根授法不惧差失。三决疑无畏。随问能答不惧不堪。四答难无畏。有难皆通不惧屈滞。十常自开觉。亦是觉他。谓觉知生死。心生厌离。二明智果中九句。初二胜凡夫。次二胜二乘。五深故不可量。六功能广故不可数。七离分别故情不能思。八体实故不可称。九离言故不可说。第二因力成行中二。初一能成之力。二善知下所成诸行。前中八力。一因力者。如梁摄论云。多闻熏习与阿梨耶识中解性和合一切圣人以此为因。则是性习二种姓备故云具足。二现行勇意。是摄论中正思惟力也。谓思量是意义故。三巧便入法。亦是依思动身口而起行故云方便。四善友助成。是摄论善知识力也。五所观现前引起观智故。六机根已熟。堪为入法之器。又具信进等根。又是资粮善根当摄论福智二力也。七防心照理止观俱行。八止观熟已得深禅定。此上八种皆能成行灭惑得果之胜用。故同名力也。于初菩萨云何而得令彼具足。故为问也。第二成行者。谓依前诸力得成解行有三。初善解法相行有十法。一蕴。二界。三入。四缘起及三界三世。各善知差别而不可得等。二摄念入理。行亦十法。谓七觉三空照真理故。三广修十度行可知。第二问胜进果行中四。一内谓具十胜德故。二外谓十王敬护故。三悲德普覆故。四智德独超故。初中十力略作三门。一释名。二出体。三建立(别作)。三悲德中九句。一作善友覆荫。二救其现苦。三令其离怖。四为得乐之处。五炬除惑闇。六与大智明。七灯照现理。八引至方便道。九引至究竟处。又释九句相从为四。初二句化生除障。谓覆荫众生令外恶不干名舍。在苦能拔为救。次二句化物生善。谓始为物归终为趣向。次三句教生智慧。谓令解教法为炬。见理法为明。令知行法为灯。后二句导以起福。谓生福之始为导。成福之终为无上导。更别解如下第一回向经中自释。寻之具辨。四问智德独出中七句。初第一者位过世间。二大者德体无待。三胜者行用殊胜。四上者下不能及。五无上者上无能过。六无等者余无能等。七无等等者无等大圣自相等故云无等等也。又释第一有二义。一大二胜故云第一。谓化德过人名大。自德过人名胜。大有二义。一上二无上故云大。胜有二义。一无等二无等等故云胜。
　　第二答中二。先叹问二通答。前中多饶益是授因行。多安隐是令得果。此二标也。慧利释初也。安乐释后也。又释初益成出世因果。后哀愍下令益人天因果。又佛地论第七云。令修善因名利益。令得乐果名安乐。又令离恶名利益。令其摄善名安乐。又拔其苦名利益。施与乐名安乐。此世他世世出世等应知亦尔。二通答中三。初标意答。二偈颂答。三结益相。初中二。先举意总标。谓成熟身口意是以愿净三业也。能得下明所得益相。二于佛下释成三业得妙功德。于中二。初明自分因行。于中三。初明意业胜德。二去来下明语业胜德。于中初总辨。二不舍众生者明法轮应机。三明达实相者法轮应理。四断恶者法轮离过。五具善者法轮具德满。三色像下明身业胜德。第二胜进果行中初具种智。二于法无碍。三辨定德。佛为第一。简异佛故云第二也。
　　第二举颂正答中二。初标起后正答。答中有一百四十愿通答前诸问。何以尔者以一一愿中皆有六义故。能随事转本所习防净三业巧成菩萨二利行。体契普贤法具上诸益。是故通答彼诸问也。一转舍事。二转成法。三转他令离过。四转他令入法。五转显自过。六转成自行。且约初一愿作之。余一一皆准知。谓初愿转所居事家。是转舍事也。二愿成所证空法。是转成法也。如净名经云毕竟空寂舍。斯之谓也。三愿众生离家难。是转他令离过也。四入空法中。是转他令入法也。五自虽居家由此发愿。转自见家之心不作世间家解故。令过患不入自心。是自转离也。六既不见世家则见为法。悲念众生令入此空法。是自转成悲智行也。此六中前四当成以是要期誓愿故。后二现就以是则行愿故。所以有此六义者以凡一愿上必有三义。一所依事。二所为众生。三自智缘彼。此三皆有舍世事成法门之二故有六也。如此随事防心不随世法。常游法理不失正观。是其意也。又此下诸愿中随事逆顺差别相从略辨十势。一转事入理势。如初偈转事家入空理等。二转染成净势。如若得五欲是染功德具足是净等。三相似类转势。如布施转令悉舍一切心无著等。四转因成果势。如顶礼佛塔是行因得道无见顶是果等。五转世同出世势。如在房室等为世。贤圣地为出世。六转依同正势。如见城郭是依报也金刚身等是正报也。七转伪归真势。如见仙人等。以仙非真脱故。转向正真究竟解脱。八转人同法势。如见疾病人等。身空是法以知人病身则是真空法故何苦不脱。九转境成行势。如受著袈裟等。是境离三毒心欢喜是智断二行也。十转虚同实势。如若在伎乐为虚法乐为实。余偈皆各类知之耳。就此文中长分为十。初明菩萨在家时愿。二从以信舍家下明创出家时愿。三从受持净戒下明既出家已受禁戒时愿。四从若敷床座下明既具戒已修定慧行时愿。以出家人三学是其正所修故。五从下床安足下明既出定已于住处进止威仪时愿。六从手执锡杖下明为乞食利生故疾速进路时愿。七从见趣高路下明在路见闻诸事时愿。此中二。初见依报事。二从见严饰人下明见人物事。八从入里乞食下明行至聚落乞食时愿。九从若入水时下明食讫礼诵时愿。十从昏夜下明昼夜寝觉时愿。如是始终随事发愿无空过也。智论第十二云。智慧人有二。在家名婆罗门。谓七世清净。生满六岁皆受戒出家名沙门。此云息恶。问何故璎珞明入理愿此经多明对事愿耶。答此经顺一乘。在事益大。彼约三乘。在事不胜故入理辨也。

　　贤首菩萨品第八

　　释此品作四门。
　　一释名者。依梵本名跋陀罗。此云贤。室利此云吉祥。或云德或云首或云胜。是故非是初首之首亦非上首之首。此等梵语皆有别名故。此但为显吉祥胜德超绝为首。当体至顺调柔曰贤。贤约体性首约德用。是持业释。于此信满入普贤位。具有二义。若约果则下文贤首佛刹等。此中约因故云菩萨也。或唯约人贤首则是菩萨故。又以此人是说法者从人为名故。或唯是法菩萨则是贤首故。所说亦是贤首菩萨法门故。或人法合目则依主释也。
　　二来意者。收前行愿以成普贤广大德用故来也。
　　三宗者明普贤行位体及相用广大无边始终俱括。应在信门该摄诸位成佛妙果。是此所明也。
　　四释文者。此中二。先问后答。
　　问中亦二。先经家序列。何故文殊问贤首答者。以信收万行非妙德无以发起。信该六位非贤德无以宣扬。又达深显慧净德彰福。二以颂正问中二。一结前二问后。此中亦二。先问甚深行。后问广大德。何故此中问答皆以偈颂者。释有二义。一以始德深广该彻穷终散说难周故以偈颂总摄。二显圆德胜妙故以美辞赞述。地论云。偈颂者以少字摄多义故。诸赞叹者多以偈颂故。是上二义也。
　　就贤首答中总有三百六十三颂。前十三五言。后三百五十七言。于中总长分有八分　一叹深难说分　二略示行相分　三略辨胜能分　四摄诸行位分　五无方大用分　六喻况玄旨分　七校量劝发分　八显实证成分。
