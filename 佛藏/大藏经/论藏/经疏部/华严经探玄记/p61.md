<!-- { "loadSidebar": true } -->
　　四偈叹佛中十段内。初金刚幢标别说人。以此菩萨为先首者由是会主故。承力显说所依。普观四意同前会释。十颂叹佛寂用无碍德。于中分五。初二明佛无生灭示现有。初颂正辨。于中。初半无生灭。下半现有。后颂寄对彰深。谓上半寄劣显深。谓则寂之用非四心境是故难思。下半就胜显妙。既非四心是谁境界。谓彼智还是佛智及普贤位满智境。以称佛境智要佛智方尽故明深也。二有二颂明佛非色声示现有。亦初颂正辨后颂寄显。上半亦寄劣彰深。谓凡小及地前名劣智也。下半就胜显妙。谓地上证智能为佛本名本业智。十地位满名成就则普贤智也。又成就亦是佛智。三有二颂明佛无来去示现有。初颂正辨后颂显深广。谓此则无来去之来去。身遍诸刹语广说妙意恒住寂。又上三句显广。下一句显深。四有二颂明佛智不动示现用。亦初颂正辨。上二句入证。下二句现用。后颂显深广。上半深。下半广。五后二颂劝修辨益。初颂劝修。后颂辨见益。
　　第二以观佛心坚名坚固幢。十偈分三。初七叹佛德。次二劝修趣入。后一结见闻益。初中五。先二偈明体用超情。谓初一体深。次半用广。下半超情。二有二偈明德深劝近。初偈德深。上半说深法。下半起净身。谓明佛净身随顺万行因缘而起。谓本性为因所修为缘。何故显此德者明从缘起是可成法。后偈劝求义理便故。三一偈叹佛令供广。益德谓净心常心供令成佛。四一偈叹佛令观增行德。初句增长德。二长行。三离惑。四结观。五一颂叹大人观解德。谓究竟法性之佛子方解了故。劝修中。初偈劝起欲求道。后偈劝报恩敬近。下结益。上半结叹。谓见佛结上佛德。闻佛法结上导师所说等法。下半显益。
　　第三智力勇健尽佛海原名勇猛幢。十偈分二。初七叹佛为修行胜缘。后三显佛自在之德。前中初一明佛难见要具净信心为因佛力为缘方得见佛。细色合佛以难见故。二明见难尽。谓要以普贤猛智方尽原底。三明佛难成。谓要依圆净心海十地之所出生。四明佛法难遇得便离垢。五明佛难逢见能灭惑。六明闻信难成要由善友。七校量显胜。若化一人令信入佛德过上施。下显佛德中。一德圆。二用广。三体寂。
　　第四以于生死夜现晖智光名夜光幢。十偈分三。初一叹佛用广十方普见故。次七明佛用深融理而起故。后二双结深广无涯底故。用深中。初一体一无一故现多。二明无二而二现庄严。三明一二双融德无尽。谓空喻体幻喻用。上叹此佛下类余佛。四依体起用。五用相无功。摄论云。如摩尼天鼓无思成自事。如是不分别种种佛事成。六明体用无碍。谓则体成用而不失体故云不坏法性。即用常体而不废用故云不著法界。是故由不著理故恒用不废。由不坏性故用无不寂故也。七双融自在。上半约体绝待。谓化非化俱不可得。下半约缘示现化非化。又上二句标。下二句如次释可知。又释此明依真起化作二门释。一开义。二融合。初中真应各有二义。真中。一不变义。谓虽现化而常湛然初句显之。二随缘义。谓不守自性无不现应故云亦非非化。二化中。一无体即空义。谓揽缘无性故云诸法无化。二从缘幻有义。故云示现有化。二融合亦二义。一别合。二通融。初中由真中随缘则不变故。是故亦真亦不真。非真不非真名为真法身。化中体空则幻有故。是故亦化亦不化。非化非不化名为佛化身。二通融。谓由真不变显化体空。此是真不无化不有。以为法身不无化用。以有化中空义故。又由真随缘显化幻有。此是化不无真不有。以为化身不无真理。以有真中随缘义故。又由随缘幻有不异不变体空故。是故现化纷然未尝不寂。真性湛然无曾不化。真化镕融为一无碍清净法界。思之可见。下二偈双结中。初结上体深无底广无涯。后结上用。上显深。下彰广。
　　第五深慧无碍名智幢。十偈分三。初四叹佛德用无限。次四叹佛一异无碍。后二叹佛生灭自在。前中初二显用无限。后二明德无穷。前中先辨感用之器。谓具无碍智及无限悲修行之者普于十方常见诸佛。此显如来于彼大机之所无时暂隐。然有五义。一一身圆广故云十方见。二一身则一切故云见一切佛。三明此用未曾暂歇故云常见。四显此用未曾不寂故云无来处。五彰所说复深故云法亦无著。下明德无穷内。谓前所现一切之身彼一一身各摄法界无尽之德。是故于不思劫说彼一身之德尚不可尽。况余一切之身三世众生等校量显多。二叹一异无碍中。初一法说。谓无二法界融故不可思议。何者谓不可无二思以现多身故。不可多身思未曾有异故。不可一多思以无两法故。不可俱非思以体用宛然故。是圆融难测量也。次一喻况。次一法合。下一释非一异。并可知。三生灭自在中。初一明不生灭而现生灭。后一明所现生灭还则不生灭。
　　第六照理可贵故名宝幢。十偈分二。初三叹佛身心自在。后七叹佛出世自在。前中初二明身。一无量现量。二无处遍处。下一自明心。上句明无八识心王。次句明无心所有。下半结法体。智论云。佛地无有心心法也。问若约法身可如上说。约受用身无心法。岂可令佛同非情类。答若依初教佛地具有清净八识及二十一心所。设言无者但无染识非谓无净。又由智胜但云有智。非谓无识。若终教唯一圆智内证真如外起化用。亦无心王心数之异及八识差别故。梁摄论佛果唯如如及如如智独存故也。若约顿教以始觉则同本觉无始觉之异故。遂合此智当相则是如。智相亦尽。唯一妙理离言绝虑为佛果也。若约圆教既理智混融举法界俱为智。说十显无尽。是故此智未尝不即法界。思准之后七中。初四明此佛后三类余佛。前中初二明佛为益出世而则无出。谓初一明不出有损。次半明出世益。下半显实无出。诸法无行经云。如来不出世亦不度众生。众生强分别作佛度众生。解云明此释迦身出世之时则常无出。非谓别约法身。下二释不出世所由。谓凡论佛出皆于时处。今推此二俱非等觉。是故即出而无出也。下明众生机熟。自于心内见佛日出。然佛自觉本非净日。下类余佛。中初一法说正类。上半牒前出。此佛出世则无出义。谓前众生心所见佛并是虚妄无有故言语断也。下半正类三世佛出。理亦同然。次一喻况。上喻佛出则无出。谓破闇名日出。日出闇已无。闇无日非出。是故出则非出也。下半喻不出而出。出但有名也。下一法合。上半合出则无出。下半合无出而出。出但有名。是故不异彼不出也。
　　第七勤观妙理名精进幢。十偈分二。初一泛举诸佛标德同应异。后九正叹此佛。前中身同是法身同。义是功德同。下半应异亦是用同。文意理实诸佛体德齐同。所有异者皆随应现。此同等功德。如无性摄论云。于法身中所依意乐作事无差别功德者则是开示逮得一切佛平等性。所依无别者一切皆依清净智故。意乐无差别者一切皆有利益安乐一切有情胜意乐故。作业无差别者一切皆作受用变化利他事故。后九中二。初三略释。后六广显。前中初一明境义深广。释上义同。二明身非是根境内外。释上身同。三随机见异释上应别下六偈中。初二明法身体非分数。先法说后约喻。如横计之我本无所有。纵四智五眼思亦不及。以无物故。此举妄计情有理无非圣智境。以况法身理有情无非下位测。二次一明依体现相。次一应缘见用。次一明用成益。后一显用广大。
　　第八净慧照实染障已除名离垢幢。十偈分四。初三叹佛身智净。于中先一叹净智益世。后二叹身净。一拂应显真。二依真现应。二次二叹三业净。初一意业净。谓名德虽高而心常安。后一身语可知。三次三融摄净。一照理。二现事。三融显无碍。以器世间则是智正觉故云即是身。此身无性复则真谛故言则是最胜。最胜是胜义理故也。下半释显无碍者是上融摄相即等知彼故名无碍智。四后二离妄净。一泯境智。谓菩提是能照佛。法是所照寂故无得。后一绝三际。谓于三时求前智证竟无得故离彼倒也。
　　第九了佛应身即同真故名真实幢。十偈分二。初二明佛无方大用。先一明所应处。后一明所现身八相用也。下八会用同体。于中初二约思见会。先一征用。后一同体。二次一约身土。上半举用。下半会体。三次一约化用会可知。四次二约佛德会。初句标涅槃德。次句标菩提德。下半如次释可知。次中上半举神力德。下半总会无所有。五后二约佛因果会。初一牒举因果。谓明佛往昔知唯心道理明解诸法悉皆如是不可得故。是故速成正觉。由此佛果平等离言同一真体。后一正会显体可知。
　　第十善解成佛之法故名法幢。十偈分四。初二明近佛益。先一总举。后一释成。上半举损显益。下半彰益异损。二次三明于佛所发心利益。先一总举。二释成。三校量显胜。谓不知发菩提心之方便犹非供养。若能一念发菩提心则是最上法之供养。三次二明于佛所闻法利益。于中。一由闻故求因。二由闻故得果。四后三明于佛所生解利益。于中初二举损显益。一标二释。谓过去无量劫由不知是法既不成佛。今时纵尽未来际劫若不知是成佛之法终亦不成。下一彰益异损。上半举理境法。下半成智行法益也。上十菩萨百偈叹佛。或总为一。以融会为一法界佛故。或别。以十佛百门德差别故。或同。以百偈无非显佛德故。或异。以门门相别故。或成。由此德缘佛果立故。或坏。各住自法本不作故。准思之。又此偈后应有结通十方世界。但为前诸菩萨各云普观十方。则已显现故不更论。前会等处皆准此知。

　　金刚幢菩萨回向品第二十一

　　释名者。德成无坏喻号金刚。独出世间举幢以表。此中即以金刚为幢。菩萨是人。有彼德者。有财释也。回已善根向于三处。此是行德法。谓刚幢之回向。依主释亦通有财。又通持业。以人法相即故。但以寄人显法故双举耳。此即从德标名依人显法故也。
　　二来意者。序分既彰。正宗宜显故次来也。
　　三宗趣者。十种大行回向三处。为此品宗。又以无边行海随顺无涯大愿成就普贤法界德用为此宗趣。如下文显引之。
