<!-- { "loadSidebar": true } -->
　　法施至之会三净名略答。法施会者无前无后。此即观施色等一切法趣色。即是色中具十界之法。名之为法。以此施佛即是施法。如如意珠具一切宝。其不别者施者受者唯殊而已。此如三教若施者受者皆知具宝此如圆教。故大经云。有二种人得大福利。一如法施二如法受。此即法施之会。无前无后者前际即生死六道众生。后际即涅槃四种圣人。若观三事一如无二皆是中道。非前后际。一时供养一切众生是名法施之会。中非二边而能双照六道四圣。此十遍摄一切众生。菩萨因施一色令一切众生皆得见中。即是大事因缘为令众生开示悟入。故言施一切。复次若众生未获大利随其根缘各得法利名施一切。是则非权非实。能权能实双照二施。心心寂灭入佛知见。是名法施之会。
　　何谓也四善得重请。所以重请者净名略答。言略义深。虽显法施其意宛然而犹未了。又迹示未悟为令时众普得开解法施之益故也谓以下五净名重答。广说法施有三十二番。莫不皆约财中辨法。若离财者则财中无法。摄法不尽。一切法趣檀何容止有三十二番。但略说耳。所以万行财中皆备。以此施人受财即受一切法也。五尘悉然。如毒箭熏药随得入处。药毒气发杀活于人。观法入财随施前人。六根受施法即得入。如大经明。置毒于乳遍于五味皆能杀人。众生受财观法熏之为作善根。后若值佛开发宿善即便得悟。如毒发杀人。若财不具法财施益少无入道缘。文为五。一约四等二约六度三约三脱四约众行五结成法施。一约四等者此是菩萨利物之怀。谓以菩提起于慈心。上文云寂灭是菩提。若观法趣财毕竟寂灭。即真菩提起无缘大慈。如磁石吸铁与大涅槃乐。以救众生起大悲心。一切众生皆为二边沉沦苦海。若观此财离二边者。即无缘大悲拔二边苦。以持正法起于喜心。正法是一实之理。若见此理即具正法。此法能令离二边苦得大涅槃成无缘大喜。以摄智慧起于舍心。若观三事见虚空佛性三谛之理。即摄三智无施无受。知四不可说平等真法界佛不度众生。虽复拔与心无分别。不存有恩于物即是于无缘大舍。
　　以摄至波罗蜜二约六度者。以摄悭贪起檀波罗蜜。观三事见中道离于二边。不悭不施名为真檀。为摄五种悭贪起五种檀。四权一实。摄众生如前叹净名德已略分别。以化犯禁起尸罗者。菩萨行施见一实谛即忘持犯。是真尸罗。为化众生例檀说之。以无我法起羼提者。观施实谛即于我无我而不二。是真无我。若见真无我则不恚不忍。是真羼提。为化众生例前。以离身心相起毗梨耶者。观施三事见一实谛。即不见身心有相无相。不进不怠是真毗梨耶。化生例前。以菩提相起禅定者。观施实谛即是寂灭。灭是菩提无定乱相。是真谛定。化生例前。以一切智起般若者观施中道不见愚智。是真种智。化生例前。问约四等释法施。何以但取其实。释六度明法施。何故双释。答四等且据内怀。外所不知。六度摄物物情非一。故须双起。复次四等实即摄权。内心隐密终不可知。故不具释。
　　教化至无作三约三脱门者。教化众生而起于空。观施实谛即真空三昧。为化众生断内外缘集。起于四教四种空三昧。三权一实。不舍有为法而起无相。观施二边即见正道。是真无相三昧。为化众生如前空门。示现受生而起无作。二乘无业不更受生。故名无作解脱。菩萨观施见一道清净离二边业。即真无作三昧。慈善根力为物受生。权实如前。
　　护持至道法四约众行者。护持正法起方便力。观施正道。即是正法宝城。护此正法起三业方便三轮不思议化。于四不可说用四悉檀巧说四教。即是起方便力。以度众生起四摄法。观施见理。欲以此理度脱众生。因檀而起四摄。权实可知。以敬事一切起除慢法。观于受者皆如供佛。起敬爱心不生轻慢。即是起除慢法。下去句句皆须云三权一实。于身命财起三坚。若见施实谛能起三坚。如前所明。于六念中起思念法觉檀实谛。即是念佛念檀法性即是念法。念智与檀合即是念僧。念檀能断恶即是念戒。念檀能舍一切法即是念舍。念因檀生净天第一义天即是念天。但法语通漫。六念所缘四教分别权实诸法思念不滥。是名起思念法。于六和敬起质直心。若行施时即四教所明四种六和。谓身慈口慈意慈同施同见同戒。既知四不可说则能起质直心。正行善法起于净命行施。住四种正善起四种净命。皆为利物不生邪命。心净欢喜起近贤圣。见施实谛本性清净。得真法喜而近诸方便所明贤圣。同诸贤圣为利众生。不憎恶人起调伏心。行施之时恶人来乞不生难碍。调伏其心入平等法界一切施也。以出家法起于深心。行施见一实谛出二边生死。观方便教明出家法。知悉归一大乘出家故起深心。以如说行起于多闻。观施实谛即心调软能如说行。起于多闻普欲闻四教权实之说。以无诤法起空闲处。知四不可说则无所诤。方便起诸空闲之处。摄诸愦闹众生。趣向佛慧起于宴坐。见一实谛即趣向佛慧。而起宴坐者。如身子章释。解众生缚起修行地。观一实谛能以方便解于众生界内外缚。约诸教门起修行地判贤圣位断伏不同。已如玄义分别。以具相好及净佛土起福德业。起三十二相业如大论明。因施起净土业如释佛国品。知一切众生等者。见一实谛即知一切众生心念。能赴机说法起随情权实二智业也。知一切法等者知一切法趣檀。见一实谛即无取舍入一相门。言起于慧业者。忘前权实二智也。断一切烦恼等者。见实谛真修显现则能如是。但欲深进自行化他必须起缘修助道法。
　　如是至福田五结成法施之会。即住檀中具一切佛法。随所施财如毒箭熏药。若有著处诸烦恼灭成一切善根。是为法施之会。为大施主亦为一切众生福田。若内心成就一切佛法。其有施者即能长彼一切善根。是为真福田也世尊下六时众得益文为二。一婆罗门发心二善得清净。初文者闻说檀度具足佛法成法施之会。心开意解即无上心发。
　　我时下二善得心得清净文为四。一善得心得清净致敬供养二净名谦让不受三善得重请令受四净名受已回施。初文者善得闻说法施。即见施中一切佛法。彻照无染即是心得清净。昔禀方便未曾闻此。故叹未曾有。利益事大感德致敬。即能解璎珞供养报恩。
　　不肯取者二净名谦让。本为法益意不在财。忽即受之容致讥嫌。亦表菩萨内怀不受一切法也。
　　我言至所与三善得重请令受。敬重报恩供养之怀。不申故重请受。若非所须受以回施。亦畅丹诚故重请受。
　　维摩诘下四净名受以回施。善得心重难可顿乖。亦表菩萨为化众生以无所受而受诸受。受已回施悲敬两田。文为四。一回施悲敬两田二众见璎珞在彼佛上三净名略说法施之会四城中乞人发菩提心。初文者表福田不二即是法施之会。
　　一切至障蔽二众见难胜如来受净名施。变成宝台者。将表净名因施未来当得果上四德无障无碍大般涅槃。
　　时维摩至法施三净名因施璎珞说法施会。若施乞人犹如如来福田之相。无所分别此即观所施之田。入平等法界无有二相。成无缘大悲具足一切佛法。不求缘修之报即是具足法施之会。如此明文。诸师何得但约说法以明法施。
　　城中至菩提心四明城中乞人发菩提心。乞人因睹神力。又闻说法施之会。心开意解即发无上道心。
　　故我不任诣彼问疾四结成不堪。善得自惟。往昔父舍设会不闲法施。遂被弹呵。心即清净岂堪传旨。往问疾也。
　　如是至问疾品之大段第二。出经者存略。或是经度不尽。诸菩萨被命皆辞不任之事。若依叹德即有三万二千。若依随文殊入室但说八千。未可定判。但四菩萨述昔被弹之辞。文已数纸。经家若具述诸菩萨各有所陈。其文则有数千纸也。如此大众同闻如来印定。皆成五种利益之义。岂可偏序分也。

　　维摩经略疏卷第二十


　　问疾品之初

