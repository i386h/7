<!-- { "loadSidebar": true } -->
　　宝积当知下二正答宝积问佛土因文为二。一横历诸行修因二竖穷心源修因。横广竖深互相涉入不得相离。但言不叠书故前后说耳。法华云如来知见广大深远合盖现土广长之相正表此也。横竖经文须更帖释令高广义成。今先横明修净土因有十七法门。文为三。初三科约三心次六科约自行后八科约化他。初三心即为四意。一别明二通明三观心四释经。一别明净土行者。即三种菩提心。一观四谛名为直心。二观因缘名为深心。三发四弘名大乘心。初直心者观四谛理。即三三昧离邪见曲名直心也。故大论云是心无始常曲不端。若得三昧心即端直。今明声闻修三三昧缘四真谛。能发无漏断诸邪见名调直定。深心者即观十二因缘。缘觉智慧深于声闻。以观因缘之智能侵除习气。问净土是菩萨行何得约二乘心。答大品明三乘。十地皆行皆学而不取证。佛亦学亦证。法华云少欲厌生死实自净佛土。若二乘心非净佛土者。何得菩萨成佛之时有二乘众生来生其国。问此中但云直心深心。何须强对二乘观心。答此经犹带方便故有此释。准望大品法华恐是约二乘心修净土行。为引二乘来生其国。故大论释般若劝学中明自有佛土纯是声闻为僧。自有佛土纯支佛为僧。自有佛土纯菩萨为僧。谛缘观心非净佛土者。岂纯声闻来生其国。缘觉菩萨类可知也。问此经云随诸众生应以何国入佛智慧。又法华明十方三世佛于同居土悉开三显一。若有佛土纯是声闻。何得入佛慧而开显耶。答从多为论。同居土多开三显一。大品有此明者示十方不无此事。但诸佛所作常为一事。虽于同居不得显一。是诸声闻于有余土得入佛慧。大乘心是菩萨净土。缘四谛起悲誓名大乘心。二乘自为而声闻但直。缘觉兼深菩萨普济能直能深。故加以大乘心也。二通明者三心只是一心。但名异耳。何者三心只是一。自性清净非二边曲名之为真。难究源底名之为深。其性广博目之为大。菩萨虽观四谛不与声闻而共。观无作四谛修八直道。如大经明。菩萨修八正道即是佛性。故文云。直心是道场无虚假。故若观无作修八正道。即离邪小纡回曲见名真直心。当知直心正在此也。次菩萨虽观因缘不与缘觉而共。大品云十二因缘独菩萨法。大论云十二因缘名深法忍。故知深心正在菩萨。大乘心者不共二乘及藏通菩萨。如大经云。一实谛者名为大乘。今此三心无三差别。不纵不横三德异名。欲令易解以三分别。虽复说三如世伊字。菩萨修此三心为众心本。即是初心住于三德。若昔论三心因感于三身四教佛身之果。今明依因三心即感三土四种佛国之果。三约观心明三心者。初体假入空。空假二观方便三心为别。若修中道三心。三即一一即三。四释经文为三。初释直心。今言直心是净土者。前约教明直心。是正因。能感正果。即是下文光严所述。直心是道场无虚假。故今约直心明是依因能感依报国土果也。问何故偏约四谛明直心。答余皆并得约四谛。便亦何离四谛别有余门。直心有五。一世间及以四教。一世间直心者如人实录无有欺诳。此乃凡夫外道之直。虽世情亡云其直犹有谄曲。亦言痴直即其义也。二四教则有四种八直之道无四种邪曲。三藏约生灭离六十二见之曲。通教无生离生灭之曲。别教离恒沙之曲。圆教离二边之曲。各就当教四谛修八直之道皆名直心。此五直心四权一实。今圆菩萨知一切法非权非实。而双修双用悲誓教他修五直行。叹五直法见修五直深生随喜。菩萨如是虽复未能八相成道。而能神通。在在处处用五直法成就众生净佛国土。若入初住即具真应。随机利物即现净秽同居。八相成道。非但往昔所化世间直心众生来生。若往昔所化修生灭等四谛四八直。众生断有为无为未尽者。此诸无谄众生皆来生其国。若此众生过去有顿渐不定秘密等根性不同。菩萨成佛则现四身不同。法轮亦有顿等之异。初则赴缘以权方便。若至法华方便则舍但说无上道。废昔三权同归一实。所化众生皆无住权教之谄。故言直心是菩萨净土乃至来生其国。复次菩萨于有余得成佛。时十善直心不得来生。何以故。界内结业犹未断。故若昔所化修四八直界内结尽。方生其国。即是三藏二乘通教三乘别圆一乘。凡七直心。无有为缘集妄谄。众生来生有余之国故言直心是菩萨净土。七种不谄众生来生其国。复次菩萨报土成佛。藏通二直皆不得生。何者别惑未断故。但昔所化别圆二种直心无二边之谄来。生其国故云不谄众生来生其国。复次菩萨于寂光土成佛之时。但昔所化圆教八直无谄众生来生其国。其义如是。岂可一种世间痴直之心来生其国。
　　深心至其国二释因缘辨深心义。约余法门非为不得。亦何离十二因缘也。深心亦五。一事中深心即修世间福也。四种约观十二因缘以明深心。下智观生灭中观无生上观无量上上观无作。三权一实。菩萨了知非权非实而权而实。双修深心成就众生净佛国土。慈悲誓愿一切普熏赞叹随喜。上上成就具足。真应二身八相成道。随四众生应以佛身得度。四土成佛之时。是诸深心有缘之类皆来生其国。随其所修若事若理而为说法。分别诸义。类直心可解。言具足功德者缘觉深心修福德故。法华云若人有福曾供养佛。志求胜法为说缘觉即是此义。但具有二种。一横具深心净同居土。名具功德来生其国。二竖具深心穷因缘之源。所有功德于三土具足。即是竖具余类直心。
　　菩提心至其国三明大乘心者。即四教大乘发菩提心。上求下化故名为大。各缘四谛起四弘誓名之为乘。三权一实。圆教菩萨修权实大乘成就众生净佛国土。自行化他赞叹随喜。后成佛时同居四种有余三种实报二种寂光但一。余类直心。

　　维摩经略疏卷第八

　　布施下二明六度即净土因。前三种心是就解明。今约行辨。犹如目足岂得相离。若无三心行不真实。亦非高广故以三心入一切行也。布施有五世间事施及四菩萨施。世间施者即六道施。若造恶破戒邪心。及坏三宝施者。亦如调达化阿阇世施诸比丘。或为谋逆财宝赏施。如是等施死入地狱。檀名地狱檀。若造恶破戒多嗔行施后堕于龙。七宝宫殿依报似天。正报同蛇。或破戒憍慢恐怖得财以用布施后受金翅鸟身。如是等施并畜生檀。行十不善破戒谄毒非法财施受夜叉报。或破戒谄诳耽嗜酒肉多怀嗔忿非法财施堕摩睺罗伽。如是等施名鬼神檀。若少持戒嫉妒怀忿。多修福德堕阿修罗。依报势力与天拒抗。但感正报多诸恐怖。如是乃至乾闼婆紧那罗等皆是谄佞好著音乐。而行施者皆鬼道摄。若持五戒十善自荣而施。若轻心局心限碍心施。是毗舍首陀檀。若持戒心殷重心如法财施是居士檀。若持戒乐道恭敬博学布施是婆罗门檀。若持戒恭敬慈心大施能自舍财。亦教他修福是刹利檀。如是等施皆人檀也。若胜品十善持戒精细恭敬听法。慈善孝顺华香续明。所重之物如法净施皆是天檀。如律藏明。有一小儿佣力得财供设众僧愿生忉利。佛记得生。若持戒转细乃至修禅厌离心施得生色界。名修天檀。上来皆是世间事施果报不同。若三藏二乘檀者观谛缘无常用择觉舍觉二分。舍身命财得二乘道。若菩萨檀者舍身命财观察无常。大悲誓愿如尸毗王以身代鸽。是名舍身檀满。舍命者如大论明。释迦调达因地各为鹿王。释迦鹿王代彼而死送身往赴终无悔心。财施者如须太拏太子以好惠施。乃至二子施婆罗门具如彼经。是名三藏菩萨檀满。通教檀者体三事空皆如幻化。起大慈悲愍众生故舍身命财。别教檀者虽三事即空而不住空。入假化物行种种施。舍身命财如华严说十种布施地持九种之施。圆教檀者胜鬘云。舍身者生死后际等离老病死得不坏常住。命财亦尔。又华严明如来檀。大经明檀波罗蜜即是佛性。大品云一切法趣檀。此经云布施是道场。不望报。故自行化他赞叹随喜。权实施者后成佛时五种一切能舍众生来生其国。分别四教所断缘集有为无为尽未尽等四教根缘。来生四土类前直心。
　　持戒至其国亦五。一事相持戒是凡夫也。四种持戒即是四教所明。四种正语及业命等皆名持戒。具释事繁。言满愿众生来生其国者。齐教明满愿。以尸罗净故诸善得生。所求皆果故云满愿。余类直心。
　　忍辱至其国亦五。一世间事忍如凡夫。余四忍还约四教而辨。例前可知。后成佛时皆来生其国。如轮王帝释上界诸天界。有三十二相。声闻缘觉亦有相者。四教四种相业不同。并忍为本。四种修相前叹德中明舍饰好。已略辨竟余类直心。
　　精进至其国有师云。精进无别体但约众行。或言自有别体。亦五。一事精进即凡夫也。余四种道品各八精进。谓四正勤进根力进觉道是为八。后成佛时五种勤修一切功德众生来生其国。余类直心。
　　禅定至其国亦五。一世间禅定如凡夫得四禅四空。后四约四教四种道品中各有八定。谓四如意定根力定觉道。乃至背舍九次第等皆是禅定。后成佛时四教五种摄心不乱众生来生其国。余类直心。
　　智慧至其国亦五。世智是凡夫智也。余四智慧即四教。明四种道品中各八智慧。谓四念处慧根力择觉正见。后成佛时五种正定众生来生其国。上来诸句权实及以诸义并类直心。问凡夫等智何得入正定聚。答凡夫世间正见亦入出世正定聚。亦得合说也。
　　四无量心下三约化他修净土因。此是一往耳。何者菩萨从初发心常兴大悲俱生。岂行六度而无化他。四无量心亦五种。一事四无量心。是凡夫修得生色界而为梵王。四教各有四无量心。三藏生灭法缘四无量心。通教无生法缘。别教界外藏识。恒沙佛法法缘。圆教中道佛性无缘之法缘。如磁石吸铁即无作也。后成佛时五种慈悲喜舍众生来生其国。权实及诸义并类直心。
　　四摄至其国。此四摄法。至于回向并非凡小所行。但有四教菩萨明四摄权实不同。后成佛时四种解脱众生来生其国。菩萨四摄摄取众生为令入第一义。是以所摄众生皆有解脱之因。来生四土。及以诸义并类直心。
　　方便至其国四教各有三种方便。一自行。二化他。三自行化他。复次各有三种方便。一破法。二立法。三教化。后成佛时四种一切方便无碍众生来生其国。权实诸义并类直心。
　　三十七品至其国。此法二乘有分具如玄义。四教所明三十七品不同。后成佛时如是众生皆来生其国。权实等义并类直心。
　　回向心至国土如大论云。回向如声入角。四教菩萨回向不同。后成佛时四种具足功德。众生来生其国。回己功德与众生共。善无不满故。今来生之者功德具足也。亦应云欲修回向众生来生其国。恐文略耳。权实等义并类直心。
