<!-- { "loadSidebar": true } -->
　　住于八难不得无难者。八难正障见道。声闻若有此难则不得入。菩萨不定自有为难所障。自有虽住八难巧用正观即得无难。见于佛性。此即行于非道通达佛道。善吉虽离界内八难住于界外八难。岂得到无作见道彼岸。故须分别二种八难。一者凡夫住事八难。二者二乘住理八难。俱不得无难。善吉具二岂得无难。唯圆菩萨修中道观。住事八难。皆得无难。故于八难自他无滞。事八难者界内八难障偏圆见道。事数如前列。今明理八难。唯障圆真。初三恶为三。有师用三空为三恶道。此未必然。菩萨亦修三空而非二乘恶道。今用三藏见修无学为三恶道。无为正位不能发心名堕恶道。乃至无学亦复如是。若入无余永乖佛道。岂非三恶道难。菩萨不畏五逆三恶。但畏生二乘心。如大论明。大树堕枝不宿怨鸟。四北郁单越定寿难者。四谛中灭以对北方。声闻证灭如彼定寿。五长寿天。二乘名为净天。若入无余归第一义天。岂可化也。有言二乘无余是大灭定。经七百阿僧祇劫于其有缘佛放光照。方乃出之。始为说法。若依大论明出三界已受法性身。如是等异沈钝难化。同长寿天。六佛前佛后二乘入观见真。出观缘俗不见中理。即佛前佛后。七世智辨聪。外道不见真理而发见慧名世智辨聪。二乘未见中道发无漏慧是为世智辨聪。八盲聋喑哑。二乘之人无菩萨根。虽得六通不见十界之色如盲。不闻十界之声如聋。不能以一音随类得解如哑。如此八难甚于事难。善吉既不能住事理之难得于无难自他无滞。而住此理难障见中道。何犹得到见之彼岸。同于烦恼离清净法。二呵犹有思惟。然烦恼名通上已属见。今宜属思。善吉具有变易烦恼心与此合。故言同于烦恼。如大论明。结使有二。一共二乘断二不共断。不共断者迦叶等所不能断。故闻迦罗女琴不能自安。离清净法者离于自性清净心法。凡夫具惑遇缘犹能求清净法。二乘执证毕竟不求迷心中理。即是永离清净法也。是则思惑犹存云何自谓为杀贼耶。
　　汝得至恶道二呵非应供。善吉谓得无诤三昧是良福田。一切众生亦得是定何以言非应供良福田。根本禅定四无量心无诤等定众生久劫亦经得之。故大经云凡夫皆有初地味禅。问善吉既修观练薰修得无诤定。众生无此云何说言亦得此定。答观练薰修皆因根本。今乃一往以此征之且言皆得。复次诸六师等皆得深禅并有慈心。从禅定起。香涂刀割心无异念。此与善吉无诤何殊。其施汝者不名福田者。众生亦得是定。有见思砂卤不名福田。汝还得是定亦具见思砂卤。何得施汝独是福田。供养汝者堕三恶道者。供养小乘人天报竟。过缘还发小乘之业。入见修无学三恶道中又云供养小乘。后纵发心不信于大。多生诽谤。堕三恶道。如胜意执小谤大生身而堕经劫受苦。此乃罪因何谓应供。
　　为与至取食。三呵非不生。众魔者乐生死。若与魔同即同生死何谓不生。为与等者有二义。一约自行二约化他。自行者魔与善吉俱乐生死。虽有为无为不同俱不见性。如作物相似。故言一手。二化他者。如大品说。菩萨行般若时魔来教云。汝何不学须陀洹乃至支佛。今谓二乘亦教众生修行己法。引接义同故言一手。侣谓伴侣志友为义。劳者俱有尘劳润业事同。又解劳者坚也。俱染生死执因难转故言劳侣。汝与等者魔具八万四千尘劳。汝亦具有故言等也。又具界外八万四千。于一切至怨心者如犯王法。有力不救怨之大也。二乘自免不济众生。恣其轮回怨之大矣。又如群贼阉人。二乘亦尔。坏人善根断佛种子。故言而有怨心。又害众生法身慧命及善法眷属。所谓害智度母善权父法喜妻善心男慈悲女。岂非善法之大怨也。谤诸佛者。谤有二义。一增二损。佛无生死病恼等患。而言有者即增谤也。佛身常住功德智慧湛然具足。而言无者即损谤也。如下文呵阿难云勿谤如来。如来身者金刚之体诸恶永尽众善普会。何疾何恼。毁于法者若定说有作之法即毁无作法也。又法即法性不可说示。若言有者即是毁损。金刚般若云若言有所说者则为谤佛。不解我说故。真谛三藏明四谤。即是小乘四门四句说法。为说谤大乘法也。若于众生有怨谤佛毁法名大恶业。别惑能润受变易生。生死浩然何名不生。不入众数者若有此障即不入圆教贤圣之数。此教铁轮六根互用。二乘所无宁得在数。终不得灭度者。计有小乘灭度终不能得常乐涅槃。即是变易生死未灭何名灭度。故法华云但离虚妄名为解脱。其实未得一切解脱。佛说是人未得灭度。斯人未得无上道。故汝今执证终不能得大涅槃灭。即非不生那得自谓是不生也。则无罗汉三义与彼魔外有何等异。何得不惬同于悲田而取食也。世人不深得经意多疑此解。至法华方显。故四大声闻自叹云。我等今者真阿罗汉。于诸世间应受供养。此方悟昔净名弹斥。时我至其舍。三善吉置钵。自惬不知圣法又非圣人。又我实断三界惑尽岂得顿同魔外。进退思惟俱不能作悲敬取食。迷闷失厝不知何答。便弃钵而去。
　　时我世尊闻此忙然者。自述迷惑惊疑不解。何者三藏唯说生灭拙度未曾闻佛无作四谛。无智不解是故忙然。不识是何言不知以何答者。不识所说皆诠圆理。不知佛法权实开遮。是故不知以何答也。便置钵欲出其舍者。既不成敬不惬同悲。离此二途更无取法。所以置钵出舍而去。
　　维摩诘下四净名安慰。善吉自恃解空无所畏难。故因乞食欲观其神智利用。若何彼问忙然莫知自处。然净名诘问。本欲折其滞空示未闻法。非为惜食故以恼之。所以安慰令其取钵。文为三。一慰问二善吉答三重慰解释。初言取钵勿惧者既不顿同六师但有滞空之过。何得心惊自鄙迷闷若斯。言佛所作化人以是事诘者。即是法身起应而以此诘。岂得有惧。化事即空。既解空第一空中无人。何得为惧。
　　我言不也二善吉答。以解空之心闻如化之说。心小醒悟怖畏稍除故言不也。
　　维摩诘下三重慰解释文为三。一正安慰。二解释。三重辨。初言一切诸法如幻化相。汝今不应有所惧也。此用通教幻化安慰令不惧。故善吉折法空观入则无忧。出闻异说。心便动变故用幻化即空安慰。所以至所惧二解释者。上来言说同一切法。幻化即空。若得即空文字不著则心无惊惧。何以至法也三重辨文字性离。不在自他四句。即字是性。性本不有故言性离。则是不思议解脱。何得于解脱中而生惊惧。
　　维摩至眼净五明时众得益。法眼净者悟即空理入于见道名法眼净。须用通教解释意在此也。
　　故我不任诣彼问疾。四结辞不堪。彼其两问穷斥忙然不知。岂敢传旨诣彼问疾。

　　维摩经略疏卷第四



　　维摩经略疏卷第五(小卷十四)

　　　　天台沙门湛然略

　　弟子品之五

　　佛告富楼那五命富楼那文亦二。一命问疾二辞不堪。所以次命者以弟子中说法第一。富楼那是姓从姓立名此云善知识。弥多罗尼即是母名。此云满愿。满愿所生故言子也。所以加母名者恐表异同名也。但法华至下根方得授记。而今先命者或是随近或是机便故先命也。何者既有辨才庄严文辞利用。有所言说悦可物心。若遣传旨众情弥仰。故先命也。如佛说大品唯命身子善吉及富楼那转说般若。大论具有料简深求其致。乃至成前五种利益可知。
　　富楼那下二奉辞不堪文为四。一辞不堪．二述不堪之由．三正述不堪之事．四结成不堪。初奉辞者。良以往昔说法乖机致被呵折。故不堪传至圣之旨。
　　所以至说法二明不堪之由。由于往昔树下为新学比丘说法。树下是标其说法处。或有所表类身子可知。新学者是三乘初心。然诸比丘机在于大。不审谛观妄为说小。虽不云说法之语寻经可知。文云欲行大道勿示小迳。小迳即是小乘所行之处。此乖大机致被弹斥。不堪之由由乖机也。时维摩诘下三正述被弹之事。文为七。一呵说法失机．二结过．三净名入定如诸比丘．四诸比丘心志开发．五净名为说法．六诸比丘得不退转．七富楼那敬摄。初文为四。一呵不观本心．二呵不知心念．三呵不观根源．四呵不观乐欲。此四呵者义推即是用大乘四悉。一不知本心即自性清净心。即第一义。大经云正因佛性众生心是。二不知心念即为人也。人有种种念修不同。故法华云念何事修何事。三不知根源即对治也。根利有遮现不开发。若对治破遮利用即发。四不知欲即世界。若乐闻大即便为说一切法。皆以世间名字而分别之。但四悉次第第一义在后。今反在前者讨本故也。满愿不以四悉故有差机之失。初呵不知本心者。夫欲说法必须审谛。若不入定则不见根缘致有差机之过。所以呵不先入定观比丘心故不见其久已发大妄说小乘第一义也。问入何等定能知根缘。答定有八种。前六不知后二能知。一者外道根本闇证本非照机。若入此定则不能知。二者凡夫外道若断障通无知。虽得他心入定止能知他心念。亦不知根。三者三藏慧解脱人得有作四谛中八种之定。此本缘理亦不能照机。四者此教俱解脱人得根本禅观练熏修。发他心智亦止知他心而不能照机。五者通教慧解脱修无生四谛中八定。此亦缘理不能照机。六者此教俱解脱人得根本禅观练熏修。发他心智亦但知他心。不见根缘。菩萨亦尔。七别教菩萨修无量四谛中八定。若入此定知他心见物机也。八圆教菩萨修无作八定。寂而常照知心所念及诸根缘。今约后二并知念知根呵其不入此二定也。问心之与根有何等异。答知心只是他心智。凡小共有知他根缘即道种智。别教始有通教尚无况复凡小。问若尔净名何得呵不知心。答种智知根必因他心。故下次第约不知欲呵。问无量无作知根何殊。答无量八定从空入假发道种智能知物根。此是缘修为显真修。非是任运普照之定。无作真修寂而常照。不以二相普见诸土。即不二相照诸根缘。若尔何得劝满愿入定。答此语似将别教八定对破二乘不观人根。故言先当入定。圆教无入出相。或为破为助方便说入。复次心心自然流入始是真入。无以秽食置于宝器者。此诸比丘久发大心。大心即是法性真心。出法性外无别真心。宝器者菩提心如宝容佛法如器此即大乘器世间也。秽食置者小乘法喜禅悦。带尘沙无明之秽。满愿以不入定观诸比丘大心宝器。为说小乘法喜禅悦食。此不可也。
　　当知至水精。二呵不入定不知心念。念即念数。是诸比丘曾发大心修行六度。今生虽忘犹有习因。应用大乘为人发其宿行。云何以小乘为人说其小法。如身子教二弟子之失也。大乘真实以喻琉璃。小乘不实取喻水精非真宝也。
