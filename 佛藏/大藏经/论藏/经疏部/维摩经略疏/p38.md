<!-- { "loadSidebar": true } -->
　　即闻至得去四空声劝舍。空中声者关河旧解云。是化魔菩萨因机助化。汝向欲施持世今净名索之何得不与。与则不违本心乃可得去。或是净名空中出声为调魔故。或释迦法身毗卢遮那之声。如普贤观所明。
　　魔以畏故俯仰而与。五魔舍女既不能自隐。空声又劝魔当自念。若不输女恐加挫辱。畏不获已便输女也。
　　尔时下六受女说法调伏魔心。是故受女。益诸女故应须说法。文为二。一劝发心二劝修行。发心是目修行是足。目足备故入清凉池。是以先劝发心后当修行。如应说法者随四机缘令各发心。
　　汝等下二劝修行。虽已发心须行填愿故劝修行。菩萨法乐为破欲乐。故说法乐令魔修集。文为三。一劝修法乐二天女请问三净名答。初劝修如文。
　　天女即问何谓法乐。二天女请说。女在魔宫受世欲乐。不闻出世清净法乐。今闻未解是故致请。
　　答言下三净名答言法乐者。一切善法欲为其本。若有乐欲是则为乐。如人爱念父母亲戚以之为乐。若为佛弟子以佛代父以法代母僧代亲属行代财物。其深乐者即出世法乐。文为五。一乐归三宝。二乐离集谛三乐观苦谛四乐修道谛五结成法乐。若能如是非但因中即得法乐。后得灭谛涅槃究竟常乐。初文者四教三宝。随所信乐即是法乐。
　　乐离五欲二乐离集谛。集所应断故云乐离五欲。法华明诸苦所因贪欲为本。故知五欲即是集也。如人病差即得安乐。若离五欲即得法乐。四教离集随机不同。但初呵天女著五欲乐多用三藏。
　　乐观至空聚三乐观苦谛。若不乐观为苦所苦岂得法乐。若能观之即得观智真法乐也。四教观苦随根所用。
　　乐随护下四劝修道谛文为三。一修行本二正行三遍行。一修行本者乐随护道意。此劝自行善。善护道心道心不坏。以道自娱即是法乐。乐饶益众生者即劝化他。如父母见子离苦得乐父母亦乐。乐敬养师者舍父从师师成胜德。敬师道法玩味娱神。即是法乐。知恩敬养报德畅怀亦是法乐。是则内修自行化他外有明师开导。因缘具足无行不成。所求称心即是法乐。
　　乐广至明慧二明菩萨正行。六度总众行之要。四教皆行以求菩提。但教门不同故有生灭等四。具如佛国品叹菩萨德及净土行已具释之。但净名随应而说。任诸天女各有所行随其乐行。道味沾神称心。释意皆名法乐。
　　乐广至之法三明遍行。行有二种。一总二别。总即六波罗蜜别是遍历万行。今劝诸天女遍行万行。而略举数条以成法乐之相。复次若行一行何行不摄。乐广菩提心即是弘誓。必令普遍故名为广。初从生弘誓乃至无作即增广义。胜道增长法味转新即是法乐。乐降伏众魔如平胜怨心则快乐。乐断诸烦恼。烦恼病瘥即是涅槃。乐净佛国土。净佛国义已如前说。如世家宅修治清净宾主睹之欢娱悦乐。乐成就相好故修诸功德。如人自在形仪端正内有美德心即悦乐。乐严道场。四教道场如光严中释。此除伪显真。真显伪灭则悦乐也。乐闻深法不畏。虽各有深法藏通偏真未足为深。别圆圆直始是深法深难到底。若有畏者心则惊疑。成苦非乐。若闻而不畏爱乐恒求得真常乐。乐三脱门不乐非时。四教三脱。前两有时非时。非时即二乘时即菩萨。复次前两菩萨亦是非时。别圆观中修三脱门即是时也。将别望圆复是非时。圆教正乃是真时。何者诸方便教行非证时。若欲取证皆是非时。是时而求即得究竟真三脱门。即是真法乐也。乐近等者四教各有同学亲近。同修和同奖成即法乐也。若于凡小乃非同行。心有恚碍坏真法乐。若心无恚碍能以随喜过其上者。还得随喜之法乐也。乐将护恶知识。若不护彼意能坏法乐。能善将护恶心不生。不致破损内善法乐恒得安存。乐亲近善知识。善知识者能示教利喜。成人法乐。乐心喜清净大集云。如真实知大知心动至心。故名为喜。如真实知大知即真法喜。心动至心名净法乐。乐修无量道品之法。四教道品。若在菩萨心中为化众生皆名无量。所以说道品名法乐者。法华云无漏根力觉道便得无量安稳快乐。二乘尚尔况菩萨乎。但分别无量道品开四教义。去取难解。
　　是约为菩萨法乐五结成法乐。菩萨若乐欲之心修此等法皆是法乐。但略举一例诸无非法乐。如即自行人听习坐禅等。心乐即乐若心不乐则生苦受。
　　于是下七魔诱女还宫文为三。一魔欲诱女。二女乐法乐不还。三魔就乞女。并如文维摩诘下八净名还女此为四。一净名还女二诸女请法欲还三为说无尽法门四诸女致敬随去。初文者大士本常修舍行正为调魔。故云如我应受。魔调伏已诸女发心。放还魔宫又能广化。故舍还魔。令一切众生得法愿具足者。还之即满其愿。因此立愿令求法者皆得法愿具足。
　　于是至魔宫二诸女请法欲还。弟子别师事须咨请诫劝所行。
　　维摩至众生三为说无尽灯法门。四教菩萨悉皆有之。但有究竟不究竟耳。藏通灰断果是有尽。而因中传化至果。虽入涅槃转次授记。佛化不断。此是有尽灯之无尽。别圆中知见一切法如空无尽。智亦无尽自不可尽。化他亦然。譬如二灯。一油少炷小。二油多炷大。油多炷大者本灯不尽。更传余灯亦不可尽。净名以此法门转度于他。复使百千皆令发心而于本灯无所损减。故以为譬。是则冥者皆明明终不绝。令诸众生绍法王种即是能报佛恩饶益一切。
　　尔时至不现四天女受教致敬还宫如文。
　　世尊下四结辞不堪。净名有斯神力者。寂照知见自在调魔。智慧辨才者为说法乐及无尽灯。持世自惟。往昔不逮岂堪传旨往问疾也。
　　佛告长者子善得次命善得文为二。一命问疾二辞不堪。所以次命者善得是在家菩萨即五百之一人也。亦是法身示居补处。所以名善得者。善是善巧得是得理。善巧得理故名善得。但约教不同。三藏二乘自善得理不能断习。缘觉断习不尽非善得义。菩萨不尔。意存兼济至果得理正习俱尽故名善得。二通教者前教折空得理。三乘皆非善得。此教体真即是巧度。三乘悉是善得第一义理。但二乘无悲即入涅槃不名善得。菩萨得理广利群生深穷源底。必至佛果习气皆尽故名善得。三别教者通教偏真岂名善得。此教得真不住修恒沙佛法断于别惑。见中道理乃名善得。四圆教者别教缘修岂名善得。一心三观五眼具足。圆照法界圆成三德究竟涅槃。是真善得。是则无得为得。得无所得故名善得。三权一实。今长者子善知非权非实而能成就权实善得。以此化物自利利他入佛知见故名善得。其义既尔。岂答不知法施之会为净名呵。但砧槌成物显入佛知见。何以知然。今命问疾的取此四。前三义推显开示悟初心三义。今命善得欲显入佛知见道故。前持世显悟正明魔如不异佛如。今此显入约法施会无有前后。一时等施即不二而二。道观双流故受璎珞分作二分。一分难胜一分乞人。即是平等法施之会。还约初心勿远求也。昔破财施七日之会。即是寄意破禀三教未入中道。所有檀施非法施会。今命令问疾。若述昔被弹则大众普闻禀方便者。并皆耻折求真法施。即是成前五种利益。
　　善得下二奉辞不堪文为四。一奉辞不堪二述不堪之由三正述被破之事四结成不堪。初文者良以往昔七日设会。非法施会不能益物。致为所弹。岂堪传旨往问疾也。
　　所以至七日二述不堪之由。由于父舍设大施会供养一切。期满七日不识法施。言父舍者崇祖居处也。设大施会者关河旧解云。其家祖父邪见世世恒修邪祠。下祠用羊中祠宰牛上祠用人。善得教化绝此邪祠劝修正道行真檀施。其家大富四事丰饶。营斯大会供养一切出家在家内道外道。及诸贫贱来者无隔供给所须。期满七日。但施会是檀。约教有四。一三藏施者能舍财物乃至身命。方成檀度。如尸毗代鸽心无悔恨。二通教者若止舍一切。是檀非度。了三事空随有所施。是檀是度。三别教者虽三事俱空犹是檀非度能度别惑。至大涅槃能分别施有无量相。赴机度物则是檀是度。四圆教者前虽破别惑。随机之施犹是檀非度非究竟故。若知一切法趣檀是趣不过。檀尚不可得云何当有趣非趣者。即檀度也。何者于檀究竟通达诸法故也。三权一实。实是法施之会。善得方便示行前三不了圆教究竟檀度法施之会。故为所弹不堪之由义在于此。
　　时维摩下三述被弹之事文为六。一正弹呵二善得请说三净名略说四善得重请五重为广说六时众得益。初文者善得虽有财施大会不知财中有法。故非法施。是以前呵后劝。前呵者不见财中一切佛法岂名大施。后劝者劝修法施之大会也。问法施之会为当说法为施会。为复财中具一切法。以财施时即法施会。答备有两义经论多明施财为财施说法为法施。此是通途四教二施。今不思议圆通之道非但说法以为法施。财中具足一切佛法以施众生。此财施时即是法施。如无尽意解颈璎珞施观世音。即云当受此法施珍宝璎珞。但施璎珞而言法施者。即璎珞中具足佛法。施璎珞时即是法施。今净名云无前无后一时供养一切众生名法施会。此如上呵迦叶。以一食施一切供养诸佛及众贤圣。今受璎珞分作二分。一奉难胜如来一施最下乞人。而言若施主等心施一最下乞人。犹如如来福田之相无所分别。等于大悲不求果报。是则亦为具足法施。以此而明何关说法。今文正约财施具足佛法即法施会。何者财即五尘。大品云一切法趣色。乃至趣非趣声等亦尔。若能通达财中法施。是则慈悲誓愿。福智勋修。以此财施随前所得。如置毒于乳闻毒鼓声近远皆死。如此之施但非七日受者得益。一切同沾。善得不达故被弹云。当为法施之会何用是财施会为。问但圆有法施余三亦有。答于檀约观亦有此义。但非圆普。又方便教门出没未必事明此义。故净名施圆欲显入佛知见通达无碍。寄弹善得令时众禀方便教者达此财施即成法施。
　　我言至之会二善得请说。所以请者善得岂不知说法而为法施。但恐净名意有深致故请说也。
