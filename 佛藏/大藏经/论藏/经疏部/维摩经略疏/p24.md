<!-- { "loadSidebar": true } -->
　　若能如是坐者。佛所印可三结成真宴坐义。若身子能趣佛慧此之六种即是究竟宴坐。为佛所印。岂敢呵弹言不必也时我下四结成不堪。闻是语默然者。不解六义弹呵对显不必之意。不解如聋。不能加报如哑。其既如是岂堪传旨。故云不任诣彼问疾。若作此格与华严座聋哑何殊。理而论之折二乘无学慧业引入不思议解脱。令生果报净土又成净国之因。问身子即智慧而用定呵。目连禅定用说法呵。此意云何。答经云非禅不慧非慧不禅。远师禅经序云。禅无智无以深其寂。智无禅无以穷其照。身子若有深禅可得大智。禅既不远智亦不长。故用弹呵。兼得智也。下文云。以趣佛慧起于宴坐。既不依佛慧宴坐。被于四荣之折意在此也。若目连深修禅定能得神通。何得神通差机说法。说法既谬。当知定浅。神通所鉴用亦不深。故用定呵意在于此。下八人广如法华疏。今略明耳。

　　维摩经略疏卷第十二


　　弟子品之二

　　佛告大目揵连次命目连文为二。一佛命问疾二奉辞不堪。所以次命者身子既辞不堪。目连禅定第一是以次命。目连姓也名俱律陀。父母无子从树乞得仍以为名。文殊问经翻莱茯根。父母好食以标子名。真谛三藏翻云胡豆。上古仙人好食于此仍以为姓。乃至为显枯荣深求其致。具前五种利益之义。具如身子章初。
　　目连白佛下二奉辞不堪。文为四。一奉辞不堪．二述不堪之由．三正述被弹之事．四结成不堪。初文者昔为居士说法遂被弹呵。尔时莫知所对岂堪传如来旨而往问也。
　　所以至说法二明不堪之由。由于里巷为居士说法。里巷只是小曲之路。或表曲经所断之理非大直道。居士义如前。为说法者。有师言为说戒善。今恐不然。戒善是人天乘非谛理入道。目连多说折空入道。何以得知。类呵诸声闻皆半满相对。又寻下呵文则应尔也。
　　时维摩下三正述被呵之事文为三。一总呵．二别呵．三闻法得益。一总呵云不当如仁者所说。若用去声即是不当法相根缘。有三不当。一不当法相．二不当根缘．三不当佛心。初不当法相者。法相即空那说破折。此乖法相不当道理。二不当根缘者。大乘根缘须说大法。无以秽食置于宝器。非唯不得大道又失小益。是为不当根缘。三不当佛意者。佛本意为大事因缘。其不获已而用小接。今对大机即应说大。何忽以小化于大根。此不当佛心。总此三意弹呵故云不当如仁者所说。良以目连禅定力浅法相不明。如水不澄清珠相不现。又小定观根不知利钝。致有漏机之失。
　　夫说下二别呵文为三。是用衍门三教别破目连三不当也。此有三双。一者外如法相说内如法相解。是用通教即空斥不即空。破其说法不当道理。二外当了根缘内善知见得无挂碍。是用别教破不当根缘不得四无碍也。三外慈念众生内念报佛恩。是用圆教破不当佛心。能用三教说法即是如法相说目连不以此三为居士说。故折其说三藏之非。令依衍三如法相说。初文为二。一当如法说。二当如法解。初文为三。一标章总劝．二别说．三结。初总劝者当依衍门体法三空如法而说。
　　法无下二别明体法三空。破其用折三空之失。即为三。初四番明衍门生空破折生空。次八番明体法法空破折法法空。三七番并六句明平等空破三藏平等空。须略分别三空不同。三藏三空者彼教明。五阴成人即阴离阴求人不得。名众生空。折五阴空名为法空。故阿含云。谁老死是老死二俱邪见。无谁老死名众生空。无是老死名为法空。依毗昙门但明生空。成论空门具明三空。有师解平等空云。若有人法不名平等。无人法殊即是平等。平等即空名平等空。今研此语若其平等即平等空者。亦应生法即生法空。若直生法非生法空。要破生法名生法空者。亦要破平等方名平等空。若止作二空平等属法。法语通漫无所不收。故大论云法无上涅槃。是故涅槃空犹是法空。虽复二三皆是折假名为拙度。破拙用巧为说体空。今以譬显折体之殊。如实拳指镜像拳指。具如玄义。智人体知镜像无拳无指无空。不须破折方知无空。此之三法但有名字。名字之法不在内外中间。亦不自有。是字不住亦不不住。言语道断无说无示。法相如是岂可说乎。若三藏三空前二是方便。平等空方始是真。若衍教三空即真入中。若通教三空同得见真。上根利智虽禀通教见空不空。即见佛性。今净名用体破折。故言不当如仁者所说。
　　法无下初四番。明体法入众生空即入中道。问生空何得入中。答大品明一切法趣我见等。大经明众生佛性不即六法不离六法。此明六十二见是如来种。今言法者即无明心具一切法。故下文云心垢故众生垢。心净故众生净。华严云心如工画师造种种五阴。一切世间中无不从心造。约此以明一切法也。法无众生离众生垢故者。今为三解。一约理性。二约实慧。三约方便慧。此去说离一切观行例依此三。皆须得意。一约理性者。心及诸法即是法性。法性本净毕竟无所有。何有众生。若无众生即无众生垢。是则自性清净心不为惑染故名为离。下文云如优婆离以心相得解脱。时宁有垢不。众生无垢亦复如是。胜天王云自相空故自相离故。二约实慧者若法即法性法性无众生妄计有众生故有十六。六十二等见．烦恼垢。若了知法性毕竟无众生即离如上诸见之垢。故名离众生垢。三约方便慧者。若实慧与理合能无众生而现众生。能令众生离众生垢。此即三种解脱。不纵不横如世伊字。此众生空岂可同彼声闻所辨。下去皆有此意。无非观心故不须更作观心解也。
　　法无至断故。即阴离阴求我叵得我见即灭。方离一切见烦恼垢是体法我空也。一约理者心及诸法即是法性。法性本来非我非无我。是真无我。法性尚无何处有我。即是自性离我垢。二实慧者若法性无我有我垢者。良以不知真无我义。若能体知法性无我。一切属见诸垢自离故言离我垢也。三方便慧及结成三脱类前可知。
　　法无寿命离生死故者。一理解者心及诸法即是法性。法性何得有妄报寿命。若无寿命即无生死故言离生死也。二实慧者。法即法性。如是了知即不见寿命得离生死。三方便及以三脱并类前作。法无有人前后际断故者。若约事解前际是生死后际是涅槃约理者。心及诸法即是法性何有生死涅槃前后。若法性非二法者。即是中道佛性。岂有前后。即以本无目之为断。次实慧者良以无明不了妄计谓有。若体法即法性不同凡夫生死。不同二乘涅槃。故云前后际断。三方便慧乃至三脱同前。
　　法常下次八番明体法入法空。法常寂然灭诸相故者。若约理解心及诸法．即是法性名常寂然。即大涅槃不可复灭。而言灭诸相者。法性之理本无起相。此约性灭故言灭也。若约实慧者体达寂然之理。则妄想诸相自然灭也。三约方便乃至三脱如前。法离于相无所缘故者。若约理解心及诸法即是法性。本无十相故言离相。若无相境不为妄念智识所缘。约实慧者若了知法性自性离相。则妄念自息无所缘念。三理智合则有方便乃至三脱如前。法无名字言语断故者。若约理解心及诸法即是法性。本不可说名言语断。约实慧者了达法性理即无言说。故名言语断也。三理智合则有方便乃至成三脱类前。法无有说离觉观者。若约理解心及诸法即是法性。本来无说何有觉观。若约实慧达法性无说。则攀缘觉观任运不起故言离也。三理智合乃至三脱可知。法无形相如虚空故者。约理解心及诸法即是法性。无形无质无有相貌。不可分别犹如虚空。若约实慧通达法性不见相貌心如虚空。三理智合乃至三脱可知。法无戏论毕竟空故者。约理解心及诸法即是法性。本无爱见。戏论之法毕竟空也。若实慧者达法性无戏论。即毕竟空寂。三理智合成三脱可知。法无有我离我所者。理解心及诸法即是法性。本来无我何有我所。自性离故。若实慧者了达法性无我。即离一切所有爱著。三理智合乃至三脱比前。法无分别离诸识故者。理解心及诸法即是法性。本无分别。性非六七八识故也。约实慧者达法性无分别理。即离诸识生死缘起。三理智合乃至三脱可知。法无下三七番及诸句似平等空及法空也。法无有比无相待者约理明。心及诸法即是法性。如大品云。菩萨行般若时不见出法性外有法。既其无法何所比并。即是绝待。问若言法无有比是绝待者。只以待比说无比岂得绝耶。答若以有待之心分别不待亦计为待。若法性无心则一切有待皆是无待。约实慧者通达法性更无法可比。相待之惑自然而灭。三理智合方便无滞乃至成三脱可知。今以无待对平等空者。相待之惑既细。乃至平等之理犹有所存。若能绝待即无待不待。故平等法亦是空也。但三藏明平等空只是偏真待。何由绝。今明法性无比。智障心灭乃是真绝待义。法不属因不在缘故者。理解心及诸法即是法性。本非六因不在四缘亦非十二因缘流转。但六因有所作因四缘有增上缘与相待意同。故属平等空之所破。实慧者若了法性非六因四缘及十二因缘。例皆悉灭。三理智合乃至三脱可知。法同法性入诸法故者。理解心及诸法即是法性故言同也。一切法中悉有安乐性一法入一切法。一切法入一法故云入诸法也。实慧者通达法性即是智慧入一切法无非法性。三理智合乃至三脱可知。法随于如无所随故者。理解心及诸法即是法性。法不乖如故言法随于如。法即法性法性即如。无能所之异故言无所随也。实慧者通达法性如如不异。即不见有能观之智而异于如。故云无所随也。三理智合乃至三脱可知。法住实际诸边不动故者。理解心及诸法即是法性。法性即是实际异名。若法依法性即住实际。实际非边故无四边二边之动。约实慧者其能通达住实际者。不为四边二边邪见所动。三理智合乃至三脱可知。法无动摇不依六尘故者。理解心及诸法即是法性。不依六尘。实慧者若达法性即六根永净。不染六尘。三理智合乃至三脱可知。法无去来常不住故者。约理解心及诸法即是法性。无来无去则无所住。实慧者通达法性无去无来。即不住生死涅槃。三理智合乃至三脱可知。
　　法顺空随无相应无作。若声闻经明三三昧约十六行。衍门明义同缘实相。随顺应化。三名虽异同一实相。若约理解三三昧者如思益云。一切众生即是灭定无三差别。自有约实慧明三三昧。即是复宗明义。自有约应用论三三昧。虽顺相有作而于内心不违实法。即是三种解脱准上。
