<!-- { "loadSidebar": true } -->
　　所见下二别呵者。凡人分别故有爱憎。盲者不见则无去取。迦叶圣人入观缘真一往同盲。出观缘俗还同于凡。情有去取故于色中亦生贫富之见。菩萨不尔。不舍道法同凡所见。见色即空无所分别。故与盲等虽无分别了一切法不同于盲。虽复分别而无去取。慈心平等。复次若知一切法趣眼了眼聚落。即得菩萨肉眼清净见十界色。名之为见无所染著即与盲等。大经云学大乘者虽有肉眼名为佛眼。是则五眼具足见粗细色三谛之理。名之为见。实无所见即与盲等。故大品云我以五眼观不见三聚众生也。是则不见而见。不见故即与盲等。而见故五眼具足。是则无缘之慈平等普覆。五眼清净见十法界。拔苦与乐普同福利。岂有一曲之内舍富从贫。铁轮尚尔。铜轮已上岂可商量。
　　所闻至智证此讥迦叶出观入聚不了耳。空声如谷响。乃至身空受于诸触如以智证。故于贫富声等四尘而生难易。取恶舍好。异于入观证灭定也。菩萨不尔。了耳性空故于声如响。乃至对触与智契理。二皆不殊必不舍理取理。故于贫富情无去取。一相慈心等同福利。若菩萨知一切法趣于耳等。体达即空乃至不见趣与非趣。身如净镜十界依正皆现身中。广如法华六根清净具说。例色可知。
　　知诸至无灭此讥迦叶不了意根即空诸法如幻。故分别贫富难易之别。富则威仪礼节矜贵难近。贫则率尔形仪往告为易。故慈悲有隔福利致偏。乖佛头陀平等正法。菩萨体之知一切法从无明起犹如幻化。化非实相。如佛答德女云。如幻非内外而现一切幻事。无明亦尔。非内外有一切法也。今体意者四句捡生皆不可得。即本无生今则无灭。若本无生今无灭者。尚无生死涅槃之可取舍。岂有贫富难易而取舍之。此则达意中道为利众生双游真俗。而于贫富难易次第乞之。菩萨知一切法趣意即空。则不见趣与非趣。余如眼分别。广说如法华。
　　迦叶下三示正食法文为二。一示正食二叠释。初文又二。一明食体二明食用。初食体者乞食心非。良以不知正食之法。是以为说下文呵身子云。佛说八解仁者受行岂杂欲食而闻法乎。小乘八解即真法喜。但不依佛慧。舍八邪入八脱即思议解脱。故不得大乘法喜之食。故大经云汝诸比丘虽行乞食而未曾得大乘法食。若菩萨能以佛慧见中道理。非邪非正而邪正双游。入不思议八解。即是大乘真法喜也。然邪正各有事理。一事邪者即根本味禅皆生爱见。谓四禅四空。若望魔禅鬼定犹是正禅。若望背舍则是事邪。二理邪者见心缘理不正名之为邪。即邪见邪语等八也。正二种者事正即八解破事八邪。二理正者。即正见等八对破缘理之八邪也。声闻不得佛慧。修八背舍断事邪八禅方得八解。是舍八邪而入八解。修八正道破缘理八邪得入见谛。是为离邪相入正法。并是思议法喜非真大乘法喜食也。菩萨依于佛慧不舍味禅事邪。而修背舍入八解脱。邪不妨正成三谛三昧。即大乘禅悦。又能观八邪入无作八正。邪不妨正成一心三智三谛之理。即大乘法喜。是名法食平等。迦叶不尔致有不普。菩萨决能了知故得不思议真法喜禅悦。即是无缘大悲贫富俱利如为一人。众多亦然。若于一切众生心无所偏则能于食有等。于法亦等也。
　　以一至可食二明食用。迦叶得思议法喜禅悦。此无广大之用。菩萨依不思议真法喜禅悦。双游二谛得世出世之食。故能以一食施一切供养诸佛及众贤圣。如致香积一钵之饭。一众食之犹故不澌。是真应供。能报施主外为真田然后可食。既不能尔何得内心受虚伪禅悦之食。外非良田而舍富受贫。使贫富俱无真实福利。
　　如是下二叠释文为二。初三番释食体。二释食用。初文为三。一约理邪正不相妨碍。若依佛慧即不见邪见正见等八。故言非有烦恼非离烦恼。非有即不见邪见等八。非离即不见正见等八也。非入定意非起定意。次一番叠释事八邪八正。菩萨心依佛慧不见八解九定之可入。故言非入定意不见出入味禅及诸邪定。故言非起定意。问前示食体事前理后。今叠释何得理前事后。答不思议之事理不定前后故。非住世间非住涅槃三一番。总释事理。菩萨心依佛慧不住事理二邪。故言非住世间不住事理二正入有无二般。故言非住涅槃。
　　其有至为损次释食用。能为施主真实福田。其有施者无大福无小福。若讥迦叶者。不可贫人重心故福大应须诣之。富人轻心故福小则不须往。菩萨是无上食田。其有施者皆入佛道。岂有小大之殊。若案理释生涅槃福名之为大。生人天福名之为小。故得真田不生二边大小之见。不为益不为损者。若讥迦叶而迦叶谓往贫不往富为损益者。则彼此俱损益。菩萨心依佛慧不见如是损益。但慈心平等为显法性无增减理。若案理解不为作世间果报之益。不为损之复损之令生死尽涅槃灰断。是为至施也。四结劝亦是呵也。开佛知见入初发心。即分真佛也。不依声闻者。若不了义说不得菩提。若依了义是渐入佛慧。故法华云是诸人等应以是法渐入佛慧。为不空食人之施者。能以无缘大慈贫富俱往一切普利。依大乘四谛行乞资身正入聚落。得不思议真法食者。随有所施为作大乘无上福田。是则为不空食人之施也。
　　时我至支佛行三咨述往昔闻此弹呵敬揖之怀也。迦叶闻净名种种弹斥示真食法。既昔所不闻。故于菩萨咸起敬心。自惟无此内心揖伏四枯之化。即是显发如来四荣之教。
　　是故不任诣彼问疾四结辞不堪。既昔被此之呵。尔时莫知酬答。今岂堪传佛旨往问疾也。

　　维摩经略疏卷第十三


　　弟子品之四

　　佛告须菩提四命善吉文为二。一命问疾二辞不堪。所以次命者以声闻中解空第一。须菩提此名善吉亦名善业亦云空生。其生之日家室皆空。父母惊异请问相师。相师占云此是吉相。因名善吉。禀性慈善不与物诤。其出家见空得道。兼修慈心得无诤三昧。是以常能将护物心故名善业。以生时家宅皆空因名空生。家宅皆空即表长成解空之相。深求其致乃至成前五种利益。亦例身子章初须菩提下二奉辞不堪文为四。一奉辞不堪。二述不堪之由。三正明不堪之事。四结成不堪。初文者良以往昔被弹无答。岂堪传旨诣彼问疾。
　　所以至乞食二述不堪之由。由诣乞食致被弹呵。所以诣净名家乞食者。有二义。一为舍贫从富二为自恃解空。初有二意一化他二自行。一化他者贫人困乏常忧不足。慈心无诤将护彼意故不从乞。富家幸丰乞不为损则无恼他之失。又解贫者弊于贫乏易可开化。遇缘即发不足苦忧。富有益贫憍逸难化。自非因乞无由开晓。此与迦叶互有所失。迦叶从贫慈悲不普。善吉从富无诤亦偏。二为自行者。善吉行空三昧不以门阁重深难求为妨。若置上供空无分别未足动习。故舍贫从富。以于观行心无妨也。二自恃解空者。净名无方之辨见者无不被讥。故声闻菩萨莫敢窥其门也。善吉思惟其存有者则可呵折。空无所有何可弹呵。自恃解空心无畏难故诣其门从乞食也。遂被弹呵苦。加折挫乃忙然置钵失仪欲去。不堪之由事在于此。
　　时维摩下三正述被呵之事文为五。一取钵盛饭。二正弹呵。三置钵而去。四净名安慰。五闻者悟道。初文者若事解。施主之仪若不与饭而呵似有吝惜。今与而呵表心无吝但乞者心非故愍而示之。若表理者。持空钵而往表但见于空。以满钵与者表用妙有弹呵示理不空。故大经云声闻见空不见不空。菩萨但见。将欲呵其滞空示以不空。故取空钵盛满与之。
　　谓我下二正述被弹大意为二问。一问若是敬田乃可取食。二问若是悲田乃可取食。初问多依通圆后问多约别圆。所以然者非为惜食。但善吉自谓应供生福田想。故须问其真伪。若是圣人可作敬田。若非敬田即须惬同魔外悲田取食。善吉不测问旨深玄。欲从敬田而取。所问圣法皆悉不知。始从悲田而取。何容无学顿同魔外。逡巡两楹进退不可便。弃钵欲去。净名弹呵正意在此。初问敬田文为二。一问知圣法不。二问是圣人不。若能至取食初问知圣法不。若知乃可取食。以法能成人故。先约法问。义推有二。一约事问．二约理问。事者若知圣法事中于食等者事法亦等。化他自行慈悲平等。不应舍贫从富如前所明。以食不等故慈悲观行皆悉不等。是为于食不等于法不等。既慈悲观行不等故乞食不等。是则于法不等于食不等。若俱不等云何取食。复次若谓有可破空不可破心无畏难而来乞者。则有空不等于法不等。法不等故诣问求食食亦不等。菩萨不尔空有不偏。是则法等。法等故食等。食等故即不如善吉恃空无畏。因食生诤何名无诤。若能有空平等于食无诤。即是能知圣法。可谓敬田。修观行者若能如是即真乞士。二约理者如大品云。一切法趣味。是趣不过味尚不可得。云何当有趣非趣。今言一切法趣味味即法界含一切法。食有故法有食无故法无。今食不可得故尚不可见有。云何有趣尚不见无云何有非趣。即是中道三昧真禅悦食。而能通达趣非趣法双照二谛。得二谛三昧名真法喜是名法食平等。又诸法等者。一切诸法趣阴入界乃至一切种智。阴入界一切种智不可得故。云何当有趣非趣。宛然具足趣及非趣。则一切诸法皆具三谛。如大论喻。刹那三相是为诸法亦等。若见食法性不异诸法法性。即二法一等。又于食等者。若通达诸法三谛之理即是食中三谛之理。所以于食亦等。能如是知是知圣法。方是敬田乃可取食。既不能如是即非敬田何得取食。此去多是观心明义故不须别立。
　　若须菩提下二问是圣人不。若是圣人应证圣法。可作敬田而取。又若非圣人岂作应供而受。所以作此问者。恐其生意。我虽不知不思议法。何妨见四谛理是得果圣人即是应供。敬田取食当有何罪。故约四谛而问。若意谓见四谛得果是圣人者。今历四谛以问。若实见者何许得果圣人敬田。若不识者何得妄谓。既非敬田安得取食。文为三。一别历四谛捡问。二总约四谛叠释。三结破。初文为四。一约集二约苦三约道四约灭。如常所列。是约说法为次。则果前因后。欲令厌苦断集慕灭修道故。今此乃从因果次第一一捡问。初文者此将无作集谛。问破其有作集谛。若凡夫三毒与心俱生俱灭即是与俱。若声闻人无有知集而不断者。此则断而不俱。菩萨观无作集谛。淫怒痴性犹如虚空故不断。亦不与俱。故不同凡夫二乘也。菩萨能以佛慧观三毒性即是佛性。通达三毒见一切佛法无不具足即是无作集谛。故无行云贪欲即是道恚痴亦复然。如是三法中具一切佛法。能如是见可是见谛得果圣人应供敬田。乃可取食。
