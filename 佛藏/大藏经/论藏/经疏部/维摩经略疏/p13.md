<!-- { "loadSidebar": true } -->
　　所以者何下二别释。但圣心难测今作五意通此经文。一横约染净土通明四番经文。二竖对四土。三类通四土。四约观心。五约教。初横约同居者依经有四。初云随所化众生而取佛土。今先明土阔狭不同由所化多少故尔。如释迦用百亿以为同居满愿成佛。用恒沙大千以为同居。如世造宅量其所居。所化众生取土亦尔。又菩萨所化众生修善多少异。故国土庄严优劣亦异。故云众生之类是菩萨佛土。二随所调伏众生而取佛土者。明诸菩萨为众生取土。净秽不同皆为调伏得宜。非关菩萨福慧优劣。如亲育子爱荣虽殊皆为成就。取土亦尔。自有逼迫妨道则净国安之。或憍奢妨道则秽土调伏。非为以秽令生苦恼。非以净纵乐不修。何者菩萨不为众生作烦恼因缘。岂作净秽令其流转。正由众生恶尽多少取土不同。三随诸众生应以何国入佛智慧而取佛土者。法华云诸佛为一大事因缘故出现于世。为令众生开佛知见。故今明菩萨调伏众生赴净秽土。皆为令得入佛智慧。应以净国入者则事理俱急。令入佛慧。应以秽国入者则事宽理急令入佛慧。根性异故取土不同。故云众生之类是菩萨佛土。四随诸众生应以何国起菩萨根而取佛土者。众生入道由根受法而入佛慧。菩萨观众生眼等六根。何根偏利。若耳根偏利即声为佛事。一切法趣声。声诠三谛及宣四教。用起耳根为菩萨根聚置一国。菩萨后成佛时声为佛事。眼等余根例此可知。具如下文菩萨行品。正由六根偏利故使佛事不同。皆为起众生根类故也。如娑婆以音声为佛事。乃至香积香为佛事。皆由众生根类异故。同居之土佛事不同。故云众生之类是菩萨佛土。二竖对四土者。一随所化对同居土。二随所调伏对有余土。三入佛慧对果报土。四起菩萨根对寂光土。初文者界内具缚未见真理。心神动散善恶无定。菩萨方便观其生熟。生则用秽熟则用净。生熟无量净秽亦尔。二调伏者即有余也。何者诸阿罗汉能调难调是名调伏。下文云若住调伏心是声闻法。当知二乘及后三教菩萨界内惑尽皆名调伏。即出三界即应有土。谓有余也。当知菩萨为此众生取有余土。三入佛慧者。初住已上见中道理破无明一品。乃至三十九品皆生果报。当知菩萨为此入佛智慧。四起菩萨根者。对寂光土前入佛慧总相见中。今明起根是别相见中之类。如声闻总相慧为劣缘觉别相慧为胜。故华严云佛眼乃至佛意。鸯掘云所谓彼眼于诸如来常具足无减。修了了分明见。即是于一根尘了达三谛。一切诸法寂而常照无不通达。余根尘亦尔。毗卢遮那遍一切处。是则以常寂土起菩萨根。当知众生之类是菩萨佛土。以法界海六尘起后身菩萨之类皆入寂光。问仁王云三贤十圣住果报唯佛一人居净土。今何以十地亦居寂光。答因果与夺无生寂灭一切种智。三类通四土者。一通同居如前四义。次通有余者随所化众生住方便观断界内结。众生不无福慧优劣。譬如诸天同宝器食饭色有异。为化此众生以有余土净秽调伏入于佛慧。以十界六尘起其诸根。令于诸尘通达无滞见寂光理。此即为有余土众生之类。并得通用四句。三通果报土者。菩萨取于此土正为教化别圆。诸地功德既有优劣。即是净秽调伏进诸法门。进诸法门即是法身入佛慧也。令诸根明了得佛诸法界海六根即起根也。四通寂光者。元品无明未尽故须化也。果报既有高下即是调伏进观实相。即入佛慧入重玄门虚空法界海。自行化他横竖转明即是起根。四约三观观四种境者。谓因缘空假中境。境是心之所依即土义也。众生者。佛告诸比丘汝等日夜常生无量百千众生。今因缘心多境多心少境少。由照境多少名大小国。如是观境名化心众生。缘善缘恶即净秽国。调能缘之心令住正道即调伏。如是调心悟解不定。随观善恶取悟不同名净秽土。善恶殊入佛慧不异。起菩萨根者随观善恶了知此尘即是法界毕竟常寂。常寂之境发于真智。智所依境即是寂光。复次行人观是四境非为著境。但伏烦恼心数众生。随一一境观其阔狭与不调入与不入起与不起。深识此意在因缘境中。用此四心而起誓愿。愿诸众生皆得如我。化此心数悉令清净即是净土。安立有为缘集众生以四种观于空心多少调伏入慧起根即发誓愿。愿诸众生如我调伏令心明即是净有余土。安立无为缘集众生。若但有行无愿不能净佛国土。如有牛无御。有愿无行如有御有牛。皆无所到。行人住三观心。愿行具足成就众生。净佛国土意在此也。大集云欲净佛土当净尔心即四种心也。故佛答宝积云。随其心净即佛土净。行人当知一切菩萨净佛国土从此而起。五约教即为四别。一所化众生取同居土。四教所化未断有为。即是凡夫。惑断不尽即是圣人。为此所化取于同居净秽诸土。若四教所化断有为尽为此所化取有余土。若别圆二教所化断有为尽见真中道。无为未尽为此所化取果报土。若圆教所化无为将尽。为此所化取寂光土。二为调伏取佛土者。四教调伏众生。断有为无为尽不尽若凡若圣。以教对土例前可知。但调伏之言异耳。三因国入佛慧。若为禀四教众生禀何教断何惑。若尽未尽。于何国土得开权显实。随其相应之土得入佛慧者。而取四土。例前所化可知。四起根取佛土者。若为禀声四教起耳根。本断有为未尽。为取声为佛事同居之国。余五尘为佛事起五根亦如是。若为禀声四教众生断有为尽。取有余音声佛事之国。余五根尘亦如是。若为禀别圆声教见中道断无为。取果报国声为佛事。起耳根乃至意根。但此中众生六根互用。随一尘起一根即起六根。若为禀圆教断无为将尽取寂光国。以六尘起六根者。皆是寂照之六根令成妙觉六根。此释别为众生取土。傍下文菩萨行品之所明也。下文多倒释故难见。至文当别出也。
　　所以者何至众生故三总明结成。明此四种取土皆为饶益有为无为缘集众生。即是总答众生之类是菩萨佛土。
　　譬如下二譬文为二。一开譬二合譬。初为二。一开成譬二开不成譬。初开成譬。欲于空地造立宫室者。譬能于空中见不空佛土即成义也。四不可说故名为空。有因缘故说四因果名为不空。菩萨约四种苦集众生用四道灭成四净土。二开不成譬者。若于虚空终不成也。譬于四不可说不见四种四谛。四种佛土终不成也。
　　菩萨下二合譬为二。初合成譬者。但地无空终不得成。有地有空可立宫室。欲净佛土须二法合成。若纯用有凡夫三藏菩萨何能净土。若纯用空二乘通教菩萨亦何能净土。若空地具足而立宫室乃得成就。以不可得空心缘于四种苦集众生。而修四种道灭愿行乃成净土因也。如涅槃四不可说。即是空也。以因缘故起慈悲誓愿。修四土说四土也。不可说而说不可立而立。空有不相失不相妨。约不思议论四土也。如妙德问此室何以空。净名答云十方佛土亦复皆空。又云虽知诸佛国土永寂如空而常修净土教化于群生。故知四不可说永寂如空。有因缘故亦可说者。谓起种种殊胜国土。愿取佛国者非于空也。二合不成譬。若但于空则净土不成。此斥二乘及通教菩萨修但空因不成净佛国土。
