<!-- { "loadSidebar": true } -->
　　不坏至一相次别问苦谛。二乘观有作苦谛捡折推求假名实法。方得苦理。名为坏身。菩萨观无作苦谛体身实相。如见镜像不须分折。是不坏于身而随一相。通犹偏真不名一相。圆即法身无异见相故名一相。故下文云观身实相观佛亦然。见于一相不同凡夫。不坏于身不同二乘。观无作苦见一实谛清净法身名为见谛。方是圣人即真敬田不尔非也。不灭至明脱三别问道谛。若二乘除八邪入八正。起三明入八解。此灭痴爱起于明脱。即是有作道谛。菩萨修无作道谛。只观一切众生即菩提相八邪之法即八解脱。若断而起者非修无作。以佛慧观非明非闇。双游明闇不相妨碍。显出菩提即是行于非道。通达佛道故不断痴爱。起于明脱明对痴脱对爱。故思益云以不二相观明道圣谛。若能如是修道圣谛是真圣人敬田而取不尔非也。以五至不缚四别约灭谛。问二乘子果缚断名得二般。即灭谛涅槃之异名。声闻教明五逆之人。尚不得出家受戒岂得说为解脱灭谛。圆教不尔达逆实相即是灭谛。下文云一切众生即大涅槃。不可复灭。思益云法本不生今则无灭是灭圣谛。方广云乃至五无间皆生解脱相。逆是缚之剧者。尚本是灭。况一切法而非解脱。如调达造逆入无间狱如三禅乐。常自寂灭。即大涅槃。以五逆相故不同二乘。而得解脱不同凡夫。若能如是见无作灭谛。是圣人无上敬田。不尔俱非。
　　不见至圣人二总叠释。前问无作四谛以善吉不晓故重为叠释。不见四谛非不见谛者今以三义通释。一双非解二去取解三约四不可说。解双非者。不见即非有。非不见即非无。所以作此释者善吉自谓见有作四谛得果。上已一一示其无作夺其有作。即无有作谛理之可见。故言不见四谛。若言不见有作即无四谛可见者。上说无作为何谓也。故言非不见谛。又解不见四谛不同二乘。非不见谛不同凡夫。二约去取解者。四教四谛去一取三。去一者不见即是。不见生灭四谛。取三者非不见谛。非不见三教四谛。此如中论明外人过。论主若破一切法者即无四谛四沙门果。是大可畏。论主反质云。若如汝所计有即破四谛四沙门果。我虽破一切法四谛四沙门果其义宛然。与此相持破者即如今破生灭四谛有者。有今衍门三种。玄文分别。今不重明。三约四不可说者。大经明四不可说。即四四谛理。有因缘说者。四悉赴之说于四也。不见四谛者四四谛理皆不可说。不可见故故言不见四谛。虽不可说而四教说。虽不可见而五眼见。故言非不见谛。即是不见相而见。不可说而说。不能如是即非圣人真所敬田。何得取食。非得果者有师云。此恐脱落类应有对。今明不尔。净名既释非见谛。即无善吉及二乘人见谛得果。若尔非不见谛应有大乘菩萨得果。今言菩萨因中不证故言非得果。但二乘人谓见四谛得二涅槃之果。今弹意者只证偏真名为得果。已破化城果即非果。故言非得果。若通菩萨虽见无生因中未证。故非得果。别教因中虽见无量若入无作。十地未满岂得证果。圆教菩萨未至妙觉。岂于初心取无上果。下文云虽复示现成道转法轮。而不舍菩萨行即非得果。善吉尚未见衍门三种四谛。非真圣人何得证无学果。此非敬田岂得取食。
　　非凡夫者非具缚也。非离凡夫法者非二乘脱法也。复次非凡夫者四种道灭之法。非离凡夫法者四种苦集之法也。何者一切凡夫及二乘人。是中道理外皆是凡夫。菩萨观中道见于佛性故非凡夫。非离凡夫者如五凡夫论明十地。犹名圣慧凡夫。是则降佛已下皆是凡夫。故言非离凡夫法。非圣人者。若作双非菩萨观平等法尚不见圣法。何处有圣人。非二乘圣人也。非不圣人者非凡夫也。又非圣人者非理外之圣人。二乘不见中道岂名圣人。又非不圣人者只三贤十圣约圆皆是圣人。善吉既是理外而不预此圣人之数。即非敬田何得妄取食也。虽成至取食三结释。虽成就一切法者。通达四四谛。权实一切诸法皆成就也。而离诸法相者。平等法界非因非果而不可说。不见四四谛之相故心不取著。复次若通达四四谛即见中道。双照二谛得三谛三昧。三智具足定慧庄严。成三德秘藏毕竟不可得。顺道法爱不生即入圆初住心心寂灭自然流入。若能如是即真圣人。应供敬田乃可取食。既不能尔岂得取之。
　　若须菩提下二问若惬同悲田乃可取食。所以作此问者。若知圣法即是圣人可是敬田。既不知无作四谛圣法即非真圣人。唯知凡鄙之法即是悲田。当依取食。此文难见。旧解无当。有云若分别佛法是正外法是邪。是则心有分别非解空第一。邪正一相始是会空乃可取食。一往似通教意。恐经旨不尔。有师云善吉是声闻人。不能反出同彼外道。净名呵折令同六师。始是菩萨乃可取食意亦不尔。今明净名问善吉惬是魔外即是悲田乃可取食。此有二问。一问惬同邪人乃可取食。二问惬有邪法乃可取食。何者既非圣人即须惬同邪人。成就凡鄙之法。既有见爱岂非魔外。何意不惬同于悲田而取食耶。经意若此岂同诸师。初问为三。一约不见佛不闻法问。二约同六师问。三结令取食初问者。夫众生不定邪正在缘。善吉既不见法身之佛不闻无作谛法。即是不见佛不闻法。是则昔所见闻岂非见于外道闻其法也。如三藏教明。若不见王宫丈六之佛不闻生灭四谛之法。别有师受者虽有禅定神通智慧皆是外道。今善吉既不见大乘三身三德之佛。不闻衍教三种四谛之法。即是不见佛不闻法。但昔见老比丘佛闻生灭谛法。则不见真佛不闻真法。故金刚般若论云。应化非真佛亦非说法者。如华严寂场初成正觉说圆满顿教。声闻在座如聋如哑。即是不见佛不闻法。又如法华。穷子止宿草庵但见执除粪器。不见尊特之身。其既不遇正缘不见正道。堕在二乘类同外道不见真理。俱非圣人悉悲田也。
　　彼外道至出家二约六师问。所以问者既不见佛不闻法从谁受学。神通智慧应是从彼六师受学。何以知然。六师前生善吉后习。既不见佛闻法其外更无师轨之处。若如是者其师既邪弟子岂正。何故不同悲田受食。富兰那是名迦叶是姓。所说诸法皆不生不灭。末伽梨是名。呴赊梨母也。说于众生虽有苦乐无有因缘自然而尔。删阇夜是名毗罗胝母也。说于众生任运时熟得道如缕丸所投极则停住。又言八万劫满自然得道。阿耆多翅舍是名钦婆罗粗衣也。说于众生应受苦报今以苦行拔发熏鼻粗衣代之。谓后受涅槃乐也。迦罗鸠驮是名迦旃延姓也。说于众生亦有亦无。尼揵陀是出家外道通名若提母也。所说皆由业作定不可改无逃避处。今大士以少分折之如骂人为驴未必即有四足髦尾。三藏未极与邪相似。取此而呵言相似者。三藏有四门入理六师亦有四门邪计。如富兰那所见无因无果无生无灭。无生即不有无灭即不无。即是非有非无门。末伽梨说一切自然无有造者。此即破因不破果如庄周所计自然。此似空门。删阇夜计邪因无因未详。迦旃延计有无门。余二所计皆是有门。故知六师亦有四执。声闻教中明过去佛出世时人寿长短得道皆有定数。后弥勒出世人寿八万岁时得道。余时不得故佛不出大论所弹。此与删阇夜何异。此教又明剃发染衣粪扫苦行与钦婆罗何异。又明施重毗尼作摈及诸遮道之罪妨于圣道。与若提子何异。亦云相似故用为弹又外道有三种。一一切智．二神通．三韦陀。于四句中各有所习。精思彻入者见心分明。各于其门辨说无尽难不可屈。即一切智外道虽有此智若未得禅定则无神力。水火山壁触处有碍。若得禅定因发神通能停河在耳变释为羊。手握三光口含四海。如此之力与圣不殊。是为神通外道。虽复智慧神变未能通达四韦陀论。是则星文地理医方咒术。触事不知多为屈滞。此则有慧无闻。若能读四韦陀者于其道中最为上首。一切世间无不师之。十六大国敬之如佛。将此三种以约六师。一师有三三六十八外道师也。三藏亦有三种罗汉初修三种念处谓性共缘。是故得果成三罗汉。谓慧俱无碍。若约四门则有十二罗汉。一切智神通韦陀事亦相似。所以引此邪人而为折者。将恐善吉自谓我是罗汉。见真断结得一切智。又得三明六通又精通三藏为大罗汉。岂比外道。故大士取三种六师为折。若外道三种是邪汝三岂正。心行理外。自此之前皆名邪见。非无作故。大士知其心有伏难。故回转结过展转呵之。令无所对。如此进退难责。与彼何殊。汝既同彼即因其出家。以从受学一切智等。
　　彼师至取食三明结成悲田可取食也。彼师所堕者即邪见六师。汝亦随堕者。汝既师之。彼堕生死。汝亦随堕。虽分二种生死之殊皆不见性。堕落义同。若惬俱堕同是悲田。乃可取食。
　　若须菩提下二问惬同邪法不。所以更此问者。当是情犹未惬。我虽不见真佛闻无作正法。而是罗汉三义具足。岂同六师是其弟子悲田取食。大士知意因重问之。汝谓是罗汉三义具足。不同六师及弟子者。何以犹具见思鄙恶之法。若有此法者即不具三义。岂是罗汉而不惬同悲田取食。文为三。一约杀贼呵．二约应供呵．三约不生呵。一约杀贼呵者。若谓是罗汉理应杀贼。何得具有见思之惑。文为二。一呵有见惑而入八难。二呵有思惟离清净法。具此二惑何名杀贼。
　　若须菩提至无难初呵见惑。言邪见者是何等见。若合中道为二谛。真谛合俗还是有见。若作三谛别无见摄。故大经云。凡夫者有。二乘者无。菩萨之人不有不无。何者凡夫不见中道起六十二见。流转二十五有摄属有见。二乘不见中道断六十二见。入空属无见摄。空对生死还是二边。皆不入中。若与为论许度三界见惑彼岸。夺而为语正是界外见惑。岂到见之彼岸。迷中故空见不动。不修无作道品。云何能到别见彼岸。故非杀贼。
