<!-- { "loadSidebar": true } -->
　　经。善男子若菩萨住于法相有我相人相有情知见为住世间即非菩萨。
　　解曰。谓菩萨虽观于有不应住故。住于法相者。即前有为总名为法。一一皆有轨持相故。谓若菩萨虽观诸有。而不坏法通达实性不应住相。若住相者即有执生。迷杌谓人理必然故。有我相者。我人知见四如前解。外道执我亦名有情。作业受果皆计为我。为住世间即非菩萨者。住我法相即是凡愚为住世间。非菩萨故。从此第二征其所以。
　　经。所以者何。
　　解曰。住我法相何所以故非菩萨也。从此第三结诸法空。
　　经。一切诸法悉皆空故。
　　解曰。不了诸空即非菩萨。悟一切法悉皆空寂于有不住即菩萨矣。从此第二明不起见。于中分三。且初第一明不起见。
　　经。若于诸法而得不动不生不灭无相无无相不应起见。
　　解曰。此明菩萨即法观空。若于诸法而得不动者。若诸菩萨虽观诸法达有即空。空故不动。空不动故不生灭也。言无相者。相谓诸法无相即空。悟相即空故云无相。无无相者。非谓遣相住于无相。无相亦遣故无无相。不应起见者。于相住即见生。不住有无即无见也。故肇法师云。般若之门观空。沤和之门涉有。涉有未始迷空故处有而不染。不厌有以观空故观空而不证。斯之谓矣。从此第二征其所以。
　　经。何以故。
　　解曰。何以不应起见故也。从此第三释法皆如。
　　经。一切法皆如也诸佛法僧亦如也。
　　解曰。初举诸法后举三宝。无论胜劣一切皆如。宝性论云。如三器异空界不别。一切众生菩萨诸佛皆无差别同一如也。从此第三圣智次第。于中分四。且初第一明初圣智。
　　经。圣智现前最初一念具足八万四千波罗蜜多名欢喜地。
　　解曰。自上所明智照空有不辨位地。但是通论。准此下文方明登地。及显自上多约地前智离有无修不住故。又解。此明观照贤圣通论。自下委属明圣位故。圣智现前最初一念具足八万四千波罗蜜多者。谓真见道最初现断无始已来分别二执种子永尽具诸德故。由此言者。于三贤位一劫修行所有功德不可比此最初念故。何谓具足八万四千。对所治惑有斯数也。如俱舍云。如实行对治。所治贪等八万行别能对治道其数亦然。言八万者。谓贪嗔等十种烦恼一一皆以九为方便足成一百。前分一百后分一百合成三百。置本一百就前分一百一一皆以九为方便合成一千。后分亦尔复成一千。兼本一百成二千一百。已起未起各有二千一百足满四千二百。约彼多贪多嗔多痴著我思觉五人。一一皆有四千二百成二万一千。对治三毒等分四人。一一皆有二万一千遂成八万四千。此诸烦恼若约一人。长劫相续亦不违理。离真见道无此品殊。就所治种言八万矣。又贤劫经广说其相。所谓最初波罗蜜多乃至最后分布舍利。于中总有三百五十波罗蜜多。一一各有六到彼岸成二千一百。对治十患四大六衰合成二万一千。复对四患多贪嗔痴及等分者故成八万四千诸波罗蜜多。此通对治义如常说。又解。由无始来二障粗重。能障净慧所生功德有如是数。于初见道二障断也。为无为德最初生显有斯数故。名欢喜地者。生如来家住极喜地。下广明也。从此第一通明十地。
　　经。障尽解脱运载名乘。
　　解曰。通十地也。言障尽者。俱生二障十地分断金刚尽故。言解脱者。解谓离系脱谓自在。随于十地障断显如。金刚心后解脱圆满。言运载者即乘义也。运具四义。运障令尽．运理令显．运行令满。运果令圆至究竟位。此则释其乘之运用。乘体所谓教理行果。如前解矣。从此第三明等觉地。
　　经。动相灭时名金刚定。
　　解曰。动相灭时者第十地末最后定也。言动相者如起信论云。如风依水而有动相。无明依真而起业相。今等学位如风灭故动相随灭而水不灭。彼无明灭业相随灭而真不灭。故说此位言动相灭也。名金刚定者。谓诸菩萨至此位中所依胜定犹如金刚。悉能断除微细障故。从此第四明如来地。
　　经。体相平等名一切智智。
　　解曰。体相平等者此有二种。一体平等。一切诸佛所证等故。二相平等。一切诸佛恒沙功德亦皆等也。名一切智智者此有二智。一切智者即证如智。下言智者一切种智后得智也。真俗二智诸佛皆等。此即观照般若因果位故。从此第三文字般若。如本记云。有四无上。一说者无上。二信受无上。三所说无上。四智慧无上。且初第一说者无上。
　　经。大王此般若波罗蜜多文字章句百佛千佛百千万亿一切诸佛而共同说。
　　解曰。所证实相能证观照彼二般若必有能诠。然就能诠诸佛国异。如维摩经。或以香饭或以光明或以园林或无言说。此堪忍界即以音声文字般若而为佛事。有此文故。言文字者。梵云便膳那此翻为文。文即是字。如言恶阿。依声所显。是不相应行蕴中字非墨书字。言章句者。梵云钵陀正翻云迹义翻为句。句者章也。诠义究竟。即如经云。诸行无常等章句也。正云迹者谓如象迹。象有四迹寻迹得象。偈有四句寻句得义。文字般若体即四法。谓名句文及与音声。名诠自性如呼色等。色等诸法自性别故。句诠差别。说无常等苦空无我差别法故。文则是字显名句故。声则音声耳所闻故。依声屈曲说名句文。彼三离声虽无别体而假实异。亦不即声合为般若。解脱因故。此经文字勿谓唯是世尊独说。百千万亿一切诸佛共同说故。从此第二信无上。于中分二。且初第一明财施劣。
　　经。若有人于恒河沙三千大千世界满中七宝以用布施大千世界一切有情皆得阿罗汉果。
　　解曰。举喻校量。言恒河者新云殑伽河也。河中多沙。取一一沙数大千界。此多沙界满中七宝如常分别。以用布施大千世界一切有情者。彰施广也。以多沙界所贵七宝持以布施大千世界六趣四生一一有情。皆悉等施。故经总说一切有情。皆得阿罗汉果者得胜果也。彼受施者一切有情发声闻心修自利行。依旧经云得七贤四果。此直举胜言罗汉果。显所施中至最胜果。从此第二彰信受胜。
　　经。不如有人于此经中乃至起于一念净信何况有能受持读诵解一句者。
　　解曰。信心澄净众善之本。若常信者无已比方。但取于经一念净信。胜前福故。何况等者。少信尚胜何况有能受持读诵心生正解。胜无等故。受持等者。受谓领受持谓不忘。对文背本读诵异也。如办中边论十法行颂云。书写以供养。施人听故读。受持正开演。讽诵及思修。前八为闻后二思修。谓即三慧。此有彼四。三闻一思举。其少解即胜前故。问沙界七宝广施有情。彼复修行至无学果。具兹三胜何乃劣于一念信耶。答七宝是财。由住相施彼二虽广有分别故。阿罗汉果自求解脱。是小乘故。所以劣矣。此般若教是诸佛母出生诸佛。广大甚深胜无等者。一念信等即超彼故。若于前文不住相施及以法施无畏施等无相相应。与此净信受持何别。而言彼劣。从此第三所说无上。于中分二。且初第一征问所以。
　　经。所以者何。
　　解曰。所以净信持读胜者何也。从此第二释胜所由。
　　经。文字性离无文字相非法非非法。
　　解曰。文字性离无文字相者明能诠教。言文字者表诠。诸法无自性故。故云性离。以性离故即无相也。故净名云。文字性离即是解脱。言非法者文字空故。非非法者离相所诠体非无故。又非法者所诠理智非有相故。非非法者是所修证不同兔角非无法故。由教及理俱离二边故无上矣。从此第四智慧无上。于中分三。且初第一明般若空。
　　经。般若空故菩萨亦空。
　　解曰。即此文字所诠显也。般若空故者境智空也。菩萨亦空者能行照者菩萨亦空。从此第二征其所以。
　　经。何以故。
　　解曰。何所以故菩萨亦空。从此第三释空所由。于中分二。且初第一菩萨因空。
　　经。于十地中地地皆有始生住生及以终生此三十生悉皆是空。
　　解曰。举所依空显能依空。于十地者。谓欢喜等依持生长故名为地。始生已下明十地空。于一一地皆具有三。且如初地。最初见道名为始生。于初地中具修胜行时既经久名为住生。初地将满进求后地于最后心名为终生。即入住终以为三也。余九例此即成三十。虽后三地无别勉励。任运加行亦有三故。悉皆是空者总即十地别三十生。此之因位能依所依悉皆空故。从此第二明佛果空。
　　经。一切智智亦复皆空。
　　解曰。一切智智者谓佛所有本后二智。不唯文字及以所诠并菩萨空。乃至佛果诸相永寂亦复皆空。上来别解三般若中皆通因果。如文释竟。大文第二总明般若。于中分三。一总标境智。二别释境智。三总结皆如。且初第一总标境智。
　　经。大王若菩萨见境见智见说见受即非圣见是愚夫见。
　　解曰。此文通明圣凡二也。为前别明三种般若令诸菩萨如是证修。境智虽同犹迷悟别故。此下凡圣对明。然诸菩萨所见境者即是实相。言见智者即是观照。见说受者即是文字。谓于前二以无相心常证修说。不坏于相得无住者真是菩萨。若心取相所见境者即是六尘。言见智者妄分别智。见说受者著相说受。迷性取相愚夫见也。问凡境智说与诸菩萨境智说三体为同异。答住相故非同。照解故非异。故无定矣。从此第二别明境智。于中为三。一明凡境智。二明圣境智。三别明说听。初凡境智于中分三。一总标果报。二释三界业。三结业果空。且初第一总标果报。
　　经。有情果报三界虚妄。
　　解曰。下明三界分段生死。言有情者有情世间。言果报者六趣业果。言三界者外器世间。言虚妄者此二因果皆不实也。如不增不减经云。清净法身为诸烦恼之所漂动往来生死名为众生。明诸有情本性清净。谓因无明业所漂动。长眠三界流转六趣往来生死。
　　犹如伎儿种种变现。皆虚妄故。从此第二释三界业。于中分三。且初第一明欲界业。
　　经。欲界分别所造诸业。
　　解曰。言欲界者食欲二贪所属之界。谓四趣全天趣一分及所依处皆名欲界。言分别者。欲界有情诸识散动。身异想异种种苦乐起妄分别。言所造者谓身口意妄想造作。言诸业者业体是思福非福行如前解矣。从此第二明色界业。
　　经。色四静虑定所作业。
　　解曰。色谓色界。四静虑地如前已解。所言定者心一境性。所作业者略有三类。一者寻伺。谓初静虑有寻有伺。若中间禅无寻唯伺。上三静虑无寻无伺。与此三种相应净定即不动行能生彼故。从此第三明无色界业。
　　经。无色四空定所起业。
