<!-- { "loadSidebar": true } -->
　　解曰。若著名相分别诸法者。此明妄倒著相迷真。五法之中前三法也。言五法者相．名．分别．正智．真如。显扬第六瑜伽七十四两论同说。依他摄四。摄彼相名分别正智。圆成实一。摄彼真如。遍计所执不摄五事。彼说。有漏心心所法变似所诠说名为相。似能诠现施设为名。能变心等立为分别。无漏心等离戏论故名为正智。中边第二说。依他起摄相分别。遍计所执唯摄彼名。正智真如圆成实摄。彼说。有漏心及心所相分名相。余名分别。遍计所执都无体故。为显非有假说为名。正智真如能证所证二俱无倒。圆成实摄。楞伽偈云。名．相．觉想自性二相。正智．如如是则成相。言名相者遍计所摄。二无体故。言觉想者即是妄想。谓心心所依他起摄。缘前名相故名觉想。自性二相者即上三法遍计依他二自性矣。正智如如是则成相者。智如二种为圆成故。中边楞伽所明五法属此经者。前云法性不住色不住非色等。文五中后二。正智如如皆圆成故。虽即正智而非无为。无漏有为离倒究竟。楞伽说为圆成实故。后世谛文是前三法。三界三乘依他起故。即是中边相及分别。楞伽经中觉想心故。六十二见遍计所摄。中边之名楞伽名相。显扬瑜伽属此经者。法性第五。世谛前四。不立遍计。从心说故。六趣四生三乘行果者并如前解。即是不见诸法实性者。若著名相分别诸法。乃至行果执为实有。即不能见诸法实性。显无执者能见实性。下二谛品因此而兴。前后次第至文悉矣。

　　仁王护国般若波罗蜜经疏卷上二终



　　仁王护国般若波罗蜜多经疏卷中一

　　　　青龙寺翻经讲论沙门良贲奉　诏述
　　观如来品第二明观照般若。
　　从此第二明观照中文分为二。且初第一波斯匿王问。
　　经。波斯匿王白佛言诸法实性清净平等非有非无智云何照。
　　解曰。举前法性以问智也。诸法实性者即诸法性也。清净者非尘染也。言平等者无高下也。非有非无者举如问智也。法若是有称有而知。法若是无称无而解。既非有无智云何照。从此第二如来正答于中分三。一明诸法空。二诸法假有。三圣智次第。初法空中文分为二。初明境非有后明智照空。初境非有文分为二。初法自性空后生灭明空。初法体空文复分三。且初第一答智有无。
　　经。佛言大王智照实性非有非无。
　　解曰。明能照智称境而观。非有非无通境智矣。睿法师云。万物非无。宗之者无相。虚宗非有。照之者无心。故圣人以无心真智照无相虚宗。内外两冥境智俱寂即其照也。从此第二征其所以。
　　经。所以者何。
　　解曰。智照实性非有无者何所以也。从此第三释诸法空文分为二。且初第一总明法空。
　　经。法性空故。
　　解曰。法者诸法性者实性。法及法性悉皆空故。然于诸法执见不同。凡夫于法执有是非。外道于法执我执法。小乘于法执实色心。大乘于法达无自性。了法即空名法性空。从此第二即法明空。
　　经。是即色受想行识十二处十八界七大六界十二因缘二谛四谛一切皆空。
　　解曰。谓蕴处界士夫六界外道异生执实起倒。举以明空。十二因缘明独觉观。言四谛者明声闻观言二谛者明菩萨观。悉无自性一切皆空。前四后一如上已明。缘生二谛至下当悉。从此第二生灭明空文分为四。且初第一标生灭空。
　　经。是诸法等即生即灭即有即空刹那刹那亦复如是。
　　解曰。前明诸法无自性空。此明诸法生灭故空。随对有情当根破执。是诸法等即生即灭即有即空者。谓前蕴等诸有为法体不坚住念念迁流。若疾炎过同悬流度。随生即灭念念皆空。然有为相或说四者。如婆沙论。能起名生。能安名住。能衰名异。能坏名灭。生居未来。余三现在。又唯识云。本无今有有位名生。生位暂停即说为住。住别前后复立异名。暂有还无无时名灭。前三现在。灭居过去。此为正也。说三相者如俱舍论引经说三。一起二住异三尽。论有两解。如常今别。说二相者如此经云。即生即灭。瑜伽同此。如彼论云。生及住异俱名生品。灭名灭品。诸弟子众应观诸法生灭而住。说一相者如经偈云。诸行无常。诸者众也行谓迁流。通曰有为总名诸行。言无常者如瑜伽论八十一云。有起尽故名无常也。合生灭二总名无常。五十二说。若由此相起厌思惟。为令厌患离欲解脱。合说生灭为无常故。何谓无常。有非恒有无非恒无。二无常相故云无常。经言生灭乘略明故。刹那刹那亦复如是者。言刹那者时极少也。如言极微色极少也。生灭有二。一者刹那二者一期。此非一期云刹那矣。何名刹那。缘和合法得自体须。又行动法度一极微如是名为一刹那量。重言刹那者破情计也。有情妄倒执法常有。谓闻诸法生灭故空即作是念。唯现在法刹那生灭。过去未来体应常住。为破此计故明诸法无始时来过去已灭现在今灭未来当灭念念迁流皆刹那灭。是故经云刹那刹那亦复如是。问即灭为同刹那。为复异世。答然以一念有多刹那。于一刹那有多生灭。以多生灭成一刹那。即体明空故同念也。此同华严偈云。譬如长风起鼓拂生动势。二俱不相知。诸法亦如是。生灭即空不相知也。从此第二征其所以。
　　经。何以故。
　　解曰。诸有为法刹那生灭者何所以故从此第三释多生灭。
　　经。一念中有九十刹那一刹那经九百生灭。
　　解曰。从粗至细转折明空。诸有为法漂驰不住。过去已无未来当无。现在一念勿谓实有。拆此一念有九十刹那。勿谓刹那而有实体。拆一刹那有九百生灭。以多生灭成一刹那。刹那无体以多刹那合成一念。念无实体。故说诸法念念皆空。问念于别境明记为性。如何此云念生灭空。答念名即同所因有异。彼别境念明记为性。此不相应时中假立一生灭顷假立念名。念无实体悉皆空也。从此第四结诸法空。
　　经。诸有为法悉皆空故。
　　解曰。结有为法生灭故空。及显无为寂而常矣。从此第二明智照空文分为二。且初第一标智照空。
　　经。以甚深般若波罗蜜多照见诸法一切皆空。
　　解曰。如宗中解。略属文者。甚深般若即净慧也。波罗蜜多彼岸到也。言照见者。照谓智体见谓智用。照体即见目无相心。由此净慧达彼岸故。言诸法者谓所照境。境智俱寂故经说云一切皆空。问前四谛下一切皆空。此诸法下一切皆空。二文何别。答前唯境空此亦智空。虽境与智皆自性空。显智照如智即无相故合明矣。从此第二历法明空文分为六。且初第一明内外空。
　　经。内空外空内外空。
　　解曰。自下经文明其正智。即有观空有十八也。此十八空与大般若后四文别。如五十一善现发问世尊具答。略引彼经释此文也。言内空者。内谓内法即是眼耳鼻舌身意。此中眼由眼空。鼻等亦然。非常非坏本性尔故。上言眼者谓即眼处。由眼空者眼无自性。眼处即空余皆悉矣。如智度论四十六说。若不习空必堕二边。以空破有亦不著空。无我我所。本性尔故。下文皆同恐繁故略。言外空者。外谓外法即是色声香味触法。此中色由色空。声等亦尔。内外空者谓内外法。内六根处外六尘处。此中内六处由外六处空。外六处由内六处空。前别后总偏俱空故。从此第二明二诸空。
　　经。空空大空胜义空。
　　解曰。言空空者。谓一切法空。此空由空空。言大空者。谓即十方东南西北四维上下。此中东方由东方空。南等亦尔。胜义空者。胜义谓涅槃。此胜义由胜义空。二俗一真相性空故从此第三为无为空。
　　经。有为空无为空。
　　解曰。有为空者。谓欲界色界无色界。此中欲界由欲界空。色等亦尔。无为空者。谓无生无住无异无灭。此无为由无为空。相无相空故。从此第四明三世空。
　　经。无始空毕竟空。
　　解曰。无始空者顺古译也。新云无际空。谓无初中后际可得。及无往来际可得。此无际由无际空。毕竟空者。谓诸法究竟不可得。此毕竟由毕竟空。世非世空故。从此第五明性相空。
　　经。散空本性空自相空一切法空。
　　解曰。言散空者。谓有放有弃有舍可得。此散由散空。彼经次云无变异空。谓无放无弃无舍可得。此无变异由无变异空。前有后无。相对相故。此虽阙无义影对故。言本性空者。谓一切法本性。若有为法性若无为法性。皆非声闻独觉菩萨如来所作。亦非余所作。此本性由本性空。言自相空者。谓一切法自相。如质碍是色自相。领纳是受自相。取像是想自相。造作是行自相。了别是识自相。如是等若有为法自相若无为法自相。此自相空。言一切法空者。谓五蕴十二处十八界若有色无色有见无见有对无对有漏无漏有为无为法。此一切法由一切法空。从此第六明因果空。
　　经。般若波罗蜜多空因空佛果空空空故空。
　　解曰。般若波罗蜜多空者观照智空。因空者等觉已前诸菩萨等一切皆空。佛果空者诸佛所有力无畏等诸不共法体寂故空空空故空者智度论云。空空者先以诸空破内外等诸法皆空。又以此空破前诸空。是名空空。问前空空与此空空何别。答前破诸法故云空空。此破前空故名空空。若尔由诸法有破故云空。空既非法。空何所破。答破诸法已唯有于空。空亦应舍故须空空。如药治病尽舍药。药若不舍药复成病。恐空成病以空舍空。故云空空。从此第二诸法假有于中分二。初明诸法有后明我法空。初诸法有于中分三。且初第一标诸法有。
　　经。诸有为法法集故有受集故有名集故有。
　　解曰。前明正智所照皆空。此方便智不坏诸法。即空观有。诸有为法者。此句总标世出世间有为法也。下别明有。法集故有者。五蕴积集名法集有。受集故有者。领纳作业名受集有名集故有者。名谓表诠。习故有。虽此三集义通无漏。此上下文唯约有漏。从此第二明世间有。
　　经。因集故有果集故有六趣故有。
　　解曰。因集故有者。有漏善染所造诸业是三有因。集谛故有。果集故有者。于三界中总别业感净无记果。苦谛故有。六趣故有者。趣谓异熟。地狱饿鬼畜生修罗人天等六。能趣即因所趣即果。前别后总明三界矣。从此第三明出世有。
　　经。十地故有佛果故有一切皆有。
　　解曰。十地故有者。文言十地义摄三贤。菩萨因有。佛果故有者。三身故有亦得说云。因位进趣道谛未圆。果位智品道谛圆故。解脱法身灭谛圆故。对前苦集即四谛矣。一切皆有者。此句总结世出世间一切皆有。又料此文最初一句总标有为。中间分三三。集故有．世间故有．出世故有。最后一句总结有为如文悉矣。从此第二明我法空。于中分二。初明我法空后明不起见。初我法空于中分三。且初第一标我法相。
