<!-- { "loadSidebar": true } -->
　　解曰。将说经前故光召集。如秋满月晖映众星。如夏日轮先夺诸色当根变现二众咸臻。三业至诚稽首礼足一心瞻仰默然退坐。从此第二明发起序文为二。初说经瑞相后现花召众。初中分三。一现诸瑞相二大众惊疑。三作乐供养。就初瑞相文复分四。且初第一如来入定。其义者何。
　　经。尔时世尊初年月八日入大寂静妙三摩地。
　　解曰。经前瑞相各各不同。随处引导应根而作。或眉间流照表亦一乘。或合盖现奇彰难思德。今兹般若诸佛之母故在年初表居法上。尔时者将说经时。言世尊者即第十号。破魔威德义如前释。初年月八日者彰演说时。此方四时时各三月。皇唐御历建寅为正。西国三际际各四月。寒际之首当十一月。即同往古建子为正。黑半标无。二十三日即初八矣。又金光明第九立为四时。如西域记第二卷云。从正月十六日至四月十五日为春三月。即正月二十三日为初年月八。取舍如文。入大寂静者入谓证入。言大寂静谓即胜定。若依佛地龙军所释。佛三法中即大定矣。问佛无散心无不皆定。何故此中而复言入。答佛无散心。为师范故显慧依定示先入故。定慧双修不倾动故。入定放光及以说法三业示导即三密故。如来常法尊敬般若。将欲演说示敬仪故。妙三摩地者唯佛独得故称为妙。三摩地者此云等持。体离沉掉故名为等专注一境即名为持。等即持故。亦名三摩提义同地也。因位等持通定散地。果位唯定唯是有心亦唯无漏。若云等至通有无心。若言等引即唯是有。二皆唯定漏等皆通。三摩地言简彼后二。彰欲说经畅乎净慧慧依定发故先入矣。从此第二光照十方。其义者何。
　　经。身诸毛孔放大光明普照十方恒沙佛土。
　　解曰。身诸毛孔者为欲说经故先入定。为惊凡圣现瑞放光。从佛足轮上至于顶遍身毛孔皆流照故。普照十方恒沙佛土者。有缘斯现即所照也。从此第三雨花供养文分为二。初明欲色后明无色。初文复三。且初第一欲界雨花。
　　经。是时欲界无量诸天雨众妙花。
　　解曰。欲界六天天众无量各雨妙花而供养故。从此第二色界雨花。
　　经。色界诸天亦雨天花。
　　解曰。色界天众亦同欲天。从此第三合明花状。
　　经。众色间错甚可爱乐。
　　解曰。二界雨花花多奇状。众色交映故云间错。乐观无厌故云爱乐。从此第二无色雨花。
　　经。时无色界雨诸香花香如须弥花如车轮如云而下遍覆大众。
　　解曰。时无色界雨诸香花者此总标也。明无色界诸宗不同。一切有部俱舍颂云。无色谓无色。后色起从心。经部宗云。色心二种互相依持。谓彼二宗皆唯四蕴在欲色界无别所依。大众部云。具十八界。但无粗色细色非无。如正理论具明立废。如中阴经说。如来至无色界无色众生礼拜世尊。又本业经云。如来说法无色诸天来入会中。华严经云。菩萨鼻根闻无色界宫殿之香。又瑜伽论五十四云。色无色天变身万亿共立毛端。由此等文彼非无色。若尔如何名无色界。答就色不同有其四种。业果通果二色定无。定境定果二色容有。云无云有皆不相违。所雨香花即定果矣。香如须弥花如车轮者明其形状也。如云而下者皆乱坠耳。从此第四地六震动。
　　经。普佛世界六种震动。
　　解曰。普佛世界者如华严经云。堪忍世界有佛号毗卢遮那如来。即大千也。又不唯尔光既遍照。动亦必俱。故大般若云。此大千界六种变动。从此展转周遍十方殑伽沙等诸佛世界。以佛神力六种变动。以彼准此故经说云普佛世界。六种震动者略有三义。一动因者增一阿含说有八因。一随风轮上下而动。二者菩萨入胎出胎。三者出家道成正觉。四转法轮。五入涅槃。六神通比丘心得自在。七诸天命终还生胜处。八众生福尽手相攻伐故皆地动。动有小大。若小动者如法华云。而此世界六动震动。若大动者文殊偈云。一切诸佛土即时大震动。智论第十云。若菩萨等动阎浮提动四天下小中大千。若佛世尊动无量故。二动相者如华严云。所谓震．动．踊．运．吼．击。初渐为震。渐大为动。上下为踊。往来为运。大声为吼。相鼓为击。大般若云。所谓动．涌．震．击．吼．爆。动即摇动。涌即出没。震声隐隐。击即扣击。吼即发响。爆即声惊。上六各三即为十八。谓动．遍动．普遍动等。小动名动。诸处皆动名为遍动。遍大倾动名普遍动。余皆准也。此经总云六种震动。震动名宽通十八矣。又大般若初．华严三十六皆云。东涌西没西涌东涌南涌北没北没南没中涌边没边涌中没经六种言或准此故。三动意者如十地论第十二云依四种众生。一不善众生不识无常纵心逸荡。令因地动修诸善故。二生天众生信现天报。动种倾动令生厌舍起求法故。三我慢众生恒起种种我慢如山。令因地动知无常故。四咒术众生少能动地便生高举。令因大动知己劣故。又如胜思惟梵天经论。说有七因。一令诸魔生惊怖故。二令时众心不散故。三令放逸者生觉悟故。四令众生念法相故。五令众生观说处故。六令成熟者得解脱故。七令随顺问正义故。今欲说经治倒生解故地动矣。从此第二大众惊疑文分为四。且初第一大众惊疑。
　　经。尔时大众自相谓言大觉世尊前已为我等说摩诃般若波罗蜜多金刚般若波罗蜜多天王问般若波罗蜜多大品等无量无数般若波罗蜜多今日如来放大光明斯作何事。
　　解曰。大觉世尊无漏假者。前已为我等者谓见已前。说诸般若摩诃等者。摩诃云大。谓大般若。金刚般若即第九会。天王问者即第六会。言大品者即第二会。万八千颂波罗蜜多。所言等者等余一切尘沙数等诸般若矣。谓前所见说诸般若皆有瑞相。故今生疑。斯作何事即其意也。从此第二仁王思念。
　　经。时室罗筏国波斯匿王作是思惟今佛现是希有之相必雨法雨普皆利乐。
　　解曰。室罗筏者略也。具足应云室罗筏悉底。此云丰德。一具财宝。二妙欲境。三饶多闻。四丰解脱。此室罗筏即中印度憍萨罗国都城之名。准西域记乃有南北二憍萨罗。简异南国故双举也。波斯匿王者如鸯掘摩罗经云。波斯匿者此云和悦。既睹灵瑞作是思惟。今佛现是希有之相必说大法雨。我等诸王云何护国。如来大悲普悕利乐。一部之兴起于兹矣。从此第三问诸众会。
　　经。即问宝盖无垢称等诸优婆塞舍利弗须菩提等诸大声闻弥勒师子吼等诸菩萨摩诃萨言如来所现是何瑞相。
　　解曰。言宝盖者宝积长者持盖自荫或由奉佛故云宝盖。无垢称者即净名矣。舍利弗者具足应云舍利弗多罗。舍利鸟名弗者子也。尊者母眼如鹙鹭目。其相圆净其音便辩。因母彰名称舍利弗。须菩提者此云空生。或云善吉及善现也。言弥勒者此译为慈。多修慈行又亦是姓。师子吼者梵云僧(思孕反)伽娜娜。此云师子吼。举此等余。明遍问故。从此第四明无答者。
　　经。时诸大众无能答者。
　　解曰。无能答者虽劣知胜愿智能知。为法甚深无能答矣。从此第三作乐供养文分为三。且初第一王等作乐。
　　经。波斯匿王等承佛神力广作音乐。
　　解曰。如来住定不合諠繁。波斯匿王及诸众会承佛神力故作音乐。从此第二诸天作乐。
　　经。欲色诸天各奏无量天诸伎乐。
　　解曰。诸天音乐不鼓自鸣。今明欲色故作天乐矣。从此第三声遍大千。
　　经。声遍三千大千世界。
　　解曰。三千大千如常分别。大文第二现花召众文分为三。一放无量光。二现僧祇花。三召他方众。且初第一放无量光。
　　经。尔时世尊复放无量阿僧祇光其明杂色。
　　解曰。前文放光不言其数。今此乃云复放无量阿僧祇者显其色多。前理后事表二智故。从此第二现僧祇花文分为二。且初第一现僧祇花。
　　经。一一光中现宝莲华其花千叶皆作金色。
　　解曰。一一光中者所放光明既无数量。光中花现准亦应知。千叶金色彰其叶多金色上矣。从此第二化佛说法。
　　经。上有化佛宣说法要。
　　解曰。如文应悉。从此第三召他方众文分为二。初召十方众后结申退坐。初中复四。且初第一普照有缘。
　　经。是佛光明普于十方恒河沙等诸佛国土有缘斯现。
　　解曰。有缘斯现者现大悲之力普照十方。障重无缘虽近不睹。无障缘熟纵远亦来。故说恒沙有缘现斯。从此第二列诸菩萨文有五对。且初第一普照无染对。
　　经。彼地方佛国中东方普光菩萨摩诃萨东南方莲华手菩萨摩诃萨。
　　解曰。此十菩萨万行皆修。略随其名彰胜行。普光菩萨者如光普照不简高下。菩萨济利不简怨亲。莲华手菩萨者众行如莲不染尘垢也。从此第二欢喜破简对。
　　经。南方离忧菩萨摩诃萨西南方光明菩萨摩诃萨。
　　解曰。离忧菩萨者说无分别自他无忧。或随闻见皆无忧也。光明菩萨者所起智悲皆能破闇也。从此第三不住最胜对。
　　经。西方行慧菩萨摩诃萨西北方宝胜菩萨摩诃萨。
　　解曰。行慧菩萨者二利行中起悲慧行能不住也。宝胜菩萨者财法二宝施而无竭也。从此第四胜受离尘对。
　　经。北方胜受菩萨摩诃萨东北方离尘菩萨摩诃萨。
　　解曰。胜受菩萨者能与众生安乐受行念舍平等也。离尘菩萨者智常照如。行离尘染也。从此第五常喜清净对。
　　经。上方喜受菩萨摩诃萨下方莲华胜菩萨摩诃萨。
　　解曰。常得喜受清净如莲二菩萨也。从此第三明其眷属。
　　经。各与无量百千俱胝菩萨摩诃萨皆来至此。
　　解曰。十方菩萨各各皆有无量百千俱胝菩萨皆来至此。从此第四各献香华。
　　经。持种种香散种种花作无量音乐供养如来。
　　解曰。如文可悉。从此第二结申退坐。
　　经。顶礼佛足默然退坐合掌恭敬一心观佛。
　　解曰。顶礼合掌身业恭敬。一心观佛意业恭敬。默然退坐唯希法雨。明序分竟。

　　观如来品第二

