<!-- { "loadSidebar": true } -->
　　经。佛言大王汝先问言菩萨云何化众生者菩萨摩诃萨应如是化从初一地至后一地自所行处及佛行处一切智见故。
　　解曰。佛言已下牒前问也。从初一地者欢喜地也。至后一地者法云地也。自所行处者一一地中菩萨行处。及佛行处者即彼十地佛化处也。又第十一地如来行处也。一切知见者。菩萨诸佛证真达俗。如实知见行二利也。问初一地者何非习种性耶。答此明十王所行化利。三贤已辨故此不论。从此第二明十王位。于中分十。一一地中皆分为五。一居土广狭。二配属王位。三修法多少。四辨修胜行。五明所利生。初地五中且初第一居土广狭。
　　经。若菩萨摩诃萨住百佛刹。
　　解曰。初地菩萨住百大千。云何知然。一化佛土即一大千。百化佛刹百大千故。问所居之土总有几种。以何为体。何故十地广狭异耶。答准佛地论。诸土相对总分为二。一净二秽。净中备举有十三土。果土有三。因土有十。果土三者。若法性土真如为体。恒沙性德依自性故。若报得土镜智为体。诸无漏种依自土故。他受用土平等性智为其土体。现大小身依自土故。若变化土成事智品为其土体。现变化身依自土故。合他受用及变化身。俱为第三应化土也。因土十者。十地菩萨所依之土本识为体。即是有漏苦谛摄故。若后得智所变影像即是无漏道谛摄故。随智胜劣广狭不同。众宝庄严皆自智变。有粗妙异自受用故。乘便明者若彼二乘变易之土体同菩萨。但粗劣故。西方净土地前生者本识为体。由佛本愿及自行力故得往生。无无漏智所资感故。七宝位劣自受用也。秽土之中界趣胜劣自识所变。准此应知。净秽异同生之别业如常分别。从此第二配属王位。
　　经。作赡部洲转轮圣王。
　　解曰。如十地经。初地作阎浮提王。璎珞经说。初地已上琉璃轮王。华严经云。初地作阎浮王。此云轮王。言阎浮者明住处也。言琉璃者明胜妙也。言轮王者举轮宝也。居土化境不相违也。然今此经初地菩萨与道种性轮王何别。答如下偈云。权化有情游百国。此百彼一圣凡胜劣有多别故。从此第三修法多少。
　　经。修百法明门。
　　解曰。此经总标无别名数。璎珞经云。所谓十信一一各十。即百法明门。华严经云。此地菩萨若行精进。舍家妻子出家学道。于一念顷得百三昧。以净天眼见百佛国。二见百如来。三动百世界。身亦能往彼佛世界放大光明。四化为百类普令他见。五成熟百类所化有情。六若欲留身得百劫住。七见前后际百劫中事。八智见能入百法明门。九化作百身。十身皆能现百菩萨眷属。若以愿力自在示现过于是数。乃至百千亿那由他劫不能数知。若属此经十中第八。通而言者具此应知。从此第四辩修胜行。
　　经。以檀波罗蜜多住平等心。
　　解曰。十度之中施度圆满。具七最胜。三轮清净得无分别住平等心。此度偏增。一切常舍余非不修。随力分故。从此第五明所刹生。
　　经。化四天下一切众生。
　　解曰。以十善道化利众生。此后诸王皆十善化。处有广狭行有胜劣。以为异矣。从此第二明离垢地。文分为五。
　　经。若菩萨摩诃萨住千佛刹作忉利天王修千法明门说十善道化一切众生。
　　解曰。居土渐广作天帝释。广初地百为千明门。修戒度圆以十善化。从此第三明发光地文五如前。
　　经。若菩萨摩诃萨住不可说不可说天王修万法明门依四禅定化一切众生。
　　解曰。此地菩萨得诸胜定时分天王。渐广胜故。从此第四明焰慧地。文五如前。
　　经。若菩萨摩诃萨住亿佛刹作睹史多天王修亿法明门行菩提分法化一切众生。
　　解曰。知足天王修诸亿门菩提分智化众生故。从此第五明难胜地。文五如前。
　　经。若菩萨摩诃萨住百亿佛刹化乐天王修百亿法明门二谛四谛化一切众生。
　　解曰。所修转胜百亿诸门。备观诸谛化众生故。从此第六明现前地。文五如前。
　　经。若菩萨摩诃萨住千亿佛刹作他化自在天王修千亿法明门十二因缘智化一切众生。
　　解曰。居欲界顶他化天王。所修所悟悉皆转胜。以缘生智化利众生。从此第七明远行地。文五如前。
　　经。若菩萨摩诃萨住万亿佛刹作初禅梵王修万亿法明门方便善巧智化一切众生。
　　解曰。居大梵天境修俱胜。得方便智化利众生。从此第八明不动地。文五如前。
　　经。若菩萨摩诃萨住百万微尘数佛刹作二禅梵王修百万微尘数法明门双照平等神通愿智化一切众生。
　　解曰。居遍光净天境修转胜。真俗双照现大神通。以大愿智化利众生。从此第九明善慧地。文五如前。
　　经。若菩萨摩诃萨住百万亿阿僧祇微尘数佛刹作三禅梵王修百万亿阿僧祇微尘数法明门以四无碍智化一切众生。
　　解曰。居遍净天境修转胜。四无碍智化利众生。从此第十明法云地。文五如前。
　　经。若菩萨摩诃萨住不可说不可说佛刹作第四禅大梵天王为三界主修不可说不可说法明门得理尽三昧同佛行处尽三界原普利众生如佛境界。
　　解曰。不可说者如华严经四十五云。不可说者即一百一十九数。若不可说不可说即一百二十数也。居色界顶大自在宫作三界主。境修最胜。得理尽三昧者。照解理极故名理尽。三昧可知。此即最后金刚定也。同佛行处者同寂灭忍也。尽三界原者。依本记云。阿赖耶识以为本原。如起信论。根本无明而起业识。原集原苦是三界原。圣智断此故名为尽。普利等者。谓此地中所利有情证真达俗。悉皆最胜分同佛境。故大品经云。十地菩萨当知如佛。又云见性未了。即其义也。从此第三结明诸佛。于中分二。且初第一结诸菩萨。
　　经。是为菩萨摩诃萨现诸王身化导之事。
　　解曰。如文悉矣。从此第二结明诸佛。
　　经。十方如来亦复如是证无上觉常遍法界利乐众生。
　　解曰。不唯菩萨依此利生。十方如来亦复如是。常遍法界广利乐故。从此第二明说偈赞。于中分三。一大众供养。二王说偈赞。三闻法获益。且初第一大众供养。
　　经。尔时一切大众即从座起散不可说花焚不可说香供养恭敬称赞如来。
　　解曰。闻法喜庆供养称赞也。从此第二王说偈赞。于中分二。且初第一标王说偈。
　　经。时波斯匿王即于佛前以偈赞曰。
　　解曰。所言偈者此有三解。一云偈者竭也。摄义竭尽。二云偈者憩也。语憩息故。三者梵云伽他此云讽诵。古译经者乃至偈他略去他字但名为偈。语讹略矣。从此第二正明偈赞。总三十行于中分三。初有三行赞佛三德。次有二十六行半广赞五忍。后有半行结赞礼敬。初赞三德于中分三。一赞三业德。二赞所被妙。三赞所说深。且初第一赞三业德。
　　经。世尊导师金刚体心行寂灭转法轮八辩圆音为开演时众得道百万亿。
　　解曰。世尊如上。言导师者善巧具足如海导师。彼引得宝。此引成佛。金刚体者坚固具足。体者身也。佛身坚固由如金刚。赞身德也。言心行者悲智具足。四智心品总名为心。常照二谛故名为行。言寂灭者解脱具足逾动逾寂名为寂灭。赞心德也。如净名云。心净已度诸禅定。不违此也。转法轮者下赞语德。转者起也。法谓所说教理行果三乘法也。轮者圆满由如车轮。摧坏诸障能运用故。谓佛所转无上妙法。往他相续以被根宜。转法轮义如常分别。言八辩者。八谓八音辩谓七辩。言八音者如梵摩喻经云。一最好声。二易了声。三调和声。四柔软声。五不误声。六不女声。七尊慧声。八深远声。言七辩者。一捷辩。须言即言无蹇叱故。二迅辩。悬河湕冷不迟讷故。三应辩。应时应机不增减故。四无疏谬辩。所说契理不邪错故。五无断尽辩。相续连环终无竭故。六凡所演说丰义味辩。一一言句多事理故。七一切世间最上妙辩。具足甚深如雷等故。言圆音者。一音圆音义通多解。有说。诸佛无形无声为对根宜。如空谷响现无量声。随其根性各得一音等遍十方故云圆音。有说。诸佛实有色声。其音圆满无异韵曲。如经说云。佛以一音演说法。众生随类各得解。有说。诸佛实有众多音声。但以佛音无障无碍。一切即一故名一音。一即一切故名圆音。由具众德广为开演。赞语德故。上三业德即三密门。事用之中即三示导。时众得道百万亿者。赞说。当根标所被也。从此第二赞所被妙。
　　经。天人俱修出离行能习一切菩萨道。
　　解曰。天人俱修者。若天若人异类等受。俱能修习大乘出离菩萨道也。由此言者。三乘种性但诣斯会皆修大故。自上所明即三宝也。从此第三赞所说深。于中分三。且初第一明五忍德。
　　经。五忍功德妙法门十四菩萨能谛了。
　　解曰。五忍如前。言功德者。菩萨所修万行功德。妙法门者。从凡至圣深妙法门。十四菩萨者。三贤十地及以等觉为十四也。能谛了者。见解证修能谛了矣。从此第二明因果异。
　　经。三贤十圣忍中行唯佛一人能尽原。
　　解曰。因中菩萨依此趣求。故忍中行。唯佛果圆德行俱满。独尽原故。从此第三明三宝藏。
　　经。佛法众海三宝藏无量功德于中摄。
　　解曰。佛法众者列三宝名。一体真如即忍性故。能说所说诸修行者即别相故。所言海者。赞忍深广包含三宝。蕴积为藏。无量功德者。有为无为恒沙功德皆积忍中故云摄也。赞所说深。明三业竟从此第二有二十六行半广赞五忍。于中分二。初有二十四行广赞五忍。后有两行半赞佛悲深。初明五忍。于中分二。初有二十三行广明五忍。后有一行因果对明。就明五忍大分为六。初四行半偏明伏忍。于中分二。初通赞四王。后总明伏忍。初文复二。且初第一明十善位。

　　仁王护国般若波罗蜜多经疏卷中一终



　　仁王护国般若波罗蜜多经疏卷中二

　　经十善菩萨发大心长别三界苦轮海中下品善粟散王上品十善铁轮王。
　　解曰。十善如下。此十善位经十千劫方入伏忍。忍方便故。发大心者。所度所断所修所趣悉皆大故名发大心。长别三界者。前发大心总有二类。一者直往二者回心。若前顿发心必坚猛。惑虽未断定当超。故若后渐悟。二乘有学及无学果圣道断障云长别故。苦轮海者。苦通三界谓三苦也。依苦乐舍立为苦故。往返不息回转如轮。升沉出没深大如海。中下品善者。所修十善时既长久。初中后位为下中上。中下二品作粟散王。小王众多如彼粟散。从喻立称。又如劫初分香稻者。以粟散布名粟散王。若上品者铁轮王也。从此第三明三贤位。
　　经。习种铜轮二天下银轮三天性种性道品坚德转轮王七宝金轮四天下。
