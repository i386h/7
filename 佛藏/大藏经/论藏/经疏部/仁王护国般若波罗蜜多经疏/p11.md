<!-- { "loadSidebar": true } -->
　　大文第二观如来品下六品经明正宗分。意明护国为经之主。国有净秽分为二护。即前三品明其内护。护佛菩萨诸净土故。观如来品彰其果德。菩萨行品具明修因。后二谛品前二依故。后之三品明其外护。护诸王等所居土故。初护国品明其报得。不思议品彰法胜能。后奉持品明前二故。又科为三。前三为内。第四为外。下二为总。总彰经德总明前故。又科为四。别如二文。总中分二。先显经德示不思议。后总彰前具明二护。又科为五。初二为内内彰胜劣。次辨总依通前及后。次为外护满本所求。次因散花表经奇特。后总前四内外依持十三法师从因至果十六王等无上宝故。又科为六。开初果因别则为云合为一故。依二判中。内非无外果非无因。各依胜显彰内外普。于前三品辨次第者。先彰果德令生欣求。必藉因故修胜行。无论因果必有所依。又果位中如智平等修因趣果二利双明。住果修因皆依境故。又即于境有分有全。全胜居初分劣居次位别胜劣。境后明故。又约果谈因修因趣果。因果虽二境唯是一。犹斯因果俱得护名。果不对因更何所护。内护三品次第应知。二释品名。观如来者观谓能观体即是慧闻思修等生法俱空加行本后俱名观故。相应俱有四蕴五蕴随应为性。言如来者谓即所观。本觉真常性非生灭。不觉迷本妄识轮回。反本妄除幻梦俱寂如归本来故名如来。虽去无去来无所来。对不觉去故名为来。又应化身大悲感赴随根应现。乘如而来亦名如来。若云观空直谈法性。此兼人法云观如来。又立品名有其三种。一者从略谓即此品。前广般若后观如来。以略显广名如来品。二者从广菩萨行品。自初及末明菩萨行名菩萨品。三者当相谓次四品。依名申义以彰品号。初后二品依广立名义类相从。大例唯尔释品及次。准上应知。三科判者。总科内护三品经文大分三段。第一总标。从尔时世尊从三昧起至云何护佛果云何护十地行为初段也。第二别答。从佛告波斯匿王言护佛果者至二谛品末云大王菩萨摩诃萨护佛果护十地行护化有情为此也。广明因果为别答也。第三总结。从波斯匿王白佛言真理是一下至卷终一纸经文为总结也。至文当悉。别科三品。解此品者于中分三。一标二护。二明问答。三明获益。就初标中文分为五。且初第一从三昧起。其义者何。
　　经。尔时世尊从三昧起坐师子座。
　　解曰。显不住道正念正知故。佛世尊将欲演说从三昧起警动群情。言三昧者梵语也。同三摩地俱云等持。古译禅那。云思惟修及功德林。皆义翻耳。心一境性谓即等持别境中定。谓欲演说故云起也。坐师子座者智度论云。非实师子亦非木石用为师子。以佛即是人中师子所坐处床皆得名为师子之座。彼时大众皆悉至诚。佛从定起升座而坐。又解坐者即在义也非别易处。显亦正住无所倾动故云坐矣。如大般若。尔时世尊于师子座上自敷尼师坛结加趺坐。端身正愿住对面念。乃至下云在师子座。如四大宝妙高山王临照诸山威光迥出。以彼准此义周备矣。从此第二佛知王心。
　　经。告大众言吾知十六诸国王等咸作是念世尊大慈普皆利乐我等诸王云何护国。
　　解曰。正遍知觉善得他心。知诸国王睹相兴愿仰希法雨。文具如前。故佛当根发诚谛语。告彼大众作如是言。吾知诸王咸作是念。世尊大慈普皆利乐。我等诸王云何护国彰外护也。从此第三总标内护。
　　经。善男子吾今先为诸菩萨摩诃萨说护佛果护十地行。
　　解曰。明佛大悲平等济护。若唯外护利乐不均。念外答内显悲深普不请而说也。又若唯外。事相虽严内不澄清。心疾宁念。外严内洁相应义故。又外因内方得无灾。三毒不除三灾必起。藉内护外故先明也。又内外言约二相说。法唯一味平等无差故。佛大悲曾无异说。由悟不悟修与不修深浅次第理必然故。善男子者波斯匿等。吾今已下明所护人。护佛果者即此品也。护十地行即后品也。先果后因欣趣次第义如前说。能所护者能护之法则唯般若。所护之者依经分二。圣凡二人净秽二土。从此第四敕令谛听。
　　经。汝等皆应谛听谛听善思念之。
　　解曰。谛者审也。摄耳聆音发生闻慧。善思思慧念之修慧。审其句偈思其义理如说修行令谛听等。又复谛者令心寂静对治散乱掉动心故。言善思者令心调柔治彼邪妄不正思故。言念之者令心明记治彼妄失颠倒心故。彼所治者障生胜慧。谓若有彼性无堪任。犹如覆漏秽等三器。得甘露味失漏无堪。是故世尊诚谛听等。智论偈云。听者端视如渴饮一心入于语义中。踊跃闻法心悲喜。如是之人可为说。从此第五大众赞仰文分为三。且初第一众赞善哉。
　　经。是时大众波斯匿王等闻佛语已咸共赞言善哉善哉。
　　解曰。初闻佛语喜跃无任。咸共一心至诚仰赞。仰赞之极是故重云善哉善哉。又初善哉赞他心德。次一善哉赞起悲深。三宝不断则无七难。是故重言二善哉矣。从此第二散花成盖。
　　经。即散无量诸妙宝花于虚空中变成宝盖。
　　解曰。初各散花众心渴仰后成宝盖。一法俱沾。又事虽多真理唯一。又行虽众果必无差。又盖与花非多非一。而性与相非异非同。此表散花成盖不坠。从此第三覆诸大众。
　　经。覆诸大众靡不周遍。
　　解曰。靡者无也。盖无盈缩。显说当根不减不增。总标二护。大文第二问答释成。于中分二。初波斯匿问后如来正答。且初第一总问者何。
　　经。时波斯匿王即从座起顶礼佛足合掌长跪而白佛言世尊菩萨摩诃萨云何护佛果云何护十地行。
　　解曰。即从座起异诸众也。顶礼佛足者以已尊顶礼佛卑足也。合掌长跪者敬请之仪。白佛言下申其所问。运身发语由审决思三业至诚利乐故。问菩萨等者举能行人。云何已下问所行行。问菩萨因位护义极成。佛果已圆更何须护。答果从因显。果德已圆性不离因故说护果。若尔护果即因与后何别。若因果一何须分二。答此品之内就果谈因。后品之中从因趣果。因果事异故品别开。约理不殊故俱说护。从此第二如来正答文分为三。初略标宗。次别问答。后直问答。初中分四。一总标护果。二征其所以。三佛为释成。四结修般若。初中分三。且初第一总标护果。
　　经。佛告波斯匿王言护佛果者诸菩萨摩诃萨应如是住。
　　解曰。王承佛旨因果总问如来别答。先果后因。由前一问起下三品。三段科中从此已下大文第二如来别答。佛告已下诸主及果并能行人。文如前释。应如是住者住悲智心。准无著论释金刚经。云何住者谓欲愿也。欲者正求也。愿者为所求故作心思念也。最初发心入诸善法欲为根本。论名正求。或正希求以欲为首方起愿故。愿于百法无别体性。依无著论思念为体。依庄严论思欲为体。依唯识论信欲胜解三法为体。总三论文五法为体。谓彼思念欲信胜解。以彼欲愿释此住矣。从此第二广明化利。
　　经。教化一切卵生胎生湿生化生。
　　解曰。正明修行。依前住心广大思愿利他行也。言教化者随病设药也。菩萨利物遂己修行。悲所度生广虽三界。于中含识唯此四生瑜伽论云。五蕴初起名为生也。如孔雀等从卵[穀-禾+卵]出名为卵生。如牛马等从胎藏出名为胎生。如飞蛾等从湿气出名为湿生。如诸天等诸根顿具无而歘有名为化生。如俱舍颂云。倒心趣欲境。湿化染香处。卵胎二生于中有位由彼业力起颠倒心驰趣欲境。虽住远处能见父母。于结生位是男是女起爱恚心随一现前。左右向背随所爱合。即生有身渐次增故。湿生染智谓远嗅知生处香气便生爱染业有胜劣香净秽故。化生染处。谓远观见当所生处。随业罪福处有苦乐。故说三界因爱受生。生之形状中有品类。如常分别。又瑜伽说。内心思业而为其因。外[穀-禾+卵]胎藏湿润为缘。卵生具四胎三湿二化生唯一所谓思业。藉缘多小从多先明。辨生胜劣少为上也。人与傍生各具有四。鬼通胎化。天及地狱唯是化生。欲色界中身具五蕴。若无色界四蕴成身。于有色界身量大小顿渐生灭义如常矣。此明菩萨所化有情。于三界中据处生说依止境界。乐者叙焉。虽菩萨愿四生等化。理实所化随对根缘难非难处待时熟等。如无著论。何故经中不言界趣界通非情趣无中有。又尼干等执草木生。申此经云卵等生故。从此第三降伏对治文分为三。且初第一对治蕴倒。
　　经。不观色相不观色如受想行识我人知见常乐净倒。
　　解曰。明所治也。前广化利令远散动住相分别故令对治。不观色相不观色如者此总标也。于五蕴中举色为首。色谓质碍变碍为性。如谓真如无碍为性。起心分别见有色如。此分别心正令除断若无分别胜义相应。一毫之善发迹至佛。此无分别遍下言故。受想行识者。受谓领纳苦乐舍受。想谓能取怨亲等像。行谓造作善染诸行亦迁流故。识谓了别即眼等识。谓于四蕴皆离分别性相平等境智俱如治依他故。我人知见常乐净倒者依蕴妄执。先我后法各有四倒。我谓主宰。依智度论即阴计我有五。离阴计我有五。和合计我有十。总二十也。即阴我者指阴为我。离阴计我如将车人。和合有十者。如色中我色作窟宅我在其中。四阴亦尔。我中色者我作窟宅色居其中。四阴亦尔。分别我故。依无著论。自体相续总执五蕴相续为我。计前际我是今世我所执取故。言人者谓展转趣余趣取执趣未来后生实趣。言知者数论执我体即是思。受用诸法我为知者即现我故。言见者谓即我执有身见也。如是四种皆我倒矣。常乐等者即法四倒住持自相能生谬解。谓外道等不了五蕴有为之法刹那不住妄起常倒。有漏皆苦妄起乐倒。实不自在妄起我倒。自性不净妄起净倒。第三我倒文无者略。旧经具有。或前我故下一倒字通上我法。由斯二执二障具生。为障既重先对治故。又报五蕴自性无记是所依故。我法二倒不善有覆分别俱生是能依故。唯无分别定慧能治故。此具明今对治也。从此第二对治诸行。
　　经。四摄六度二谛四谛力无畏等一切诸行。
　　解曰。前所治境起心为倒。此能治行动念成病。但治俱见实不除法。由如禾莠同聚俱生。俱除其莠非遣禾也。正行诸行起能见心。治彼起心令无分别。行无所行即正行故。此段经文通贤圣位。地前修习其相未已有功用住。若有散心亦未亡相。故通对治。四摄四谛如上已明。六度二谛并四无畏如下当辨。力谓十力。处非处等如常分别。一切诸行者不唯此所到行门。乃至菩萨所修万行通为观矣。从此第三对能行人。
　　经。乃至菩萨如来亦复如是不观相不观如。
