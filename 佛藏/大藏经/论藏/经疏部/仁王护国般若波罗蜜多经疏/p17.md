<!-- { "loadSidebar": true } -->
　　解曰。初句总标。言信心者。澄净为性善顺三宝。离不信故。言念心者明记为性令心不断。离忘念故。精进心者。遍策三业皆令不退。离懈怠故。言慧心者。简择为性令心治断。离恶见故。言定心者。专注为性令心不动。离散乱故。此上五心即是五根遍生一切诸功德故。亦即五力不为一切自所治障所屈动故。不退心者。令五根力具大堪能。必不退起上品邪见普断善根作阐提故。故下卷云。若至忍位入正定聚。不作五逆不谤正法。由此而言。至第六心不为不善所退动。故四不退中信不退也。言戒心者。遮防身语令心调柔离破戒故。言愿心者出体如前。求菩提愿利有情愿不间断故。护法心者守护六根。离尘境故。守护余九令不失故。或于三宝不惜身命常守护故。回向心者所修前九及诸胜行回施众生。回求菩提。回向涅槃。不求世间及二乘故。又璎珞经云。谓十信心各互相资心心有十。即是修行百法明门。常发无量有行无行大愿。得入习种性故。具十心者。明于十信心须具修。于中随阙即非此位。然则此十皆言心者。心谓缘虑而为主故。初信等五是心所法。恒依心住。起必相应。不退等五是其胜用。心自在故俱云心也。此前标云初伏忍位起习种性修十住行。今列十信云具十心。即显具修十信心者方入十住。何以知者。璎珞经说。通贤及圣有此二。初云十住。华严经中具明行位。地前三十十住为初。无别十信。不应十信。判为外凡。即违此中伏忍位故。由此十信于十善位虽即修行。有退有进犹如轻毛。于十千劫修习增胜具足不退方名入劫。称习忍位。即十住中发心住摄。从此第三利生分齐。
　　经。而能少分化诸众生。
　　解曰。明利他也。如下说云。习种铜轮化二天下。华严经云。此住菩萨劝学十法。所谓勤供养佛乐住生死。主导世间令除恶业。以胜妙法常行教诲。叹无上法学佛功德。生诸佛前恒蒙摄受。方便演说寂静三昧。赞叹远离生死轮回。为苦众生作归依处。第三主导世间即此轮王。第十为苦生依即八相成佛故。此经云化诸众生。即是华严世出世化。举初摄后。十住应知。若尔如何名少分化。答望前十善可云广大。望后位云少分矣。从此第四超二乘地。
　　经。超过二乘一切善地。
　　解曰。超过二乘学无学果。一切善地者。依大般若。三乘共行十地。一干慧地。二性地。三八人地。四见地。五薄地。六离垢地。七已办地。八独觉地。九菩萨地。十如来地。于此十中菩萨第九。今习种位由发大心双修二利故。虽下忍即超前八故。云超过一切善地。又以义言。二乘皆有见修无学。菩萨超彼故云一切。又大乘同性经。三乘及佛各有十地。此超前二云一切矣从此第三结为圣胎。
　　经。是为菩萨初长养心为圣胎故。
　　解曰。于三贤位俱名圣胎。举此摄余皆圣胎也。所言胎者。自种为因善友为缘。闻净法界等流正法修习长养初地见道诞佛家矣。从此第二明性种性。于中分三。一标位辩相。二正解修行。三结超倒想。且初第一标位辩相。
　　经。复次性种性菩萨修行十种波罗蜜多。
　　解曰。性种性者。上言性者。以前习种所修习性而成此性故云性也。言种性者。以前种现如同类因引生于此名种性也。即性之种种之性矣。问瑜伽论云。一本性住种性。二习所成种性。此经乃云一习种性二性种性。何故经论前后相违。答论中所明。先本有性依本修习后习成性。经中所明先明修习。习成种性后以习成为性种性。论约本习未习已习。经唯修习初习久习各据一义。亦不相违。言菩萨者十行菩萨也。如华严经十行品云。所谓欢喜行。饶益行。无违逆行。无屈挠行。离痴乱行。善现行。无著行。难得行。善法行。真实行也修行十种波罗蜜多者十度行也。十行菩萨各修一行。即十度故。云何修行。施等诸行名波罗蜜多。唯识论云。要七最胜之所摄受。方可建立波罗蜜多。一安住最胜。谓要安住菩萨种性。二依止最胜。谓要依止大菩提心。三意乐最胜。谓要悲愍一切有情。四事业最胜。谓要具行一切事业。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。若非此七所摄受者。所修诸行但名施等非到彼岸。此位菩萨依相似修。登地所行皆到彼岸从此第二正解修行。于中分三。一标十对治。二正解对治。三利生分齐。且初第一标十对治。
　　经。起十对治。
　　解曰。起谓生起。十者总标。对谓对观。治即治遣。然此上卷三品之中广明对治略能行行。下卷三中广能行行略明对治。文可悉矣。从此第二正解对治。于中分三。且初第一对治四倒。
　　经。所谓观察身受心法不净诸苦无常无我。
　　解曰。言观察者。观谓对观。察谓伺察亦审察也。体即是慧。身受心法者所观境也。身谓相续。如智论中。身谓色蕴。受谓受蕴。心谓识蕴。法处法界并名法故。不净等者能治行也。由无始来妄分别力。于身等四计为净等。为令观察知身不净知受皆苦知心无常知法无我即离倒故又了身等无自性空。即一切倒悉皆离故。从此第二对治三毒。
　　经。治贪嗔痴三不善根起施慈慧三种善根。
　　解曰。上言治者通能所治。贪嗔等者此所治也。谓由意识于可意境贪欲随增。不可意境嗔恚随增。于中庸境无明随增。由此三种为不善根。遍生慢等及随烦恼。此三若伏余随伏故。起慈等者能治行也。施谓无贪舍财法故。慈谓无嗔与他乐故。慧由无痴即正慧故。由此三种而为善根。遍生万行诸功德故。从此第三对治三世。
　　经。观察三世过去因忍现在因果忍未来果忍。
　　解曰。忍体即慧。如上已解。观过去业起曾因忍。观现色心曾因之果当果之因起因果忍。观未来法起当果忍。虽唯现在过未体无。所酬所引假变过未。又缘生法谓无明行为前际因。识等五支为现在果。爱取有三为现在因。生老死二为未来果。此约分位三际因果。此中为破执无因果及执断常。令知因缘如幻似有故观察也。此位菩萨观身等四令离四倒。观心等三离缚修行。观三世法有而不实。故令观察修胜行矣。从此第三利生分齐。
　　经。此位菩萨广利众生。
　　解曰。性种银轮化三天下。超前习种故云广利。从此第三结超倒想。
　　经。超过我见人见众生等想外道倒想所不能坏。
　　解曰。我人等者义如前释。等取寿者作者命者士夫儒童我之类也。言外道者邪论诸师。言倒想者四倒相应之想倒也。不能坏者。彼能执人及所执法所不能坏。由此菩萨胜解力增。邪师邪法悉超过故。问二乘外道俱是所超。何故前越二乘此超外道胜劣不次。答心由顿发即越二乘。行约渐修后超外道。又此已超非正超也。如二静虑名出苦故。从此第三明道种性文三如前。且初第一标位辩相。
　　经。复次道种性菩萨修十回向。
　　解曰。道种性者。道谓初地平等圣道。此引彼生与道为种。道之种种之性名道种性。二依主故。言菩萨者举能行人。修十回向者此略标也。如华严经十回向品云。所谓救护一切众生离众生相回向。不坏回向。等一切佛回向至一切处回向。无尽功德藏回向。随顺坚固一切善根回向。等随顺一切众生回向。真实回向。无著无缚解脱回向。等法界无量回向。义如下释。从此第二正解修行。于中分二。且初第一总标十忍。
　　经。起十忍心。
　　解曰。此总标也。从此第二正辩对治。于中分三。且初第一对观五忍。
　　经。谓观五蕴色受想行识得戒忍定忍慧忍解脱忍解脱知见忍。
　　解曰。五蕴及忍义如前解。对观五蕴得解脱蕴。谓观自身语过患。由思愿力遮防七支而得戒忍。次观受蕴妄生领纳诸受漂动。由定专注而得定忍。次观想蕴取怨等像戏论分别起诸名言。如工画人采画诸境。由慧简择而得慧忍。次观行蕴造作种种三有诸业系缚生死。由慧离系解脱自在得解脱忍。次观识蕴妄想分别起诸知见取著六尘。无分别慧解脱清净得解脱知见忍。故对五蕴得解脱蕴。此依言说次第建立。如实义者。无分别慧观五蕴空。于念念中皆具五忍。从此第二对观三忍。
　　经。观三界因果得空忍无相忍无愿忍。
　　解曰。言三界者所依处也。言因果者业因识果即能生也。观能所感而得三忍。谓于三界及彼因果执有实体。观遍计空而得空忍。此空所显清净真如无十相故得无相忍。有漏因果虚妄业生。依之修行于此不愿得无愿忍。从此第三对观二忍。
　　经。观二谛假实诸法无常得无常忍一切法空得无生忍。
　　解曰。观二谛假实者。假即世俗实即胜义标二谛也。诸法无常得无常忍者。有为迁谢刹那不住得无常忍。观一切法无自性空体不生灭得无生忍。此二引生安非安立二种正观。至下当悉。此位菩萨观流转蕴得解脱蕴。观三界因果得三空忍。观二谛假实得生无生忍。皆依胜解治倒。进修引生圣道证初地故。从此第三结申化利。
　　经。此位菩萨作转轮王能广化利一切众生。
　　解曰。即金轮王化四天下。超前位故云广化也。从此第二明信忍位文三如前。且初第一标忍辩位。
　　经。复次信忍菩萨谓欢喜地离垢地发光地。
　　解曰。此圣位也。言信忍者谓证信也。此位菩萨亲证真如三宝及戒皆证净故。故此三地俱名信忍。虽后诸地亦有此四。此初现证得证净名。加行后得多缘此故。言欢喜者。初获圣性具证二空。能益自他生大喜故。所言地者。依持生长如智相应。至下当悉。离垢地者。具净尸罗远离能起微细毁犯烦恼垢故。发光地者。成就胜定大法总持。能发无边妙慧光故。从此第一正解修行。于中分二。且初第一明断三障。
　　经。能断三障色烦恼缚。
　　解曰。言三障者如下经云。初地断诸无灭三界贪等。二地断嗔等习。三地灭无明闇。此之三障至下广明。然所断障如唯识第十障有二种。一烦恼障二所知障。烦恼障中见所断种二乘见道皆能断尽。修所断种乃至金刚方能断尽。若菩萨者见所断种见道断尽。修所断种要至金刚一时顿断。所知障中见所断种亦见道断。修所断种从初地后乃至金刚地地别断。此经所说三地障俱贪嗔痴三。修所断者遍六识能发色业。或缘色境名色烦恼。烦恼自性是缚法故名为缚也。谓三地中各修胜行。贪等永除名为断故。从此第二明诸行。于中分二。初明修诸行后结行根本。初修诸行于中分四。且初第一明四摄法。
　　经。行四摄法布施爱语利行同事。
　　解曰。布施等者由无贪等善根相应摄取众生。义如前解。方便化也。从此第二明四无量。
　　经。修四无量慈无量心悲无量心喜无量心舍无量心。
