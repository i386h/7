<!-- { "loadSidebar": true } -->
　　经。七难即灭国土安乐。
　　解曰。如文悉也。从此第二正明七难。于中分二。且初第一波斯匿王问。
　　经。波斯匿王言云何七难。
　　解曰。问也。从此第二如来正答。于中分七且初第一日月薄蚀难。
　　经。佛言一者日月失度日色改变白色赤色黄色黑色或二三四五日并照月色改变赤色黄色日月薄蚀或有重轮一二三四五重轮现。
　　解曰。文中有五。所谓失度。颜色改变。日体增多。日月薄蚀。及以重轮。如文悉也。从此第二众星改变难。
　　经。二者星辰失度彗星木星火星金星水星土等诸星各各为变或时昼出。
　　解曰。文中有四。所谓失度。及以彗星五星改变。并其昼出。如文悉矣。从此第三诸火焚烧难。
　　经。三者龙火鬼火人火树火大火四起焚烧万物。
　　解曰。文中有五。言龙火者礔礰起火。言鬼火者能为疾疫。言人火者世五通者遇现违缘。意愿起火。言树火者亢阳过时树木起火大火四起者不善业熟随处火起皆为难也。从此第四时候改变难。
　　经。四者时节改变寒暑不恒冬雨雷电夏霜冰雪雨土石山及以沙砾非时降雹雨赤黑水江河泛涨流石浮山。
　　解曰。文中有六。一时节改变。二冬夏各三三三雨土石山者。正法念经第二十说。阿修罗王与诸天战。或擎大石方八百里。或取大山名波利佉广五百由旬。掷打诸天以天威力即于空中箭射石碎。或火烧灭。接彼大山却打修罗中花鬘。阿修罗匈军众破。散走入海下还住本宫。海中大鱼皆大怖散。雨土石山此之类也。四非时降雹。五雨水色变。六大雨过度江河泛涨流石浮山。从此第五大风数起难。
　　经。五者暴风数起昏蔽日月发屋拔树飞沙走石。
　　解曰。初句总标。下三为难。如文悉矣。从此第六天地亢阳难。
　　经。六者天地亢阳陂池竭涸草木枯死百谷不成。
　　解曰。标难如前也。兹永泰二年景午岁夏六月。自夏乏雨。祈诸山川有将逾时。竟未嘉应修述至此惭不能前。对卷长想辄申诚告。时乃偶然际会验不足征。天聪俯临猥见搜问其月三十日诏曰。仁王真经义宗护国师演述妙旨弘誓逾深。遂得慈云结阴法雨流润。时稼增茂年丰有斯。至诚之功载深喜叹也。此实明主至道。大臣深信。五方菩萨慈力所祐也。从此第七四方贼来难。
　　经。七者四方贼来侵国内外兵戈竞起百姓丧亡。
　　解曰。标难如前。上来总即七文。别乃二十有九。其中缕紬数亦多矣。从此第三例明诸难。
　　经。大王我今略说如是诸难其有日昼不现月夜不现天种种灾无云雨雪地种种灾崩裂震动或复血流鬼神出现鸟兽怪异如是灾难无量无边。
　　解曰。文中有五。一日月不现。二天种种灾三地种种灾。四鬼神出现。五鸟兽怪异。如是等者例于余。黑白二虹诸不祥相。狼虎肆毒草木虫伤若国若家为难众矣。从此第四结劝受持。
　　经。一一灾起皆须受持读诵解说此般若波罗蜜多。
　　解曰。言一一者灾无大小皆劝受持读诵解说。已于前云七难即灭国土安乐。故此但劝不重言灭耳。从此第三明诸难因。于中分三。且初第一波斯匿王问。
　　经。尔时十六国王闻佛所说皆悉惊怖波斯匿王白佛言世尊何故天地有是灾难。
　　解曰。十六国王者。圣众虽闻以超怖畏。诸王为国皆悉惊怖。波斯匿王故发兹问。从此第二世尊正答。
　　经。佛言大王由赡部洲大小国邑一切人民不孝父母不敬师长沙门婆罗门国王大臣不行正法。
　　解曰。由赡部洲者。举其总也。于四天洲灾难异者。如正法念经第十八云。东弗婆提若彼洲人不修法行。恶龙增长震吼大雷如大山崩。或耀电光云中龙现。犹如黑云其颈三头。或作蛇身彼心柔软见是事。已皆得疾苦故衰恼也。西瞿陀尼众生心濡不修法行。非法恶龙空山险处降澍洪雨。一切水浊。彼若饮者得大衰恼。北郁单越如第二天若彼世间不孝父母。恶龙自在起大黑云。犹如黑山奄蔽日光。莲花即合无有香气失金色光。僧迦赊山鸟呜粗恶。彼见是事愁恼怯劣。云中出风吹众乐音。皆悉散灭不可爱乐。以此为难。阎浮提中有其四缘。一者饥俭。二者刀兵。三者毒风。四者恶雨。由此缘故丧失身命。此总明也。北西东南此四大洲难渐增故。大小国邑者。举其别也。下别六缘。一者不孝父母生身本故。二者不敬师长成德本故。三者不敬沙门良福田故。四者不敬婆罗门有志道故。五者国王不行正法。六者大臣不行正法。有一于此必有难生。若具斯六灾难竞起。何以知者如正法念第十九说云。何因缘恶龙修罗损灭不胜。不作衰损坏诸世间。由阎浮提大小国邑若修行．正法。孝养父母供养沙门及诸耆老。若王大臣修行正法。尔时地神诸夜叉等即向大海婆修吉等法行龙王说是事。已复告虚空诸夜叉等。以疾神力告四天王。如是展转至上诸禅。悉知是已乃至时婆修吉自庄严已即往非法诸龙之所作如是言。汝行非法非为善伴。我欲与汝决其胜负。是时非法恼乱龙王闻是语已即起。庄严震雷耀电礔礰起火降澍大雨。由前善等婆修吉胜。恶龙破坏令阎浮提雨泽以时人民安乐永无灾难。若阎浮提不孝父母。乃至王臣不行正法。婆修吉等龙王破散。诸大恶龙增其势力。令阎浮提灾旱水涝人民饥馑种种灾起。阎浮提中邪见论师不识因果。妄作是言。地动星流大风大雨妄说丰俭。或言吉凶无有真实。若天魔梵若阿修罗不能如是知微细业因缘果报。不能思惟我此法律十善业道。唯佛世尊如实能知也。然十善业十不善业遂令彼等善恶地神二种夜叉。法非法行二种龙王天阿修罗。种种胜负人中伏咎获如是报。彼十八九至第二十。广说大精讲者叙矣。从此第三结诸难起。
　　经。由此诸恶有是难兴。
　　解曰。文易可知。从此第四明般若德于中分二。初明般若德后结劝奉持。初明德中文分为二。初明具众德后举喻以明。且初第一明具众德。
　　经。大王般若波罗蜜多能出生一切诸佛法一切菩萨解脱法一切国王无上法一切有情出离法。
　　解曰。般若波罗蜜多者示法体也。次彰佛母诸菩萨母解脱法。故次诸国王愿护国者无上法宝无与等也。后一切有情若称其名。若复于经受持读诵定出离故。从此第二举喻释成于中分三。初总明喻体次别显胜德后结申般若。且初第一总彰喻体。
　　经。如摩尼宝体具众德。
　　解曰。如谓举喻。梵云摩尼此翻为宝顺旧译也。新云末尼具足应云震跢末尼。此云思惟宝。会意翻云如意宝珠随意所求皆满足故。体具众德者标下众德也。从此第二别显胜德。
　　经。能镇毒龙诸恶鬼神能遂人心所求满足能应轮王名如意珠能令难陀跋难陀等诸大龙王降霔甘雨润泽草木若于闇夜置高幢上光照天地明如日出。
　　解曰。能镇毒龙者镇恶龙鬼德。谓摩尼宝镇诸毒龙止恶风雨镇恶鬼神。不行疾疫不令非法夭害有情。能遂人心者遂人所求德。谓摩尼宝若有所求衣服饮食及诸珍宝所须皆得。能应轮王者轮王意珠德。谓摩尼宝应转轮王随王之意所须皆得。能令难陀等者龙降甘雨德。谓摩尼宝能令难陀此翻云喜。跋难陀者此云贤喜。等者等和修吉等诸大龙王。随顺法行降霔甘雨。润泽草木。若于闇夜者光照天地德。谓摩尼宝若于闇夜置高幢上。光照天地明如日出．无所不见。从此第三结申般若。
　　经。此般若波罗蜜多亦复如是。
　　解曰。谓此般若具前众德。能镇信解一切有情三毒恶龙五见诸鬼故。又若受持读诵之者。一切所求官位富饶男女慧解行来随意。人天果报等能遂人心皆满足故。又此即是诸佛法王菩提涅槃无上意珠。从净法界等流出故。又诸菩萨起大悲云于诸世界广为有情洒甘露法。当根摄益皆润泽故。又此能为生死长夜大黑闇中宝炬智灯。令受持者发生三慧破无明闇。如日照故亦如是言显具德矣。从此第二结劝奉持于中分四。且初第一劝正供养。
　　经。汝等诸王应作宝幢及以幡盖烧灯散花广大供养。
　　解曰。广建道场表其敬也。从此第二置经之处。
　　经。宝函盛经置于宝案。
　　解曰。宝函宝案表至重也。从此第三行常引前。
　　经。若欲行时常导其前。
　　解曰。王君行时常以此经导引其前。传闻西方有佛法处。诸国国王皆以般若为镇国宝。王若出行以经先导即得国界无灾难矣。从此第四住处供养。
　　经。所在住处作七宝帐众宝为座置经于上种种供养如事父母亦如诸天奉事帝释。
　　解曰。所在住处者明置经处。喻申供养文易悉也。从此第五明教兴废于中分二。且初第一明因教兴。
　　经。大王我见诸国一切人王皆由过去供五百佛恭敬供养得为帝王一切圣人得道果者来生其国作大利益。
　　解曰。皆由过去者。明久侍多佛及圣人来生种种兴建作大利益。如金刚般若云。如来灭后后五百岁能生信心以此为实。当知是人乃至以于无量千万佛所种诸善根。何况人王兴建般若非侍多佛能致此欤。从此第二明诸难起。
　　经。若王福尽无道之时圣人舍去灾难竞起。
　　解曰。如文易了。从此第二明护国法于中分三。初明护国人次明护国法后世尊印述。初护国人中文分为二。初佛令护国后菩萨敬承。初文复三。初告示诸王。次诫诸菩萨。后立像供养。且初第一告示诸王。
　　经。大王若未来世有诸国王建立正法护三宝者我令五方菩萨摩诃萨众往护其国。
　　解曰。建立正法者此有二种。一世间正法。如金光明云治摈如法故。二出世正法。诸佛所说解脱法故。余文易了无劳重释。从此第二诫诸菩萨于中分五。且初第一东方菩萨。
　　经。东方金刚手菩萨摩诃萨手持金刚杵放青色光与四俱胝菩萨往护其国。
　　解曰。言金刚者如三藏所持梵本金刚顶瑜伽经云。坚固利用具二义也。依彼释者然五菩萨依二种轮现身有异。一者法轮现真实身所修行愿报得身故。二教令轮示威怒身由起大悲现威猛故。此金刚手即普贤菩萨也。手持金刚杵者所起正智犹如金刚。能断我法微细障故。依教令轮现作威怒。降三世金刚三头八臂。摧伏一切摩醯首罗大自在天诸魔军众。能害正法恼众生者。令调伏故。放青色光者显能除遣魔等众也。与彼东方持国天王及将无量乾闼婆众毗舍阇众而为眷属。四俱胝者且一俱胝如花严经第四十五阿僧祇品云。百洛叉为一俱胝当此百亿也。余三准知。从此第二南方菩萨。
　　经。南方金刚宝菩萨摩诃萨手持金刚摩尼放白色光与四俱胝菩萨往护其国。
