<!-- { "loadSidebar": true } -->
　　解曰。依四静虑四无色者。静虑无色如前已解。二界定地地别有八。此差别者。前七各三净味无漏凡圣别故。有顶唯二无无漏故。无分别智者。谓即加行根本后得俱无分别也。次第随顺者后得智也。云何知然。谓加行智引根本故。根本智品证真理故。准于后得种种修行得于八地皆修习故。言随顺者修习义也。从下至上随顺趣入。如俱舍论第二十八修超等至。彼论颂云。二类定顺逆均间次及超至间超为成。于前八地本善等至分为二类。一者有漏二者无漏。往上名顺。还下名逆。同类名均。异类名间。相邻名次。越一为超。至间超为成者。谓观行者修超定时。于有漏八地顺逆均次现前数习。无漏七地顺逆均次漏无漏顺逆间次。于有漏地顺逆均超。于无漏地顺逆均超现前数习。名加行满无漏等至。顺逆间超名超定成。此则随顺大般若经菩萨摩诃萨师子频申三摩地集散三摩地。至下当悉。如十地论云。此地菩萨以何义故入禅无色无量神通。为五种众生故。一为禅乐憍慢众生入诸禅故。二为无色解脱憍慢众生入无色定故。三为苦恼众生令安善处永与乐故。应解彼苦令不受故。入诸禅定起慈悲无量故。四为已得解脱众生入喜舍无量故。五为邪归依众生入胜神通令正信故。此地获得不退禅故名三昧地前地。非无此地胜故。然此五中前之四门属此段也。第五神通属次下故。从此第三明得五通。于中分二。且初第一总标定等。
　　经。具足胜定得五神通。
　　解曰。具足胜定者前八定也。于中前四五通所依。得五神通者此总标矣。从此第二别明五通。
　　经。现身大小隐显自在天眼清净悉见诸趣天耳清净悉闻众声以他心智知众生心宿住能知无量差别。
　　解曰。于此五中第一三四境唯现在。所现闻知皆现在故。境畔际者如前经云。万佛刹土。第五知过去。如十地经云。如实念知过去无量百千万亿那由他劫。第二知未来。准彼过去义应悉也。又十地论明智见者。四通明智第五明见。然十地经列五通者。一者神通。二天耳通。三他心通。四宿命通。五天眼通。依此次第明智见别不同此也。三业异者彼论次云。初一神通身业清净。天耳他心口业清净。宿命死生意业清净。所知异者。初一神通能至众生所运身胜解意速异。天耳智通能知说法音声义故。他心智通随诸言音皆能尽知。依于此义种种异名随众生说。故去来二通尽知众生过去未来所应受化故。释名出体如序品矣。从此第三结申满地。
　　经。于六阿僧祇劫行一切忍波罗蜜多得大总持利益安乐。
　　解曰。六阿僧祇者如前加也。忍波罗蜜者。此度偏增。余非不修。随力分故。得大总持者。四种如前悉圆满故。利益安乐者结利他故。
　　从此第七明焰慧地文三如前且初第一标入地相。
　　经。复次焰慧地菩萨摩诃萨修行顺忍无所摄受永断微细身边见故。
　　解曰。明入地者如金光明云。四地菩萨是相先现。四方风轮种种妙花悉皆散洒充布地上。菩萨悉见也。焰慧地者。以智慧火烧诸烦恼。增长光明修觉分故。修行顺忍者。第三顺忍中下品忍也。修谓修习行谓进趣。忍名虽通令入此地证真之智名为顺忍。初证此理忍义胜故。无所摄受者所证如也。谓此真如无所系属。非我系属非我执等所依取故。永断微细身边见故者所断障也。谓意识俱修断烦恼身边见也。言微细者。此身边见最下品故。不作意缘故。远随现行故。说名微细。彼障此地菩提分法。入此地时便永断故。见俱无明为所知障。此有二种。如金光明云。一者味著等至喜悦无明。即是此中定爱俱者。于净定中生味著故。二者微妙净法爱乐无明。即是此中法爱俱者。言净法者。谓真如法及菩提分法十二分教法。此二无明为所知障。与彼烦恼二爱相应。又二无明从无始来与意识中任运而生身边二见相应而起。今入此地无明断故。二爱二见皆永不行。断种断现准上悉也。然此地中与前异者。初二三地行施戒修相同世间。今第四地既得无漏菩提分法名出世矣。从此第二住地修行。于中分三。且初第一标所修行。
　　经。修习无边菩提分法。
　　解曰。言修习者如十地论。谓此地中修菩提分行相无边。或所利无边。或即趣向果德无边。名无边也。分者因也亦支分义。趣果果分名分法也。从此第二明菩提分。
　　经。念处正勤神足根力觉道具足。
　　解曰。念处等者。前三各四次二各五次七后八为三十七。列名出体如前序品。此地所修皆无漏故。如十地经修念住勤一一皆云除世贪忧。神足已下尽八正道一一具四。依止厌依止离依心灭依止舍。花严经云回向于舍也。如婆沙云。慧缘苦集名为厌故。能断惑道皆名为离。离烦恼故。灭谓惑无灭理显故。舍谓大舍寂静住故。广如俱舍论第二十五对法第十具分别也。从此第三明所趣果。
　　经。为欲成就力无所畏不共佛法。
　　解曰。为趣佛果文易可知。从此第二经申满地。
　　经。于七阿僧祇劫修习无量精进波罗蜜多远离懈怠普利众生。
　　解曰。于七阿僧祇者如前加也。言无量者众行广故。习修不退皆精进故。此度偏增余随分故。远离懈怠者障永断故。普利众生者等利他故。从此第八明难胜地文三如前。且初第一标入地相。
　　经。复次难胜地菩萨摩诃萨以四无畏随顺真如清净平等无差别相断随小乘乐求涅槃。
　　解曰。明入地者如金光明云。五地菩萨是相先现。有妙宝女。宝实璎珞周遍严身。首冠名花以为其饰。菩萨悉见也。难胜地者。修行方便胜智自在能得难得名难胜地。以四无畏者。此有二种。一者佛果四无畏。一一切智无畏。二漏尽无畏。三障道无畏。四出苦道无畏。如常分别。二者菩萨四无畏。一闻持无畏。二解脱无畏。三处众无畏。四答难无畏。如前已解。若后四种希转增进广行利乐。加行引发入此地故。若前四种由此地中能证之智所断之障。知诸地中障道出道分同果故名无畏也。随顺真如者如十地论第八云。随顺平等真如法故。准彼论者。谓能证智随顺平等证真如理中品顺忍也。清净平等无差别相者所证如也。染净平等体无差别。非如眼等有差别故。断随小乘乐求涅槃者所断障也。谓前地中修菩提分虽得无漏。由所知障令善心等而有欣厌。同小乘等厌背生死欣求涅槃。此有二种如金光明云。一者欲背生死无明。即是此中厌生死者。二者希趣涅槃无明。即是此中乐涅槃者。此二无明障于五地无差别道。入五地时便永断故。从此第三住地修行。于中分三。初明观诸谛。次明习技艺。后明出障道。且初第一明观诸谛。
　　经。集诸功德具观诸谛此苦圣谛集灭道谛世俗胜义观无量谛。
　　解曰。集诸功德者积集无量行愿功德也。如十地论第七云。修习菩提心得大愿力故。不疲倦心慈悲不舍众生故。得善根力修习功德智慧行故。不舍众生力不休息诸行故。正修行力起方便善巧故。无厌足力照见上上地故。得他胜力正受如来加护故。自得胜力得念定慧故。然此八中总有四对。初二二利后二自他广明。此地集诸德也。具观诸谛者标所观也。此苦等谛观无量者。四谛二谛具摄真俗境无量故。能证之智解无量故。从此第二明习技艺文复分二。且初第一明习技艺。
　　经。为利众生习诸伎艺文字医方赞咏戏笑工巧咒术外道异论吉凶占相一无错谬。
　　解曰。为利众生习诸伎艺者标利他也。技术业艺有无别故。文字者书记故。医方者救疗故。赞咏者文辞故。戏笑者歌乐故。工巧者雕镂等故。咒术者隐显等故。外道异论者十六异论故。吉凶占相者。占谓卜噬相谓候貌。或于梦寐或于列宿皆善占相能知吉凶无错谬故。从此第二明趣菩提。
　　经。但于众生不为损恼为利益故咸悉开示渐令安住无上菩提。
　　解曰。开此示彼。余文易了。从此第三明出障道。
　　经。知诸地中出道障道。
　　解曰。知诸地中者。谓知诸地障道出道入住满心皆悉了矣。从此第三结申满地。
　　经。于八阿僧祇劫常修三昧开发诸行。
　　解曰。于八阿僧祇劫者如前加也。常修三昧者。禅度偏增余随力分。依定开发诸行愿故。从此第九明现前地文三如前。且初第一标入地相。
　　经。复次现前地菩萨摩诃萨得上顺忍住三脱门能尽三界集因集业粗现行相。
　　解曰。明入地者如金光明云。六地菩萨是相先现。七宝花池有四阶道。金砂遍布清净无秽。八功德水皆悉盈满。嗢钵罗花．波头摩花．分头花．芬陀利花随处庄严。于花池所游戏快乐清凉无比。菩萨悉见也。现前地者。行法相续了了显现无相思惟悉现前故。得上顺忍者。明能证智。上品忍也。住三脱门者如十地论第八云。欲入第六地。得一切法自性无相平等故。准彼即显证三脱门平等真理也。如唯识论。此地所证。无染净如本性。无染非后净故。能尽三界等者所断障也。能尽即是断尽义也。言三界者明所依也。集因者俱生烦恼及识种也。集业者福非福等诸业种也。皆是集论分段因故。粗现行相者所知障也。谓由前地观于四谛二染二净执有染净粗相现行。障于六地无染净道。谓此无明有其二种。如金光明云。一者观行流转无明。即是此中执有染者。二者粗相现前无明。即是此中执有净者。取净相故相观多行未能多时住无相观。入此地时彼二无明及集因集业俱永断故断彼种现。准前悉故从此第二住地修行。于中分二。且初第一明缘生观。
　　经大悲增上观诸生死无明闇覆业集识种名色六处触受爱取有生老死等皆由著我解曰。大悲增上观诸生死者。先起大悲利生增上。观诸世间受生死故。如十地经云。世间受身生处差别皆以著我。若离于我则无生等。无明闇覆者。发业无明速闇为性。覆真实理生死本故。业习者。业谓非福福不动行。习谓熏习也。识种者总报识种于结生位种生现故。名色者。初结生位非色四蕴总立为名。羯逻蓝等名之为色。合此二种为名色故。六处者名色增长有明等生六根处故。触谓触对。根境识三和合生故。受谓领纳。因触生故。然识等五约位以明。此之五果种种唯无记。随业所生起必俱故。爱谓润惑。受增名取。业等六种增长名有。有当果故。随于诸趣蕴起名生。衰变名老。灭坏名死。言等者等彼忧悲苦恼也。亦显缘起长劫轮回治道未生恒无尽故。皆由著我者。菩萨观彼长劫轮回由有我故生死不断。从此第二三脱门观。
　　经。无明业果非有非无一相无相而不二故。
