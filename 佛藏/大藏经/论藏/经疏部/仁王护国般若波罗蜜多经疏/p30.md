<!-- { "loadSidebar": true } -->
　　解曰。习忍以前者明劫外也。经十千劫者所经时也。此明直往。不同涅槃八万六万四万二万十千劫等。此顿彼渐有差别故。行十善行者所行行也。身三口四意三为十。有退有进者明不定矣。从此第二举喻释成。
　　经。譬如轻毛随风东西。
　　解曰。十善进退如毛东西。从此第二明正定聚。于中分二。且初第一明正定聚。
　　经。若至忍位入正定聚不作五逆不谤正法。
　　解曰。若至忍位者。谓修十善。上品成满发菩提心。如前不退名至忍位。入正定聚者。入谓进入也。即此忍位名正定聚。不同小乘。俱舍第十正性离生名正定故。下之两句明不造逆非阐提故。从此第二明忍所治。
　　经。知我法相悉皆空故住解脱位。
　　解曰。知我法相者分别二执也。谓由邪教及由邪师自邪分别。我谓主宰法谓蕴等。如上所明。即蕴离蕴二十句等六十二见即我法执。由此二执二障具生。此伏二执及相应障伏彼现行悉皆空故。二执随眠皆未灭也。若尔何故花严第十解十位云。除灭诸烦恼永尽无有余。无碍寂灭观是则佛正法。如何此云随眠未灭。答彼依伏灭邪教邪师所起我法不共无明伴类烦恼故云永尽。非谓一切自分别生烦恼及俱生烦恼亦永尽故。故缘起经云。内法异生不放逸者。我不说为无明缘行。谓邪教等所发不共相应无明已永尽故。故不说为无明缘行。然自分别烦恼及俱生烦恼现行渐伏种皆未尽。至见道位分别二障所有种子顿断尽故。至下当悉。住解脱位者。此伏忍位而有二名。望菩提果故名资粮。望涅槃果故名解脱。解脱分故名解脱位。从此第三结申满位。
　　经。于一阿僧祇劫修习此忍能起胜行。
　　解曰。于一阿僧祇劫者所经时也。阿之云无。僧祇云数。劫者梵语也。具足应云劫波者时分也。译为唐言一无数时也。修习此忍者结此位也。能起胜行者起性种性十行位也。此阿僧祇略分别者。如新花严经第四十五阿僧祇品。有一百二十数。从初百洛叉至第一百三数名阿僧祇。即无数劫也。如瑜伽四十八说十三住竟下分别云。又即于此一一住中经多俱胝百千大劫。或过是数方乃证得一住成满。由此应悉。今此经中前十法师一一各增一僧祇者。准此应悉。瑜伽次云。然一切住总经于三无数大劫。方乃圆证无上菩提。谓经第一无数大劫。方乃起过胜解行住。证欢喜住。此就恒常勇猛精进。非不勇猛勤精进者。复经第二无数大劫。方乃超过极欢喜住乃至有加行有功用无相住。证得八地。此即决定以是菩萨得净意乐决定勇猛勤精进故。复经第三无数大劫。方乃超过无功用住无碍解住。证得最上成满菩萨住。即法云地。当知。此中略有二种无数大劫。一者日夜半月一月等。算数方便时无量故。亦说名为无数大劫。二者大劫。彼论前云。以风灾劫算数方便超过一切算数之量。亦说名为无数大劫。若就前说无数大劫。要由无量无数大劫。方证无上正等菩提。又以斯文属此经者。无数阿僧祇亦不违理。若就后说无数大劫。但经于三无数大劫。便证无上正等菩提。更无大劫过此量也。问论既说云经三大劫。然一大劫为经几时。答如璎珞经下卷说云。如有大石方八百里。净居天衣三年一拂拂尽此石。名一阿僧祇劫。问若如此者。婆娑论说。释迦菩萨超九劫等。为何劫耶。答瑜伽次云。若正修行最上上品勇猛精进。或有能转众多中劫小三灾劫。或有乃至转多大劫大三灾劫。当知决定无有能转无数大劫。此同婆沙于修妙相转大劫也。若尔时既长远何由成佛。答曰。处梦谓多年。觉乃须臾顷故。时虽无量悟乃一刹那。常自精勤勿怀怖惧。由此应说三练磨心。从此第二明性种性。于中分三。初标位辨相。次正辨修行。后结申满位。且初第一标位辨相。
　　经。复次性种性菩萨住无分别。
　　解曰。性种性者如前已解。住无分别者。标此位中修十胜行远离自也取相分别。又了三假无分别观也。从此第二正辨修行。于中分三。初明修十行。次明所对治。后明所修观。初中复二。且初第一标十慧观。
　　经。修十慧观。
　　解曰。十慧观者即十行也。慧即别境能观之心。修行施等十胜行也。然十行者。谓施戒等修起名行。行法故圆满说为十。总言十行。带数得名。即行之行。自他异故。然别名者。若云施等当体彰名。云欢喜等约用为目。出体辨人如前住故。从此第二别明十行文分为十。且初第一明欢喜行。
　　经。舍财命故。
　　解行品者。施悦自他名欢喜行。无贪三业为自性也。舍财命者舍即施也。由能舍心行施事也。财谓财物资具法财。命谓身肉及无畏行皆能舍故。从此第二明饶益行。
　　经。持净戒故。
　　解行名者。护持三聚能益自他名饶益行。受持净戒三业为性。持净戒者。守护律仪三业无失。从此第三无违逆行。
　　经。心谦下故。
　　解行名者。忍力能治自他恚恨名无违逆行。无嗔三业为自性也。心谦下者。种种毁辱逼切恼害。心唯谦下皆能忍也。从此第四无屈挠行。
　　经。利自他故。
　　解行名者。精勤修习心不退乱名无屈挠行。以勤三业为自性也。利自他者。遍策诸根修诸胜行皆不退屈能益自他。精进行也。从此第五离痴乱行。
　　经。生死无乱故。
　　解行名者。善修止品得胜等持名离散乱行。定为自性也。生死无乱者。如经说云。于世间中死此生彼入住出胎皆无痴乱。禅定行也。从此第六明善现行。
　　经。无相甚深故。
　　解行名者。观法实相照理现前名善现行择法为性也。无相甚深者。如经说云。念念观察一切众生无性为性。一切诸法无为为性。一切国土无相为性。即相观性名为甚深。修慧行也。从此第七明无著行。
　　经。达有如幻故。
　　解行名者。善修胜行不滞空有名无著行。择法为性也。达有如幻者。达诸有为如幻不实。如经说云。观诸法如幻。诸佛如影。菩萨行如梦。佛说法如响。世间如化。由了此等不著空有。方便行也。从此第八明难得行。
　　经。不求果报故。
　　解行名者。常以大愿摄胜善根名难得行。以欲胜解信思念等为自性也。不求果报者。自修胜行不希当果。利乐有情不求彼报也。从此第九明善法行。
　　经。得无碍解故。
　　解行名者。深达根器善于法化名善法行。思择为性也。得无碍解者。谓得四种。法．义．词．辨。无碍解力思择修习二利行也。从此第十明真实行。
　　经。念念示现佛神力故。
　　解行名者。言行相应所作诚谛名真实行。择法为性也。念念示现佛神力者。如经说云。此菩萨摩诃萨成就第一诚谛之语。如说能行。如行能说。随本誓愿皆得究竟。念念遍游十方世界。念念普诣诸佛国土。念念悉见不可说诸佛及佛庄严清净国土。示现如来自在神力。遍法界虚空界。现无量身普入世界。大师子吼得无所畏。能转无碍清净法轮。到佛法海实相源底。行二利行也。结为颂曰。欢喜饶无违无屈离痴乱善现无难得善法真实行。从此第二明所对治。于中分二。且初第一明治十倒。
　　经。对治四倒三不善根三世惑业十颠倒故。
　　解曰。前十慧观是能治行。此下十倒是所治障。言对治者此是总标。言四倒者常乐我净。前习种中第三修行住已辨对治。此中永灭。总聚明也。三不善根者贪嗔痴也。初欢喜行治彼贪也。第三无违逆行治彼嗔也。第六善现行治彼痴也。三世惑业者。过去因忍现在因果忍未来果忍。第七无著行治过现也。八难得行治当果也。约行别治。准此而悉。总聚明者如上卷。十颠倒者结所治也。从此第二明我法空。
　　经。我人知见念念虚伪。
　　解曰。我人知见者举所治也。前习种性明渐伏除。此举所治所依之蕴念念虚伪明其不实。显所治我永所行故。从此第三明所修观行。于中分二。且初第一明所修观。
　　经。了达名假受假法假皆不可得无自他相住真实观。
　　解曰。了达名等体皆虚伪无有真实不可得也。前依生起。以法受法而为次也。此明对治。从易至难故与前异。无自他相者。谓修十行及治十倒。不住自他分别之相。了三假空不起分别。此即顺向无生之理真实观也。天台所谓十行之中有无生忍。此之类也。从此第二明所修行。
　　经。中品修习八万四千波罗蜜多。
　　解曰。贤位中故文易可知从此第三结申满位。
　　经。于二阿僧祇劫行诸胜行得坚忍位。
　　解曰。此位长时于前一上加一劫故。行诸胜行者结此十行。得坚忍位者得入后位。从此第三明道种性。文三如前。且初第一标位辨相。
　　经。复次道种性菩萨位坚忍中观诸法性得无生灭。
　　解曰。道种性者如前已解。住坚忍中者。坚谓坚固不可坏义。如梵网经谓十回向为十金刚也。观诸法性者有为法性也。得无生灭者。达有为空了无生灭。从此第二正辨修行。于中分二。初明十回向。次明对治。后辨生差别。然十回向谓已所修发胜思愿各有三义。言回向者。照理不住曰回。大悲救物名向。向众生也。又行不住有曰回。直趣菩提名向。向菩提也。又于相不住曰回。达事照如名向。向实际也。由此义故名为回向。回向圆满故说为十。言十回向带数得名。回向两字六释不摄。共目一法。非合释也。此十回向各具三义。向众生者。善根依彼得增长故。又以大悲异二乘故。向菩提者。心依彼发顺向彼故。希无上果速圆满故。向实际者。善根依彼必归理故。智起照如希证圆故。由此回向各异三也。然出体者。总即大愿。别即四法。定．慧．愿．悲。具五蕴故。别名辨相如次释矣。明十回向文分为十。且初第一明救护一切众生离众生相回向。
　　经。四无量心能破诸闇。
　　解此名者。拔济为救。加卫为护。于所救护照解平等名离相也。又悲能救护。智能离相。离相之行为回向也。四无量心者能救护心也。能破诸闇者。拔济有情破烦恼闇。从此第二明不坏回向。
　　经。常见诸佛广兴供养。
　　解此名者。三宝及戒为不坏信。以彼善根成此回向。常见诸佛者。就胜而明。法僧及戒理必俱故。广兴供养者。彰福资粮黄供养也。从此第三明等一切诸佛回向。
　　经。常学诸佛住回向心。
　　解此名者。学三世佛所作回向。念念修学成此回向。言常学者能受学心。言诸佛者所受学处。回向心者受学之事。如花严说。诸佛世尊回向之道略有三种。所修善根回向法界无与等故。回向菩提愿圆满故。回向众生近三宝故。受行彼三即常学故。从此第四明至一切处回向。
　　经。所修善根皆如实际。
