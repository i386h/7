<!-- { "loadSidebar": true } -->
　　解曰。十住菩萨作铜轮王。十行银轮。十回向位作金轮王。然四轮王王化别者。一二三四洲化境为异。故顺正理云。从此洲人寿命无量乃至八万岁有转轮王生。灭八万时。有情富乐寿量损减。众恶渐盛。非大人器故无轮王。此王由轮旋转应导威伏一切名转轮王。金银铜铁轮应别故。若王生在刹帝利种绍洒顶位。于十五日受齐戒。时沐浴首身受胜齐戒。升高台殿臣僚辅翼。东方忽有金轮宝现。余转轮王应知亦尔。轮主如佛无二俱生。一切轮王皆无伤害。令伏得胜已各安其所居。劝导令修十善业道。言七宝者。所谓轮宝象宝马宝珠宝女宝主藏臣宝主兵臣宝。马等五宝有情所摄。珠轮二宝乃是非情。正法念经又有七宝。所谓剑宝皮宝床宝林宝殿宝衣宝履宝。此等诸宝皆由修习无嗔善根之所招感。所有威德及王风化。如正法念乃起世经。彼广明矣。从此第二总明伏忍。于中今三。且初第一总明圣胎。
　　经。伏忍圣胎三十人十住十行十回向三世诸佛于中学无不由此伏忍生。
　　解曰。住伏忍者即名圣胎。三世诸佛从此生故。从此第二明难得入。
　　经。一切菩萨行根本是故发心信心难若得信心必不退进入无生初地道。
　　解曰。一切菩萨行根本等者。此明入劫菩萨行本。即十信心此心难发。如前经云。有恒河沙见佛法僧。得入信者数极少矣。若得十信至第六心必不退者信不退也。定证无生至初地故。虽七住前容作二乘。设尔不久定当得故。又解若得信心即十信心必不退者。十住第七位不退也。已前容退。如璎珞经云。净目天子法才王子舍利弗等欲入第七。遇缘退故。从此第三结名辩相。
　　经。化利自他悉平等是名菩萨初发心。
　　解曰。化利自他者辩发心相。若时菩萨观他如自得平等心而修二利。方名菩萨初发心相。入初住也。明伏忍竟。从此第二有五行半广明信忍。于中分二。初别明三地。后总结断障。初明三地文分为三。初明下忍文复分三。且初第一明欢喜地。
　　经。欢喜菩萨转轮王初照二谛平等理权化有情游百国檀施清净利群生。
　　解曰。欢喜等者。标住地名明其王位。初照二谛平等理者。谓此初证平等真如断分别也。权化有情者。或王或佛权现化身。游百国者明化境也。檀度清净者胜行利生也。从此第二明地得名。
　　经。入理般若名为住住生德行名为地。
　　解曰。入者证也。言般若者。无分别智证实相理俱名般若。住者不动名住。依持义也。住生德行名为地者。智冥真理即能生显为无为德。有为功德因此而生。无为功德因此而显。五相显发住生二义故名为地。道十地也。如唯识第九云。如是十地总摄有为无为功德。以为自性。与所修行为胜依持。令得生长名为地矣从此第三初心具德。
　　经。初住一心具众德于胜义中而不动。
　　解曰。言初住者。见道证如名为初住。言一心者。即一心真见道也。具众德者。如前经云。具足八万四千德也。于胜义者。境第七声。谓智证真寂而不动。此初入地。例后应知。从此第二明中品忍。于中分二。且初第一明离垢地。
　　经。离垢菩萨忉利王现形六趣千国土戒度清净悉圆满永离误犯诸过失。
　　解曰。标其地名。明王居处。明所化境。明修胜行。戒度圆满明其离过。微细不犯矣。从此第二明修境智。
　　经。无相无缘真实性无体无生无二照。
　　解曰。上句明境。妄执缘生圆成异故。下句明智。达无体故。了无生故。证无二故。明智照解无分别故。虽于五忍胜劣有殊。论其境智准此应悉。从此第三明发光地。
　　经。发光菩萨夜摩王应形往万诸佛刹善能通达三摩地隐显自在具三明。
　　解曰。标其地名。明王居处。明所化境。明其得定。明所具德。言隐显者。五通自在具有三明。如序品也。从此第二总结断障。
　　经。欢喜离垢与发光能灭色缚诸烦恼具观一切身口业法性清净照皆圆。
　　解曰。结上三地能断色缚。谓贪等三如前解故。具观一切身口业者。显离色缚。色业自在。言法性者。色心实性即是真如智照圆也。从此第三有四行偈广明顺忍。于中分二。初别明三地后总结断障。初明三地文分为三。且初第一明焰慧地。
　　经。焰慧菩萨大精进睹史天王游亿刹实智寂灭方便智达无生理照空有。
　　解曰。标其地名。明修胜行。明王居处。实智寂灭者证如智也。方便智者缘事智也。达无生理者即是真如正智境也。照空有者即是理事方便境故。从此第二明难胜地。
　　经。难胜菩萨得平等化乐天王百亿国空空谛观无二相垂形六趣靡不周。
　　解曰。标其地名明修正观。真俗二智行相互违。合令相应故名平等。明王居处。空空谛观者。初空显如。后空遣相。或云色心。或云我法。谓此地中理事合照故云谛观。无二相者。能合难合令相应无二相故。垂形以下。明所化境。靡者无也。从此第三明现前地。
　　经。现前菩萨自在王照见缘生相无二胜义智光能遍满往千亿土化众生。
　　解曰。标其地名。明王居处。照见缘生者。智常照解十二缘生相无二也。胜义智光者。智缘胜义名胜义智。智能照理故名光能。照解体圆故云遍满。往千亿土明所化故。从此第二总结断障。
　　经。焰慧难胜现前地能断三障迷心惑空慧寂然无缘观还照心空无量境。
　　解曰。结上三地。能断三障迷心惑者。如上见等三种障也。言空慧者结实智也。言寂然者结平等也。无缘观者。结照见缘生相无二也。还照心空者。自障既断照自地如。如智德广云无量矣。从此第四有两行半明远行地。于中分三。且初第一明远行地。
　　经。远行菩萨初禅王住于无相无生忍方便善巧悉平等常万亿土化群生。
　　解曰。标其地名。明王居处。无相无生忍者。此地菩萨纯无相观故。云无相智证无生忍。方便善巧者。明修胜行。济利有情悉平等故。常万已下。明所化境。从此第二超分段生。
　　经。进入不动法流地永无分段超诸有。
　　解曰。此地菩萨必能进入后不动地法駃流也。未无分段者。自此已前容有分段。受三界生。今此地中功用分段最后边故。超诸有者。无漏定愿资彼胜身。令所感报渐渐增胜乃至等觉受变易生。超三有故。从此第三明所断障。
　　经。常观胜义照无二二十一生空寂行顺道法爱无明习远行大士独能断。
　　解曰。言常观者表无间断。言胜义者明所证也。照无二者。真俗双照无有二也。二十一生者明经生也。地地有三。今第七地经二十一生。智皆照如云空寂行。理实住地有二十生。最后终生必当得故。顺道法爱者爱善法也。婆沙论中名善法欲。智度论云。顶位未伏顺道法爱。不言断位。此说断者。谓六地前有定有散。散位起爱。今入此地。虽有加行以结无相。相续现前无散忻求。永无爱故。无明习者。如下经云。断诸业果细现行相。诸业果者即分段生。细现行者所知障也。执有生灭。细相现行能障此地妙无相道。所知障体即是无明。与前爱俱。入地止断。故偈说云。远行大士独能断也。前长行中七八九地皆无生忍合为一文断色心习。此别结者。永无法爱超分段生。功用后边具此三义故别结矣。又若大劫数三无数。今第七地第二劫满。又后二同第三劫皆无功用故同结矣。从此第五有五行偈明后三地。于中分二。初别明三地。后总明断障。初明三地文分为三。初不动地文复分二。且初第一明不动地。
　　经。不动菩萨二禅王得变易身常自在能于百万微尘刹随其形类化众生。
　　解曰。明中忍也。标其地名。明王居处。明得胜身。常自在者。现相及土悉皆自在。明所化境随类化故。从此第二明常不动。
　　经。悉知三世无量劫于第一义常不动。
　　解曰。悉知三世者明智照也。无量劫者。知过未世俱无量也。于第一义者。此地菩萨虽常证如。真俗双照常不动矣。从此第二明善慧地。
　　经。善慧菩萨三禅王能于千恒一时现常在无为空寂行恒沙佛藏一念了。
　　解曰。明上忍也。标其地名。明王居处。明所化境。明修止观。智常证如。真俗平等皆空寂故。恒沙佛藏者明具德也。恒沙诸佛所流至教。此地菩萨于一念中四无碍解皆能了矣。从此第三明法云地。于中分二。且初第一明法云地。
　　经。法云菩萨四禅王于亿恒土化群生始入金刚一切了二十九生永已度。
　　解曰。寂灭忍中此下品也。标其地名。明王居处。明所化境。始入金刚者后胜定也。始者初也。入者证也。此地末心起金刚定。初无间道证理。现前惑障永无。照解圆极名一切了。此等觉位法云地收。上下各半显前后故。明所超生如文悉矣。从此第二明下品忍。
　　经。寂灭忍中下忍观一转妙觉无等等。
　　解曰。标忍之名明下忍观。言一转者。辩忍位也。此无间位转为解脱名为一转。即名妙觉佛果圆也。无等等者。若前刹那以因望果名为无等。至解脱位佛佛道齐即名为等。此下忍位明当转故。从此第二总明断障。
　　经。不动善慧法云地除前所有无明习无明习相识俱转二谛理圆无不尽。
　　解曰。标上三地。除前所有无明习者。所知障也。除前七地各治一分色心障外余之细障。于此三地各别断故。无明习相识俱转者。谓修所断烦恼障种及第七俱所有无明彼微细种至等觉位由与识俱故云俱转。又如起信。根本无明与业识俱。云转舍也。二谛理圆无不尽者。明等觉位。照解体圆所断所弃无不尽矣。从此第六有一行半明正觉位。于中分二。且初第一明正觉圆。
　　经。正觉无相遍法界三十生尽智圆明。
　　解曰。梵云三菩提此云正觉。无上觉也。言无相者。能证所证俱无相也。遍法界者。恒沙功德一一无边乃至毛端皆遍法界。三十生尽者。超过十地彼生尽故。智圆明者智圆极也。从此第二明佛具德。
　　经。寂照无为真解脱大悲应现无与等湛然不动常安稳光明遍照无所照。
　　解曰。言寂照者明智德圆。无为真解脱者明断德圆。大悲应现者明恩德圆。无与等者。明上三德俱无等也。湛然不动者显恩德也。由佛大悲利他愿力。应现大小种种类身。动而常寂故云湛然。虽示去来体常不动。言安隐者示现化也。如食马麦及现出血。未曾动摇常安隐也。光明遍照者。恩德之体如净摩尼。体周法界照而无照。大文第二结前因果。
　　经。三贤十圣住果报唯佛一人居净土一切有情皆暂住登金刚原常不动。
