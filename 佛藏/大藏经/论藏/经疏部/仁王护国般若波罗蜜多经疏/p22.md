<!-- { "loadSidebar": true } -->
　　经。如是等相不可思量。
　　解曰。如是上来诸佛菩萨忍之性相。不可思惟不可称量能知其德过思量矣。从此第二明结难量。于中分三。且初第一结菩萨行。
　　经。是故一切菩萨摩诃萨所修诸行未至究竟而于中行。
　　解曰。此结标中诸菩萨行也。言是故者结上之词。言一切者地前地上诸菩萨也从初发心至未成佛。皆于思中而修行矣。虽忍之性体无圣凡。依忍辩修故明菩萨也。从此第二结诸佛化。
　　经。一切诸佛知如幻化得无住相而于中化。
　　解曰。一切诸佛者。此结标中诸佛法身。知如幻化者。知所化生如幻不实。若非教被无脱幻缚。故起化也。得无住相者。一切凡夫乐住生死。二乘圣者乐住涅槃。诸佛世尊得无住道。大悲大智常所辅翼。由斯不住生死涅槃。身或异同恒利乐故。而于中化者。界趣圣贤忍所摄故。于中化故。从此第三结忍难量。
　　经。故十四忍不可思量。
　　解曰。结也。然据标中释结别者。释后结前文越次也。又复结中人亦越次。标据果因结依行化。是二别矣。从此第三赞忍德深。于中分三。一标利益广。二喻说难量。三诸佛称赞。且初第一标利益广。
　　经。善男子汝今所说此功德藏有大利益一切众生。
　　解曰。赞所说忍是功德藏。生闻思等广利乐故。从此第二喻说难量。
　　经。假使无量恒河沙数十地菩萨说是功德百千亿分如海一滴。
　　解曰。明德广也。假使无量恒河沙数者明其多也。十地菩萨者明其胜也。菩萨之中十地最胜。说是功德者忍功德也。百千亿分等者举喻以明。谓忍德圆量同法界犹如大海。十地赞说于百千亿分中其如一滴耳。若尔波斯所证极唯十地。何故十地赞乃劣耶。答波斯说忍与佛说同。赞忍功德亦同前说。如一滴矣。从此第三诸佛称赞。
　　经。三世诸佛如实能知一切贤圣悉皆称赞是故我今略述所说少分功德。
　　解曰。此十四忍所有功德。三世诸佛如实能知。一切菩萨若贤若圣依忍修行悉皆称赞。是故等者。若佛具说者恐生犯乱。故佛略述少分功德。从此第四诸佛同修。于中分三。初诸佛同修后明起净信。初同修中文分为二。初三世同修后明必修习。初文复三。且初第一过现同修。
　　经。善男子此十四忍十方世界过去现在一切菩萨之所修行。
　　解曰。明此忍门菩萨同修。从此第二明佛显示。
　　经。一切诸佛之所显示。
　　解曰。明同说也。从此第三合明未来。
　　经。未来诸佛菩萨摩诃萨亦复如是。
　　解曰。例过现也。从此第二明必修习。于中分三。且初第一明必修习。
　　经。若佛菩萨不由此门得一切智者无有是处。
　　解曰。言不由者由谓因由所以之义。若佛菩萨不因于忍不入是门得成佛果一切智者。无有是处。从此第二征之所以。
　　经。何以故。
　　解曰。何以不修忍者不成佛也。从此第三释无所由。
　　经。诸佛菩萨无异路故。
　　解曰。诸佛菩萨不依忍门次第修证。更无异路得成佛故。从此第二明起净信。于中分二。且初第一明信超劫。
　　经若人闻此住忍行忍回向忍欢喜忍离垢忍发光忍焰慧忍难胜忍现前忍远行忍不动忍善慧忍法云忍正觉忍能起一念清净信者是人超过百劫千劫无量无边恒河沙劫一切苦难不生恶趣。
　　解曰。生死长劫无由闻名。若有得闻不生疑谤深生净信。乃至极少一念净信者。是人即超百千等者。即超沙劫诸苦八难不生恶趣。何况多时受持读诵起闻思修。而不越哉。从此第二明得菩提。
　　经。不久当得阿耨多罗三藐三菩提。
　　解曰。由前净信岂唯越苦。亦乃不久当得菩提。从此第三大众修行。于中分三。且初第一标闻法人。
　　经。是时十亿同名虚空藏菩萨摩诃萨与无量无数诸来大众欢喜踊跃。
　　解曰。闻忍之时。同名菩萨与诸大众即序品中所列大众。悉皆欢跃。从此第二明见诸佛。
　　经。承佛威神普见十方恒沙诸佛各于道场说十四忍如我世尊所说无异。
　　解曰。以闻法故承佛威神。即见十方恒沙佛也。各于道场等者。谓一切佛各居本土道场海会说十四忍。如今世尊所说无异。表能说同表所说同。以法威力得闻见同。如华严经。法慧菩萨说十住。功德林菩萨说十行。金刚幢菩萨说十回向。金刚藏菩萨说十地。一一会终庄严道场。后后转胜。阿僧祇数宝幢幡盖种种严饰。令彼时众普见十方同名菩萨同说修行。今者此经世尊自说。故见十方恒河沙数诸佛会海皆同说也。从此第三如说修行。
　　经。各各欢喜如说修行般若波罗蜜多。
　　解曰。欢喜修行如文易了。从此第三答观察问。于中分三。一总标前问。二别相对治。三结正观察。标前问中文分为三。且初第一总标前问。
　　经。尔时世尊告波斯匿王汝先问云复以何相而住观察。
　　解曰。牒前问也。初明五忍自利行增。次说十王利他行胜。若自他利俱令观察。总此显示。观谓照慧察谓审谛。观照审谛故云观察。从此第二明住平等。
　　经。菩萨摩诃萨应如是观以幻化身而见幻化正住平等无有彼我。
　　解曰。应如是观者标示观行。以幻化身者观自如幻。而见幻化者观他如幻。正住平等者。无分别智正住现前无自他相即平等也。无有彼我者。达有如幻。所修二利长时无间则彼我亡故。从此第三结示修行。
　　经。如是观察化利众生。
　　解曰。应如是观行化利故。从此第二别相对治。于中分二。初别观诸假。后结示正观。初别观中文分为七。一明法假。二明受假。三明名假。四相续假。五相待假。六缘成假。七因成假。初明法假于中分三。一明心法。二明色法。三总结对治。明心法中文分为二。初别明二依。后明为心广。初文复二。且初第一明迷悟依。
　　经。然诸有情于久远劫初刹那识异于木石。
　　解曰。然诸有情者。等觉已前一切圣凡皆通摄也。于久远劫者。时无始故但言久远也。初刹那识异于木石者。此有二义。有说。初识随于何趣续生位中最初刹那第八识也。识有缘虑。异于木石无缘虑故。有说。初识如四卷楞伽第一云。诸识有三种相。谓转相业相真相。言真相者海东法师云。本觉真心不藉妄缘名自真相。业转如次也。又起信论说业转现。大同楞伽名有少别。海东解云。言业相者。根本无明起静令动动为业识。极微细故。言转相者。是能见相依前业相转成能缘。虽有能缘而未能显所缘境故。言现相者。即境界相依前转相能现境故。故楞伽云。譬如明镜持诸色像。现识所现亦复如是。又经下云。顿分别知自心现身及身安立受用境界如次。即是根身外器。色等五境以一切时任运现故。此是三细即本识故。若尔经初识言为目。何者依何熏习为因缘生。答最初业识即为初识。依生起门为次第故。又远劫来时无初始。过未无体。熏习唯心妄念为初。违真起故。又熏习者楞伽经云。不思议熏不思议变是现识因。海东解云。根本无明熏彼本觉名不思议熏。本觉随动说为熏也。又彼本觉体虽不变。由随缘故故说为变。若熏若变心言路绝名不思议现识因者据粗显说。然其理实是业识因。又因缘者。海东法师解楞伽经。流注虽等辩因缘者。本觉为因无明为缘而起业识。异木石有同前解故。从此第二明染净依。
　　经。生得染净各自能为无量无数染净识本。
　　解曰。生得染净者与身俱生。生便得故。此亦无始所生得也。染有二种。有覆不善。净有二种。无记及善。俱生得故。言各自者。从染生染从净生净。如同类因引等流果为各自也。能为无量无数者。一则长劫时无量数。二则所生染净二种无量数也。染净识本者。由前生得引后自类。前为后本名识本也。诸识别者此有二义。有说。第八唯净无记。趣生本故。第七亦恒有覆善故。前六间断俱通三性。唯第六识染净皆增。修断事中最为胜故。虽互熏习为因故生。此俱本来本有种起。各从自种生染净识。为后本故。有说。业识谓无明力不觉心动故。依于动心而起转识能见相。故依于能见而起现识。所谓能现一切境界故。依于现识而起智识。分别染净起我法。故依于智识起相续识。住持过去善恶之业。令不失故成熟现未苦乐等报。无差违故。前之三细虽无明起。由不相应净无记故。后二染净劣胜虽殊。从前而生。业为本故。有差别者业从本觉起。本觉为业本。业生余染净。业为染净本故。以业相为染净本。若尔识有几种。如何熏习为因缘生。答楞伽经云。大慧略说有三种识。广说有八相。三谓真识现识及分别事识。海东解云。真谓本觉。现谓第八。余七俱名分别事识。虽第七识不缘外尘。缘第八故名分别事。若对前师不须问答也。又熏习者。依楞伽经。现识及分别事识展转因故。第八种识为因生七。前七能熏复重生八。无始时来展转因故。又因缘者自种为因。现识所现诸境为缘。能合染净诸识生故。若谓般若无八识者。经无遮来故引成文。释染净言。乃得尽理。不尔。初识为目何者。然于增一已说赖耶。引此释经。幸详察矣。从此第二明色心广。于中分二。一标陈初后二明色心广。且初第一标陈初后。
　　经。从初刹那不可说劫乃至金刚终一刹那。
　　解曰。前据生起从细至粗。此举始终明中多故。从初刹那者即前初也。不可说劫者。生死长远不可说其尘沙算数。故经但云不可说也。乃至金刚者。菩萨后定明其终也。虽二乘人至无学位。亦起此定。彼未究竟略不明故。终一刹那者。等觉菩萨依金刚定无间道时为最后也。于此中间有几生灭者。如楞伽云。大慧诸识有二种生住灭。非思量所知。谓流注生住灭相生住灭。海东解云。言流注者唯目第八。三相微隐种现不断名为流注。由无明缘初起业识故说为生。相续长劫故名为住。至金刚定等觉一念断本无明名流注灭。相生住灭者。谓余七识心境粗显故名为相。虽七缘八。望六为细。具有四惑。亦云。粗故依彼现识自种诸境缘和生七说为相生。长劫熏习名为相住。从末向本渐伏及断至七地满名为相灭。依前生灭立迷悟依。依后生灭立染净依。后短前长是二别矣。然今此文即前生灭相生住灭在其中矣。从此第二明色心广。于中分三。且初第一从心生心。
　　经。有不可说不可说识。
　　解曰。不可说识者此有二义。有说。本识从初结生一期寿命乃至最后刹那灭识于二中间刹那不住。识之生灭不可说也。举其边者。如有顶地及无间中。从初至后有不可说。况于长劫岂可说业乎。有说。业识从初起后。至末断前。然于中间无始生灭造业受果。于界趣生从心生心。染净诸识刹那相续皆不可说故。经重云不可说矣。从此第二从心生色。
