<!-- { "loadSidebar": true } -->
　　解曰。慈悲等者由无嗔等善根相应所利无量。义如前解。怜愍化也。从此第三明四弘愿。
　　经。具四弘愿断诸缠盖常化众生修佛知见成无上觉。
　　解曰。菩萨所修必备万行。所发大愿有斯四也。断诸缠盖者。由烦恼故缠缚有情。由所知故覆盖胜慧不得现起。或十缠五盖见修二惑随其所应。如常分别。所明断也。常化众生者。二界四生一切有情。明常化也。修佛知见者。诸佛世尊恒沙妙行悉皆修习。明常修也。成无上觉者。谓此初地于诸如来无上正觉明当证也。初后自利。中二利他。通因及果无断尽故。准华严经。修行愿者贤位愿增圣位俱故。从此第四明三脱门。
　　经。住三脱门空解脱门无相解脱门无愿解脱门。
　　解曰。然三脱门义如前解。若三三昧通漏无漏言解脱门即无漏故。又准下文。前之三段于上三地随次偏增。复三脱门通诸地故。从此第二结行根本。
　　经。此是菩萨摩诃萨从初发心至一切智诸行根本。
　　解曰。此上所辩四摄等行。谓诸菩萨从初发心随力修习。乃至成佛皆以此等为诸行本。从此第三结申化利。
　　经。利益安乐一切众生。
　　解曰。初地菩萨往百佛刹。二地往千。三地往万。利益安乐彼等生故。从此第三明顺忍位文三如前。且初第一标忍辨位。
　　经。复次顺忍菩萨谓焰慧地难胜地现前地。
　　解曰。言顺忍者。能顺者慧所顺者如。由慧随顺顺向顺观。顺后无生。即忍之忍名为顺忍。如十地论第八云。随顺平等真如法故。四五地中得耎中忍。六地上忍皆悉随顺无生法忍。此忍即非无生忍故。焰慧地者。安住最胜菩提分法。烧烦恼薪慧焰增故。难胜地者。真俗两智行相互合令相应极难胜故。现前地者。住缘起智引无分别最胜般若令现前故。从此第二正明断障。
　　经。能断三障心烦恼缚。
　　解曰。能断三障者如下经云。四地永断微细身边见故。五地断随小乘乐求涅槃。六地能断三界集因集业粗现行相。此之三障至下当悉。心烦恼缚者。此上三障唯意识俱名为心也。言烦恼者。唯十地论。三障如次与三慢俱。谓我法慢．身净分别慢．从我慢说名烦恼故。又善戒经说皮肉心三种烦恼。若缘六尘起贪嗔痴。如皮在外名皮烦恼。若缘内执起我我所。如肉在内名肉烦恼。若迷真理真俗别别。如心在于皮肉之内名心烦恼。断次第者。初地见道断肉烦恼。初至七地断皮烦恼。八至十地无功用道断心烦恼。如瑜伽四十八云。所知障品有其三品。一者在皮粗重极喜已断。二者在肤粗重八地已断。三者在实粗重如来住断。经论断位与此不同。皮肉心等通目二障。显此色心义同彼故。所言缚者。心为彼拘不证自地。正智断彼即离缚故。从此第三结申利他。
　　经。能于一身遍往十方亿佛刹土现不可说神通变化利乐众生。
　　解曰。四地菩萨往亿佛刹。五地百亿。六地千亿。不可说者显其多也。遍往此等诸刹土中现通化利。从此第四明无生忍文三如前。且初第一标忍辩位。
　　经。复次无生忍菩萨谓远行地不动地善慧地。
　　解曰。言无生者谓即真理。智证真理名无生忍。解深密经瑜伽唯识皆说三性名曰无生。本性无生．自然无生．惑苦无生。若能证智名无生忍。兼所证如名无生法忍。即忍之忍通二释也。远行地者。至无相住功用后边。出过世间二乘道故。不动地者。无分别智任运相续。相用烦恼不能动故。善慧地者。成就微妙四无碍解。能遍十方善说法故。从此第二正明断障。
　　经。能断三障色心习气。
　　解曰。能断三障者如下经云。七地断诸业果细现行相。八地断诸功用。九地断无碍障。断此三障也。色心习气者通种现也。下广明矣。谓所知障十地于前六地各治一分。色心粗重彼障下品。故此三地各别断故。从此第三结申利他。
　　经。而能示现不可说身随类饶益一切众生。
　　解曰。七地菩萨住百亿佛刹。八地住百万微尘数佛刹。九地住百万亿阿僧祇微尘数佛刹。往彼等土现不可说身。随类饶益诸众生故。从此第五明寂灭忍文三如前。且初第一标忍辨位。
　　经。复次寂灭忍者佛与菩萨同依此忍。
　　解曰。言寂灭者谓即真如。智证寂灭名寂灭忍。即忍之忍二释得名。准下经中。入此地时断神通障。至下当悉。佛与菩萨者举能忍人。谓此菩萨初入十地名为法云。十地后位名为等觉。同依此忍者。谓此与佛胜劣虽异同一忍也。从此第二正解修行。于中分三。初明下上忍。次明等妙觉。后明佛三身。且初第一明下上忍。
　　经。金刚喻定住下忍位名为菩萨至于上忍名一切智。
　　解曰。金刚喻定者最后胜定。此定现前能断一切微细障种名金刚定。此定初起菩萨之身名为下忍。后解脱位成一切智名为上忍。从此第二明等妙觉。
　　经。观胜义谛断无明相是为等觉一相无相平等无二为第十一一切智地。
　　解曰。上言观者能观正智。正智有二。等觉照寂佛果寂照。是能观智因果别故。胜义谛者即是真如。真如体同明同证也。断无明相者。此微细障第十一地也。此有二解。有说。无明体通二障。彼微细种此皆断故。有说。无明根本不觉。智照本觉故名为断。下广明也。是为等觉者结断位也。一相无相者明佛果也。如智体同故云一相。智冥真理故云无相。平等无二者佛佛道齐等无二也。为第十一者。十地为因佛地为果。超前十地第十一也。一切智地者。佛地圆满此解脱道结果位也。从此第三明佛三身。于中分三。且初第一明法性身。
　　经。非有非无湛然清净无来无去常住不变。
　　解曰。非有非无者性功德也。谓诸如来恒沙性德不同万像。故云非有。不同兔角故云非无。湛然清净者。永离众相故云湛然。不与漏俱故云清净。无为德也。无来无去者法性身也。性净本觉体常不生故云无来。体常不灭故云无去。不随迷悟性有动静故云常住。不随凡圣性有改易故云不变。即法身也。从此第二明智德身。
　　经。同真际等法性。
　　解曰。真言真际即是法身。若云同者智同理也。谓诸如来等觉位中无明障尽故同真际。解脱位中证理圆极故等法性。此与法身非即非离。俱遍法界常安乐故。从此第三明应化身。于中分二。初明应化身后明能所化。且初第一明应化身。
　　经。无缘大悲常化众生乘一切智乘来化三界。
　　解曰。无缘大悲者悲有四种。一外道异生起爱见悲。二声闻独觉缘欲苦生起。观行悲。三菩萨利乐得同体悲。四诸佛世尊得无缘悲。常化众生者明应身也。谓诸如来居纯净土。为住十地诸菩萨众。随类现身现大神通转正法轮。令彼受用大乘法乐无有间断故云常化也。乘一切智乘来化三界者明化身也。能乘者悲所乘者智。谓从法界最清净智流出智悲演诸至教。此即事智乘理智生。以一切智为所乘故。来化三界者所化处也。虚空世界悉皆无边故。举所依明来化也。如法华云。我诸子等先因游戏来入此宅。长者惊入即此来也。何故须化。如彼又云。我本立誓愿。欲令一切众如我等无异。如我昔所愿今者已满足。化一切众生皆令入佛道。故现应化化众生也。从此第二明能所化。于中分四。且初第一明所化境。
　　经。善男子诸众生类一切烦恼业异熟果二十二根不出三界。
　　解曰。诸众生者诸界趣生一切含识。诸佛菩萨化境或殊。其所化生种类唯尔。一切烦恼者所谓理事发业润生一切烦恼助发缘也。言业者。福非福等染净诸业感生因也。异熟果者。善染所感无记果也。作业感果时必不同。前后名异。异之熟等如常分别。二十二根者如有颂云。取境续家族。活命受用果。世间出世净。依此量立根。言取境者明等六根。续家族者女男二根。言活命者即是命根。受用果者所谓苦乐忧喜舍根。世间净者所谓信进念定慧根。出世净者未知当知已知具知三无漏根。然此体者应结颂云。色与不相应。心王及心所。七一一唯十。三体性随应。下之二句释上四也。七者七色根也。一一者命意根也。唯十者五受信等十心所也。三体随应者三无漏体九根等也。性随应者。色命无记。意五受三信等唯善也。不出三界者结上所明并界内也。问二十二根中前十九根是有漏故可属界系。最后三根体是无漏。云何不出。答此明所化总相而论。理实三根非界系也。言不出者有其二义。一约彼种。未起现行从所依识故云不出。二约现行。二乘无学等觉已前一切菩萨。虽六或七无漏现行。从所依判异熟有漏亦不出也。从此第二明能化身。
　　经。诸佛示导应化法身亦不离此。
　　解曰。言示导者开示引导。言应化者。即他受用及大小化通名应化。应化所依清净法界。与此能依体非即离故。说应化俱名法身。谓诸如来普遍法界应现三界。亦同所化云不离故。从此第三简外道非。
　　经。若有说言于三界外别更有一众生界者即是外道大有经说。
　　解曰。诸佛所说界外无生。若言界外有众生界者。即是外道吠世史迦六句义中大有经说。非佛教也。若尔二乘无学十地菩萨所居报土。岂非界外。答据随助缘即居界外。体是异熟故非外也。从此第四显化成佛。
　　经。大王我常语诸众生但断三界无明尽者即名为佛。
　　解曰。三界二障通名无明。唯断烦恼但免界系。断所知尽名无明尽即为佛也。广明化竟。从此第三结申满位。
　　经。自性清净名本觉性即是诸佛一切智智。
　　解曰。自性清净名本觉性者即真如也。依起信论。上句绝待下句对待。对不觉等说名本觉。即是诸佛一切智智此有二义。有说。真如是佛法身。法身智身性相平等。体相相从亦得名为一切智智。如实非智。有说。真如即一切智。心归本原冥合不异。相用非无别体也。即以真如为一切智智。二智二身随应悉故。大文第二结修诸忍。
　　经。由此得为众生之本亦是诸佛菩萨行本是为菩萨本所修行五忍法中十四忍也。
　　解曰。由此得为众生之本者下有二义。有说。此者上本觉也。谓由本觉随不觉故。动眠三界轮回六趣。故此本觉为众生本。亦是诸佛菩萨行本者。无明微薄本觉力增心归本原。从末向本随位次第建立五忍。至寂灭忍本觉湛然本无动达。今无静故。此本觉亦是诸佛菩萨行本。有说。此者即五忍也。是发大乘趣无上者。从始至终修行之本。亦是诸佛菩萨行本者。亦是法界已成未成佛菩萨本。是为已下如文易了。
　　从此第二答化众生。于中分四。一明十王位。二明说偈赞。三明忍境智。四诸佛同修。初明十王于中分三。一牒问略标。二明十王位。三结明诸佛。且初第一牒问略标。
