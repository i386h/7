<!-- { "loadSidebar": true } -->
　　解曰。不唯于行令心不住。观佛菩萨亦令不住。若心分别见相见如。此即所治令无分别。虽佛菩萨胜无与等。无分别位起分别心即令对治住无相故。若尔应离相求。此亦不然。即相观无相即无相。非谓相外别更求无。若更别求此即为病。然佛菩萨胜功德聚若称念者障灭河沙。于胜义心故令不住。非谓世谛事相拨无。若起此心成大邪见。岂符经意无相观耶。问前云菩萨摩诃萨应如是住。此云乃至菩萨不观相如。为复能住即所观耶。答设尔无失。谓令菩萨无相现前。所修胜行皆无相故。设于胜者亦不起心。正离自他住无相故。又解应如是住明住心也。教化四生明修行也。不观已下尽此段文明降伏也。如次即是智恩断因。因必具修成果三德。至究竟位。报化法身故。初具明。佛深意也。从此第二征其所以。
　　经。所以者何。
　　解曰。所以不观相如者何所以也。从此第三佛为释成文分为二。且初第一释诸法空。
　　经。以诸法性即真实故无来无去无生无灭同真际等法性无二无别犹如虚空。
　　解曰。言诸法者即前五蕴。法性空寂即真实故。无来无去无生无灭者释法四倒。依蕴妄执计常乐等。心为彼薰识浪流动故有来有去有生有灭。若了彼倒妄体即空。本无来去无生灭故。同真际等法性者。释诸正行四摄六度所修万行皆净法界方便妙用用不离体与理相应。即一一行皆同真际等法性故。无二无别犹如虚空者。释菩萨等虽诸法性本来常住。不因显说无以证修。故佛菩萨出现于世广为开示。然修行者应正了知能说所说法界一相圣凡不二自他无别觉性常住犹如处空。对佛菩萨应如是观。又解。五蕴诸法其性真实。性被妄薰故有来去有生有灭。本性空寂无来无去无生无灭故。同真际等法性者。蕴与真性事理依持。如波依水故同真际。理不离事皆等法性。诸法与性无二无别。了法即性犹如虚空。又解。法性常住故无来去。法性不变故无生灭。由修行者了法性空。所修胜行心同真际。行等法性。因果事异所现理同故云无二。能观不异故云无别。长时无间障尽果圆犹如虚空。动而常寂彰果位矣。前解顺文次解依蕴。今前菩萨行离二边。后解顺理至无上觉释法空也。从此第二释我等空。
　　经。蕴处界相无我我所。
　　解曰。明前我空。举所依法显能依空。蕴等何义。俱舍颂云。聚生门种族是蕴处界义。聚是蕴义。谓即五蕴。色聚心聚故名为蕴。蕴是有为非无为故。生门处义谓十二处。六根六境是心心所生长门处。由六识身依根取境名生门故。种族界义即十八界。为同类因各生自类等流果故。何故世尊说蕴处界。如彼颂云。愚根乐三故说蕴处分三。愚有三者。谓诸有情执我一常。愚心所为我为说五蕴。五蕴之中三是心所故。愚色为我说十二处。十二处中十是色故。总愚色心以为我者为说十八界。十八界中离色心故。根上中下乐略中广。是故世尊说蕴处界。无我我所者我即前云我人知见。我所即是彼我资具。此蕴处界从因缘起其体尚无。况我我所从计执生而体是有。故皆空矣。从此第四结修般若。
　　经。是为菩萨摩诃萨修行般若波罗蜜多。
　　解曰。若能如上住悲智心。地上地前修诸胜行不著性相。必得果同。是真修行至彼岸矣。此上经文略标宗旨。世尊总陈一部之意。下文广辨。理事小殊穷其至理更无异也。又不唯一部诸大乘教但是广文。住修断障一理通贯。自下诸文先略后广。准此广悉。大文第二明别问答文分为三。一别问答。二总问答。三结护果。初别问答文分为三。一明实相。二明观照。三明文字。初明实相文分为二。且初第一波斯匿王问。其义者何。
　　经。波斯匿王白佛言世尊若菩萨众生性无二者菩萨以何相而化众生耶。
　　解曰。世尊略陈王应具悉。词微旨妙历法广明。故牒前文而兴此问。问之意者。由诸有情迷无慧目故。希菩萨悲以利生。若菩萨众生同一法性。法性平等即无二别。若无二别菩萨更以何法而化众生耶。从此第二如来正答文分为二。初明胜义空后明世俗有。初中分三。初总明法性次征其所以后释诸法空。初法性中文复分二。且初第一总标法倒。
　　经。佛言大王色受想行识常乐我净。
　　解曰。初列五蕴总标有为。后列四倒总标我法。先标此二以明法空。从此第二正答不住。
　　经。法性不住色不住非色受想行识常乐我净亦不住净不住非净。
　　解曰。法性不住色不住非色者。色谓色蕴。除色之余皆名非色。住不住者依对待立。如因见住便言不住。此中法性离言绝虑寂然一相唯以智证。岂同对待住不住乎。受想行识常乐我净亦不住净不住非净者。义同于上故置亦言。初后具陈例中亦尔。皆不住故。如涅槃云。为一切诸法本性自空为因。菩萨修空见空。若一切法本性自空。何须菩萨修空见空。若一切法本性不空。菩萨修空何能见空。佛言虽一切法本性是空。亦因菩萨修空见空。言本性空所证境空。修空见空能证智空。以能所证悉皆是空故能所化皆不住矣。从此第二征其所以。
　　经。何以故。
　　解曰。法性非住不住者何以故。从此第三释诸法空。
　　经。以诸法性悉皆空故。
　　解曰。以法性空无住不住。为明菩萨法性相应化而不住同法性故。从此第二明世谛有文分为三。初总标世谛。次别明诸有。后总结非实。且初第一总标世谛。
　　经。由世谛故由三假故。
　　解曰。前胜义谛明诸法空。此世俗谛明诸法有。由诸性相体不相离如断证修故次明矣。由世谛故者此句总标。由者因由世者可毁坏也。通目一切有漏有为。言谛者审义实义。审实可坏名世谛故。由三假故此句别也。谓法受名具如前解皆世谛故。从此第二别明诸有文分为三。且初第一明三界有。
　　经。一切有情蕴处界法造福非福不动行等因果皆有。
　　解曰。此明三界有情因果也。一切有情者简非情也。蕴处界法者业所依也。造福非福不动行等者如大般若云。一者福业二者非福业三者不动业也。欲界善业名为福业。业能招人天可爱果故。欲不善业名非福业。损恼有情招三恶趣非爱果故。色无色界业名不动业。能招彼地不动果故。若尔何故俱舍论云。如世尊说初静虑地有寻伺动。第二静虑有喜受动。第三静虑有乐受动。何名不动。答如彼颂云。约自地处所业果无动故。虽下三禅有炎患动。约处言之业果不动。如初禅业招初禅果。初禅处业无容转令二禅处受。业果处定立不动名。不同欲界有天等业由别约力转令异处人等中受名动业故。因果皆有者如上所明。作业感果皆悉有故。从此第二明三乘有。
　　经。三乘贤圣所修诸行乃至佛果皆名为有。
　　解曰。三乘贤圣所修诸行者。谓由般若引摄当根。随自证修有三别故。言三者下中上根。言乘者教理行果即所乘也。言贤者和善之义资粮加行也。言圣者通达修习究竟位也。所修诸行者随前三乘所修行也。略分别者。一声闻乘者如华严云。上品十善修自利行。智慧狭劣怖三界阙大悲。从他闻声而得解了名声闻乘。依有部宗。前七方便具如上解。阿罗汉果如上略明。余之三果义如常说。二缘觉乘者如华严云。上品十善自利清净。不从他教自觉悟故。大悲方便不具足故。悟解甚深缘生法故名缘觉乘。如瑜伽论第三十四独觉地云。有其五种。一种性二道三习四住五行。言种性者有其三种。一薄尘垢离愦闹处。于寂静处深心爱乐。二少悲心说法利人心不爱乐。乐少思务寂静而住。三中根性是慢行类。深心希愿无师无敌而证菩提故。第二道者亦有三种。一者谓于百劫值佛出世亲迩承事。成就相续专心求证独觉菩提。于蕴处界缘起处非处及谛此六善巧勤修觉故。于当来世速能证得独觉菩提。名麟角喻。二有一类。值佛出世亲近善士听闻正法。如理作意未曾修习顺决择分暖等善根。修前蕴等六种善巧。于当来世证彼菩提得沙门果。三有一类。值佛出世亲近善士听闻正法。如理作意证法现观。得沙门果而无力能。至极究竟阿罗汉果。复修蕴等六种善巧。依出世道于当来世至极究竟。毕竟离垢毕竟证得梵行边际阿罗汉果。后第二三名部行故。第三习者此亦有三。一有一类。依独觉道满足百劫修习资粮。过百劫已出无佛世。无师自能修三十七菩提分法。诸法现观得独觉果。永断一切诸烦恼尽成阿罗汉。此麟角喻。复有一类。依第二道或第三道由彼因缘出无佛世。无师自能修三十七菩提分法。从前二三所修次第至极究竟。毕竟离垢毕竟证得梵行边际。证得最上阿罗汉果。皆部行故。第四住者此亦有三。初麟角喻。乐处孤林。乐独居住。乐甚深胜解。乐观察甚深缘起道理。乐住最极空无愿相。安处作意。第二第三所习部行。不必一向乐处林野。乐独居住。亦乐部众共相杂住。乐深胜解。乃至作意故。五独觉行。一切独觉随住彼彼村邑聚落。善护其身善守诸根善住正念。随入彼彼村邑聚落。或为乞食或济度化下劣愚昧。以身济度不以语言。何以故。唯现身相为彼说法不发言故。示现种种神通境界。乃至为令心诽谤者生归向故。明缘觉竟。乃至佛果皆名为有者。大乘贤圣至下当悉。从此第三明诸见有。
　　经。六十二见亦名为有。
　　解曰。不唯三界及以三乘世俗谛中依他故有。外道染见亦计执有。六十二见者。依贤劫经。谓于五蕴计我我所。言色是我我有色。色属我我住色中。初句是我。三句我所。受想行识四句亦然。四五二十成二十句。五句是我。余为我所。此上诸句依现在蕴。于过未世亦各二十成六十句。加断常见六十二矣。如大品经梵网六十二见经长阿含经第十梵动品大婆沙论一百九十九瑜伽五十八及八十七智度唯识皆明诸见。于法不倦乐者叙焉。从此第二总结非实。
　　经。大王若著名相分别诸法六趣四生三乘行果即是不见诸法实性。
