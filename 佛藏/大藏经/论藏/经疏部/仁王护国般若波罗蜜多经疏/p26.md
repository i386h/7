<!-- { "loadSidebar": true } -->
　　解曰。若有恒沙等者明多佛也。是一一佛者化多成佛也。是诸佛等者复化多佛也。此上三重喻说。诸佛所有数量唯佛能知。显能说多。从此第二显所说多。
　　经。是诸佛等所说般若波罗蜜多有无量不可说那庾多亿偈说不可尽。
　　解曰。是诸佛等者明各说般若也。有无量等者明所说多也。此上所明。于前般若所有功德有尔所佛。各各说有尔所偈。赞般若德说不可尽。从此第三明少况多。
　　经。于诸偈中而取一偈分为千分复于十分而说一分句义功德尚无穷尽何况如是无量句义所有功德。
　　解曰。于诸等者。明取一偈分为千也。复于千等者。明说一分尚无穷尽。何况等者。况多佛说无量句义。所有功德而能测量。从此第三明受持胜。于中分二。初明受持胜。后当得菩提。初文复二。且初第一明受持胜。
　　经。若有人能于此经中起一念净信是人即超百劫千劫百千万劫生死苦难。
　　解曰。明一念信超多劫苦。从此第二明等诸佛。
　　经。何况书写受持读诵为人解说所得功德即与十方一切诸佛等无有异。
　　解曰。何况等者彰持说胜。即与等者同诸佛说。诸佛所说文句甚深。显书写等皆佛所说。人虽胜劣教理无差。所有功德等无异矣。从此第二当得菩提。
　　经。当知此人诸佛护念不久当成阿耨多罗三藐三菩提。
　　解曰。诸佛护念者显法胜也。当得菩提法力修行也。从此第三闻法获益。
　　经。说是法时有十亿人得三空忍百万亿人得大空忍无量菩萨得住十地。
　　解曰。依本记者。一得三空。即三贤位三假空也。二得大空。即登地也。三得十地。随地增进皆蒙益也。

　　仁王护国般若波罗蜜多经疏卷中二终



　　仁王护国般若波罗蜜多经疏卷下

　　　　青龙寺翻经讲论沙门良贲奉　诏述

　　护国品第五

　　解曰。大文第二后之三品明其外护。初护国品正陈外护。不思议品表殊胜德。后奉持品彰奉持人除诸灾难。先明外护王等乃诚示法令遵。现难思力依持具德。内洁外清。由是故有后之三品。辩来意者。依本记云国土有二。一世间。二乘凡夫土。二出世间。信至十地土。贼有二种。一外劫盗贼。二内烦恼贼。护有二种。一谓鬼神二谓智慧。内外悉是佛菩萨护。已明内护。此明外护。遂诸王愿有此品故。释品名者。上释总名。即此别号。恩惠曰仁。自在曰王。覆摄为护。率土为国。具如上解。明护义者略以四门。一能护人者。若佛菩萨摄生如子。为不请友如母之慈。维摩经云。如菩萨者。谓不离大慈不舍大悲。深发一切智心而不忽忘。教化众生终不厌倦。又诸菩萨现种种身。随念而应。如观音等。即其护也。又诸王仁惠慈育为心。大臣百察奉法陈令。亦其护也。若尔自护何待于经。世出世间此为异故。二所护法者。谓此般若及余诸经更无有法过于般若波罗蜜多者。信受读诵依教修行。天龙潜护尚得成佛。况乎七难岂不灭哉。若王法者。文武之道赏罚两权进善黜恶。斯为化本。故金光明经第八偈云。国人造恶业。王舍不禁制。斯非顺正理。治摈当如法。若见恶不遮。非法便滋长。遂令王国内奸诉日增多。被他怨敌侵。破坏其国土。由国正令亦护法也。三能护心者。佛无缘慈菩萨之悲。应念如响。不言而悉。即护心也。若诸王臣常以正直。无贪嗔痴。依文奉法。亦护心也。故正理云。由彼时人不平等贪。天龙忿责不降甘雨。故遭饥馑。又彼时人不平等心。非人吐毒。疾疫难救。又彼时人不平等贪嗔毒增上故。有刀兵互相残害。由贪嗔痴积之于内。三灾七耀灾变于外。内心不平欲求外护。煎水求冰不亦难矣。由无贪等从化如流。即是经中外护之意。四所护事者。严饰道场听受持读。孝养恭敬王臣正治。如下具明。至文当悉释经文者。文分三段。一正明护国。二引昔护国。三闻法获益。初明护国于中分二。初明护国法。后明除灾难。初护国法文分为三。一明护国法。二严饰道场。三明其说听。初护国法文复分三。且初第一标陈护国。其义者何。
　　经。尔时世尊告波斯匿王等诸大国王谛听谛听我为汝等说护国法。
　　解曰。答先所愿。若不谛听闻已忘失。故令审也。从此第二明护国时。其义者何。
　　经。一切国土若欲乱时有诸灾难贼来破坏。
　　解曰。一切国土者十六国也。对诸王等言一切故。又不唯尔于赡部洲大小国土。随教所被即一切也。若以教被言一切者。即人三洲但有至教所及之处亦一切也。天宫龙宫至教所及亦一切也。设尔无肉慈无限故。彼同闻众教必被故。若现若当教所被处皆一切故。不尔巨唐岂不护矣。若欲乱时者标护时也。国境清平已明常护。若有灾难标求护时。有诸灾难者。灾谓三灾。如前所引正理论说。刀兵疾疫饥馑之灾。彼小三灾在中劫末。灾之前相相似亦灾。难谓七难。下当明也。贼来破坏者申难相也。从此第三明受持经。其义者何。
　　经。汝等诸王应当受持读诵此般若波罗蜜多。
　　解曰。令诸王等亲自受持若读若诵。三法行也。若常持读难必不生。若有难生诫持读者。如涅槃经第二十云。父母之心非不平等。然于病子心则偏多。故劝受持以除难矣。从此第二严饰道场。于中分三。且初第一严饰道场。
　　经。严饰道场置百佛像百菩萨像百师子座请百法师解说。
　　解曰。初句总标。次如文悉。令此经中不别言处。如金光明第六护国品说。时四天王白佛言。世尊于未来世若有人王。为护自身后妃王子。于自国土令无怨敌及诸忧恼灾厄事者。世尊如是人王不应放逸命心散乱。先当庄严最上宫室王所爱重。显弊之处香水洒地。散众名花。安置师子殊胜法座。以诸珍宝而为挍饰。乃至下云。时彼人王应著纯净鲜洁之衣。种种璎珞以为严饰。自持白盖及以香花备整军仪盛陈音乐。步出城阙近彼法师。运想虔恭为吉祥事。以彼准此义乃具故。从此第二香花供养。
　　经。于诸座前然种种灯烧种种香散诸杂花广大供养。
　　解曰。一一座前广严饰故。从此第三百一供事。
　　经。衣服卧具饮食汤药房舍床座一切供事。
　　解曰。一一供事表其敬也。从此第三明其说听。于中分三。且初第一二时解说。
　　经。每日二时讲读此经。
　　解曰。如文悉也。从此第二王臣听受。
　　经。若王大臣比丘比丘尼优婆塞优婆夷听受读诵。
　　解曰。国王大臣上行下化。四众听受悉皆迁善。即自护也。又金光明云。其王尔时当净澡浴。以香涂身著新净衣。坐小卑座不生高举。舍自在位离诸憍慢。端心正念听是经王。于法师所起大师想。以彼准此明其敬也。从此第三如说修行。
　　经。如法修行灾难即灭。
　　解曰。如法修行者。依前理事应如说行。服药患除理必然故。观其即事以略言者。去每四月内译经毕。我后至道持读听闻。洎夫九月出经百座。秋霖澄霁卿云满空。自卯及申倏乎万变。军容相国爰与百察。士马溢郭倾城纵观。或礼或跃零涕如雨。其月二日恩敕曰。师久植智牙。高悬心镜。开法王之秘藏演金口之玄言。三际流传四生蒙赖。而道符真圣理契天人。宿雨[扠-、]阴祥云流彩。感通之力朝野同欢。有愧宣扬用增诚敬也。其月下旬西戎北狄蚁聚王畿。无劳强师蕃丑[馬*炎]溃。若非明主至信大臣尽节。上行下化雷动云行。道俗精诚。熟能兴于此。善法堂号岂虚也哉。惭不能文幸而述矣。从此第二明除灾难。于中分二。初明除灾难后明称所求。初除灾难文分为二。一明诸灾难二明灾难灭。初明灾难文分为三。一明鬼神护。二明其丧亡。三列诸灾难。且初第一明鬼神护。
　　经。大王诸国土中有无量鬼神一一复有无量眷属若闻是经护汝国土。
　　解曰。明诸国中鬼神无量各有眷属闻经护国。此经文总无别名也。如金光明第八说。僧慎尔耶药叉大将。并与二十八部药叉诸神白言。世尊若现在世及未来世所在宣扬布流之处。若于城邑聚落山泽空林或王宫殿或僧住处。我与诸神俱诣其所。各自隐形随处拥护彼说法师。令离衰恼常受安乐。乃至下云。言词辩了具足庄严。亦令精气从毛孔入。身力充足威光勇健。难思智光皆得成就。及听法者若男若女受持供养。我当摄受令无灾横。乃至常遇诸佛。速证无上正等菩提。如彼悉矣。从此第二明其丧亡。于中分二。且初第一明其丧亡。
　　经。若国欲乱鬼神无乱鬼神乱故即万人乱当有贼起百姓丧亡。
　　解曰。由鬼神乱次万人乱。百姓丧亡庶人弊也。从此第二王臣乖争。
　　经。国王太子王子百官互相是非。
　　解曰。上不和也。从此第三明诸灾难。
　　经。天地变怪日月众星失时失度大火大水及大风等。
　　解曰。天地变怪者。天众象变地有妖怪。此总明也。言日月者如下经中。即初难也。言众星者第二难也。失时失度者即上二难失时度也。言大火者第三难也。言大水者第四难也。言大风者第五难也。所言等者等披六七。六者亢阳七者贼来。至下悉矣。何故有是鬼神先乱百姓丧亡王臣不和七难俱起。如下经云。由赡部洲大小国邑一切人民不孝父母。不敬师长沙门婆罗门。国王大臣不行正法。由是诸恶有是难兴。此即难因。至下当悉。从此第二明灾难灭。
　　经。是诸难起皆应受持讲说此般若波罗密多。
　　解曰。是诸难起者。一一难起皆须讲读如说修行。即良药矣。从此第二明称所求。于中分三。且初第一明称所求。
　　经。若于是经受持读诵一切所求官位富饶男女慧解行来随意人天果报皆得满足。
　　解曰。一切所求者此总标也。此中有七。一求官位得荣位故。二求富饶得福利故。三求男女即皆得故。四求慧解得世出世胜知见故。五行来者求往来也。二足四足皆安隐故。六人中果报。七天中果报。此上皆由受持读诵经之威力所愿满足。如宝云经云。譬如药树名曰善见。若有众生得其根茎枝叶花果。或见色嗅香尝味得触。于此十中随其所得病皆除愈。是故于经十法行中。随其持读世出世间愿皆满故。从此第二厄难解脱。
　　经。疾疫厄难即得除愈杻械枷锁捡系其身皆得解脱。
　　解曰。上之两句明厄难除。下之三句系者得脱。从此第三明诸罪灭。
　　经。破四重戒作五逆罪及毁诸戒无量咎过悉得消灭。
