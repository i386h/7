<!-- { "loadSidebar": true } -->
　　解曰。破四重戒者淫盗杀妄性重戒也。作五逆罪者。如俱舍论第十八说。所谓杀父．杀母．杀阿罗汉．破和合僧．出佛身血也。然此五中四身一语。并彼同类。彼广明故。及毁诸戒者。所谓残等诸戒也。别解脱戒各有交因。律仪有八。实体唯四。依缘具阙。义如常解。然其体者。有宗无表色。成实不相应。今大乘宗依思愿种假立为体。不随心戒四心三性皆得现前。舍缘别者。有宗五缘。如俱舍论第十五颂云。舍别解词伏。由故舍命终及二形俱生断善根夜尽。经部加犯重。法密加法灭。舍缘别故。瑜伽五十三舍有五缘也。舍学处故。犯根本罪故。二形生故。善根断故。舍同分故。舍苾刍律仪。若正法毁坏正法隐没。虽无新受。旧不舍故得戒未舍。身有律仪遇缘毁犯名毁诸戒。无别悔缘定堕地狱。如常分别。若悔缘者。依大乘教。如造像经说。由造经像。三恶道业略受速出而不受苦。如箭射林不住而遇。又观无量寿云。有五逆者亦生西方。又涅槃二十云。阿阇世王发菩提心不入地狱。广赞发菩提心如彼文也。又大方等陀罗尼经第一云。若犯菩萨二十四戒。若犯比丘等一一诸戒。一心忏悔若不还生。无有是处。今此经云。无量过咎悉得消灭者。即由闻经受持读诵罪皆灭矣。从此第二引昔护国于中分二。初引昔护国后结劝受持。初引昔中文分为三。一明昔天王。二明昔人王。三例指诸王。初天王中文复分三。且初第一标顶生王。
　　经。大王往昔过去释提桓因为顶生王领四军众来上天宫欲灭帝释。
　　解曰。领四军众者。象马车步为四军也。此因缘者。如贤愚经顶生王品及涅槃经第十二说。从此第二帝释奉法。
　　经。时彼天主即依过去诸佛教法敷百高座请百法师讲读般若波罗蜜多经。
　　解曰。明依法也。从此第三天众安乐。
　　经。顶生即退天众安乐。
　　解曰。结安乐也。从此第二明昔人王。于中分三。一明斑足王。二明普明王。三闻法悟解。初斑足王文分为二。初明斑足王后明得千王。初文复三。且初第一明斑足王。
　　经大王昔天罗国王有一太子名曰斑足解曰。梵云提婆罗此云天罗。言斑足者。以足斑驳名斑足也。如贤愚经及智度论叙彼缘也。从此第二邪师灌顶。
　　经。登王位时有外道师名为善施与王灌顶。
　　解曰。如文易了。从此第三受教祀天。
　　经。乃命斑足取千王头以祀冢间摩诃迦罗大黑天神。
　　解曰。言冢间者所住处也。言摩诃者此翻云大。言迦罗者此云黑天也。上句梵语下句唐言。大黑天神斗战神也。若礼彼神增其威德。举事皆胜故向祀也。何以知者。三藏引别梵夹云。孔雀王经说。乌尸尼国国城之东有林。名奢摩奢那。此云尸林。其林纵广满一由旬。有大黑天神。是摩醯首罗变化之身。与诸鬼神无量眷属。常于夜间游行林中。有大神力多诸珍宝。有隐形药有长年药。游行飞空。诸幻术药与人贸易。唯取生人血肉。先约斤两而贸药等。若人欲往。先以陀罗尼加持其身。然往贸易。若不加持。彼诸鬼神乃自隐形。盗人血肉令减斤两。即取彼人身上血肉。随取随尽。不充先约。乃至取尽一人血肉。斤两不充药不可得。若加持者贸得宝贝及诸药等。随意所为皆得成就。若向祀者。唯人血肉彼有大力。即加护人所作勇猛。斗战等法皆得胜也。故大黑天神即斗战神也。如贤愚经说祀罗刹。普明王经说。取百王以祀树神。师子断肉经说。取百王以祀山神。各随文矣。从此第二明得千王。于中分二。且初第一得诸王等。
　　经。自登王位已得九百九十九王。
　　解曰。斑足登位威力自在。遂得诸王满斯数故。从此第二明得普明。
　　经。唯少一王北行万里乃得一王名曰普明。
　　解曰。彰处得王也。从此第二明普明王。于中分二。一长行建立二以偈说法。初长行中文复分四。且初第一普明诸愿。
　　经。其普明王白斑足言愿听一日礼敬三宝饭食沙门。
　　解曰。依贤愚经愿诸七日也。从此第二斑足忍许。
　　经。斑足闻已即便许之。
　　解曰。斑足许也。从此第三依法建立。
　　经。其王乃依过去诸佛所说教法敷百高座请百法师。
　　解曰。明依教也。从此第四明说般若。
　　经。一日二时讲说般若波罗蜜多八千亿偈。
　　解曰。明宣说也。从此第二以偈说法中分二。且初第一标说偈人。
　　经。时彼众中第一法师为普明王而说偈言。
　　解曰标说人也。从此第二明所说偈。于中分四。一明法无常。二明诸法苦。三明诸法空。四明法无我。初明无常又复分二。且初第一外界无常。
　　经。劫火洞然大千俱坏须弥巨海磨灭无余。
　　解曰。劫火洞然明火灾也。瑜伽第二说三大灾。谓火水风相次起故。三中标初此火灾也。大千俱坏者明一大千同成坏也。下之两句九山八海数各百亿灭无余也。成住坏空相次而起。此明坏劫。余三准知。俱舍十二瑜伽第二皆广说也。从此第二有情无常。
　　经。梵释天龙诸有情等尚皆殄灭何况此身。
　　解曰。梵释天龙者。梵谓梵王通四禅也。释谓帝释忉利主也。举此摄余诸天处也。此二自在胜故标也。言天龙者八部众也。诸有情等者。除前所明余界趣也。尚皆殄灭者明无常也。何况此身者。界无大小情无胜劣彼皆殄灭。何况此身。示无常矣。从此第二明诸法苦。于中分二。且初第一明列诸苦。
　　经。生老病死忧悲苦恼怨亲逼迫能与愿违。
　　解曰。生老病死者此有四苦。忧悲苦恼者。于欲界中随遇苦缘种种忧悲逼切故。恼下之两句明其四苦。怨者怨憎会苦。亲者爱别离苦。言逼迫者。五盛阴苦谓五蕴身生灭迁流逼迫性故。能与愿违者求不得苦也。又生老病死五盛阴苦此流转苦。通于三界。是行苦故。怨憎爱别此相违苦。是苦苦摄。唯欲界故。求不得苦此之受用是坏苦摄。亦唯欲界。依乐受者亦通色界。从此第二明苦因果。
　　经。爱欲结使自作疮疣三界无安国有何乐。
　　解曰。爱欲结使者此明因也。爱为有因能润诸业。欲谓贪欲于境驰求。言结使者。结谓结系使谓役使。谓贪等十结系有情役使三有名结使也。又俱舍二十一云结有九种。一爱结。二恚结。三慢结。四无明结。五见结谓三见故。六取结谓二取故。七疑结。八嫉结。九悭结。恚嫉悭三唯欲界系。余之六种通于三界。为结所使名结使也。自作疮疣者。三有苦果如疮疣也。三界无安者。若界若情俱行苦故有漏逼迫名无安故。国有何乐者。普明所重爱国爱身内外不安示其苦故。从此第三明诸法空。于中分二。且初第一总明法空。
　　经。有为不实从因缘起盛衰电转暂有即无。
　　解曰。有为不实者依他有为幻不实故。从因缘起者。共相自种亲生内外世间。因缘起故。盛衰电转者。谓有为法皆有盛衰。起灭如流不住如电。暂有即无者。无者暂如电。有即灭无矣。从此第二明界趣空。
　　经。诸界趣生随业缘现如影如响一切皆空。
　　解曰。诸界趣生者。三界六趣及以四生。此聪明也。随业缘现者明因果也。随诸趣业现生彼故。如影如响者举喻明也。由业为质。现果如影。由业如声。后果如响又如影响。明不实也。一切皆空者。通明界等一切有为悉皆空故。从此第四明法无我。于中分二。且初第一明妄起我。
　　经。识由业漂乘四大起无明爱缚我我所生。
　　解曰。识由业漂者。识谓本识。恒转如流由业如风能起识浪。识随业故云业漂也。又业种依识藉现缘起。现起诸业随境界风动本识浪故云漂矣。四卷楞伽第一偈云。譬如巨海浪斯由猛风起。洪波鼓溟壑。无有断绝时。藏识海常住。境界风所动。种种诸浪识腾跃而转生。业境界风动生识浪故说漂也。乘四大起者有色界也。无色非显略故不说。又王之身即是四大举以令悟知不实也。无明爱缚者。无明为本发业感生。爱与无明自缠缚故。我我所生者。谓依五蕴起我我所也。又于五蕴而执为我。国城资具而起我所。皆由无明起斯见矣。从此第二总明无我。
　　经。识随业迁身即无主应知国土幻化亦然。
　　解曰。识随业迁者。谓总报识随业而生。旧业无余新业将熟。识随业故迁往余趣。身即无主者。身谓相续即四大。身执受识迁则无主故。又主谓主宰即是我也。识随业往。身即无我。我既无故我所亦无。身无主故。下之两句明我所无。彼先爱身身尚无我。外国土等幻化亦然。令知内外皆无我故。谓不了身无常苦空无我我所。横生爱著恐怖皆生。闻法悟空斯更何惧。从此第三闻法悟解。于中分三。一普明悟解。二诸王悟解。三斑足悟解。初普明中文分为二。一普明悟解二转教诸王。初普明中文复分二。且初第一普明悟解。
　　经。尔时法师说此偈已时普明王闻法悟解证空三昧。
　　解曰。证空三昧者若证生空即得初果故。偈所明苦谛行故。或闻法证空即法空理至初地也。从此第二眷属悟空。
　　经。王诸眷属得法眼空。
　　解曰。得法眼空者如王悉也。从此第二转教诸王。于中分三。且初第一往天罗国。
　　经。其王即便诣天罗国。
　　解曰。所愿既满。闻法证空怖畏已无。起所期故。从此第二诘示诸王。
　　经。诸王众中而作是言仁等今者就命时到。
　　解曰。诸王众中者如前应悉。就命时到者举所怖事令发心故。从此第三转教般若。
　　经。悉应诵持过去诸佛所说般若波罗蜜多偈。
　　解曰。即以前偈令诵持也。从此第二诸王悟解。
　　经。诸王闻已亦皆悟解得空三昧各各诵持。
　　解曰。彼诸王等因怖发心。因缘俱胜。闻法悟解如普明王。故复云亦得空三昧各诵持也。从此第三斑足悟解。于中分三。一斑足王问。二普明王答。三斑足悟解。且初第一斑足王问。
　　经。时斑足王问诸王言汝等今者皆诵何法。
　　解曰。斑足缘熟故为问也。从此第二普明王答。
　　经。尔时普明即以上偈答斑足王。
　　解曰。如文悉也。从此第三斑足悟解。于中复四。且初第一斑足悟解。
　　经。王闻是法亦证空定。
　　解曰。闻法证解如前诸王。故云亦也。从此第二明悔邪师。
　　经。欢喜踊跃告诸王言我为外道邪师所误非汝等咎。
　　解曰。证解喜跃悔先咎也。从此第三令各奉持。
　　经。汝各还国当请法师解说般若波罗蜜多。
　　解曰广令流布。从此第四出家得忍。
　　经。时斑足王以国付弟出家为道得无生法忍。
　　解曰。无生法者即五忍中第四忍也。菩萨化迹逆顺难思。或引群迷故现斯事。从此第三例指诸王。
　　经。大王过去复有五千国王常诵此经现生获报。
