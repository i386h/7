<!-- { "loadSidebar": true } -->
　　解曰。三贤十圣住果报者。约人明也。分段变易二种生死。若身若土乘因感果住果报故。唯佛一人居净土者。如来亦名无上觉者。随身所居。皆净土故。一切有情皆暂住者。约法明也。等觉已前若贤若圣有为生灭刹那不住。设令证如亦暂住故。登金刚原常不动者此有二义。有说。佛果真解脱位。智常证如。如智平等故名不动。凝然相续俱名常故。有说。佛果金刚定后证寂灭原。身智湛然常不动矣。从此第二有两行半赞佛悲深。于中分三。且初第一总赞悲深。
　　经。如来三业德无量随诸众生等怜愍。
　　解曰。总赞三业德无量也。随诸众生等怜愍者。正赞悲深。如来大悲怜愍平等。随其种性示无上乘。实悲深故。从此第二别赞三业。
　　经。法王无上人中树普荫大众无量光口常说法非无义心智寂灭无缘照。
　　解曰。人中树者举喻明也。赞佛身业。荫除执恼。光能破闇。口常说法者赞语业也。说即是声。甚深如雷具梵声也。非无义者。外道异生有字无义。二乘狭劣。菩萨未圆。唯佛所说有字有义皆圆满也。心智寂灭者赞正智也。智冥真理常寂灭故。无缘照者赞业用也。冥真起化。悉皆无相照而无照。化而无化。从此第三赞说甚深。
　　经。人中师子为演说甚深白义未曾有尘沙刹土悉震动大众欢喜皆蒙益。
　　解曰。人中师子者。师子出声百兽潜伏。如来演说诸障云消故以喻也。为演说者赞五忍也。甚深等者。二乘不测故云甚深。旷劫难闻未曾有故。尘沙等者。以法威力闻所未闻。尘沙刹土皆震动故。大众等者。大众闻法领解欢喜。若凡若圣皆蒙益故。具斯众德故赞悲深。三示道中偏赞此者。后诫示导利乐广故。从此第三结赞敬礼。
　　经。世尊善说十四王是故我今头面礼。
　　解曰。文易可知。此结赞矣。从此第三闻法获益。
　　经。尔时百万亿恒河沙大众闻佛世尊及波斯匿王说十四忍无量功德获大法利闻法悟解得无生法忍入于正位。
　　解曰。无生忍者。随其所应。此多地前无生忍也。入于正位者即初地也。偈与长行有差别者。修行诸忍自利行增。化生为王利他行胜。偈总上二。即为异矣。从此第三忍位智于中分三。一印述所说。二忍位境智。三赞忍德深。初印所说于中分四。且初第一明往昔因。
　　经。尔时世尊告大众言是波斯匿王已于过去十千劫龙光王佛法中为四地菩萨我为八地菩萨。
　　解曰。引昔因中明同事也。从此第二明今偈赞。
　　经。今于我前大师子吼。
　　解曰。赞于佛前得决定说。从此第三印可所说。
　　经。如是如是如汝所说得真实义不可思议。
　　解曰。重言如是者。如汝所说印能诠文。得真实义者。印所诠义。是故重言如是如是。不可思议者。赞其文义心言路绝。从此第四唯佛能知。
　　经。唯佛与佛乃知斯事。
　　解曰。唯佛等者。菩萨修证诸忍未圆。设后如前悉皆分故。唯有诸佛。佛道齐证解忍圆故尽知也。从此第二忍位境智。于中分三。一标忍难量。二总相征问。三分别解释。且初第一标忍难量。
　　经。善男子此十四忍诸佛法身诸菩萨行不可思议不可称量。
　　解曰。前长行中佛说十王。次于偈中王别赞忍。忍之境智若因若果此具明也。此十四忍者牒前文也。诸佛法身者。谓应化身皆法身也。诸菩萨行者。等觉已前一切行也。思议等者。心不能思口不能议。过称量境云不可也。明佛菩萨皆依此忍。忍之性相思议称量俱不及矣。从此第二总相征问。
　　经。何以故。
　　解曰。何故诸佛菩萨皆依十四忍不可思量也。从此第三分别解释。于中分二。初别明境智后释结难量。初明境智于中分二。一明佛境智二明菩萨境智。初佛境智于中分三。一标佛生化灭。二释无生化灭。三结如虚空。且初第一标佛生化灭。
　　经。一切诸佛皆于般若波罗蜜多中生般若波罗蜜多中化般若波罗蜜多中灭。
　　解曰。实相般若无生化灭。诸佛化现圆应十方。于般若中示生化灭。即王宫生转法轮化。双林后灭则其事也。从此第二释无生化灭。于中复二。且初第一释无生等。
　　经。而实诸佛生无所生化无所化灭无所灭。
　　解曰。谓明诸佛体遍相圆动而常寂无生化灭。从此第二境智俱寂。
　　经。第一无二非相非无相无自无他无来无去。
　　解曰。言第一者胜无等故。言无二者如智不异故。言非相者不同色像故。非无相者不同兔角故。无自无他者。所现应化胜劣有殊。与法性身无自他故。无来无去者。化现应物示有去来。体常不动。无来去故。从此第三结如虚空。
　　经。如虚空故。
　　解曰。静不违动。动而常寂。即动而静。如虚空故。从此第二明菩萨境智。于中分二。一即境观空二即智观空。初即境中文分为二。一别相观空二总相观空。初别相中文分为二。初即法观空后即受观空。初即法中文复分三。且初第一标无生灭。
　　经。善男子一切众生性无生灭。
　　解曰。显依真也。一切众生者。通能所化一切生也。蕴等自性体即真如无生灭故。从此第二明法不实。
　　经。由诸法集幻化而有蕴处界相无合无散。
　　解曰。谓无始来迷自真性。为相所动令知幻也。由诸法集幻化而有者五蕴法也。五蕴和合故名为集。此无实体幻化有也。蕴处界者明幻法也。言无合者蕴从缘起。缘自性空故无合也。言无散者。众缘假集暂有显现故非散矣。从此第三明法性空。
　　经。法同法性寂然空故。
　　解曰。上言法者蕴等法也。同法性者同真如性。性相依持体不相离。了相即性寂然空故。从此第二即受观空。于中分三。一体性清净。二明行不实。三总结明空。且初第一标性清净。
　　经。一切众生自性清净。
　　解曰。此标众生真性清净。与前别者。前明蕴等体无生灭。此明作业自性清净。前果后因。前法后受。前苦后集。是二别故。从此第二明行不实。文复分二。且初第一明行不实。
　　经。所作诸行无缚无解非因非果非不因果。
　　解曰。明作业也。所作诸行者。诸即众也。行谓造作。依身口意造作善染六趣之业名诸行也。无缚无解者。由妄所动为烦恼缚。求离系解故有缚解。了体即真本自无缚。谁复求解即无缚解。非因非果者。所作诸行妄故见有。妄自性空非因果也。非不因果者。未了自性妄想漂驰乘因感果如幻有也。从此第二明受不实。
　　经。诸苦受行烦恼所知我相人相知见受者。
　　解曰明妄受也。言诸苦者。三界通论总有三苦。三苦不一故名为诸。言受行者。受谓领纳。顺违俱非境相为性名受行也。或于所受善染境中起爱为业。领彼所作为行相也。言烦恼者。烦劳扰恼诸有恼故。言所知者。碍慧不生。障所知故。即二障也。我相等者如前已解。障依执生。障宽执狭具生二障故别明也。从此第三总结明空。
　　经。一切皆空。
　　解曰。明所作行乃至受者随彼妄情流动以有。皆无自性故一切空也。从此第二总相观空文分为三。一标境界空。二释境界空。三结如虚空。且初第一标境界空。
　　经。法境界空。
　　解曰。法境界者。即前蕴等所作诸行法受二中。三性六趣及以三宝皆名为法。标俱空故。从此第二释境界空。于中分三。且初第一明三性空。
　　经。空无相无作不顺颠倒不顺幻化。
　　解曰。言空者妄倒空故。无相者真如无相故。无作者有为不实无自作故。不顺颠倒者。妄体本空无所顺故。不顺幻化者。相无自性体空寂故。从此第二明无相空。
　　经。无六趣相无四生相无圣人相无三宝相。
　　解曰。所趣所生无记三性彼无自性。照解空故。无圣人者。二乘圣者十地菩萨无自性故。无三宝者。别相住持二种三宝佛身示现余无自性。达无实体皆无相故。从此第三结如虚空。
　　经。如虚空故。
　　解曰。照境空寂如虚空故。从此第二即智观空。于中分三。且初第一明智照空。
　　经。善男子甚深般若无知无见不行不缘不舍不受。
　　解曰。甚深般若者谓正智也。言无知者无分别故。言无见者无推求故。言不行者智冥真故。言不缘者无缘相故。言不舍者不易脱故。言不受者无领纳故。此之六义俱正智也又解。无所不知知而无知。无所不见见而无见。乃至第六无所不受受而无受。此后六义通真俗也。然后六中。行谓万行。缘谓理事。舍谓财法或大舍故。受谓真俗不变变故。证真达俗得无住故。从此第二明无照相。
　　经。正住观察而无照相。
　　解曰。无分别智正住现前照而无照。不住相故。从此第三结智明空。
　　经。行斯道者如虚空故。
　　解曰。行斯道者。谓诸菩萨依此证修。境智俱寂如虚空故。又以此文对不知亡相生正解者。为立量云。观照般若为宗。有法定无照相为宗之法。法及有法和合为宗。无知无见等故。别三合一。以为因法。由如虚空。此是喻法。若尔对佛弟子宗有相符。小乘诸师因犯随一。若有空者若无空者。喻犯有俱无俱不成。略有四过。若对外道宗有所别。能别不极成。同有随一彼不许。此无知见等取彼无想。非此极成喻。对空论对无空论。有俱无俱二二不成。略有六过。有过之量岂能立破耶。此亦不然。为对大乘初心菩萨未解亡相生正解者。此无过量。小乘诸宗慧解狭劣。外道倒执。耳初不闻。宁以摩尼尔无目者。然此置中改经而字以为定字。取文不次。性相求故。由此自上明忍境智一一文中有多比量。皆无过失。能生正解。乐者叙焉。又于菩萨境智之中。如次亦为苦集灭道。从此第二释结难量。于中分二。初释难量后结难量。释难量中文复分三。且初第一标不可得。
　　经。法相如是有所得心无所得心皆不可得。
　　解曰。法相如是者前境智也。有所得心者取相之心也。无所得心者无分别智也。皆不可得者。前有得心妄故不得。后无得智真故不得。设非亲证相似缘如亦不可得。即四句中初标次列后总结矣。从此第二释非即离。
　　经。是以般若非即五蕴非离五蕴非即众生非离众生非即境界非离境界非即行解非离行解。
　　解曰。释上四文体皆般若。由心迷悟解缚异也。是以般若者标可释法。非即五蕴。幻妄有故。此非幻妄故即非也。非离五蕴者。实相平等体遍一切故非离也。此释上云由诸法集幻化有也。非即众生者。众生妄倒。此非妄倒故即非也。非离可知。释次众生所作诸行也。非即境界者。前诸境界不了故妄。实相非妄故即非也。非离可知。释次境界文也。非即行解者。行解即是观照智也。若住于相故云非即。若无分别云非离也。释观照。故知断证修是四别矣。从此第三总释难量。
