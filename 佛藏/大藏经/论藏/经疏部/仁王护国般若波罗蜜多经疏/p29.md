<!-- { "loadSidebar": true } -->
　　解曰。得益有四。一现转女身得如幻故。二天人得忍见法理故。三修罗八部成菩萨故。四恒河沙菩萨现成佛故。问一世界中多佛并出否。答轮王尚无二并出者。况乎大觉二并出耶。若尔如何恒沙菩萨现身成佛。此亦不然。余界何失。如法花经彼龙女故。问现身成佛是究竟否。答如大般若即说十地名十种佛。又余亦说地前现化。又法花经分别功德品。一四天下微尘数菩萨一生当得阿耨菩提。法花论释即是初地。由此而言。以法威力故说现成。既言现成非究竟矣。

　　奉持品第七

　　将解此品辨来意者。内外二护前已具明。由二奉持故有此品。违前二科三等无咎。释品名者。奉谓敬承持谓不忘。如智论说。由信力故闻而信奉。由念力故不忘为持。若云受持领纳不失。言第七者如文悉矣。释本文者。然此品经古德西明寺测法师．玄范法师纪国寺慧静法师皆以此品为流通分。天台智者道安法师．安国大法师皆以此品为正宗分。虽皆诸理俱有所凭。今依天台等义如前故。科此品经大分为三。一波斯匿王问。二如来正答。三闻法获益。波斯匿王问文复分三。且初第一明睹诸佛。其义者何。
　　经。尔时波斯匿王睹佛神变见千花台上遍照如来千花叶上千化身佛千花叶中无量诸佛各说般若波罗密多。
　　解曰。睹佛神变者。睹前品中现神变也。见千花台上遍照如来者。梵云毗卢遮那亦云尾嚧遮那亦云吠路遮那。此云遍照亦云大日。至下当悉。准花严第八。娑婆世界毗卢遮那如来即报身佛也。梵云卢舍那或云嚧拓那或云嚧折罗。亦云遍照。依梵网经。他受用身也。然此二名或云体同前后译异。或云自他二报身也。如佛地论清净法界为自性身。四智心品自受用身。又他受用及变化身皆为化他方便示现。随其所现大小异故。准佛地论。遍照如来即他受用或应化身。以自受用量同法界。不可说其身量大小。广如彼矣。如旧经云。是一切佛化身主者。若他受用名应化身。依自报身起他受用。若大小化名为化身。即他受用为化主也。以自他报体非即离。俱不违理。此中所见花台上佛与前白云台体为同异。因睹神变故见多佛。与前同异俱不相违。此亦不然。前自云化。此有报化。前白云台。此云花台。异则可尔。何得言同。答曰同处同时所见各异。定同定异非不思议。又前散花花白如云。以成云台。非本云也。又前所见光明王佛与此所见遍照如来。义极相应。报化大小俱不违理。千花叶上千化身佛者大化佛也。千花叶中无量诸佛者小化佛也。加行资粮二乘异生见有异也。同梵网经我令卢舍那方座莲花台。周匝千花上复现千释迦。一花百亿国一国一释迦。各坐菩提树一时成佛道。义不违也。从此第二明法无量。
　　经。白佛言世尊如是无量般若波罗蜜多不可识识不可智知。
　　解曰。如是无量者明所闻也。谓波斯匿王如旧经云行十地行。地上随应常见诸佛。今睹神变见大小身。各各宣说般若波罗蜜多。导诸大众云无量矣。不可识识者。浅近之识所不能识。不可智知者。下劣之智所不能知。显所说法多无量故。深不测故。非识知故。从此第三正问奉持。
　　经。云何诸善男子于此经中明了觉解为人演说。
　　解曰。言云何者正是问辞。诸善男子者修行人也。于此经中者即此经也。所睹虽多般若同故。言明了者于诸理事皆明了也。或于理明于事了故。言觉解者。
　　觉谓现证解谓悟解。于理明证于事了解。是故名为明了觉解。此自利也。为人演说者即利他也。从此第二如来正答大分为二。初明十三法师奉持。后明十六国王奉持。就明法师中文分为二。一略明法师。二广明行位。初明法师文复分三。且初第一诫命谛听。
　　经。佛言大王汝今谛听。
　　解曰。令审听也。从此第二略示行位。
　　经。从初习忍至金刚定如法修行十三观门皆为法师依持建立。
　　解曰。从初习忍者标其初也。至金刚定者举其后也。如法修行十三观门者。初后及中总十三位。各依行位如法修行自观门也。皆为法师者此通名也。皆修二利名法师也。依持建立者依彼而修持令不失。初起曰建终成为立。从此第三结劝供养。
　　经。汝等大众应当如佛而供养之百千万亿天妙香花而以奉上。
　　解曰。以法殊胜在处处尊。在人人贵。于修行者令诸王等敬之如佛生尊重故。天妙香花者。举其胜者而奉上故。从此第二广明行位大分为二。初别明行位。后结申受持。初别明中分为十三。如次当悉。初习种性于中分三。初标位辨相。次辨所修法。后结申满位。且初第一标位辨相。
　　经。善男子其法师者习种性菩萨若比丘比丘尼优婆塞优婆夷。
　　解曰。其法师者此名总也。通十三位皆名法师习种性者如前释也。苾刍二众远离五邪。索迦斯迦五戒男女。此之四众如序品释。从此第二辨所修法。于中分二。初明修十住。后聊简内外。初中复二。初明十住后明修习行。初中复二。且初第一标修十住。
　　经。修十住行。
　　解曰。三贤之中此位最劣。当体彰名。十行次胜。业用受称。后十回向贤位最胜。约自行后大愿为名。回前诸行向正证故。十地菩萨已登圣位既得现证。从地立名。随位渐增有兹异故。初释住名。先总后别。言十住者入位不退故名为住。住法圆满故说为十。总言十住带数得名。即住之住义通三释。解别名者次随文释。明住体者若就所缘二谛为体。若就能缘悲智为体。合以境智而为住体。相应助伴具五蕴故。明依身者。唯人三洲即前四众。容有凡圣顿渐二矣。从此第二辨住相文分为十。且初第一明发心住。
　　经。见佛法僧发菩提心。
　　解曰。释住名者于大菩提起决定心入位不退名发心住也。见佛法僧者发心缘也。佛谓觉者能开发故。法谓教等生正解故。僧谓和合三乘贤圣良福田故。初因三宝发无上心至究竟位常现前故。发菩提心者。发无上心起三妙观。如前释也。摄论颂云。清净增上力坚固心胜进。名菩萨初修无数三大劫。大菩提心以善根为体以大愿为缘。不退屈为策发。方能起故善根为因名清净力。此能降伏自所治故。大愿为缘名增上力。常遇善友令增进故。坚固心者虽遇恶友方便破坏。终不退舍菩提之心名坚固也。言胜进者。所修善根运运增长转胜进故。前十信心入此住者由具彼十。于大菩提坚猛不退齐此方名初劫之始。即以此心为十住本。此转增胜成后诸住。乃至极果由此得故。有说。十住同十地行。从此第二明治地住。
　　经。于诸众生利乐悲愍。
　　解曰。解住名者。磨练其心离垢澄净涛汰诸染名治地住。于诸众生利乐悲愍者。利谓利益。乐谓安乐。言悲愍者拔济行也。如花严云。诵习多闻虚闲寂静。近善知识了达于义。如法修行安住不动。从此第三明修行住。
　　经。自观己身六界诸根一切无常苦空无我。
　　解曰。解住名者。审观自身远离空有正行修习名修行住。自观己身者此总标也。言六界者地等六界也。言诸根者谓眼等根。如旧经中五色五受女男意命十四根也。谓观六界及此诸根生灭逼迫皆空无我。治彼倒故。从此第四明生贵住。
　　经。了知业行生死涅槃。
　　解住名者。生在佛家种性尊贵。此虽长养已胜余乘名生贵住。了知业行生死涅槃者。了知自他善恶业行此顺生死此顺涅槃。如旧花严偈云。第四生贵真佛子。从诸贤圣正法生。有无诸法无所著。舍离生死出三界。著有生死著无涅槃。二俱不著当出难矣。从此第五明具足方便住。
　　经。能利自他饶益安乐。
　　解住名者。巧不滞真。起悲愍物。真俗二行能双修故。故名此住。上句二利下句利他。如经说云。所修善根皆为救护饶益安乐哀愍度脱一切众生。令离灾难出离生死证涅槃故。从此第六明正心住。
　　经。闻赞佛毁佛心定不动。
　　解住名者。观理无二渐次纯熟。闻赞毁佛心不倾动名正心住。闻赞佛等者。谓此菩萨善观诸法无体无性。达如幻梦故。闻赞毁心定不动也。如经说云。赞法毁法赞毁菩萨闻说众生有垢无垢易度皆定不动。此唯就胜故言佛也。从此第七明不退住。
　　经。闻有佛无佛心定不退。
　　解住名者。止观双修缘不能坏。闻说有无心定不退名不退住。此亦就胜唯言有佛无佛心定不退如彼经说。法及菩萨闻说有无定不退也。谓能了知无相即相相即无相。于佛法中心不退转。从此第八明童真住。
　　经。三业无失起六和敬。
　　解住名者。三业光洁离染如童。行性成就物莫能坏名童真住。三业等者。身口意三离遇失故。如旧经云。谓三业同。戒见学同。六和敬故。如彼经说身行无失语行无失意行无失。勤学修习游行无数世界。领受无数佛法。现变化自在身。出广大遍满音。一刹那中承事供养无数诸佛。三业行矣。从此第九明法王子住。
　　经。方便善巧调伏众生。
　　解住名者。应根善说妙合所宜绍嗣法王名法王子住。方便等者。方便演说皆善巧故。善能调伏诸众生故。如经说云。法王轨度法王观察法王宴寝法王赞叹。皆悉勤学调伏行矣。从此第十明灌顶住。
　　经。勤学十智神通化利。
　　解住名者。住位满足成就智身。诸佛法水以灌其顶名灌顶住。然灌顶法如三藏所持梵本金刚顶经说。有五种灌顶。所谓宝冠印契。以水光明及以名号。三贤十圣将成正觉。一一位中或佛菩萨与灌顶也。勤学十智者。如经说云。学三世智．佛法智．法界无碍智．法界无边智．充满一切世界智．普照一切世界智．住持一切世界智．知一切众生智．知一切法智．知无边诸佛智。初之五智知世界故。如次所谓随心转智．正觉照智．照法界智．自在普入智．至处皆严智。次之三智知众生心。所谓知一切心智．知心境界智．知诸根性智。后之二智明其成德。所谓当根与法智．令灭诸惑智。明十智矣。神通化利者。如旧经第九解十住偈云。清净妙法身应现种种形。犹如大幻师所乐无不现。或处为众生究竟菩萨行。或复现初生出家行学道。或于树王下自然成正觉。或处为众生示现入泥洹。此皆神通化利行也。结为颂曰。发心治修行。生贵具方便。正心及不退。童真王灌顶。从此第三明修习行。
　　经。下品修习八万四千波罗蜜多。
　　解曰。言下品者三贤初也。修习等者。此位时长。具修福智诸行愿也。从此第二聊简内外。于中分二。初明忍方便。后明正定聚。初忍方便文复分二。且初第一忍前方便。
　　经。善男子习忍以前经十千劫行十善行有退有进。
