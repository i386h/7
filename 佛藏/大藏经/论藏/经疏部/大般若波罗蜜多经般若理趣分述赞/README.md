<!-- { "loadSidebar": true } -->
  大般若波罗蜜多经般若理趣分述赞
　　唐 窥基撰




　　大般若波罗蜜多经般若理趣分述赞卷第一

　　　　大慈恩寺沙门　基撰
　　稽首离性相　　心言本空寂
　　常住真三宝　　及我亲教尊
　　理趣甚深法　　非我所能赞
　　今依尊智悲　　加持力故说

　　瑜伽论第八十二云。诸说法师将欲开阐先当赞佛。或略或广。略赞佛者由五种相。一者妙色具三十二大丈夫相圆满庄严。八十随好间饰支体。光明照耀如大金山。二者寂静端严殊妙诸根闲寂。其心晏然。已能善得最上调顺寂止究竟。已能善到第一调顺寂止彼岸。善能密护降伏诸根。为丈夫龙无误失故。丈夫牛王御大众故。丈夫良马心调善故。清净无挠如澄泉池。已能永拔烦恼习气。三者胜智。谓于三世及非世法无碍无著。四者正行六度四摄自他利行皆悉圆满。五者威德谓诸如来神通游戏威德炽盛。复有六赞。功德圆满故。离垢染故。无浊秽故。无与等故。唯利有情以为业故。于此业用有堪能故。广赞无边皆如彼说。既赞佛已要成十法名说法师。言十法者一者善于法义谓六法十义善能解故。二者能广宣说。谓多闻闻持其闻积集。三者具足无畏。胜大众中宣说正法无所怯惧。声不嘶掉腋不流汗念无忘失。四者言词善巧语工圆满。八支成就言词具足处众说法。五者善方便说。谓二十种善巧方便宣说正法。如以时殷重等。六者具足成就法随法行。不唯听闻以为究竟。如其所说即如是行。七者威仪具足。谓说法时手足不乱头不动摇。面无变易鼻不改异。进止往来威仪庠序。八者勇猛精进常乐听闻所未闻法。于已闻法转令明净。不舍瑜伽不舍作意。心不舍离内奢摩他。九者无有厌倦。谓为四众广宣妙法身心无倦。十者具足忍力。谓骂弄诃责终不返报若被轻蔑不生忿憾乃至广说。其听法者。是说法师说正法时应安处他令住恭敬无倒听闻。谓由一因或乃至十。一者恭敬听法。现前能证利益安乐。此有四句如菩萨地法处中说。二者一善建立一切法。离诸过失具大义故。二说者听者所设劬劳有胜果故。三者。一能令众生舍恶趣故。二得善趣故。三速能引摄涅槃因故。如是三事要由恭敬听闻方得。四者。一能善了达契经等故。二如是正法能令众生舍诸不善摄受诸善。若善听者能受舍故。三由此舍受舍离恶因所招后苦故。四速证涅槃故五者。一谓我今当闻所未闻。二闻已研究。三当断疑网。四弃背诸见。五我当以慧通达一切甚深句义。此显三慧。初二显闻。次二显思。后一显修。六者。一为欲敬报大师恩德。谓佛为我行于无量难行苦行。求得此法云何今者而不听闻。二观自义利。三究竟能离一切热恼。四善顺正仪。五易可见了。六诸聪慧者内证所知。七者。谓我当集七种正法知法知义乃至广说尊卑差别。八者。一佛法易得乃至亦为旃荼罗等而开示故。二易学行住坐卧皆得修故。三能引发增上生果决定胜果。四初善五中善六后善七感现乐果。八引后乐故。九者。谓能解脱九种世间逼迫事故。一能出生死大牢狱故。二永断贪等坚牢缚故。三弃舍七财贫。建立七财富故。四超度善行闻正法俭。建立善行闻正法丰故。五灭无明闇起智明故。六度四暴流升涅槃岸故。七究竟能疗烦恼病故。八解脱一切贪爱罥故。九能度无始生死旷野稠林行故。十者。一恭敬听法得思择力。由此能受闻法胜利。如法求财不以非法。深见过患而受用之乃至第十能引一切世间出世间静虑解脱等持等至。广如彼说。说者听者先住上法方可说听。若不住此徒设劬劳终无大果。
　　将赞经文略以四门解释。一叙经宗旨。二显经体性。三彰经胜德。四释经本文。
　　叙经宗旨者佛灭度后九百年间有应真大士。厥名清辨。身同数论之仪。示无朋党之执。心处释迦之理宗无偏滞之情。时人号为妙吉祥菩萨。神异圣德广如别记。彼造掌珍论云。凡所知境略有二种。一者有为二者无为。以诸愚夫不正觉了胜义谛理有为无为无颠倒性。妄执诸法自性差别。增益种种邪见罥网。如世有一无智画师画作可畏药刃鬼像或女人像。眩目乱意谓为实有。执实有故自起惊怖。或生贪染于彼境界众多计度。增长分别诸见罥网。若正觉知胜义谛理有为无为无颠倒性。尔时如世有智画师不执彼为真实自性。非如前说有为无为境界差别以自缠裹如蚕处茧。彼非有故无分别慧趣入行成然证出世无分别智。要须积集能坏一切邪见眼膜。无倒观空安缮那药。如是积集无倒观空。要藉能遣一切所缘自性闻慧故。应听此般若深经。依此所说以为宗者真性有为空如幻。缘生故。无为无有实不起似空花。此中世俗许少分有。若依胜义一切皆空。此中画师有智无智怖染譬喻。喻佛菩萨一切异生。自业所招返生憎爱。智者知画俱于平等不生怖染。弥勒中边颂曰虚妄分别有于此。二都无。此中唯有空于彼亦有此。故说一切法非空非不空。有无及有故是即契中道。此以无所执有有无为。以为宗广如常说。
　　二显经体性者。般若有五。一者实相。二者观照。三者文字。四者境界。谓真俗二谛。五者眷属谓一切福智如开题中已略显示。经体有二。一者文二者义。文字是文。四种是义。实相是般若性。观照是般若相。文字是般若因。境界是般若境。眷属是般若伴。故此五种皆名般若。龙猛释言。就胜义谛一切皆空。教既无教无不教。体亦无体无不体。于俗谛中亦可说有。句言章论声为教体广如清辨般若灯说。护法释言。教体有四。一摄相归性体。般若论说。应化非真佛亦非说法者。说法不二取无说离言相。此经下言。一切有情及法皆即真如故。甚深般若波罗蜜多亦即真如。无垢称言。文字性离。无有文字。是即解脱。解脱相者即诸法也。又一切法亦如也。故知教体性即真如。二摄余归识体故。十地言。三界唯心。二十唯识言。谓余相续识差别故令余相续差别识生展转互为增上缘。故说者听者心为教体。三摄假随实体。对法论说。成所引声者谓诸圣所说。故知但取声为教体。摄名等假法随实声说故。四相用别论体。能说法者识上所现声名句文以为教体。以假及实为教体故。十地论云。说者听者俱以二事而得究竟。一者声二善字。由熏习力唯识变力于说法者识心之上聚集现故。如别章说不能烦引。
　　三彰经胜德者。此经总名般若理趣。准义名别有十四种。一此一切法甚深微妙清净法门。若闻已信受得八胜果。一乃至当坐妙菩提座一切障盖皆不能染。谓烦恼障业障法障虽多积集而不能染。二虽造种种极重恶业而易消灭。三不堕恶趣。四若能受持日日读诵精勤无间。如理思惟彼于此生定得一切法平等性金刚等持。五于一切法皆得自在。六恒受一切胜妙喜乐。七当经十六大菩萨生定得如来执金刚性。八疾证无上正等菩提。二者寂静法性现等觉门。若有闻已信解受持读诵修习得二胜果。一乃至当坐妙菩提座虽造一切极重恶业。而能超越一切恶趣。二疾证无上正等菩提。三者调伏众恶普胜法门。若有闻已信解受持读诵修习得四胜果。一假使杀害三界所有一切有情。而不由斯堕于地狱傍生鬼界。以能调伏一切烦恼及随烦恼恶业等故。二常生善趣受胜妙乐。三修诸菩萨摩诃萨行。四疾证无上正等菩提。四者平等智印清净法门。若有闻已信解受持读诵修习得三胜果。一虽住一切贪嗔痴等客尘烦恼垢秽聚中。而犹莲花不为一切客尘垢秽过失所染。二常能修习菩萨胜行。三疾证无上正等菩提。五者灌顶法门得二胜果。六者如来智印金刚法门得五胜果。七者离诸戏论轮字法门得二胜果。八者入广大轮平等性法门得二胜果。九者真净供养无上法门得二胜果。十者能善调伏智藏法门得六种果。十一者性平等性最胜法门得三胜果。十二者一切有情住持遍满胜藏法门得二胜果。十三者无边无际究竟理趣金刚法门得三胜果。十四者甚深理趣最胜法门。能受持者有十八胜德。一一切障灭。二随心所欲无不成辨。三是诸佛母。四能诵持者一切罪灭。五常见诸佛。六得宿住智。七若有情类未多佛所植众善根。久发大愿。于此般若波罗蜜多甚深理趣最胜法门不能听闻书写读诵供养恭敬思惟修习。要多佛所植众善根。久发大愿。乃能于此甚深理趣最胜法门。下至听闻一句一字。况能具足读诵受持。八若诸有情供养恭敬尊重赞叹八十殑伽沙等俱胝那庾多佛。乃能具足闻此般若波罗蜜多甚深理趣。乃至十三诸天常随拥护。十四终不横死。十五不枉遭衰患。十六诸佛菩萨常共护持令一切时善增恶减。十七于诸佛土随愿往生。十八乃至菩提不堕恶趣。诸有情类受持此经定获无边胜利功德。我今略说如是少分。
　　四释经本文者。
　　经曰。如是我闻。
