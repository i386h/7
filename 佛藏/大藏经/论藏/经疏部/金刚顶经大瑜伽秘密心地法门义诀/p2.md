<!-- { "loadSidebar": true } -->
　　第二灌顶位者。经云又金刚合掌置于心上面向南方及真言乃至与我灌顶等。释曰。其秘密义者作金刚合掌一心归命。想于南方尽虚空界纯以妙宝而为庄严。名曰宝光明藏世界。其中如来遍满世界。如一切世界微尘数。一一佛所皆想有虚空宝藏菩萨宝幢等无量菩萨而共围绕。其诸如来等皆入宝光明三摩地。所谓结跏趺坐。仰右手于脐上现掌向外。于其掌中现妙宝相。左手横仰安加趺上所居宫殿皆大宝庄严。诸菩萨等各执宝幢及杂宝供具。了了分明。复运想。自身奉献等一一如前说。尔时于三昧中便作是愿。愿一切如来及金刚宝等。菩萨以宝三昧灌于我顶尔时即便想见佛菩萨等。一时俱以宝性光明而为灌顶。如是行者应时即满灌顶之位。莫作是念。我是凡夫也云何即是诸菩萨灌顶位耶。何以故。与宝光明三昧等一性故。
　　第三法轮位者。经云又以金刚合掌置于头上及真言乃至为我转金刚法轮等。释曰。其秘密义者合掌归命一心西向。想于西方尽虚空界纯以净妙金刚宝莲华而为庄严。复想一切如来及观自在文殊等大菩萨众围绕说法。想一一佛菩萨等如一切世界微尘数一一佛结加趺坐入于三昧。诸菩萨众各执莲华。华中有法轮及法螺等了了令见。复想自身供养承事等如上。尔时于三昧中便作是愿。愿诸如来及金刚法华轮菩萨等。以此三昧灌于我顶。是时行者即便想见佛菩萨等法轮光明而为灌顶。入是观时应时即授一切诸佛转法轮位。便能转于一切法轮。勿生疑念。
　　第四诸佛业用者。经云又以金刚合掌从顶下置于心上。及真言乃至为我作金刚事业等。释曰。其秘密义者合掌归命一心思惟北方种种妙庄严世界。尽虚空界种种杂色华鬘璎珞音乐歌赞奇妙佛事而为严饰。复想一切如来及菩萨众如一切世界微尘数。广大众会而为说法。又想自身于一一如来等所承事供养等如上。尔时于三昧中一一身口意当发是愿。唯愿一切如来金刚业等诸菩萨众。以种种业用佛智光明灌于我顶。应时想见佛菩萨等以此光明而为灌顶。是时行者入是观时。便得无碍业用佛智光明三昧。能于十方一念一时广作佛事。如上次第如广经所明。此经略故随义述之。应知此法门入者甚难。若住初方及余三方。随一增上余方皆劣。若入如来部一时圆满亦无胜劣。
　　颂云随乐四种仪除增降坏法者。经云于四方如上作法礼已随行者所欲。乃至或大菩萨半结跏趺随意作之等。释曰此门有四种差别法。今广料简。一为除灭灾害。谓行人修福多被诸恶鬼神而作障恼。令其功德福业破坏不成。欲盛建立先后俱作护摩等法。坛法者坛炉皆圆。坐亦如之。坛相白色。身居华座。其心寂静以诵真言。其柴用树半已上者。横量十指或以八指。齐头截之。木用甘果李子墙微迦耽婆木(未详)等。但有甘果树木皆充此用。有香之华及白檀香苏乳麦麨乳粥茅牙并充火用。衣著茅服。其焰相者先起赤焰次如金色。复如融金色或如灯明。时时变色。又如牛苏焰色润泽。或如辫索条列相次。有此相者当知。作法所求之愿皆得成就。又相者盛出香气炽焰无声。或焰上重焰如赤金色。或焰头分散如伞盖形。是名第一相。又声者如牛声又如螺贝雷鸣等声。又人所乐闻之声。余诸声色等应知。障碍不得成就。第二增益者。所谓行者成就三昧开发智力。尔时多有内障。烦恼所覆愚闇所遮不能进修。纵经多时勤苦不止。佛菩提智终不可得。是故应修增益护摩。增炉俱方。而作黄色。结跏趺坐于茅草(此经坐莲华坐别耳)慈心念诵欢喜顾视。衣以刍麻而作法事。其木相者取树中心肥枝如生之柴。苏乳酪蜜又乳粥酪饭胡麻稻谷。及三白食胜妙黄华龙华香等。天水香香附子天门冬尾卢婆果等。而充火用而作护摩。柴长十二指齐头截之。炉深一肘四方作之。广亦如是。起四重缘如法泥饰。此诵大愿解脱出离法。成就之相如上所说第一好相等是。第三降伏法者。谓行道之人须有威胜。彼不降伏爱乐归依法轮难转。是故应修此护摩法。坛炉俱方而作赤色。叠以双膝如贤之坐。亦可如经蹲坐臀不著地也。衣以赤服。其心超踊而诵真言。其所用木于一树中直上独生。出过余枝无横生枝。横量十二指齐头截之。应用有乳汁者。谓桑谷之类又以乳酪苏蜜及三白食及七谷种子胡麻稻谷之属。用紫檀香赤色华苏合安悉薰陆等以充火用。其相如上。又说如上所不堪之木。树上干枯无皮。短曲瘦恶经剥皮者。或太长太粗曾被斧斫破有疮病者皆不堪用。若作第四法则得用之。又说如上火恶相者。其火气冷又无润色。火星迸出其焰如烟。或焰射入灰中。又出臭气或无烟焰。又焰和烬起复入于地。有是相者当知内外人鬼障碍。或是烦恼业等诸障不灭。得是相者当须改修作前初法。若作第四法得此相者是名成就。顺恶法故。第四破坏法者。或有人言诸佛菩萨具大慈悲。云何教诸众生作斯恶法。答诸佛菩萨说此法者。为智者说不为愚人。所以然者。佛灭度后多有恶人。恃大势力顺于邪道。不信正法破灭三宝住持之相。令诸众生失涅槃眼。悲哉可愍。以此法治菩萨之心。行此法者为利益故有大功德。审观无利起于恶心损害众生获大重罪。佛所制之不令辄作。若修三昧人远离愦闹心常寂静。观于三宝性相常住。住三昧处入佛境界。成就智用作大佛事。摧坏之法自然成就。其此法者坛炉俱黑。三角为之。所用香华皆悉臭黑。柴用棘刺屈曲之木。树根傍生无枝苦恶驼骡之粪以为烧香。炉土相和充为火食。白芥子油或用脂血以为灯明。用骨发棺木等。长六七指尖头截之。著青黑衣或血涂衣。嗔怒蹲踞如经所说。而作火食。恶相现时法即成就。又案瑜伽大秘密教中说。秘密火法相应有二十种。云何为二十种。此二十种从三法出。所谓一者扇底迦。二者布瑟致迦。三者阿毗遮罗迦。能除一切罪圆满功德。身寂静不可坏。是名扇底迦(此中四法)诸愿力速成增长财命等。一切自调伏。见者皆敬念。种种相端正游行虚空中。成就雄黄等。是名布瑟致迦(此中九法)禁缚摧灭等。降伏诸难调怨家及魔鬼。是名阿毗遮罗迦(此中七法)是名二十种护摩法(此中更广一百一十种火法秘而不译)应知复说二十种炉相。若欲摄一切炉内作金刚杵相。若欲调伏恶人等炉内作莲华相。若欲除一切罪其炉圆作须作门。炉内作宝相。门亦如是。若欲种族得增长炉内作羯磨印相。谓三股十字形。若为长命色力炉内置甲。周回墙渠等。若欲积聚一切财物炉内作牙印。若欲一切善好成就处处安乐。炉内置轮形印。如车釭相。炉四边亦如轮相。如是二十种印次第置。如后坛印等。是或置种种诸印。随彼成就。又于炉外庄严相者。其炉先以绳量四肘。四边安置界道色地。或方或圆或如莲华。四面平正四门渐为阶级。门之八分画网及半月形。近门阶级处作金刚夜叉形。如法画之于炉外东面画万字胡旋子澡罐鹿皮等。南面画螺捧月刃刀马师子野猪等。西面画半月形妙发髻印牛幢印等。北面画铜磬子幡孔雀羊鸡等。复于四门以金刚印等庄严。东门安金刚热恼印。南门安金刚宝印。西门安金刚莲华印。北门安金刚唬迦罗印。又置十六大印等。四角竖柱庄严华树。如法布置供养于佛。佛金刚智大方便法能除诸恶。若有见者灭一切罪。作是法时即想自身为观世音或执金刚。复自想戴头冠。冠中有佛及金刚杵等。或复有宝随于本法令心坚固。观世音者即一切诸佛净妙法身智也。执金刚者即一切如来诸菩萨等坚固菩提心也。以六波罗蜜诸佛净戒大色而画六根清净相应。面向东方作如上法。是名最胜佛菩提扇底迦法。余法思惟准可解。若布瑟致迦用金刚宝法。若阿毗遮罗迦用金刚嗔法。复次以金刚甲摄一切法。以金刚长命药印命行者长命足力。以金刚吉祥印积集一切财物。以金刚甲印护身。用金刚成就印乘空而行。以大莲华药印成就一切财物。成就一切法坛用金刚坛印。成就一切吉祥。用金刚王印。以左手执印右手烧火。复次若欲家宅增长。以甘美木为柴及以粳米烧之。若欲一切资具圆满以七谷子或七宝等相和烧之。若欲最胜拥护用甘美木及茅草茎涂油烧之。若欲长命以甘美木及俱卢草和苏及果子等。以左手结执金则棒印。右手烧之。若欲调伏恶人用苦练棘针白芥子及墙土烧之。若以醋苦果子等烧之。一切怨者远去。若欲一切归信伏从以紫檀木及赤华烧之。若欲所使者皆依命不敢违。用苦棘木极须嗔想为之。若欲成就一切法取白芥子烧火。即得吉祥最胜。已上净除业障内外光泽法竟。
　　次下第二入智三摩地诸佛境界实相智印法。而为颂曰。
　　自他欲清净　　兼除垢障法
　　次入三摩地　　坚心通智法
　　先持三摩耶　　次结坚智法
　　见法及极喜　　字为智门法
　　秘印开心殿　　摄入菩提法
　　智印法身字　　坚牢菩提法
　　大力秘印明　　护身摧障法
　　结莲华三昧　　随乐部尊法
　　想依智种子　　严成佛会法

　　初颂云自他欲清净者。经云行者欲自未清净及真言乃至亦自性清净等。释曰。长行经可解其义。秘密义者。先以思惟佛功德身清净境性。即了一切诸法自性清净。了一切法自性清净。故此一切清净法性入我身中。我同法性。是故清净(余可知)。
　　颂云兼除垢障法者。经云复应思惟是诸众生。及真言乃至息心攀缘勿令散乱等。释曰。此中三段。初段长行可解。其秘密义者。佛智德藏一切如来各已成就。诸有情类皆有此藏成就。亦等愿诸如来遍皆建立为作加持。令诸有情皆得解脱。故云作是思惟能除一切障碍等。二经云。又作是念凡所障者乃至忆念菩提心等。释曰。三垢所缠实难除断。佛智菩提一念相应即便灭尽。广赞菩提心如华严等。此经所说直入直修直满直证。即于此生得如来地善巧智故。三经云。又诸世间一切众生乃至无量差别等。释曰。众生妄业所熏邪网所覆。见善知识翻成怨对。闻甘露法谤讟俱兴。造种种恶业受种种苦身。犹如工巧能成众相。自造自怖不知自致其然。如是众多故云种种妄想工巧所成无量差别。
