<!-- { "loadSidebar": true } -->
　　颂授智菩提钩者。经从以金刚钩授彼乃至偈末等。释曰。此中授灌顶法具光明等五种。如前门所列。此中略有二相。余三隐而不出。但作即具用为之。二相者所谓智印及钩。即名号而与灌顶等也。时不空王受此钩已诸佛随集。故云以彼金刚钩召请一切如来已。众生受者亦复如是。有见闻者诸罪消灭圣贤护念。若非授而辄受持求悉地者。于如来智自在力用即不成就。是故佛言是人盗法被诸鬼神之所损坏。说此偈言等如经可解。经此是不空王大菩萨三昧耶一切如来钩召智。第二此题目也。正翻应云一切如来钩召智等持不空王大菩萨观门。义如上释。
　　第三一切如来摩罗大菩萨三昧耶智印实相门。述此意者。谓如来悲智甚深微密。亘无尽界违顺染净。是故如来现其智相名曰摩罗能令乐染净者不得自在。摩罗者具足梵音云摩烂拏。此正翻为杀者。如其智印。所谓弓箭。谓或有菩萨成等正觉。住清净处不乐随于杂染世界成就众生。以此智印力能击射。摄之不令久住。故以染智摄彼净智。故名杀者。或有菩萨发广大心作大佛事。有佛菩萨住于自宫不助其力。而此菩萨即以此智印向弹击之。彼佛菩萨便当随喜而共加持。佛智神力无有违者。此即杀净而顺染也。又诸众生恒为一切烦恼坚牢染缚。而不信受佛清净法。尔时菩萨以此智印而击射之。彼所坚缚即便破坏。以清净法而用染之。一切众生以是因缘开示悟入佛之知见。此即杀染而顺净也。是故如来以摩罗智于染于净皆能染净也。又此次第者。谓入初普贤金刚三昧耶遍能观察一切如来。遍能了知诸佛境界得不空智。尔时如来便以智印而用加持。得加持已便能集会一切如来及诸如来无尽智藏。严自智界作大佛事。便能承事一切如来。而诸如来护念不舍。是以染智据次而说。如是次第皆是如来普贤金刚三昧智用。一合实相甚深境界。以声字相次故别转耳。后后所说准应知之。次下释文颂曰。
　　如来奉事心　　秘密神变相
　　现请教旨者　　授菩提弓箭

　　如来奉事心者。经云尔时世尊复入及拔折啰逻伽等。释曰。谓从普贤菩萨菩提金刚三昧入佛境界。加持众生相续便入不空王相。而作佛事。转住即入此奉事门。故云复入等。如上准知。言奉事及染爱者。谓奉事如来及以众生。以奉事如来故如来爱乐。以奉持众生故众生离苦。又谓由染爱如来故如来护念。由染爱众生故众生解脱。是以名为染爱之智。故说秘明云拔折啰逻伽也。秘密义者谓金刚爱染奉持也。
　　颂曰秘密神变相者。经从说此秘明时至神变佛事已等。释曰。此中神变入出合散皆如普贤金刚行相耳。唯此中契相别者。所谓华器仗弓箭等。是如来弹击智也。其契两头皆有莲华故云华器仗。华器仗即是弓箭也。此智犹如主立弹官弹击非法。谓二乘乐寂自谓究竟。此非法也。菩萨位地悲智不等。此非法也。一切众生常乐诸欲习诸邪道。此非法也。乃至假使有佛及一切贤圣悲智不等。皆是非法也。是故大日如来现此智相。令诸菩萨习正行者持此智印承事诸佛。摄受众生随意无碍。
　　颂曰现请教旨相者。经从由至极杀故至最胜悉地果故等。释曰。谓以诸佛境界入众生界。和合为一成妙智相。在左月轮为诸众生现请因缘。故云为摩罗大菩萨身。而此大菩萨善巧智相奉事如来。如来虽已离于爱染。由善巧故诸佛爱念。如世恩爱不相舍离。故摄为一体。住于自心说调伏偈。如经可解。次菩萨出现请教示相。如来复入念其所应。乃至一切获得胜益故云最胜悉地果故等。此中句义已如上释。更不繁词也。依经思之可解耳。
　　颂授菩提弓箭者。经彼金刚弓箭乃至一切安乐等。释曰。灌顶之法略如前释。授此智相而说偈等者。欲令菩萨及诸有情见闻此法。受持修行不生疑碍。故云此是诸佛无垢染智能以染爱染离爱者。悉能授与一切安乐。是名弹击智印。即弓箭之表也。乃至题目法义准知。
　　第四一切如来善哉智金刚踊跃大菩萨三昧门。述此意者。所谓诸法智性空寂清净。一切如来以此智道纲纪有情。而诸圣贤未达源际以为差别。纵其入者太过。即空见之甚也。其未入者不及。即愚凡之极也。而此二辈行虽殊异太过不及。皆来入故于诸如来功德智藏不生忻乐亦不称叹。大智明见慜斯辈故现此智相。名曰善哉。遇斯光者便生踊跃。故号此智名欢喜王。其次第者。谓成就如来普贤菩提金刚智藏钩弓神变妙庄严相。彼无智住空者。纵令得见皆不随喜亦不称叹。故佛诃言如盲如聋。所以如来大智善巧力故为利斯辈现善哉智。灌菩萨顶及诸众生。若入功德门者持此法印而称秘明。一切诸佛无不称善者。佛称善故彼住空者虽不喜乐亦皆称善。以称善因缘渐当觉悟。由一切圣贤称叹故其修行者踊跃无量。故以渐次第四而说。即此第四智。即前普贤金刚三昧一切用智其中秘密神变境界。更亦不别列。以一相故应知。
　　次下释文文有四门而为颂曰。
　　如来欢喜心　　秘密神变相
　　现请教旨故　　授彼善哉智

　　经尔时世尊复入欢喜王至娑度等者。此如来欢喜心也。释曰。谓从前三昧出又入此欢喜王三昧。故言复入也。三摩耶等持义如上释。秘明云拔折罗娑度。正翻为金刚善哉。此声句遍加持故能破不善入善品中。彼不欢喜者皆生欢喜故称金刚善哉。此善哉智极坚牢故。
　　经说此秘明时至神变等事已等者。此秘密神变相也。此中行相一如普贤观法。
　　经以极欢喜故金刚萨埵至悉地果故等者。此现请教旨故也。其中出入行相皆如前已释。此中云无上踊跃最胜味者。谓彼住空之类愚下之徒。如来善巧现斯智相。随彼彼类令生欢喜。由欢喜故获殊胜加持。以是因缘得入如来功德藏海。此是诸佛味故。故云无上踊跃最上味也。
　　经以金刚欢喜授彼至偈末等者。此授彼善哉智也。谓此菩萨以得灌顶智。此灌顶智者从佛普贤金刚心所出生。无退住相故曰金刚踊跃也。佛加持故便说偈言。如经所说可解。下所题目准上应知。次结云已上四菩萨并是金刚部中金刚方。阿閦佛眷属都号为一切如来大三昧耶萨埵。谓此四菩萨住东方金刚界不动如来所前后左右。于菩提轮内现神变已围绕而住。此谓一切如来菩提四智相金刚轮。此菩提轮遍周法界。同而不同纯金刚相而为严饰。内外供养及四摄等皆于其中严持而住。所以此经先东方者。谓起作之初门应物之源序故。诸佛说法先照东方次及余方。如日初出东方先明次照余方一切皆明。又如四洲众生但日出处皆呼为东。东者最初之义。非世方分之称也。此金刚菩提三昧亦复如是。欲入佛法海者皆从此入。便以智入如来境界。此金刚三昧能破坏非法。能成就正法能除灭障碍。能坚牢法界。以无碍智运转观察。无前无后。入此金刚法界相妙庄严藏如前所说令其成就。既成就已复入如来虚空藏三昧。下次第说。
　　　为报佛恩祖德谨开印板传之来叶矣。
　　　　　正应四年(辛卯)七月十八日
　　　　　　　　　　　　　　沙门庆贺
　　　　　高野山于往生院
　　　　　　　　　　宝藏院开板之

