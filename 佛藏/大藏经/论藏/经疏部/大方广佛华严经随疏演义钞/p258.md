<!-- { "loadSidebar": true } -->
　　疏。十地地智一一开发者。即释智慧华开敷。不断二利者。不断大悲行等。地地之中有二利故。疏中道者名为佛性。初二会中已广分别。言为上上智观者。亦涅槃文六地已引。应以法空智断一切惑者。此有二意。一以法空拣于人空。照惑无本无断断故。二言一切者。兼断所知亦烦恼故。第四出现意业。疏约体遮诠下释此段经。疏文有三。初总释文意。二别叙异释。三会释归宗。今初。心即是王。就王辩体。智则是所。约所明用。体则表诠不逮故但遮诠。用则相可照著故寄表诠。然用亦有遮诠。同体故。无分量故。若一向遮则无由显妙。故寄表诠以辩玄极。而言寄者。谓寄所显王寄用显体。又用及心所皆有遮义。今但寄表以显于深。
　　疏。然此一文下。第二别叙异释。于中二。先标。后一云下别说。略有三说。不离一宗即分为三。初二师即法相宗。二结前生后。三叙法性宗。就初师中有五。一正明。二解妨。三反成。四引证。五重解妨。今初。言无彼有漏染心心所而有净分者。唯有八识心王及二十一心所。即遍行五别境五善十一也疏果位之中解妨。有征问云。若尔则王所俱有。何以王上言不可得。故此释云。果位之中识劣故云不可得。智强故云智无量。言识劣者。以二分中。但有净故。不同众生分别强故。言智强者。无恶慧故。决断胜故。
　　疏。若必无王下。第三反以成立。智是心所。若无心王智何所依。
　　疏。故成唯识下第四引证。言是净无漏界者。漏即垢染。既言无垢识则有识矣。又云圆镜智相应。明有心王与所相应。非所独立。是故结云有王明矣。
　　疏。言转识下。第五重通妨难。谓有难言。既言转八识成四智。明唯智无识。故今释云智依识转等。言依识转者。识为主故。智非主故。然唯识转有三师义。今并用之。此是一师上智强识劣。亦是一师。疏一云。以无积集思量等义下。此义有三。初正明。二引证。三遮救。今初。以集起名心。思量名意。分别名识。今果位中八不积集种子而起现行。七不思量第八为我。而言等者等取前六。又不分别诸境。所以尔者。以皆与四智相应故言无耳。非不有彼无集第八。无思第七。无分别六。是故结云非无心体。
　　疏。故摄论下。二引证。非心非思义故者。明八非积集七非思量等。
　　疏。亦非非心为所依止者。三遮救也。恐有难云。若非心义无分别智。应依于色。故今显云。所依之王非全无体。此上总标有也。次心种类故下释成有义。谓是心种类安得非心。次云。以心为因下。复释上文心为种类。言此位者即是果位。谓以集起等心为因。引得果位净八识故。不可名为非心也。如无表色依表色生故得名色。据此亦得名无集起心等。
　　疏。上之二解俱明心意识有者。第二结前生后。明结前二是法相宗。生后一解是法性宗。问二俱是有。复有何别。答前释有净无染。后释有体无用。故义不同也。然二义相成。以无思等故说无染。以无染故说非积集思量义等。疏一云。佛果无实心意等者。即第三师是无相宗。及法性宗。先正明可知。故金光下第二引证。论当第三。论云此中自性身者。即法身也。释论云。唯有真如及真如智独存。名为法身。
　　疏。上之二宗偏取皆妨。下第三会释归宗分二。先明不可偏取。二明会成正义。前中亦二。上二句标。后若依前义下解释。于中又二。先离破后合破。前中先明法相宗妨。
　　疏。文分三。初夺破。次纵破。后遮救初中二。先明违义。以不得即有即空故成增益。后亦不能通。不可得言下。明其违文。以文但云心意识俱不可得。不言染不可得故。疏又此净分此何不说下。第二纵破纵许净有染无。经何不言有净分也。
　　疏。彼无垢识而得说耶下。第三遮救。二句疏文遮其两救。上句恐彼救云。净相难说故不言之。故今遮云。彼庄严经何得说有无漏识耶。岂非是净。下句恐彼救云。经言叵得意在于染。故亦遮云。经何不言染不可得。
　　疏。若依后义下。明法性宗妨。于中二。先夺后纵。前中亦二。先明违义。以空碍有故云损减。二亦不能通下明其违文。文中既言智无量故知如来心。不言知如来智。明知假智知心心则有矣。何得言无。
　　疏。又心既是无下。第二纵破。纵汝心无智有亦有二过。一违义。心王最胜尚说为无。智无所依岂当独立。如无君主何有臣下。二非唯下明其违文。言上二论者。即唯识摄论言涅槃灭无常则通五蕴。故经云。憍陈如因灭无常色而获常色。受想行识亦复如是。既有常识则有心矣。
　　疏。若二义双取下第二合破二宗。成四谤故。此亦遮救。谓有救云。上之二宗偏取不可。合岂过耶。故云。合则相违。以其定谓有无非即有之无即无之有故。若尔互泯双非可乎。故答云宁逃戏论以无诠当故。
　　疏。若尔何以指南下。第二会成正义。于中有四。一征前起后。二今释此义下双标二章。三今初若后宗言下别解二门。四然佛尚不说下谦退总结。初二可知。三中分二。先别会二宗后通会二宗。前中即分为二。先会法性宗。意云。心即是如智即如智。离心无如则知有如已有心矣。况即体之用故称如智。即用之体即是真如。如一明珠。珠体即如。明即如智。岂得存如亡于心矣。
　　疏。前宗以纯如下会法相宗。意云。即如之有。有岂乖如。如境即虚则有心无失。
　　疏。是知即真之有下第二通会二宗。即真之有是法相宗。即有之真是法性宗。两不相离方成无碍真佛心矣。
　　疏。后消经意下第二释经文。于中有三。初略明即双标遮表二故。晋经下引证双证遮表。既言知心无量则有心矣。言无最失。疏云何深玄下。第三广释。即双释遮表。即分为二。第一释寄遮显深。第二释寄表显深。前中四。初明偏语不能尽理。二结性相二门难思。三明总具性相不可别彰。四明不即不离故难显说。今初。略有四对。一有无者即别对二宗。二染净即法相宗。三一异者通对二宗。四情非情亦对二宗。初对义者事即理故非有。理不失事故非无二。染净对。净约绝相染约契性。言不断性恶者。恶同以心性为性。若断性恶则断心性。性不可断。亦犹阐提不断性善。三一异对。通对二宗。即体之相能包。即相之体一味。四情非情对。亦对二宗。即用之体同色。即体之用彻幽。言无殊色性者。即起信论云。以知色性即智性故。说名智身。以知智性即色相故。说名法身遍一切处。又梵行品云。知一切法即心自性故。情非情性曾何异体。
　　疏。口欲辩下二结性相难思。
　　疏。是知佛心下。三总具性相不可别彰。皆双融前二宗之法。
　　疏。心中非有意下。四明不即不离故难显说。于中三。初约八识心王辩。二王所对辩。三一一结例。言非有者是不即义。二相别故。亦非不有。是不离义。无二体故。又非有者。以无二体互摄尽故。亦非不有者。二俱不坏力用交彻故。
　　疏。言寄表下。第二释寄表显深可知。
　　疏。然佛尚不说下。第四谦退结成。佛尚不说者。即此经云心意识皆不可得。是不说也。释迦掩室于摩竭。净名杜口于毗耶。皆佛不说也。果海离言唯证相应。皆不可说。有因缘故者。即四悉檀。因缘则得无说之说耳。
　　疏。合中谓诸乘下。疏文有三。初正释文。二岂不依心及依理者设难也。依心约法相宗。依理约法性宗。三岂不向言王所无二下释通。此释依心。后良以佛智下释依理义。于中四。初正释。二引例。三引证。四举况。今初。即回向经云。无有智外如为智所入。亦无如外智能证于如。今但通上岂不依理难。故但引前句。谓彼难云。上言唯如如及如如智独存。则智依如矣。何言无依。故今释云。智外无如。故无所依。然彼回向经文。自有三意。一约如体性空故。智外无如。智体性空故。如外无智。二如智一味同一真体。安得智外更有如耶。三约事事无碍举一全收。今但用初二意以酬难竟。后意即在第四举况之中。
　　疏。亦犹净名法随于如无所随故者。二引例也。即目连章。彼约性相相对。此约如智相对。义非全同义势相似。故云引例。言法随于如者。法即一切。一切法即如。故云随如。言无所随故者。经自释随如之义。由法即如。法外无如。故云无所随。故若有所随能所未泯。岂得随如。又法外有如。法非如矣。故无所随方曰随如。此中亦尔。若有所依智外有法。能所未忘不名如智。如外有智智亦不如。故得引例。
　　疏。文殊般若云。若无境界则无所依者。三引证也。文义全同。故得引证。即大般若曼殊室利分光明觉品已引。今当更引。经云。若知我性即知无法。若知无法即无境界。若无境界即无所依。若无所依即无所住。释曰。今但要无依之言故但引一对。
　　疏。况佛智外无法可得下。第四举况。谓上引二经。但明契理无依心境双寂。即事理无碍之义。已通前难。况今约事事无碍举一全收。即回向中第三意也。佛智称真收法界尽。差别之事皆随于理在佛智中。况所证如宁在智外。此约相入门。下句云以一切法即佛智故者。释上无法可得。约相即门。佛智即一切一切即佛智也。
　　疏。即转释前依者。谓疏意明初喻为总含下九喻。故下喻中节节指初。今以第一喻云虚空为一切法所依。喻佛智为一切世出世智所依。故今释之。云得为依依彼出故。
　　疏。虽出诸智佛智不减菩萨成佛佛智不增者。如山出云山亦不减。如谷纳云谷亦不增。海中板喻即十行品。
