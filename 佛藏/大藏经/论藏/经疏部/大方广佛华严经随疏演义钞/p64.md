<!-- { "loadSidebar": true } -->
　　疏。三世间圆融等者。兼结上来包含之义及无分别。皆悉圆融故云不可思议。疏故名下。总结二喻。
　　疏。次以二喻喻身业。即第二段亦具四义。初义引经文举况。以释含摄之义。故云一毛尚容法界全分必含众像。世界成就品云。一毛孔内难思刹。等微尘数种种住。一一皆有遍照尊。在众会中宣妙法。出现品云。如人持尺量虚空。复有随行计其数。虚空边际乍可得。佛一毛孔无涯限。次下文云。一一毛端悉能含受一切世界而无障碍。皆即一毛含法界义也。
　　疏。出现身业第二下。引此一喻。证前含摄兼无分别。但合文未具。具云如来身亦复如是。以智光明普照明故。令一切众生世出世间诸善根业皆得成就。而如来身无有分别亦无戏论。何以故。从本已来一切执著一切戏论。皆永断故。对文可知。
　　疏。佛身充满于法界者。即现相品。下三句云。普现一切众生前随缘赴感靡不周。而恒处此菩提座。此四句皆普遍义。今但用初句足已为证。
　　疏。又云譬如虚空遍至一切等者。引此一文亦证二义。诸普遍随入二喻。喻中次释经云。何以故。虚空无身故。合中略引。具云如来身亦复如是。遍一切处。遍一切众生。遍一切国土。非至非不至。何以故。如来身无身故。为众生故示现其身。今但略引足证遍义。亦非至非不至。是平等随入者。谓无身故非至非至。即平等非不至。即不碍至是随入义。
　　疏。次以四义喻语业等者。即第三段如次证四义。言如来于一语言中。具一切语言故者。即证含摄义。亦是义引。即出现语业中。第四善口天女喻合云。当知如来亦复如是。于一音中出无量声。随诸众生心乐差别。皆悉遍至悉令得解。释曰。据其末句。可证遍至。今但取前。即含摄义。又妙严品云。如来于一语言中。演说无边契经海。亦即含摄义也。
　　疏。舍支天鼓无心出故者。即证第二无分别义。此有二喻。一舍支者。即十忍品如响忍云。如帝释夫人阿修罗女。名曰舍支。于一音中出百千种音。亦不心念令如是出。菩萨摩诃萨亦复如是。入无分别界成就善巧随类之音。于无边世界中恒转法轮。天鼓即出现语业第三。天鼓觉悟喻。结云佛子。彼天鼓音无主无作无起无灭。而能利益无量众生。下法合竟结云。而如来音不住方所无有言说。即无心出义。又如随好品天鼓为诸地狱天子说法云。诸天子。如我说我而不著我不著我所。一切诸佛亦复如是。自说是佛。不著于我不著我所。即无心义故。诸论皆云。佛身如摩尼珠无心现色。佛口如天鼓无心出声。皆无分别义。
　　疏。如来音声无不至故。亦出现语业第一相云。应知如来音声遍至普遍无量诸音声故。此证第三普遍义。
　　疏。应知如来音声无断绝普入法界故。此全证平等随入之义。以普入故法界平等故。
　　疏。又云如来音声无邪曲下。引于二文。别证平等随入二义。彼文具云。应知如来音声无邪曲。法界所生故。言随其信解令欢喜者。具云应知如来音声。随其心乐皆令欢喜。说法明了故。上来四文皆出现语业。
　　疏。以空下喻下。第三结示有归谓既明文具有故。应不可唯以初喻喻意业。及将后喻喻身语也。
　　疏。第二身恒下。此段疏文有三。初标章。二谓随诸下。引论总释。后言一切道场下。牒文别释二中即唯识论平等性智之用以四身明义。此当他受用身故。虽语于土。意正取身。唯识第十云。一他受用身。谓诸如来由平等智。示现微妙净功德身。居纯净土为住十地诸菩萨众。现大神通转正法轮。决众疑网令彼受用广大法乐。释曰。彼唯据净土。今十身圆融染净交彻。与彼小异耳。疏言一切道场下。牒经别释。上就别义配受用身。为顺法相。此中据实故说十身皆坐道场。而言此四义便故来者。为顺十身别故。若将十身配十道场。初二可知。三即福德身愿身相好庄严身。以福德云三世所行众福大海。是万行故。愿是众行之本。以行填愿方能遍周故。相好庄严由行成故。故十佛中名业报佛。由万行事业报得相好故。如云不可思议大劫海供养一切诸如来。普以功德施群生。是故端严最无比等。皆约因成相好也。然法门之言。是天台依智论立名。即功德法身。四幻化身。即化身意生身及力持身。此三皆属化身摄故。菩提身为总。亦此化身摄。此四具九。兼后威势则十身具矣。上约别说。既十身圆融。随举一身即十身具故。坐一道场即坐十类。今就相显。故说不同耳。已知十身所坐之处。次当别释遍坐之义。
　　疏。智身遍坐法性道场者。法性是所证。以能证智安处理故。
　　疏。法身非坐而坐道场者。法身既无能所。故曰非坐。非坐之坐湛然安住。名坐道场。
　　疏。三法门身等者。即净名经光严童子章云。佛告光严童子。汝行诣维摩诘问疾。光严白佛言。世尊。我不堪任诣彼问疾。所以者何。忆念我昔出毗耶离大城。时维摩诘方入城。我即为作礼而问言。居士从何所来。答我言。吾从道场来。我问道场者何所是。答曰。直心是道场。无虚假故。发行是道场。能办事故。深心是道场。增益功德故。菩提心是道场。无错谬故。布施是道场。不望报故。持戒是道场。得愿具故。忍辱是道场。于诸众生心无碍故。精进是道场。不懈退故。禅定是道场。心调柔故。智慧是道场。现见诸法故。广说乃至云。一念知一切法是道场。成就一切智故。如是善男子。菩萨若应诸波罗蜜教化众生。诸有所作举足下足。当知皆从道场来住于佛法矣。释曰。光严谓事道场故。问道场何者是。净名以法表示故。万行为得道之处即是道场。故曰法门身坐万行道场耳。
　　疏。四幻化身安坐水月道场者。涅槃云。吾今此身是幻身矣。则所得道之处。如水中月。故昔人云。修习空华万行。安坐水月道场。降伏镜像天魔。证成梦中佛果。意云。若因若果皆从缘生。如幻梦故。二引疏若正约威势下。别辩十身之一。坐六类道场。但自狭之宽。威势既通变化他受用身故。约诸刹渐宽周遍法界。乃至重重。
　　疏。言如名号品等说者。等取四圣谛。光明觉品。及升忉利天宫品。谓遍法界虚空界。皆有百亿四天下等。一类相似佛皆遍故。已如前引其名号四谛。皆先列百亿。后结周遍。皆有百亿十千名等。故知皆是同类界也。下之五类至下当见。
　　疏。菩萨众中等者。即以此文显是威势身也。映蔽菩萨。疏映山出没等者。谓映山出没如化身坐道场。无隐显者。即法身坐道场。处处全现下。即报身坐道场。以即应即真故。随处即全皆无异体。
　　疏。大明流空下。正释威势。大明即日。余辉谓星月等。日喻如来。月喻菩萨。星等以喻余众生。正取映夺。是威势义。兼菩萨不测。亦威势义。言赫日之照难究其涯者。即夜摩会胜林菩萨偈云。譬如孟夏月。空净无云翳。赫日场光辉。十方靡不充。其光无限量。无有能测知。有目斯尚然。何况盲冥者。诸佛亦如是。功德无边际。不可思议劫。莫能分别知可见。
　　疏。既云照世下通妨。谓有问言。既十身圆融则普应一切。何为唯处菩萨众耶。故义取喻中如日轮出之言。则无所不益。故云终益生盲及照高山。皆是出现品。并如前引。疏今三际已断者。此下释清净义。若有三世相福非清净。称法界修故无三际。谓不从前际来。非向后际去。不于现在住。法身已净为断三际。福岂可量。万行之上垢习斯亡。故云清净。谓恒沙等烦恼皆已尽故。
　　疏。第四而恒下随意受生者。即意生身。然意生有二义。一者是喻。犹如意去速疾无碍故。二者是法。自有二义。一随自意。二随他意。总谓随意速疾而成故。余义至回向品辩。
　　疏。谓慈悲般若恒共相应等者。此即唯识平等性智之用此下配属于化身。略举一相。实则此身亦通他受用。随十地菩萨意所生故。又悲智相导通化用故。化身即是无住涅槃之大用故。疏感而遂通者。即周易系辞云。夫易无思也。无为也。寂然不动感而遂通天下之故。非天下之至神。其孰能与于此。注曰。至神者。寂然而无不应。斯盖功用之母象数之。所由生。意明亡象方能制象。遗数方能极数。非动方能应动。彼取易之虚无。无动故能无不动。今借此言。以况如来内体圆寂外应群生。蹑上众福已净之体寂。便言而恒示生。故云寂然不动感而遂通。即法身无生。无所不生耳。
　　疏。即愿身演法等者。此文有三。一标示。谓雨大法雨断一切疑。即引唯识妙观察智之文。释成此义。二故下经云引文证成。疏三然经二句下。牒经委释。三中总有五意。一云喻法身。雨喻说法。法喻影略者。然出现语业第十。娑竭罗龙王降雨喻中。广说诸处云色不同。雨亦各别。合中云。佛子。如来应正等觉无上法王。亦复如是。欲以正法教化众生。先布身云弥覆法界。随其所欲为现不同。所谓或为众生现意生身云。或为众生现化身云。或现力持身云。色身云。相好身云。福德身云。智慧身云。诸力不可坏身云。无畏身云。法界身云。皆有或为众生现言。次复云此相现已。一切众生身之与心皆得清凉。然后从如来大法身云。大慈悲云。大不思议云。雨不思议广大法雨。令一切众生身心清净。所谓为坐菩提场菩萨。雨大法雨。名法界无差别等。故知云为现身。雨为说法。言法喻影略者。法中但有法说。喻中但有兴云故。若具应云广现化身演一切法。如布大云雨大法雨。
　　疏。又先兴慈云后注法雨者。亦即上出现所引之文。
　　疏。一云一雨所润不同者。即法华药草喻品云。一云所雨称其种性而得生长。华果敷实虽一地所生一雨所润。而诸草木各有差别。喻也。合云迦叶当知。如来亦复如是。出现于世如大云起。以大音声普遍世界天人阿修罗。如彼大云普覆三千大千世界。释曰。上即合云。次云。如来于时观是众生诸根利钝精进懈怠。随其所堪而为说法种种无量。皆令欢喜快得善利。释曰。上即合雨。何以知是一耶。次云。如来知是一相一味之法。所谓解脱相离相灭相。究竟至于一切种智。即一云一雨之义也。偈云。其云所出。一味之水。草木丛林。随分受润亦一云一雨所润不同下云。为大众说甘露净法。其法一味解脱涅槃。以一妙音演畅斯义。乃至云正见邪见利根钝根。等雨法雨而无懈倦。一切众生闻我法者。随力所受住于诸地。或处人天转轮圣王释梵诸王。是小药草等。皆一云一雨所润不同也。
