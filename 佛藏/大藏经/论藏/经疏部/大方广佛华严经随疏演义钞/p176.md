<!-- { "loadSidebar": true } -->
　　疏。夫法施者。亦古德意。然各二句今各举一。彼云一则发之以智慧为生解之妙方。二则化之以多人。作津济之弘躅。三则为起行之根本。实倚仗之良诠。四则为入圣之阶渐。标引道之要津。疏略以摘其语用故不指古人下引则全是。疏今不生于化者。即金刚三昧经云。若化众生无生于化不生无化其化大焉。上两句遮过。下两句成德。今但要成德耳。疏示果宝渚者。即法华化城喻品云。譬如五百由旬险难恶道旷绝无人怖畏之处。若有多众欲过此道至珍宝处。有一导师聪慧明达。善知险道通塞之相。将导众人欲过此难。释曰五百由旬众释云云。今依生公。三界途阻二乘路险。此五百是菩萨恶道甚难过也。众人即发菩提心欲求佛智以为宝渚。如来以况导师。故下经云。我亦复如是为一切导师。既知是息已引入于佛慧。佛慧即宝亦喻涅槃于理无失。以会相门菩提涅槃无二体故。故疏双合果道即菩提涅槃。疏有始有卒者其唯圣人乎。即论语第十以世人靡不有初鲜克有终。唯圣人能有始终耳。亦由乾卦知进退存亡。而不失其正者其唯圣人乎。疏然广等四心下。解妨可知。四心已见第八回向。疏二中有二十梵行下。疏文有四。初列十戒。二通用下出体。三今开下释文。望智论文开为二十。若望经文束为十戒。皆用智论释十戒文。以会今经。八九即自在戒。十三即无著戒。余文可知。四又安住下收为四等。疏摄论云若自住邪行等即梁论第七引契经说。若无性摄论当其第五。一句小异。云如契经言。若自住邪行便受他讥谤。是人终不能制止他过失。又云若怀嗔分诲他所犯以非利益。非方便故。言不威肃他转违背起诸邪行。如有颂言。慈怜如一子诲举他所犯。决定令受持后不复当犯。疏沙弥求龙是怀毒回向者智论云。昔有罗汉居近龙池。每至食时皆请罗汉入池供养。罗汉神通兼坐绳床。忽然而去。有一沙弥于一日中临至食时。密在床下攀绳床辕。罗汉不知如常运通至龙池中。从床下出龙王怪问。此未离欲何以将来。以天甘露而供罗汉。以人间味而膳沙弥。沙弥涤钵骇其香味。恨师忿龙兼贪龙女兴心欲夺。龙得他心知沙弥意。复兼头痛求其谢过。沙弥心志毒愿不息。加功精诚后足下水出寻至池边。以衣覆头便化为龙。遂入池中咬杀其龙。夺其宫殿妻子眷属报龙已毕。即兴风云震雷降雹。拔倒寺宇净无所有。国王知之复为立寺。复被毁灭国王大怒。遂檄其龙若更为害当填此池。龙遂谢过谓其师曰。自今已后不敢为恶。然是龙身性多嗔毒恐后还发。若见池上有黑云生。即是弟子起于恶心。当令鸣钟。念摩诃般若恶心则息。后如其言每有云起即称念般若鸣钟击磬云则散灭。释曰此沙弥为龙。有其二意一为贪色味。二为嗔恚而皆是毒疏不畏生死长远等者。即三种练磨心。唯识第九资粮位中。偈云。乃至未起识求住唯识性。于二取随眠犹未能伏灭。长行释未能伏灭中云。此位二障虽未伏除修胜行时有三退屈。而能三事练磨其心。于所证修勇猛不退。一闻无上正等菩提广大深远心便退屈。引他已证大菩提者。练磨自心勇猛不退。注云。第一菩提广大屈引他况已练。广者无边。大者无上。深者难测。远者长时。由此退屈引他已证我同彼类何故退耶。摄论颂云。十方世界诸有情念念速成善逝果。彼既丈夫我亦尔不应自轻而退屈。论云二闻施等波罗蜜多甚难可修。心便退屈省己意乐。能修施等练磨自心勇猛不退。注云。第二万行难修屈省己增修练。偈云。汝已恶道经多劫无益受苦尚能超。今修少善得菩提大利不应生退屈。论云。三闻诸佛圆满转依极难可证。心便退屈。引他粗善况己妙因练磨其心勇猛不退。即第三转依难证屈。引粗况妙。练如行施等尚感贵乐。况我所修清净妙善而无果耶。论偈云。博地凡夫初发心尚拟远趣菩提果。我已精进经多劫不应退屈却沉沦。论云由斯三事练磨其心坚固炽然修诸胜行。今疏初不畏生死长远。众生难度即通说也。转依难证下。即倒牒三种练磨之心故总说云不畏。无性摄论当其第六。疏今初以法师下。辩其圆音文分为五。一标数。二会他经。三随难释。四以义通摄。五别释音声。疏即密迹下。第二会他经于中有四。一会同异。二会有无。三会通教旨。四会他经意。然密迹经即大宝积经中金刚力士会。第三之三卷。当第十。尔时寂意菩萨复问金刚力士。如来有几事秘要。答有三种。一曰身密。二曰意密。三曰口密。口中说六十种音。广赞如来无思无想无言之言竟。即云如来从口敷演。如一言词出六十品。各异音声。何谓六十。释曰。然经直列今加次第。一吉祥音。二柔软音。三可爱乐音。四悦意清净音。五离垢音。六显曜音。七微妙音。八明德音。九无乱音。十无愦音。十一师父音。十二无刚硬音。十三无粗犷音。十四善顺音。十五安重音。十六身所吉利音。十七随心随时音。十八如如悦意音。十九天爱安想音。二十无热恼音。二十一方正音。二十二识达音。二十三亲近音。二十四意好音。二十五欢悦音。二十六和雅音。二十七晓了音。二十八精勤音。二十九和忍音。三十重了音。三十一其响去秽音。三十二应师子音。三十三龙呜音。三十四好雨音。三十五海雷龙王音。三十六真陀罗伎音。三十七哀鸾音。三十八鹰畅音。三十九鹤呜音。四十耆域音。四十一英鸟音。四十二雷震音。四十三不卒音。四十四不暴音。四十五普入响音。四十六去非时音。四十七无乏音。四十八无怯音。四十九悦豫音。五十通畅音。五十一戒禁音。五十二甘美音。五十三进行音。五十四广普音。五十五具足音。五十六诸根无班音。五十七不轻疾音。五十八无住音。五十九响声普入众会音。六十宣诸德音。密迹金刚力士谓寂意菩萨言。是为如来六十梵音。其如来音普遍十方诸佛世界。悦可一切众生心行。释曰已具列六十。今经但四十五缺于十五次下当明。然密迹经但列不释。庄严论第六亦引彼经而兼有释。论偈云。菩萨自成就。如前义应知。声有六十种。是说如来事。长行释云。如来有六十种不可思议音声。如佛秘密经中说。寂静慧如来具足六十种声语。所谓润泽柔软可意意乐清净如是广说(上是论释引经下释云)此中润泽声者。众生善根能摄持故。柔软声者。现前闻法得乐触故。可意声者。由善义故。意乐声者。由善字故。清净声者。无上出世后得故无垢声者。诸惑习气不相应故。明亮声者。字句易解故。善力声者。具足功德破诸外道恶邪见故。乐闻声者。信顺出离故不绝声者。一切外道无能断故。调伏声者。贪等烦恼能对治故无刺声者。制戒乐方便故。不涩声者。令犯戒人得正念故。善调声者。教化教授故。悦耳声者。乱心对治故身倚声者能引三摩提故。心了声者。能引毗钵舍那故。心喜声者。善断疑故。喜乐声者。决定拔邪故。无热恼声者。信受不悔故。能持智声者。成就闻因智依止故。能持解声者。成就思因智依止故。不隐覆声者。不恼而说故。可爱声者。令得自利果故。渴仰声者。已得果人深愿乐故。教敕声者。不思议法正说故。令解声者。思议法正说故。相应声者。不违听故。有益声者。如其所应教示导故离重声者。不虚说故。师子声者。怖外道故。象王声者。振大故。雷声者深远故。龙声者令信受故。紧那罗声者。歌音美妙故。迦陵频伽声者。韵清亮故。梵声者。出远去故。命命鸟声者。初得吉祥一切事成故。天王声者。无敢违故。天鼓声者。破魔邪故。离慢声者。赞毁不高下故。入一切声者。入毗伽罗论一切种相故。离不正声者。忆不忘故。应时声者。教化事一切时起故。无著声者。不依利养故。不怖声者。离惭羞故。欢喜声者。闻无厌故。随舍声者。一切明处善巧入故。善友声者。一切众生离成就故。常流声者。相续不断故。严饰声者。种种显现故。满足声者。一音无量声说法故。众生根喜声者一语无量义显现故。不毁呰声者如所立义信顺故。不增减声者。应时量说故。不躁急声者。不疾疾说故。遍一切说声者。远近诸众同依止故。一切种成就声者。世间法义皆譬喻令解故。上依论牒释故缺其二。与彼经亦少不次。其佛秘密经即密迹经。疏然彼无下。第二会有无(此一)乃是名变。论释亦有此缺十五。疏中但列其九。余更缺。六应添。一耆婆。二英鸟。三雷震震与海雷龙王别故此亦喻故更添。四师父。五亲近。六明德。方为六十。疏又此所明下。第三会通教旨可知。疏法有所本下。第四会他经意。兼欲尽其论释。疏中间下。第三随难别释。疏然六十种下。第四以义通收。疏通言下。第五别释音声。疏若彼润玉等者。涅者水中黑泥。缁者黑色。谓若玉在泥中千载不黑。疏法华云彼国等者。即第二经譬喻品中。授舍利弗记云。其劫名大宝庄严。何故名曰大宝庄严。其国中以菩萨为大宝故。疏楚魏之朝等者其文出论语。疏若言严事过者。然严事即是所成。谓座幡幢盖等百事。其宝香华鬘等即是能成。能成如金银铜铁泥木等。所成如以金为佛菩萨华鬘等百事。以银为百事亦然。能成有十一各各能成所成百事。今云若严事已过者。则不应言皆如宝庄严者。宝严有百事。今过百倍即成一万。何言如宝。如宝但有百事耳。下引晋经即是能成为百。如金银铜铁等为百事耳。故云即以香等为百香等。是能成故。言过此倍之三字译者不妙者。谓但列香等百事何要过此百倍之言。以无可过故。若过宝严事百倍则有可过。次云若别理通者。为顺今经故。欲令过前严事百倍则有万矣。而亦文不便故应回过此百倍向宝庄严下。则能成唯十一所成各万则成十一万。兼前一百有十一万一百严事。疏体用理量俱无障者。理量即如理智如量智。佛地论第三亦名二修。一如理修。二如量修。世间所知唯有二种。一人。二法。若能通达此二空者则永证得真如实际。是故名为理量(总释二修)如理修者。不坏人法如此人法本来妙极寂静为性。故无增无减离有离无。寂静相者。自性清净法本来无生。净心不执名为灭谛。是心有自性清净。及烦恼惑障。如此两法无漏界中。善心恶心独自行故。于一念中两心不相应故。乃至如此而知名如理知(别释初修会归理智)如量修者。究竟穷达一切境界名如量智。若见一切众生乖如境智则成生死。若符境智则得涅槃。一切如来法以是义故名为如量(别释量智即第二修也)至初地菩萨得此二智。以通达遍满法界理故生死涅槃二法俱知(二智起种也)又此两智是自证知见。由自得解不由他得。但自得证知。名自证知见(明自证非他也)又此智有二种相。一者无著。二者无碍。言无著者。见众生界自性清净名为无著。是如理智相。无碍者。能通达观无量无边界故是如量智相(二智相别)又此二智复有二义。如理智为因。如量智为果。言如理为因者。能作生死及涅槃因。如量智为果者。由此智故知于如是真俗等法具足成就(因果义别)又如理智是清净因。如量智是圆满因。清净因者。由如理智三惑寂灭。圆满因者。由如量智三德圆满(二因不同)释曰前文频有理量二智。此方广释第五会竟。
