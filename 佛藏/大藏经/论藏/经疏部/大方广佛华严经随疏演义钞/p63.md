<!-- { "loadSidebar": true } -->
　　疏。并是圆遍下。别示遍相。三身皆如下说。故云并是。言并是圆遍者。若大若小皆圆满故。非分遍者。非是分析散布令遍。谓一切下示圆遍相。纤尘亦圆粗则可了。总看亦现者。遍法界内唯是一佛。佛身充满于法界故。言别看亦现者。则向一一国土一一尘中。皆见全身。故下经云。如于此处见佛坐。一切尘中亦如是。佛身无去亦无来。所有国土皆明现。是也。又总别看者。总则一身处处皆有。别则支分眼耳鼻等各遍法界。故现相品云。佛眼云何无有量。耳鼻舌身亦复然等。
　　疏。又国土等即是我身下。二圆融总摄遍。谓前明能遍三身非所遍土。今明能遍即是所遍。能所互融故。又明一一身相融和杂遍故。又上约佛身上十身。谓菩提愿化力庄严等。今明三世间无碍之十身。谓国土众生等故。十身相作于何不融。故云犹如灯光。经云。譬如冥室百千灯。一一灯光遍室内。诸佛身智亦复然。
　　疏。譬如下喻显下。疏文中二。先总明大意。后开章别释。今初。言佛三业非喻能喻者。八十卷末云。三界有无一切法。不能与佛为譬喻。譬如山林鸟兽等。无有依空而住者。虚空真如及实际。涅槃法性寂灭等。唯有如是真实法。可以显示于如来。即其文也。又佛地论第四云。如契经言。乃至所有施设譬喻。喻诸如来所有功德。一切皆是谤诸如来。唯除一喻。所谓虚空。可喻如来。戒等无量功德同虚空故。
　　疏。然虚空为喻有同不同等者。上两句标。下释二相。先释不同。即第五回向之文。此明佛有自利之德。不同虚空不能自利。而言等者。等取次下经文。云于一切处令诸众生积集善根悉充足故。此明如来有利他之德不同虚空。
　　疏。今分取同下。二释同义。但是分同。言同义多种如下十忍品者。即第十如空忍经云。佛子。此菩萨摩诃萨了一切法界犹如虚空。以无相故。一切世界犹如虚空。以无起故。一切法犹如虚空。以无二故。一切众生行犹如虚空。无所行故。一切佛犹如虚空。无分别故。一切佛力犹如虚空。无差别故。一切禅定犹如虚空。三际平等故。所说一切法犹如虚空。不可言说故。一切佛身犹如虚空。无著无碍故。释曰。上所引文。若取总通。无相无起等。皆是虚空多义。若取别相。唯取无分别无差别无著无碍。以喻于佛佛力佛身故。又彼忍下文云。譬如虚空一切法依不生不没。又云不可破坏。又云一切世间之所依止。而无所依。又云无生无灭。能持一切世间生灭。又云无方无隅。而能显现一切方隅。又云非行非住。而能示现种种威仪。又云非色非非色。而能示现种种诸色。又云非久非近。而能久住现一切物。又云非净非秽不离净秽。又云一切世间皆现其前。非现一切世间之前。又云普入一切而无边际等。皆喻菩提经具有合。今略不引。例喻于佛亦具上诸义。以十忍位是等觉故。故可同佛。疏今有二喻下。第二开章别释。于中有三。一总显喻相。二喻其所喻。三结示有归。今初可知。
　　疏。以此四喻喻意业下。喻其所喻。别喻三业。即为三段。古人唯将前喻。喻于意业。后喻身语。普遍喻身。随入喻语。今并喻三业。但引文证居然可知。今初喻意业。中文分为二。初引经总释。后随相别明。今初。言佛智广大同虚空者。通于二智四智。然下三句云。普遍一切众生心。悉了世间诸妄想。不起种种异分别。了世妄想即是量智。不起分别即是理智。而今但取广大同空。则二四皆广。故云总也。
　　疏。量智包含而普遍下。第二随相别明。于中二。先喻二智。后喻四智。前中取前喻中包含之义。及后喻中普遍之义。以斯二义并喻量智。量智知差别故似包含义。无法不知是普遍义。言理智无分别而证入者。取前喻无分别义。后喻平等随入义。总取二义以喻理智。理智即无分别智。方能证入真如故。
　　疏。又大圆镜智下。第二以喻喻四智。于中二。先以初喻。喻于圆镜及平等智。后以后喻。喻后二智。前中复二。先别释喻相。后总结喻意。前中复二。先喻镜智。后喻平等。前中又二。先引唯识。证包含义。后引当经。双证二义。今初唯识第十云。一大圆镜智相应心品。谓此心品离诸分别。所缘行相微细难知。不忘不愚一切境相。性相清净离诸杂染。纯净圆德现种依持。能现能生身土智影。无间无断穷未来际。如大圆镜现众色像。释曰。纯者无杂。净者离染。圆者满义。现种依持者。现行功德之依。种子功德之持。能现能生身土三智之影。余文可知。
　　疏。下经云菩提智普现下。第二引当经双证二义。一经云。譬如大海普能印现四天下中一切众生色身形像。是故共说以为大海。诸佛菩提亦复如是。普现下同疏。
　　疏。无所现言无有分别者。上现心欲等。即证含摄义。今证无分别义。然唯识镜智。亦有无分别义。前疏总中已引用故。故今略之。然无所现有其二义。一所现即空。二无心而现。今取后义。
　　疏。平等性智等者。疏文亦二。先引唯识。后引当经。今初。论云。二平等性智相应心品。谓此心品观一切法。自他有情皆悉平等。大慈悲等恒共相应。随诸有情所乐。示现受用身土形像差别。妙观察智不共所依。无住涅槃之所建立。一味相续穷未来际。释曰。由昔因中执有我故。自他差别。今我执既无故皆平等。随十地有情所乐。中无住涅槃所立。此识恒共悲智相应一味无漏。
　　疏。亦无分别者。然唯识论平等智中。无有无分别言。今言亦无分别乃有二意。一依唯识。四智通缘真如境。故是无分别。二者约境无差。名无分别。今初论云。大圆镜智缘真如故。是无分别。缘余境故后得智摄。其体是一随用分二。了俗由证真故说为后得。余三分二。准此应知。释曰。准此论文四智各通二智。并通缘真俗。今且约于增胜。而说增胜二喻。各配二智。
　　疏。无分别言显无差别者。即此第二意。然所观二境无分别故。能观之智亦无分别。故无分别言显无差别。此显平等性智无分别义与镜智不同。镜智无分别。若明镜之无心。平等性智无分别。如日合空空无异相。名无差别。谓不分别差别相故。故摄论第八云。应知一切法本性无分别。所分别无故。能分别亦无。
　　疏。故下经云。于一切义无所观察等者。二引当经。即出现品菩提相中。经云佛子。如来成正觉时。于一切义无所观察。而言等者。等取余经。云于法平等无有疑惑。无二无相无行无止无量无际。远离二边住于中道。出过一切文字言说。释曰。无所观察证大圆镜无分别义。于法平等下证平等性无分别义。余义兼具。
　　疏。是以太虚下。第二总结喻意。在文可了。
　　疏。二普遍喻下。第二以第二喻。喻妙观察及成所作智。疏文有四。一引唯识。二引当经。三结成喻意。四总结难思。今初。言妙观察者。论云。三妙观察智相应心品。谓此心品善观诸法自相共相。无碍而转。摄观无量总持定门。及所发生功德珍宝。于大众会能现无边作用差别。皆得自在雨大法雨断一切疑。令诸有情皆获利乐。释曰。神用无方称之曰妙。缘自共相。名为观察。自即色心等别。共即同无常等。又摄论云。圆成实性为共相。依他起性为自相。言摄观者。摄即藏义。观即观察。六度道品为功德宝。诸神通等为作用差别。既观有情自相共相等。明无不遍知也。
　　疏。成所作智曲成无遗。即随入义者。论云。四成所作智相应心品。谓此心品为欲利乐诸有情故。普于十方示现种种变化三业。成本愿力所应作事。释曰。既云种种三业。成所作事岂非委曲。成就于物无所遗漏。此言即周易系辞云。范围天地之化而不过。曲成万物而不遗。注云。范围者。拟范天地而周备其理也。曲成者。乘变以应物。不系一方者也。则物宜得所矣。此说易之德。今借况佛之德耳。唯识结云。如是四智相应心品。虽各定有二十二法。能变所变种现俱生。而智用增以智名显。故此四品。总摄佛地一切有为功德皆尽。会二宗义已如上说。
　　疏。下经云佛智广大下。第二引当经释。于中二。先释普遍。后释随入。前中有四种遍。一约智体遍。二约智用遍。此二即第八十经。已如前引。三约契证通。心与境冥。即出现品菩提章文。四约理遍者。即义引起信论云。问曰。若诸佛法身离于色相者。云何能现色相。答即此法身是色体故能现于色。所谓从本已来色心不二。以色性即智性故。色体无形说名智身。以智性即色性故。说名法身遍一切处。所现之色无有分齐。随心能示十方世界无量菩萨无量报身无量庄严各各差别。皆无分齐而不相妨。此非心识分别能知。以真如自在用义故。释曰。此文亦可证下身遍。今但取其二性不异之义。以明智性之遍。上言智体以智为体。今是理性与前悬隔。
　　疏。云何遍入下。二释随入之言。今先正释。言不坏能所者。由前普遍之言。有其二义。一有能所遍。谓约体遍。众生却是智中物故。二无能所。若约理遍。所遍全是能遍体故。则能所不二故。今此义不坏能所。所证能证二相容差。
　　疏。故下经下引证。即问明品。佛境甚深中答佛境入文。然彼中意入有二义。一者色身入。二者智身入。今取智入。身入可见。智入唯智。智能知故。故云非彼所能见。
　　疏。由随于如下释平等。入言此乃义。引净名目连章云。法随于如无所随故。谓若有所随。所随则在能随之外。能随之法乃在所随。如外所随之如。不遍能随。由无所随当体如矣。若约观行。随如之心不生真顺如矣。下问明亦云。如来深境界。其量等虚空。一切众生入。而实无所入。即其义也。
　　疏。是以虚空遍入国土下。第三结成喻意。于中先结喻。后法合。前中先结遍入。后虚空之于国土下。结平等随入义。
　　疏。虚空可喻佛智下。二法合。于中复二。先合遍入。后合随入。今初。言三世有处。佛智必在其中者。佛智通达染净无碍。一念普观无量劫故。则知佛智无不遍知。如来定慧无边际故。前观无始。后无终故。言佛智知处三世或无其体者。谓真如实际涅槃法性。是佛智证。彼无三世故。
　　疏。佛智之于三世下。二释随入之言可知。
　　疏。此犹约不二而二说等者。第四总结难思也。于中三。初就随入义结。次例普遍。后总结二喻。今初。由上随入之言。约不坏能所。故云不二而二说耳。则喻中虚空为能入。国土为所入。法中佛智为能入。三世为所入。所入不得为能入。今皆互相入。则国土亦入虚空。三世亦入佛智。故云举一全收。疏普遍亦然者。二例普遍也。上但佛智遍三世。今三世亦遍佛智也。
