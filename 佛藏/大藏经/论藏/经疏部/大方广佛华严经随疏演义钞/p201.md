<!-- { "loadSidebar": true } -->
　　疏。此中修慧由闻慧故者。论云。此是彼起依止行。闻慧方便是起所依。是故修行名彼起依止行。意云。由闻解修故。修求闻之行。
　　疏。三节皆慧者。一四地证慧。二三地修慧。三求法闻慧。瑜伽八十三云。慧有多种。言慧光者。即闻思慧。言慧耀者。即修所成慧。然此第五即是闻慧。
　　疏。初结前标后者。标云正法通于教义。五重方便本由求法。故于正法倍复增求。疏。初文有十下分之为二。先释后料拣。今初。十句即是三慧。而有四节。初三唯闻。第四五六通闻思慧。第七唯思。后三唯修。
　　疏。无慢心故者。有慢则不求。二不妒他解故生喜悦。乐法故问。无折伏他心。好心好法名之为喜。终时爱味说以为乐。疏八到法下于后三中初一是定。后二是慧。若随位分到法初地。住法即是四地已上。行法即当八地已上。
　　疏。九住出世间智故者。即释经住法。而论经云。归依法。论释云。依出世间智故。谓四地证智是所归依。疏若望后厌分下第二料拣。于中三。初慧行料拣。二于中初日夜下。能所求料拣。以显勤行者。此即三地能求法行下九皆是所求修行之法。三又此十句下能所受分别。言思通教义者。始依教思。终则依义。

　　大方广佛华严经随疏演义钞卷第六十



　　大方广佛华严经随疏演义钞卷第六十一

　　　　唐清凉山大华严寺沙门澄观述
　　第三厌分。论云下。问答生起先举论。二不乐下。疏释论。先释厌名。其无量下通妨。以是厌果非厌分故。通意可知。
　　疏。经文下。科释为七相。约义不同。束为三者顺文分段。
　　疏。今初此菩萨下。释修行中三。一正释文。二引瑜伽通示修证。三以经意总相圆融今初。即取次下作意释。此中四相文皆有四。初中四者。一得闻法已。即牒经文。二即依何修者总示义相。三以依正法故者。即释成上义。四即了相作意者。以论义收。下瑜伽中为顺世禅了欣厌相。即厌下苦粗障。欣上净妙离。今云正法其义通深。若约寄位全同瑜伽。若约勤求净菩萨行。则所闻法必当深妙。如下夜神所得四禅。下三各四例此可知。疏次摄心安住即第二相。言即摄乐作意者。下瑜伽释少分触证。是加行益相。
　　疏。次于空下即第三相。言即远离作意者。下释远离。云与断道俱。今空闲处何名断道。故上疏云空闲通事理。理之空闲即是道断。
　　疏。次作是思惟即第四相。言即何故修者。是修所以。良以不修则不证故。言即胜解作意者。下释正是修行。谓胜解于境印持为性。不可引转为业。是故修行非此不成。
　　疏。瑜伽三十三下。第二通示修证。于中二。先正引论后对文显示。前中略释从此超过闻思惟用修行。于所起缘相。发起胜解。修奢摩他毗钵舍那。数修习已。如所寻伺粗相净相数起胜解。如是名为胜作意。前五可知。六加行究竟作意者。论云从此倍更乐断。修习奢摩他毗钵舍那。郑重观察修习对治。时时观察先所已断。由是因缘。从欲界系。一切烦恼心得离系。由此离时伏断方便非是究竟。永害种子。当于尔时。初禅静虑地前加行道已得究竟。一切烦恼对治作意已得生起。是名加行究竟作意。七加行究竟果作意者。论云。从此无间由是因缘。证入根本初静虑定。俱行作意名加行究竟果作意。释曰。论就初禅略释其相。后例所余。今疏总举故取大意。略释而已。下例可知。
　　疏。上修行中下。第二对文显示下。八定中各有后二者。谓即离欲恶不善法等。是加行究竟作意住初禅等即加行究竟果作意。
　　疏。故此总修下。亦总发者然有四句。一总修总发。谓总相修行不偏修。一八定俱起名为总发。二别修别发。谓偏修初禅发于初禅。修二发二修空发空等。三总修别发。总相修行唯发一定等。四别修总发。谓唯修一定发得多定。前二如修后二不如。其故何耶。宿世偏修。今虽总修唯发一定。如地有一种雨。虽普润唯一芽生。四则昔修多门。今虽修一诸定齐发。如多种子共在一处。少分沃润诸芽齐生。望定现前名之为发。望人修得称之为入。然此即是天台之意。今菩萨总修下皆总发。若别修相具如瑜伽智论等说。
　　疏。然皆即妄下。三以经意总相圆融。所以融者。以文毕历别更引瑜伽。欣厌等言。恐谓全是故此拣之。以寄位故引法相宗。证成经文。据鸟迹意理须融会。
　　疏。初结前即何时修证下疏文分四。一正释文。二论经下。对彼辨异。三今经阙下。引今经阙。反成论有四。但前下出经无意。
　　疏。广如别章者。大乘法师法苑法华疏等。皆有其章。今疏四门已略其要。初入意中四。一直显经意。二论云下举本论释。三又示入禅下。会通权实。四然无量下解妨难。二中先问。远公云。菩萨正应修习出世道禅等。世法何要入耶。答为五种众生故。有四类法。四等开故。故成五种。言五为邪归依等者。邪归之人智慧微薄。取信耳目。故为现通方可信受。
　　疏。先释四禅等者。疏文有三。初正释。二故瑜伽下引证。三是以静能下拣定。
　　疏。次无色下二释无色。其超过违害及无容生。三相云何。言超过者。地法增胜故。言违害者。违害有色故。言无容生者。如火中华故。
　　疏。无色谓无色者。所引俱舍皆是定品。二十八论下当具引。言俱舍论中广破有色者。论云。皆无色故。立无色名。外难云。此因不成许有色故。次反征云。若尔何故立无色名。彼答云。由彼色微故名无色。如微黄物亦名无黄。论主问云。许彼界中色有何相。若彼唯有身语律仪。身语既无律仪宁有。又无大种何以造色。若谓如有无漏律仪。不尔无漏依有漏大种故。又彼定中亦遮有故。若许于彼有色根身。如何可言彼色微少。若谓于彼身量小故。水中细虫极微之物亦应名无色。亦身量小不可见故。若谓彼身极清妙故中应有色。若谓彼身清妙中极。应唯有顶得无色名。如定生身有胜劣故。更有广破略知其旨。
　　疏。一修得俱舍云。是善性摄者。颂云。静虑四各二。于中生已说定。谓善一境。并伴五蕴性。释云。静虑有二。一生静虑。二定静虑。定即修得。言于中生已说者。即世界品说十七天即生静虑。即以无覆无记五蕴为性。今疏具有言善性摄者。此言犹漫克实言之。以善等持而为其性。言心一境性者。谓能令心专一所缘故。
　　疏。无色下出无色体。于中二。先正释。就小乘明。后诸教料拣。今初引俱舍云四蕴离下地者。次后偈云。并上三近分总名除色想无。色谓无色后。色起从心。今此正引初之七字。出无色体。谓亦用善性摄心一境性。以善等持为其自性。但并助伴唯除色蕴。无色无有随转色故。其离下地自属别立。四名不同在一句中。因便引耳。下方别释。
　　疏。若大乘宗下。二就诸教料拣。无异辙者。即通诸教。若会相下。正明始教。若事尽理现下。辨终教。从泯绝已下即是顿教。若事理圆融下辨圆教。
　　疏。四禅之中下。疏文分二。先义理。后释文。文前分四。一等立四支。二历禅有异。三举其实法。四建立所由今初分三。初列支名。次四中后三下料拣同异。后虽后后下通妨。妨云。从初一非支上生难。难云。即初离障皆非是支。二禅离障云灭觉观。觉观即是初禅二支。何言非支。今答云。虽是前支于我非支。余二亦然。
　　疏。然四禅通说有十八支者。第二历禅有异。于中又二。先正明。后出所以。今初。俱舍颂云。初禅具五支。寻伺喜乐定。二禅具四支。内净喜乐定。三禅具五支。舍念慧乐定。四禅具四支。舍念中受定故。今疏云初三各五二四皆四。
　　疏。为欲恶下。出彼立支多少所以。病深药多贼微兵少。
　　疏。其间除重下。第三举其实法。此依大乘三事行舍异。后舍受。
　　疏。若分二乐则有十一者。俱舍云。此实事十一。初二乐轻安。内净即信根。喜即是喜受。谓初二禅乐。是轻安乐。第三禅乐是乐受乐。故成十一。
　　疏。内净无别体则唯有九者。谓俱舍内净即是信心。大乘杂集等。但合第三禅舍念正知三支。以为内净。无别内净故。但有九。
　　疏。此等皆为顺益下。第四建立为支所以。以益于禅故。支即分义。及因义故。瑜伽下引证。
　　疏。一烦恼欲二事欲者。烦恼约内事欲约外。内心不与欲贪相应。名相应离。不染外境名境界离。
　　疏。寻伺心粗细者。即是界品。释曰。寻为寻求伺为伺察。心之粗性名之为寻。心之细性名之为伺。
　　疏。国土等者。等取族姓觉及轻安。觉即是八觉。广如发心功德品说。
　　疏。三离生喜乐者。瑜伽十一明断除五法。谓欲所引喜乐。及忧不善所引忧喜及舍。彼五受故生喜乐。言喜者深庆适悦乐者。身心适悦得无损害及解脱乐。
　　疏。庆离欲恶等者。等取不善法。言身心猗息者。猗者美也。此轻安乐异解脱乐。
　　疏。得大轻安身心调畅有堪能故者。即引文重释轻安义唯识第六云。轻安者。谓远离粗重调畅身心堪任为性。对治昏沉转依为业。释曰。谓离烦恼粗重为轻。身心调畅为安。令所依身轻安适悦。名有堪能。
　　疏。顺瑜伽略不释轻。
　　疏。四住初禅等者。先释依止。后而言初下。释初住字。第二禅。
　　疏。觉观粗动发生三识者。谓眼耳身。远公云。初禅之中觉观有三。一定心。二出定时。三识身力粗动觉观。此三并是动乱之心。二禅胜静皆尽遣之。二内净之义前已总释。此具二宗。显扬杂集名内等净。显扬第二云。谓为对治寻伺故。摄念正知于自内体其心舍住。远离寻伺尘浊法。故名内等净。杂集疏云。所言等者。谓内定体由离寻伺体得平等舍住。又念慧非一故名平等。若婆沙云。谓信平等令内心净。
　　疏。前灭觉观下通妨。妨云。谓上灭觉观。今复云无。岂非重复。答意云。前举觉观是此所灭。云显所治。此言无者。不同初禅。用此觉观以为能治。云显能治无。远公云。前灭觉观。如呼灭谛以为无染。此无觉观。如呼道谛以为无染故。
　　疏。本论释一心云下。先引论。后欲异世间是如实修下。疏释论文。上释无漏。此下释一心。然论经一心云心行一处。今释论文。乃以二意释行一处。谓一以不断三昧。即约无漏相续无间。即竖说一心。二以行一境者。约事对缘横说一心。由二禅已上唯以意识行法尘故。从由此即名下。结成三昧无漏。但缘一境即是三昧。今复相续故。是无漏无有漏法来相间故。瑜伽云。世间静虑但舍彼品粗重。不舍种子。无漏静虑二种俱舍。故无有间。
