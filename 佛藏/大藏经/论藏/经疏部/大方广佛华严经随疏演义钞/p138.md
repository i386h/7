<!-- { "loadSidebar": true } -->
　　疏。释此四分具如杂集第十三者。然此论建立补特伽罗。略有七种。谓病行差别故。出离差别故。任持差别故。方便差别故。果差别故。界差别故。修行差别故。今当病行差别。自有七种。一贪行。二嗔行。三痴行。四慢行。五寻伺行。六等分行。七薄尘行。言贪行补特伽罗者。谓有猛利长时贪欲(标也)虽于下劣可爱境界。而能发起上品贪欲(此释猛利)起即长时无有断灭(此释长时)如贪行者。乃至寻伺行者亦尔。各随自境猛利长行。如理配释。等分补特伽罗者。谓住自性位烦恼。远离猛劣。住平等境烦恼故。随境势力烦恼现行故。释曰。猛拣前五。劣拣第七。住平等境释成自性。随境势力烦恼现行。释自性烦恼。谓胜境贪心即增。劣境贪心则下。不同前五于下劣境起上品贪等。亦犹颜回怒不过分等。或与境等名为等分。又于所起无偏胜劣故云等也。论云薄尘行补特伽罗者。谓住自性位薄烦恼。如前所说自性位烦恼相。今此烦恼望彼微薄故。虽于增上所缘境界。而微薄性烦恼现行。昔所修习胜对治力所推伏故。释曰。非如前等分等于前境。境胜则贪重等。今胜亦劣故不同前。则父母之仇亦无加报。又上有七。经多说四者。取其三毒为不善根故。等分之中摄余三故故疏云等分。分其轻重轻即薄尘。重即正是。等分既等于境。望于薄尘故为重耳。又等皆相似无有胜劣。前三则有互增之义。疏五求人天乐为乐生死者恐有难云。谁复乐死。故今答云。所谓乐生以生必死故。人天之乐是生死中事故。疏乐事寂者。令成理寂者。即为人意。亦即对治。疏即依法不依人者。即第一文连义正对。即依义不依文也。疏以文义显故更不释之。第二句中有其两对。即依法不依人。依智不依识。具法四依也。即净名经法供养品而以义语。智识。了义。不了义。人法而为其次。四依之义三门分别。一释名二出体。三次第。初释名者。义为所诠。凭之起行。是故应依。教虽诠理要须忘言。言非义故。故不应依。智无分别能决断故。是以应依。识为了别能起于染著。故不应依。依了义经不依不了义者。显实分明名为了义。凭之起解。是故应依。隐覆有余名非了义。令人执滞。故不应依。托法起行。是故须依。不随人情。故不依人。然了义经等乃有多门。一法印非印门。与无常寂静无我三印。相应以为了义。不与相应即非了义。二大小乘门。小乘三印亦非了义。大乘方了。如七善知中说。又涅槃第六云。若说如来无常变易名为不了。若说如来常住不变是名为了。三显密门密意宣说名为不了。显了说者即名为了。四又于大乘言未周悉名为不了。周备为了。此上四门初一令物舍邪归正。二舍小归大。三舍密就显。四令寻诠使义周备。二出体者。初一所诠。通事通理。二即能证通根本后得。三约能诠通诠上二。四约能说忘情取法。三次第者。即以上义以为次第。余可思也。疏七断真法爱者。谓真实观智理事无违心生爱著便不证实。故诸圣人少有所念不得圣果。疏设自修此亦为利他者。以此章门标说法时不舍诸度。而下释相。于诸佛所闻法近友等。亦有不因说法所成。故为此通设自修时亦为众生。则不违蹑前随所应化常为说法。疏四进中普发众业等者。此中摄于四修及三精进故。疏双配细寻可知五禅中。疏一诃五欲者。即天台止观。依智论诸经。修正道前立二十五方便。谓一具五缘。二诃五欲。三弃五盖。四调五事。五行五法。五五二十五。今但明诃五欲耳。疏中先彰诃意。后云何诃之下。正明诃相。于中有三。一别示其过诃。二此五欲者结以正诃。三况菩萨下。即无诃相。直顺经文无贪著义余之方便。疏文不要略示其名。言具五缘者。一持戒清净。二衣食具足。三闲居静处。四息诸缘务。五近善知识。言弃五盖前已有竟。四调五事者。一调食令不饥不饱。二调眠不节不恣。三调身令不宽不急。四调息令不涩不滑。五调心令不沈不举。五行五法者。一欲。二精进。三念。四巧慧。五一心。并类前后其相可知。疏即一切门禅者。瑜伽三十三说六度四等各有九门。谓一自性。二一切。三难行。四一切门。五善士。六一切种。七遂求。八此世他世乐。九清净。故彼颂云。自性一切难。一切门善士。一切种遂求。二世乐清净。又自性皆一。一切或二或三。难行皆三。一切门皆四。善士皆五。一切种皆六或七。遂求皆八。二世乐皆九。清净皆十。今九门静虑者。一自性者。谓心一境性。或奢摩他品。或毗钵舍那品。或双运道即十句中。二三及十。第二一切禅者。略有二种。一者世间。二出世间。九次第定通于世间。不住不出是出世间。亦即第二句摄。有三种者。一者现法乐住禅。谓身心轻安远离憍举。离诸爱味泯一切相。二者引生功德禅。三饶益有情禅。如疏已配。第三难行禅有三种者。一已住深定能引诸静虑。而舍彼最胜生于欲界。是第一难。即经第五句。二依此静虑能发种种。超过二乘所行等持。亦第五句。是故疏云即难行相。三依于静虑速证无上菩提。即第十句。疏亦已指。第四一切门禅有四种者。谓一寻伺俱行。二喜俱行。三乐俱行。四舍俱行。即第二句摄故疏已指。第五善士禅略有五种者。一无爱味。即三四句。余四与四等相应。即第八句摄。所缘境界即慈念众生等故。第六一切种者。此静虑有六种七种。总十三种。言六种者。一善静虑。二无记变化静虑。三奢摩他品。四毗钵舍那品。五自他利正审就惟。六能引神通威力功德。亦是第六引神通句。亦通余句。言七种者。一者名缘静虑。二义缘。三止相缘。四举相缘。五舍相缘。六现法乐住。七饶益他。随句相应配之可知。第七遂求者。满众生意故亦神通句摄。略有八种。此一段论文稍广。今略义引之。一能息诸毒等。二能除众病。三降雨止渴。四济诸怖畏。五能施饭食。六能施资财。七能正谏诲。八能正造作。随应可知。第八此世他世乐。静虑有九者。一者神通变现调伏有情静虑。二者记说变现调伏有情。三者教诲变现调伏有情。四者于造恶者示现恶趣。五于失辩者能施辩才。六于失念者能与正念。七者制造建立无颠倒论等。八于世工巧能随造作。九放光息苦。后二亦义引亦随应配之。第九清净禅有十。疏下自配。余度九门十行品说。疏三安住理定寂爱味住者。杂集第九云。如是静虑无色。由四种相应广分别。谓杂染故。清白故。建立故。清净故。杂染者。谓四无记根。一爱二见三慢四无明。由此四惑染污其心。于诸染污静虑定门。令色无色界一切有覆无记烦恼及随烦恼生长不绝。释曰。上即略释论文。下别释。其文广博今略取意。谓由有爱味上静虑。由有见故取上静虑。由有慢故恃上静虑。由无明故疑上静虑。如是烦恼恒染其心。令色无色大小二惑相续流转等。论云清白者。谓清净静虑。无色自性善故说名清白。虽是世间离缠垢故亦名为静。论云。建立者。谓支建立。等至建立。品类建立。名想建立。于诸静虑具四建立。诸无色中唯有三种。除支建立。支建立者取意。谓初禅五支等。言等至建立者。谓七种作意入初静虑乃至非想。言品类建立者。于初静虑具三品熏修。八定皆尔。故初四禅随三品因各有三天。名想建立者。谓静虑中无量名字不可算数。以诸佛世尊所入二乘所不能知故。乃至八定互相摄故等。论云清净者。谓初静虑中边际定力。乃至非想非非想处边际。是名清净。彼疏释云。八定之中所有最后边际。由作用自在离无堪任障故名清净。通有漏无漏但自在作用俱名清净。释曰。今疏三四即离前杂染四无记根是第四清净。五至八即是前名想建立中互相摄故。及品类建立等余可思之。疏五出生诸定者。即杂集名想建立。疏中先明能出生。即依起信修行信心分中之文。前云久习纯熟。乃至得入真如三昧。次论又云。复次依是三昧故则知法界一相。谓一切诸佛法身与众生身平等无二。即名一行三昧。当知真如是三昧根本。若人修行渐渐能生无量三昧。经言无量三昧者。如智论云。五智印等三万五千首楞严等。五万三千方便善巧无量无边。疏此中逆顺应各有超间等者。俱舍定品云。二类定顺逆均间次及超至间超为成。三洲利无学。谓本善等至分为二类。一者有漏。二者无漏。往上名顺。还下名逆。今疏已委释。又彼云同类名均。异类名间。相邻名次。超一超二等名超。至间超为成者。名修超也。谓观行者修超定时先于有漏八地等至。顺逆均次现前数习。次于有漏顺逆均超现前数习。次于无漏顺逆均超现前数习。是名加行满也。后于有漏无漏等至。顺逆间超名超定成。三洲利无学者。明处及人。修超等至唯人三洲处也。仍是利根不时罗汉方能修也。今明菩萨居然能超。如顺超从初禅出应入二禅。而入三禅即是超一。若从初出而入四禅即是超二。直入灭定是谓全超。逆超亦尔。疏亦名师子游步三昧者。腾跃跳踯故。即智论百八三昧中第三名也。菩萨得是三昧于一切三昧中入出迟速皆得自在。譬如众兽游戏之时。若见师子悉皆怖惧。师子戏时。于诸群兽强者则杀。伏者则放。菩萨亦如是。得是三昧。于诸外道强者破之信者度之。故名师子游步三昧。第一百八三昧名离著虚空不染。初一名首楞严。疏第二名宝印三昧者。智度论云。能印诸三昧于诸宝中法宝是实宝。今世后世乃至涅槃能为利益。如佛语比丘云。为汝说法所谓法印。法印是宝是解脱门。若三藏教门以三法印为法印。若摩诃衍但有诸法实相一法印。与实相般若相应三昧名为宝印三昧也。疏又上二三下。上案文释。今以三禅收之。以诸经论多用三故。如初会说。今当重释。瑜伽四十三云。云何菩萨一切静虑。谓此静虑略有二种。一者世间。二者出世间。复有三种。一者现法乐住等。论释云。若诸菩萨所有静虑远离一切分别。能生身心轻安最极寂静。远离掉举离诸爱味泯一切相。当知是名现法乐住。若诸菩萨所有静虑。能引能住种种殊胜不可思议不可度量十力种性所摄等持。乃至若诸菩萨所有静虑。能引能住一切菩萨解脱胜处遍处无碍解无诤愿等不共功德。名能引等持功德静虑。若诸菩萨所有静虑。于诸有情能引义利。彼彼事业与作助伴。下取意引息苦除怖救护。赞三宝德调伏有情为第三静虑。疏又通十种下。即九门中第九也。疏六般若中二。先随文释。后总料拣。前中言后三连环者。以经云一乘普门慧。二入于一切智智之门。三永得休息。此三乃似一句尔。故云连环。而义则别故为三句。疏此中亦有九门之相下料拣。于中二。一对九门般若。二其中虽定慧下拣滥。以互有故。于中有六。一对前定门拣。如前中云知三昧境不违智印入于智地。是定中慧。慧资定也。今此中有入真三昧。是定资慧也。二若全下引证成前。既合定慧明必相资。三后之方便下。以六对七料拣二亦相成四。岂令般若下反成前义。五非唯下总结万行相资之义。六况般若况结深玄。言不得一行无此君者。借外典语。晋书中说。王献之好竹。到处即皆树之。人问其故。答云。人生不得一日无此君耳。意在虚心贞节岁寒不移。今明万行不得暂时而无般若。疏七方便中先随文释。后初九拔济下收束。先以二种方便收。依璎珞经下。通明后四之相。后之三度皆有二段可知。八愿中此求菩提下收束。九力中一契理下收束。十智度中前七成就下收束。疏如慈童女者。智度论说。慈行童女入海采宝。辞白其母。母不从其志。相别误伤母一茎发。便堕火盆地狱。自省无罪。狱主具示罪相。便发大心。见诸罪人知同此罪。便请火盆普为戴之。狱主嗔恚以铁叉击头。寻便命终生于天上。疏贪有二种等。略有此二。然准瑜伽二十六中。总有五种。论云贪有五种。一于内身欲欲欲贪。二于外身淫欲淫贪。三境欲境贪。四色欲色贪。五萨迦耶欲萨迦耶贪。释曰。慈恩二解初贪有二。一云于自内身初起欲界微少之欲故名欲欲。次起重贪故名欲贪。二云内身是自所欲之法。所以言于内身欲。于内身欲上起欲故。即能欲心此名欲贪。则初一欲字是所欲。第二是能欲。第三欲字是结名。释曰后释为胜。濮阳结归两解。初一同大乘法师后解云云。初之欲字义同于前。次欲字即别境欲。与贪俱时缘于所欲。欲缘之欲重云欲欲。后之欲字亦是所欲。缘欲之贪名为欲贪。释曰。此解不及前。以后一皆有别境欲故。然古后四皆通二释思之可知。今亦存一。今此虽二亦以摄五。色贪即初二。财名等即后三。财即三。四名兼第五。等即等三耳。疏又防恶愿如戒经说者。梵网经云。发十大愿已。持佛禁戒作是愿言。宁以此身投炽然猛火大坑。及上刀山。终不以毁犯三世诸佛经律与一切女人作不净行。有十二愿。兼结云。愿一切众生皆得成佛。为十三愿。疏言六和者下。别释六和敬。先依律释。正在小乘义通大小。后又约菩萨三业同慈下。约菩萨明。则外同他善谓之为和。内自谦卑名之为敬。言三业同慈者大小异故。又三名行和。无有利和。一同戒和敬。菩萨通达实相知罪不可得。为欲安立众生于实相理。以戒方便巧同一切。持诸戒品无有乖诤。亦知众生同此戒善不断不常。未来必得菩提大果。是以敬之如佛。故说同戒以为和敬。二同见和敬。菩萨通达实相不得诸法不知不见。为欲安立众生于实相。正见方便巧同一切。种种知见无有乖诤。亦知众生因此知见分别增进开解必得种智圆明。是以敬之如佛。故说同见以为和敬。三同行和敬。菩萨通达实相无念无行。为欲安立众生于实相。正行方便巧同一切。修种种行无有乖诤。亦知众生因此诸行渐渐积功德皆当成佛道。是以敬之如佛。故说同行为和敬也。四身慈和敬。菩萨住于无缘平等大慈。以修其身慈善根力。能不起灭定现诸威仪。与一切乐故身与九道和同。亦知前所得乐众生悉有佛性未来必定当得金刚之身。是以敬之如佛。故说身慈以为和敬。五口慈和敬。菩萨以无缘平等大慈。以修其口慈善根力。能不起灭定普出一切音声言词。与一切乐。故口与九道和同。亦知前得乐众生悉有佛性未来必定当得无上口业。是以敬之如佛。故说口慈为和敬也。六意慈和敬。菩萨之心常在无缘大慈三昧。以修于意慈善根力。能不起灭定现诸心意与众生乐。故意与九道同和。亦知前所得乐众生悉有佛性如来藏理未来必定当得心如佛心。是以敬之如佛。故说意慈为和敬也。疏故白圭之玷。尚可磨也下。此借论语说南容三复白圭。谓毛诗抑篇文也。南容诵诗。至此三复读之。故郑重也。白圭之玷。尚可磨也。斯言之玷。不可为也。毛诗传云。玷缺也。今疏侧用故加三业。疏方便不空者。即侧用净名有慧方便解句。下句即有方便慧解。即涉有不迷于空。是方便有慧。观空不迷于事。即慧有方便也。疏涅槃严地也下。即涅槃经文。下当广引。在文可见。第二答行所成德。疏故柔胜刚等者。即借老子道经云柔弱胜刚强。御注云。柔顺可以行权。权行即能制物。故知柔弱者必胜刚强。德经云。天下之至柔。驰骋天下之至坚。御注云。天下之至柔者正性也。若驰骋伐胜染杂尘境。情欲充塞则为天下之至坚矣。若河上公意。意与前同。亦以柔能驰坚。如水能穿石。今疏意在此。疏若根本智即成内证等者。七事皆有内证及业用故。疏亦即是前所成之德者。即牒前文十种自在总别诸句。初智慧轮。即牒前总句成就三业。智为导故。次之九句牒十自在。但一二不次。一成巧分别即牒前第一得心自在故巧说大法。二广大念力。即第二无畏自在。三善巧智慧。即第三于法自在。及第四于智自在。由巧慧了法故。故合其二。四实相总持即第七陀罗尼自在。五成菩提。却是第五般若自在。般若为先故。六无错谬辩。即第六辩才自在。七得佛加持。即前第八随所演说开譬喻门。八普入佛会即大悲自在诲生不倦。九同一体性。即第十大慈自在。同体慈故。第十一句作大法师。即总结前十。
