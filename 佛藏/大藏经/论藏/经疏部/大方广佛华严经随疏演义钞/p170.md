<!-- { "loadSidebar": true } -->
　　疏。虽是女人下。亦是涅槃第九经末。前广说女人之过竟。便云。善男子。以是义故。诸善男子善女人等。听是大乘大般涅槃经。常应呵责女人之相求于男子。何以故。是大乘经典有丈夫相。所谓佛性。若人不知是佛性者则无男相。所以者何。不能自知有佛性故。若有不能知佛性者。我说是等名为女人。若能自知有佛性者。我说是人为丈夫相。若有女人能知自身定有佛性。当知是等即是男子。释曰。此文证宗五性者都非丈夫。若具四德不拣男女即丈夫矣。疏然七丈夫总有多说者。疏出其五。一依瑜伽七丈夫。即八异熟中除财位果以属外故。八异熟义即当瑜伽第三十六。此回向初已具引竟。净行品中亦以略出。疏。依小乘七贤圣者。如俱舍贤圣品。离世间亦出七善知。如梵行品已引。
