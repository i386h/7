<!-- { "loadSidebar": true } -->
　　疏。涅槃二十者。此是阇王寻路而来如来遥叹。经云。尔时佛告诸大众言。一切众生为阿耨多罗三藐三菩提。近因缘者莫若善友。何以故。阿阇世王。若不随顺耆婆语者。来月七日必定命终堕阿鼻狱。是故近因莫若善友疏乃至广说以为全分者。即涅槃二十六。说第四功德谓亲近善友。广引舍利弗等。非是众生真善知识。我是众生真善知识。广引昔事见佛成益。最后云。常修恶业以见我故即便舍离。如阐提比丘因见我故。宁舍身命不毁禁戒。如草系比丘。以是义故阿难比丘说半梵行名善知识。我言不尔。具足梵行乃名善知识。是故菩萨修大涅槃。具足第四亲近善知识。释曰。此言顺于西域。若顺此方。应言善知识是半梵行。我言不尔。善知识是全梵行故。疏义引耳。疏文有二势下。疏文有二。一对前料拣。二就此诸句下随文别释。于中先释总句。后余九下释别句。于中三。初横释次竖释。后双结。疏则摄众魔为侍者。即净名问疾品。文殊问言。此室何以空无侍者。广答空竟云。又仁所问何无侍者。一切众魔及诸外道皆吾侍也。所以者何。众魔者乐生死。菩萨于生死而不舍。外道者乐诸见。菩萨于诸见而不动。释曰。此中但用摄魔耳。言不溺实际之海者。对于小乘已见七地。疏大圣此中下。总显文意。疏人能行此是人善友者。然贤首有三义。一者人善知识。二者法善知识。三者合辩。疏上列五即皆是人故。结云人能行此即人善友。二法善友彼有六位。一人天法。二小乘法后四即四教法。故今疏通云教理行果皆善友也。三合辩者彼亦有六。谓于上六法各说一门而授机故。疏意不存第三。第三不异初门故。疏设有实过尚取法亡非者故。什公常说偈云。譬如淤泥中而生青莲华。智者取莲华勿观于淤泥。即其事也。疏况权实多端生熟难测者。亦涅槃第六经四依品云。如庵罗果生熟难知。谓内怀腐烂外现律仪此为外熟内生。内具深法。外示毁禁之相。为内熟外生。是则以貌取人失之子羽。又说有迦罗迦果。镇头迦果。二果相似。迦罗迦果则恶药人。镇头迦果则好益人。喻善友恶友外相相似故难知也。其权实多端通于诸经。此经须婆胜热无厌等逆行此为权示。岂得为非故难测也。诗云采葑采菲无以下体。是以大贤。缩德露疵舍光匿曜不可知也。疏然此德义就事就表通皆具之者。就事即约德云身上。就表即约初住法门。亦具定等四义。疏善财求法不懈等者。即暗用净名第三菩萨行品如来为众香菩萨说法中不尽有为之义。经云。何谓不尽有为。谓不离大慈不舍大悲。深发一切智心而不废忘。教化众生终不厌倦。于四摄法常念顺行。护持正法不惜躯命。种诸善根无有疲厌。志常安住方便回向。求法不懈说法无吝等。今但要二句耳。疏阇王之遇耆域者已如向引。净藏之化妙严。即法华经妙庄严王本事品。净藏净眼为王现变。王乃发心诣佛得益。王自述云。世尊。善知识者是大因缘。所谓化导今得见佛发阿耨多罗三藐三菩提心。疏谓令不观种姓者。即菩萨戒不得观法师种姓。经云若佛子。初始发心未有所解。而自恃聪明有智。或恃高贵年宿。或恃大姓高门大解大福饶财七宝。以自憍慢而不咨受先学法师经律。其解法者或小姓年少。卑门贫穷诸根不具。而实有德。一切经律无不尽解。而新学菩萨不得观法师种姓。而不来咨受先学法师第一义谛者。犯轻垢罪。疏不耻下问。即论语云。孔文子何以谓之文也。不耻下问。疏宁可少闻便证入故者。暗用涅槃高贵德王菩萨品。彼文具足云。宁愿少闻多解义理。不愿多闻而于义不了。大文第二古德科判从一至十者。初总为一。谓各一位故。二依远公分之为二。初亲近善友。后告示下听闻正法。其系念思惟及如说修行并在文中。就初近善友于中有四。一闻善友。二求善友。三见善友。四请问法要。就初闻善友中亦四。一列国名是通处。二山等是别处。三善友名。四教往诣。二求善友于中有三。初闻心喜。二礼足辞去。三渐行访友。三见善友中二。先往见。后设礼退住。四请问中三。一白已发心明已有机。二而未知等正问行法。三我闻等叹德请说。近善友竟。二闻正法于中有二。先叹发心。后正为说法。说法中二。初说证量法门。后仰推等说教量法门。此上科文诸位多同少有不同者。三辩法师分为三分具如疏文。就中有人云别说有三。一约人。二约法。三合辩。初约人者。初闻名等为方便。二正见人为法界。三问法等彰其胜德。二就法中三者。一言教为方便。二智眼所得为法界。三通明业用以显其德。三人法合辩亦具三法。初闻名至处为方便。次见人得法为法界。后说往因及推胜等以显其德。释曰。虽有此三辨公本科但是后合耳。四衍法师等分为四量。一闻名等是教量。二依教寻求是信量。三见彼依正是比量。四闻彼所说是现量。此四即是闻思修证也。更有开为五。于上第四现量之中。开出自分胜进二位。余同前辩。更有分五亦如疏辩。六依意法师等分作六分。一明求诣心行。二明见敬咨问。三赞说已知以授善财。四说已未知。五更示知者劝令往诣。六辞退奉行。若依五台论亦作此释。或有一师分之为七。于前六中第二内先致敬。后咨问法要。八或分为八。于前七中第三之内。先赞发心。后说已法。九或分为九。于上八中第五段内。先示已劝往。后教问叹德。十或分为十。于上九中第六段内。先致敬。后辞去。上十种科中。前五约位科。后五约会科。文并通在今疏。从其要当存其三释。取六释文而名小异者。随稳便故将抄中六对疏。自知就疏六中前之四段。各可为二。一中二者初念前友教。二趣求后友。二中二者先见敬。后咨问。三中二者先称赞。后授法。四中二者先谦己知一。后推胜知多。下别科多然。后二不开还成十段以表无尽。疏今此正明初发心住者。如入空界慧住空性。得位不退故名为住。疏若善财略友云何领者。初谓经家之略及观新译普贤行愿品梵本亦具。乃是译人略耳。疏后所谓下。别牒前问者向者善财若不具问。此云何牒故疏前云友云何领。疏亦即为满者。上释由了为无为非一非异方能当满。今意云了非一异即已穷究故。故为即满。疏今由胜解于境忍可者。谓唯识解信云。谓于实德能深忍乐欲心净为性。前已频引今离用此言耳。疏文殊般若明一行三昧等者。然文殊有文殊问及文殊说经。今之所用即大般若中曼殊室利分。总收彼二经皆入大部故。又彼意云欲入一行三昧。先亲近解般若者。听闻咨受然后能入。言一行者。一法界行亦无一故。又云。法界一相系缘法界不动法界。疏以本解性闻熏之力者。净行品已说十信满心入此初住。由信满故明决定住菩提心。三心之中解心增故即是住体。言开发者发心有二。一者发起通于十信。二者开发在于初住亦如前释。又高齐大行和尚宗崇念佛云。四字教诏。谓信忆二字不离于心。称敬两字不离于身口。彼论云。往生净土要须有信。信千即千生。信万即万生。信佛名字不离心口。诸佛即救诸佛即护。心常忆佛口常称名。身恒常敬始名深信。任意早晚终无暂住阎浮之法。此策初心最为要也。疏以如为佛则无境非如者。大品法尚答常啼云。诸法如即是佛。金刚云。如来者即诸法如义。既以如为佛一切法皆如也。何法非佛耶。疏又若报下。然修念佛三昧多约渐修。谓先为化身观。次报。后法。今则一时耳。疏诸盖诸取者盖即五盖取。谓二取故上经云。不见十力空如幻虽见非见。如盲睹分别取相不见佛。究竟离著乃能见故。疏最初善友先明念佛法门下。此明次第上问也。五十五友法门不同而初说者何耶。从以是下答其先说之意。略有二意在文可知。若更进论有其十义。一如疏引智论。二依佛方能成胜行故。三功高易进以奖物故。四观通浅深能遍摄故。五消灭重障为胜缘故。六双兼人法易加护故。七十地菩萨皆念佛故。八三宝吉祥经初说故。初此念佛海云听法。善住依僧为次第故。九即心即佛为一境故。十为表初住缘佛发心乐供养故。第十即疏中第二意也。疏今初无边智慧下。然其推胜略有二意。一通指诸菩萨行。如今总中但云菩萨无边智慧等。二就其一门但知少分。如下别说二十一门。我唯得一等下。诸善友多约后义。疏释此总乃含二义一即下。诸门是别就一门知少分意。二及所不说即有通该诸德之意。疏二别中有二十一门下。疏文分五。一总释文意。二古德下叙古释。三克实下辩顺违。四又此诸门下别释由致。五然其念佛下开章别释。于中三。一标所念二且寄下约三身以辨。三若约十身下约十身释。二中有三。一明所念差别。二会释经文。三以能念收束。今初可知。疏今此二十一门下。第二会释经文。中三。初标。二智光下别会并可知。三然上就所念下结成。疏然约能念下第三约能念收束。然古人已有五门云。一称名往生念佛门。二观像灭罪念佛门。三摄境唯心念佛门。四心境无碍念佛门。五缘起圆通念佛门。此之五门初二名扃。又但称名亦阙念义。第五一门名则尽善及其释义。但事理无碍故今改之。故初一门兼摄前二。此中第五方是性起圆通事事无碍义故。疏若约十身下即第三别约十身。言各二门者。初二即愿身初门愿生兜率天宫。后门愿周法界。三四二门即智身。前门十力智。后门了法智。五六二门即法身。前门法普周一切等无差别。后门体不可见不妨大用。七八二门即力持身前门持令多劫。后门持令常见。九十二门意生身。前门随意生刹。后门随意生世。十一二两门化身。前门化周诸境。后门化故示灭。十三四二门即威势身。前门无住。后门普周。皆威势故。十五六二门即菩提身。前门一毛多佛成菩提。后门一念遍刹成菩提。十七八二门福德身。前门放光演法。后门随乐现形。十九二十二门。即相好庄严身。前门应化相好。后门华藏刹中相好。第二十一门该于十身。故等空法界。亦与离世间十佛相当并如前会。第二海云寄治地住。谓常随空心净治八万四千法门。清净洁白治心地故。疏初依教正观下。疏文分二。先显意。后释文。前中二。先对文释。后对前释。前中有二。皆外典中意。一论语云。温故而知新可以为师矣。二又前即学下。亦论语云。学而不思则罔。思而不学则怠。怠谓疲怠。罔谓罔然无所得也。今并反上。故学而能思。思而能学。疏然思前下。第二对前释。即涅槃经意。于中有二。先正立理义合属前。以涅槃四事是涅槃近因。谓一亲近善友。二听闻正法。三系念思惟。四如说修行。故知后二即属前二。此即远公分为二意也。疏今以前义下。第二明今疏将后二属后会意。谓思修二门即前会之义。今为后会进趣故。故依教趣求。言后义属前友指来者。即是前会指示后友。后友依正等合属后会。由前友指来故属前会名为钩锁。所指是主能指是伴。又思修属前此约位判。今从会判。故属后也。疏又此十心多同治地自分十心恐繁不会者。彼十心者。所谓利益心。大悲心。安乐心。安住心。怜愍心。摄受心。守护心。同己心。师心。导师心。今此一即大悲。二即利益。三即安乐四安住心。离恶法住善法故。五即怜愍。六即守护。令离碍故。七即同己。遍法界故。八即摄受。法界虚空皆往摄故。九即师心。见诸佛故。十即导师心。入种智故。疏次前念佛下生起次第。疏一纪已周者十。二年为一纪故。周十二辰故。过十千劫者十信满十千劫入正定故。十二住者已见十住品。疏智海十义如十地说者。海有十德。表十地故。言今是悲海者故。此十德与十地小异。取称法故。即前十种悲心一即利益心。利益宽广故。二即大悲心。大悲甚深无能测故。三即安乐心。始于世乐种种与故。四即安住心。谓恶行众生令住善行故。即是众宝。五怜愍心。悉包纳故。六摄受心。种种外道摄令正信。如水多色同在海故。七守护心。已发心者皆守护故。是为无量众生依住。八同己心。谓摄菩提大愿。众生如己身有为大身故。九即师心。谓于大乘道。习进趣者推之如师。师必咨受大法雨故。十导师心。谓具功德者敬之如佛。故湛无增减。以斯十悲对斯十喻有如符契。故上叹十心即是法说。今此海喻喻前十心弥复相当。疏二忘诠求旨为见佛亲因者。此中唯有四句。一广二多三深四胜。初二即前第一开出。三即第二。四即第六。一海众色故为殊特。余六句不出深广故但举四。又余之六句余处容有。故牒此四显其奇特。问既叹奇特何名忘诠。离前十相更求过此。即忘诠求旨意也。由此忘求故得见佛。疏以深观心法海等者。法海即是悲海。而法名通对上自心观心。即心华开敷观大悲法。即二利行发。疏普诠诸法故者。此有三义。此一约深。二普诠诸法约广。上二直就所诠三即从益立称。既一法中见一切法。则其一眼见十眼境。所见之中已有能见。能见之中有所见矣。以一法中有一切故。广如毗卢遮那品。疏先总显所持法多者。即海墨书而不竭。然入大乘论引此经文云。是海幢下。说法门全同于此喻相小异。云大海水尽以磨墨。积大纸聚犹如须弥山。四天下草木持以为笔。三千世界水陆众生悉为法师。于一刹那顷所受法门犹不能尽。此约书文不尽。彼约领多不尽。疏旋转者。如下弥伽。然此十句文并可知。亦即治地中胜进十法。谓诵习多闻虚闲寂静等。但有开合可以意得。疏具斯四义名无上宝。存以梵音者。以具梵音经题云楞伽阿跋多罗宝经。阿之言无。跋多罗云上宝。即此方之言。又多罗亦是宝义则译人双存。楞伽正是难往之义。上之四义前二。即无上宝。后二明于难往高显。伽王之所居。故即得通者不难往故。疏表此住中观一切法如虚空无处所故者。彼具云此菩萨以十种行观一切法。所谓观一切法无常。二一切法苦。三空。四无我。五无作。六无味。七不如名。八无处所。九离分别。十无坚实。释曰。皆有一切法言。今但举三八二句以顺住空。然余八亦是空义。第三善住寄修行住。谓巧观空有增修正行故。疏显此住中善观众生等十种界故者。彼经云。佛子此菩萨应劝学十法。何等为十。所谓众生界法界世界。观察地界水界火界风界。观察欲界色界无色界是。疏今初有十二句。初一他心等者。且顺文配。若约开合取之即具十通。一他心。二三皆宿住以殁生言故。疏云兼于三明十通知过去殁生亦宿住故。四即未来际劫智通。五即天眼。六合二通言语即分别一切众生言音智通。音声即天耳通同一天耳开出故今合之。七八九三皆一切法智通。七断疑智。八知根智。九知时智。十及十一并一切法灭尽智通。前句刹那尽。后句长时流转尽。十二神足即无体性。及无量色身通。亦俱神境开出故。故此文中通十通义。疏百二十刹那等者。此广俱舍颂文。颂云。百二十刹那。为怛刹那量。腊缚此六十。此三十须臾。此三十昼夜等。疏亦有处说昼初分时等者。智论等文。弥勒下生经亦说。谓释迦修难行苦行得成菩提。弥勒修安乐行而得菩提。谓昼夜三时礼拜忏悔等。谓日初分时日中分时日后分时。夜初分时夜中分时夜后分时。合为六时是也。黑分白分即西域分黑白。黑前白后故。正月十六为正朝一时即二月。二月为一时。四时亦同此方春夏秋冬等者。等取三际并如偈赞品。即西域记第二言仁王九百生灭等者即第二经。疏言十八变即是瑜伽三十七文。颂云。振动及炽然。流布并示现。转变及往来。卷舒众像入。十同类往趣。隐显作自在。制他施辩才忆念及安乐。放大光明等。转余有情物。令成余物故。名能变神通。谓一振动。二炽然。三流布。亦名遍满。四示现。亦名显示。五转变。六往来。七卷。八舒。九一切色像入身。十所往同类。十一隐。十二显。十三所作自在。十四伏他神通。十五施他辩才。十六施他忆念。十七施他安乐。十八放大光明。此十八名转变。后三句明能变。今文辩相义并可知。疏非戒不能治心地故者。上约此中法门释。此句约表位释。然德云是定。海云是慧。此中明戒显三学为初故。疏有二十句下。案文解释在相可知。此二十戒亦即第十回向。二十梵行。但彼约自能清净方能益他故。先护重首明不破不缺等行。此彰菩萨本为利他。故先明大悲后显无垢。名或小异。今当略会。一大悲戒。即彼第二十无恚梵行。恚是悲障有悲故无。二波罗蜜戒。即第十一。三世诸佛所行梵行行佛之道故。三大乘戒。即第十七。无比梵行余乘无对故。四菩萨道相应戒。即第十八。无动梵行不动二利故。五无障碍戒即十三。无著梵行由见真如成圣道故。故无障碍。六不退堕戒。即第十五。无灭梵行顺理而持。常不退灭故。七不舍菩提心戒。即第十六。安住梵行心常诣理故。八常以佛法为所缘戒。即十四无诤梵行。事理具足无非佛法何所诤哉。则常缘佛法性矣。九于一切智常作意戒。即第七诸佛所赞梵行。称理持戒动契圣心。是缘佛智佛何不赞。十如虚空戒即第九无所得梵行。不得能所自在持故。十一一切世间无所依戒。即第八无所依梵行。不依现世名闻利养。不求当世人天果故。十二无失戒。即第五无失梵行。定心持戒吉罗不犯故。十三无损戒。即第六无能蔽梵行。鹅珠草系。不能蔽之令有损故。亦不损他。十四无缺戒。即第十二不缺梵行。不犯十三等无残缺故。十五无杂戒。即第三不杂梵行。不念破戒种种因缘。闻环钏声亦不染故。十六无浊戒。即第十九无乱梵行。定共相应故无浊乱。十七无悔戒。即第十二无碍梵行。犯罪追悔是障碍故。十八清净戒。即第十增益菩萨清净道梵行。不同小乘唯事净故。十九离尘戒。即第四无点梵行。不犯堕罪无尘点故。二十离垢戒。即第一不破梵行若犯四重十重。犹如破器无所复用最垢重故。若依上释即为凭据。亦同智论十戒如回向品会。疏达里鼻茶。新译为达罗比吒。唐言持富饶。亦顺生贵之义。疏以三世圣教法云雨一切故者。约表位说。即彼经云。此菩萨应劝学十法。所谓了知过去未来现在一切佛法。二修习三圆满各三为九。十了知一切诸佛平等是也。第四弥伽疏寄生贵住者。生佛法家种性尊贵故。疏今初所以师礼资下。征释所以上征问。后以菩提下答。先正释以敬法重人故。二故法界下引证。一引论。二又发心毕竟下引经。即涅槃三十七至迦叶赞佛。前来已引今当更引。具云发心毕竟二不别。如是二心先心难。自未得度先度他。是故我礼初发心。初发已为天人师。胜出声闻及缘觉。如是发心过三界。是故得名最无上。今略引三句耳。上引他经。若当经中其文繁博。下慈氏中。发心功德品上下。善友亦广称赞。疏况未说不别立礼之所以。言不乖重法者。以师礼资义似自轻。升座方说不乖重法。言重法者。涅槃第六云。有知法者若老若少。故应供养恭敬礼拜。犹如事火婆罗门等。如第二天奉事帝释。佛言我于经中覆相说。是不为学声闻人。但为菩萨。释曰。由后义故。故下通难。云为僧敬俗事不便故。即约声闻不轻佛法。若是菩萨常不轻。是四众皆礼故为重法。
