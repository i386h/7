<!-- { "loadSidebar": true } -->
　　疏。即菩萨妙法树随化分枝者。释宝树枝果周回间列。菩萨妙法树。即前文所引。前云方便为枝干。今以权实为枝。随树不同分枝差别。随枝有华各各成果。随因有异感果不同。并依无相不离法空之座。
　　疏。一一智中知一切法等者。如一实智知遍法界理。如一权智穷事法界之边。则二智圆明无不知也。言一一法体显一切智者。如于一尘能显实智权智中道智。证智教智无边智门。
　　疏。智论云轮王宝珠等者。即第十二论说。宝有三种。人宝天宝菩萨宝。人宝力少。唯有清净光色。除毒除鬼除闇。亦除饥渴寒热种种苦事。天宝亦大亦胜。常随逐天身可天使今。亦可共语轻而不重。菩萨之宝胜于天宝。兼能有人天宝用。又能令一切众生知死此生彼因缘本末。譬如明镜见其面像。
　　疏。如文殊师利冠中毗楞伽宝者。即文殊般泥洹经说。文殊身如紫金山等。其文殊冠毗楞伽宝之所严饰。有五百种色。一一色中日月星辰诸天龙宫。世间众生所希见事皆于中现是也。
　　疏。用此严座者下。出严所以。言寂照照寂皆莹净照烛者。准璎珞经妙觉方称寂照等觉照寂。今菩萨宝义同照寂。如来宝珠即当寂照。
　　疏。佛境如空故云广大者。即问明品云。如来深境界。其量等虚空。一切众生入。而实无所入。
　　疏。显教皆从法空下。上就事说。此下约表。无有一法不从法界流。无有一法不归于法界。故从座流还周法界。第五教主难思。
　　疏前但云佛下。疏文有二。先彰大意。后文分下。开章。前中二。先蹑前征起。对前二文。一对标主。二对别明时分。后谓具十种深广下。总答。初答前佛。后遍于法界成正觉者。答其成相。
　　疏。今初总辩即菩提身下。疏文有三。初当相以辩。即菩提身总示所属具无尽下释世尊。次座相现时下释尔时。次于一切下牒释余文。于中二解。先当相解。后寄对明。言开悟称觉者。二谛中道理本湛然。妄惑所翳久迷不见。今二障既寂。若云卷长空故名为开。了了分明若晴天廓彻故称为悟。悟即觉悟如睡梦觉。开即开发如莲华开矣。
　　疏。若拣别者下。第二寄对以释。仍含二意。一对凡名觉。对小名正。对因名最。对位极名成。二者对凡名觉。对邪名正。对小名最。对因名成。一时双牒如文思之。
　　疏。但悟我空未知我有等者。谓敌体与菩萨相反。二乘知我空法有。菩萨知法空我有。然二乘所空之我菩萨亦空。谓是我执。若无我法中有真我。菩萨知有二乘不知。若但约二空了我空与菩萨同。不了法空与菩萨异。
　　疏。有厌生死空该涅槃者。此出上空有之过。由谓法有故厌生死。不如菩萨了生死之本空无可厌故。故净名善意菩萨曰。生死涅槃为二。若见生死性。则无生死无缚无解不生不灭。如是解者。是为入不二法门。又宝印子菩萨曰。乐涅槃不乐世间为二。若不乐涅槃不厌世间。则无有二。所以者何。若有缚则有解。若本无缚其谁求解。无缚无解则无乐厌。是为入不二法门。二乘不能如是解故。故厌生死。言空该涅槃者。即涅槃经意。涅槃云空者。所谓生死。不空者谓大涅槃。今二乘谓生死却为不空。以涅槃无余永寂却是于空。故云空该涅槃。
　　疏。颠倒未除者。倒有八种。外道谓世间为常乐我净。为四颠倒。二乘永寂计为涅槃。则无常乐我净为四颠倒。若谓世间无常乐我净。涅槃乃有常乐我净。则名八行皆非颠倒。是则二乘但有无常乐我净之四倒。此约与之。若夺二乘。二乘既不能知涅槃常乐我净。则于无常乐我净亦不如实知以其漫该。如虫食木偶成字故。况不了生死实性即是涅槃。安离八倒。故云颠倒未除岂得称正。余如涅槃四倒品说。
　　疏。设许称正亦未名最者。此对邪名正。对小名最。以上与之。能知我空异乎外道。故得名正。不能双觉二空及不空义。故不名最。
　　疏。菩萨虽正下。亦有二意。初对二乘不名正义。今对菩萨方得名正。有上者。上有佛故。有修者。未绝学故。
　　疏。设位极下。对上二乘得名正义。则菩萨许得最名。但未成故佛方成耳。
　　疏。我佛独能下。第三结归就佛。具有成最正觉四字之义。谓如量如理下。对上所觉境中。以释觉义。如量觉俗。如理觉真。三谛中道亦如理摄。亦是合上二智觉于中道。了了究竟。拣异菩萨。故涅槃云。十住菩萨见不了了。唯佛世尊名为了了。故阇王云。了了见佛性犹如文殊等。
　　疏。已出微细下。释上了了究竟之言。二障有三种。一现行。二种子。三习气。习气种子名为微细。佛已尽故。然二障习气。通障菩提及大涅槃。若就别说。断烦恼障显于涅槃。今成正觉略言所知耳。后别中。
　　疏。一三业普周等者。十中后五。全十身名。前五无有身言而义具之。一即菩提身。前总中已示。二即威势身。三福德身。四意生身。五相好庄严身。
　　疏。今初意业下。疏文有二。先总标。后前云于一切下。别释。于中复二。先略释。后智即二智下。广释。于中亦二。先标能入之智。后二智者下。别明智入之相。即为四段。一释二智。二释三智。三释无障碍智。四释四智。以无障碍智约义即圆故列在后。因三谛成故释居四前。
　　疏。一以如量智达俗等者。然入有二义。一达二证。故以达入俗。以证入真。然二智相者。摄论云。如人初开目。是名加行智。如人正闭目。是无分别智。即彼复开眼。后得智亦尔。应知如虚空。是无分别智。于中现色像。后得智亦尔。
　　疏。如其胜义觉诸法故者。证第二义。上则二智别觉二境。则三世为俗。平等为真。今觉俗即真。是故三世即是平等。胜义是真。诸法是俗。今以真智而觉于俗故。令诸法即真胜义。以其性相非一异故。
　　疏。一真俗互泯双遮辩中者。俗即真故非俗。真即俗故非真。非真非俗即是中道。则三世即平等故非三世。平等即三世故非平等。为两亡也。
　　疏。真俗虽即而不坏相者。谓即有之空方是真空。即空之有方为妙有。空有不二两相历然。如波即水而恒动。水即波而恒湿。故云双照疏。此二觉三谛之境者。结成也。在境为一谛而三谛。在心为一观而三观。在果为一智而三智。如一圆珠。珠相喻有。珠净喻空。圆明喻中。三无前后。此喻一谛而三谛。若以明镜照之。珠上三义一时顿现。即喻一观而三观。若就镜中观珠。珠之与镜非一非异。则喻心境二而不二为真觉也。
　　疏。境既双泯而双现下。第三仍前三智释无障碍智。谓合前二种中道为无障碍。然前三智圆融已为无碍。而未明遮照无碍故。复双融明无障碍。然双泯即前双遮。双现即前双照。若境双泯。则无心于真俗为寂也。若境双现。则心权实双鉴为照。故云智亦寂照而双流。二种中道既无障碍。二种二谛居然相融。
　　疏。谓无障碍智下。结成疏。言四智者下。第四释四智。疏文有三。初总标。二会释经文。三通妨难。
　　疏。通缘三世下。第二会释经文。然四智广义次下。喻中广引论释。今此但取其中同义。言通缘三世者。四智皆缘三世之境。果位八识相应之智皆缘三世。故云并入三世。下释平等。言镜智离分别故依持平等者。论云。此智心品离诸分别。所缘行相微细难知。故云离诸分别。又云。不忘不愚一切境相。性相清净离诸杂染。纯净圆德现种依持。故云依持平等。意云。虽言现行功德之依种子功德之持。由无分别故得平等。
　　疏。平等性智证平等性者。论云。谓此心品观一切法自他有情皆悉平等。大慈悲等恒共相应。随诸众生所乐。示现受用身土影像差别。既云自他有情皆悉平等。即是所观平等故。云证平等性。
　　疏。妙观察智观察平等者。论云。谓此心品善观诸法自相共相无碍而转。摄观无量总持定门。及所发生功德珍宝。能现无边作用差别。皆得自在雨大法雨。断一切疑令诸有情皆获利乐。既云善观诸法自相共相无碍而转。此即明平等能遍观一切诸法。故云观察平等。
　　疏。成所作智普利平等者。论云。谓此心品为欲利乐诸有情故。普于十方示现种种变化三业。此即普利之义。不拣怨亲岂非平等。
　　疏。四智圆融一句摄尽者。叹胜也。下身语皆四智之现者。明此中用四智之意。以观下文佛德。与唯识论释四智同。故云皆是四智之显现。所以总中宜用四智释也。
　　疏。四智圆融无二性故下。第三通妨。谓有难云。四智菩提有为无漏。非我经宗何得参杂释此玄旨。故今通云。四智菩提性相二宗皆具有之。但义小异耳。用之无爽。谓圆融无二是其一义故。彼宗说四不得相杂。今明一智便具四智故。下出现以四宝珠喻其四智。经云。复次佛子。譬如大海有四宝珠具无量德。能生海内一切珍宝。若大海中无此宝珠。乃至一宝亦不可得。何等为四。一名积集宝。二名无尽藏。三名远离炽然。四名具足庄严。佛子。此四宝珠。一切凡夫诸天龙神等悉不得见。何以故。娑竭罗龙王以此宝珠端严。方正置于宫中深密处故。佛子。如来应正等觉大智慧海亦复如是。于中有四大智宝珠。具足无量福智功德。由此能生一切众生声闻独觉学无学位。及诸菩萨智慧之宝。何等为四。所谓无染著巧方便。大智慧宝(一大圆镜智离诸分别名无染著所缘行相微细难知不忘不愚一切境相巧方便故)。善分别有为无为法。大智慧宝(二平等性智观一切法有为无为自他境相名巧方便利他平等名善分别)分别说无量法而不坏法性。大智慧宝(三妙观察智此智善观察诸法自相共相无碍而转故说无量法而不坏法性无量法者即摄观无尽总持定门而言说者雨大法雨断一切疑)知时非时未曾误失。大智慧宝(四成所作智知机知时作所应作故若诸如来大智海中无此四宝有一众生得入大乘终无是处此曰智宝薄福众生所不能见何以故置于如来深密藏故)其一一智。皆云平均正直端洁妙好。即具四智之德故。况同一性居然融通。言修生本有非一异故者。第二意不同彼宗。彼宗四智修生涅槃本有。今即四智是本觉智。修生之四非别有体。如金成像金像不殊故。
　　疏。然上能觉下。第三总结。所以结者。欲明一菩提身已具法报二身。况具下九。
　　疏。二其身下身业等者。疏文有二。先总明。后法身普周下。别释。于中二。先随相各别遍。二圆融总摄遍。今初。且寄三身以明下。明摄十以为三故。今明法身本体遍。智身修成如体而遍。色身即体之用遍。法身如虚空遍。智身如日光遍。色身如日影遍。
