<!-- { "loadSidebar": true } -->
　　疏。自下大文第三慈氏一人者。先来意后故办一生下。释摄德成因之名。疏契法性之真源者。文有十句。初四法说一向契实。前三约法后一约人。人亦得名圆成实故。次四喻明。就相契实。即法而虚同实理故。皆上句标相下句释成。后二句约法结其性相。经言无有生递兴谢者。以更兴谢故无定生。下句既从缘生。明无定性。无性即法界也。疏此三无碍即三观一心者。初假次空后中说有前后。善财观心一念顿具。非是从假入空等也。今初报酬善恶者。文有十句但释其四事相滥故。业是增上缘即诸业习气。果即异熟由名言种。从信起佛通真。应信为道源必到佛地故。化佛应现敬心便感。机感于佛。云感他化身信心成佛乃是自佛。余易可知故。疏不释。疏二契无性下。有十一句略不释初三及八十一。若具释者既回向菩提。岂谓后身而无果也。二即理故非常。以执定有则著常故。既知正因非无因矣。断见无果此见无因。释第四句中常计无常是二乘倒。不见涅槃妙有实理。无常计常是凡夫倒宁知二空如实之理。疏自在见者。即第五句妄谓自在能生万物。今知从业故不从他。自修人业尚不生天。安得由他令我苦乐。释次二句疏文可知。其往来见易故不释。影像随身去来无实。随业六道实无往来。中论云。诸行往来者常不应往来。无常亦不应往来。众生亦复然。有无可知。离一切法见。释有三句初以理遣者。法性空中法即非法。二缘会不得不生。缘离不得不灭。故一切法不得自在。三以愿为因出生诸法。因成无性净法亦无。末句易见。疏三会归中道者。疏中有二先总明。后别释。前中言随一句皆离上诸过者。如随种生茅即离断常无因颠倒等。今且通说者不对诸过。但通相说中道义耳。疏如种生芽下。别释唯就种芽示中道相。余并略之。说此中观便收前二。即显空假是此中道之空假耳。非是从彼空假入斯中矣。如是离断常等者。例释上文总离诸过。疏种芽横喻万法者。言知一切法故。谓若善若恶若内若外皆从自种假缘生故。如印生文。竖喻诸法者。此阴亦灭即现在阴灭也。彼阴续生者。三世相望故。即涅槃经须弥山顶品已引今复略示。谓此阴亦灭者中阴生也而此五阴不至中阴。中阴五阴非余处来。因现在阴有中阴阴。如蜡印印泥者。蜡印况于现在阴也。泥上文成喻中阴阴也。印坏者现阴灭也。文成者中阴阴生也。印不至泥如现在阴不至后阴。以印因缘而生是文。即如因现在阴有中阴阴也。现阴不至后阴即是不常。后阴非余处来。因现阴有即是不断。不断不常是中道义。余如前说。疏了世心现亦唯心观者。正是中道故致亦言。即就唯心以辨三观。假心缘现即假观也。现而无性即空观也。上二不二即中道观也。下法喻句对前可知。叹所住楼阁。义理宏博。经文浩大类例可知故不委释。疏尔焰地者。此云所知等者。疏略引入大乘论。论云。菩萨有无量无边阿僧祇功德。到尔焰地向于涅槃。以愍众生还入生死。阿僧祇劫示受勤苦。出过一切声闻辟支佛上。具足一切功德智慧。是故超度尔焰之地。乃至云菩萨处生死海中。第一阿僧祇劫修净治地行求净解脱。第二阿僧祇劫修净禅定行。第三阿僧祇修净智慧行。除尔焰地障。是故菩萨名乘自在乘。满足十地得无碍无障。一切具足故得阿耨多罗三藐三菩提。是故以尔焰智得成大果。释曰。尔焰梵语此云智母。亦云智度。亦云境界。亦云所知。即所知障亦名尔焰。以经云令过尔焰海故。疏但用所知一义。即论中第三劫过生死海也。论中又云入十地时便能永断。由斯十地说断二愚及彼粗重。皆取尔焰为所知也。若据初云到尔焰地。及后结云以尔焰智。得成大果即含余义。今取经意但举一耳。疏百一十善知识古有多释者。略叙三释。初一即上古释。二贤首释先叙后若依此下刊定破师。三有云下即刊定记释。于中亦二。先叙彼释。后若尔下疏破其释。明其立义前后相违。上皆叙昔。疏若会通下疏为会释。总会三释从后倒会。二然下复云下会藏和尚意。取一百一十表法为妙。言设有三贤亦唯具十者。十地一一摄三位故。一位尚得总摄于十。况三贤望地类例相似摄之善成故。十地中各修一度。十行之位亦各一度。十住之位初是发心。后是灌顶十地之位。初证发心后亦灌顶而受位。故依开等觉合信属住。若合等觉即开十信。开信是退开等觉是进要令十一成百一十。其第一师义设经来未尽者亦百一十。疏界城即十八界者。十八界是生死因相故。晋经云三界。三界为城郭约果相故。言界地即地等四界者。俱舍云。大种谓四界即地水火风。能成持等业坚湿暖动性故。及六处等并如二地。疏即凡身一生者。约圆融说。亦解行一生约行布说。故千年之乌下。成第一凡身一生之义。依实修者下。通伏难。恐有问言约法圆融是则可尔。岂得有凡身一生而得成办。故为此通非独善财行者岂能即得。余如发心功德品。三入十住者此中十句文有三节。初二总具行位。后四亦通。中间四句乃有三义。一但摄三贤。以三是智慧入法界同住义故。四五皆行故六是愿故。二又上四下重以此四摄十地。三即十地证智证十法界故。四即别地行故。五即称理具修行故。六即大。愿导诸行故。三又上四下义含通别者。别如初配通谓位故。疏文有二百二十一句。下文分为二。先总科。后别释。前中总有四意。初明通发三心。二且分为二。三又前多明下依三种发心分之为二。四又前明菩提心殊胜功德下。约高广分即光统意故。依之释文。若顺第三意则前段但是三贤。即分为三摄上十二。初三段十住次五十行。后四十向。二意皆通。有宗法师。于二百二十一喻皆立别名。亦不分判亦无别理。疏以金刚智终成菩提故者。既始从种性终至金刚菩提之智。竖配理明。初心顿具诸位功德。正顺经宗。故毗卢遮那品云。一切功德皆在最初菩提心中住即其义也。又后一百三句自在德中。若唯配十地亦可束之。十住为初地。十行为二地。十向为三地。初二三地并为四地。四五为五地。后五依前如次判之。亦顺本文恐繁不配其中行相。疏其间梵语广如音义者恐繁故指。疏中随难已释其二。谓毗笈摩婆楼那余未释者。今当具之言大应伽者。应伽云身。然身有四名。一曰伽耶。二曰设理罗。三曰第诃。四曰应伽。然应伽亦云分谓支分也。次云树名珊陀那者。此云和合。或云断续。谓此药能令已断伤者再续和合也。次药名阿蓝婆者。此云药汁其药出香山及雪山中。天生在于石臼之内。或云得喜。谓得此药生欢喜故。四须弥下四地德中波利质多罗树。波利此云遍也。亦曰周匝质多罗。此云间错庄严也。意言此树众杂色华周匝严饰。或曰圆妙庄严。次云婆师迦华。具云婆利史迦。言婆利史者此云雨也。迦谓迦罗。此云时也。雨时生故。瞻卜迦华此云黄色华。其华有香气而形似栀子华也。苏摩那华此云悦意华。其华形色俱媚令见者心悦故。五椰子下明五地德。药汁名诃宅迦。此云金色水。甚于九转还丹之力也。迦陵频伽鸟前已释竟。此云美音。或曰妙声。此鸟本出雪山在[穀-禾+卵]能鸣。其音和雅听者无厌。摩诃那伽此云大龙。亦云大象。今此力士力如龙象。八如人下八地德中摩竭鱼者。此云大体也。谓即此方巨鳌之类。两目如日。张口如暗谷。能吞大舟。凡出濆流即如潮上。噏水如壑。高下如山。大者可长二百余里。安缮那青色药也。

　　大方广佛华严经随疏演义钞卷第八十九



　　大方广佛华严经随疏演义钞卷第九十

　　　　唐清凉山大华严寺沙门澄观述
