<!-- { "loadSidebar": true } -->
　　疏。若从事理无碍下。第四总相融通。即成事事无碍及泯绝无寄。先正融通。后即此因缘下。会通佛性如前已说。

　　大方广佛华严经随疏演义钞卷第六十七



　　大方广佛华严经随疏演义钞卷第六十八

　　　　唐清凉山大华严寺沙门澄观述
　　疏。自下大文第三彼果胜中文有三。初摄位。二依论下总科。三今初下正释。
　　疏。今初意通五果者。正举经中牒前之意。意明十门通成五果故。遮于古人别配属故。谓远公云。一对治及离障胜。是胜慢对治果。前修十种法平等观。而为对治。此地满中更以甚深三脱为治。名对治胜。前治五地染净慢障。今此文更除微细我心及有无等。名灭障胜。二修行胜。是前不住道行胜果。依前不住更起胜修。名修行胜。三得三昧胜。望前治胜以说果也。前修三脱而为对治。彼治转增名三昧胜。四得不坏心胜者。望前灭障以说其果由灭障故。三昧之心不可坏。名不坏心。五自在力胜。望前修行以说果。依前修行上进无碍。名自在力。释曰。此上意明前之二果。从前文生后之三果。从前二果生。今疏乃有二意。一总释。二亦可下展转释。今初但明总是不住道行胜果。不住道行胜。初总标心境有三悲三智。经云。复以大悲为首。大悲增上大悲满足观世间生灭。释曰。观世间生灭即智对上三悲。以成三智。斯则五果不出于二。于中三节。初二悲智修治。次二悲智所成坚固。后一双明二果自在。此即隔句相对。
　　疏。显二我作用空者。意明人法俱有能作之义故。皆名作者。非约人我独为其空。
　　疏。二无相门下灭障中。疏文有四。初一总释。二谓若入空门下。举正显非智。论云。是三解脱摩诃衍中。但是一法以行因缘故。说有三种观诸法空。是名空门。空中不可取相。是时空门转名无相。无相中不应有所作。为三界生。是时无相转名无作。如城三门。一人之身不得一时从三门入。诸法实相是涅槃城。城有三门。若入空门。不得空亦不取相。是人直入事已办故。不须二门。三若见法先有下。举非显修智。论云。若取诸法空相。生憍慢言我知实相应学无相门以灭空相。四故修无相下。结成修意为灭障故。远公云。二中一灭障即取性心亡。二得对治即得理为治。三念想不行即取相心灭。亦初一异凡夫。后二异二乘。
　　疏。三无愿门中一依止者。智论云。若于无相中生戏论分别。有所作应修无作门。今无戏论分别。即能修无愿故为依止。
　　疏。又上三空下。拣教智。论云。阿毗昙空门缘苦谛摄五蕴。无相门缘数缘尽。无作缘三谛摄五蕴。摩诃衍三门通缘一切法实相。以是三解脱门观世间。即是涅槃。释曰。对文可知。言余如智论者。论云。经说涅槃一门。今言三者。法虽是一而义有三。复次应度三种障。谓爱多见多爱见等者。见多者说空门。爱多者说无作门。爱见等者说无相门。谓无男女等相故。断爱无一异等相。断见皆是彼中余义。
　　疏。初离三想者。离彼我想为一离。作者想为二离。受者想为三离。有无想虽通二门。无愿一门多约离有。
　　疏。此用深空灭离二我者。即离彼我想。通于人法二我无也。云何为深。五地唯约净法。说十平等。今直说深空。又前是加行观察。今已住空般若现前故。二四地道品有身受等故。三此地初用十平等。十相未泯故。
　　疏。初厌相者。前勇猛修中先知后厌。今丈夫志修先厌。后证明渐胜也。
　　疏。又俱未满故俱不住。广如净名者。即净名第三菩萨行品。众香菩萨欲归本国。白佛求法云。唯然世尊愿赐少法。还于彼土当念如来。佛告诸菩萨。有尽无尽解脱法门。汝等当学。何谓为尽。谓有为法。何谓无尽谓无为法。如菩萨者。不尽有为不住无为。何谓不尽有为。谓不离大慈不舍大悲。发一切智心而不忽忘。乃至云。以大乘教成菩萨僧心无放逸。不失众善行。如此法是名菩萨不尽有为。何谓不住无为。谓修学空不以空为证修学无相无作。不以无相无作为证。乃至云。观诸法虚妄无我无人无主无相。本愿未满。而不虚福德禅定智慧。修如此法是名菩萨不住无为。又具福德故不住无为。具智慧故不尽有为。大慈悲故不住无为。满本愿故不尽有为。集法药故不住无为。随授药故不尽有为。知众生病故不住无为。灭众生病不尽有为。释曰。然净名意但拣二乘。谓二乘尽有住无有为三相故名为尽。无为无相故名为住。若尽若住即是有碍。不尽不住为无碍法。然是一法就事相分。故为二别。尽有即无起行修德之地。住无即绝慈悲化道之能。是故大士并不为也。而彼经文先正释不住不尽。后又具福德下。释不住不尽所以谓夫德之积也必涉有津。若住无为则功德不具。具智慧故不尽有为者。智之明也。必由广博若废舍有为则智慧不具故。大悲不尽。然文广故指其文。若望此经但是不住无为之义耳。阙于不住有为之义。今疏向云功德助道。未满足故不住无为。即全同净名文意。言智慧助道未满足故不住有为者。则侧用净名。彼具智慧不尽有为。以尽有为不成广智故不尽矣。今以住有为不成深智故不住矣。则是具智慧故不住生死。具大悲故不住涅槃义耳。言又俱未满故俱不住者。谓应反上智慧助道未满足故。不住无为功德助道未满足故。不住有为谓若住无为不成种智。是为不入生死大海则不能生一切智宝。若住有为自沦生死。安能成就诸佛功德。亦是具大智故不住涅槃。具大悲故不住生死。谓若住涅槃非是亡缘之智。若住生死非无爱见之悲。余义至下当释疏。大品中下亦成上义。若是证时住无为也。故七地云。虽行实际而不作证。
　　疏。即此所为亦是所以者。所为成智慧不住有为等。所以者以有智慧故。不住有为也。余可例知。
　　疏。如来藏包含无外。故云大者。远公云。大者宽广。广谓真识体中统含法界恒沙佛法。同体平等相应而起。无有一法别守自性。是故名空。随顺法界无门不在。故名大空。
　　疏。五观七转识等者。即真识之用。用而常寂故说为空。故疏云皆无自体即是空义。
　　疏。楞伽云下。问明已引。十忍更明。
　　疏。依解起行行修究竟者。此有二意。一释论中。不放逸言。所作究竟离放逸过故。二即复由此修究竟故。经称第一下引论释可知。
　　疏。四因事者依德起用。是释因义。德是用因分别。为智障者。即分别因缘相也。
　　疏。又此十与涅槃十一空多同等者。经当第十六。南经十五。
　　疏。当第六。为答修舍果故。迦叶菩萨白佛言。世尊云何名空。佛言。善男子。空者所谓内空外空内外空有为空无为空无始空性空无所有空第一义空空空大空。彼疏释云。前十相空。后一真空。就彼妄情所取法中以明空义名为相空。就真识中以辨空义。名曰真空。亦得说言前十境空。后一智空真智空矣。于妄分齐情外有法破之显寂故。于十种就境明空。据实以求心外无法。一切诸法皆即真心。真心体寂故。后一种就智说空。故地论云。一切法如说自体空。名智自空。就前十中。初八以无破有为空。第九第一义以有遣无为空。第十空空以其非有非无。双持有无名为空空。与地论十平等同。就前八中。前七明其众生及法无性故空。后一明其众生及法无相故空。因缘假中而明无性名无性空。毕竟空中无因缘相。名无相空。就前七中。初六明其众生无性。即是生空。后一明其诸法无性。即是法空。复前六中。初五就其现在观空。后一就其过去观空。现中初三就内外事以观空理。后二就其有为无为法相观空。就前三中。众生名内非情为外。就内法中。观无神主众生寿命名为内空外空法体。观彼外法非我我所故。名外空等。其无始空。经云。菩萨见生死无始。皆悉空寂。所谓空者。常乐我净。皆悉空寂无有变易。众生寿命三宝佛性。及无为法。是名菩萨观无始空。
　　疏。第一空者。彼名空空者。此当第十。远公云。是有是无就诠辨理。是有牒前第一义空。以有破无故言是有。是无牒前八空。以前八空中以无破有。故曰是无。就此有无以说空义。故曰空空。是是非是是是名空空者。破诠显理。前句虽复就诠辨理。非留彼诠故。复破云。是向有是向无。是两俱非是方名空空。非留有无说为空空是义云何。已如上辨。因缘诸法有无同体故。说无为有说有为无。无为有故有即非有。有即无故无即非无。非有非无故曰空空。三十地菩萨下就人显胜。四如是下寄对显异毗昙论中。说声闻人先观五阴非我我所。直名为空。后观前智。亦复非是我及我所。故曰空空。成实论中。先观生法空无自性。空无自性直名为空。后观前智亦空无性。故曰空空。今此所论离有无相。故曰不同。上来十空与地论十法平等互出其义相似彼中。初一总相明空。余九是别。别中初七以无破有同此初八。彼中第八以有破无。同此第九。彼中后一以双非破有无。同此空空也。释曰。上皆远公之意。以十一空会十平等。今将十一空以会十空义则全别。然此十空由前平等加行而成。故二处多同互证皆得。然远公释义于理于乖。消于经文乃成曲巧。又有为无为唯属生空。义成太局。又总取前有无释于空空。亦经无我摄。今疏释空空。而文中五初牒名对经。二谓前空下略释三。故彼经下引经。四谓是非下释经。亦当体空者。释经是是非是是是名空空义。谓非但有无是非亦尔。谓空有两亡为是计。是即是故名是是。即上空字而不碍双存。故此是是即非。是是即下空字。故言空空。斯则是即非故非是。非即是故非非。故疏云是非亦当体空耳。五如是空空下叹胜。上即科疏下即释也。然经有二句。今疏经前略释。是经上句意。经云是有是无是名空空者。意云。即空是有即有是无。故云是有是无。无既是有则无非无矣。故云空空。既即有是空。则空亦非空。故云空空。正同十平等中有无不二。故平等也。由不二故双存。由非不二故双夺。故今疏云。若有若无本来自空。以有即无故有空矣。空即有故是空空矣。是以遣空总有二义。一以重空遣空。如净名云。唯有空病空病亦空。中论云。诸佛说空法为离于有见。若复见有空诸佛所不化。二以有遣空。谓空即是有。故非空也。故经云。色即是空非色灭空。故空非空也。是则不异有之空。则空非空。不异空之有则有非有。今正取空非空义由空非空即是有非有义。又空故非有重言空故非空。又空故不碍空。重言空故不碍有。非空非有能空能有双融互泯自在无碍。是故十地通达少分。岂是二乘之所能知。故言第一。
