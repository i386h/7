<!-- { "loadSidebar": true } -->
　　疏。三不可见者释无形相世人见者。但见空一显色者。杂集第一云。云何建立色蕴。谓诸所有色。若四大种。若四大种所造色者。谓眼等五根色声香味触所摄一分。及法处所摄色。次释色云。色者谓四大种所造眼根所了义。谓青黄赤白长短方圆粗细高下若正不正。光影明暗烟云尘雾迥色表色空一显色。此复三种。谓妙不妙俱相违色。此青等二十五色建立。由六种因。谓相故。安立故。损益故。作所依故。作相故。庄严故。如其次第。四十八云迥色者。谓离余碍触方所可得。空一显色者。谓上所见青等显色。释曰。若智论说上空。谓作青白彯色见故。又依小乘毗昙宗。空有二种。一是有为。除色为空。二是无为。本来常无有为可见故。今世人同共见之。无为不可见故。今说言不可见相。成实论中虚空唯一不可眼见。世人见者。但见空中光明之色。想心于中知无实物。作虚空解。便谓见空。其实不见。涅槃经中同成实说。广破虚空有为可见。今此经疏符不可见。
　　疏。六能通受色相此即论文。释经显现色身相。疏文可知。而论经云显色身别异相。意云。能显于色而与色异。上言无异自约空体耳。若远公云。谓因色像空有差别。谓屋内空屋外空等。此乃以色显空。不顺今经空能显色。第五自在分。释曰。此中通有四门。一辨相。二治障。三出因。四得位文皆已具。
　　疏。此但约智通说者。对下六度但明一智。为通远公别配。修前器世间自在行故。得财自在。一切世界庄严之事。悉能示现。修前众生世间自在行故。得生自在随化众生。处处现生。修前智正觉世间自在行故。得六自在。一得命自在。证第一义成法身故。欲久近住随意悉能。二得心自在知二谛故。能入无量三昧法门。三得业自在。于报身中得自在故。一切业报随意示现。四得信解自在。知如来身。及知声闻缘觉菩萨故。信生信解。五得法自在知法身故。六得智自在。知智身故。通修前三故。得二自在。一得愿自在。一切所欲随心皆得。二得如意自在。于三种中随意转故。释曰。虽有此释乃成穿凿故。
　　疏。但云约智通说。别配依下取于摄论六度为因。
　　疏。二得命下疏文有三。一别释经文。即辨相及因。经但标名。今依论经一一具释。经有难见。即以论释。兼以摄论六度之因次第配释。二于此十中下。通释自在。三论以下明其所治。于中先举论。后此十亦即下。会五怖畏。三约因。此地下会通行位可知。

　　大方广佛华严经随疏演义钞卷第六十九



　　大方广佛华严经随疏演义钞卷第七十

　　　　唐清凉山大华严寺沙门澄观述
　　第六大胜分。
　　疏。一入自在者。即经云如是入已牒前十自在也。二成就智。即经云如是成就已。即牒前为不思议智者等。
　　疏。故经云随行智为导首故者。经文但有身语意业随智慧行。论经云智慧为首随顺转故。
　　疏。具用二句之意。以智先导释其随行。初智导起起已不失于智即是随行故。
　　疏。二中十句依七种功德。谓依此七种功德。宣说彼所住功德法故。此段名所住功德大也。
　　疏。后二慈悲利他者。余处慈能与乐悲能拔苦。今悲不舍众生。慈却救护世间。以慈悲皆通与乐拔苦故。言后三愿行相符等者。愿即第八。行即第九。佛护即第十。第七释名分。
　　疏。一地释名。约法明位者。广明此地有不动德故。二约人者。广明住此地菩萨有不动德故。法即本有此德如于菩提。人由得地故成胜德。犹如觉者。今初十句论摄为六者。初二四六皆摄二故。疏文有三。一总科。二依论释。三顺经释。今初。初二自分。前一离过毕竟。后一所证深玄。余句可知。
　　疏。言为六下二依论释。初染治中功用。小愿魔业。皆是业染。第七地功用之心。名功用行。第六地中乐空之心名小乘愿。前五地中著有之心。名诸魔业。亦可。七地中所起行修。名功用行。二乘之心名小乘愿。凡夫之心名诸魔业。今离功用治功用行。远离有无间隔过故。治小愿魔业故名不动。此一为总。故诸经论皆立此名。疏三有二句发行清净者。即胜进中发修离过。前句发修之时离功用过。名为发净。后句修行之时。离不成过。名为行净。随意成故。论经名王子者。经云。名为王子地离家过故。远公释云。如世王子生在王家。无有营农等过。菩萨如是。生在佛家无有修行功用之过。释曰。观经之意但取离过。
　　疏。四次二句下。兼第五门。即胜进中因修成德。德义不同有其二种。一者有作。即教道功德。本无今有方便修起。故名有作。即第四门。二者无作。即证道功德本有今显。非从修起名为无作。即第五门。与加分中有作善法净无作法净相似。今明第四中功德名世间。智慧名出世间。前中随世有作释经名为成地。自无所作。释经更无所作故。下句中以智慧善分别故。即是论经。智障净故是论释。上善分别言皆决定义。疏将彼经及论。皆就今经决定之言。
　　疏。五有一句下。即证道也。即经名为变化地。随愿成就故。今经但有其用。论经云名为涅槃地。善起大愿故。远公云。涅槃地者即无作体。体寂灭故。善起大愿故者。即无作之用。以用显体。非小涅槃故。
　　疏。释云。化不滞寂成无住涅槃。
　　疏。六有二句分位过前者。即远公依德成位。上句可知。下句胜七地有功用。此地报熟名无功用。言先已成就者。论经云善起先道故。远公就诸地中分别有三。一不起先道。谓前六地当地别习不兼前行。二起而不善。谓七地念念修起一切佛法。前六地中所有诸行。至此皆起。而功用心起不名为善。三亦起亦善。谓此八地前七地中所修诸行。是其先道。至此地中报熟现前。名起先道。报熟现前非功用生。故名善起。疏意顺经先已成就即是七地之中修无功用。为先已成就。故今无功。此意是总。易故不释。疏今更指文者。第三顺经释。但是指文义不异论故。疏云则似论家阙指明据。疏智者释名中。一向不动是胜进行也。一体不动是自分行。先明胜进者。举彼胜求显于自分从上满也。
　　疏。今初文有四句皆含二义者。谓一向一体。以远公将此总属于一向不动则此四句明一向义。后十方明不动故。疏案定云皆含二义。谓由入佛境故。一向上顺亦与菩萨同一体性。下三句准之。以论先释四句竟。方云是中一向不动者。如经日夜常为善识加诸佛加等故。疏将此四句为总。三者近者由其前二故近佛也。
　　疏。谓金刚等现形卫故者。此前七地亦有但冥卫耳。如来常有八金刚神列其八面。此地菩萨随分得之。前三自分者。即三轮也。谓身口意。疏论云一向不动故者。论释结文如是通达。如是通达故一向不动义耳。疏一智不坏者。论经云善思量大乘道故。即是证智法智通者。以论会经既云智大。经云获大神通明是法智通也。即十通第九。于六通中漏尽开出故。亦证智。二教智三不住。上三自利下六利他。初句净土行。后五化法益物于中前三自分即意身口。称三际说者。先际生死后际涅槃。中际圣贤也。后二胜进。坐道场称佛方便成正觉者。成佛度人前中泛明坐道场。略有三说。一就法门即万行道场。二就实成约金刚三昧一念成佛。三约化相菩提树下。今正约后。然经但言普伏一切魔邪之道。而论云坐道场。坐道场即降魔故。伏魔亦三。一约法门。一切生死涅槃皆是魔道。修一切智则伏其道矣。二约实说。无明习气以为魔道。金刚喻定方能摧之。三约化相。菩萨树下降于天魔。今亦据后。
　　疏。九正觉不坏者。上入佛境同佛觉故。即是一切法如实觉故同无障碍智。余如初地中说。第九善慧地。
　　疏。言善慧下。二释名。总有九释。一摄论当第七论。从即下文下。
　　疏。会经二庄严论。即第十三颂云。四辩智力巧。善说称善慧。今疏即是彼论长行。此同下文即疏会经。三金光明。即第三卷。从此兼下疏会释。四深密意者即第四卷。经云获得广大无碍智慧。五瑜伽住品。即四十八论。上文来意亦同此卷。论云。由此地中。一切有情利益安乐意乐清净。逮得菩萨无碍解慧。由此善能宣说正法。是故此地名为善慧。六十住论亦当第一。论云其慧转明调柔增上故。七成唯识亦当第九。论云。成就微妙四无碍解。能遍十方善说法故。从文词下。会上三论。八仁王下亦即下卷。九智论可知。疏故所离下。第三离障亦唯识文。具云九利他中不欲行障。谓所知障中俱生一分。令于利乐有情事中。不欲勤行。乐修己利。彼障九地。四无碍解。入九地时便能永断。由斯九地说断二愚及粗重。一于无量所说法无量名句字。后后慧辨陀罗尼自在愚(此总标也论自释云)于无量所说法陀罗尼自在者。谓义无碍解即于所诠总持自在。于一义中现一切义故(一也)于无量名句字陀罗尼自在者。谓法无碍解即于能诠总持自在。于一名句字中现一切名句字故(二也)于后后慧辨陀罗尼自在者。谓词无碍解。于言音展转训释总持自在。于一音声中现一切音声故。二辩才自在愚。辩才自在者。谓辩无碍解善达机宜巧为说故。愚能障此四种自在。皆是此中第九障摄。释曰。此用能障无碍解所知障种以为体性。以八地已上六识中所知障无现行故。金光明亦云。一说无量名句味。无量智慧不能持无明。二四无碍辨未得自在无明。释曰。此则第二愚。亦许通四。但上能持。此约能说即说上三耳。梁论云。一无量所说法无量名句味。难善巧言自在陀罗尼无明。二于四无碍解决疑生解无明。释曰。第二愚亦通四无碍解。本论名离不能利众生障。释曰。唯识不欲此论不能。不能故不欲耳。疏但撮略以对论文广狭可知。互相映发。
　　疏。论俱易疏故所证下。四所证如亦唯识文。摄论名同。无性释云。谓此地中得无碍解所依止故。分证得智波罗蜜多于一切法不随其言。善能了知诸意趣义。如实成就一切有情受胜法乐。释曰。无碍解等释自在义。分证得等释于智义。中边论云。有四自在。一无分别自在(即相自在)二净土自在。三智自在。四业自在。法界为此四种所依止义。第八地唯能通达初二自在所依止义。后二如次在后二地。
　　疏。便成善达下。第五成行庄严。论云四辩自在成熟众生(即此经自在说法)无边总持广受法行(即此经善达法器)。
　　疏。梁论云下第六得果。初即成熟众生果。后即总持法义果。
　　疏。如月普现前地有故者。偈云。譬如日月住虚空一切水中。皆现影。住于法界无所动。随心现影亦复然。从此法师下。即九地之德。下文广具。
