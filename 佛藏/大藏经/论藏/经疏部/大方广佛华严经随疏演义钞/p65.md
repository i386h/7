<!-- { "loadSidebar": true } -->
　　疏。亦随物机宜云雨各异者。亦出现意。上引法华云雨则一所润不同。喻佛身说法曾无有差异。在于物。今明佛能具异。谓现十种差别身云降十法雨。如娑竭罗龙王兴云。或现阎浮檀金光明色。或毗琉璃光明色。或白银光明色。或玻璃光明色等。即云不同也。次云。所谓于大海中雨清净水。名无断绝。于他化自在天雨箫笛等种种乐音。名为美妙等。即雨不同也。故云云雨各异。
　　疏。掩尘蔽日普覆无心者。即十地经。及法华意。法云地云。佛子。此地菩萨以自愿力。起大悲云震大法雷。通明无畏以为电光。福德智慧而为密云。现种种身周旅往返。于一念顷普遍十方百千亿那由他世界微尘数国土。演说大法摧伏魔怨。复过此数于无量百千亿那由他世界微尘数国土。随诸众生心之所乐。霔甘露雨灭除一切众惑尘焰。是故此地名为法云。释曰。此即掩尘及普覆义。无心之义乃是通说。即出现云。复次佛子。譬如海中有大龙王名大庄严。于大海中降雨之时。或降十种庄严雨。或百或千或百千种庄严雨。佛子。水无分别。但以龙王不思议力令其庄严。乃至百千无量差别。如来应正等觉亦复如是。为诸众生说法之时。或以十种差别音说。或百或千或以百千或以八万四千音声。说八万四千种行。乃至或以无量百千亿那由他音声各别说法。令其闻者皆生欢喜。如来音声无所分别。但以诸佛甚深法界圆满清净。能随众生根之所宜。出种种言音皆令欢喜等。即无心义。即娑竭兴云喻中亦云。虽彼龙王其心平等无有彼此。但以众生善根异故而有差别。亦是无心之义。法华亦云。我无贪著亦无限碍。又云等雨法雨而无懈倦。皆无心义。
　　疏。谓于大众会下。即引唯识妙观察智之用。释成化身。
　　疏。先明广容者。然法界如空有二义。一广容。二普遍。今一尘如法界之包含故。即是广容。
　　疏。以广容不碍普遍下。出毛内调生所以。谓广容。则收法界入于一毛。普遍则展一毛遍于法界。今毛正容无边刹时。即普遍故。便遍所容刹内。
　　疏。若广遍十方示现下。二举况以释。谓尚遍毛内何况外耶。疏文即是成所作智之妙用也。
　　疏。法身弥纶者。标章。弥纶即周遍包罗之义。以法为身等者。先明法性法身遍无来往。后依法现色下。约应化法身明无来往所以。用此释者。由下以三身收之。以此属化身故。
　　疏。力持等者。疏文有二。先正。释力持此经分二。
　　疏。上约十身下。第二以三身收束也。于中五。一正以三身四身收之。二出收所以。三拣权实。四融国土等身。五结叹难思。今初。然则十身望三有通有局。菩提为总。亦是化身。余九身中愿化力持。此唯化身。意生威势通他受用及与变化。福智相好通于二报及变化身。法局法性。今且取顺次故为此配。所以前菩提身复明真身。向来法身复明色身。欲顺今次第配故耳。二中疏。以诸教中三身等者。二出收所以。谓有问言。何用更以三身收束十身。故今释云。以诸教三四迢然不同。今明圆融一身具三。则权实有别。言三身成异者。法身无成。但出障为成。报身四智创圆为成。化身八相菩提树下为成。三身说异者。法身无说。报身佛佛相见亦无有说。化身有说。若摄末归本应化非真佛。亦非说法者。即报身说。报同所证是法身说。言四身成说异者。于报身中开自他受用。自受用遍法界成。则无所说。他受用为十地成。为十地说。若依楞伽。四佛皆说而说不同。言四佛者。一化佛。二报生佛。三如如佛。四智慧佛。初化次报后二皆法。如如及如如智为法身佛。亦可智亦是报。自受用故。言说异者。化身说施戒等因缘法。报佛说三性法。谓为地上菩萨。说令成佛故。法佛唯说离心自性。则以无念会于法界。是故法佛唯说法性。智佛说者。依净法界了相智觉。如说而解故名为说。
　　疏。十身为正下。三拣权实。
　　疏。又毛内调生下。第四融国土等十身。毛内调生。则有众生身声闻身缘觉身菩萨身及业报身。光中持刹是国土身。如空普遍是虚空身。上菩萨众中亦菩萨身。如来居然可见。言三世间圆融岂报化之云别者。十身中众生业报。即众生世间。国土虚空。即器世间。余是智正觉世间。此三情非情异。染非染异。尚得为一。岂一如来身上。而分报化之殊。明知权说隔历难可比此圆融。

　　大方广佛华严经随疏演义钞卷第十八



　　大方广佛华严经随疏演义钞卷第十九

　　　　唐清凉山大华严寺沙门澄观述
　　疏。是知略以下。第五结叹难思。可知。第六众海云集中。
　　疏。一为影响为主伴故者。此集意中十意。皆闇取下经。此初意引。即诸大菩萨及下。证法如来皆互为主伴。若影之随形响之应声故。
　　疏。二为作辅翼等者。亦是义引。
　　疏。三为守护等者。经云。皆于往昔无量劫中。恒发大愿。愿常亲近供养诸佛。又下经云。一切诸佛化形所在。皆随化往一切如来所住之处。常勤守护。
　　疏。常为严净佛宫殿故者。此即主城神德下经云。皆于无量不思议劫。严净如来所居宫殿。所以标道场神。及释却引主城神者。此中等字。等城神故。然道场神合严道场。以道场神所叹德中。但云皆于过去值无量佛。成就愿力广兴供养。释曰。由无严饰之文故。等取城神之文耳。五为供养等者。以义繁重重故。总相引。偈赞下妙严品。其华幢等。即第二十二经升兜率天宫品。
　　疏。六为发起即解脱月等。七亦总引八九十并显可知。疏第二集因亦十等者。因谓因由。疏一曾与毗卢等者。即菩萨德中。云。此诸菩萨往昔皆与毗卢遮那如来。共集善根修菩萨行。二蒙佛四摄曾摄受者。即第二经初。总叹众集文云。如是皆以毗卢遮那如来往昔之时。于劫海中修菩萨行。以四摄事而曾摄受。三即义引入法界品。诸声闻等往在生死不曾闻此故不见闻。反显菩萨昔曾闻故。四即夜叉王德云。皆勤守护一切众生。此亦义引。如海云言发哀愍心有怖畏者。咸守护故等。即其文也。五即身众神德文云。皆于往昔成就大愿。供养承事一切诸佛。六即是足行神德文云。皆于过去无量劫中。亲近如来随逐不舍不舍即无厌足。七即乾闼婆王德文云。皆于大法深生信解。欢喜爱重勤修不倦。八即主风神德文云。皆勤散灭我慢之心。亦阿修罗德文云。悉已精勤摧伏我慢及诸烦恼。九即菩萨德文云。一切如来功德大海咸入其身。一切诸佛所在国土皆随愿往。亦通就义说。具二严者。方能周遍至诸佛所。十亦菩萨德文云。皆从如来善根海生。
　　疏。中有集因亦通集意者。谓即五六七八。五约往愿。承愿而来。即是集意由愿得来。即是集因。六约随逐。心乐随逐即是集意。由乐随逐故得来集。即是集因。七约乐闻大法而来。即是集意。由乐得来即是集因。八约散我。为叹散我。即是集意。由散我故方得在会。即是集因。初四后二但是其因由。同集善等故得在道场。但为集因非为别来。为同集善等故非集意。
　　疏。及随诸众各有别因者。即下经文。随名叹德。然上所引即是其文。然经随便宜叹德不同。如风神云散灭我慢之心。语其大意。总此十因遍通多众故。此别说随众别因。
　　疏。第四定数者。疏文分三。初随相别明。次然此诸众下会释。后此犹约相别下融通。
　　疏。第五权实等者。疏文分二。先通辩权实。后对前十类下。对前别辩。云互为主伴非权非实者。然权实有其二类。一本高迹下。如佛为菩萨。二本下迹高。如菩萨为佛。今既是佛则非迹下实是如来。又非本下则是实非权。既无权可对故。亦非实同果海故。疏昔为释迦等者。此有二经。一即放钵经。但云昔为释迦之师。二正是菩萨处胎经。第四经云。计我成佛身。此刹为最小。座中有疑故。于胎现变化。我身如微尘。今在他国土。三十二相明。在在无不现昔为能仁师。今为佛弟子。佛道极广大。清净无增减。我欲现佛身。二尊不并立此界现受教。我刹见佛身。下取意引。佛刹名无碍。佛名升仙尊。结云我身濡首是。又云。刹土名究竟。佛名大智慧。亦结属已云我身濡首是。
　　疏。当机唯实者。上至等觉下至地前。俱有听义。并皆称实。余八通权实。可以意得。
　　疏。将此对前权实等者。此第八门疏文分二。先正明。此下对前料拣。初对第五门料拣。若对前十类。即对第三门料拣。
　　疏。第七前后等者。谓约列众。余经或从胜。先列菩萨。后列声闻。或从微至著。或先列声闻。后列菩萨。今此众海何者为先。
　　疏。文分三。一正明。二解妨。三结成表法。今初。列与赞德前后不同。然以菩萨为本。杂类为末。下赞德中。先三卷明杂类赞。后第五卷方明菩萨赞。故云寻末归本。
　　疏。又从本流末下。通妨。谓有难言。就先列中。既菩萨为本。杂类为末。先本后末。即合诸天之内。从自在天次明广果。次列三禅等。何以先明欲界。后列初禅二禅等耶。是则先小后大矣。故今答云。菩萨为本犹如一乘。杂类为末如流三乘。三乘之中初于鹿苑转于四谛。渐次归大故。先列欲界。后列色界。如次而上。故云先小后大故自在为末。末即末后耳。摄末归本者。又有难言。赞德之中表寻末归本。后明菩萨者。则合先明日月天赞。末后方明自在天赞。何以杂类之中。先明自在赞耶。故今答。云摄末归本。必从深至浅。谓菩萨是所归之本。杂类是所摄之末。摄末必须从胜。是故先摄大乘权教。如海摄百川。必先摄江次摄大河。次摄小河。次摄沟洫。故摄归一乘先摄权大。次摄缘觉。次摄声闻。次摄人天。一毫之善无不皆摄。故先明自在天赞。表是所摄之中先摄胜也。后明日月天等。表所摄之中后收劣也。
　　疏。然皆显法界下。第三结成表法。又二。一结成自在。二又表四十二位下。结成交彻。
　　疏。第八有无等者。文中二。先别明。此中分三。初通明前三。次别辩第四。后合解余六。后上十且随相下圆融。
　　疏。四约乘无二乘不共教故等者。此段有四。一正明。二下为显法下。通妨。谓有难言。若无二乘。第九会中何得有耶。答云。为显法耳。次又难云。若为显法则有二乘。答云。亦不见闻与无同故。三智论云下。引证云。明无小乘是不共义。四或大乘经下。四重通妨难。正通智论。兼通正义。谓有问。言现有唯列小而是大乘如金刚经。那言前列小但是小乘经耶。答云。为引摄故。智论就其大略故唯列小乘。是小乘经。如金刚经等别是一理耳。言或唯列大亦非一乘。谓主伴不具者。即如楞伽等是也。
