<!-- { "loadSidebar": true } -->
　　经。应作是念(至)灭唯法灭。
　　赞曰。下观唯法。初观。后结。初总观。后别观。此总观也。总观此身。法合共成。念念生灭。生死流转。三界五趣。四生生时。唯有法生。死灭之时。亦唯法灭。众生妄想。谓我生死。实唯法也。
　　经。如是诸法(至)不言我灭。
　　赞曰。此别观也。别观此身。诸法相续。法无知故。互不相知。竟无思念。生既不言我生灭亦不言我灭。故知无我。无实作用。唯有其法。
　　经。有疾菩萨(至)如是法想。
　　赞曰。此结观法。知唯有法。当除我想。二十论云。说无有情我。但有法因故。
　　经。我此法想(至)如是大患。
　　赞曰。上破我执。断烦恼障。下破法执。断所知障。有二初略。后广。此略也。昔执我想。犹是病根。今执法想。及极颠倒。我想既是生死之根。法想乃是我执之源。障菩提本。实为大患。我应除灭。亦为有情除灭此患。法执本灭。烦恼自亡。故破法想。言为有情。破我执中略不言也。胜鬘经言。无明住地。与一切烦恼。为依持建立。若无明住断者。过恒沙烦恼皆悉随断。二乘所不能断。唯佛菩提智之所能断。故无明住地。为烦恼依。
　　经。云何能除(至)我我所执。
　　赞曰。下广有二。初破有病。后破空病。此二既无谁复为空等是。初破有中有五问答。展转相生。旧经有四。此初问答。受生死苦。不得菩提。名大患体。此由烦恼。我我所执。当顺除灭。
　　经。云何能除(至)谓离二法。
　　赞曰。第二问答。由离二法。二执须除。
　　经。云何离二法(至)毕竟不行。
　　赞曰。第三问答。内者自身。我执所依。外谓除身所余诸法。我所执依。但此二不行。我我所执灭。
　　经。云何二法(至)无所观察。
　　赞曰。第四问答。显空内外。要观诸法平等。无有分别动摇。无所观察。无所观察者。观一切法空无所有。即是平等。无动无摇。
　　经。云何平等(至)二性空故。
　　赞曰。第五问答。空理义云。我与涅槃。胜义谛中二俱平等。由彼二性空无体故。应理义云。遍计所执。我与涅槃。二俱平等。妄心所执。性皆空故。非真涅槃。又体非有。与妄所执我相同无。涅槃非是妄所执故。若真涅槃亦妄所执。诸圣等趣。何所证也。又所执有。可异涅槃。而称不等。所执既无。不异涅槃。是故平等。
　　经。此二既无(至)假说为空。
　　赞曰。破自患中。上破有病。下破空病。有三。初乘前破有。以显空义。次显执空亦成大患。后劝住真。离有空病。此初文也。恐执非有。别有实空。今显破执有故假说为空。以假空名破执二实有。非空即实空。
　　经。此二不实(至)唯有空病。
　　赞曰。下显执空亦成大患。有二。初显执空为病。后显除此空病。此初也。执二为有。既为大患。执空为空。亦足病矣。俱妄分别执所执故。
　　经。应观如是(至)毕竟空故。
　　赞曰。此除空病。空理义云。不但执有病已成空。执空之病。其性亦空。胜义谛中。毕竟空故。由斯世俗妄病皆除。应理义云。上观法境其性空无。知能执此亦性非实。既知空境妄执不真。能执空心亦定非实。遍计所执毕竟空故。
　　经。有疾菩萨(至)而受诸受。
　　赞曰。下观住真离有空病。此总离有空病。言能受者。心心所法。能缘能修能证能领一切法也。言所受者。心心所法。所缘所修所证所领一切法也。有所受者。即妄所执。有能受者。即妄能执。有疾菩萨应无妄所受而受诸所受。空理义云。无世俗二受依胜义受空。应理义云。无所执二受依非妄二受。应无所受离有病。耶受诸受离空病。
　　经。若于佛法(至)所受诸法。
　　赞曰。此别显离有空病。空理义云。佛法未圆。不应唯依胜义灭受。专谓法空而有所证。应依俗谛离妄二受。而求圆证。灭除病惑。应理义云。佛法未圆。不应唯依灭所执受一向学空而有所证。应离所执能受所受。而依依他圆成二性而求圆证。除灭病因。
　　经。若苦触身(至)除彼众苦。
　　赞曰。下破他疾有四。一逢缘起想。二恒作救心。三知法性空。四观圆说法。此初文也。若增若触。有苦者。大悲为救。我之少苦。尚为难忍。恩他救疗。况他多苦。长夜难堪。而不加救。
　　经。有疾菩萨(至)有情诸疾。
　　赞曰。情作救心也。若非苦增有常疾者。恒作此念。即观三界五趣起悲。
　　经。如是除去(至)而可除者。
　　赞曰。知法性空也。观自他身。法皆无实。何有少法而可除者。故病皆除。不见疾故。旧云但除其病而不除法。空理义解。旧云有病妄可除。空法真不遣。真本来空。遣何所遣。应理义解。旧云。妄所执病。观空除之。有为无为。是法非病。何须除遣。
　　经。应正观察(至)为正说法。
　　赞曰。下观因说法。初标。后释。此标也。观察自他病之因缘。速令除灭。既自灭已。后为他说。
　　经。何等名为(至)皆有疾故。
　　赞曰。下释前标。初有五问答展转相生。后总结成断除二疾。此初问答。空理义云。有心缘虑即为虚妄。无心攀缘证空病灭。应理义云。缘虑者有漏分别心心所。由此因缘分别。便起分别。便起故无明俱。无明俱故法执生。法执生故我执生我执生故诸烦恼。生烦恼生故业生。业生故苦生。故有缘虑。有漏分别心心所法。为疾因缘。有缘虑者皆有疾故。疾体即苦行坏苦。苦苦皆是三界缘虑。皆名为疾。
　　经。何所缘虑谓缘三界。
　　赞曰。第二问答。三界之心。缘于三界。是名缘虑。若知行智。不缘三界。破裂生死。便非苦因。一切无漏理非苦本。故说有漏缘三界苦名为缘虑。
　　经。云何应知(至)则无缘虑。
　　赞曰。第三问答。云何知此缘虑心等为众苦因。谓得出世能了达能有缘虑虚妄起故。所执诸法都无所得。若起正智得无所得。则无三界虚妄缘虑。
　　经。云何绝缘虑谓不缘二见。
　　赞曰。第四问答。云何得绝妄缘虑心。谓不缘二见。即无分别智。内证真如。是不缘二见。缘谓待藉。旧云二见。二见是所无故。唯识云。若时于所缘智都无所得。尔时住唯识。离二取相故。
　　经。何等二见谓内见外见。
　　赞曰。第五问答。内见谓我见。或能取。外见谓我所见。或所取。
　　经。若无二见(至)则无有疾。
　　赞曰。下总结成断除二疾。此无自疾也。若有二见。执有所得。若无二见。则无所得。证法真如。既证得真。三界有漏缘虑都绝。缘虑绝故。因既不起。因起不起故。苦果不生。则无诸疾。旧文无结。上义不明。
　　经。又自无疾(至)有情之疾。
　　赞曰。此断他疾。
　　经。文妙吉祥(至)调伏其心。
　　赞曰。自下第二结成胜觉能断众苦。有三。一结。二标。三释。此结成上。亦是生下。
　　经。唯菩萨菩提(至)即为虚妄。
　　赞曰。此标胜觉能断众苦。菩萨胜觉慧。能断诸苦。非余一切外道二乘。若非菩萨胜觉能断。菩萨所修便为虚妄。空无果故。
　　经。所以者何(至)乃名菩萨。
　　赞曰。下释前标。初喻。后合。文意可知。

　　说无垢称经赞卷第四(末)



　　说无垢称经赞卷第五(本)

　　　　大慈恩寺沙门基撰
　　经又妙吉(至)非真非有。
　　赞曰。自下第二大段。调伏二乘心明大悲以破无。二乘唯自利。法执系缚。今说大悲妙慧方便解故。名调伏二乘心明大悲以破无。以著空者无大悲故。文段有三。初明大悲观自他疾。次所以者何下。释其所由。后菩萨如是下。结成离系。初中文二。初观疾相。后起大悲。此初也。自他疾。非真实。非定有。因缘假合。所共成故。
　　经。如是观时(至)发起大悲。
　　赞曰。此起大悲也。不应如凡夫有爱者以起悲。不如二乘起二见以起悲。或准下文。不应起爱味著诸定起见执爱无方便慧而起于悲。或不应见执彼实爱染名利等而起于悲。唯并为断一切有情客尘烦恼。起大悲也。前所不应。后所应也。
　　经。所以者何(至)而有疲厌。
　　赞曰。下释所。由此释所不应。若同凡夫二乘。起于爱见。执著味染。处在生死。即有疲厌。烦恼未亡。物我未遣。故有疲劳。而生厌倦。
　　经。若为断除(至)无有疲厌。
　　赞曰。此释所应。烦恼若亡。物我复遣。摄他同己。故于生死而无疲厌。故般若云。如是灭度无量众生。实无众生得灭度者。此是常心摄他同己。无爱见缠心。故能常度而无倦也。
　　经。菩萨如是(至)缠绕其心。
　　赞曰。自下第三结成离系。有三。初结成离系。次引教证成。后广明缚解。初有四缚。初三自利。后一利他。此初缚也。乘前起下。故言如是。无疲厌故。便无爱见缠绕其心。此更互也。前言无爱见即无疲厌。此言无疲厌便无爱见。二互为因故。
　　经。以无爱见(至)即得解脱。
　　赞曰。此有二缚。以爱见灭。不为系缚。系缚无故。即得涅槃大解脱也。
　　经。以于生死(至)证得解脱。
　　赞曰。此缚利他。自既解脱。便有智力。为说妙法。令他离系。又证解脱。
　　经。世尊依此(至)斯有是处。
　　赞曰。此引教证成。初引。后结。若自有缚。不解他缚。凡夫二乘也。自能解故。能解他缚。如来等也。此说究竟利益一切故。
　　经。是故菩萨(至)离诸系缚。
　　赞曰。此结也。
　　经。又妙吉祥(至)菩萨解脱。
　　赞曰。下广明缚解有二。初问。后答。此双问也。
　　经。若诸菩萨(至)菩萨解脱。
　　赞曰。下答有二对。初明著禅名缚。不著禅则解。后明无巧有智名缚。有巧有智名解。此初对也。著四静虑八解脱八等持九等至名缚。味定不增修余慧品。摄有生故。若智善巧。不舍静虑诸等。持等而随所应摄益三有等生。而生三有。无所贪味。名为解脱。
　　经。若无方便(至)是名解脱。
　　赞曰。下明无巧有智名缚。有巧有智名解。有三。初标。次释。后解妙慧善巧差别。此初标也。此意说言。无善巧方便。但善摄妙慧名缚。二乘等是无智用故。有善巧方便并善摄妙慧名解。有善方便。慧之用故。
　　经。云何菩萨(至)名为系缚。
　　赞曰。下释有二对。初对住二乘无学菩萨。后对住二乘有学菩萨。初皆明缚。后皆明解。一一初皆问。次能答。后皆结。此问缚也。旧文二对。名字不同。义亦全别。应细勘之。
　　经。谓诸菩萨(至)成熟有情。
