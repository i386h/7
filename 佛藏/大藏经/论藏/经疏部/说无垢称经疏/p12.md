<!-- { "loadSidebar": true } -->
　　赞曰。此叹义无碍解。佛说法义。先行恶者。闻法即怖。怖堕落故。先行善者。闻法欢喜。善路生故。耽生死者。闻法厌离。欣涅槃故。心不定者。闻法断疑。心正定故。三兽渡河。证浅深故。
　　经。稽首十方(至)于彼岸。
　　赞曰。下有四颂。叙述别德。一一归诚。有九稽首。旧三颂半。此中有六。一叹精勤。二叹离怖。三叹得定。四叹导首。五叹离漏。六叹得果。如文可知。谛者实也。行实精进。名谛勇猛。已除五怖。得四无畏。名得无怖。畏旧云得无所畏。而无怖言。佛已至定不共法。一切妙定。佛皆得故。旧经无此。结有九种。谓爱。恚。慢。无明。疑。见结。取结。嫉。悭。此九能结五趣四生。诸生自体亦如结。难可解故。缚有三种。谓贪嗔痴。此缚有情处生死故。
　　经。稽首普济(至)心解脱。
　　赞曰。此有二归。一叹慈悲。二叹得果。不依生死。出世间故。得诸有情平等趣者。证涅槃故。涅槃是有情平等所趣故。旧云善知众生来去相者。向涅槃来。出生死去。然义稍乖。心解脱者。已离烦恼。慧既解脱。相应之心。不复彼呴。名心解脱。佛于诸趣。已得此故。
　　经。牟尼如是(至)无所住。
　　赞曰。此有一归。叹证真空。清辨解云。善修空者。证真理故。如空无挂碍。如莲不著水。诸相已遣。更无所遣。生死尽故。出世愿满。更无所愿。故今稽首。如空无住。得真谛者。护法解云。善修空者。空有二种。一云舜若。此但名空。空者无也。即遍计所执。二云舜若多。此云空性。空之性故。体即真如。性是有也。善修所执空故。一切相遣。善修圆成空性故。一切愿满。由此归佛。如空无住。旧经似有文中仍阙。
　　经。尔时宝性(至)问我严净佛土。
　　赞曰。说因圆满中。自下第二明其请益。于中有四。初明宝性请益。二明佛赞敕听。三明宝性敬诺。四明如来广说。此初文也。阿云无。耨多罗云上。三云正。藐云等。又三云正。菩提云觉。总云无上正等正觉。如常分别。不繁述之。发趣者。五百童子。发心求趣。彼减问我严净佛土。此有二义。所严清净土。即土相状。能严修净佛土。即土之因。故问有二。一问净佛土状相。二问修彼之因。旧经愿闻净土行。问唯问因。不问土相。
　　经。作是语已(至)分别解说。
　　赞曰。此明佛赞敕听。有二。初赞。后敕。
　　经。于是宝性(至)皆希听受。
　　赞曰。此明宝性敬诺。善哉世尊。敬之词也。先本无之。
　　经。尔时世尊(至)严净佛土。
　　赞曰。下明如来广说。大文有二。初答前问。后劝严心。答问有二。先答土相。复次已下。答问严因。答土相中有三。一总标。次别显。后释所由。此总标也。凡土有二。一有情世间。二器世间。圣土有二。一菩萨二宝方。合此二种。假名为土。离有情等。无别土故。由有有情。方有器界。有情成菩萨。器界及宝方。菩萨本欲化诸有情。令得出世。方便变秽而为宝方。根本不为变器成净土。器是末故。所以今标诸有情土。是为菩萨修行所严清净佛土。故俗亦言人为邦本。本固邦宁。即同于此。旧云众生之类是菩萨佛土。文义不同。严净当来成佛之土。名净佛土。非菩萨时已名佛土。

　　说无垢称经疏卷第二(本)


　　说无垢称经疏卷第二(末)(至第三之始)

　　经。所以者何。
　　赞曰。自下别显有二。初征后显。此征词也。有何所以诸有情土。是所严土。
　　经。诸善男子(至)严净佛土。
　　赞曰。下有五重。旧有四重。阙此第二。亦可合新二以为旧一。名随化众生而取佛土。理虽亦同。然义难知五重分二。初二重。明随众生发心修行。即摄彼生。以严佛土。后三重。明随众生应以如是严净佛土而得成熟。即便摄受如是佛土。或初摄外凡生严变化土。后摄地前生严他报土。或初摄生。后摄行。二义虽殊。但以严众生土为严佛土。初中有二。初重明生众生生善离恶。即摄严净。后重明众生发起福慧。即摄严净。或初明众生发心修行。即摄严净。后明众生起余功德。即摄严净。或初明众生得乐离苦。即摄严净。后明众生增善灭恶。即摄严净。有三翻义。此初文也。以增长者。生起善故。或发心故。或得乐故。以饶益者。或离恶故。或修行故。或离苦故。旧云随所化众生而取佛土。合初二重。所资益有情名所化生。亦得。
　　经。随诸有情(至)严净佛土。
　　赞曰。此第二重。明随众生发起福慧。起余功德。增善减恶。即摄彼生。以严佛土。一一对前。有三翻释。
　　经。随诸有情(至)如是佛土。
　　赞曰。下有三重。明随众生应以如是严净佛土。而得成熟。即便摄受如是佛土。中有二。初一重。随众生应以如是严净佛土。而得息恶。即摄是土。后二重。明随众生应以如是严净佛土。而能获善。即摄是土。此初文也。调伏者。调和控御身语等业。制伏灭除诸惑业故。应以如是严净佛土者。修诸菩萨一切胜行。名严净土。严净土因故修因曰严。此中意说。随诸众生应以如是菩萨妙行而得息恶。即便摄此菩萨妙行。如自持。戒调伏他恶。严佛土者。本利生故。
　　经。随诸有情(至)如是佛土。
　　赞曰。此之二重。明随众生而得获善。即摄是土。有二。初明未得果者。随得果善。后明未得因者。随得因善。佛智者果善故。圣根行者因善故。得圣根者菩提心。得圣行者此后行。或圣根者信等五。其圣行者余万行。或圣者佛也。圣根即行。行为根本。而得圣故。或圣根者无漏慧。圣行者此余因。
　　经。所以者何(至)清净功德。
　　赞曰。此第三释所由也。文有二。初释所由。后举喻显。此初文也。先问后答。此中问意。前言诸有情土。即是菩萨严净佛土。有何所以。而今乃言随诸有情增上饶益。即摄彼生。以严彼土。佛言善男子。菩萨根本。摄受佛土。严净佛土。所为所作。皆为有情增长饶益起净功德。更不为余。故以有情增长饶益等。而为佛土。若诸有情。不增长善法饶益与乐起净功德。此非佛所化。不是菩萨严净佛土故。旧文略。意亦微有异。
　　经。诸善男子(至)终不能成。
　　赞曰。下以喻显。初喻后合。此喻也。此喻有四。一大。二空地。三宫室庄严。四虚空。其庄严者。以诸珍宝而庄严之。人于空地。不安宫室。于空不成。
　　经。菩萨如是(至)如是佛土。
　　赞曰。下合也。人如菩萨。虚空如所执人法体无。法为本故。但言法空。其空地者。喻依他性。一切有情造生宫室庄严等者。喻彼有情增长饶益生净功德证圆成实。即便摄受如是佛土。
　　经。摄受如是(至)非于空也。
　　赞曰。除菩萨外。一切有情。于其所执空无之法。摄受佛土。必不得成。返显必于依他有情增长饶益生净功德证圆成实。
　　经。复次宝性(至)来生其国。
　　赞曰。下第二答问严净因。于中有二。初答严因。后诸善男子如是菩萨随发菩提心下。显土因所为利益。今有十八严净土行。旧有十七。无此第三。十八番中。分之为七。初四如文。以六度合。名止息诸障。四无量。四摄事。巧方便。菩提分。此之四法。名发起说。息无暇。自守戒行。十善业道。三名寂静故。皆有二文。初皆出因行。后皆显得果。此初翻也。若诸菩萨发无上心土者。即是严待当净土因。次前文说诸有情土。是为菩萨严净佛土。故言菩萨自发心土处即是严因。内因既尔。外感发起大乘有情未生其国。旧经当第三大菩提心。五根为体。大愿为缘。以不退屈。而为策发。所有余义。如幽赞说。问。佛地经说。净土因圆满者。胜出世间善根所起。何故此众。说发心等。为净土因。答。彼据正因能反之因。能导行因。唯智为性。此据要由万行圆满。方感净土。故发心等为净土因。亦不相违。
　　经。纯意乐土(至)来生其国。
　　赞曰。此第二番。梵云何世耶。名为意乐。不杂恶名纯净意乐。意乐内纯净故。有不谄曲不虚诳瑕悟众生来生其国。内纯善直修故。旧云直心。直心之体。虽纯意乐。无有痴直故。
　　经。善加行土(至)来其国。
　　赞曰。此先所无。妙修福慧。如功而修。名善加行。故有发生善行有情。任持不舍善行有情来生。加行体慧。或通诸善。
　　经。上意乐土(至)来生其国。
　　赞曰。上者增上。凡修善时。发起增上猛利威势。名上意乐。故其善法有情来生。旧云深心增上猛利之意乐。亦是深心故。义得文疏。
　　经。修布施土(至)来生其国。
　　赞曰。此中六度。合名止息。止息障故。其体如前。布施除悭。外感能舍。戒舍犯垢。此即十善业道。故感十善有情来生。安忍除恚。故能感得三十二相。以自严身。三十二相。至下当知。由耐怨害。外感堪能忍受诸苦。由安受忍。外感柔和。由谛察忍。外感寂静有情来生。旧但云三十二相众生来生。理与此乖。勤除懈怠。外感可知。定除散乱。故感念知定者来生。由正念故得定。由闻思以定生。闻思二慧体正知故。又由念故得定。由定故以慧生。慧即正知故。旧本无此正念正知。慧除愚痴故。感入圣有情来生。入正定者。得见道等。此聚有三。一正定聚。入见道故。二邪定聚。诸邪见者。三不定聚。除二所余故。入正定即诸圣者正定。亦通凡夫。信定亦名正定。于理未乖。
　　经。四无量土(至)来生其国。
　　赞曰。下有四番。令名名发起。既除障已。发起善故。此以五门分别。一列名。二释名。三辨行相。四出体性。五辨差别。列名者。慈悲喜舍。释名者。瑜伽第十二云。缘无量境。普缘一切有情。起此四故。起无量行。行解亦复极广大故。感无量果。得大梵福。成如来故。名为无量。四者是数。带数释也。辨行相者。法界有情。总为三类。一无苦无乐者。无倒与乐名慈。无嗔为体。二有苦者。拔苦名悲。不害为体。三有乐者助喜。不嫉善根为性。复于无苦乐者。起离痴想。于有苦者。起离嗔想。于有乐者。起离贪相。平等欲令离诸恶故名舍。令舍恶故。善舍为体。出体性者。今为三法为体。谓无嗔不害及舍。辨差别者。此各有三。一有情缘。作有情想。二者法缘。不见有情。唯作法。后于诸法。离分别心。作真如想。名为无缘。此三之中。初共外道。次者共二乘。后唯菩萨。初三安乐。后一利益。感果可知。
　　经。四摄事土(至)来生其国。
