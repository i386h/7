<!-- { "loadSidebar": true } -->
　　经。妙吉祥言(至)复无侍者。
　　赞曰。下第二段问彼室空及无侍者。有二。初问。后答。此为双问。一问室空。二问无待。初问法空。后问生空。若诸菩萨。随诸有情。病及愈者。宁成二空。
　　经。无垢称言(至)亦复皆空。
　　赞曰。下答有二。初答室空。后答无侍。初中有十三问答。此初答也。空理义云。一切佛土。皆本空寂。故今我室真性故空。应理义云。法身佛土。因空所显。空理故空。报化佛土。空无所执。空事故宜。体皆非无。我今此室。表佛土空。是故空也。
　　经。问何以空。
　　赞曰。二问也。为何所以佛土亦空。
　　经。答以空。
　　赞曰。三答也。空理义云。以胜义谛空无所有。佛土便空。故言以空空。应理义云。以空无彼遍计所执。方能显于法报佛土。法报佛土由此称空。名空。非空无空。
　　经。又问此空为是谁空。
　　赞曰。四问也。问此所空谁为能空。
　　经。答曰此空无分别空。
　　赞曰。五答也。心有分别。执有非空。由无分别。故一切空。空理义云。虽知诸法本性皆空。证无分别证空故。应理义云。心有分别。执所执有。由无分别。证所执空。
　　经。又问空性可分别耶。
　　赞曰。六问也。空理义云。真空之性可分别耶。无无分别而不证空。应理义云。所执空性可分别耶。有分别时而不证空。
　　经。答曰此能分别(至)分别为空。
　　赞曰。七答也。初标答。所以者何下释。空理义者。能分别心。体性不空。可能分别真空之性。能分别心体性本空。何能分别真空之性。故释之云。空性不可分别为空。能缘所缘俱性空故。前随执有。且对名空。其实此空。非空不空。何可分别。应理义云。执能分别既是所执。亦复体空。不但所执境名之为空。执有能取心亦是空。故有此实能取所取空可分别。分别心亦空。空性谁分别。由此道理。故释之云。空性不可分别为空。前随依他真如道理。对破执有。且说为空。其此空非空不空。何可分别。
　　经。又问此空当于何求。
　　赞曰。八问也。问空所由。于何处求。知此空相。
　　经。答曰此空(至)二见中求。
　　赞曰。九答。六十二见有多文。或有我见我所见为本。于一一蕴。皆执为我。皆有三。所谓是我璎珞。是我童仆。是我窟宅。由分别行缘蕴不分别所起处。成此二十句。二十句中。五是我见。十五句是我所见。三世五蕴。各执二十。成六十种。并本二种。有六十二。又有经言。六十二见。二见所摄。一边见。二邪见。边见摄四十七。谓四边常论。四一分常论。有相十六论。无想有八。非有相非无相亦八。此四十见常见摄。七断灭论断见摄。故成四十七。边见所摄。邪见摄十五。谓四有边论。四不死矫乱。二无因论。五现法涅槃论。此等门义。皆如别章。恐繁不述。由此妄见。执诸法有。执心既妄。故知境空。虽知空遍由五见。其六十二。数多妄甚。且偏说之。亦无过也。
　　经。又问六十二见当于何求。
　　赞曰。十问也。问此诸见虚妄所由。此见虚妄。求何得知。
　　经。答曰当于诸佛解脱中求。
　　赞曰。十一答也。诸佛于此而得菩提。故知见妄。又迷解脱起此见故。
　　经。又问诸佛解脱当于何求。
　　赞曰。十二问也。问此解脱是谁能证。证此解脱。于何处求。
　　经。答曰当于(至)心行中求。
　　赞曰。十三答也。由诸有情心迷正理。诸妄见起。便不解脱。有情心行。若悟真理。断诸妄见。便证涅槃。是故解脱有情心求。上六问答。皆应理义。空理义云。妄境心无二空于诸见求。妄真无二故见于解脱求。因果无二故解脱于心行求。胜义谛中。皆无二故。
　　经。又仁所问(至)皆吾侍也。
　　赞曰。下答第二问何无侍者。初标。后释。此标也。
　　经。所以者何。
　　赞曰。下释有二。初征。后释。此初征词也。夫侍者者。众事恭顺。动止必俱。此二不然。何故名侍。
　　经。一切魔怨(至)皆吾侍者。
　　赞曰。摩赞生死。恐超三界。我为众生。不厌不弃而又制之。令随恭顺常能尔故。以摩为侍。外道欣求一切恶见。亦复赞之。我求智见。见达诸法。不厌不弃。又亦化彼令随恭顺。常能尔故。外道为侍。旧云于诸见不动。虽起善见恶见不动。理亦无乖此上意者。空理义云。虽证二空。真不坏随世俗故。亦有侍等。应理义云。虽知所执真如性空。因缘事中。不无侍等。是故有病。
　　经。妙吉祥言(至)为何等相。
　　赞曰。自下第三。问病之相。有三问答。此初问也。
　　经。答曰我病(至)亦不可见。
　　赞曰。此答初也。相者状也。我病不是诸色所摄。不同世病依色变现。故无相状。亦不可见。以是大悲精进逼迫名为病故。此病乃以利乐精进。大悲所起。大悲非色。
　　经。又问此病(至)为心相应。
　　赞曰。第二问也。问病在身为在心耶。
　　经。答曰我病(至)如幻化故。
　　赞曰。此第二答妄执有身相。此身相都无。名身相离。离者空也。非此身相应。因缘假有如影像身。此身非无病与身相应。以身语业济众生故。前答实事病非色相。今答随众生故亦身相应。或五识有名身相应。非色处色。亦不相违。妄执有心相。此心相都无。名心相离。离者空也。非此心相应。因缘假有如幻化心。此心非无。病与心相应。常以意业利众生故。旧身但有非相应义无亦相应。心标非相应解有相应义。细勘方知空理真谛非二相应。俗二相应。应理二性非二相应。依他二相应。
　　经。又问地界(至)何界之病。
　　赞曰。此第三问。其病体者。四大乖违。令众苦逼。于此四界。何界病耶。界者性也因也类也。四大体类说为色因。故名为界。
　　经。答曰(至)界性离故。
　　赞曰。众生病故。即我病生。众生四界为病因彼。亦是四界。界性空离。亦非四界身心四界。皆言离者。空离义云。真性空故。应理义云。所执无故。意恒有别。一初唯知。虽知二空。为生亦病。故有病相。
　　经。无垢称言(至)令其欢喜。
　　赞曰。自下第四问慰喻。有二。初问。后答。此问也。宾主对扬。遆相发起。上来客问主讫。故此主人问客。又主人之事。客人为能问。客人之事。主人问之。慰疾客人之事。故无垢为问。慰者安。喻者晓。云何安慰晓喻病者。旧经乃是文殊为问。净名为答。其义极乖。非文珠不解慰喻可以问他。
　　经。妙吉祥言(至)乐于涅槃。
　　赞曰。下答有二。初答。后结。答中有十句。初五劝作而不作。后五劝所作而依。或初五令离恶。后五令修善。此中有二。二乘示无常。劝灰灭智。厌离于身。菩萨不然。示身无常。应生厌离。劝得常身金刚不坏。二众示苦。劝乐涅槃永入寂灭。菩萨示苦。令舍苦身。不劝入寂。教化众生。
　　经。示身无我(至)毕竟寂灭。
　　赞曰。示身无我。谁为病者。不劝成熟有情。无实众生可成熟故。若假有情。亦劝成熟故。旧经说教导众生。二乘示空永入寂灭。菩萨虽示一切空寂。除诸有恐。不劝众生入毕竟寂。此二皆由大悲熏故。
　　经。示悔先罪(至)令除彼疾。
　　赞曰。空理义云。二乘执有三世。现作罪已。入过去世。名有移转。过去有体。当来感果。大乘之罪。本性皆空。何有移转。即教病者之忏悔义。应理义云。大乘之罪。熏种在身。未悔已前。念念现在。不入过去。名无移转。未除不灭当来感果。而虽教彼有疾菩萨悔先作罪。罪恒现在。而不说罪移入过去。过去无故。由此旧云而不说入于过去。又移转者。灭无果义。示先作罪能有恶果。令其悔除。不说作罪移灭无果。以已疾苦。难可忍受。劝愍有情。令除彼疾。
　　经。劝念前际(至)令修净命。
　　赞曰。劝念无始。所受众苦。难可忍受。由此乃应饶益有情。勿为烦恼。若有助命。善法不生。劝修诸善。根本净命。净命乃是众善本故。
　　经。观勿惊怖(至)令永寂灭。
　　赞曰。虽遇疾病。劝勿惊怖。此病众苦。应加励力。精勤勇猛。冀超生死。劝为医王。疗世自他世俗身病。及疗胜义一切心病。令永寂灭。
　　经。菩萨(至)令其欢喜。
　　赞曰。此结前也。道从欢喜生。况令得妙法。故慰疾者。令其欢喜。
　　经。妙吉祥言(至)调伏其心。
　　赞曰。自下第五问于病者调心仪式。初问。后答。此问也。调和善生。制伏恶灭。名调伏心。
　　经。无垢称欲(至)所起业生。
　　赞曰。下答有三。初明调伏凡夫心法。次又妙吉祥有疾菩萨应自观察如我此病下明。调伏二乘心法。后又妙吉祥有疾菩萨应如是调伏其心不应安住调伏不调伏心下。双调二心。诸菩萨行能调。况无分别智。及与大悲。所调谓二障及唯自利。凡夫有障。故能造业。受生死苦。今破二障。业尽苦灭。是以初明调凡心法。二乘虽能出生死苦。然有分别。唯求自利。舍利众生。是以第二明调伏二乘心法。凡夫未调。二乘已调。皆唯偏住。非契中道。菩萨双离。以修中行。是故第三明双调二心法。又诸疾起。皆由二执。一者执有。二者执无。为调此二。故分成三。初明二空以破有。次明大悲以破无。后明不住以双破。依前所科。配此三段。初中有二。初正调伏凡夫心。明二空以破有。后又妙吉祥下。结成胜觉能断众苦。初中有二。初破自病。后破他病。若苦触身应愍险趣下是。初中复二。初破我执。断烦恼障。后我此法想下。破法执。断所知障。初中复二。初标。后释。标中复二。初观因缘法。后观无实我。此初文也。三界心心所。名为虚妄。不证实相。即此乖真。名为颠倒。虚异构获。名为分别。由此烦恼。而起于业。令生老死众苦之病。从自因缘烦恼业生。知唯法已。
　　经。身中都无(至)而受此病。
　　赞曰。此观无实我。因缘虚假。合以为身。无一真实。知无实我。而受此病。我既非实。病何得真。
　　经。所以者何(至)身亦无我。
　　赞曰。自下释中有二。初观无我。后观唯法。观无我中。初观。后结。观中有二。初观无我。后观因缘。次第释标故。四大之法。假合名身。别大既无主。总身亦无我。别总推征。我都非有。
　　经。此病若起(至)是病根本。
　　赞曰。此观因缘。病由业生。业由惑生。惑由执我为本故生。我既实无。妄执故起。妄心为本。遂有病生。故知病者因缘不实。
　　经。由此因缘(至)安住法想。
　　赞曰。上观我无。此且由结。应除病因。执我之想。唯有因缘。住此法相。观因缘法。以破我故。
