<!-- { "loadSidebar": true } -->
　　赞曰。既难无住。恐义无由。故引经。时之极促。名为刹那。不但一刹那。念念皆如此。故经重言刹那刹那具生老病死。者熟变。即异相也。唯说有三。不说有住。现法二时没入过去。初后暂一生。生时亦老。更无别时。唯说生没初后二时。即如经说有三有为之有为相。谓生异灭。不别说住。大乘解云。由一切行三世所显。由未来世本无而生。彼既生已落谢过去。现在世法二相所显。谓住及异。唯现在法。有住可得。前后变异。亦唯现在。总说住异。而为一相。住是有情所爱著处。为令生厌。又同一世。所以合说。今此经中。说无实住。亦无经停片时实住。故唯说三。生老死相。或说现身念念皆有十二支中生老死支。故无住也。
　　经。若以无生(至)所入正性。
　　赞曰。下难无为。初牒出体。后正申难。此牒出体。空理义云。入者证也。正性者。法之真性。即胜义空性也。应理义云。无生之体。即是所证真如正性。真如乃是法正真性。旧云正位。位者体位。即正性也。
　　经。于此无生(至)得受记耶。
　　赞曰。此正申难。空理义云。空胜义中。何记可授。何觉可证。有觉可证。有记可授。无觉可证。云何记也。应理义云。前难因缘法门。此难真如法门。真如门中。第无觉可证。何有记别而受记耶。金刚般若云。实无有法佛得阿耨多罗三藐三菩提。乃至然灯佛与我记等。
　　经。为依如生(至)得授记耶。
　　赞曰。下以有为无为一为难。前难二别。可有前过。今以有为无为是一。故有记别。便作是难。于中有三。初别难依如。次总显依如。后结难依如。初中复三。初双征。次别难。后双结。此初文也。空理义云。若世俗有与胜义空一。得授记者。为依空生为依空灭得授记耶。应理义云。若因缘法与真如一。得授记者。为依生为依灭得授记耶。
　　经。若依如生(至)如无有灭。
　　赞曰。此别难也。空理依空。无生无灭。应理依如。亦无生灭。如何授记。旧文难解。
　　经。无生无灭(至)无有授记。
　　赞曰。此双结也。记因得果。因灭果生。生灭既无。如何授记。
　　经。一切有情(至)亦如也。
　　赞曰。此总显依如。泛然总显一切依如。欲明如中无授记故。一切有情。及一切法。此总依如。于中一切贤圣依如。于中弥勒别亦依如。欲显凡圣人法总别皆依于如。空理义云。皆依如者。皆性空故。应理义云。用依性故。体依性故。
　　经。若尊者(至)而得授记。
　　赞曰。下结难依如有二。初总申难。后释所由。此初文也。尊者依如。既得授记。有情依如。亦应受记。
　　经。所以者何(至)异性所显。
　　赞曰。此释难由。真理混名非二显。依无二门而得显故。亦非种种差别所显。体成种种。或非二我之所显示。亦非种种横计差别之所显故。何得有记。记者别也。验因明果。有种种故。真无种种。故无授记不授记者。
　　经。若尊者(至)当有所证。
　　赞曰。自下第三以烦恼菩提理均为难。有二。初难菩提。后难烦恼。菩提有二。初难。后释。此难也。
　　经。所以者何(至)等所随觉。
　　赞曰。此释难由。菩提觉义。一切有情。皆有佛性。若勤来者。平等皆能随觉诸法。弥勒当随觉。慈氏得授记。有情当随觉。亦应得授记。旧云一切众生即菩提相。以等随觉。即有当来菩提相故。此乃事均俱当证故。
　　经。若尊者(至)当有涅槃。
　　赞曰。下难涅槃有二。初难。后释。此难也。
　　经。所以者何(至)为般涅槃。
　　赞曰。下释难由。空理义云。非一切有情当有证空而不涅槃。空无苦果。即名涅槃。以佛观见真如性空为涅槃故。应理义云。般涅槃。此云圆寂。涅槃有四。一自性清净涅槃。谓一切法相真如理。二有余依涅槃。谓苦因尽所显真理。三无余依涅槃。谓苦果尽所显真理。四无住处涅槃。谓所知障尽。大悲般若所转真理。今以性净。难余三种。难意云。非一切有情不当般涅槃。佛说真如为性净涅槃。性净涅槃。既本具有。余三义显。何当不有。旧云佛智众生毕竟寂灭。现有性净。即知当来有涅槃相。离此真如。不须更灭。今已灭故。
　　经。以佛观见(至)为般涅槃。
　　赞曰。重释前相。空理义云。以佛观见有情本性寂灭空理。为涅槃体。故说众生当证此空真如。为般涅槃。故与尊者。二理皆均。应理义云。以佛观见本性真如。为涅槃体。故说有情当证真如。得余三种之圆寂故。尊者当得。有情亦当得。既难当得。故知以本性净涅槃。难余三种。
　　经。是故慈氏(至)滞诸天子。
　　赞曰。第三大文结劝显真。有二。初略劝显真。后广劝显真。略中复二。初略劝。后略显。此略劝也。空理义云。勿以分别有相招诱天子。论滞天子。令不证真。应理义云。弥勒前说因缘法门。无垢今以真如法门。以深难浅。故且不答。但修因缘浅教初学名诱。不能超进名深。迟缓行故。应示真如及真智。教令根熟及速入也。
　　经。夫菩提者(至)亦无退转。
　　赞曰。次略显真。空理义云。空为菩提。故无求退。应理义云。解深密经说。菩提菩提断。俱名为菩提。智度论云。智及智处。皆名般若。菩提能观智。菩提断即真如。二俱菩提。今说真如名无上菩提。故无趣求亦无退转。
　　经。尊者慈氏(至)菩提之见。
　　赞曰。下广劝显真有二。初广前劝。后广前显。此初也。有趣有求。有退有转。见有此者。名分别菩提之见。不契真宗。当令舍之。
　　经。所以者何(至)非心能证。
　　赞曰。下广显真。初票。次释。后结。此标也。不可以五根身能证。不可以分别心能证。五识名身。依色根故。虽无分别智相应名心非心。而是心是无分别智。非分别心。是无分别心。今遮分别故。言非心能证。
　　经。寂灭是菩提(至)皆寂灭故。
　　赞曰。下释菩提非身心证。今有三十二句。旧有二十五句。新三十二句中分四。初十三句。别明断及正智离计所执菩提之义。旧文十一句。次有五句。别明断及正智体之与用菩提之义。次有九句。别明断及正智离有漏依他菩提之义。旧有七句。后有五句。合明断及正智深妙菩提之义。旧有二句。初中有二。初八句明断是菩提。旧文六句。后五句。明智是菩提。空理义云。文段虽同。义意全别。菩提者真谛空性。理空为断菩提。心空为智菩提。应理义云。真如为断菩提。断之性故。无分别慧为智菩提。有智用故。菩提觉义。觉性觉用。俱名觉故。引教如前。八句明断菩提中。分三。初一句总谈离相。次六句别谈离相。后一句总成离相。此初也。有情相及法相。二皆寂灭故。寂灭是菩提。由此正智而可内冥。不可以身以心能证。此下菩提。皆释上文非身及心之所证义。然下菩提皆有二文。初票。后释。故者所以。释标所由。
　　经。不增是菩提(至)皆不行故。
　　赞曰。我法二种能缘缘时。皆是增益。真理不然。所缘不增。旧云不观离诸缘故。不可以遍计心之所观故。我法二种。可为名言分别作为之所缘行。真理不然。故是菩提。
　　经。永断是菩提(至)皆舍离故。
　　赞曰。我法二种。见趣所缘。为取所著。真理不然。永断见趣。舍离见趣。
　　经。离系是菩提(至)永寂静故。
　　赞曰。我法二种。动乱之法。乃为一切分别所缘。体不寂静。真理不然。故离分别。动乱系缚。一切分别。亦永寂静。旧云障是菩提。即此离系。然意难得。举其所治。显离是菩提。然无寂静。
　　经。广大是菩提(至)不测量故。
　　赞曰。此一句总成离相。弘者大也。一切分别。大不测。离分别心所行境故。旧经无此。
　　经。不证是菩提(至)皆远离故。
　　赞曰。下有五句。明智菩提。分三。初一句。体无所执能证作用。次有二句。以智依如。后有二句。显智一味。此初文也。一切分别静论永息。故无所执能证之相。是智菩提。
　　经。安住是菩提(至)随如故。
　　赞曰。此二句。以智依如。法者功德。界者性也。功德法性。故若法界。智住法界。随其真如至穷极故。旧经云顺是菩提顺于如故。
　　经。不二是菩提(至)实际所立故。
　　赞曰。不但理无有二。智亦不二。离计所执差别法故。实际者真理。智缘真理生。故名建立。旧经无此建立之门。
　　经。平等是菩提(至)毕竟离故。
　　赞曰。下第二段有五句。别明断及正智体之与用菩提之义。有二。初二句。明断菩提体。后三句。明智菩提用。此初文也。初句明断性平等遍十二处。眼与色。耳与声。乃至意与法。皆平等遍如虚空故。后句明断无为。离四相故。
　　经。遍知是菩提(至)所不杂故。
　　赞曰。下三句。明智菩提用。遍知心行。能照之用。正智即是能了之门。除此更无能了用故。与内六处。体不相离。依六处起。能了诸法。即名为门。更无门也。旧名不会。文错难知。果智能会。非因六处可能会故。
　　经。无杂是菩提(至)永远离故。
　　赞曰。智体无漏。非烦恼杂。烦恼现行相续乃种习气。永远离故。
　　经。无处是菩提(至)不可见故。
　　赞曰。自下第三有九句。别明断及正智离有漏依他菩提之义。有二。初八句。明断菩提离有漏相。后之一句。明智菩提离有漏相。此中初句。理无方所。此第二句。理无住处。依他有方。可有形段故。亦有住处为可见故。旧经无住。
　　经。唯名是菩提永远离故。
　　赞曰。有为诸法名有作用。由名诠之。体用便增。可有名体。真理不然。唯名所显。声无作用。不能令真体用增长。唯有假名。无所诠相。旧云假名。意少别也。不同依他可取可舍。犹如波浪。有为有动。真理不可取舍。故名无浪。旧名如化是菩提。文别意同。
　　经。无乱是菩提(至)本性净故。
　　赞曰。真理常静。故无动乱。本性清净。故体善故。
　　经。明显是菩提(至)离攀缘故。
　　赞曰。真理无染杂。故体明显。性离攀缘。故无取著。旧经无明显。
　　经。无异是菩提(至)平等性故。
　　赞曰。此之一句。明智菩提离有漏相。性智平等。能随诸法。皆悉觉了。故名无异。一味了别。名无异故。旧云诸法等故。等了诸法也。
　　经。无喻是菩提(至)极难觉故。
　　赞曰。下有五句。合明智断二种菩提深妙之义。非喻所喻。绝比况故。体深微妙。自非正智。难可觉故。
　　经。遍行是菩提(至)不能染故。
