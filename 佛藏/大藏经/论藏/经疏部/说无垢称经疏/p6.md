<!-- { "loadSidebar": true } -->
　　赞曰。上二句。能以少法广含多义功德。下二句。显无漏离缚殊胜功德。念谓明记诸所作事。如瑜伽五十七释契经说。念等念随念。别念不忘念。心明记无失。无忘无失法。此义如瑜伽摄异门说。定谓于境心不娆乱。五十七云。令心注。等住安住与近住。谓调寂静寂止。一趣等持性。此如对法论第十说。总持者。陀罗尼也。念慧为体。能以少功广含多义。能总任持。名为总持。此有四种。一法。二义。三能得菩萨忍。四者咒。由念明记。成无忘失。定无乱错。常居一趣。总持苞含。易可受说。故以少法。能苞广法。解脱智门者。谓无漏智。离有漏缚。故言解脱。解脱即无障。无障解脱。以智为体。智即是门。智门。能入三性境。故瑜伽论云。若以解脱门言之。出世正智所摄。显扬论云。但言空无愿无相。通有漏无漏。若定若散。闻思修慧。若言空无愿无相三摩地。通有漏无漏。唯定非散。唯修慧非闻思。若言空无愿无相解脱门。唯无漏非有漏。唯定非散。唯修慧非闻思。今言解脱。故唯无漏。空门。缘所执。彼无体故。无愿门。缘依他。不于三界愿求故。无相门。缘圆成。观真如为无相故。或三解脱门。皆能缘三性。或十六行。种种不同。如枢要及瑜伽第十二抄。古经。二句合云。心常安住无碍解脱。无碍即无障。解脱即智门。可谓建立无障解脱智门。其心常安住。乍观。常安住彼无碍解脱。然即是定。略无今念及总持二。合今二合。为古一句。仍义不全。
　　经。逮得一切(至)陀罗尼辨。
　　赞曰。此说成熟六辨功德。一无断辨。连环不息故。二殊胜辨。不可屈伏故。三念辨。忆说法事故。四慧辨。分折诸法故。五等持辨。巧说诸定故。六总持辨。于一字等中。说诸义等故。既非四无碍解。亦非七辨。故别成六。下一辨字。贯通上中。此第六辨。四无碍解中。法义所摄。前之五辨。并解第摄。此第一。七辨中。第四无断尽摄。此第二。七中第七摄。一切世间最上妙故。此第四。彼第五。无疏谬故。念定皆通。随其所应。后智为体。旧经云。念定总持辨第不断。念定总持为三。辨才不断之言。应为一辨。阙胜慧二。古翻意说上三种。辨才不断。非不断辨也。

　　说无垢称经疏卷第一(末)

　　天保六乙未中冬第八日写之于爱智寮释游识


　　说无垢称经赞卷第二(本)

　　　　大慈恩寺沙门基撰
　　经。皆获第一(至)波罗密多。
　　赞曰。此显能到彼岸功德。即是十种波罗密多。第一者。显其十度。皆能具修。纯是无漏。然此十度。在地前位。于一行中。唯修一行。唯是有漏七地以前。于一行中。修一切行。通有无漏。八地以上。一切行中。修一切行。唯是无漏。胜前位故。皆名第一。十度者。一布大。二净戒。云调伏寂静。尸罗者。即净戒也。广律毗奈耶名调伏。调和控御身语等业。制伏灭阴诸烦恼故。寂静者。寂身语意。静六根中。诸恶戒故。尸罗者。清凉义。当得涅槃清凉义故。或戒自体。能除烦恼恶业热故。尸罗是体。调伏寂静。是戒功能。三安忍。四正勤。正勤即精进。五静虑。禅定也。六波若。七方便善巧。八妙愿。九力。十智波罗密多。古经阙愿。仍以第十第六合说。无不具足。意亦含故。应举初一。具足例余。若尔何劳更别列也。六度合以五门分别。一释名。二出体。三释相。四辨果。五诸门通局等　一释名者。梵云始迦波罗蜜多。始迦十也。波罗彼岸也。蜜多离也到也。总云十离到彼岸。十者数也。彼岸有五。一所知。二都。三理。四行。五果。由此十行。能了一切空有境尽。能解一切五明教尽。能达一切真俗理尽。能修一切福慧行尽。能证一切菩提果尽。名到彼岸。菩提菩提断。俱名菩提。菩提涅槃。并名菩提故。于五境中。有少不尽。不名到彼岸。离者远离。由此十行。能离生死五蕴等法。能到所知五种彼岸。名十波罗密多。大般若中。作如此解。带数释也。释别名者。能裂悭吝。名为布施。乃至决断诸法事理。名之为智。布施即波罗蜜多。乃至智即波罗蜜多。皆持业释也。二出体性者。布施有三。谓财施。法施。无畏施。贪苦良田。惠奉珍物。处生死者。惠以正法。怖惧众生。惠以无畏。俱以无贪及彼所起三业为性。此体有二。一无贪。二思。三业即思故。戒有三种。谓律仪戒。摄善法戒。饶益有情戒。别解脱戒。能离众恶。名律仪戒。诸有自利所修诸善。名摄善戒利乐众生所有三业。名饶益有情戒。此三俱以受菩萨戒时三业为性。此体唯思。忍有三种。谓耐怨害忍。安受苦忍。谛察法忍。他为恼乱。能受不嗔。修行逼迫。能安不退。闻法谛理。能印不疑。初即无嗔。次忍即精进。后忍即审慧。三复总以三业为性。体即四法。一无嗔。二精进。三慧。四思。精进有三。谓被甲精进。摄善精进。利益精进。如契经说。住有势有勤。有勇健坚猛。于诸善法中。常不舍善轭。轮作五名。谓被甲。加行。无下。无还。无足。如次配经五种精进。被甲精进。即初有势。余四精进。皆是摄善。虽摄五尽。并为自利。济益他时。不生懈倦。名利乐精进。此三以勤及彼所起三业为性。体唯二法。一精进。二思。静虑有三。谓安住静虑。引发静虑。辨事静虑。现法乐住定。名安住静虑。引发神通定。名引发静虑。转大地为金银。反巨海为苏酪。等施诸贫乏。名辨事静虑。此三但以静虑为性。体唯是定。般若有三。一生空无分别慧。二法空无分别慧。三俱空无分别慧。方便善巧有二种。谓回向方便善巧。拔济方便善巧。愿有二种。谓求菩提愿。利乐他巧愿。力有二种。谓思择力。修习力。智有二种。谓受用法乐。成熟有情智。此五皆以慧为其性。或第八愿。以欲胜解及信为性。并慧为性。如是十度。合以九法为性。一无贪。二思。三无嗔。四精进。五慧。六静虑。七欲。八胜解。九信。遍行一。思也。别境四。欲。胜解。定。慧。善有四。信。精进。无贪。无嗔。或身语色。即通无表。合十法为体。三释相者。要具七种最胜摄受。方成十种波罗蜜多相。一安住最胜。谓安住菩萨种姓。无种性修。非为度相。二依止最胜。谓要依止大菩提心。若无道心。虽修非度。三意乐最胜。谓要悲愍一切有情。不悲有情。虽修非度。四事业最胜。谓要具行一切事业。且如施时。要信心至心。随时自手如法行施。或具六义。一无所依施。解脱舍故。回向涅槃。无所系著故。二广大施。舒手施故。殷重广施故。三欢喜施。乐弃舍故。施前。正施。施后意悦。无追悔故。四数数施。祠祱施故。一向如法。不以凶暴积集财物。施时数数周遍舍施物故。五田器施。舍圆满故。谓于福田而奉献故。六摄受眷属施。于惠施中。乐分布故。谓于父母妻子等所。时时平等而分布故。非理求财不以施人。物不净故。置罗机网不以施人。损众生故。刀杖毒药不以施人。害众生故。音乐女色不以施人。坏净心故。以要言之。一切不如法物。皆不应施。如是等。名事业最胜。五巧便最胜。谓要无相智所摄受。如不见施者施物受者。三事体空。三轮净故。即般若云。以不住相相应行布施。故住相修。虽修非度。六回向最胜。谓要回向无上菩提。若不求此。虽修非度。七清净最胜。要不为二障间杂。三时无悔。方成度故。烦恼若间。虽修非度。四辨果者。有漏有四。一异熟果。二等流果。三士用果。四增上果。不证无为。无离系果。无漏有四。加离系果。除异熟果。异熟果者。有漏善恶。能感得故。若十地等中。二互相资。通得五果。此五果相。至下当知五诸门分别者。于中复以五门分别。一次第。二离障三废立。四修相。五纯杂。如成唯识第九卷释。
　　经。成无所得不起法忍。
　　赞曰。此第十四相续无生法忍功德。清辨释曰。世俗故有。胜义空空者无所得也。观法本空。何有生等。观此无生。而起观智忍。名无所得不起法忍。护法等云。遍计所执。云人法有。名有所得。今观彼空。名无所得。起者生也。忍者智也。于三性上。观所执无。名无所得。体既无有。何有生等。观此不生法。而起忍可之智。即三无生忍也。一本性无生忍。观遍计所执。人法二相。本无体故。二自然无生忍。观依他起。唯假因缘。非自然生故。三惑苦无生忍。观于真如。惑者本无生故。此三无生忍。地前学观。入初地证。八地相续。今复任运自在成就。故与成名。
　　经。已能随转不退法轮。
　　赞曰。此显能说上住功德。转谓移转。体即圣道。谓佛昔于他处受得。今为他说。名之为转。菩萨遂佛。亦能移转。故名为随。转轮者摧坏义。破二障故。不定义。而复往故。圆满义。毂辋辐等皆圆满故。八圣道具三义。故名为轮。法轮有五。一法轮体。谓八圣道。二法轮因。谓此教及念住等。得圣道因。三法轮眷属。谓万行福慧。四法轮果。谓菩提涅槃。五法轮境。谓真俗谛理。转者动显运起之义。动宜玄教。显扬妙理。运圣道于声前。起圆智于言后。故四法宝皆名为转。不退有二。一已得不退。此初地得。于未得法。尚未能修。名之为退。二未得不退。八地方得。于未得法。任运能修。今具二不退。要八地后。故能转之。或四不退。一信不退。十信第六心。不退生邪见。二位不退。谓十住第七住。不退作二乘。三证不退。谓初地上。已证得法。永不退故。四行不退。谓八地上。于一切行。不退修故。今随其位。能转具足此之四位。四不退转法。要八地后故。
　　经。咸得无相(至)诸根胜劣。
　　赞曰。上二句。显得决定法功德。下二句。显得根上下智力功德。妙印有二。一有差别。谓三法印。一诸行无常。二涅槃寂静。三诸法无我。此通大小二乘法印。二无差别。无相理为能印。所转教法轮为所印。咸者皆也。得者获也。由诸菩萨任运得无相理妙印所印之教。所以能转不退法轮。未任运得无相理妙印所印之教。毕竟不能转不退法。此以下句。释上二句。如是便无四十一句。若依第二解。便成四十一句。无相妙印。即无相教。教之所印。谓无相理。此诸菩萨。皆任运得无相教印所印之无相理。前修十力。虽分已得。尚未圆满。此大菩萨。皆于十力。第四力中。圆满得之。名为善知有情根品。以旧经初云善解法相。由解法相能诠无相法教。故能随转不退法轮。义诸菩萨。善解一切法之真体。谓任运得无相之理。相者体故。虽知二解。今符新教。义理疏脱。智者当知。
　　经。一切大众(至)得无所畏。
