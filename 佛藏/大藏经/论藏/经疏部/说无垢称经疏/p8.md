<!-- { "loadSidebar": true } -->
　　赞曰。上二句。叹将绍佛位功德。下二句。显已邻佛德功德。大觉世尊。名无等等。无齐可齐故。第十地菩萨。座大宝莲花。十方诸佛。如王子受职法。以佛智水。灌洒心顶。令受佛住。今获此位。显绍尊故。力者十力。畏者四无所畏。不共佛法者。十八佛不共法。十力。略以五门分别。一尔名。二出体。三行相。四次第。五诸门。辨名有二。一列。二释。列名者。一处非处智力。二自业智力。三静虑解脱等持等至智力。四根胜劣智力。五种种胜解智力。六种种界智力。七遍趣行智力。八宿住随念智力。九死生智力。十漏尽智力。释名者。初总。后别。总名力者。能摧怨敌我。不可屈伏义。瑜伽菩萨地第四十九五十。及决择第五十七。菩萨藏经第五。显扬第四。对法第十四。并大般若经。皆释此相。与一切种利乐有情。功能相应。毕竟胜伏一切魔怨。大威力故。说名为力。故以能摧难屈名力。对法云。善降众魔。善记问论。故十名力。十者是数。力用不同。有此十种。故名十力。依六释中。带数释也。释别名者。因果相当。名之为处。若不相当。名为非处。故瑜伽云。净不净果。非不平等。如转变因。是名为处。处者建立义。依义。起义。能建立果为依。能起于果法故。因立处名。不平不因。与上相违。是名非处。于此二种。一切智。无滞智。清净智。离增上慢。名之为智。力义如前。各自所作三世三业。或顺现受。或顺生受。后受不定。名为自业。于此正知。名自业智力。静虑者四静虑。解脱者八解脱。等持者一切有心定。等至者一切有心无心定。于此正知。名静虑解脱等持持至智力。根者。信等五根。此众中上。名为胜劣。于此正知。名根胜劣智力。若从他信。以为其无。或观诸法。以为其先。成耎中上。爱乐胜解。名种种胜解。于此正知。名种种胜解智力。若广建立种种种性。或一乘。或三乘。或四乘。或五乘。或贪嗔痴等分行等。为至有情八十千行。名种种界。界是性故。于此正知。名种种界智力。若即如是诸趣门中。随顺正行。如实行者修不净观等。名遍趣行。或趣一切五趣之行。或诸外道沙门婆罗门。各各异见品类诸行。或此世他世无罪趣行。名遍趣行。于此正知。名遍趣行智力。若于种种有情众中。四方名字假设安立品类差别。随先过去。所有自体。八言说句。谓如是名一。生类二。种性三。饮食四。受苦乐五。长寿六。久住七。寿量边际八。于此八中。随念六种略所行行。有无量种宿住随念。六略行者。一呼召假名。二刹帝利等色类差别。三父母。四饮食方轨。五兴衰。六寿量。此等宿住。是过去境。住宿也故。于此宿住。而起随念。念俱行智。名宿住随念智力。诸有情类。临欲终没。名为死时。住中有等。名为生时。于善恶趣。死时生时。能正了知。名死生智力。一切诸漏所有随眠。无余永断。名为漏尽。于此正知。名漏尽智力。智者是体。力是作用。然力即智。更无别性。此中宿住随念相应智力。是邻近释。自余最初处非处。乃至漏尽。是所观境。智力是能观智。处非处乃至漏尽之智力。皆依主释也。二出体者。决择分五十七云。佛具知根。以慧根为体。对法论云。若定若慧。及彼相应诸心心所。菩萨地云。谓总五根为其自性。虽复三文不同。然体有五。一最胜体。故决择分。佛具知根慧根为性。二引出体。故对法云。若定若慧。三克实体。菩萨地云。五根为性。由慧胜故。且说十力慧为自性。所以但言处非处等智力。不言信力精进等力。依此即会决择文讫。四相应体。对法又云。及彼相应诸心心所。四蕴为性。五眷属体。五蕴为性。定共道共。无漏色等。亦为体故。此虽无文。理必应尔。遮犯戒垢。助摧怨故。三行相者。处非处力。于诸因中。如实知因。于诸果中。如实知果。及能降伏无因恶因诸诤论者。自业智力。于自所作受用果业。如实了知。及能降伏施福移转。不作而得。诸诤论者。静虑解脱等持等至智力。能现三神变。教授有情。及能降伏安住相违。异品怨害。诸诤论者。并能悟入有情心行。根胜劣智力。于诸有情耎中止根。部分差别。如实了知。及能为彼。如应如宜。为说正法。种种胜解智力。于诸有情耎中止品。净与不净。胜解差别。如实了知。净令增长。不净令离。种种界力。于诸有情劣中妙界。部分差别。如实了知。能如其根意乐随眠。依于彼彼趣入门中。无倒教授。如应安立。故对法云。悟入一切。可破随眠。遍趣行力。于一切苦能出离行。不出离行。如实了知。及令舍离不出离行。能正授与能出离行。对法云。悟入一切大小乘教所入境界。宿住随念力。于其前际本事本生。教教念已。为令所他心生厌离。心王净信。正为宣说。及降常论诸诤论者。对法云。悟入一切前生所集圣道因缘。生死智力。于诸弟子过往迁谢。当所受生。能正记别。及降断见诸诤论者。对法云。悟入一切当来功能性。漏尽智力。于自解脱。无惑无疑。及降于阿罗汉起增上慢者。对法云。悟入一切三界出离。此初二力。能说增上圣道。余八力。能说决定胜道。故具显示诸佛所作。四次第者。如来初得无上菩提。即便顿得。复次第起。初立一切无倒因果。起处非处力。次有希求欲界异熟。为说远离诸不善业。令行善业。起自业力。次有求离欲之道。教授令趣。起静虑解脱等持等至力。次观离欲者根。起根胜劣力。次观彼根为先所有意乐。起种种胜解力。次观意乐为先所有随眠。起种种界力。次令于所缘入门净而得起入。起遍趣行力。次由如应所缘趣入门加行。摄住心已。净修行已。为说中道。令真远离萨迦耶见。以为根本。常断边执。起宿住随念力。及死生力。次令永断一切烦恼。起漏尽智力。更有二解。次第如菩萨地。五诸门辨者。一分别门。二不共门。三平等门。四差别门。五引发门。分别门者。由三分别。一时分别。三世所知。随悟入故。二品分别。谓于一一自共相一切行相。随悟入故。三身分别。十方有情。各各差别。一切相续。一切事业。随悟入故。不共门者。唯有如来。有此十力。不共一切声闻独觉。菩萨分得。而未圆满。故今名近。平等门者。一切如来。皆悉平等。具足此力。无有差别。若就如来多所安住。是即诸佛展转不同。有一如来。多住此力。所余如来。复住余力。差别门者。如菩萨地。广说其相。恐繁不述。引发门者。复有三种。一方便。二根本。三发起。方便者。谓于随所建立教法。以众多作意定心起数数思恒行相。后便成满。根本者。虽通静虑皆悉有之。如来多住殊胜边际第四静虑。发起者有二种。一现前起用。以出世间后得世俗为体。而起作业。二居位本性用出世间正智为体。能发后得智。四无所畏。以五门分别。一尔名。二出体。三行相。四次第。五诸门。亦如菩萨藏经第四。显扬第四。瑜伽五十。对法十四。辨名有二。一列。二释。列名者。一正等觉无畏。二漏尽无畏。三障法无畏。四出苦道无畏。释名有二。一总。二别。总者。四是数名。无所畏者。于此四处。能自了知。怛然无畏。心无怯劣。无所疑虑。都无惊惧。故名无畏。别名者。正觉诸法。等觉诸法。名正等觉。诸烦恼漏。种现俱断。故名漏尽。说障碍法。染必为障。故言障法。说出离道。诸圣修习。决定出苦。名出苦道。于此四中。得无所畏。皆依主释。出体性者。五十七卷云。以信精进念定慧。及具知根为性。对法云。若定若慧。及彼相应诸心心所。又云。若起作用。后得智为性。若住自性。正智为体。此体有五。据胜。二智为体。发起。定慧为体。谈实。五根为体。相应。四蕴为性。眷属。五蕴为体。行相者。如经云。世尊自称我是正等觉者。复有沙门或非沙门。从他方来。佛慰劳言。安乐住不。乞食得不。遂于此中。有立难言。言正等觉无所未知。今问于他。一何相返。我于此难。正见无由。得安隐住。无怖无畏。自称我处大仙尊位。所以者何。摄受来者。令发胜心。闻佛慰问。发道心故。欲令诸人审谛于事。佛和尚问。况余不知。亦为后人。作其轨范。见来发心。应为引摄。非佛不知。仍言等觉。又如经言我诸漏永尽。后时天授行恶。佛常骂之。执曰性调。用常耎语。遂有难言。言诸漏尽。烦恼并亡。呵叱天授。爱语执曰贪嗔未灭。漏宁尽耶。一何乖返。我于此难。正见无由。安隐无怖。处大佛位。天授譬之恶马。楚毒方调。若不叱呵。返言怖我。执曰喻之慧象。随遂人心。故以耎言。即能调顺。非有贪嗔漏不尽耶。又如经言。我为诸弟子。说障碍法。染必为障。便不遮预流一来有妻子等。遂有难言。染必为障。圣仍畜妻。一何乖返。我于此难。正见无由。安隐无怖。处大仙位。耶行障诸圣道。畜妻障离欲道。初二果人。既未离欲。性或久成。故除耶。行。不断妻子。斯有何失。故诸染法。非不障也。又如经言。我为弟子。说出离道。诸圣修习。决定出离。决定通达。后有无学迦留陀夷。埋之粪壤。鸯掘摩罗。狱火焚身。遂有难言。圣道久修。望离众苦。无学既还受苦。何用修道之为。一何乖返。我于此难。正见无由。安隐无怖。处大仙位。实得无学。苦果定亡。示现惠因必有苦报。由此圣者未相受苦。起后教故。或决定业道所不排。不定之业。无学可尽。或苦异熟。无学不受。恶业尽故。有必障果。不成无学。彼言无学。受彼苦者。现居有学。犹未离欲。定成无学。故与为名。纵得神通。非不还等。世五通故。次第者。此中次第。依对法论菩萨地中。出苦为第三。障法为第四。对法云。前二是自利。初智后断。有差别故。后二是利他。远离所治法。修能治道故。菩萨地云。初正等觉。不共声闻。次诸漏尽。共二乘等。次出苦道。为脱众苦。求解脱者。后说障法。出道为碍。故二圣教次第不同。诸门者有五。一所为。二分别。三平等。四差别。五引发。所为者。等觉无畏。为趣大乘诸菩萨故。漏尽无畏。为趣二乘诸有情故。后二无畏。俱为求趣诸乘者故。如经言。谓我为诸菩萨声闻。说出离道。诸知集者。声闻藏中。除菩萨言。菩萨藏中。唯诵菩萨之言。理实通也。所余诸门。准前七力。怨繁应止。十八佛不共法。以五门分别。一名。二体。三行相。四差别。五诸门。辨名有二。一列。二释。列名。一无误失。二无卒暴音。三无忘失念。四无不定心。五无种种想。六无不择舍。七志欲无退。八精进无退。九念无退。十定无退。十一慧无退。十二解脱无退。十三一切身业智为前导随智而转。十四一切语业智为前导随智而转。十五一切意业智为前导随智而转。十六知过去世无著无碍。十七知未来世无著无碍。十八知现在世无著无碍。释名者。十八者数。佛者能成熟。不共法者所成熟。唯佛独成。余所无有。名不共法。或复余人虽似分得。而一切种皆不圆满。如来于彼一切。一切悉皆证得。于一切种。无不圆满。最极超过。殊妙第一。名不共法。独佛有义。是不共义。佛之不共法。名佛不共法。依主释也。合言十八不共法。带数释也。体性者。初二以身语业思为性。第三第九以念。第四第十以定。第五以想。第六第十一及后六以慧。第七以欲。第八以精进。第十二以胜解为体。如是合以思想欲勤念定胜解慧八法为性。此中遍行二。谓思想。善一。谓勤。别境五。谓欲念定胜解慧。所为十八法体唯是三蕴。谓色想行。身语二业。色蕴摄故。归本是思。若起作用。依后得智。若住自性。依正体智。若兼相应。四蕴为性。若加眷属。五蕴为性。行相者。阿罗汉。虽漏也尽。为乞食故。出游城邑。或与恶马及盗贼等共而游止。或践隔荆棘。高足越坑。入女人家。不依正理。而作语言。弃舍正路。而行耶径。如是误失。如来永无。阿罗汉等。或迷道路。或入空宅。扬声大叫。因不染习气。聚落露唇齿。而现大笑。现卒暴音。如来永无。阿罗汉等。犹有不染污。久远所作。久远所说。忘失忆念。如来永无。阿罗汉等。敛心方定。出则不定。如来永无。阿罗汉等。于有余生死。起违逆想。于无余涅槃。起寂静想。如来永无此种种想。住大舍故。阿罗汉等。不曾以智慧简择。便弃利乐有情之事。如来永无。阿罗汉等。于所知障清净。有未得退。谓志欲退。精进退。念退。定退。慧退。解脱退。如来永无。阿罗汉等。或于一时。善三业转。或非善三业转。如来三业。智为前导。随智而转。故无无记。唯是善性。阿罗汉等。于三世境。不能起心即解。故智是有著。不能一切悉解。故智是有碍。如来于彼。暂起心时。即知一切。是故智是无著无碍。差别者。十八中。初六。依三业清净说。无误失依身清净。无卒暴音依语清净。余四皆依意清净说。中六。于所依及果根。未得不退说。所依谓志欲。由此为本起精进。故名所依。余教说言。欲为精进依故。果谓解脱。由欲为先。后于涅槃解脱及一切境。起决定解。故名为果。欲所求故。精进念定慧名根。久修此四。生善胜故。起解脱故。后六之中。三业智为前导随智而转。乃是如来不共三业。知去来今。无著无碍。乃至则是如来不共之智。诸门者有五。一作业。二分别。三平等。四差别。五引发。作业者。谓由身语意业清净。以得不退。若行若住。映一切声闻独觉。三业清净者。初六作业。以得不退者。中六作业。若行若住者。后六作业。余门准前。恐繁且止。此中所说力无畏等。唯佛独成。今已分得。至绍隆位。故名为近。举此类余。佛法皆尔。旧经。合此位及功德。总为一近。
