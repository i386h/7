<!-- { "loadSidebar": true } -->
　　赞曰。下显理穷。初征。后显。显中复二。初陈已事。后显他词。陈已事中。有三。初明已经行。次梵天来问。后申其正答。此征及明已经行也。西方地湿。所食难消。叠砖为道。拟行消食。来而复往。如世经物。故言经行。因此亦得说法诵经。诸学禅者。亦修光明。及举等相。
　　经。时有梵王(至)能见几何。
　　赞曰。下梵天来问。天眼居禅。梵王皆得。见无灭之克证。谓顺已而来询。然地有上下。修有弱强。故得天眼能见几何。旧文颠倒。
　　经。时我答言(至)阿摩洛果。
　　赞曰。此申其正答。一佛所化三千大千。无灭声闻。故唯见此。西方果味。众色不同。阿摩洛果。人多爱重。故以为喻。显见分明。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。尊者无灭(至)为无行相。
　　赞曰。下正陈词有五。初征诘。二默然。三梵问。四彼答。五利益。初征复三。初总征。次别征诘。后结难。此初文也。为有行相者。空理义云。所得天眼。为是体有差别行相。为是体无差别行相。初问世谛。后问真谛。应理义云。为有虚妄分别之行解相状。为无虚妄分别之行解相状。此中论者。乍似浪。无心缘境而无行相。若无行相。如何缘境。如唯识说。今问虚妄。故无有失。
　　经。若有行相(至)不应有见。
　　赞曰。此别诘也。空理义言。若是体有之行相者。即与外道五通无别。云何名内。等者相似无别之义。以执为有世俗谛故。若体是无之行相者。即是无为。无为真谛。性皆空故。如何有见。应理义云。若有虚妄分别之行相者。即与外道五通无别。彼从虚妄分别生故。三界心心所。皆虚妄分别故。若无虚妄分别之行相者。即是无为真如之类。不应有见。真如虽有。无行相故。不能有见。观其此问。且问声闻佛之天眼亦应双问。佛天眼通心心所故。非无行相。非是虚妄分别心故。非有行相。不同前问。故无有失。
　　经。云何尊者(至)能有见耶。
　　赞曰。此结难也。此理皆非。云何有见。
　　经。时世尊默无能对。
　　赞曰。二默然也。词理无加。故默无对。
　　经。然彼诸梵(至)真大根者。
　　赞曰。三梵问也。孰者谁也。梵闻希法。便得未曾。屈已尊人。便问世间谁得最胜真天眼者。
　　经。无垢称言(至)及种种相。
　　赞曰。四彼答也。有佛释迦。久修善本。得真天眼。空理义云。释迦真智。内契真空。不舍寂定。不是有为。外随世俗。见诸佛国。不是无为。名真天眼。不同外道见于二相及种种相。二相者。总有空相。种种相者。别有空相。应理义云。无灭天眼。用而不寂。先入本定。后起天眼。天眼散心有漏无记。名非真眼。唯见大千。如来天眼。无分别智。正观真如。不舍寂定。后得智中。起于无漏。善性天眼。见诸佛国。广尽十方。能无二相及种种相。二者有行无行。总差别相共相之类。种种相者。别差别相自相之类。此虚妄分别相也。
　　经。时彼梵王(至)歘然不现。
　　赞曰。五利益也。闻希妙法。便发胜心。听问既周。歘然不现。
　　经。故我不任诣彼问疾。
　　赞曰。结答词由卑躬请退。
　　经。尔时世尊(至)问安其疾。
　　赞曰。自下第八。命优婆离。初命。后辞。此命也。梵云优婆离。此云近执。佛为太子。彼为近臣。执治故事。故云近执。即守库藏之官僚也。诸释出家。留所著衣宝冠及象。而皆与之。后便思念。释子豪贵。尚舍出家。我何人也。而犹安住。以冠挂树。象系树间。愿言取者我当奉施。往释子所。具述来情。释子咸喜。便来白佛。请先度之。为我上座。自舍慢心。我当敬事。佛便许之。释子致敬。礼拜波离。大地震动。空声遥赞。是诸王子。我慢山崩。屈己先尊。今礼卑足。为持律之上首故今命之。
　　经。时优婆离(至)诣彼问疾。
　　赞曰。下辞有三。初总陈道屈也。我依律行。教彼息愆。彼说证真。罪种方灭。我谓由身语而得罪除。彼说会心源而方垢尽。理既堕矣。词亦负焉。故总词也。
　　经。所以者何(至)不敢诸佛。
　　赞曰。下显理穷有二。初陈己事。后显他词。己事有二。初陈二人来请出罪。后说己为如法息除。初陈二人来请出罪中。有三。初明至由。次明至轨。后请出罪。此初文也。佛为法主。威德特尊。小事轻尘。诚为不可。故怀愧。耻不敢诣佛。
　　经。来至我所(至)而谓我言。
　　赞曰。此明至轨也。
　　经。唯优婆离(至)得免斯咎。
　　赞曰。此请出罪。微小罪中。生大怖畏。既违律行。诚以为耻。愿为解除。我心所忧。我心所悔。得免罪咎。既罪可出。明非初篇。
　　经。我即为其(至)得请所化。
　　赞曰。下说已为如法息除。言如法者。如其律法。世尊轻事或重制。重事或轻制。然出罪时。但是作法。道理应尔。非是依业道灭罪彼之法。如其律法。解说道理。令除忧悔。得清肃其所犯之过。
　　经。示现劝道赞励庆慰。
　　赞曰。显如法相。一示现。二劝导。三赞励。四庆慰。余经说亦加令离欲。瑜伽八十一云。令离欲者。诃责六种黑品诸行。示其过患。令离爱染。即是所说。令除忧悔。示现者。为令受学白品行故。示其四种真实道理。劝导者。谓已示现得信解者。安置学处。令正受行。由已于彼得自在故。彼便请言。我于今者。当何所作。唯愿教。因告之曰。汝等今者于如如是事。应作应学。赞励者。谓彼若于所知所行所得之中。心生退屈。尔时称赞。策励其心。令于彼事堪有势力。庆慰者。谓若于法及随法中。勇猛正行。即应如实赞说庆悦。令其欢喜。更有一释。并如彼论。此中即是令离罪染。示其白品。劝其正行。赞令勿退。庆其所作。令生欢喜。名如法说。旧经阙此。
　　经。时无垢称(至)而作是言。
　　赞曰。下显他词有二。初明至轨。后正陈词。此初文也。
　　经。唯优婆离(至)勿扰其心。
　　赞曰。陈词有五。初除正理。二显赞扬。三明已告。四彰罪灭。五述发愿。陈理复三。初总非。次显正。后结正。此初文也。空理义云。二人犯罪。由怀有相。今请悔除。还教起有。以有加有。故名增罪。当直除灭彼心忧悔。应说无相罪性本空。为彼除之。勿以有罪乱其心也。扰者乱也。应理义云。二人犯罪。罪为业道。当须证理体达虚幻。方拔罪根。但依作法。用事而灭。口是心非。灭而不灭。罪业更生。名为重增。当说真理。令彼证之。当说俗幻。令其了达。名直除灭。拔罪种子。勿以事相扰乱其心而现罪灭。
　　经。所以者何(至)不在两同。
　　赞曰。下显正中有二。初明真理。令证罪根。后明俗事。令知罪伪。唯优波离一切法性生灭不住下是。罪相无实。易可息除。罪根种子本真。证之罪灭。罪灭者。拔除烦恼恶业苦果诸种子也。断种子故。一灭不生。名身语忏悔。但名制伏。益力损能。非真灭罪。后还生故。初中复三。初陈正理。次问令解。后明染净之相。陈理有三。初明罪性。次明罪依。后明罪体。此初文也。空理义云。罪性者真空理。罪性若有。可住内根。由外六境。成在两间。罪性本空。都何所住。世俗谛中。罪住六根。六尘为缘而起罪故。亦名在外。内因外缘。可住两间。六识等内。罪性既空。故都无住。证罪性空。当有何罪。应理义云。罪性者真如理。此理不依内根外境及住两间。由逆此理。展转罪生。证达此理。罪当永尽。
　　经。如佛所说(至)有情清净。
　　赞曰。此明罪依有二。初明假者依心而成。后明罪体依心方起。罪必依心方得起。此初文也。罪谓所作恶身业。体即不善思之现种也。心为所依。思能依故。可毁可厌。故名为罪。故初明罪依。令其了达。后方明罪体。将明罪依。先引佛语。空理义云。此引俗谛教。心谓六识。不说有八。心若实有。有实罪者。即有情杂染。心性本空。罪者非有。故有情净。应理义云。成唯识说。心谓第八识。有情谓五蕴假者。此依彼心。而假建立。第八之心。若是有漏杂染所摄。能依假者。亦是杂染。所依第八心若是无漏清净所摄。能依假者。亦是清净。今此通依八识。建立假者有情。心是本故。故罪及罪者。离心亦非有。
　　经。如是心者(至)不在两间。
　　赞曰。下明罪体依心方起。空理义云。如是心者。胜义谛中。亦不住内外。不在两间。性本空故。能起罪体。由此非真。应理义云。此八识心不同二乘所说六识。六识住在六根。亦不实在外及两间。唯依真如净法界住。由此罪垢亦无住处。
　　经。如其心然(至)不出于如。
　　赞曰。此明罪体。空理义云。如其所依心本空寂。都无所住。能依罪垢。胜义谛中。亦无自性。无所依止。罪垢既尔。诸法亦然。谁为罪缘。谁为出者。以心罪法三不出于如。如空无故。应理义云。如其本心。不住内外。唯依真如。能依罪垢。亦复依如。不依内外。如罪垢然。犯罪之缘。及出罪者。一切诸法。亦不出如。不依内外。都无实罪。一切皆是真如理故。由迷心故。诸过非起。可毁可责。名之为罪。由心悟故。罪灭善生。可赞可欣。名之为福。故说罪从心生还从心灭。
　　经。唯优婆离(至)曾有染不。
　　赞曰。下问令解有三。初问。次答。后显令解。此问也。空理义云。汝心本净。性本空故。无染故净。汝得阿罗汉涅槃解脱时。此空性心。曾有染不。凡圣虽殊。心实无别。故以为问。应理义云。成唯识中。解心性净。略有二义。一即真如法性之心。故胜鬘经。自性清净心。而有染污。难可了知。二因缘心。瑜伽五十四说。依他性心。性非烦恼。名本性净。今彼心非烦恼故。言本性净。与染相应。名为染心。非心体染名为染心。此心非但未得解脱性本来净。得解脱时。亦曾无染。今但问彼得解脱时本性净心曾有染不。将显未解脱比解脱心性本净。
　　经。我言不也。
　　赞曰。此答也。得解脱时。心曾不染。
　　经。无垢称言(至)亦复如是。
　　赞曰。此显令解。空理义云。得圣证真。知心本空。所以不染。故知有情心性本净。曾无有染。亦复如是。心空同故。应理义云。以凡因缘心。例圣因缘心。本来不染。亦复如是。俱心性故。由此故知。恶思是罪。如客暂有。染恼其心。证理智生。客罪便灭。故心断惑已。名离相应缚。此不复缘境。名离所缘缚。由离二缚。名心解脱。证达理故。故达心理。名为罪灭。
　　经。唯优波离(至)即性清净。
