<!-- { "loadSidebar": true } -->

　　般若心经略疏连珠记上



　　般若心经略疏连珠记下

　　　　宋玉峰沙门师会述
　　经二。初显了般若二。初略标纲要分疏三。初科分。第四科名诸师注本。但云明利益无能观之言。以愚所见。传写之家误下能字耳。二随释经四。初能观人疏二。初标章指经。初句标章。次句牒经。能观人者指示也。言观自在者。镇国曰。三业归依十通随应。鉴无遗照益无不周。然或云。观世音梵云婆卢枳底。此云观世湿伐罗此云自在。若云摄伐多。此云音。梵本有二故。译有二名。而法华云观其音声皆得解脱。即观世音。然彼经初语业称名灭除七灾。二身业礼拜能满二愿。三意业存念净除三毒。即自在义。今多称观世音者。语业用多感易成。故经取义圆云观自在。慈恩说十自在。恐繁不录。谓于下二依名演义二。初解别名理事等者。良以观不可分之理。圆摄一尘中。本分限之事全遍法界内。理事圆融无所挂碍。广大甚深三昧。自住三摩地时解脱若斯。是以从三昧起。如证而说。故云观达自在等也。又观等者。十四无畏三十二身。皆本妙圆通也。菩谓下二释通名。上求下化翻梵成唐矣。经行下二所行行二。初唱经。二明下二演义二。初就法以拣浅。
