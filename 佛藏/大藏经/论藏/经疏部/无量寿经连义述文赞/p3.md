<!-- { "loadSidebar": true } -->
　　经曰示现算计至贯练群籍者。述云此第四伎备解宽也。算计者数文者即诗书艺者礼乐射者射术御者即御车。是谓六艺。六艺久达遂且示学故云示现。综子送反习也。陆法言切韵云机缕也。音并同也。非此中义。道术者即神仙之方。世俗异典名为群籍。仙道秘术无不温习故云广综。贯者通也练者委也。世俗异教亦皆通委故云贯练。即彼经中菩萨年始七岁备吉祥之仪。诸天人八部一切释种随输檀王而将菩萨诣于学堂。时有博士毗奢蜜多。见菩萨来威生大惭惧迷闷躄地。知足天子名曰妙身。扶之令起。王还本宫。菩萨手执天书栴檀之简涂以天香摩尼明玑以为严饰以问师云有六十五书欲以何书而相教乎。时毗奢蜜多闻所未闻喜去高心以叹菩萨世间无二。十千童子与菩萨俱居学堂时日唱字母演出无量法门之声。令三万二千童男三万二千童女皆发无上正等觉心故示现入于学堂也。
　　经曰游于后园至色味之间者。述云此第五效艺纳妻也。讲武试艺者即嫂妻之前事。处色味间者即纳妻之后事。有人引本起云掷象角力名为讲武。共射金鼓说为试艺。犹有未尽故。今即菩萨年既长大。王问堪为太子之妃。执杖之女名耶输陀罗。端严第一。王敕国师往陈执杖。执杖报云自我家法积代相承技能过人以女妻之。王闻此言忧愁不乐。菩萨白王召有异术现我技艺。王于城外为一试场遍告天下集善技术。至第七日五百释子菩萨为首当共出往试场所。王遣白象以迎菩萨。提婆先至生嫉妒心。前执象鼻以手搏而死。难陀续至欲出城门见彼白象当路而毙。以手倒曳到于路侧。菩萨寻至。坐于宝辂以左足指持彼白象徐掷虚空。越七重城过一拘卢舍其象堕处便为大抗。尔后众人号为象抗。五百释种皆至此场。请毗奢蜜多为试艺师语言应观诸释种中谁最工书。毗奢蜜多微笑而言天上人间所有文字太子究之。王亦语頞顺那观诸童子谁优算数。时菩萨自唱数令诸童子次第下筹无能及者。诸童子等次第举数菩萨运筹唱不能及。五百童子一时俱唱亦不杂乱。頞顺那心生希有叹心智奇敏捷释种无及。诸释人天皆叹第一。五百释子角力相扑分为三十二朋。难陀就前骋其刚勇。菩萨举手才触其身威力所加应时而倒。提婆出众欲挫菩萨。菩萨安祥待右手徐投飘然擎举摧其我慢三掷空中。以慈悲故使无伤损。诸释种子俱生嗔忿锐意齐奔。菩萨指之无不颠仆。执杖大臣今可试射。阿难陀曰可置铁鼓二拘虑舍。提婆达多曰可置铁鼓四拘卢舍。孙陀罗难陀曰可置铁鼓六拘卢舍。执杖大臣曰可置铁鼓八拘卢舍。菩萨言可将铁鼓置十拘卢舍。菩萨七铁楯及七铁多罗树置十拘卢舍外。阿难提婆难陀执杖唯及自限皆不能越。菩萨引弓。弓及以弦一时俱断。更求良弓取先王弓与释子。释子皆不能张授与菩萨。菩萨安稳而坐。左手执弓右指上弦忽然而张。似不加力。弹弓之响遍迦毗罗城人皆惊怖。然后控弦射诸铁鼓悉皆穿过。铁楯铁树无不贯达。箭没于地因而成井。尔后众人号为箭井。人天唱言太子生年未曾习学备此技艺。于是执杖以女为妃。故今言讲武者即角力射鼓也。试艺者即试书运筹也。后园者即城外之苑也。现处者难陀爱欲遂宜示处。故即彼经云尔时菩萨随顺世法现处宫中八万四千婇女娱乐而住。耶输陀罗为第一妃。处王宫时能令八万四千诸婇等发无上觉心。无量诸天皆于无上正等菩提得不退转。说微妙偈劝请菩萨速疾出家。
　　经曰见老病死入山学道者。述云第六出俗从邪。有三此初出俗尘也。弃国财位者即所弃也。诸天劝发菩萨已将诸官属出城东门。见净居天所化老人愁忧还宫。出城南门亦见病人不乐还宫。从西门出复见死人回驾还入。故今言见老病死者即净居天所化可厌之相也。凡有生者不问贵贱皆有老病必归于死。而生可欣故示令见。悟世非常者如经云三界烦恼犹如猛火迷惑不离恒为所烧。犹如浮云须臾而灭。合已还散如聚戏场。故云非常。弃国财位者如颂云有为诸法悉无常。五欲财位皆不定。为苦所逼。诸众生愿速出家救济之。弃财者如经云染著五欲如被网禽。欲如怨贼甚可怖畏。处五欲者犹如履刃。著五欲者如抱毒树。圣人舍之如弃涕涶也。入山学道者即所学也。太子出北门见出家人即下车问。夫出家者何所利益。比丘答言处于空间修习圣道。调伏诸根护念众生。不染世间永得解脱。菩萨喜叹天人之中唯此为上我定修学。如经云如昔诸佛处山林门得一切智广雨法雨今宜出家也。
　　经曰服乘白马至剃除须发者。述云此次入道类也。宝冠璎珞遣之令还舍珍妙衣即所舍也。有说服乘即乘之别目非也。不应乘宝冠及璎珞故。今即服者著也乘者骑也。白马者即干涉也。宝冠璎珞者即诸庄严具也。菩萨思惟私自出家即违法教不顺俗理诣王所言今愿出家唯垂哀许。王敕释种于城四面各有五百警无暂休。菩萨语车匿我欲须干涉。匿闻天敕即取最上金勒宝鞍诸庄严具用被马王持以奉进。时静慧天令城人民皆悉昏睡。严慧天子于虚空中化为宝路。菩萨乘已初举步时升虚而行。四王捧承马足梵释示开宝路。去迦毗罗城至弥尼园。其夜已晓所行道路过六由旬。诸天八部事毕不现。菩萨遂行至往仙人苦行林中。下马叹匿我既至间处汝将干涉还。即自解髻取摩尼宝以付车匿还奉大王。脱身璎珞奉大圣主。余严具与耶输陀言。人生世间爱必别离。今为断此苦故出家学道。匿闻菩萨语举声大哭。马前屈双脚甜菩萨足泪下悲鸣。菩萨即从车匿取摩尼剑即自剃髻掷致空中。释天承取还礼供养。菩萨自观身著宝衣即念不当。时净居天化作猎师身著袈裟于菩萨前默然而住。菩萨语言汝所著者乃是往古诸佛之服。汝若与我我当与汝憍奢耶衣。猎师即应忽复本形上至梵天。于是菩萨剃须发身著袈裟言真出家。发遣车匿将干涉还。徐步往彼跋乐仙人苦行林中。大王教五人入山求侍。而不能及遂遁山林。菩萨行诣鞞留苦行女人所受彼请已。往波头摩苦行女人所亦受请已。往利婆陀梵行仙人所既受请已。后往光明调伏二仙人所受明日斋。遂至毗舍离城。城傍有仙名阿罗逻。将三百弟子常为其说无所有所定。闻仙所说勤修不倦住于小时。皆已得证更无所修非能尽苦。即出彼城往王舍城入灵鹫山独住一处。诸天守护。旦著衣持钵从温泉门入王舍城次第乞食。王传闻叹自涉高楼观菩萨身。因敕左右奉上饮食令发所住。诣菩萨所愿大慈悲于此国境证佛菩提使不我远。礼已还宫。而智论云去城十二由旬至跋伽仙人所者盖说剃发之所故亦不违过六由旬。今言珍妙衣者即与持举严身之具。著法服者即求猎师毁形之衣。若著此衣必离尘垢故云法服。
　　经曰端坐树下至行如所应者。述云此后行从邪也。菩萨受王请欲往尼连河。王舍城边有一仙人摩罗罗子名乌特迦。与七百弟子常说无想定。至仙人所受彼说已于一静处专精修学。即得世间百千三昧。随彼诸定种种行相皆现在前。起定问仙更无余法亦非沙门之法。五跋陀罗便舍仙人还从菩萨。菩萨出王舍城与五跋陀罗向尼连河至伽耶山思惟离贪。身心寂静勤修苦行即能证得出世胜智。出彼山已行至优楼频螺池侧东西而视见尼连河。其水清冷涯岸平正。河边村邑栋宇相接人民殷盛。渐至一处寂静间旷。即作是念。往古已来修圣行者之所多住。见诸外道著我见者修习苦行。为欲摧伏故极苦行。经于六年曾不失坏。入第四禅名为阿婆婆定。常为天龙鬼神之所供养。能令十二洛叉天人住三乘路。波旬常随伺求其过而不能得生厌倦心怡然而退。行如所应者有说反邪学正道。即其所应修学慎而行故。若尔此文应属成道如何自许是出家相。有说行应前圣之所行故云如所应。此亦不然。前圣未必修苦行故。今即行如所应者简虚设劬劳减劣漂溺非方便行。即瑜伽论引颂而言。如如我劬劳如是如是劣如如我劣如如也如如是是住我住已如是漂。此中修苦行时非方便摄。勇猛精进名曰劬劳。行邪方便善法退失名为减劣。既知退失诸善法已息邪方便说名正住。舍诸苦行更求余师。遂于嗢达洛迦阿荼等邪所执处随顺观察故名漂溺。由此言之。菩萨虽复修诸苦行即趣正行之方便故云如所应。而修苦行已于余师随顺观察者却观前已所修二定故不违经义。
　　经曰现五浊刹至得攀出池者。述云第七伏魔成道。有五。此初沐荡形垢也。刹者土也。菩萨既知苦行非菩提因亦念。于昔父王园中阎浮树下修得四禅是菩提因。应受美食令身有力方能往诣菩提之场。五跋陀罗便舍菩萨诣波罗奈仙人堕处。菩萨苦行已来优楼频螺聚落。主名斯那钵底。有十童女。昔与五跋陀罗常以麻麦供养菩萨。知舍苦行即作种种饮食奉上。未经多日色相光悦。于尸林下见有故破粪扫之衣。自手取持欲代苦行弊坏衣服言何处有水。时有一天。于菩萨前以手指地便成一池。后更思惟何处有石。释提桓因即以方石安处池中。菩萨见石持用浣衣。浣衣已讫入池澡浴。时魔波旬变其池岸极令高峻。池边有树名阿斯那。树神按枝令低。菩萨攀枝得上池岸。于彼树下自纳故衣。净居天子名无垢光。将沙门应量袈裟供养菩萨。菩萨受已于晨朝时著僧伽梨入村乞食。有善生女。闻树神劝即聚千[牛*孛]牛而揲其乳七度煎煮。唯取其上极精纯者置新器内。用香粳米煮以为糜。当煮之时于乳糜上现千辐轮波头摩等吉祥之相。有仙人语若有食者得菩提。善生煮已告优多必往请梵志。向四方行唯见菩萨。归白善生不见梵志唯有沙门瞿昙。善生速令延请。菩萨至寻受乳糜已擎乳糜钵。出优楼频螺聚落往尼连河。置钵岸上剃除须发入河而浴。浴竟坐河龙妃所奉之宝座食彼乳糜。体相如本。以钵掷河龙王收取宫中供养。释天变形为金翅鸟夺取金钵将还本宫起塔供养。由菩萨福慧力故食乳糜已相好圆光转增赫奕。总而言之。佛现化相处浊恶土。随顺众生示有尘垢。沐浴令净故云现示。而沐浴金河天按树枝者金河即尼连河。按枝即池岸树。前后互举故不相违。神亦名天故。
