<!-- { "loadSidebar": true } -->
　　经曰以佛游步佛吼而吼者。述云第二因请起说有二。初身口略化后身口广利。初又有三。初文请警物也。佛游者即身业化。现佛威仪游化物故。如来所作已办无德不备。五眼清净观诸世间堪受法者。即念罗摩子三垢微薄闻法得证。以佛眼观命终七日。有天亦曰死经七日。后观外道阿罗逻仙死经三日。空中天言死亦三日。后作是念五跋陀罗根性已熟若闻开悟。以佛眼观。在鹿野苑中从菩提树向迦毗罗国波罗奈城振动大千。伽耶城傍有一外道名阿字婆。问佛所师及以所往。如来备答。即北游经伽耶城。城中有龙名曰善见。明日设斋。如来受讫往卢醯多婆苏都村。次至多罗聚落次经婆罗村。如是游历皆受长者居士饮食。次第而行至恒河边。河水瀑集平流弥岸。飞腾虚空达于彼岸至波罗奈城。于晨朝时著衣持钵入城乞食请鹿园中。五跋陀罗遥见世尊共相谓言不须承事。唯憍陈如不同众心。佛近五人皆违本要无不起迎。皆言善来长老请坐。世尊坐已语五人言我备种智不得称呼为长老也。五跋陀罗请为沙门。佛言善来便成沙门。须发长短如剃。经七日威仪整肃如百腊比丘。世尊入池澡浴已讫思过去佛坐于何座而转法轮。忽有千宝座从池涌出。即起恭绕初三高座。至第四座结跏趺座。时五跋陀罗坐于佛前。佛放大光照大千界召人天众。地神神力令此道场纵广正等七百由旬。欲色诸天将八万四千宝师子座置道场中各请。世尊哀坐我座转正法轮。十方无量拘胝菩萨十方三千世界释梵护世诸天皆至佛所请转法轮。愍众生故雨大法雨建大法幢吹大法螺击大法鼓。时有菩萨名曰转法。持众宝轮备有千轮庄严绮丽。放千光明过去诸佛皆有此轮。然后转法奉上如来。如来于初夜默然而过。于中夜分安慰大众唤五跋陀罗言出家之人有二种障。一心著欲境而不能离。二不正思惟自苦其身。而求出离当舍此二边。今圣教是佛吼故云佛吼。吼即违彼经先称德号略说中道故。今即略申二障。总说中道故云佛吼。吼亦转也。
　　经曰扣法鼓至演法施者。述云此别申法化也。有说欲使有缘普得闻故扣法鼓。法鼓者令远闻故。吹法螺即欲改号令。改邪从正也。欲断障故执法剑。表胜出故建法幢。欲动执故振法雷。欲亡暗故曜法电。欲润众生故澍法雨。欲布药故演法施。此有虚言皆无可采。违世亲论亦违正理故。有说扣法鼓者说闻慧法。吹法螺者说思慧法。执法剑者说修慧法。建法幢者宣证慧法。振法雷者法无碍化。曜法电者义无碍利。澍法雨者词无碍说。演法施者乐说无碍利众生也。此亦不然。三慧皆觉证慧法故。三慧所学亦无异故。四辨所说亦即三慧法故。今即如来说中道已。为陈如等说四谛法及十二缘流转还灭二门修行。三转十二行法轮已。陈如皆达诸法因缘成阿罗汉。即三宝出。婆伽婆为佛三转十二行法轮为法五跋陀罗为僧。转法轮声遍十方佛土。土别诸佛默不说法。化五人竟至优楼频螺迦叶所。寄止石室降伏毒龙。迦叶见佛神力难当。与五百资请为沙门。佛言善来皆成沙门。迦叶二弟难提伽耶各有二百五十弟子。见事火物遂水下流。即与五百人溯流而上。闻迦叶叹佛道神化求为沙门。佛言善来皆成沙门。佛与千比丘往波罗奈。于林下种种教化尽成应供。即从波罗奈与兄弟三人及千罗汉至摩诃陀国。频婆娑王大臣百官前后道从千乘万骑出城迎佛。佛近王舍在遮越林。王下车礼佛。佛即慰问以说云五蕴无常苦空。三界不实一切无常。问王有此国来几时。王答七百余代。而王领者唯知五文。佛言世间须臾唯道可恃。应修来福无为空过。遂说缘起转还之义。王得法眼净受五戒。有长者迦兰陀。以好竹园奉上如来。如来咒愿而受。恒与圣众游处其内。佛有弟子名舍婆耆。入城乞食。时舍利弗问沙门师。以闻佛德将诸弟子至如来所请为沙门。佛言善来便成沙门。亦为说法成阿罗汉。入王舍城访目连。目连见舍利弗形状变改问所得法。共诣佛所愿为沙门。佛言善来便成沙门。亦为说法得阿罗汉。时输头檀王闻子得道已经六年饮渴弥积。语优陀夷言可往请佛。离别已来十有二载夙夜悲感不能自已。得一相见还如更生。受王教已诣佛具述愿为沙门。佛言善来便成沙门得阿罗汉。即遣优陀夷。七日当至。至七日已佛将诸弟子向迦毗罗城。父王出城四十里外以迎如来。便敕国内豪种端正选五百人度为沙门侍佛左右。佛弟难陀亦为沙门。难陀所使名优婆离请佛救度。佛言善来便成沙门。为王说法即时得道。总而言之即八句中执法剑澍法雨。故依法华论以义推之。应言执法剑澍法雨扣法鼓震法雷建法幢耀法电吹法螺演法施。故彼论云疑者断疑法欲说大法。即今执法剑。欲断外凡疑令进修故。已断疑者增长淳熟智身故雨大法雨。即今澍法雨。既入内凡而无疑者滋善萌牙令入圣位故。已根熟者为说二种密境界。谓声闻菩萨密境界。二句示现即击大法鼓不断大法鼓。以远闻故。即今扣法鼓振法雷。法雷与鼓义相涉故开往声闻乘为权密境。显今所说菩萨乘为实密境名二密境。今根熟者舍权取实故。入密境界者令进取上上清净义故。即建大法幢。菩提妙智极高显然犹如大幢。由知权实有舍有取。行大乘行得菩提智离清净故。进取上上清净义者进取一切智现故。燃大法炬即今耀法电也。既得真智建立菩提照于真境证涅槃故。取一切智现者为一切法建立名字章句义故。即吹大法螺。既得真境必须说教义诠一切法故名为一切法建立名字等。如俗作乐曲洛满位吹大螺吼。今既得果事圆满位为他证法亦复如是。即涅槃云吹贝知时。建立名字章句义者令入不可说证故转法义令演法施也。说于教者令所应度入于证故。求转法轮摧于烦恼故。散粮已说应于四对。一破恶进善对即初二也。二开权显实对即次二也。三得智证真对即次二也。四说法利生对即后二也。八句之义有此循环名为法轮。自既得果欲令众生证圣真智破灭烦恼故亦云转。然此释八相之义聊依牟尼既往之化以例诸菩萨当现之相。未必皆有。智者察矣。
　　经曰常以法音觉诸世间者。述云此后略结口化也。
　　经曰光明普照至六种振动者。述云第二身语广利有四。一伏魔令离邪。二破邪以弘正。三受供以生福。四说法令修道。初又有二。此初总标伏魔也。
　　经曰总摄魔界至莫不归伏者。述云此后别释伏魔也。由放光故总摄魔界莫不归伏。由动震故动魔宫殿无非慑怖。慑(倚叶反)畏也摄身之貌也。
　　经曰掴裂邪网消灭诸见者。述云第二破邪弘正有四。此初序破邪又有二。初除见品之邪也。邪网者即邪法也。诸见者即邪执也。邪见必依邪法起故皆破之。掴(古恶反)亦裂也。足逾口裂也。亦折也。裂(吕檗反)陆法言切韵云破也。
　　经曰散诸尘劳坏诸欲堑者。述云此后除爱品之邪也。尘劳者即五欲境坌乱众生故云尘劳。说空以进故云散。欲堑者即爱欲之心。依境爱起境垢众生故云尘劳。贪深而难越可谓堑故。既观境空爱欲斯息故亦云坏。
　　经曰严护法城开阐法门者。述云此第二弘正也。有说法能遮防故名城。法有通入趣入义故名门非也。法法若一必有重言过故。今即法城者即智断之果。法门者即定慧之因。果必杀贼故名城。因能纳德故云门。叹善故严止谤故护。为演故开令进故阐。
　　经曰洗濯垢污者。述云此第三结破邪也。垢污者即该见爱之通言。从教以除故云洗濯。濯亦浴也。
　　经曰显明清白至宣流正化者。述云此第四结弘正也。除邪显正故云显明。超诸毁傍故云清白。即严护法城也。光广也融通也。广通圣行故云光融佛法。导化不绝故云宣流。法化即开阐法门也。总而言之。严法城故显明护法城故清白。开法门故光融阐法门故宣流。
　　经曰入国分卫至示福田者述云此第三受供生福也。梵云宾荼波陀此云乞食。今言分卫讹也。分卫丰膳者即受供也。贮德示田者即生福也。贮(竹与反)盛受曰贮。贮亦积也。积德既广。现受世供以生福利可譬田故。欲宣法现欣笑者。述云第四说法令修道有二。此初标将说之相。义同下文也。
　　经曰以诸法药救疗三苦者。述云此后正申道教有二。初救苦之教后入道之教此初也。三苦者即苦苦坏苦行苦。如其次第三受之也。教有除苦之用故云法药。如教而行必度二死故云救疗。

　　无量寿经连义述文赞卷上



　　无量寿经连义述文赞卷中

　　　　释璟兴撰
　　经曰显现道意无量功德者。述云第二申入道之教有二。此初修因之教也。显菩萨发菩提心之意令得发心。难无量德使修行故。
　　经曰授菩萨记成等正觉者。述云此后获果之教也。授菩萨记者即论云令得决定心故。记者识也别也。授者与也。圣说当果令识因利故云授记。成等觉者即所记之果也。
　　经曰示现灭度至殖众德本者。述云此第九归真利物也。如摄论化身灭度有六意。一事究竟故二为除乐倒故三令舍轻慢故四为生渴仰故五为身精进故六欲速成就故。今示灭度意亦在此。拯济无极者即益广也。极已也。除漏殖本者即利备也。漏谓三漏注泄为义。即生死之因。德谓福智润益为功。即涅槃之因。本亦因也。因佛现灭众生厌有除生死因忻寂以修涅槃之因。可谓利备故。
　　经曰具足功德至普现道教者。述云此第三双结也。具德难量者结其实德。游国显教者结权德故。
　　经曰其所修行清净无秽者。述云第二就实以叹二利有二。初略叹后广赞。初又有二。此初别叹又有四。初叹自行净也。
　　经曰譬如幻师至在意所为者。述云此第二叹化善巧有二。此初喻也。菩萨显化巧顺物宜可云幻师。所起化相如显众像起化之德如本学明。化法即以习学为本故云本。学之委善故云学明了。学成起化任意所为故云在意所为。远法师云学成起用成在于心故云在意。任意化故云所为。此恐非也。学未成亦在心故今不存也。
　　经曰此诸菩萨至皆悉普现者。述云此后合也。诸菩萨者即合幻师也。修学一切化物之法故云学一切法。即合本学也。贯通也综集也缕诠也练陶也。即通穿群典集括事理诠表玄旨陶委众疑故云贯综缕练。即合明了也。智悲之境是权术所游故云所住。解心安境无错忘故云安谛。即合在意也。靡无也致运也。于诸感处无不运化故言靡不致化。又致即感致。令一切众无不感化故。有经本云靡不感化其义无违。即合所为也。物宜既万品无相不现。故无数佛土皆悉普现。即却合现众异像也。
　　经曰未曾慢恣者。述云此第三结自行净也。于所修行生恭敬故无慢。亦无间故无恣。
　　经曰愍伤众生者。述云此第四结化善巧也。愍谓慈愍伤谓悲伤。伤愍众生故无相不现。
