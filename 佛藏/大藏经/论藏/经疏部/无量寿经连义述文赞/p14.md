<!-- { "loadSidebar": true } -->
　　经曰何不力为至升道无穷极者。述云第二正劝往生有二。此初直劝往生也。何不力为善者劝修往生之因。力者尽力。人圣国妙讵不尽力作善愿生故。又力者力励。道之自然者修所得之利。因善既成不自获果故云念自然。唯能念道行德著不简贵贱皆得往生故云著于无上下。念字长读流至此故。有说洞达者洞解了达。无边际者实相。非三际可寻故。实相既是净土之本。往生者要须穷其原故须解达非也。穷实相之原非凡夫所能。往生净土唯应圣故。今即得生彼土神智洞达无有边际故。去者弃弃秽土故。有说五恶道者三途非天及以女人。女人是恶趣本故。又下文五恶即名五道非也。无有处说名女人趣故。五恶是因不可言趣故。今即人天虽名善趣对于净土亦名恶道。云五恶道。在此秽土先断见惑离三途因果。后断修惑绝人天因果。若生净土五道顿舍故云横截。截者其果自闭其因。获道深广故无穷极。
　　经曰易往而无人至寿乐无穷极者。述云此后伤叹重也。修因即住故易往。无人修因往生者鲜故无人。修因求生终不违逆故国不逆违即前易往也。久习缠盖自然为之牵缚不往故自然所牵即前无人也。有说因满果熟不假功用自然招致故自然所牵。义亦可也。道德者因寿乐者果。寿者受也。问修净土及兜率因何者为难。答有说兜率是界净土非系故。生净土易于兜率非也。夫言界者是流转之处。西方净土是出离之所故。难修流转业易行出离之因。必违正理故。有说古来诸德作兜率业者咸以西方难生故不敢作。今以七义证西方易生。一时但少修故即观经云下三品临命终时一念十念悉得生故。二诸佛护念故即称赞经曰六方诸佛护念等是也。三光明摄受故即观经云念佛众生摄取不舍也。四乘佛本愿故即此经云阿弥陀佛四十八愿弘誓是也。五彼圣来迎故即上文云愿生我国若不来迎者不取正觉也。六凡助念故谓临命终时诸同行者相助念送故。七圣说易生故即此文云易往而无人其国不逆也。今观此解虽复灵异理必不然。弥勒不应无誓愿故。有生彼天弥勒放光来迎同弥陀故。一称德号尚得生天况亦十念。故同行亦必相助故。而不说言无人故亦无说处是别时之意。而为化懈怠故无一众生不有彼业故。曾所生故当亦生。故诸有智者必不可言易生净土非兜率也。若易生者果必非胜故。今即生西方土虽复甚难专求往生一念十念皆得往生。可谓难生中之易也。傍义且止应释本文。
　　经曰然世人薄俗至不急之事者。述云第二申娑婆秽恶令人厌舍有四。一显烦恼过二劝令修舍三申罪业过四重劝修舍。初又有三。初辨贪过次示嗔过后愚痴过。初又有二。初总标也。急者[糸*急]也又迥也。世俗之人薄于风俗以贪欲心共诤现世不可急五欲之事故。
　　经曰于此剧恶极苦之中至无有安时者。述云此后别释有二。初总显贪过后别辨贪过。初又有三。此初推求苦也。勤者苦也营者护也给者资也。即为身故求也。无尊卑贫富者能求之人。少长男女者所为之人。即为他故求也。有者恐失无者欲得忧之无异云有无同然。适者乃也屏者闭塞营者血气之名也。若强忧虑者气塞难息故。即心苦也。为心走使者如渴鹿逐于阳炎翳眼弄于空华皆为爱水之心不了病华而走驰故。即身苦也。
　　经曰有田忧田至忧念愁怖者。述云此次守护苦也。有说什者资也。在俗什物即田宅牛马钱财衣食六畜奴婢也。出家即六物也。许供身者即百一也。虽有二解皆无据准。今即准净传。有云三衣十物者盖是译者之意离分为二处。不依梵本。别道三衣折开十物。训什为杂未符先旨故。十三杜多唯制上行十三资具盖兼中下。供身百一未见律文。经虽有言应是别时之意。由此西方俗侣官人贵胜所著衣服唯有白叠一双。贫贱之流只有一个。出家法众但畜三衣六物。乐盈长者方用十三资具。
　　经曰横为非常至适无纵舍者。述云此后散失苦有二。此初失财苦也。忪(止容众从二反)惧心乱动也。
　　经曰或坐摧碎至莫谁随者者。述云此后失身苦也。莫谁随者即无一从物之意也。
　　经曰尊贵豪富至与痛共居者。述云此第二别示贪过有二。此初寄富贵以申贪过也。有说寒谓八寒地狱热谓八热地狱。受寒热等苦寻常故与痛共俱。痛者受也。此恐非也。现身与后苦不可言俱故。今即寒恐热恼与痛共俱。或有经本临终寒热恐讹也。
　　经曰贫穷下劣至终身夭命者。述云此后据贫穷以示贪过有二。此初示现苦也。有一少一者有田少宅故。有是少是者虽有田而不足故。思有齐者思齐富贵故。糜者败也。
　　经曰不肯为善至莫能知者。述云此后显后苦也。
　　经曰世间人民至更相报复者。述云第二显嗔过有三。此初结怨相报也。家室者夫称于妇曰家妇称于夫曰室。虽有此言良恐非也。下之更解。无者不也。患者恼也。精神者即种子识。克者要也。识者记也。由前结恨成怨。种子引果不假功用故云自然。复者酬也。
　　经曰人在世间至复得相值者。述云此次别易会难也。当者逐也。行者业也。自当者即自受也。善变化者即恶趣报。恶变化者即善趣报。豫者逆也严者修也。由宿世逆修善恶之业苦乐报而待故。又严者严然。即随宿善恶地狱天堂严然而待也。窈窈者即中有之时。冥冥者即生有之时。
　　经曰何不弃众事至欲何乐乎者。述云此后劝令修舍也。曼音万及也。亦作蔓(马安反)延长貌也。非此中义。待者停也。位法师云待何事欲何愿乐乎欲何快乐。义亦可也。
　　经曰如是世人至且自见者。述云第三显痴过有三。此初自无正信也。坐者由也。由不信故专执自见即其失也。
　　经曰更相瞻视至无一怪也者。述云此次承习无信也。令亦教也。素者昔也。不为善者无行。不识道德者无解。身者色根。神者性也心者果也。意者根也趣者果也。道者因也。即世出善恶因果皆不能知。无一怪者即无怪行也。
　　经曰生死常道至甚可伤者。述云此后正申痴过有二。此初对父子以显其过也。有说少者早夭老者后死故云颠倒。不报上下死之同然故云上下非也。若如所言应云颠倒不报上人下人故。今即颠倒者即相错之义。上者上升下者下坠故。五道相错或升善趣或坠恶趣故云上下。无常根本者即无一常本之业。当者受也。蒙又作曚皆(莫公反)蒙覆不明也。冥(鸣央反)暗昧无知也。曚有眸子而无见也。又曚[日*貴](下牛对反)生聋。又蒙笼卢江反蒙笼谓不明了也。抵(都礼反)拒也摧也。突(徒骨反)触冒也。狼者贪过也。
　　经曰或时家室至无可奈何者。述云此后对亲戚以显过有二。此初恋著不能解也。礼记三十壮有室。玄公曰有室有妻也。盖论语由也升堂矣未入室也。卒者终也便旋者疾。
　　经曰总猥愦扰至勤苦匆务者。述云此后造恶受苦报有四。此初发贪追求也。猥(乌罪反)恶也字林众也广雅顿也又杂也扰者乱也。匆又作忪古文伀(之容反)方言征伀征遑遽。赖(洛代反)孝。
　　经曰一人有庆兆民赖之。注云赖蒙也聊者甘也。
　　经曰各怀杀毒至不从人心者。述云此第二起嗔杀害也。
　　经曰自然非恶至无有出期者。述云此第三苦报难出也。作恶之人宿罪之力自然招集非法恶缘随而与之故云自然非恶先随与之。恣听者即作恶自在无惧之义。待亦作至。
　　经曰痛不可言甚可哀愍者。述云此第四伤令生厌也。
　　经曰佛告弥勒至在人后也者。述云此第二劝人修舍有四。一正劝修舍二弥勒领解三重劝修舍四重弥勒领解。初又有二。此初劝令修行也。欲令天人疾从修舍故更对弥勒而须劝之。世间事者即前三毒之事。用者以也坐者由也。世人以是三毒事不得归真去道远故云不得道。负者违也。
　　经曰傥有疑意至当为说之者。述云此后劝令请问也。傥若也设也。
　　经曰弥勒菩萨至如佛所言者。述云第二领解有五。此初信顺佛语也。贯者通也。通心思之世人实随三毒之事坐不得道如佛说故。
　　经曰今佛慈愍至解脱忧苦者。述云此第二领佛慈利也。
　　经曰佛语教诫至莫不究畅者。述云此第三叹说深善也。甚深善者叹教利深。智慧明见者叹智普达。横达十方故八方上下竖通三世故去来今。可谓莫不究畅。
　　经曰今我众等至皆令得道者。述云此第四重领佛恩也。谦苦者因也。恩德者果也。苦又作恪。古文恪(若各反)字林恪恭敬也。谦者退己之言。苦者苦行。福禄光明者自福殊胜。达空无极者自智殊胜。开入泥洹者化物获灭。教授典揽者教令修道。典者常也申常道故。广雅典主也。揽者捡之在手又取也。常道揽理故云典揽。此中意言道法开导故云教授。以此经典要揽众义令其习故云典揽。即智化也。刚强众生威德制御令其消伏归从圣化故云威制消化。善软众生慈力摄取故感十方。有缘斯摄故无穷极。即福化也。
　　经曰今得值佛至心得开明者。述云此第五申自喜庆也。
　　经曰佛告弥勒汝言是也者。述曰第三重劝修舍有三。初叹印领解次正劝修行后劝舍疑惑。初又有三。此初印前叹说也。佛说快甚深甚善言当其理故曰是也。
　　经曰若有慈敬至乃复有佛者。述云此次叹领荷恩有二。此初正叹彰佛难值也。有说申己难值非也。复言必是显当有故。今即标弥勒成佛之时也。
　　经曰我今于此世至涅槃之道者。述云此后申己化益即树王成道捺苑转法轮也。有说创断陈如之疑故言断诸疑网者非也。佛决物疑非局陈如故。今即断疑拔欲者令离烦恼。杜众恶源者令离恶业。杜者塞也。疑爱是利钝惑之所由故言本也。恶业为总别苦之所流故云源也。即口业化是也。天上人间唯佛独尊故游步三界。化之纵任故无所拘碍。即身业化也。善闲经典要揽众义故典揽智慧。备解三乘所行之道故众道之要。即意业化也。纲维者犹纲纪之属。制戒御众故云执持。显正以简邪故照然分明。广化群品故开示五道。令越苦海故度未度。决生死而令出正涅槃而令入即教之弘化也。
　　经曰弥勒当知至不可称数者。述云此后庆值佛闻法有三。此初申弥勒始终也。
　　经曰汝及十方至不可具言者。述云此次标众生本末也。永者长也。
　　经曰乃至今世至吾助汝喜者。述云此后如来正庆也。藉久远因值佛闻法即可庆喜故。
　　经曰汝今亦可至积累善本者。述云第二劝修行有二。此初正劝修舍也。病者内苦痛者外苦。
　　经曰虽一世勤苦至涅槃之道者。述云此后举利令修也。身与福俱故道德合。心与智俱故云合明。
