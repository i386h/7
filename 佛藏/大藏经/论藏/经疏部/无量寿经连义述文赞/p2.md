<!-- { "loadSidebar": true } -->
　　经曰普贤菩萨至一切菩萨者。述云第二列名有二。此初贤劫菩萨也。普者普遍即证真之智。贤者贤善即涉事之行。内德普遍外化贤善故名普贤。妙德者应云妙吉祥。吉祥者即功德之义义名妙德。慈氏者即于慈氏佛所初发菩提心亦生慈姓故云慈氏。梵云吠陀此云善故亦名善劫义如智论。而言贤者即从今名也。劫之延促佛之多少广如弥勒经述赞中解。
　　经曰又贤护等至解脱菩萨者。述云此后余劫菩萨也。有说贤等十六正士者举初括后以总标。善思议等者逐其所等以别列。此恐不然。若善思议等即十六正士者应言十五正士。不尔标列有相违故。设许此者亦违法华论云跋陀波罗等十六菩萨故。善思议等与无尽意经中十六菩萨名异必不可言善思议等即十六正士。有说贤护等即二菩萨故遍十六士。内有贤仁之德故云贤士。外怀护物之意故云护意。此亦不然。跋陀婆罗此云贤护而分为二必相违故。又普贤等各标一名。贤护应非二菩萨名故。有说虽标十六数而列十五名缺落。如教法经云。有二菩萨一名贤护二名一切世间乐见。此亦不然。彼既唯二此有十六不可一列故。不可诸经中菩萨若在贤护后者皆入十六数故。今即余劫菩萨自有二类故贤护等十六正士即其一类也。有说十六大国各有其一故有十六非也。一国多菩萨理必应有。故国别唯有一无别所以故。今即此十六愿行相类。故圣教中处处皆标其十六数。备不思议事逐物现化故。广如弥勒经述赞中解也。善思议等十四菩萨即其二类也。虽复十四略作七对。一思法信解对。即善思议观察教法。信顺教授名信慧故。二证空涉有对。即内证空理名为空无。游化诸有名神通化故。三大慈大智对。即慈光炬英名为光英。慧根无加名慧上故。四自利利他对。修菩提道名为智幢。防护根门名寂根故。五法名喻名对。即愿慧者法香象者喻故。六福资智资对。即备福资粮名为宝英具智资粮名中住故。七修行除缚对。即修圣行名为制行灭除二缚名解脱故。
　　经曰皆遵普贤至功德之法者。述云此第三叹德有二。初备权实之德后利自他之行。初又有三。初略叹次广叹后结叹。初又有二。此初叹实德也。遵普贤之德者即修上位之行。具菩萨行愿者即备下位之愿。住功德之法者即辨自住之法。遵者循也顺也。普贤者即依如如备诸德行居等觉之名也。故贤护等皆遵普贤大士之德。即知位阶法云地也。行者即瑜伽论中菩提分法诸波罗蜜成就有情神通之行。愿者即弘慧。经中知一切法得般若舟值智慧风得善方便度一切人超大苦海得具足道登涅槃山入无为舍得法性身十种之愿。无愿行沉没苦海无行之愿亦无所熟故备行愿可谓菩提之道也。功谓功能。诸行皆有利国之功故即善行家之德故名功德。有德斯成故云一切。成圆备故云安住。
　　经曰游步十方行权方便者。述云此后叹权德也。步者行也。身化无碍无感不应故云游步十方。化行善巧无形不现故云行权方便。
　　经曰入佛法藏究竟彼岸者。述云第二广叹有二。此初叹实德也。有说入佛法藏者申因上升。究竟彼岸者彰果毕竟。如来藏中恒沙之法名佛法藏。证会名入。到涅槃岸名究竟故。此恐不然。如来藏即佛性义。而言证会恒沙德法名因上升者即违经云见佛性时得无上觉故。若证佛性非菩提果至涅槃岸应非圆寂果故。今即入者达解究竟证解。知如实自利及事利他故云入佛法藏。即法华中善入佛慧通达大智也。彼岸者真理。证此实性故云究竟。即彼经中到于彼岸也。恒照二谛以利自他可谓实德故。
　　经曰于无量世界现成等觉者。述云此后广叹权德有二。此初总叹也。有说诸菩萨各于一界成佛化生故云无量世界。此心不然。初地菩萨神通境界尚百佛世界。况亦法云菩萨化物世界可得称数。而言各于一界必非正理故。今即一一菩萨各于无量世界现化故于无量世界现成等觉。
　　经曰处兜率天弘宣正法者。述云此后别叹有九。一舍此升天二降神入胎三出胎异常四伎备解宽五效艺纳妻六出俗从邪七伏魔成觉八法化普洽九归真利物。此初也。处兜率天者即升天也。弘宣正法者化备天众。梵天睹史多提婆此云喜足天。诸佛常行中道故诸菩萨皆生此天。即庄严经云曾于百亿那由他呴胝佛随佛出家。曾于五十百亿那由他呴胝佛所而行大施。已曾亲近三百五十呴胝诸辟支佛。已曾教化无量阿僧祇诸声闻众。皆令住正方便中。为欲证无上觉乃趣一生补处。从此命终生兜率天为彼天子名曰净幢。诸天子等百千呴胝那由他数。大集法堂围绕菩萨听受所说无上大法断诸烦恼生广大心。
　　经曰舍彼天宫降神母胎者。述云此第二降神入胎也。欲使众生生尊重心易受所说故舍天宫以下入胎。彼经云菩萨将欲降生十二年前有净居天。下阎浮地作婆罗门说韦陀论。十二年后有一胜人。现白象形入于母胎具大人相。若出家者当得成佛。复有天子下阎浮提告辟支佛。应舍此土当有菩萨降神入胎。时王舍城尾盘山中有辟支佛名曰摩灯。闻是语已起踊在虚空高七多罗树。化火焚身入于涅槃唯余舍利。从空而下。波罗奈国五百辟支皆亦如是。菩萨处于天宫观时方国族。升一大殿名曰高幢。纵广正等六十四由旬。为诸天众说百八法门。谓从信法门终灌顶法门。从彼天宫下生入胎。有一天子名曰胜光。作如此说。围陀论所说菩萨下生当作象形而入母胎。菩萨冬节过已于春分中毗舍佉月不寒不热之氐宿合时白月圆净弗沙星正与月合。其母受持清净斋戒安稳睡眠时。为白象形六牙具足。其牙金色首有红光。形相诸根悉皆圆满。正念了知于母右胁降神而入。不应难言叹诸菩萨德如何将释此九相文者。释迦八相即诸菩萨胜进行故。又现八相时诸菩萨一一现相相似众生谓一。故引彼经释尊庄严释此菩萨九相之文有何乖角。但经文烦广恐费言论。故今推义而约言称经而备理。菩萨处胎庄严虽多略申三种。一者宫殿。即欲界诸天各持妙宫至输檀王。王亦为菩萨造殿绮丽人间所无。菩萨威力故令诸宫中悉现摩耶圣后之身皆有菩萨右胁结坐。诸天自谓菩萨之母唯住我宫。菩萨宝殿纵广正等三百由旬。三重匝饰皆以牛头栴檀天香所成。其香一分价直三千大千世界。欲界诸天宫皆现菩萨宫殿之中。一切将入胎时于母右胁。先有此殿然后从天降神入胎。于此殿中结跏趺坐。二者饮食。即菩萨入胎之夜下从水际涌出莲华。穿过地轮上至梵世纵广正等六十八洛叉由旬。唯除佛菩萨及大梵王无能见者。三千世界所有美味犹如甘露现此华中。大梵天王以毗琉璃器盛此净妙甘露之味奉上菩萨。菩萨受食。唯除究竟后身菩萨无能食者。斯由长夜医药救病妙华侍圣福报所招。三者化物。即菩萨处胎身相光明普遍世界。四大天王夜叉大将与其眷属释提桓因与三十三天娑婆世界主大梵天王与无量梵众。如其次第晨朝中时申时为听法故皆见菩萨。菩萨慰问为其说法礼退而去。十方无量诸菩萨于日入时为听法故来互相问答。唯同行所见。摩耶不能见。又准彼经。十方无量一生补处十方世界欲色天子皆至兜率供养菩萨。菩萨即于兜率最胜天宫而便降生。时放身光照三千界六种震动有十八相。而今无者盖略而已。
　　经曰从右胁生者。述云第三出胎异常有三。此初生处异常也。有说摩耶十月已满。乘云母车往于林微尼园。攀无忧树从右腋下而生者非也。捡庄严经都无此言故。今即菩萨处胎十月既满将出胎时圣后即知于初夜分请王欲诣彼龙毗园。王敕臣佐驾二万象。色类白云其形似仙。备诸车兵执持器杖以诸妙宝莹龙毗园如欢喜苑。圣后升宝乘世界六种动。帝释净路四王御车梵天前道除诸恶相。到园游观至彼宝树。过去无量诸佛之母皆来坐此宝树下。时百千净居天亦至此树下围绕圣后喜礼而叹。后身放光仰观于树。即以右手攀树东枝频呻欠呿端严而立。从母右胁安详而生。时帝释梵王曲躬而前。即以两手覆憍奢耶衣承捧菩萨。将菩萨殿还于梵宫。
　　经曰现行七步至为无上尊者。述云此次示非常相也。菩萨生已不假扶持。即于十方各行七步。下足之处皆生莲华无有怖畏。欲示丈夫超于六道奋迅之力故行之七步。光照十方者即身光利物故。彼经中菩萨放光无量异色满三千界。众生遇者心安乐远贪恚痴离诸罪障。六种震动者欲使魔怯伏也。震者动也。准长阿含六动有三。一六时动。谓入胎出胎出家成道转法轮入涅槃。今动者即出胎时。二六方动。谓东涌西没西涌东没南涌北没北涌南没中涌边没边涌中没。三六相动。谓动涌震击吼爆。摇飏不安为动。鳞陇凹凸为涌。隐隐有声为震。有所扣打为击。碎磕发响为吼。出声惊异为爆。此各有三名十八相。谓动等极动。余五皆尔。此中六动即六相动。故庄严经云六动有十八相。称无上尊者即自唱尊号令物归趣也。若具言之。东方行言我得一切善法。当为众生说之。于南方言我于天人应受供养。于西方言我于世间最尊最胜。于北方言我当于一切众生中为无有上。于下方言我当降伏一切魔军。于上方言我当为一切众生之所瞻仰。菩萨说是语时其声普闻一切三千世界。虽有此异莫非世尊之所为故总云无上尊。如彼经云。菩萨于阿僧祇百千呴胝那由他劫修精进力故初生之时即能十方各行七步。一切诸佛威加此地化为金刚菩萨游践得无陷裂。
　　经曰释梵奉侍天人归仰者。述云此明天人侍归也。菩萨生已于龙毗尼园七日七夜人天击奏种种微妙音乐以供尊颜。三万二千名闻胜智诸婆罗门。随其所须皆令满足。梵王帝释化作端正摩那婆身。于众会中坐第一座而演吉祥微妙赞叹。摩醯首罗与净居天设大供养宣说。此菩萨定得作佛。还归本处。生满七日已摩那圣后即使命终生三十三天。过七日已还迦毗罗。仪式庄严殊胜倍过圣后往龙毗尼园。五百释种各造宫殿请王而言善哉一切成利愿天中天幸我宫殿。以是成利因缘故名菩萨为萨婆悉达多。王哀诸释。即将菩萨入诸释宫。经于四月方得周遍。乃将菩萨归于自宫。自宫之中有一大殿名宝庄严。菩萨居已。王召诸亲族长德耆年请摩诃婆阇波提为养育主。王躬抱付于姨母。姨母遂命三十二养育母养育菩萨。譬如白月从初一日至十五日清净圆满也。
