<!-- { "loadSidebar": true } -->
  无量寿经连义述文赞
　　新罗 璟兴撰




　　无量寿经连义述文赞卷上

　　　　释璟兴撰
　　经曰佛说无量寿经上者。述云将讲此经略作三门。一者来意二者释名三解本文。初来意者略有三义。一者欲显净土之所因故。谓前经中虽言华座由法藏比丘愿力所成而犹未说极乐依正二报庄严皆依法积本誓力成故。今更须广说宿世四十八愿以显彼土今现之因。二者欲辨本誓之不虚故。谓一切佛虽发本愿本愿亦有不能果遂。如般若中所有众生令得灭度。法积愿力即不如此故。今广说依正功德严净以显宿愿必有所辨使增行者往生之意。三者欲示秽土之苦恼故。谓观经中虽言未来一切众生为烦恼贼之所苦害而众生不闻痛恼之相即不能起欣厌之意往生之业亦不得成故。今广宣五恶痛烧以于苦害。令修行者厌此苦域欣彼乐方修福观行速出娑婆而生净土。如其次第即所成所化之二也。以是三义故次观经后说此经也。第二释名者观乎历代传来经本。经本题名虽复多途今且申三代经之首名也。魏时帛延显无量清净平等觉经之号。吴时支谦立诸佛阿弥陀三耶三佛萨楼佛檀过度人道经之称亦名大阿弥陀。今西晋法护名无量寿经。故经之名虽复广略其义大同。欲释法护经本之名即有四对。一总别相对。即佛说及经名总无量寿名别故。二人法相对。即佛者人余名法故。三诠旨相对。即无量寿名旨经者诠也说兼二故。四首尾相对。即上者对下之言下亦对上之词如次首尾故。委细之义如前释。
　　经曰我闻如是者。述云第三解本文。又有第二直申弥陀宿成佛刹本愿乐果以例众生生之因果。此中有说此经大开十分。一从初至于一时来会已来名序说分。二时世尊诸根悦豫下是现相分。三尊者阿难承佛圣旨下是启请分。四于是世尊告阿难曰下是叙兴分。五阿难谛听今为汝说下是正说分。六弥勒菩萨白佛言下是生生分。七佛语弥勒其有得闻下是劝信分。八尔时世尊说此经法下是说益分。九尔时三千大千下是劝请分。十佛说经已尽靡不欢喜下是毕喜分。逐申有此十分之意。然未尽理故不采录。有何未尽者。如来现相将显圣教。所说法门应名目。如何乃言现相分耶。若发所说非发起序者阿难证谁。证信序。若非证信必不可言序说分故。又自世尊诸根悦豫前都未有说序。何所说故作序说分之名也。不可以他兼发起名。序说分目单证信故。又阿难申问于前如来送答于后即显所说之旨。有何所少谛听已去乃名正说。正说与序既不能别。后诸分意亦成乖角。若如所言每章段尽应作别分。分非唯十故。有说此经文别有三。从初我闻至愿乐欲闻是其由序。佛告阿难乃往过去下是正宗分。佛语弥勒若有得闻下是流通分。初由序有二。初我闻如是即证信序。后一时佛下义既两兼。故对准证信为发起序。于中有三。一辨化主二辨徒众三如来现相阿难申请。此亦不然。阿难申请若发起者佛答阿难应非正宗。若答正宗问必非序故。捡诸经论答名正说必兼其问。言问虽发起答是正宗无此例故。又时处等准证信我问如是讵不然。发起若闻若佛皆说前有故。又时佛处辨其化主亦违佛地论总显已闻等五义故。今观此一部之经宜作三分。初从我闻至光颜巍巍已来名说经因起分。次自尊者阿难迨于略说之耳已来名问答广说分。后始佛语弥勒尽于靡不欢喜已来名问说喜行分。将释有此三品之意还同佛地论。初又有二。初传法劝信分后发起圣说序。初又有五。我闻如是此初传法也。帛延支谦皆无此言。法护经存言顺印度。
　　经曰一时者。述云此第二传时也。
　　经曰佛者。述云此第三传主也。
　　经曰王舍城耆阇崛山中者。述云此第四传处也。若释此四文。即同前经故不劳再解。
　　经曰与大比丘者。述云第五传机。经本不同。帛延备叙三众。一声闻众即与大弟子众千二百五十人比丘尼五百人清信士七千人清信女五百人也。二菩萨众即菩萨七十那衍也。三诸天众即欲天子八十万色天子七十万遍净天子六十那衍梵天一亿也。支谦唯标声闻之众。即摩诃比丘僧万二千人也。今法护经略举比丘菩萨二众余皆无也。所以有此备阙者盖翻家意乐互存广略。异由此也。将释传机有二。初声闻众后菩萨众。众有此次第亦如前解。初又有五。此初标行也。即法华论中云论声闻修小乘行依乞等自活故。威仪一定不同菩萨。故以比丘为名也。
　　经曰万二千人俱者。述云此第二唱数也。彼论亦云数成就者谓大众无数故总别虽异其义一焉。而帛延唱千二百五十人者略举常众。不尽之言故亦不违。
　　经曰一切大圣神通已达者。述云此第三叹德也。一切者即普及尽际之言。大圣者即会理之德名闻凡圣故。论云心得自在到彼岸即其大也。神通者即该六通之名无壅叵测之义也。已者竟也。达者即作证义。皆于六通究竟作证故。有说阿难既在学地位。虽未得通而有胜德亦名已达非也。阿难为人非凡所知。其实即经言迹虽初果初果亦伏欲障获根本定。纵无漏尽既发五通。故从多言已达都无致怪。
　　经曰其名曰尊者了本际至尊者阿难者。述云此第四列名也。诸经列众无定次第故。或有行德大小为次第。如法华经迦叶在第二鹙子列在迦旃延上等。或有以出家前后为次第。如报恩经初度五人次度耶舍门徒五十次度优楼频螺门徒五百次度伽耶门徒三百次度那提门徒二百次度鹙子门徒一百次度目连门人一百。或有以德辨为次第。如无垢称以命问疾要假智辨方对扬故。今此经中即同报恩入圣次第。帛延列其三十六名。支谦法护皆标三十一。憍陈如为其初故。帛谦并曰贤者而法护云尊者。皆叹德之言。即前大圣之义。了本际者即支谦云呴邻也。梵云阿若多憍陈那。憍陈是婆罗门姓。那是男声。阿若多是解义。初解净居。亦言已解。因以为初解。憍陈之姓乃亦众多。以解标号以男简女故复云那。今言本际者即四谛真性。了者即解故言虽不同其义一也。正愿者即谦云拔智致盖是拔提之名也。有说马师。因驱摈法发更不往他家之愿遂得罗汉故。即恐非也。准婆沙论马师满宿身显龙相遂生其中。得罗汉果受畜生身无是处故。有说正语即毕陵伽婆差非也。其人即恶性粗言。虽得罗汉余习亦在。必不可言正语故。今即论云摩诃那弥此云正语盖是摩男之名矣。即帛延云贤者能赞也。大号者即论云贤者含尸。盖为离婆多也。其人持不妄语。因证鬼诤以尸代身遂居王位德名令闻诸方故。仁贤者即谦云须满曰内怀贤善外申慈仁故因名之。离垢者即谦云维末坻盖净除是也。说本起云轮提陀。扫净寺舍愿令心无尘垢如寺故名净除。净除离垢言异义同故。名闻者有说长爪梵志。博达之名闻于十方故云名闻此恐非也。违说本起故。无有除此而可准故。今依彼经。夜耶尊者名为名闻。梵行净洁众所见敬故。善实者即说本起长者凡耆名为取善。供养维卫佛塔已来九十一劫常生人天遂得阿罗汉故。具足者即应说本起树提。尊者愿得受大戒具足成沙门故。牛王者即笈房钵底此言牛相而言王者兼美而已。梵云邬卢频螺此云木菰。当其胸前有一疴起如木菰故。今云优楼频螺者讹也。伽耶者即象头山。逐处之名故。梵云捺地庄严经云难提即江名也。此三迦叶皆饮光种兄弟三人。帛延经中更有贤者氏聚迦叶。盖说本起云承禅迦叶应云此中尊者具足。觉经除氏聚后即云牛饲故。既无诚说且开二途取舍任意学者应知。梵云迦叶波此云饮光即婆罗门姓。上古有仙身有光明饮蔽日月之光。迦叶是种。自亦有光能饮日月故袭性之名。摩诃言大。既大富长者之子亦为大人所识故表大名以简余三。梵云奢利弗怛罗。舍利云鹙即百舌鸟亦曰春莺。弗怛罗云子。以母才辩犹如鹙鸟。此是彼子因以名之故云鹙子。言舍利弗者讹也。梵云摩诃没特伽罗此云大采菽氏。上古有仙居山寂处常采菉豆以充所食因为其姓。尊者之母是彼之族仍以名之。得大神通简余此姓故亦云大。言目连者音讹也。劫宾那者此云房宿。佛与同房宿化作老比丘为之说法而悟道故。梵云摩诃迦多衍那此云大剪剔种男即婆罗门姓。上古多仙山中静处。年既掩久须发稍长垂人为剔。婆罗门法行剔发故。一仙有子兄弟二人俱来觐父。小者乃为诸仙剔发诸仙愿护。后成仙贵。尔来此种皆称剪剔。剔者身是男子威德特尊。简余此种故云大剪剔种男。古迦旃延此云绳扇讹也。今云大住者亦袭昔之名。母恋此子不肯改嫁如绳系扇可谓住故。大净志者即说本起中赖吒和罗。更无所乐志于清白法乐闲居第一故名大静志。摩诃周那者即周那般特。此云路生。路生有大小故摩诃以简其小。梵云补赖拏梅怛利曳尼弗怛罗此云满慈子。言富楼那弥多罗尼子者讹也。满是其名慈是母姓。母姓是慈。满尊者是慈女之子故因名之。今言满愿子者讹也。梵云阿泥律陀此云无灭。佛之堂弟即天眼第一。今言离障意亦此谓也。言阿[少/兔]楼驮讹也。流灌者有说即离婆多此云假和合故云流离此恐非也。既非离字。谦亦云难提故。今即说本起中名难提也。梵云孙达罗难陀此云艳喜。喜即自名艳是妻号。欲简牧牛难陀故因妻以表其名。即佛亲弟大圣王之所生也。维卫佛世施暖浴室故端正大势。见之无厌。今言流灌者亦袭彼之名也。坚伏者即应说本起中树提。故彼经云坚精进定意无为无动故。帛延亦云贤者了深定故。面王者即支谦云贤者波鸠螺也。梵云薄矩罗此云善容。善容虽多以面为先故义名面王。异乘者即帛延云贤者氏戒聚。戒行颖萃故云异乘。仁性者即应本起中尸利罗。故彼经云施与钱财救诸贫穷济众下劣故。嘉乐者即本起中难陀名为欣乐。支谦亦云难持。正音即难陀此云嘉本。乃是牧牛之人。因问佛牧牛十一事知佛具一切智获阿罗汉。甚极聪明音声绝妙故。今嘉乐者亦非正翻之名也。善来者即支谦云贤者蔡揭。本起亦云货竭。传云梵音莎揭哆译为善来。来者归也。来归佛法有莫大利故云善来。善来虽通千二百五十人名即总以立别号故无如来常众。皆善来得戒善如大庄严经。梵云罗怙罗此云执月今云罗云。延帛云王宫生皆讹之也。梵云阿难陀此云庆喜今云阿难帛延云博闻皆略列也。
　　经曰皆如斯等上首者也者。述云第五略结也。
　　经曰又与大乘众菩萨俱者。述云第二菩萨众有四。此初标行也。即法华论中菩萨修大行求觉利有情以萨埵为目。又以神通力随时示现能修行大乘。如拔陀婆罗等十六人具足菩萨不可思议事示优婆塞等四众之形说为菩萨。准帛延菩萨七十那衍。而今不说者略故使然。
