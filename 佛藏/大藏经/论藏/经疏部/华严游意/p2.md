<!-- { "loadSidebar": true } -->
　　次更别明一异四句。或成前意。此四句为异从来四句。言四句者。一则二佛说一教。二则一佛说二教。三则一佛说一教。四则二佛说二教。二佛说一教者。舍那释迦二佛。舍那是本。释迦是迹。本迹台叶不同故。是二佛一教者。涅槃华严一教。涅槃即华严。华严即是涅槃。故是一教也。一佛二教者。一佛即舍那释迦一佛。舍那即释迦。释迦即舍那。本即是迹。迹即本故。言本迹虽殊不思议一故。是一佛言二教者。涅槃华严二故云二教也。二佛二教者。舍那释迦二佛。涅槃华严二故。一佛一教者。释迦即舍那。涅槃即华严也。此是何物四句。解云。合离四句。二佛一教此则离人合教。离舍那释迦为二。合涅槃华严为一。一佛二教者。即合人离教。合释迦舍那为一佛。离涅槃华严为二教。二佛二教离人离教。一佛一教合人合教。斯四句作如此用也。所以用四句者欲答前问。前问云。二佛为一为异。今望此四句答。自有二佛说一教。自有一佛说二教。二佛说一教。舍那说华严即是说涅槃。释迦说涅槃即是说华严。一佛二教者。释迦说涅槃即是舍那佛说。舍那佛说华严即是释迦佛说。余二句可知。为是故不同他释也。前作舍那释迦释迦舍那语。此为对他家故作此说。然此语复别有义。何者为欲读经。经云。舍那在台上。释迦在叶上。此台是叶台。此叶是台叶。台叶岂是一岂是异。不得是一不得是异。詺作何物耶。詺作台叶。叶台也。台叶既尔。舍那释迦亦尔。问。台叶叶台成华。舍那释迦成一佛不。解云。得。难。得称是何物佛。台叶成一华华名莲华。舍那释迦成一佛佛名何物。解云。台叶成一莲华。舍那释迦为一应佛。台叶成莲华。莲华共一根。舍那释迦成一应。应佛同一本。本即是法身佛故。经云。十方诸如来同共一法身界故。二佛同一本。台叶共一根也。为是两义故。云舍那释迦释迦舍那也。
　　次明二佛相开不相开义。言相开不相开者。二佛异。二土异。二教门。二徒众。言二佛异者。舍那释迦各开本迹。舍那开本迹者。舍那以法身为本。只舍那为迹。释迦开本迹亦尔。以法身为本。只释迦为迹。释迦法身为本。释迦为迹。然此迹中更开本迹。释迦是迹中本。此身更起他佛。即迹中迹。如大经受纯陀及大众供。受纯陀供迹中本身。受大众供即迹中迹。此一条既尔。类余亦然。释迦既有两重本迹。舍那亦有此两重本迹。法身为本。舍那为迹。然此迹中更开本迹。不起寂灭道场即迹中本。现身六天宫殿即迹中迹。故二佛有两重本迹。斯则二佛相开不相开义。恒须因缘语不得单道也。
　　次明不相开相开者。法身为本。舍那为迹。好体只应有一重本迹。何者十方三世佛出世。唯为一大事因缘故出世。如法华为大事故出。谓开佛知见等。又如大品云。般若为大事故起。不可思议事故起。为无等等事故起。今舍那出世唯为一大事故出。唯为大根性者说一大因缘。故唯应有此本迹。十方三世诸佛正意只应如此。而今于迹中更开本迹者。但秽土中众生。罪重钝根不堪舍那大化。所以方便于迹中更开本迹。本则为净土大根性者说大因大果。迹即为秽土钝根者初说三乘教门。次说般若等。然后始得说法华涅槃等大乘之义。如火宅穷子等譬。初大乘化不得。方便说三乘。然后得说大乘。二佛亦尔。秽众生不堪舍那大化。更起迹佛方便初说三乘。后说大乘。为此义故。所以舍那迹中更开本迹。舍那为本释迦为迹。斯即是二佛不相开相开义。然十方三世诸佛本迹虽复无量。以相开不相开。不相开相开二句摄。则无所不尽。为是故明此二种也。
　　次开四句成前义。四句者。一唯本而不迹。二唯迹而不本。三亦迹亦本。四非本非迹。用此四句安何处。用此四句安不相开相开义。不得漫用用须得处也。问。若为是唯本不迹乃至非本非迹耶。释云。但本不迹者即是法身故。经云。佛真法身犹如虚空也。言唯迹不本者即是释迦但是应身。亦迹亦本者是舍那。舍那望法身即是迹。望释迦即是本故。舍那亦本亦迹也。非本非迹者此则卷前三句。何者前。虽有三句只是本迹二句。法身是本。舍那释迦并是迹。此本是迹本。此迹是本迹。此本是迹本。非本无以垂迹。此迹是本迹。非迹无以显本。非本无以垂迹。由本故迹。非迹无以显本。由迹故本。由本故迹。迹是本迹。由迹故本。本是迹本。迹本则非本。本迹则非迹。斯即非本非迹清净。即本迹虽殊不思议一。舒则遍盈法界。卷即泯无踪迹也。前略明化主竟。
　　今次辨化处。化处者亦有二处。一者舍那莲华藏处。二者释迦娑婆国处。亦得将前二佛类今二处。将正以类依。何者前。云舍那释迦释迦舍那。不得言一不得称异。不得言一亦得因缘一。不得称异亦得因缘异。故非一非异亦得因缘一异。今处亦尔。莲华藏娑婆娑婆莲华藏。不得言一不得称异。不得言一亦得因缘一。不得称异亦得因缘异。故二处非一非异亦得因缘一异。此则将正类依。在此依是正。依正既然类依亦尔。何者此正是依正。依正既然。正依岂当不尔。故二佛类二处亦非一异。而不失因缘一异也。次更将前两本迹类今化处亦有两条。一者二土各有本迹土。二者二处共论本迹土。二处各论本迹土者。前云舍那有舍那法身为本舍那为迹。舍那迹中更开本迹。今土亦尔。舍那法身即有舍那法身土。舍那迹则有舍那迹土。舍那迹中开本迹即迹中开本迹土。舍那既然释迦亦尔。问若为作耶。解云。舍那有舍那法身土也。问法身何须土。解云。法身土始是好土。何者以正法为法身即以正法为土。此之身土更无有异。正法为身即名法身。正法所迁托即名为土故。法身始有清净净土也。所以仁王经云。三贤十圣住果报。唯佛一人居净土。此则唯法身佛居清净第一义土也。言舍那为迹有舍那迹土者。故此经初会普贤菩萨说云。佛子。莲华藏是舍那过去誓愿力之所感故。此土是舍那迹土也。舍那迹土者。前云不起寂灭道场为本。现身六天宫殿为迹。余事无量寄此一条明耳。今还约此判本迹土。亦得但此义小局。今明舍那迹中本迹土者。莲华藏界即迹中本土。舍那既王十佛世界海即是迹中迹土也。释迦亦有此两重者。释迦有法身佛即有法身土。如舍那法身土无异。何者十方如来同共法身。法身既同。法身土亦无异。正法为法身。正法迁托为土也。释迦迹土即此娑婆世界是也。释迦迹中迹土者。约前迹中本迹亦得。何者受纯陀食为迹中本佛即为迹中本土。受大众供为迹中迹佛即为迹中迹土。但此事非一。如法华释迦佛及分身诸佛。释迦佛土为迹中本土。分身诸佛土为迹中迹土故。二佛土皆有此两重也。
　　次明二佛共论本迹土。如法身为本舍那为迹。唯有一本一迹佛。亦以法身土舍那土唯是一本一迹土。十方三世佛唯为一大事故出现于世亦唯舍那正直之心成清净之土。但为薄福罪重钝根众生故。迹土中开本迹土。故为娑婆秽土。舍那莲华藏为迹中本土。释迦娑婆。为迹中迹土。故菩萨戒经云。我今卢舍那方坐莲华台。周匝千华上示现千释迦。一华百亿国。一国一释迦。如是百亿国有千百亿释迦。华有千叶一叶一释迦故有千释迦。一华有百亿国一国一释迦故有千百亿释迦也。
　　次将本迹四句类本迹土亦有四句。一者唯本非迹土即是法身土。二者唯迹非本土即是释迦土。三者亦本亦迹土即是舍那土。望法身土为迹。望释迦土为本也。四者非本非迹土。还卷前三句。前虽有三句不出本迹二句。法身本舍那释迦二佛为迹。此是本迹迹本。本迹非本无以明迹。迹本非迹无以明本。非本无以明迹即由本故迹。非迹无以明本即由迹故本。由本故迹。迹是本迹。由迹故本本是迹本。本迹非迹。迹本非本。非本非迹清净。二佛既然两土类此可知。斯则卷三句成无句无。句成无句毕竟清净。虽复无句无句而句。则有依正句本迹句者。则三句为二句。二句为无句。今无句而句。一句而无量句。为量句而一句。无量句即一句。无量中解一。一句即无量句。一中解无量。无量中解一。此是无量一。一中解无量。此是一无量。无量一即非一。一无量即非无量。非一非无量而不失一无量。此言玄妙不易可闻也。
