<!-- { "loadSidebar": true } -->
  华严游意
                        　　隋 吉藏撰

                        
        　      


　　华严游意

　　　　慧日道场沙门胡吉藏撰
　　且话阎浮得有此经录虽不载相承云。龙树有佞弟子劝其师令与释迦并化。师智德如此。宜作新佛。岂为释迦弟子。然其所言克日月。别制新戒新衣使大同小异。坐水精房中思惟斯事。时有大龙菩萨伤而愍之便接还龙宫。示三世诸佛无量经。复示过去七佛经。于龙宫九旬读十倍阎浮。所余题目不可周遍。龙树从龙宫出。龙王以此一部经送龙树出。为此因缘故阎浮提得有此经也。
　　江南讲此经者亦须知其原首。前三大法师不讲此经。晚建初彭城亦不讲。建初晚讲。就长干法师借义疏。彭城晚讲不听人问未讲之文。前三大法师。后二名德。多不讲此经。讲此经者起自摄山。时有胜法师为檀越教化。得三千余解未凡经七处。徒八过设会。始自慧庄严终归止观。一会则讲一会经文。尔时实为隆盛。后兴皇继其遗踪大弘斯典。讲因缘如此也。然此经义正开二佛两教门净土三十心十地等。今略明净土义。净土凡有四条。一化主。二化处。三教门。四徒众。此之四种束为两双。化主化处即如来依正两果。化主即是正果。化处即是依果。即依正一双。教门徒众即缘教一双教门即缘教。徒众即教缘故。是缘教一双。虽有四条束为两意也。然非但净土有此四条。三世十方诸佛土一一土中皆具此四条。三世十方土虽复无量不出十种土。十种土者。一净。二秽。三杂。四本净末不净。本是净土。后薄福众生本净反为秽。此名本净今秽也。五者本不净末净。变向可知。此是释迦土。有五应现。复有五种合成十种土。十种土皆具上四条。据此十种两双。摄一切土尽也。十种之中略明净土一种。四条之内且辨化主一条也。
　　问此经为是释迦所说耶为是舍那所说耶。兴皇大师开发初即作此问然答此之问。便有南北二解。南方解云。佛教凡有三种。谓顿渐无方不定也。言顿教者。即教无不圆理。无不满。为大根者说。所以经云。譬如日出先照高山。故言顿教。言渐教者。始自鹿园终至鹄林所说。经教初浅后深。渐渐而说。故称渐教。就渐教中有五时不同也。言无方不定者。进不及顿。退非是渐。随缘不定。故言不定教。问。此是大乘。为是小乘耶。解云。是大乘教。金光明胜鬘等经也。用此三经者欲释此经是释迦所说。何者此之三教是佛教。是何佛教。解云。是释迦佛一期出世始终有此三教。若使如此故知华严是释迦佛说也。释迦虽说此三教复不同。何者若是渐教无方教此是现前说。若是顿教遥说彼土人华。类如无量寿经释迦遥说彼西方净人华。今此国三辈往生。今此经亦尔。是释迦遥说莲华藏国土净人华也。次北方论师解。彼有三佛。一法。二报。三化。华严是报佛说。涅槃般若等是化佛说。法佛则不说。彼判舍那是报佛。释迦是化佛。舍那为释迦之报。释迦为舍那之化。华严经是舍那佛说。此则是南北两师释如此也。
　　今次难此两师解。委悉述大师之言。前难南土解。释迦与舍那不异。今还用前四种责故不得一。一者化主异。涅槃般若是释迦佛说。七处八会是舍那佛说。舍那是本佛释迦是迹佛故。菩萨戒经云。我今卢舍那方坐莲华台。周匝千华上示现千释迦。故舍那是本释迦是迹。若使如此本迹不同那得为一。二者化处异。释迦在娑婆世界。舍那在莲华藏国。娑婆是杂恶国土。莲华藏界是纯净土。二处不同岂得为一。又娑婆国动则六种动。莲华藏动则十八种动。又台叶二处不同。舍那在台释迦在叶。二处如此之殊。何得为一耶。三者教门异。释迦则杂说三一。杂说半满。杂说但不但。舍那纯说一大。纯满纯不但。释迦赴杂缘说杂教。赴三一缘说三一教。乃至赴但不但缘说但不但教。舍那唯赴一大缘说一大教。乃至赴满不但缘说满不但教。若尔故不得为一也。四者徒众异。释迦具有三一杂缘但不但缘。如千二百声闻弥勒等菩萨则是杂缘也。舍那唯一大缘满缘。普贤菩萨等则是大缘。教既其异缘亦不同。缘既不同故。二佛不得为一。将此四条异弹南人解二佛不得是一也。次更前难何者彼云。释迦遥说莲华藏国。如释迦在此说无量寿国。然此解不知是谁解。山中师及兴皇师并述此释实不成释。好体不烦须难。何者汝既云舍那即释迦。何得言释迦遥说耶。但别有难。今更述之。何者释迦说无量寿凡有二种经。一者无量寿观经。二者无量寿经。无量寿观经为世王母韦提希夫人说。夫人在狱。令其观佛三昧。若是无量寿经为比丘十六正士说彼国土净人华。令此间五痛五烧三辈往生。若尔说无量寿国既有所为缘。释迦遥说莲华藏国。为何物缘。不见有解故不应言是遥说。好体不须难。大师既有斯言略而述了。此即是借北人异弹南人一竟。
　　次借南人一弹北人异亦有两难。彼云。如此二佛有此四殊岂得为一。所以北讲华严。胜于南土。今次难之还用前四条。难一者。化主不得异。凡举三处文。难一者此经名号品是第二会。文殊菩萨说文云。或名卢舍那。或名释迦文。或名悉达多。既称或名何得言异。若使或名舍那或名释迦。而言异。或名眼或名目。亦应异。反诘云。第二像法决疑经云。或有见我为舍那。或有见释迦。此是缘见不同佛为何异。如有见佛身三尺。或有见佛身无边。如瞿师罗长者见佛短。大梵天王不见佛顶。只是一佛缘见异耳。若缘见舍那释迦则言二佛异者。缘见长短亦应为异。反诘云。若尔故不应言异也。次第三此经第六会在他化自在宫说十地法门。释迦放眉间白毫相光加金刚藏说。既是释迦劝金刚藏说十地。何得言是舍那说。若是舍那说应舍那放光劝。而今是释迦放劝。故不应言二佛调然迥异也。二者处所不得为异。说此经在摩竭提国寂灭道场。摩竭提还是摩伽陀。此乃是梵音之切缓。何关两所有异。若尔还是娑婆国说此经也。何以得知。涅槃经云。并及摩竭提阿阇世大王不久须臾至。阿阇世王即是摩伽陀国主。以此而言故知二处不异也。三者教门不得异。何者释迦说杂教。释迦说纯净教。释迦说半满教。释迦说纯满教。若为是释迦说纯净教耶。解云。释迦劝金刚藏说十地法门。是此经之中。故知释迦说纯净大教也。四者徒众亦不异。第八会具列大小乘众。列五百声闻身子须菩提等。若尔二佛徒众亦不异。若使言舍那唯为一大缘则应唯列一大乘众。何则具列大小众。为则具大小缘。又列既杂列。缘即是杂缘。教是杂教。又释迦大缘文殊弥勒等。更无别文殊弥勒。何异舍那。小缘身子须菩提等。无别身子须菩提等。若使如此故知。二佛徒众亦复不异。四种既其不异。何得释两佛调然有殊。
　　第二别难者。彼云。舍那是报佛。释迦是化佛。舍那是释迦之报。释迦为舍那之化。师难云。此则回互二佛。翻覆世界。混乱教门。言回互二佛者。谓舍那自有报应。舍那自有本迹。释迦亦自有报应。自为本迹。何得指彼佛为此报。此佛为彼化。彼佛为此本。此佛为彼迹。若指彼佛为此报。此佛为彼化。即有二佛回互之失。言翻覆世界者。释迦自出华叶上。舍那自在华台上。二世界各自不同。何得指彼佛为此报。此佛为彼化耶。言混乱教门者。释迦赴大小缘说大小教。舍那为大缘说大教不同。何得以舍那为释迦本。释迦为舍那迹耶。前开借异以破一。此开就异以弹异。大而为言。前借北异弹南一。今借南一破北异。此则互借两家。弹彼二解竟。
　　既斥南北一异两家皆非。彼即反问。汝既弹一异皆非。汝作若为别释耶。建初法师曾以此问兴皇一大学士云。舍那释迦为一为异耶。答云。舍那释迦释迦舍那。建初即云。我已解。若为解。既云舍那释迦释迦舍那。岂是一岂是异。作此一答彼即便解也。然何但非一异四句皆非。何者释迦是舍那。释迦岂得是异。乃至非异亦尔。又释迦舍那岂得是一。释迦舍那岂得是异。释迦舍那岂得是亦一亦异非一非异耶。虽非一异四句欲言一异四句亦不失因缘四句。何者释迦舍那岂一。不一而不失一。释迦舍那岂是异。不异而不失异。余两句亦尔。故非四句而不失四句。因缘无碍也。非一异四句而一异四句。并有其文义。何者文云。或名释迦。或名舍那。故不得其异。而台叶本迹不同故。不得为一。或为缘见是释迦。或有缘见是舍那。故得是亦一亦异。或有缘见非是释迦非是舍那。故得是非一非异。所以因缘无碍。无往不得也。然要须弹他四句乃得明今因缘四句。何者他语是亦须弹语非故。宜须弹语既是何须弹语耶。解云。语虽是而不得因缘无碍意。既其失意不成语故。若是若非皆悉须弹。以弹彼净。然后始得明今因缘无碍也。用此语者为对他家了非是。今时明因缘义但为对彼定义。南方定云一。北方定异。为破彼定一定异明今因缘一异。此语既答前之一异问也。
