<!-- { "loadSidebar": true } -->
　　二愿欲求进文有二。初少长行牒前生后。二正偈颂。颂文有三十四偈有二。初四明自无始迷轮。二有三十偈请求垂顾。初文有二。初二辨惑体。次二明过失。后三十偈中即为三十事。于中各二。初三句叹德。下一句请导。三赴欲赞教中有二。初长行。次偈颂。初文有二。初赞。次是故下教。初文有三。第二文有二可知。二偈颂中有二。初长行生起。二偈颂。颂有十偈分五。初二正叹善财能有大心。次一举余菩萨显成。次一重总叹善财。次五举五义叹善财德。次一举益以叹也。此下进入十住位。总作三门料简。一方所有顺因果通局。初文殊有东有南次功德云等二十七及第二十九大天乃至弥勒二十九人并云南方。第八回向云东方。第十回向及十地不云南方。各别有所。摩耶后文殊有示无方。普贤无示无方。所以然者南以表正。东表发觉。前文殊初信觉理故有东。胜进顺正故有南。次功德云等二十八表未证理故远有相应故云南。次十一得理及应行相故表随缘现。次一会相入实故不云方。等对方便相故示也。次一表结因位顺果故示南也。次一表胜智境故示。离取故无方。次一大故不可示。遍故不可局方也。
