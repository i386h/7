<!-- { "loadSidebar": true } -->

　　卢舍那佛品第二

　　自此已下正明正宗。文有四门分别。一辨名。二来意。三明宗趣。四释文。
　　一释名者。卢舍那此云广博严净。问此品辨依报。何故从主名者。此土与主为所依。正报强故举人显土。
　　二来意者。何故此品来。既众集已。次明所显法故也。
　　三辨宗趣者有二。一人。二法。人有二。谓能加及所加。各有体相用。下诸会并一约处会分异耳。能加体者以内证法智为体。七日思惟庆喜以显德相。加说为用。所加助化人体者入定为体。蒙加为相。起说为用。余会升沉优劣准之可解耳。法者四种净土为此会宗。又亦可法界及世界海为宗也。其法用真如为体。别德为相。益物为用。
