<!-- { "loadSidebar": true } -->
　　释妨难者。论云彼声闻等为实成佛故与记别。为不成佛与授记也。若实成佛者菩萨何故于无量劫修集无量功德。若不成佛者云何虚妄授记。此意难言。若声闻等但住百劫等练根修声闻行。即实得成佛而与记者。菩萨何故于无量劫修集无量功德方得成佛菩提。少因已能实成佛故。若声闻等虽修少因不得成者。何须今者虚妄记耶。论自答言。彼声闻授记者得决定心非成就法性故。此意说言。令声闻等得决定成佛心进修妙行。非已证会成就二空法性真理而与授记。论又解云如来依三乘平等说一乘法。以如来法身与彼声闻法身无异故。与授记。非即具足修行功德故与授记。十地菩萨成就法故功德具足。诸声闻人功德未具足故。是以菩萨修无量行方得菩提。声闻未修无量功德。但令得定成佛之心故与授记。问声闻无学永尽后有。云何为记经三大劫当得菩提。答显扬论说依变化身非业果身。故不违理。成唯识说。即是变易生死别名。此意说言未发心前现身有限。由受记后发大誓愿求大菩提度有情类。便入边际无漏胜定资昔所作感今身业。令其长时与果不绝。此所资业。由无漏资。展转微妙旧粗异熟。已后。微细广大殊妙异于本故。犹如变化。由此变易异于旧时名变易生死。数数资长乃至成佛。由彼分段生死虽皆永尽说过三百由旬化作一城。变易未尽说更二百由旬方至宝所故。分段生死虽皆永尽。受变易生乃至作佛。趣寂声闻便无此事。故胜鬘云无明住地为缘无漏业为因。有阿罗汉．辟支佛．大力菩萨三种意生身生。广如瑜伽佛地唯识别章等说。
　　声闻类异者。论云声闻有四。一决定。二增上慢。三退菩提心。四应化。如来与二授记。谓应化．退菩提心者。除决定．增上慢者根未熟故。如来不与记。菩萨与记。菩萨与记者方便令发心故。常不轻记是。此言未熟者增上慢者可尔。趣寂毕竟不熟云何言未熟。未者不也。准理应云趣寂之人不愚于法信根未熟佛不与记。不分明记当来之世得作佛故。菩萨与记奄含记别有理佛性故。方便令发信大乘心。增上慢者信向根未熟。佛亦不分明记别当来成佛之事。菩萨亦为奄含记别。方便令发信向之心。今合为文言根未熟。非趣寂者当亦可成佛。庄严论云余人善根涅槃时尽。菩萨善根不尔。涅槃经中说。须陀洹等皆得成佛名不解我意。故知趣寂定不作佛。应化声闻者有人言即舍利弗。四大声闻上根．五百中根．学无学下根。今解不尔。华严经初说有舍利弗是应化。后入法界品舍利弗将六千弟子从自房出。文殊师利为说十法乃发菩提心。即此中授记者。故非应化也。舍利弗独是上根声闻。四大为中。五百等为下。准下经言富楼那等是法华一会应化者也。如摄论十义一乘中解化。与楞伽等经同。声闻多劫入涅槃饮三昧酒醉逸而卧。后从定起发心向大等。是诸佛菩萨之所化作诱余类故。
　　经。国名离垢(至)人天炽盛。
　　赞曰。下第二外土庄严。化净土也。文有其十。此中有五。一国号名离垢纯善所招无六垢故。二土相其土平正心离高慢。于胜劣二中无怖无蔑。离谄慢故。三净秽。清净严饰众生心净故佛土净。四安免安隐丰乐无杀盗打骂病刀饥馑三恶因故。五善恶天人炽盛由无外他恶知友故。分别烦恼一切不行便无恶道人天乃盛。
　　经。琉璃为地(至)常有华果。
　　赞曰。此文有五。六严饰琉璃为地心无瑕故。七路住有八交道。修八齐戒八圣道故。东西有四南北有四名八交道。或东西有八南北亦八。从一方为名。或八方之道名八交道。如道方九轨曰逵。八道严金绳界道行四总持之所感故。九林薮七宝行树修七圣财持七支戒故。十果实常有华果恒修七觉八解脱因所增长故。
　　经。华光如来(至)教化众生。
　　赞曰。下第三说法同。今有二。初明同今。后释所以。此初也。以同今故名为亦以。虽非恶世非秽土也。既言清净明化净土。
　　经。舍利弗(至)说三乘法。
　　赞曰。此释所以。据实释迦亦由本愿。今隐愿力但出恶世。欲明诸佛行利不同。我出恶世教化众生。初以方便后以真实。故以三乘。华光如来愿意普资。所以唯称本愿如此。欲令众生知彼佛时无恶众生发愿生彼。顺本所习调伏二乘说三乘法。非化恶生初权后实。
　　经。其劫名(至)为大宝故。
　　赞曰。下第四劫名异。即初标后释。
　　经。彼诸菩萨(至)无能知者。
　　赞曰。下第五辅翼胜劣。有二。初别解德。后总结之。初文有十。此有一德众圣难量。如栴檀林栴檀围绕也。
　　经。若欲行时(至)皆久殖德本。
　　赞曰。此有二德。二瑞华应足。其心常履九净华故。显扬论第三云。一戒净．二心净．三见净．四度疑净．五道非道智见净．六行智见净．七行断智见净．八无缘寂灭净．九国土净。前七即七净华如彼广说。三妙因久植非初发心善根熟故。
　　经。于无量百千(至)之所称叹。
　　赞曰。此有二德。四善缘昔遇发大愿故。五名称高远众所识故。
　　经。常修佛慧(至)诸法之门。
　　赞曰。此有三德。六佛智恒求欣大觉故。七外化久成具慈悲故。八内鉴斯备无迷谬故。法义之门教也。法教之门义也。二释皆得。
　　经。质直无伪志念坚固。
　　赞曰。此有二德。九姓纯无憍不诳谄故。十心勤不退行位高故。直心是道场故。质直烦恼所不动故志念坚固。
　　经。如是菩萨充满其国。
　　赞曰。此总结释也。
　　经。舍利弗(至)寿八小劫。
　　赞曰。下第六法住短长。有四。一佛寿．二生寿．三授当佛记．四记正像法。此初二也释迦众生薄福少慧。佛寿故短．生寿故长。留残第五分寿施未来弟子。华光如来所化众生。福慧自修不假佛与。故佛寿长众生寿短。又释迦众生薄福无感。故佛寿短不感佛故。华光众生多福有感。故佛寿长感佛化故。
　　经。华光如来(至)三菩提记。
　　赞曰。自下第三授当佛记。有三。初记时。二正记。三国土。此初也。过十二劫者佛寿劫满方授记故。精进成就名为坚满。
　　经。告诸比丘(至)三藐三佛陀。
　　赞曰。此正明记。华足者宝华承足。由闻法华为因成佛果圆满故名为华足。由开法华行安乐行故名安行。有云安徐而行名为安行。此非善释。何佛慞惶猖獗行也。多陀阿伽度如来也。阿罗诃应也。三藐三佛陀正等觉也。新经云如来应正等觉。古云如来应供正遍知。
　　经。其佛国土亦复如是。
　　赞曰。此明国土。亦如华光佛之国土行法华因所招致故。
　　经。舍利弗(至)三十二小劫。
　　赞曰。自下第四记正像法。若佛正法教．行．证三皆具足有。若佛像法唯有教．行无证果者。若佛末法唯有教在行．证并无。禀教行行证果不同。故释迦佛正法短像法长。不度女人。正法像法各一千年。由度女人正法减半故。今华光正像年等。虽有三乘菩萨类多故名大宝。虽有四众女人持戒不减正法。
　　经。尔时世尊(至)当度无量众。
　　赞曰。下十一颂半。分二。初十颂半颂前授记。后之一颂授记中第二段结会令欣。前因记有四果记有六。今总分三。初一颂颂果记中内德庄严。次一颂颂因记。后八颂半颂果记四义。此初也。普智者一切智．一切种智。具二普故。
　　经。供养无数佛(至)证于无上道。
　　赞曰。此颂因记。有二。一遇良缘二具菩萨道。计亦有时。过无量劫。入后颂中故此唯二。
　　经。过无量劫已(至)常有华果实。
　　赞曰。下颂果记。四义分四。初半颂颂劫名异即。次一颂半外土庄严。次两颂辅翼胜劣。后四颂半佛寿短长。不颂说法同今。此初二文也。外土庄严有六。一名二净三地四界五树六华果。不颂余四。
　　经。彼国诸菩萨(至)华光佛所化。
　　赞曰。此辅翼胜劣。有四。一不退二外化三值善友四植妙因。不颂余六。
　　经。佛为王子时(至)寿命八小劫。
　　赞曰。下四颂半佛寿短长有四。一颂半佛寿。半颂人寿。一颂半正像法时节一。颂舍利流行。不颂授记。加供养舍利。此即初二。此中应言于最后身为王子时。弃国舍荣出家成道。文言倒故。先说王子弃国舍荣。方言后身成于佛道。或此文意于无量生身为王子弃国舍荣。末后身中方成佛道。
　　经。佛灭度之后(至)像法三十二。
　　赞曰。此颂正像法时节。昼夜月时年为劫故。
　　经。舍利广流布(至)其事皆如是。
　　赞曰。此颂舍利流行并结。
　　经。其两足世尊(至)宜应自欣庆。
　　赞曰。此第二段结会令欣。化其心定令求佛果。伦类也亦疋也疋配也。言两足尊无类无配。
　　经。尔时四部众(至)以供养佛。
　　赞曰。为授记中。下第二段诸天供养赞叹回向。于中有二。初四众八部供养。后诸天供赞。此初文也。表蒙佛恩如佛衣覆。亦上表当成佛果之时为他说此覆荫众生。故以衣供。故下文云有持此经即为佛衣之所覆也。
　　经。释提桓因(至)供养于佛。
　　赞曰。下诸天赞供有二。初供后赞。供中复二。初衣华供。后伎乐供。初衣华供有二。初供养后灵相。此初也。以华供者表闻法华当得佛果故。
　　经。所散天衣(至)而自回转。
　　赞曰。此灵相也。住虚空者显闻法华超出四生心凝妙理。回转者俯循三界情悲蠢物。
　　经。诸天伎乐(至)雨众天华。
　　赞曰。伎乐供养也。因闻法声而悟道故作音乐表修因而方果满故雨天华。
　　经。而作是言(至)最大法轮。
　　赞曰。下赞叹有二。初长行后偈颂。此中唯牒二时法轮。以比大小。对不定姓权实相形故。据实亦比般若空教此为中道名最大轮。
　　经。尔时诸天子(至)少有能信者。
　　赞曰。下六颂半分四。初二颂显昔说小今大。一颂半叹法胜妙。随喜。二颂举他明自作佛生喜。一颂回向。此初也。五众者梵云般遮塞建陀此云五蕴。具十一种积聚义故名之为蕴。今名为众众是聚义。或言五阴。皆乖正名。依三科中五蕴之法以辨四谛。故知初权。今此会说舍权就实难解之法言少能信。权实相违法深奥故。依大般若初转法轮三乘入道。今据显相但度声闻。故言五众以明权法。深奥者秘藏也大乘妙故。
　　经。我等从昔来(至)我等皆随喜。
　　赞曰。叹法胜妙。深生随喜。随者顺也顺佛教行故。
　　经。大智舍利弗(至)方便随宜说。
　　赞曰。举他明自作佛生喜。佛记他作佛彰我亦得作。故知佛道实叵思议方便随宜令我解了。叵者不可也。反正为乏反可为叵皆字意故。
　　经。我所有福德(至)尽回向佛道。
