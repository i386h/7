<!-- { "loadSidebar": true } -->
　　赞曰。此明二木。初一半小。后一半大。即于大草分为此二。地前为小木。伏疑决定知作佛故。十地名大木得二利故。证不退故非行不退。义准二乘未成无学亦名中草。三意生身据决定者唯说无学回心已后受变易生。位决定故。不同有学。故此不论。未入圣位。及无种姓可名小草。准此地前不名小木。若尔何摄。故前解善。或七地前名为小木。八地已后名为大木。此言不退行不退故。一切菩萨名大草者。智度论云。譬如雷震小鸟闻之悉皆惊怖。孔雀闻之即为舞踏。故名大草。因释二木分位不同。诸经论中说得菩提理不一准。大般若第七十四说五种菩提。金刚般若云。实无小法得佛菩提。若有小法得菩提者。燃灯佛则不与我授记复有教言。初发心时便成正觉。此经下言八生乃至一生当得菩提。亦有说言。三大劫修方登正觉。诸师于此众义不同。瑜伽论说。劫有二种。一日月岁数。即此论说昼夜月时年。二阿僧祇劫。诸能超者唯超前劫。无超后者。故依此义若据无为．真如．无相。实无小法可得菩提。般若经宗说无为故。初地菩提发心便证。此证发心非如种性发心。与此经同。八生乃至一生当得。或此经中据证发心。论解证得初地菩提。故其初发心即登正觉者。种性发心菩提因故。三大劫修得菩提者。无上菩提。果满菩提大劫修故。亦不相违。佛果广大非小因成。若更异思深乖正道。故涅槃言说佛难成与速授记。说佛易成与迟授记。
　　经。佛平等说(至)所禀各异。
　　赞曰。此喻说禀闰有殊性异。
　　经。佛以此喻(至)渐增茂好。
　　赞曰。下三颂半法喻合说禀润滋茂因异。初一颂半喻所说少如海一滴。后二颂法喻合说滋茂因异。滴下历反。通俗文灵滴谓之凝。切韵作滴。有作渧。丁计反。水下也。非此义。
　　经。诸佛之法(至)普得具足。
　　赞曰。下有八颂。法喻合说禀闰成实果异。有二。初六颂半法说。后一颂半喻说。初文有三。初一颂总颂能令得果满足。亦是别颂令小草果满。次二颂中草。后三颂半大草。此初也。世间充足谓人天满。
　　经。渐次修行(至)各得增长。
　　赞曰。明中草也。因人天生渐得道果。二乘满也。
　　经。若诸菩萨(至)而得增长。
　　赞曰。明大草也。大草即二木。初一颂半小木。后二颂大木。
　　经。如是迦叶(至)各得成实。
　　赞曰。此喻合前禀[門@壬]成实果满。
　　经。迦叶当知(至)诸佛亦然。
　　赞曰。此第二段颂前结成。我同诸佛初权后实。汝等信受故极希有。
　　经。今为汝等(至)悉当成佛。
　　赞曰。品第三段结成。说实为授记之渐。声闻所行成佛远因。故是菩萨所行方便之道。论云汝等所行是菩萨道者。谓发菩提心。退已还发者。前所修行善根不灭同后得果。故二乘修是大乘之远方便因。名菩萨道。

　　授记品

　　以三门分别。一来意。二差别。三释名。
　　来意有二。一鹙子上根闻法说而悟解。佛即为记。四人中性闻喻说而方解。故佛与记。二论云为三种无烦恼人染慢说三平等。初说乘平等故与授记。上来佛说乘体有异。便有无学执乘定异。为此记别。显乘平等。故此品来。如譬喻品已释。
　　差别者。可记法有三。一体性是有。二胜有当果。三胜人胜理。大因大果。体性有者可记。无者不可记如十四不可记。理事本无故不可记。问有体者可为之记。华严经说。有始无始是无记佛不为答。有一比丘问十二因缘自作他作。无明自起是无始义名为自作。更从他起是有始义名为他作。佛种种诃。如人为毒箭所中。但应请医拔之。不须问其箭之所以。故有体者可记。无者不可记。胜有当果者可记。无者不可记。如善不善法。成唯识云。记谓善恶。有殊胜自体及当果可记故名为记。无记不然故不可记。胜人胜理大因大果者可记。非者不可别记。即记别经记弟子生死者胜人故。记深密义者胜理故。记当成佛者大因大果故。其劣人劣理小因小果者名不可记。今此乃是此第三中大因大果。故为之记非前二全后一少分。又此授记差别有多。或记一种谓十二分教中授记经。或说二种涅槃经说。若有闻说随顺乐入速得成佛。心生轻贱。授以迟记。若言佛道难得久受勤苦然后乃成。为此人故授以速记。又善根熟者授以速记。善根未熟授以迟记厌恶生死。欲早证菩提。智增上者授以速记。乐处生死化度众生。悲增上者。授以迟记。又有二种。一总记二别记。智度论有三。一自知他不知。为利自故不为利他。二他知自不知为利他故。三自他俱知行二利故。又有四种如前已说。或说五种即此经中如来自记。或说六种并如前譬喻品初说。
　　释名者。授音承秀反为也。与也。付也。记者决也。别也。验也。识也。为决了当果为分别其当来果相。与验其因记识当果故名授记。此品明彼事故名授记品。
　　经。尔时世尊(至)无量大法。
　　赞曰。此品之中大文分二。初为四人现前记别。后品末有二颂半标当授记。为第三周说法之由。初复有二。初为大迦叶记。后为三大声闻授记。初文又二。初长行后偈颂前长行有二。初因记后果记。此初也。外遇良缘内修妙行觐见也。如文可知然观上下授记之人应为四句。一在小无胜劣在大即有之。如五百弟子同是无学故小无胜劣。前后成佛转次授记故大有胜劣二在小有胜劣在大无胜劣。如学无学人。在小学与无学胜劣有殊。同时成佛故在大无胜劣。三小劣而大胜。如阿难在学地得预流果。在罗睺前成佛。四小胜而大劣。如罗睺。是无学在阿难后成佛。今此四人不依根性。论位次者在小无胜劣。同无学故在大有胜劣。迦叶觐三百万亿佛。须菩提觐三百万亿那由他佛。迦旃延初觐八千亿佛。后二万亿佛。大目揵连初觐八千诸佛。后值二百万亿佛。供养诸佛多小不同。故知作佛亦有前后。涅槃经说。第四依菩萨供养八恒河沙佛。今说小者退心之人非乐广行。且就一地位。遇佛多少而与授记。非但尔所。亦不相违。今以此准涅槃经说。须陀洹人八万劫到。乃至阿罗汉二万劫到者。以根性齐修行迟速相似者说。不约根异行殊者说。今以根行利钝迟速故成四句。不尔义旨极为相违。
　　经。于最后身(至)佛世尊。
　　赞曰。果记有七。此记自体。睹豪光而生明慧。听法义而莹金光。况久修因金光自饰。故名光明。
　　经。国名光德(至)二十小劫。
　　赞曰。此有三。一国名。以光为德故。二劫名。众行庄严故。三寿量。
　　经。国界严饰(至)周遍清净。
　　赞曰。此中有六一土相有七。一杂严。二无恶。三平正。四宝地。五树。六绳。七华。准前鹙子知因识果。砾沙也。小石也。坑虚也。堑也。或作硎。坎陷也。小垒也。堆聚土也。阜陵也。玉篇高平曰陵。大陵曰阜。土也。肥也。厚也。长也。
　　经。其国菩萨(至)皆护佛法。
　　赞曰。此中有二。一眷属。二无魔。迦叶性．行调顺。头陀学戒不慢于人。不坏善事。故虽有魔皆护佛法。
　　经。尔时世尊(至)当得作佛。
　　赞曰。下十二颂半分三。一颂半标告。十颂半颂记。半颂结之。此初也。
　　经。而于来世(至)无上之慧。
　　赞曰。下颂记十颂半中分二。初二颂半颂因记。后八颂颂果记。此初也。
　　经。于最后身(至)无有丘坑。
　　赞曰。下果记中有四。初半颂自体。三颂土相。三颂眷属。一颂半寿量。此初二也。土相有八。一无恶二地。三树。四绳。五香。六华。七庄严。八平正。其香一种长行所无。戒香因具。故果多香。万行满修庄严亦足然与长行前后不同。
　　经。诸菩萨众(至)不能数知。
　　赞曰。此眷属也。一颂半菩萨。一颂半声闻。
　　经。其佛当寿(至)其事如是。
　　赞曰。初一颂半寿量。后半颂结之。
　　经。尔时(至)目不暂舍。
　　赞曰。下第二段三人授记。中初请后授。请中初长行请仪轨。后颂正请。此初也。悚者怖也惧也。栗者战也谨也。敬也。戚也。心求记果不敢专辄。既怯威严所以战惧。
　　经。即共同声(至)除热得清凉。
　　赞曰。下七颂分三。初二颂赞请。次四颂喻请。后一颂结请。此初也。初一颂赞后一颂请。
　　经。如从饥国来(至)然后乃敢食。
　　赞曰。下喻请。分二。初一颂半喻。后二颂半请。此初也。小乘匮乏大乘之法名为饥国。佛之一乘名为王膳。今者得闻。名为忽遇。疑已无分不敢修行名未敢食。佛与授记名得王教因授记后领纳大乘。修行大行欣当作佛名方敢食。
　　经。我等亦如是(至)尔乃快安乐。
　　赞曰。此请也。闻佛音声说一乘理总言我作佛。如见王食。未蒙别记。受领修行欣当佛果。名未敢食。蒙别授记如蒙王教。即望修行欣当作佛名之为食。
　　经。大雄猛世尊(至)如饥须教食。
　　赞曰。此结请也。
　　经。尔时世尊(至)具菩萨道。
　　赞曰。下别记三人。初文有二。长行及偈。长行有二。初因后果。此因记也。
　　经。于最后身(至)世尊。
　　赞曰。下果记有九。此自体记。解法体相空。但有假名故名名相。或名与相二义俱空故名名相。名即名假。相即受．法二种相假。
　　经。劫名有宝(至)周遍清净。
　　赞曰。此中有三。一劫。空理为宝故。二国。三土相。土相有五。一土平．二地．三树．四无恶．五华净。丘坑者玉篇地高曰丘大冢曰丘。
　　经。其土人民(至)那由他。
　　赞曰。此中有二。一人居其处。由内达理外感珍宝。二眷属。
　　经。佛寿(至)及声闻众。
　　赞曰。此有三。一寿量。二佛住空以解空故。三利益。
　　经。尔时世尊(至)听我所说。
　　赞曰。下十二颂。分二。初一颂标告。后十一颂正告。此初也。
　　经。我大弟子(至)犹如宝山。
　　赞曰。下正告。分六。初三颂果．因合记。一颂半土相。三颂眷属。一颂佛化。一颂听众。一颂半寿量。此初也。有三一颂名。一颂因。一颂形。
　　经。其佛国土(至)度无量众。
　　赞曰。此土相也。
　　经。其佛法中(至)有大威德。
　　赞曰。下三颂眷属。分二。一颂半菩萨。一颂半声闻。
　　经。其佛说法(至)听受佛语。
　　赞曰。初一颂佛化。后一颂听众。
　　经。其佛当寿(至)二十小劫。
　　赞曰。寿量也。
　　经。尔时世尊(至)恭敬尊重。
　　赞曰。下迦旃延记。长行分二。准前初因记中有二。初明初时。后明后时。初时有二。初佛在。后灭后。此初也。
　　经。诸佛灭后(至)供养塔庙。
