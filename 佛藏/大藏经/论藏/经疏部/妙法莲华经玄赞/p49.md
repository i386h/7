<!-- { "loadSidebar": true } -->
　　赞曰。第四越子本心也。游四方者喻化四生。得智觉故。嬉戏。得灭理故快乐。获神通故自在。离诸障故无碍。或自在有十。一财。二心。三寿。四业。五生。六胜解。七愿。八神力。九法。十智。如余处说。复有四自在。一相。二土。三智。四业。今皆获得。
　　经。告舍利弗(至)世间之父。
　　赞曰。上六十五颂半颂喻说。下十八颂颂合说。准前为二。初十一颂颂合昔权。后有七颂颂合今实。合昔权有四。初一颂颂合三界佛有。次三颂颂合五趣危亡。次五颂半颂合见设权方。后一颂半颂合依言免难。此初文也。同前长行。
　　经。一切众生(至)无有慧心。
　　赞曰。下第二有三颂。合五趣危亡。分三。初一颂合人众甚多。众子游居。无种姓者虽不同真子亦养子故。一颂合宅宇危朽。一颂合诸方灾起。此初文也。深著世乐。起恶深也。亦有本云深著五欲。取初为正。通三界故。无有慧心。无善意也。
　　经。三界无安(至)炽然不息。
　　赞曰。初一颂宅宇危朽。五蕴俱为四苦所逼。迁谢变改。后一颂诸方灾起。遍生老病死四位之中。皆有猛火烦恼炽然。炽音处志反。盛也。
　　经。如来已离(至)安处林野。
　　赞曰。下第三有五颂半。合见设权方。分三。初三颂合见苦悲生。次一颂合示大不悕。后一颂半合正说三乘。无思方拔济。初复有三。初一颂明自出宅。次一颂宅属于我。后一颂明已力能。此初也。证涅槃故寂然。出生死故闲居。常在定中。深放旷故。安处林野。定是功德之丛林故。如有颂言　象王居旷野　放畅心无忧　智者处山林　逍遥寂静乐。
　　经。今此三界(至)悉是吾子。
　　赞曰。宅属于我。生皆我子。
　　经。而今此处(至)能为救护。
　　赞曰。明已力能非余能也。
　　经。虽复教诏(至)贪著深故。
　　赞曰。一颂合示大不悕。教者训。诏者明。虽明训之不信大乘。耽欲深故。或云教招。招者诱也。明白引训故。
　　经。是以方便(至)出世间道。
　　赞曰。合正说三乘也。
　　经。是诸子等(至)不退菩萨。
　　赞曰。第四合依言免难。心决定者不疑四谛。得证真谛。具六通者得阿罗汉。余二果可知。论说不退住初地已上。出分段生故。三明者宿命明．天眼明．漏尽明。如次能知去来今世除三际愚。所知胜故。三独称明。
　　经。汝舍利弗(至)得成佛道。
　　赞曰。下有七颂颂合今说实。分二。初两颂合父但与一。后五颂叹乘德胜。此初也。
　　经。是乘微妙(至)为无有上。
　　赞曰。五颂叹乘胜德。分四。初一颂叹乘四德。次一颂圣所称叹。次一颂娱乐之具。后两颂第一之乐。此初也。此有四德。一微妙深胜故。二清净离障故。三第一最胜故。四无上莫过故。
　　经。佛所悦可(至)供养礼拜。
　　赞曰。圣所称叹。不但佛悦而可叹之。亦可为众生三业俱归仰。
　　经。无量亿千(至)及佛余法。
　　赞曰。颂娱乐之具。
　　经。得如是乘(至)直至道场。
　　赞曰。颂第一之乐。日夜劫数常得游戏者。三乘俱登初地已上。乘此一乘种智。经两阿僧祇。方至佛位。若二乘者乘无漏教．及有漏乘。一大阿僧祇方入初地。如是总名日夜劫数。三种意生身。乘此无漏宝一乘故。直至道场佛之位矣。菩提．涅槃蕰生道处名为道场。或乘种智之因乘故。至佛位中大般涅槃之道场也。或至佛果真如道场。此乃因乘。方至果乘。由是上来总说教．理．行．果俱是乘体。
　　经。以是因缘(至)除佛方便。
　　赞曰。颂长行中大段第三结答之文。当知诸佛方便力故。于一佛乘。分别说三。以是上来所说理故。于十方界而谛审求。更无二乘之体。除佛方便教说有三。亦更无三极果之体。除说其因方便有三。
　　经。告舍利弗(至)令出三界。
　　赞曰。正喻化中大文有三。上来已总略指。答为许说之由。及正说法喻令其开晓。自下第三有八十行半颂。劝信解于此经欣当来之佛智有二。初有十四颂半。显法有权实。令舍权取实。后有六十六颂。示人之是非。令学是除非。初中复二。初二颂明父子情深见苦能拔。后十二颂半正显权．实。令其取舍此初也。累音力委反积也。
　　经。我虽先说(至)唯佛智慧。
　　赞曰。下十二颂半正显权．实。令舍权取实。中有二。初一颂半。总标昔权今实。后十一颂别显今实昔权此初也。我虽先说汝等灭度。但能尽彼分段生死。以得涅槃。后有不续。其变易生非别业招。不障无学入无余故。此隐不说。汝之灭度而实不是大般涅槃实灭度也。汝等所应更修作者。唯佛智慧性为法身。相为大慧。智证理故。二障不生。便得解脱。名大涅槃。三事具足故。
　　经。若有菩萨(至)皆是菩萨。
　　赞曰。下十一颂。今实．昔权。中有二。初九颂半明今实昔权。后一颂半结之。初中复二。初二颂显今实。后七颂半显昔权。此初也。
　　经。若人小智(至)真实无异。
　　赞曰。下七颂半显昔权。中有二。初六颂明权四谛。后一颂半释得权处。初文有四。二颂苦谛。一颂半集谛。一颂半灭谛。一颂道谛。此初也。深著爱欲者所爱内身。所欲外境。皆苦谛故。初颂说苦谛。意不弃世谛而入真谛故。后颂众生欢喜。故得入圣得未曾有。真实无异释苦是谛。谛是实义。遗教经言。佛说苦谛不可令乐。是实苦故。
　　经。若有众生(至)方便说道。
　　赞曰。此集谛也。苦因者集谛业．烦恼也。道者因义。即体集谛。苦谛因故。又说道谛断于集故。
　　经。诸苦所因(至)名第三谛。
　　赞曰。此灭谛也。贪为苦本。本在苦生。若灭贪本苦果便灭。所依止者苦果身也。为灭集苦说灭谛也。
　　经。为灭谛故(至)名得解脱。
　　赞曰。此道谛也。由道证灭。离苦缚故。名证涅槃得解脱也。
　　经。是人于何(至)一切解脱。
　　赞曰。释得权处。初二句问。后四句答。但离虚妄烦恼．业．苦分段生死名得解脱。证得有作四圣谛故。未得二障．二业．二死皆都灭尽。一切解脱法空无作四圣谛故。有作四谛者分段生死为苦谛。业．烦恼为集谛。有无余依涅槃为灭谛。生空智品以为道谛。无作四谛者。变易生死为苦谛。所知障为集谛。无住涅槃为灭谛。法空智品为道谛。故胜鬘云如是八圣谛。非诸声闻．缘觉所知。
　　经。佛说是人(至)令至灭度。
　　赞曰。明今实昔权。中第二结也。此意有二。一佛说二乘住权。未实灭度。斯人未得无上道故。二我意亦不欲令二乘住权者即至无余之灭度也。意欲令取大般涅槃无上之道。不令住权便究竟灭。
　　经。我为法王(至)故现于世。
　　赞曰。上十四半明法之权实。令舍权取实。下六十六颂。示人之是非令学是除非。分四。初二颂半明我识根器所以能说。汝等不识。勿妄宣传。次八颂明信者位高。皆久植德本。次三十六颂半无智之人不信罪相。后十九颂于有智者应为说之。初中复二。初一颂我识根器所以能说。后一颂半汝等不识勿妄宣传。此初也。为法王故通识药．病。法于自在别识法药。安隐众生。别识根器。能应机说故现世间。
　　经。汝舍利弗(至)勿妄宣传。
　　赞曰。此明汝等不识勿妄宣传。法印者一乘妙理。印大乘教令决定故。我为利益故说此印。汝既不识药之与病。勿妄传授恐祸生故。
　　经。若有闻者(至)阿鞞跋致。
　　赞曰。下第二段有八颂。信者位高。皆久植德本。中有六颂。一颂位高能信。一颂半往遇佛缘。曾闻方信。一颂半若有能信汝之所说即见我等。一颂智深能信识浅不能。一颂决定姓二乘所不能信。后二颂不定姓二乘方顺生信。此初也。有闻此经心生随喜。身心二顶敬而信之当知是人住不退地。阿鞞跋致此云不退。亦有本云阿惟越致．阿毗跋致从阿鞞跋致为正。余音讹也。信．位．证．行。四不退中。皆能尔故根机熟故。
　　经。若有信受(至)亦闻是法。
　　赞曰。第二昔遇佛缘。曾闻方信有宿因故。
　　经。若人有能信(至)并诸菩萨。
　　赞曰。第三若信汝说。则见我身比丘．菩萨．三宝无异故。三宝同体故。若别体者当必见故。见之因故。我等皆欲令闻此法。理无别故。
　　经。斯法华经(至)迷惑不解。
　　赞曰。第四智深能信理深妙故。浅识不能。谓愚凡夫。
　　经。一切声闻(至)力所不及。
　　赞曰。第五决定二乘。所不能悟乖本心故。不愚法者可有信义无顺修行。
　　经。汝舍利弗(至)非已智分。
　　赞曰。第六不定姓二乘。方顺生信。汝最上根尚信我语方渐证入。况余不定声闻姓耶。菩萨闻之能思择入。尚音常两反。玉篇时亮反。庶几也。且也。
　　经。又舍利弗(至)莫说此经。
　　赞曰。下第三段。三十六颂半。无智之人不信罪相。有二。初二颂外道凡夫。若有七恶应勿为说。后三十四颂半。脱其为说。彼怀不信。恶因果相。初中有二。初一颂具四恶应勿为说。后一颂具三恶亦勿为说。此初也。四恶者。一憍。恃族姓色力聪睿财富而醉逸者。二慢。具七慢。以陵人少德谓多。五千之辈。三懈怠。放逸。纵荡而无厌者。四我见。外道之徒。若深厌生死欣求出世。自卑尊人下心爱法。翘勤不纵逸。遣惑观无我。信顺此经方应为说。故具四恶。不应为说。下皆准知。
　　经。凡夫浅识(至)亦勿为说。
　　赞曰。此有三恶。一浅识诈现聪明。识达不远。二深著五欲。在家五欲耽醉身心烦恼重者。三闻不能解愚钝凡夫无种姓者。愚法定姓二乘之属。皆勿为说。
　　经。若人不信(至)世间佛种。
　　赞曰。下三十四颂半。脱其为说。彼怀不信。恶因果相。有二。初四颂半不信故种恶因。后三十颂不信故受恶果。初复有二。初一颂不信故。善灭。后三颂半不信故恶生。此初也。灭有漏因名断世间种。灭无漏因名断佛种。由信此经初熏有漏善种子。故生于人天受胜妙乐。资长无漏法尔种子后渐入圣。新生无漏。展转乃至成佛之果。故信此经。能为世间近人天因。远成佛因。当来成佛利乐无边。若自不信毁谤障碍不令流行令他不信。岂非断于二类种耶。乃为挑坏天人眼目。或断一切世间之佛种。损破无漏种子法故。由此经说。若有劝发菩提心者佛种不断。故谤此经断菩提心名断佛种。法不行故亦断法种。既不发心不证圣道亦断僧种。今从胜说唯断佛种。
　　经。或复频蹙(至)如斯经典。
