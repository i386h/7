<!-- { "loadSidebar": true } -->
　　赞曰。此有二句。合为一句。十应作所作住持不退转。名称普闻无量世界。故能住持佛法令法不灭。众生闻名信向修学。能度无数百千众生。故名应作所作。菩萨所应作谓利众生故。上来上支下支门下。明摄取事门。论有二释。论摄取事门者。摄取诸功德事。初番释云。示现诸菩萨住何等清净地中。因何等方便。何等境界中作所应作故。此为总标。论下牒释十三句中。应分为三。于无上正等正觉不退转一句。是住何等清净地中。次有十句是因何等方便。后之二句是何等境界中所作应作故。论牒释中唯解初二句标不释第三句何等境界中作所应作。地清净者八地以上三地。无相行寂静清净故。此中以无相理名无上正等正觉故。后三地皆于无相行任运寂静离障清净名不退转。非诸垢染有相等之所退转故。第二句因何等方便者。有四种。一摄取妙法方便。任持妙法以乐说力为人说故。此摄三句。任持妙法者皆得陀罗尼。由得闻持任持妙法令不舍离。住在自心持之不忘故名任持。以乐说力者乐说辨才故。为人说者转不退转法轮。为人说此不退轮故。二摄取善知识方便。以依善知识作所应作故。此摄三句。以依善知识者。供养无量百千诸佛。作所应作者。于诸佛所植众德本。德本即善根。是所应作故。由此常为诸佛之所称叹。三摄取众生方便。以不舍众生故。此摄一句。以慈修身。由以大慈悲熏习身心故。能不舍一切众生。常能救度。四摄取智方便。以教化众生令入彼智故。此摄三句。善入佛慧通达大智到于彼岸。由自有三智能令众生摄取三智故。自成三智者是诸众生摄取三智之因。初智知如实智。自利智也。次智是知事智。利他智也。后智是真理智。智实性也。论中唯解此初标二句不释何等境界中作所应作。此摄二句。名称普闻无量世界。是何等境界。能度无数百千众生是所应作。由菩萨具三智等故。名闻远振十方世界。能于此无量世界境界中。度百千众生作所应作。度众生者是诸菩萨之所应作故。此初番讫第二复次云。复有摄取事门。示现诸地摄取胜功德。不同二乘功德。故此二句为总标。下自别释二句者。一示现诸地。二摄取胜功德。不同二乘功德。故十三句中初四句是示现诸地。后九句是摄取胜功德。初四句示现诸地者。皆于无上菩提不退转一句是。第八地故。次二句是第九地。次一句是第十地。故论下释示现诸地云。八地无功用智不同下上故。不同下者下功用行不能动故。不同上者上无相行不能动故。自然而行故。上者胜行无相行也。下者劣行功用行也。唯识释不动地云相用烦恼不能动故。此论解不退转。谓功用不动。无相行不动。任运进修。空．有双证。不为二动名不退转。于九地中得胜进陀罗尼门。具足四无碍解自在故。九地得闻持等满名为胜进。具足七辨等为他说法。前第三地虽得闻持犹未圆满。今说满位。于第十地转不退转法轮。得受佛位如转轮王子。以八九十地同示现诸地故。论自结云。下之九句名摄取功德。上之三地皆同得之。释第二摄取胜功德者。示现依何处。依何心。依何智。依何等境界行。依何等能辨故。此有五句。论为初标。下自别释依何处摄三句。供养无量百千诸佛。于诸佛所植众德本。常为诸佛之所称叹。论云依善知识处所故。依何心者摄一句。以慈修身。论云我依度众生心教化。毕竟利益一切众生故。诸菩萨所作皆云我以度众生为心故。言我依众生心。由毕竟能利益一切诸众生故。依何智者摄三句。善入佛慧．通达大智。到于彼岸。论云依三种智。一授记密智。为众生说深密义智。记者记别解释之义。即佛慧也。二诸通智。以大神通利益众生智。即通达大智。三真实智。证真如智。即到于彼岸。彼岸即真理故。能到者智证之义。依何等境界行者。名称普闻。无量世界一句也。诸世界有二。一器二有情。皆是菩萨修行所行之境界。依何等能办者。能度无数百千众生。菩萨以三智于彼界中能办何等事。谓能度众生。随合别配后之二句。论乃解云依何等境界行。依何等能办者。即三种智摄应知者。文意谓以三智于世界境中能办利益众生事用故。言三种智摄。此翻意略不能具显。其意必尔。
　　经。其名曰(至)得大势菩萨。
　　赞曰。下列名为二。初列后结。合有十八菩萨。皆以愿行为名。分为七对。此中初三拔苦与乐对。
　　曼殊室利云妙吉祥。与众生乐。是北方常喜世界欢喜藏摩尼宝积佛。闻名能灭四重等罪。又云过去为龙种上智尊王佛。当来亦言成佛。华严经说在此清凉五台山。与一万菩萨俱。
　　阿缚卢枳帝湿伐逻耶云观自在。观三业归依而拔众生苦。略云观音。观音授记经云。阿弥陀佛灭度后次当作佛。名普光功德山王佛。此佛灭已。大势至菩萨次当作佛。名善住功德宝王佛。
　　得大势者。所至之处世界振动有大威势。众生遇者自然苦息。获大胜乐有前二能。
　　经。常精进(至)菩萨。
　　赞曰。此二自利他对。自行常勤他利不倦。
　　经。宝掌(至)菩萨。
　　赞曰。此三济贫救对。宝掌济贫苦众生。手中出宝　药王为大药树救治王诸疾　勇施一人通能二事。勇出财．药。财．药俱摄。
　　经。宝月(至)菩萨。
　　赞曰。此三导明破闇对。宝月能导智明如月可重　月光破诸痴暗犹如月光　满月能为二事。
　　经。大力(至)菩萨。
　　赞曰。此二神通小大对。由作神通警策有缘皆令发意。能动百千世界名大力　能动无数世界名无量力。
　　经。越三界(至)菩萨。
　　赞曰。此二离染进善对。越三二界离染也。越者离度义。
　　颰陀婆罗云贤护。护守善法令不失故。
　　经。弥勒(至)菩萨。
　　赞曰。此三世间出世间对。弥勒姓慈拔离生死世间。
　　宝积．导师引至彼岸出世。宝积引至菩提。菩提法宝积而与之。
　　导师为大导师引至涅槃圆寂。故此三别合成七对。
　　经。如是等(至)八万人俱。
　　赞曰。此结也。肇公云。此皆菩萨无生身。无生身者无处不生故言无生。无生故塞三界门。无处不生故。垂形六道。
　　经。尔时释提桓因(至)二万天子俱。
　　赞曰。上明内护五众。下明外护十众。于中人非人为二。非人中天非天为二。天中欲色界为二。欲界有三。一帝释。二四王。三自在。此初也。或地居．空居为二。地居中帝释．四王为二。此初也。
　　梵云释迦提婆因达罗。释迦姓也此翻为能。提婆天也。因达罗帝也。正云能天帝。释提桓因云天帝释俱讹倒也。此在妙高山顶而住。三十三天之帝主。过去字憍尸迦。此云茧儿。名阿摩揭陀此云无毒害。即摩揭陀国过去帝释修因之处用为国名。彼国古名致甘露处。即劫初帝释与阿修罗战以山为[禾*(替-曰+貝)][禾*(替-曰+貝)]乳海。得甘露致于此地。因以为名焉。帝释往昔有三十二人以为同伴。有善法夫人．圆生夫人．欢喜夫人．设支夫人同修胜业。故生天中。有善法堂．圆生树．欢喜园．阿修罗女．设支夫人。此等因缘如宗轮疏。
　　经。复有名月天子(至)万天子俱。
　　赞曰。此四王众。三光乃是四王天摄。更无别天。有经观音名宝意作日天子。即此宝光。
　　大势至名宝吉祥作月天子。即此名月。
　　虚空藏名宝光作星天子。此名普香。日宫火精作。径五十一逾缮那。月宫水精作。径五十逾缮那。星亦水精作。极大者十八乃至小者四俱卢舍。一俱卢舍三里余。此并空中旋绕四洲。
　　四大天王。东方持国．南方增长．西方丑目。北方多闻。居妙高之半腹第四层级。亦住七金山之顶。三光四天高下去地四万逾缮那寿量形相如余处说。
　　经。自在天子(至)三万天子俱。
　　赞曰。下空居天　夜摩天．睹史多天名自在天子。得异熟果随意所念胜下二天。下二天果依树而得今随欲得。名为自在。乐变化天．他化自在天名天自在天子。不乐异熟果乐自乐他变为乐具而受用之名大自在。又解他化天主名自在天。第四禅主名大自在天。又自在天是帝释臣。大自在天是帝释之师。若后二解无四空居欲界天也。
　　经。娑婆世界主(至)二万天子俱。
　　赞曰。此色界天。梵云索诃此云堪忍。诸菩萨等行利乐时多诸怨嫉众苦逼恼。堪耐劳倦而忍受故。因以为名。娑婆者讹也。初禅大小等于欲界一四天下。一千初禅始等二禅。二禅为火灾顶。一千二禅始等三禅。三禅为水灾顶。一千三禅始等四禅四禅为风灾顶。乃是三千大千世界。号为娑婆世界也。故娑婆界主大梵王。即第四禅主。
　　梵摩云寂静．清净．净洁皆得。亦云梵洁也。今唯言梵但略云尔。
　　尸弃者火灾顶即初禅主．火灾尖顶故。光明者二禅主小光．无量光．极光净天主故。等表三禅主也。然大般若五百七十云。堪忍界主持髻梵王故。尸弃者顶髻也。即持髻梵王是堪忍界主。梵王之别名。光明是余禅主。
　　经。有八龙王(至)眷属俱。
　　赞曰。下明非天众有五。初龙众也。第一名喜。次名贤喜。此二兄弟。善应人心风不鸣条雨不破块。初能令人喜。后性贤令喜。故以为名。
　　娑伽罗者即醎海之龙。
　　和修吉者此云九头。绕妙高。食细龙之类也。
　　德叉迦者此云多舌。舌有多故。或由嗜语故名多舌。
　　阿那婆达多者此云无热恼。无热恼池之龙。离三热恼故。一非火沙所烁。二无风吹衣露形。三无妙翅鸟所食。无此三种所生火恼名无热恼。华严经云。大地菩萨为此池龙。兴大悲云荫覆一切众生。离苦法门而得自在。于鳞甲中流出诸水日夜无竭。济瞻部洲诸有情类。
　　摩那斯者此云慈心。华严经云。将降雨时先云七日待众事了。然后始雨。故名慈心。
　　优钵罗者此云红莲华居池为名。
　　经。有四紧那罗(至)眷属俱。
　　赞曰。梵云紧捺洛此云歌神。紧那罗讹也。初歌四谛。次歌缘起。次歌六度。后歌一乘。或初三种歌三乘之教行。后一歌一乘之理果。故名持法。或歌一乘教．理．行．果如次配之。随佛所说一会之法所宜歌故。如世乐音歌君德故。
　　经。有四乾闼婆王(至)眷属俱。
　　赞曰。乐音五孝反。梵云末奴是若飒缚罗。此云可意音。亦名如意音。乐者令人爱乐也。正法华云。一名柔软天子。二名和音天子也。梵云健闼缚此云寻香行。即作乐神。乾闼婆讹也。西域由此呼散乐为健闼缚。专寻香气作乐乞求故。乐中有二类。一非丝竹也。鼓磬之类。二是丝竹。箫筝之辈。非丝竹之下者名乐。上者名乐音。丝竹之下者名美。上者名美音。或此同前歌神音曲。如次同彼。
