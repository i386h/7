<!-- { "loadSidebar": true } -->
　　我今当问。论云问于一人多人欲闻生希有心。是故唯问文殊师利。心多未了疑出多人。解在非多答唯在一。论云示现佛与弟子互相随顺。证．说等法皆不相违。为现大相因故者。大相谓所说妙法。因谓神变。今现瑞相为说之因。又大相者即现瑞相。瑞相即因。与所说法为因故。又因者所以。问现神变等大相之所以也。何故唯问文殊不问余人。有二法故推于文殊。一现见诸法文殊证知诸法故。二离诸因缘自心成就彼法故。谓文殊师利离诸构画。及离比知并从他闻之因缘故。所以推之。示现种种瑞相者。示现彼彼事。事非一故名为彼彼。如彼事现没住灭。所见六趣众生现在彼生死中没名为现没。所见佛．法．四众．并诸菩萨。现在彼住名为现住。见佛入涅槃。并为起塔。现在入涅槃故名现灭。所见七事无不摄尽或住即现在。灭即没无。见入涅槃并为起塔名灭没。所余五事皆名现住。论以文殊能记彼事。是故问之。文殊师利所作成就因果成就所作者。谓彼所修作法。此有二种。一福德二智慧。内德满也。因成就者谓一切智成就。缘即放光．雨华．动地。外德满故。重复释言因者相也。谓现大瑞相此因。之果者谓所说大法。文殊外因既满内德复圆。故能知佛亦说妙法果。故今推问。
　　经。尔时比丘(至)今当问谁。
　　赞曰。众人实生心惑也。是佛光明牒说因放光。神通之相牒威仪中雨华．动地。外相众人共睹。所以牒之生疑。入定非众所知所以不牒为问。以根．人．地并居下故不能测知佛之入定。既不知入于何定。亦依何处以生疑。故不问也。
　　经。尔时弥勒(至)文殊师利言。
　　赞曰。下第三段双申两意发问先因。有二。初长行后重颂。长行有二。此初双申两意。
　　经。以何因缘(至)国界庄严。
　　赞曰。此后发问先因。而有此瑞总也。神通相者牒威仪中雨华．动地。放光明等牒说因也。弥勒挟自．他以为问。睹外瑞而共同故。双牒瑞以生征。不牒入定以为问。外人不疑入定。下亦不颂入定故也。悉见彼佛国界庄严者。论总解经意云。种种佛国土者。示现彼国土中种种差别。示现为化四众．六趣众生。所现秽国及净妙国土。无烦恼众生住处。为化十地菩萨所现净国。于彼国土佛为上首者。诸菩萨等依佛住故。佛于二国得自在故。长牒前文。所以所见之中先说佛为上首。凡说重颂有十所由。一为利．钝两根。二为前后两众。三为直．曲两乐。四为难．易两解。五为真．俗两随。六为取．舍两分(长行取善颂文舍恶)。七为标．释两则(长行标颂文释)。八为智．辨两殊(长行智无尽颂中辩无尽)。九为解．持两异(长行为解法颂中为持法)。十为说．行两别(长行为乐说者。颂文为乐行者)。颂此十曰　利钝与前后　直曲难真俗　取舍及标释　智辨解说行　长行与颂六义不同。广略或有无　合离与前后　文质并隐显　是曲直差别　至下文中一一当显。
　　经。于是弥勒(至)大光普照。
　　赞曰。梵云伽陀此翻为颂。颂者美也歌也。颂中文句极美丽故歌颂之故。讹略云偈。此只焰颂。进诠体义劣于名句。退为所依不及声文。故于百法不别建立。然以声上屈曲为体。即名句文更无别性。不同小乘颂依于文及文士者。此乃室卢迦三十二字处中颂也。凡有六十二颂分之为二。初五十四颂颂前瑞相。后八颂颂正兴问。初中复三。初一颂颂前说因中放光能照。次三颂颂前威仪中雨华动地等。后五十颂颂说因中照境所见。此初也。先颂放光后颂雨华。六不同中前后不同。随文便故。
　　经。雨曼陀罗(至)地皆严净。
　　赞曰。下三颂颂威仪中三事。一颂半雨华。半颂动地。一颂四众欢喜。此颂雨华。不颂入定自知不问。众亦不疑。长行四华。此颂二者。合离不同。华为栴檀香风似赤白檀香气可远闻故悦可众心。地皆严净乃与长行有无不同。
　　经。而此世界(至)得未曾有。
　　赞曰。初二句颂动地。后一颂颂四众欢喜。
　　经。眉间光明(至)上至有顶。
　　赞曰。下五十颂颂照境所见分齐。为二。初一颂半颂照境。后四十八颂半颂所见。此颂器世间。即照境也。皆如金色显可重故。光虽白色表一乘为本。所照如金彰一乘可重。或示现诸佛净土之相。令修一乘外果之因。故如金色。至下当知。下文殊颂中亦现净土故。或豪虽白光乃金色。
　　经。诸世界中(至)于此悉见。
　　赞曰。下四十八颂半颂所见六事。前七事中不颂入灭。文分为六。初一颂半颂六趣众生。次半颂颂见佛。次六颂半颂闻法。次一颂半颂四众。次三十一颂半颂行菩萨道。后七颂颂灭后起塔。此初也。即众生世间中。具足烦恼差别。生死。是总通惑．业．苦。所趣是别即六趣果。或所趣果体即生死。以业．烦恼．假者有情为能趣故。经自释言善恶业缘受报好丑。受报好丑是所趣果。善恶业缘为能趣因。由善业为异熟因贪等为润缘受人天好总报。人天好总报行善众生所归处故。由恶业为异熟因贪等为润缘。受三恶趣丑总报。三恶趣丑总报行。恶众生所归处故。名为所趣。于此悉见。中有．业．烦恼名为能趣。外器世间名趣资具。内异熟果名为所趣。如有颂言　兽归林薮　鸟归虚空　圣归涅槃　法归分别　即以所归为所趣。假者有情以善恶趣为生死所趣。论明具足清净差别。即数种种。
　　经。又睹诸佛圣主师子。
　　赞曰。此半颂明见佛。师子即圣主。圣主即诸佛。以下释上。无畏自在名师子。冥真洞俗名圣主。众圣之主即诸佛也。
　　经。演说经典(至)开悟众生。
　　赞曰。下六颂半颂闻法。分二。初三颂半颂闻四辨。后三颂颂闻三乘。此即初也。初半闻义无碍。一颂闻法无碍。一颂闻词无碍。一颂闻辨才无碍。义深名微妙。上乘名第一。义无碍解也。教离垢染名清净。善顺人心名柔软。法无碍解也。契理名深妙应机名乐闻。妙顺诸方名各于世界。词无碍解也。种种因缘法之道理。以无量喻诸譬况也。法喻双开略有二义。一照明佛法。二开悟众生。辨才无碍解也。
　　经。若人遭苦(至)为说净道。
　　赞曰。此闻三乘。声闻．独觉．菩萨如次配此三颂。厌音于艳反。厌淤犹足而不欲复为也。有作厌于盐反饱也。
　　经。文殊师利(至)今当略说。
　　赞曰。此一颂半颂见四众。因结于前便明睹彼四众修行得道相状众多。见闻若斯结前所见。及千亿事明见四众。今此经中宗明一乘。不能具列余四众行。故例众多我今略说上明声闻。下明菩萨。即乘差别。
　　经。我见彼土(至)而求佛道。
　　赞曰。下三十一颂半颂行菩萨道。分三。初一颂颂种种因缘。次十七颂颂种种相貌。后十三颂半颂种种信解。前长行中以外缘内行说凡至圣阶降先后。今颂先依外缘后明自行。自行以胜劣为前后。相貌者十地无漏有漏杂修。次第修六波罗蜜行。信解者唯有漏修。乱修非次第。胜劣既殊故前后别。然修六度略有三位。见道以前初劫之中于一行中唯修一行。乱修有漏即此信解。初地至七地满第二劫中于一行中修一切行。有漏无漏二皆杂修。八地至十地满第三劫中一切行中修一切行纯无漏修。后二劫修即此相貌。十地经言。初地行檀乃至十地而修智度。于余度中随力随分非不修习。故此相貌即十地修。有次第故行广大故。信解即是见道已前。行非胜故说乱修故。此颂因缘。
　　恒沙菩萨者梵云殑伽。讹略云恒。河神之名。河从彼称。殑音其矜反去声也。经中说恒河沙为喻。无热恼池出四大河此即一也。一由沙多。二由世人共为福水。入洗罪灭没死生天。三虽经劫坏名字常定。四佛多近此宣说妙法。五众人共委。故多为喻。仍取初出池口方四十里沙。以为喻。
　　经。或有行施(至)求佛智慧。
　　赞曰。下十七颂颂相貌。中分二。初十五颂颂六度次习二益圆成。后之两颂八风不动。三悲接物。颂六度中分六。初六颂施。次二戒。次一忍。次一勤。次二定。后三慧。此施有三初四外财。次一内外。后一内财。外财四中一施七宝。次施八珍。次施成度。后施杂物。
　　七宝中一金。说文金有五色。黄为其长。久[卄/墾]不生百练不轻徙革不违。西方之行出于土从土左右。所以金字象金在土形。今亦声也。二银白金也。三珊瑚红赤色石脂似树形。四真珠即赤真珠。佛地论云。赤虫所出。或珠体赤名赤真珠。五摩尼者。如意神珠。既无琉璃便开珠二。六车磲梵云牟娑洛揭婆。青白间色。七马瑙梵云遏湿摩揭婆此云杵藏。或言胎藏者坚实故也。色如马脑故从彼名作马脑字。以是宝类故字从玉。或如石类字或从石。此七不同随方所重。如上生疏。
