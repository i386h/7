<!-- { "loadSidebar": true } -->
　　赞曰。下有四十三颂。颂前指陈别事古今相即。不颂初二因。后有二颂不入答中。第三语众劝知。非颂前义。由此还分为二。初四十颂颂指陈别事。后三颂颂古今相即。长行指陈别事有七因。分三。今不颂次复有佛等胜妙因。故颂六因。但分为二。初二颂颂赞扬希有。后三十八颂颂委陈同事赞扬希有中此亦有四。初二句颂时。次二句颂名。次一句颂法。后三句颂生利益。
　　经。佛未出家时(至)亦随修梵行。
　　赞曰。下三十八颂委陈同事中五因分二。初二十九颂颂受用大因佛在宣扬。后九颂颂余四因灭后行化。初中分四。初二十颂半颂示相同今。次四颂颂唱灭异即。次二颂半颂当成佛记。后二颂颂现入涅槃。初二十半示相同今。中有六初一众成。次一时成。次二颂半威仪成。次十颂半说因成。次一颂半欲闻成。后四颂答成。此初也。上二句颂在俗。后二句颂出家。
　　经。时佛说大乘(至)而为广分别。
　　赞曰。第二时成。
　　经。佛说此经已(至)经名无量义。
　　赞曰。下第三有二颂半威仪成中有二。一颂入定。一颂半器及有情世间。此初也。
　　经。天雨曼陀罗(至)即时大震动。
　　赞曰。器及众生世间也。此中合有五。入定．雨华．作乐．供养．地动．与长行前后有无广略不同。一切诸佛土即时大震动者。亦唯日月灯明佛国震动。非十方界。前云而此世界六振动故。今此灯明佛国一切皆动。化身报身下位非一可言诸佛。
　　经。佛放眉间光(至)万八千佛土。
　　赞曰。下十颂半说因成。有三。二句放光。二句照境。九颂半如今所见是诸佛土。此初二也。
　　经。示一切众生生死业报处。
　　赞曰。下九颂半如今所见中有五。初半颂六趣众生。三颂见佛。一颂闻法。一颂见四众。四颂见菩萨。不颂入灭起塔。此初也。处谓所趣报。是业因所归处故。或处谓道理。善因感善果恶因感恶果。有是理故。或处谓处所。受善恶果之处所也。
　　经。有见诸佛土(至)斯由佛光照。
　　赞曰。下三颂见佛。分三。一见净土。一见供养。一正见佛。此初也。释迦光照皆如金色。日月灯明琉璃颇梨色者。欲显大乘纯一可重故唯金色。众德圆备故种种色。互影彰故。梵云吠琉璃略云琉璃。有种种色。颇胝迦云水精亦云水玉。或云白珠。讹云颇梨。梨力私反。智度论云出山石窟中。过千年冰化为颇梨。西方暑热土地无冰。何物化焉。此但石类。处处皆有。
　　经。及见诸天人(至)端严甚微妙。
　　赞曰。此二颂中初见八部供养。后见佛也。
　　经。如净琉璃中(至)敷演深法义。
　　赞曰。此闻法也。佛放光自映。或众映佛。此方遥见如琉璃中现金像说法也。
　　经。一一诸佛土(至)悉见彼大众。
　　赞曰。此见四众。
　　经。或有诸比丘(至)说法求佛道。
　　赞曰。此四颂见菩萨。种种因缘．信解．相貌。行菩萨道唯颂信解。乱修行故。一颂勤．戒。欲显在家．出家并得行菩萨行。故言比丘。或称菩萨。精进遍策。戒是学本。故初举之。一颂施．忍。言等者施．忍。非一类有多故。一颂禅定。一颂智慧。
　　经。尔时四部众(至)是事何因缘。
　　赞曰。下一颂半颂第五欲闻成也。长行云二十亿菩萨乐欲闻法。此言四部互相显故。前据发心此未发故。
　　经。天人所奉尊(至)唯汝能证知。
　　赞曰。下四颂第六答成。长行有四。此文有二。初二颂因说此经。后二颂时节短长。略无传灯眷属大众安乐。此初也。适近也始也。才从定起能引众生至菩提位。出世智慧照达真俗名世间眼。
　　经。世尊既赞叹(至)悉皆能受持。
　　赞曰。时节短长也。
　　经。佛说是法华(至)当入于涅槃。
　　赞曰。上颂示相同今。下四颂颂第二唱灭异即。分三。二颂唱灭。一颂诫劝所化。一颂大众悲恼。此初也。化缘既终便唱今灭。
　　经。汝一心精进(至)亿劫时一遇。
　　赞曰。此诫劝所化。精进为出世之根。放逸为生死之本。理须修断。况乎诸佛亿劫方遇。今既得遇。而不修断者哉。故经云诸佛出现乐．演说正法乐．僧众和合乐。同修勇进乐。
　　经。世尊诸子等(至)佛灭一何速。
　　赞曰。大众悲恼也。世间空虚。众生福尽。故生悲恼。
　　经。圣主法之王(至)汝等勿忧怖。
　　赞曰。下二颂半第三当成佛记。有二。一颂劝勿生忧。有当来佛可依投故。示同入灭实常乐故。后一颂半正明授记。此初也。
　　经。是德藏菩萨(至)亦度无量众。
　　赞曰。此授记也。
　　经。佛此夜灭度(至)以求无上道。
　　赞曰。第四二颂现入涅槃中。初一颂现入涅槃。后一颂见失良医。精勤慕道。
　　经。经是妙光法师(至)广宣法华经。
　　赞曰。上二十九颂颂受用大因佛在宣扬。下有九颂颂余四因灭后行化。分四。初一颂摄取诸佛转法轮因。次一颂善坚实如来法轮因。次一颂能进入因。后六颂忆念因。此初也。
　　经。是诸八王子(至)当见无数佛。
　　赞曰。此第二善坚实如来法轮因。若依小乘于三无数劫。逆次逢胜观．燃灯．宝髻佛。初释迦牟尼初劫初逢释迦牟尼佛。更逢七万五千佛。第二劫初逢宝髻佛。更逢七万六千佛。第三劫初逢燃灯佛。更逢七万七千佛。第三劫满百劫修相好业。初逢胜观佛。即毗婆尸。由翘足赞叹底沙超于九劫。所以经中。往往言过去九十一劫有毗婆尸佛。若依大乘。第四依菩萨供养八恒河沙诸佛。始今解涅槃十六分义。古来配在第十地中。今亦未定。只言八恒河沙。何必即是第十地也。真谛释言。初劫遇五恒。第二劫逢六恒。第三劫逢七恒河沙佛。所以今言得入八地。仍言当见无数诸佛。
　　经。供养诸佛已(至)转次而授记。
　　赞曰。此第三能进入因。后得作佛故。
　　经。最后天中天(至)度脱无量众。
　　赞曰。此第四。后有六颂忆念因。分二。初一颂忆八子。后五颂忆八百弟子。此初也。
　　经。是妙光法师(至)号之为求名。
　　赞曰。下五颂忆八百弟子。分二。初二颂半忆染因。后二颂半忆净因。此初也。宝族姓以为贵．爱利誉以为先。所习多废故号求名。具六失故。如文可知。懈音古隘反。懒也倦也。怠音徒亥反。亦懈也疲也。或作骀亦疲也。慢也堕也。第二贪著已得利名。第三更求未得名利。族云类也。周礼四闾为族。郑玄百家也。
　　经。亦行众善业(至)其数无有量。赞曰。颂净因。有二。初五句忆净五因。后五句忆净二果。
　　经。彼佛灭度后(至)今则我身是。
　　赞曰。上四十颂颂指陈别事。下三颂颂古今相即。有三。初一颂即人。次一颂即法。后一颂结成。此初也。
　　经。我见灯明佛(至)欲说法华经。
　　赞曰。此即法。
　　经。今相如本瑞(至)助发实相义。
　　赞曰。此结成也。放光警觉有缘皆集。众见此已深生渴仰。起此神变表法非虚。显证深密。故名放光助实相义。
　　经。诸人今当知(至)充足求佛道。
　　赞曰。上四十三颂颂长行。下之二颂大文第三语众劝知陈佛今说。有二。初一颂明佛说法雨道芽生令进善也。后一颂明佛说法令求道者疑惑皆除断灭众恶。此初也。
　　经。诸求三乘人(至)令尽无有余。
　　赞曰。此断疑也。此后二颂雨大法雨。说大法也。

　　妙法莲华经玄赞卷第二(末)

　　保安三年四月四日书了法隆寺僧觉印之同年十月廿二日移点了兴福寺圆如房本法隆寺僧觉印为令法久住为之以左点可为指南(云云)。


　　妙法莲华经玄赞卷第三(本)

　　　　沙门基撰

　　方便品

　　略开三门一来意。二释名。三出体。来意有三。一者依八品为正宗中。莲华有出水开敷之二德。妙法具果秀行竦之两能。又经下言今此经中唯说一乘故以破二。会二归于一乘为法华之正主。故三周说逗彼三根。此品初说一乘为利鹙子。鹙子上根最初于譬喻品中领解。佛为述成授记。乃至天子说偈竟。是第一周。譬喻品中舍利弗请。我今无复疑悔下。佛说譬喻利彼中根。中根四人。信解佛说药草喻品为重述成。便为授记。是第二周。化城喻品说往结缘化城不实。利彼下根。满慈子领．佛印述讫．便授五百及学无学记是第三周。自下更无说一乘处故。但一乘是法华体。今既众集缘和警之已毕。机器符会正可陈宗。且法说一乘利上根性。故序品后方便品来。二者依十九品为正宗中。方便品下初十二品明一乘境。安乐．涌出明一乘行。如来寿量至常不轻合此五品明一乘果。说境令知乘之权实。劝应舍权而取于实。声闻悟此遂便得记。于中分三。初之八品正明权实。三根得记。次之三品叹人美法劝募持行。后持一品禀命舍权持行实法。科初八品与前无别。故序品后方便品来。三者论云自此已下示现所说因果相。此意从前序品之后。明经宗旨所说因果体相相状。此有三释。一云所说诸佛智慧为果。能诠智慧教门名因。如门为入室之所由。故教为显理之处。莲华但说二义因．果。故即智．诠。二云三请已后明一大事。开．示．悟．入。前三为果后一为因。正是一乘之宗旨。初扬智．门之意。欲发鹙子等疑令其固请说一乘故。莲华二义虽解无量义经。果秀因开。此亦未爽通理。由此即以开示悟入为果及因。三云初智及门。门因智果。开示悟入三果．入因。教．理．行．果俱法华故。令识昔者教．行方便说三。今谈乘体理果唯一。听三乘之教解一乘之理。行三乘之因证一乘之果。法华意也。如前已释。此品具明经所说宗因之与果。故序品后方便品来。
　　释名者。便方连反。今为去音。佛智有二。一真实智．二方便智真实智有二。一者实法二者实智。实法亦二。一体实谓有为无为。二真实谓真如妙理。实智亦尔。一如体实智即观体实无漏真智。对凡妄智不知名实智。根本后得二智俱是。二证真实智唯正体智。此有五对。一对知妄名实智。二对知事名实智。三对知相名实智。四对知诠名实智。此之四种实智皆是唯观第四真智。余四所对如次皆是四世俗智。五对知权智名实智。谓一乘理智。对知二权智。此依证智以第四真智对后三俗智。若依趣入智以第三真智对第三俗智。
