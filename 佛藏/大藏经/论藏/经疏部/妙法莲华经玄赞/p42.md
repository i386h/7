<!-- { "loadSidebar": true } -->
　　赞曰。下第三见设权方喻。有四。一见苦悲生喻。二舍利弗是长者下示大不悕喻。三尔时长者即作是念下思方拔济喻。四父知诸子先心各有下正说三乘喻。悲生者谓佛昔在菩萨等位十六王子时。故此前言曾于二万亿佛所长教化汝等。亦前品言为是众生故而起大悲心等。示大不悕者十六王子曾化大乘彼便中退。前品亦言我所得智慧。乃至如斯之等类云何而可度。此前亦言我昔教汝志愿佛道汝今悉忘。思方拔济者见退已后思方救之。前品亦言寻念过去佛乃至亦应说三乘正说三乘者近更施化令住二乘。前品亦云即趣波罗柰乃至法僧差别名。此前亦言我以方便引导汝故生我法中。正与彼同。不但同此亦同穷子。至下当知。初文有二。初说悲生。后陈悲事。此初也。大火者烦恼及随烦恼四面者五蕴皆有生．住．异．灭前后四位。阿含经云生为东方住为南方异为西方灭为北方。喻日出没配四方故。因此四位生烦恼故。或身．受．心．法缘起四倒。由此四缘生倒根本．自性．等流一切烦恼．及随烦恼。大惊怖者父睹火起恐烧子而惊魂。佛见惑兴虑损生而悲意。
　　经。而作是念(至)出意。
　　赞曰。此陈悲事。我虽已出诸子可悲。所烧门者一乘教行。多诸怨嫉诽谤不信。障难破坏烦恼所碍。名所烧门。故下经云此法华经多诸怨嫉。我昔因位依一乘教观二空理。修二利行证二真智。出分段生入不退地。名于所烧门安隐得出已乘宝乘至道场讫。而诸众生处处生著。著界著地著分著乘。由此贪著放纵嬉戏曾不思量。以比量智觉．现量智知。曾不惊嗟疑怪。亦不怖畏厌患生死因火烦恼害身。生死果苦现痛切已。殊无厌患生死之意。不求出世无证灭心。故前品云不求大势佛及与断苦法。如此众生甚可悲愍。故华严云譬如有人唯有一子爱念极重。忽有人来割截其身支节手足。慈父见已悼恻悲念。诸佛菩萨若见众生造恶业缘。烦恼结故入三恶道受无量苦。见是事已即痛心悲念亦复如是。又无垢称言譬如长者唯有一子其子得病父母亦病。今亦如是。嬉音许宜反美也游也。今从游义。亦云虚已反乐也。苍颉玉篇戏笑也。说文作僖乐也。切已者切迮也迫也亦割也。问此中经云我于此门安稳得出出在子前。何故下言我及诸子若不时出与子同时。答下文自言长者闻已惊入火宅。合中自言为利众生而生三界朽故火宅。涅槃经言譬如长者其家失火。长者见已从舍而出。诸子在后未脱火难。长者尔时定知火害。为诸子故。还旋赴救不顾其难。诸佛菩萨亦复如是。虽知生死多诸过患。为众生故处之不厌。是故名为不可思议。故复示现与子同出。佛实前出。
　　经。舍利弗(至)从舍出之。
　　赞曰。第二示大不悕喻。有四。初思大乘果化。二复更思惟下念大乘因化。三作是念已下随示大乘行化。四父虽怜愍下无悕取大之化。此初也。诸佛智慧名大乘果。教所诠故佛果德故。裓音说文从衣．戒声。宗庙奏戒乐玉篇古来反戒也。今传释云孤得反衣襟也。不知所从。然今女人衣有前裓可当衣襟。天仙之衣应是彼类。季节音衣裓也。从衣．戒声。案即是几。身有力者谓二真智。佛以智为体故。手有力者谓六神通。外作用故。佛作是思惟。我悉具足此二胜德。二乘种姓众生虽无修行大乘求出宅意。当以智慧之用几案顿授中根众生圆觉。以神通之用衣裓顿拔下品众生众苦。抑逼众生从三界舍出而救度之耶。以上根菩萨者能行一乘因出于三界。如彼大子能自从门出。此中不说。今此但说化不定姓二乘者故。中根独觉不能行一乘因不假佛神力。但应藉佛智慧之用。如彼中子不能从门不假人手。但授几案令其自升从舍而出。下根声闻不能行大乘之因。亦不能用佛智慧力。应与之神通。如彼小子不能从门不能升案。但以衣襟裹之而出。故下合云如来亦复如是。乃至有大神力及智慧力。具足方便智慧波罗蜜。故知神通者手力也外别用故。智慧者身力也内总用故。依身有手依智起通。故下文不次应依此配。下言方便即衣裓．几案二力作用。彼既不能修行大行。我用此二力顿授二乘。令得出苦成大觉耶。彼既不能修行大行。但欲此二方便顿拔济于彼耶。此前生事。亦即今生道成已后观树经行。于三七日思惟是事。
　　经。复更思惟(至)而复狭小。
　　赞曰。下第二念大乘因化。上思果化已不可得。应以因化。因化有三。一念初不能依大教行。二若起诽谤沈萦恶道。三念示众苦密说大乘。此初也。是二种死三界之舍唯有一介大乘正门。为出之处。菩萨大性能具行之。二乘之性现熟不能依大教出。设为彼说彼不能行。不容彼行名为狭小。不容独觉者行名狭。不容声闻者行名小。譬如大海虽宽无量不宿死尸亦名为窄。一乘因行虽广无边不容二行故名狭小。
　　经。诸子幼稚(至)为火所烧。
　　赞曰。若起诽谤沈萦恶道。众生虽有出世种子未起现行尚名幼小。稚者小也。未有所识者。未起现智达于大乘深妙佛法。恋著三界。若即为说大乘。由著三界返生诽谤更起惑业。或当随落。永沈难处。顺行得出诽谤永沈。以不定故名为或当。为烦恼损名为火烧。此意若即为说一乘耽生死故。破法不信却堕恶趣。此前生事。今生亦尔。故前品云若但赞佛乘乃至堕三恶道等。
　　经。我当为说(至)之所烧害。
　　赞曰。念示众苦密说大乘。为音荣危反敷也施也。又荣伪反助也因也。南人多平．敷陈害事。此人多去。先虽火害因彼助说。怖畏事者。虫鬼丛杂舍已烧等．密说大乘者念试速出。虽知彼类不能信学大乘理．行为今证因故思密说。
　　经。作是念已(至)汝等速出。
　　赞曰。第三随示大乘行化。即前所言世世已曾从佛受化。亦即是前我昔教汝志愿佛道。汝今悉忘。亦下所言十六王子初结因缘。今陈生死甚可怖畏大乘可乐。故名具告。
　　经。父虽怜愍(至)不肯信受。
　　赞曰。下第四无悕取大之化。有二。初不悕信后不惊厌。此初也。由耽生死不肯信学大乘理行。此说初闻大乘言教而不能依理．行修学。返退生死名不信受。受者领纳。信者证入。不能依行证入大理名不信受。非全愚法初顺习故。
　　经。不惊不畏(至)视父而已。
　　赞曰。此不惊厌。惊怪也。畏怖也。不惊舍坏五蕴危苦。不畏火焚烦恼烧煮。了无出苦悕作佛心。亦不识知烦恼为烧身之火。不知五蕴为生死之舍。不了众苦等逼迫永亏圣道为己身之失。失者烦恼所恼众苦所迫。亏于圣道之作用也。如为火烧。宅宇衰坏。失财产等所起损恼名为失。故东西驰走者东喻善趣西喻恶趣。胜．劣殊故名为东．西。轮回五趣耽湎四生。虽见佛闻法无求作佛之意。故言走戏视父而已。
　　经。尔时长者(至)得免斯害。
　　赞曰。自下第三思方拔济喻。我及诸子若不时出者。有解云以众生病故菩萨亦病。众生出故菩萨亦出。实久已出。非始今日与子俱出。正释此者释迦化身出家成道入于涅槃。今身方现出于火宅。诸声闻等今遇佛者。亦于今时在释迦世方出生死故言时出。佛实居先。是故前言我虽于此安稳得出。
　　经。父知诸子(至)情必乐著。
　　赞曰。下文第四正说三乘喻。有二。初知机后正说。此初也。知子先心各有好者。三乘种姓随机各别。所宜闻法即是各各为人悉檀。知先心者是根胜劣智力．及胜解智力之所知也。知各所好种种珍玩者。随其自果诸功德法。即遍趣行智力之所知也。珍宝。玩弄也好也戏弄也。有作玩习耽好之字皆非。超出有漏名奇异物。随得必宝故言乐著。问曰何故与城不言先好。今此与车乃言先好。答车是遍趣行机学可言好。城但是息苦非生不名好。车是修生。城是修显。故车说好城无好言。又影显彰俱好无失。知其欲退即好城也。问何故车言珍玩奇异。城不说耶。答有为德相可别知。车说奇玩之相。无为之德一相总故但说于化城。又二无异。城中说有门楼堂宇即珍玩故。
　　经。而告之言(至)皆当与汝。
