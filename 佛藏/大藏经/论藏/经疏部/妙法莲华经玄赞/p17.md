<!-- { "loadSidebar": true } -->
　　梵云逾缮那。限量义。讹云由旬。俱舍颂云。极微．微．金．水．　兔．羊．牛．隙尘　虮．虱．麦．指节　后后增七倍　二十四指肘　四肘为弓量　五百俱卢舍　此八逾缮那　十六里余。若依余经乃四十里　纵音即容子用二反。竖也。广横也。古为从字。切韵唯有纵．踪．[車*從]三字。有本作从不知所出。俗解南北曰纵。东西曰横　露谓不覆　幔谓覆也。显所庄严或露或覆。下宝塔品当具释之。此明报土宝塔之量。上位所见。不尔此洲讵安多塔。有云幔幕也。在傍曰帷在上曰幕。幕覆也。露谓覆露同。诸经文。珠交露盖。有作缦字缯帛无文非是幔体。宝铃和鸣声和调也。
　　经。诸天龙神(至)常以供养。
　　赞曰。此明八部供养。
　　经。文殊师利(至)其华开敷。
　　赞曰。此二颂结造塔胜。因造塔故国界殊特。塔迥高严。众宝彩饰。如天帝释圆生树王花开之时。瑞严绝比。迥光诸树。故以为喻。
　　经。佛放一光(至)照无量国。
　　赞曰。下大文第二段。有八颂颂请。分二。初四颂牒奇兴问。后四颂推事请答。初中复二。初二颂牒近远两立奇后二颂举见二事问。此初也。初颂牒见近奇后颂牒见远奇。
　　经。我等见此(至)放斯光明。
　　赞曰。此二颂举见二事。问初颂牒自他之两见。后颂举此彼之被瞻。疑意若斯。放光何故。此被瞻者欣我问故。彼被瞻者希仁答故。
　　经。佛子时答(至)演斯光明。
　　赞曰。下推事请答。分四。初一颂推时请答。次一颂推事请答。次一颂举事极大。后一颂正请彼答。此初也。四众欣渴冀闻胜道。愿决令喜今正是时。凡说法者必逗机故。
　　经。佛坐道场(至)此非小缘。
　　赞曰。初颂推二事请答。一妙法二授记后颂明事极大。见佛及净土此非小缘故。
　　经。文殊当知(至)为说何等。
　　赞曰。正请彼答。唯见瞻仁独悕仁答。前瞻此彼问答之者双瞻。此独瞻仁愿决众之疑网故也。
　　经。尔时文殊(至)及诸大士。
　　赞曰。下第七文殊师利答成就。论云文殊师利以宿命智。现见过去因果相成就十种事。如现在前。是故能答。非比度非构虚能答也。论云。因相者文殊自见已身于彼彼佛土修行诸行。是今时之因菩提因行故。果者过去所依自体。论云文殊自见已身是过去妙光法师。于彼佛所闻此法门为众生说。是前前世过去之果。果谓所依自体。非是所见因之果也。彼因者今时佛果之因。彼果者乃是过去无量生因之果。大分为三。初标名总告。次正答所征。后有二颂语众劝知陈佛今说。此即初也。
　　经。善男子等如我惟忖(至)演大法义。
　　赞曰。正答所征也。然依论本。此答之中成就十事。第一现见大义因即此文是。第二诸善男子我于过去下。现见世间文字章句甚深意因。第三诸善男子如过去无量无边下。现见希有因。第四次复有佛亦名日月灯明下。现见胜妙因。第五其最后佛未出家下。现见受用大因。第六佛灭度后妙光菩萨持妙法莲华下。现见摄取诸佛转法轮因。第七日月灯明佛八子皆师妙光下。现见善坚实如来法轮因。第八是诸王子供养无量下。现见能进入因。第九其最后成佛者名曰燃灯下。现见忆念因。第十弥勒当知尔时妙光菩萨下。现见自身所迳事因。因者所以文殊现量智见其事证其所由。以答弥勒。故说为因。或此十事多居往代。为今时因。故名为因。此十因中总为五对。一义教对。二希胜对。三转嗣对。四坚进对。五他自对。配经十相如次应知。此中总分为四。一示相筹量答。二举古成今答。三指陈别事答。四古今相即答。初二后一如文次第。自余中间七因总为指陈别事。至文当知。今此即示相筹量答。惟者思也念也谋也。忖者度也。论名现见大义因成就者。
　　义者义理。成于八种大义理之所由。所由因也。八大义者。经有五句。论有八句。应言欲说大法。雨大法雨。击大法鼓。不断大法鼓。建大法幢。燃大法炬。吹大法螺。演大法义。论中第七方说不断大法鼓。今以义推故第四说亦不相违。雨大法雨二皆宇音。或初芋音。吹有二音。昌为尺伪二反。今从初反。螺音落过反水虫也。或作蠃字。论云疑者断疑。即欲说大法。欲破先疑住外凡位令进修故。已断疑者增长淳熟彼智身故。即雨大法雨。先住内凡而无疑者。滋善萌芽令入圣位欲增善故。此本论意上下相连钩锁相起。以释经文。下皆准知。论云根熟者。为说二种密境界。谓声闻菩萨二密境界。二句示现。即击大法鼓．不断大法鼓。以远闻故次第配之。即明今者开往声闻乘为权密境界。显今所说菩萨乘为实密境界名二密境界。令根熟者舍权取实。故论云入密境界者。令进取上上清净义故。即建大法幢。建立菩提妙智极高显故。犹如于幢由知权实有舍有取。行大乘行得菩提智离障净故。论云进取上上清净义者。进取一切智现见故。即然大法炬。既得真智建立菩提。照于真境证涅槃故。如炬照物。论云取一切智现见者为一切法建立名字章句义故。即吹大法蠡。既得真境必须说教义。教诠一切法故。名为一切法建立名字等。如俗作乐。曲终满位吹大螺吼。今既得果事圆满位。为他说法亦复如是。故涅槃说吹贝知时论云建立名字章句义者令入不可说证智转法轮故。即演大法义。说于教者。令所应度入于证智。成转法轮摧于烦恼。此八句中分为四对。一破恶进善对。二开权显实对。三得智证真对。四说法利生对。如是循环名为法轮。自既得果。欲令有情证圣真智破灭烦恼。论既钩锁解经。故此相乘为对可披解意寻释来由。经有五句唯二对半。有破恶进善．说法利生．开权一门。自余显实．得．智证真。文对皆阙。仍不次第。读者应知。
　　经。诸善男子(至)即说大法。
　　赞曰。下现见世闻文字章句意甚深因者。此说大教故教是世间戏论名字章句故。意者意况。说教之所以也。即是举古成今答。文中有三。一举过去。二结成今。三释其意。此初也。
　　经。是故当知(至)亦复如是。
　　赞曰。此结成今。
　　经。欲令众生(至)故现斯瑞。
　　赞曰。此释其意。放光何意。欲令闻知难信法故。昔说二真今谈一实。令舍旧极取今新极。故名难信。不但信难义旨亦难。
　　经。诸善男子(至)阿僧祇劫。
　　赞曰。下有八因总为二文。初长行后偈颂。长行分二。初七因指陈别事答。后一因古今相即答。初文分三。初一赞扬希有答。次一显后胜妙答。后五委陈同事答。初赞扬希有答。论名现见希有因。无量时不可得故。于中有四。一赞时久远希。二赞佛名号希。三赞法胜妙希。四赞生利答希。此即初也。论云不可思议不可称不可量者。示现过彼阿僧祇劫不可得故。梵云阿僧企耶讹云阿僧祇。言无数也。俱舍论说。第五十二数。从一积十至此数极名阿僧祇。本数六十。余八传忘。华严经说百二十数。此乃第一百一十二。劫腊波略名为劫。此云分别。时分分别之义。不可思议者。过情计之境。不可称者过言议境不可量者非喻算境。今经云无量者。过算分喻分。无边者过时分。不思议者过情计分。即同般若过四分也。菩萨地说劫有二种。一日夜年数。二阿僧祇劫。瑜伽复说。或说一增减为一劫。谓饥．馑疫病刀兵。或有二十劫为一劫。谓梵众天。或四十为一劫谓梵辅天。或此六十为一劫谓大梵天。或此八十为一劫谓火灾劫。少光天数此寿命二劫。或七火．方一水灾劫。谓极光净天。或八七火．一七水灾．方一风灾劫。谓遍净天。数此至不可数为一阿僧祇。凡经此三大阿僧祇劫修因方得作佛。并贤劫等合有十类劫之差别。古摄论文或地前分三。十地各分三。合成三十三阿僧祇劫。七地已前为小。八九十地为中。地前为大。虽有此等劫量不同。今依本论法华一会所说诸劫多依五种。一夜．二昼．三月．四时．五年。今依无量无边不可思议之阿僧祇年。非余大劫也。欲显诸佛无数大劫时一出故。文殊所见极大远故。
　　经。尔时有佛(至)佛世尊。
　　赞曰。此赞佛名号希。日月灯明是别名。如来已下是通名。日有二能一导明二成就。月有二能。一除热二清凉。灯有二能一破暗二传照。显佛能导迷至觉．成器熟根．除烦恼之热得涅槃之凉。永破愚痴化生传法。表别名希有也。依瑜伽八十三解十号云。一如来．二应．三正等觉．四明行圆满．五善逝．六世间解．七无上丈夫调御士．八天人师．九佛．十薄伽梵。如来者初总序。是下九号之总序也涅槃经云。如过去诸佛所说经法．六波罗蜜三十七品．十一空等来至菩提。故言如来。且今释迦。如过去诸佛。依诸教法修六度等行。观十一空等理。来至菩提果。故言如来。即报身佛。般若云。如来者无所从来亦无所去。故名如来。即法身佛。成实论云。乘如实道来成正觉故名如来。义虽略得非此宗义。论云应正等觉。谓永解脱一切烦恼障及所知障故。
　　阿罗汉者此正云应。成唯识云。应已永害烦恼贼。应无分段生。应受妙供养。如前本论释经有十五义。是瑜伽及此经。但取害烦恼贼名阿罗汉。永断所知障名为正等觉。故瑜伽云。阿罗汉是共德。正等觉下是不共德。旧云正遍知。即正觉．等觉．正等觉。如次简外道．小乘．菩萨三种。
　　明行圆满者。即明行足。明谓三明。一宿住随念智明。二生死智明。三漏尽智明。行谓遮行．行行。行行谓清净三业现行正命。又四种增上心法现法乐住是住行。此二是行行摄。密护根门是遮行。此二行及三明皆圆满。由此如来显示三不护．无忘失法。由不造过得世间静虑遮自苦行。此中由不造过者三业清净故。即三不护密护根门故。无忘失法得世间静虑。现法乐住遮自苦行也。故言明行圆满。
　　善逝者。谓于长夜具一切种自利．利他二功德故。逝者往也。谓成菩提已于生死长夜具一切种二利功德善事往矣。故名善逝。
　　世间解者。有情及器二世间中．皆善通达故。由悟入有情世间依前后际宿住．生死智。依一切时八万四千行差别故。即知三际众生心行差别。及善了知器世间等。于东方等十方世界无边成坏善了知故。又于一切世间诸法自性．因缘．爱味．过患．出离．能趣行等皆善知故。谓知自性果也。因缘因也。此为总句。余四四谛如次配之。
　　无上丈夫调御士者。旧云无上士调御丈夫。智无等故无过上故名无上。于现法中佛身具相好。是大丈夫。又多分调御无量丈夫最第一故。极尊胜故。由此后释。旧云无上士调御丈夫。
　　天人师者。以彼天．人解甚深义勤修正行有力能故。余趣不能故不称师。
