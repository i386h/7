<!-- { "loadSidebar": true } -->
　　赞曰。此释。有三。一秽身不得。能依胜法依胜人故。二时少不得。果妙大故。三障碍不得。离障无碍方圆觉故。超日明三昧经说。上座比丘谓慧施曰。不可女人身得成佛道。有三事隔五事碍故。何谓为三。在家从父母制。出嫁从夫制。夫亡从子制。亦同俗书三从之义。五碍同此。即彼经云。不得作梵天者。奉清净行无有垢行。修四等心善达四禅。及升梵天。淫恣无度。乃为女人。故不得作梵天。不得作帝释者。勇猛小欲乃作帝释。杂恶多态为其女故。不得作魔王者。十善具足尊敬三宝。奉事父母谦顺长年。乃作魔王。轻慢不顺毁失正教为女人故。不得作轮王者。行菩萨道慈愍群萌。供养三尊．先圣．师．父乃作轮王。主四天下化行十善。尊崇道德为轮王故。无有净行为女人故。不得作佛者。行菩萨心愍念一切。大慈大悲被大乘甲。消五荫化六衰。行三三昧解二无我。证无生忍体达一切。乃得成佛。女无此事故不得成。菩萨地言。一切女人成就烦恼．诸染污智。诸佛不以恶身能证无上大菩提。故说女人不得作佛。
　　经。尔时龙女(至)复速于此。
　　赞曰。下龙女道成。有二。初献珠发喻。后示现道成。此初。有四。一献珠。二返问。三直答。四结喻。
　　经。当时众会(至)演说妙法。
　　赞曰。示现道成有二。一见因二见果。
　　经。尔时娑婆(至)悉遥敬礼。
　　赞曰。下时众获益。有四。一喜礼。二得益。三无垢界动。四众会信受。此初也。
　　经。无量众生得受道记。
　　赞曰。彼土众生得益也。
　　经。无垢世界(至)而得受记。
　　赞曰。无垢界动。有二。初明见动。后明此益。由见彼动便证道果。
　　经。智积菩萨(至)默然信受。
　　赞曰。众会信受也。

　　持品

　　二门分别。一来意。二释名。
　　来意有三。一者初科四品明赞重流通中。初之三品赞重人．法劝人流通。此之一品时众奉持。二者依十二品明一乘境。中分三。上来初八品正明权实三根得记。次上三品叹人美法劝募持行。此持一品禀命舍权持行实法。故此品来。三者论云持力有三。谓法师品．安乐行品．劝持品。法师通能所持。安乐行唯所持。此品唯明能持。故此品来。
　　释名者。持者住令不坏。书写．供养．乃至修行皆名为持。非唯十中一受持也。前明募说亦赞书读等人。今此云持。故知持通十行令法久住。众生利益总名持故。亦有经题名为劝持品。本论亦言劝持品。因前佛劝而令持之。或此品中。佛顾菩萨亦即劝持。理虽未爽然经多分单名持品。
　　经。尔时药王(至)说此经典。
　　赞曰。此品大文分三。初二万菩萨请此方持。以众生等多诸恶故。次四类声闻请他方持。此处难化不能堪故。后顾八十万亿那由他菩萨。此彼俱持力势大故。初文有三。初请护持。次明恶人。后明不怖弃命持经。此初也。
　　经。后恶世(至)远离解脱。
　　赞曰。此明恶人。有六。一世恶。二生恶。三根性恶。四烦恼多恶。五贪名利恶。六不欲解脱恶。增不善根即多烦恼。
　　经。虽难可教化(至)不惜身命。
　　赞曰。此明不怖弃命持经。由具六恶虽难可化。我不怖之应摄受者而摄受之。应折伏者而折伏之。弃命持法。
　　经。尔时众中(至)广说此经。
　　赞曰。下第二段四类声闻请他方持。有三。初五百。次八千。后尼众。此初也。
　　经。复有学无学(至)心不实故。
　　赞曰。此八千请。初标后释。此国有八恶愿于余国持经。一处恶。二人恶。弊困极也。又作嫳音扶列反。轻薄易怒貌。弊姎也。姎音于悦反。三慢恶。四德恶。五嗔恶。六浊恶。近外道故起诸见也。七谄恶。谄谀也。佞也倾身似有下也。睎意道言谓之谄。身语谄也。八心不实。口有心无。智度论云。世间众生善好者小。弊恶者多。或虽行善贫贱鄙陋。或虽富贵端正而行不善。或乐布施而乏资财。或富有财悭贪自弊。或见[宴-女+安]默无说。便谓憍高不为卑下接物。或见卑下引接恩慧普滋。便谓欺诳谄曲。或见能善言论。便谓恃此小智憍慢。或见质直无伪。便共欺诳调弄。将为痴钝陵辱。或见调善柔软。便共蹴踏骂毁。若见持戒修行。便谓所行矫异轻贱不敬。如是十种弊恶众生实难教化。为此等辈难可教化愿他国持。法鼓经中。迦叶白言。世尊我终不能摄受恶人。宁以两肩荷负须弥至百千劫。不能堪忍听彼恶人犯戒．灭法．谤法．污法．非法音声。世尊我宁属他为他仆使。不能堪忍听彼恶人犯戒．背法．违法．坏法非法音声。世尊我宁顶戴大地山海经百千劫。不能堪忍听彼恶人犯戒灭法自高毁他非法音声。世尊我宁恒受聋盲喑哑。不能堪忍听彼恶人毁犯净戒。为利出家受他信施非法音声。世尊我宁舍身疾般涅槃。不能堪忍听彼恶人毁犯净戒螺声之行。而身行谄曲口言虚妄。如是诸恶非法音声。故此声闻不愿于此持法华经。
　　经。尔时佛姨母(至)目不暂舍。
　　赞曰。下第三段尼众请持。有二。初授记后持经。初文有二。初二类得记。后二类喜领。初文复二。初母后妻。初中复二。初请后记。此初也。佛之小母。母之雁行故称姨也。
　　经。于时世尊(至)三菩提记耶。
　　赞曰。下记有二。初问后授记。此初也。梵云乔答摩。此云日炙种。亦云甘蔗种。男声中呼。佛是释迦姓之本望也。今云乔答弥。于女声中呼日。炙甘蔗种。是佛母故以弥声呼。讹云憍昙弥。若毁之曰泥土种牛粪种故曰弥。瞿昙姓。广此所因如西域记。
　　经。憍昙弥(至)俱为法师。
　　赞曰。下记中。初彰已说与授因记。后受果记。此初也。
　　经。汝如是渐渐(至)三菩提。
　　赞曰。此正记果。初姨母。后传记。
　　经。尔时罗睺罗母(至)独不说我名。
　　赞曰。下妻。有二。初念后记。此初也。
　　经。佛告(至)阿僧祇劫。
　　赞曰。此记。中初因后果。果中初体后寿。
　　经。尔时(至)心安具足。
　　赞曰。此二类喜领。初长行后颂。
　　经。诸比丘尼(至)广宣此经。
　　赞曰。第二持经。
　　经。尔时世尊(至)摩诃萨。
　　赞曰。下第三段顾八十万亿那由他菩萨持。中有二。初佛视后请持。此初也。以身加之发起众心令持经故。所以视之。故论本中名劝持品以身劝故。
　　经。是诸菩萨(至)我当云何。
　　赞曰。下请持。长行有三。一赞德。二念请。三言请。此初二也。德中初位次。阿惟越致此云不退八地已上。后转法轮下是所成德。心念有二。如文可知。
　　经。时诸菩萨(至)遥见守护。
　　赞曰。此言请中。初请持略有七行。无施他．听闻．供养三行易而略之。后请护。
　　经。即时诸菩萨(至)我等当广说。
　　赞曰。下有二十颂。分三。初一颂标当说。次十八颂释当忍受。后一颂结誓。此初也。
　　经。有诸无智人(至)我等皆当忍。
　　赞曰。下十八颂释当忍受。中分二。初十六颂行忍持。后二颂劝说持。初文有四。一颂骂打忍九。颂半慢谤忍。三颂毁辱忍。二颂半摈默忍。此初也。骂音莫下莫霸二反。詈音力智反。詈亦骂也。今解恶言及之曰骂。诽毁咒咀曰詈。
　　经。恶世中比丘(至)我慢心充满。
　　赞曰。下九颂半慢谤忍。有三。一颂举慢相。次七颂诽谤忍。一颂半结成忍。此初也。邪智故世智辨聪谄曲故赞朋所事。余之二慢其相可知。
　　经。或有阿练若(至)如六通罗汉。
　　赞曰。下七颂诽谤忍。中有四。二颂显恶人。一颂明假行。二颂诽谤行。二颂说恶行。此初也。梵云阿练若此云闲寂处。离村一俱卢舍。六百余步。
　　经。是人怀恶心(至)好出我等过。
　　赞曰。此明假行。
　　经。而作如是言(至)分别说是经。
　　赞曰。此诽谤行。
　　经。常在大众中(至)说外道论议。
　　赞曰。此说恶行诽音府谓反亦谤也。玉篇甫违反。谤音补矌反。玉篇毁也诅也。对人说其恶也。
　　经。我等敬佛故(至)皆当忍受之。
　　赞曰。结成忍也。
　　经。浊劫恶世中(至)护持佛所嘱。
　　赞曰。下三颂毁辱忍。分三。一所忍事。一忍辱意。一结护持。铠音苦爱反甲也。
　　经。世尊自当知(至)皆当忍是事。
　　赞曰。此摈默忍也。为此经故摈出我者。我当忍之。摈斥逐也。
　　经。诸聚落城邑(至)愿佛安隐住。
　　赞曰。此二颂劝说持。
　　经。我于世尊前(至)佛自知我心。
　　赞曰。此结誓也。

　　安乐行品

　　三门分别。一来意。二释名。三解妨。
　　来意有五。一者初科三流通中。上来四品赞重流通。自下七品学行流通。学弘此经正行助行。令无伤毁。虽已赞重若不说所学能行弘经之行。末世多难频生伤毁。不能弘通。故说七品学行流通。一安乐行。二涌出。三寿量。四分别功德。五随喜功德。六法师功德。七常不轻。其安乐一品所学弘经之行。涌出等六能行持经之人。人由法以成德。法藉人以弘宣。若无所学之行其人何由建德。故安乐品为所学行。若无能行之人其法无因广布。故涌出等为能行人。故前品后此品来也。二者后科十九品为正宗中有三。上来十二品明一乘境讫。次下二品明一乘行。此安乐行品明所行行。后涌出品明能行人。故次此二品来。三者为除七染慢中。第六集功德人。谓有功德人说大乘法。而取非大乘增上慢。为此说髻中明珠与之。求三乘果者名集功德人。昔虽总相为说大乘。彼心未定退趣一乘。而将为胜取非大乘。说功勋小但赐余物。如今既发心定欣大乘建功既大。故解明珠与之。论云第六人者说大乘法。以此法门一乘与之。令二乘同十地行满。今者如来密与解释。如解明珠与之。此品明之。故此品来。四者论解第十无上。七力中持力者。谓法师．安乐行．持品。此安乐行是所持行。前持品既明能持。必有所持之行。故此品来。即四安乐行文是。此是文残。前说明珠是后文故。五者论云。六者示现说无上故说髻中明珠与之。以此法赐如解珠与。所说之法更无上故。虽文有异俱说珠故。是前义残。故此品来。
　　释名者。离危怖曰安。适身心为乐。威仪可轨语言有则。心除谄慢之流。志蕴慈悲之品。缘涉靡辍名之为行。安乐是果。行是因义。安乐之行是依主释。若修因时离诸危怖。适悦身心名安乐行。即持业释。行通平．去。行此经时获安乐故。
　　释妨难者。问此品亦明解宝珠事。何故不为品名。答因明胜行赞经胜德。非欲对机正明珠事。故但以此安乐行为名。
