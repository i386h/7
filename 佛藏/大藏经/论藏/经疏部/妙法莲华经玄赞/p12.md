<!-- { "loadSidebar": true } -->
　　经。有四阿修罗王(至)眷属俱。
　　赞曰。梵云阿素洛。此云非天。索洛者天之异名。阿之言非。以多谄诈无天行故。名曰非天。如人不仁亦名非人。瑜伽．佛地论说为天趣摄。杂心名鬼趣。正法念经是鬼畜趣。伽陀经说鬼畜天三。有云罗睺阿修罗是师子儿。畜生所摄。今依大乘瑜伽为正。此有五类。一极弱者在人间山地中住。即今西方山中有大深窟。多是非天之宫。以下四类十地经说。二妙高山北大海之下二万一千由旬有罗睺宫。三次下二万一千由旬有勇健宫。四次下二万一千由旬有华鬘宫。五次下二万一千由旬有毗摩质多罗宫。准此已下八万四千深于须弥矣。与起世经相违。彼说须弥东西去山一千由旬外有毗摩质多宫。纵．广八万由旬。七重城等是别聚落。亦复无失。罗睺此云执日。非天与天斗时。将四天王天先与其战。日月天子放盛光明射非天之眼。此为非天箭锋。以手执日障蔽其光。故云执日。今为第四。应知。初列婆稚者。旧云被缚。非天前军为天所缚。正云跋稚迦。此云团圆。正法华中最胜是。即当勇健。次执日后与天斗。时有勇健力。跋陀缚义此非被缚。
　　佉罗骞驮者佉骞皆去声。驮平声呼。古云广肩膊形貌更大。次勇健后当华鬘是。梵云吠摩质呾利此云绮画。明文其身。或云宝锦用冠其服。云毗摩质多罗讹也。此为最大天帝释之妇公。舍支之父。说此因缘如宗轮疏。
　　经。有四迦楼罗王(至)眷属俱。
　　赞曰。梵云揭路荼此云妙翅鸟。羽色妙不唯全金故。旧云迦楼罗翻为金翅鸟皆讹谬也。增一阿含说。佛告诸比丘有四生妙翅鸟。谓卵．胎．湿．化。有四生龙亦卵．胎．湿．化。比丘当知。若卵生鸟欲食龙时。上铁叉树自投于海。是时此鸟以翅辟水令两向分。而取卵生龙出而食之。设欲取胎生龙等鸟即丧亡。如是胎生鸟唯食胎．卵二生龙。湿生鸟食前三生龙。于化生龙。设欲食者鸟即丧亡。化生鸟能食四生龙。设使龙身。而事佛者。是妙翅鸟不能食啖。所以者何。如来恒行慈．悲．喜．舍四等之心。是四等心有大筋力有大勇猛。不可阻坏。故妙翅鸟不能食之。故诸比丘当行四等之心。今此次第即四生鸟。亦云大威德者。诸龙怖故威德广大。大身两翅相去三百三十六万里。大满腹恒食饱。如意颔下有珠。
　　经。韦提希子(至)眷属俱。
　　赞曰。此人王众。佛以住此王城说法故独举之。梵云吠题呬弗呾多。古云思惟子。今云吠是胜义。题呬云身。即东毗提诃之名。彼毗提诃男声中呼。此吠题呬女声中呼。此是山名。亦是彼山中神名。从彼乞得因以为名。韦提希讹也。梵云阿社多设咄路。此云未生怨。阿阇世讹也。未生以前已结怨故。亦名折指。由造逆业闻小乘经忏悔已后。犹堕拍鞠地狱。后得独觉果。涅槃经云阇王不遇耆婆来月七日当堕地狱。闻大乘经忏悔已后不堕地狱。又有经云。忏悔已后得柔顺忍。以母标名故言韦提希子阿阇世王。加涅槃经等具陈其事。
　　经。各礼佛足退坐一面。
　　赞曰。列众中第二明其仪轨。尊敬情深各礼佛足方受正法退坐一面。
　　经。尔时世尊(至)尊重赞叹。
　　赞曰。众成就中文段为二。上来列众此明佛所威仪。论解众成就中有四。上已解三。此为第四。四众者。古云魔．梵．沙门．婆罗门。此说色欲二天之胜．人中上首。故顗师云。一影响众在座默然。二发教众如鹙子与弥勒三请是。三当机众禀教悟解。四结缘众时未悟解结后因缘。又有四众谓声闻．菩萨．并客．旧二众。古人疏有多义。然此后文。又观四众比丘．比丘尼．优婆塞．优婆夷为四。周回曰围。坐匝称绕。进财行为供。有摄资名养。修谨曰恭。崇仰曰敬。敬甚曰尊。尊深曰重。是理谈美曰赞。触事谕德曰叹。论解有四。一众围绕。二前后。三供养恭敬。四尊重赞叹。论牒经同此经之中少前后义。今准应言。尔时世尊为诸四众前后围绕。供养恭敬尊重。赞叹文方具足。其前后者各见佛对其前为之说法。即以面向为前。所不向为后。望一一人皆有前后不以方处为前后也。
　　经。为诸菩萨(至)佛所护念。
　　赞曰。此即第三如来欲说法时至成就。略有三义。一依人先为菩萨说大乘经。名无量义。后为声闻方说一乘。二依利先以一乘利他教理化根熟菩萨。后以一乘自利行果方化初根回心声闻。三依法先谈法体后谈功能。故未说法华已前先说无量义。名为时至。大乘经者此是通句。余是别句。十二门论六义名大乘。一出二乘。二佛最大此乘能至。三佛之所乘。四能灭大苦与大利乐。五观音等大士所乘。六能尽诸法源底。摄大乘云亦乘亦大故名大乘。即万行是。或乘大性故名大乘。即真如是乘运载义。无著金刚般若论说七种大。名虽少别义与对法第十一同。对法云即此乘性由与七种大性共相应故名为大乘。一境大性以菩萨道缘百千教为所缘故彼名法大。二行大性具二利故彼名心大。三智大性了二无我故彼名信解大。四精进大性三大阿僧企耶修习百千难行行故。彼名净心大。五方便善巧大性。由具智悲不住生死及涅槃故。彼名资粮大。六证得大性。成就十力四无畏等诸功德故。彼名果报大。七业大性穷生死际建立佛事故名为大乘。彼名时大。乘体根本即真如理。是无相故。与胜鬘同。胜鬘经云。一乘即大乘。大乘即佛性。佛性即涅槃界。末通万行亦乘亦大。七大性体。通有为故。至一乘章当具显示。此为总句。名无量义等三句。是所说大乘。经别名。正法华中唯有二句。论牒经有十七名。正合论文应云。为诸菩萨说大乘经。名无量义．最胜经典．大乘方广．教菩萨法．佛所护念．诸佛秘法．诸佛德藏．诸佛密处．能生诸佛．诸佛道场．诸佛法轮．坚固舍利．善方便．宣说巧一乘．第一义处．妙法莲华．最上法门。论云。一无量义者。成就字．义故。以此法门说彼甚深妙境界法故。深妙境界即佛最胜之境界故。能诠教法说彼义故。教亦无量。由此字教及所诠义皆名无量。无量义经云。以诸众生性欲无量故其所说法亦无量。法无量故义亦无量。义无量者从一法生。其一法者即是无相。如是无相无相．不相。无相．不相名为实相。菩萨摩诃萨安住如是真实相已。所发慈悲。明谛不虚。于众生所真能拔苦。苦既拔已复为说法。令诸众生受于快乐。善男子。菩萨若能如是修一法门无量义者。必得疾成无上菩提。善男子。譬如一种子能生百千万。百千万中一一复生百千万数。如是展转乃至无量。此经典者亦复如是。从于一法生百千义。百千义中一一复生百千万数。如是展转乃至无量无边之义。是故此经名无量义。论不唯取所生教理名为无量。无量之体即真智境。体能成就。成就彼字．义故。
　　二最胜经典。此于三藏中最胜妙藏故。
　　三大乘方广。无量大乘法门。随大乘众生根机之法。此经具有住持成就故。
　　四教菩萨法。为化根熟菩萨随彼法器而能成就。不化二乘等故。
　　五佛所护念。依佛有此依余无故。
　　六诸佛秘法。此法甚深唯佛所知。秘是藏义故。
　　七诸佛德藏。诸佛功德禅定之藏。在此经故。
　　八诸佛密处。若根未熟非法器故。而不与之。
　　九能生诸佛。闻此法门能成报化身菩提故。
　　十诸佛道场。此法门能成无上菩提非余经故。能显诸佛法身智故。
　　十一诸佛法轮。破诸闇故。
　　十二坚固舍利。三佛如来功德法身。此经具有而不坏故。
　　十三善巧方便。依此法门得成佛已。复为众生说天人等五乘之法。成佛智慧巧方便故。
　　十四宣说一乘。显示如来无上菩提究竟之体。二乘非究竟故。
　　十五第一义处。此法门即是如来法身究竟住处故。佛之法身名第一义。此法身住处名第一义处。
　　十六妙法莲华。论有二释。一出水义以所诠义名华。二华开义以能诠教名华。即证智甚深．阿含甚深也。
　　出水有二义。一出水义不可尽。出离小乘浊泥水故。此谈华体。顿悟菩萨性离泥水。法体性常故不可尽。此谈一乘理性。出二乘故名出水。二复有义。莲华出泥水喻诸声闻入如来大众中坐。如诸菩萨坐莲华上闻说无上智慧．清净境界证如来密藏。此意说言。菩萨坐莲华上闻说无上智慧．境界。能证如来甚深密藏。声闻回心已去得入大众中坐。亦如菩萨坐于莲华闻说慧．境亦证密藏。前解菩萨顿悟体出。此解渐悟后时用出。正以教理化诸菩萨。傍化二乘故作此说。华开义者。众生于大乘中起悬崖想。心怯弱故不能生信。开示如来净妙法身令生净信。
　　十七最上法门。摄成就故。摄成就者摄取无量名句字身．频婆罗．阿閦婆等偈故。此为根本摄余一切名句字义故名为最上。此乃所诠。是余能所诠最上法之门。能诠亦是余能所诠法之门。由摄一切名句字等故。频婆罗是小乘五十二数中第十八数。阿閦婆是第二十数。此是余大乘经教偈颂数。此皆能摄故名法门。即是二十千万亿偈。论云十七句中此是总句。余是别句。此经但有三。一无量义体用胜故。二教菩萨法化根熟故。三佛所护念依佛有故。三义增胜故偏说之。
　　问。其无量义经第十六亦名妙法莲华。今说无量义经竟入无量义处三昧。从三昧起方说此经。亦名妙法莲华。二名何别。
