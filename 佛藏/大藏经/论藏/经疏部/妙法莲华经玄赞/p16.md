<!-- { "loadSidebar": true } -->
　　次颂八珍。一金刚。二诸珍。帝青大青之类。三奴。古者罪人役官入贱为奴。或为仅字。四婢。女之卑称。五车。舆轮之总名。夏后氏奚仲所作。古音居。言行所以居人。今车舍也。言行者所居如舍。六乘。驾也。谓可乘者。周礼乘载也。谓象马之徒。七宝饰辇。挽车人在前引之。古卿大夫亦乘。自汉已后天子乘之。故今天子皇后所乘车曰辇。八宝饰舆。余据余居二反。说文车舆也。又车无轮曰舆。乘也载也。有作舆非也。皆以珍严故言宝饰。次一颂施成度义。成唯识云具七摄受方成度相。若阙便非。应说颂曰　安住．与依止　意乐．及事业　巧便．向．清净　度成由此七　此中但举一回向菩提余六准而可悉。愿得佛乘三界第一即回向意。次一杂物。驷音息利反。古人四马一乘逐也可以驰逐。房星四谓之天驷故人效之。栏钩栏也。门遮也。栏．阑皆得。有作兰香草也。非此义。楯音食尹时名二反。阑槛也。纵曰槛横曰楯。华音户华反。依此俗释。黄帝与蚩尤战于涿鹿之野。常有五色云气金枝玉叶止于帝上。有花蘤之形。因而作华盖。华美之盖也。据实理释。西域暑热人多持盖以花饰之。名为花盖。华是花音也。轩音虚言反。安车也。曲辀轓车耳。以物增严名为饰也。有作幰饰虚偃反。布张车上御热名幰。车四马驾。傍饰栏楯上施华盖。张幰严饰。以为布施。上四外财次一内外。身等为内妻子为外。次一唯内。施而心欣。施有五相。至心及信心。随时。自手施。如法行。舍物。是名施五种。即七摄受中第四事业不应施亦五相。不净乱众生恼害众生物及坏净心者。皆不应施与。即五相中如法施也。施有五利。亲近．恒乐见．宗敬．好名闻．复作后时因。是名施善利。此上皆如发菩提心经说。于此施中应起四智。一若有财心不乐施起觉悟智。二财鲜阙心不乐施起忍苦智。三财悦意心不乐施起知倒智。四欣世果而行施者起不坚智。施以无贪及彼所起三业为性。如菩萨地说。
　　经。文殊师利(至)而被法服。
　　赞曰。此二颂戒。戒有三种。一律仪戒即七众所受。二摄善法戒所修三乘一切善法。三饶益有情戒即利有情三业万行。胜鬘经云波罗提木叉毗尼出家受具足为大乘故说。菩萨地言律仪戒者舍轮王位如弃草叶。出家受具足等。皆名律仪戒。故此所说即律仪戒。律仪戒为本方有后二。若破律仪三戒俱舍。故四波罗夷皆律仪戒。此明初出家方能受具足等。故说最初律仪戒也。有本言披法服。披音敷羁反。方言披散也。今亦梙著之义。今正应言而被法服。被音皮义反。服用被带之义。出家宽旷犹如虚空。在家迫迮犹如牢狱。故说出家。持戒有五利。一十方佛护念。二舍命时欢喜。三持戒者为亲友。四功德圆满。五生生常得戒成其性。智度论说戒为德瓶。即此第四。颂曰　护念．终欢喜　戒友．功德圆　生常戒成性　是名戒五种。
　　经。或见菩萨(至)乐诵经典。
　　赞曰。此一颂忍。读诵经典思惟法义。谛察法忍。举难偏说。摄余二忍谓耐怨害忍．安受苦忍。
　　经。又见萨萨(至)思惟佛道。
　　赞曰。此一颂勤。此通被甲摄善二种。略无利乐有情精进。精进有五。谓被甲．加行．无下．无退．无足。即经所说有势．有勤．有勇．坚猛．不舍善轭。最初发起猛利乐欲名被甲。次起坚固勇悍方便名加行。次为证得不自轻蔑亦无怯惧名无下。次能忍受寒热等苦于劣等善不生喜足名无退。次能证入诸谛现观等欣求后后胜品功德名无足。二乘究竟道欣大菩提故。诸佛究竟道乐利乐他。故初一名被甲。后四名摄善。此中合名勇猛精进。
　　经。又见离欲(至)赞诸法王。
　　赞曰。此二颂定。离愦闹故常处空闲。由安住静虑故深修禅定。引发静虑故得五神通。由办事静虑故赞诸法王。此三必由离欲方得。
　　经。复见菩萨(至)闻悉受持。
　　赞曰。下三颂颂慧。此一加行智。妙达实相故智深。音乐不坏故志固。又思虑远故智深。不休息故志固。加功能问。闻并能持。
　　经。又见佛子(至)而击法鼓。
　　赞曰。此二颂颂二智。定慧具足根本后得二智满故。后得智中以喻讲法。讲法有四意。一欣乐说法。二化诸菩萨不化二乘。三破十魔众。四而击法鼓。击法鼓者开权显实。至下当知。魔罗云破坏号也。略云魔。名波卑夜云恶者。波旬讹也。杂藏中佛说魔军有十。今为颂言　欲．忧愁．饥渴　爱．睡眠．怖畏　疑．毒．及名利　自高轻慢彼　汝等军如是　一切无能破　我智箭定刀　摧坏瓶投水　或正智击真如后智击俗理。说法发响令众得闻。此六度中皆具二利。然以布施唯明利他。后慧通彰二利。中四但说自利略无利他之说。实非无也。
　　经。又见菩萨(至)不以为喜。
　　赞曰。下二颂八风不动。三悲接物。二颂如次。此八风不动。宴音焉见反。安也息也。有作晏字。焉涧反亦默也。八风者一利．二衰．三毁．四誉．五称．六讥．七苦．八乐．今此但举于四．生喜。得财位名利。面赞为誉。背赞名称。适悦名乐。于此四中菩萨不以为喜。恭敬之言义贯通故。翻此四种衰．毁．讥．苦亦不生忧。身心寂然语言宴默离八风故。此如瑜伽第二帙解。
　　经。又见菩萨(至)令入佛道。
　　赞曰。此三悲接物。悲谓拔苦。有情缘悲缘有情起。行有多种生亦无穷。偏举一行。济重苦生故言放光济地狱苦。余二悲行法缘无缘准此亦成。下当具显。
　　经。又见佛子(至)勤求佛道。
　　赞曰。下十三颂半颂地前凡夫信解行道。六度乱修即为六也。一颂勤．一颂戒．一颂半忍．二颂定．五颂施。三颂慧。此勤也。饮食知量减劣睡眠。初夜后夜觉悟瑜伽。遗教亦言初夜后夜亦勿有废。中夜诵经以自消息。无以睡眠因缘。令一生空过无所得也。尝试也。谓暂为之。今不暂为故言未尝。经行林中。西域地湿叠砖为道。于中往来消食诵经。如经布绡之来去。故言经行。此乃策励修四正断。于已生恶不善法修律仪断。于未生恶不善法修断断。于已生善法修防护断。于未生善法修修习断。以求佛道。故华严云　佛子善谛听　我说如实义　或有速出要　或有难解脱　若欲求除灭　无量诸过恶　应当一切时　勇猛大精进　譬如微小火　爝湿即能灭　于佛法教中懈怠者亦尔　譬如人钻火　未出数休息　火势随止灭　懈怠者亦尔　譬如净火珠　离缘而求火　毕竟不可得　懈怠者亦尔　譬如明净日　闭目求见色　于佛教法中　懈怠者亦尔　由初发心精进为最。信为欲依。欲为精进依故。此但以精进为首。十信心中信后精进故。
　　经。又见具戒(至)以求佛道。
　　赞曰。此一颂戒。三业威仪常无缺减。勿轻小罪以为无殃。水渧虽微渐盈大器。深见怖畏及惭愧故。净如宝珠者。一内外无瑕。二戒德圆备。三威光晃曜。四众所爱乐。由此鹅珠被缚草系舍身。雁堕知事之前。龙生伊兰之树。瓶随所欲。律仪为本故也。
　　经。又见佛子(至)以求佛道。
　　赞曰。此一颂半耐怨害忍。少得谓多得。名增上慢。恃族姓．色力．聪睿．财富．道德．名誉。得高胜他遂行打骂。菩萨以五种观皆悉能忍。一亲属想。二唯法想。三有苦想。四无常想。五摄受想。颂曰　应观彼害者　亲属．唯有法　有苦．及无常　摄受．故应忍　上来略标并广如幽赞。恐繁不述．捶音之累反击也。打音顶。
　　经。又见菩萨(至)以求佛道。
　　赞曰。此二颂定。所离有四。一戏谓分别戏论。二笑谓谈谑。三离自愚痴。四离恶眷属。离亲属寻故。不离有二。一翻第四亲近善缘。二一心除乱翻前三种。故遗教经云。汝等比丘。当离愦闹独处闲居。思灭苦本。若乐众者即受众恼。广说如经。
　　经。或见菩萨(至)求无上道。
　　赞曰。此五颂施。分三。初三颂四事施。次一颂上妙施。后一颂意乐施。四事者饮食．汤药．衣服．卧具。肴者非谷而食之曰肴。肴菹也应作肴字。食也啖也。菜之类是。亦云豆实。膳具食也。今时美物亦曰珍膳。俗解肴膳肉也。今则不然。菩萨设以供养佛故应为膳字。有作肴膳非也。旃檀者赤谓牛头栴檀。黑谓紫檀之类。白谓白檀之属。上妙施中。父．母病。法师。最后身菩萨。设非证圣者施果亦无量。又云若有戒足虽羸劣而能辨说利多人。如佛大师应供养。爱彼善说故相似故。以清净好园林施。意乐施中有六意乐。一广大．二无厌．三欢喜．四恩德．五无染．六善好。此中有三。一欢喜．二无厌．三善好。即求无上道前施四事即广大施。荷彼前恩名恩德施。三时无悔不为染杂名无染施。以饮食施足法食故。不堕饥馑劫故。以医药施当得法药无诸病故。以衣服施得七宝衣。柔和善顺具惭愧故。以卧具施当具资缘入空寂舍慈悲室故。以园林施当住觉苑总持园故。及得无漏法林树故。以华施得七觉华故。以果施得四圣果故。以浴池施当得舍垢八解池故。
　　经。或有菩萨(至)求无上道。
　　赞曰。此三颂慧。初一后得智。法施无尽故。迦叶经云。若恒沙世界。珍宝满其中以施诸如来。不如以法施。施宝虽福多不及一法施。一偈福尚胜况多。难思议。次一正智证无相故。二相者分别也。无二相者即是余经不二法门。如彼三类说不二义。地前学作有相无相．利他自利．二智行故。后一加行求正道故。教音古孝反。训也示也。诏音诸耀反。导也。谓教导之。诏照也。闇于成事即有所犯。以此示之使照然。可见。又有本作教招。教无平音。招诱进也。
　　经。文殊师利(至)供养舍利。
　　赞曰。下第六段有七颂颂起塔。有二。初一颂供养舍利。后六颂造塔供养。后文分三。初三颂造塔严饰。次一颂八部供养。后二颂显造塔殊胜。又七颂分二。初五颂颂长行。后二颂结造塔胜。初中复二。初四颂菩萨供养。后一颂八部供养。菩萨供养复二。初一颂供养舍利。后三起塔。准此颂文长行应言供养舍利起七宝塔。此初也。
　　经。又见佛子(至)宝铃和鸣。
　　赞曰。此三颂起塔。一颂数。一颂量。一颂严。菩萨地说。若佛灭后造一或多佛制多等而为供养。当获无量大福德果。受大梵福。无数大劫不堕恶趣。亦获无上菩提资粮。
