<!-- { "loadSidebar": true } -->
　　显时机中有二。一显时二显机。初显时者。诸佛设教略有二种。一顿二渐。顿即被彼大机。顿从凡夫以求佛果。如胜鬘经所说一乘。一乘是权四乘实故。渐即被彼从小至大机。如此经中所说一乘。一乘是实二乘权故。此经多被从彼二乘以求佛果。多是渐教大乘所摄。古有释言。教有五时。第一时者。佛初成道为提谓等五百贾人但说三归五戒十善世间因果教。即提谓等五戒本行经是。未有出世善根器故。第二时者。佛成道竟三七日外。十二年中唯说三乘有行之教。未为说空。即阿含等小乘经是。第三时者。佛成道竟三十年中。说彼三乘同行空教。即维摩．思益．大品等是。第四时者。佛成道竟四十年中。说有一乘犹未分明演说佛性常住实相。尚说无常佛果以为真实。即无量义法华等是。以前未明一乘义故。此中犹未分明演说常住佛性故。第五时者。谓双林中说诸众生悉有佛性常住佛教。即涅槃经．大悲经等是。乍观可尔理即不然。提谓经说五百贾人将受五戒先忏悔彼五逆十恶谤法等罪。得四大本净五阴本净六尘本净吾我本净。时提谓等得不起法忍。三百贾人得柔顺忍。二百贾人得须陀洹果。四天王等得柔顺忍。三百龙王得信忍。自余天等皆发无上道意。十亿天人皆行菩萨十善。提谓长者灭三界苦得不起法忍。即是初地或第八地。又普曜经第二七日提谓等五百贾人献佛麨蜜。佛与授记汝于来世当得作佛名曰齐成。云何但言第一唯是世间教也。但为此日犹未分明说三乘者同所观谛。故未名转法轮。至五比丘时方名转法轮。次第二时十二年中唯说有教者。觉爱难云。成道五年说大般若正明实相。又第七年为八菩萨说般舟三昧经。正明众生五阴本空。又第九年说鸯掘摩罗三昧经。第十年中说如来藏经。皆明涅槃佛性深理。又提谓．普曜经并明菩萨行。又与贾人授记成佛。明初成道已说大乘。又成道竟第二七日说十地经。又大般若云。佛在鹿野转四谛轮。无量众生发声闻心。无量众生发独觉心。无量众生发阿耨多罗三藐三菩提心。行六波罗蜜。无量菩萨得无生法忍住于初地二地三地乃至十地。无量一生补处菩萨一时成佛。云何乃言第二时唯说三乘有教。是知一雨普润禀解不同。不可说佛教必有先后。今依古义且破二时。后余三时并如古人破。乍。虽可尔理即不然。恐厌文繁且略应止。依今新经。顿教大乘但唯一时。与一大机不从小起。教被唯一。故渐次大教乃有三时。解深密经中佛为胜义生菩萨。依于三性说三无性皆是遍计所执性已。胜义生菩萨深生领解广说世间毗湿缚药杂彩书地熟苏虚空诸譬喻已世尊赞叹善解所说。胜义生白言。佛初于一时在波罗痆斯仙人堕处施鹿林中。唯为发趣声闻乘者。以四谛相转正法轮。虽是甚奇甚为希有一切世间无能转者。而于彼时所转法轮有上有容。是未了义是诸诤论安足处所。世尊在昔第二时中。唯为发趣修大乘者。依一切法皆无自性．无生．无灭．本来寂静自性涅槃。以隐密相转正法轮。虽更甚奇甚为希有。而于彼时所转法轮亦是有所容受。犹未了义。亦诸诤论安足处所。世尊于今第三时中。普为发趣一切乘者。依一切法皆无自性．无生．无灭．本来寂静自性涅槃无自性性。以显了相转正法轮。第一甚奇最为希有。于今。世尊所转法轮无上。无所容受。是真了义非诸诤论安足处所。依此经文。阿含经等为第一时。总密说有不明有者有其何性。大般若等为第二时。总密说空不明空者亦空何性。华严经等为第三时。显了说有有依．他圆成。亦显了说空空所执性。故善戒经等云。有为．无为名为有。我及我所名为空。金光明经亦说三法轮。谓转．照．持。转四谛法。以空照有。非有非空可任持故。涅槃亦言。初有医师教人服乳由纯服乳国人多死。后有医师说乳为毒教并令断。国人并差。后王有疾问药所宜。医更药方以乳和药。王嗔问彼汝先所说乳为毒药。何故今者令和药服。医答王言。前为纯服国人多死。常纯服之故说为毒。恐不能断总令断之。案实理者有病宜服。有病不宜。王今此病宜和药服正所应可。佛言我法亦复如是。法华亦言我等内灭自谓为足。唯了此事更无余事。初时教也。我等若闻净佛国土．教化众生都无欣乐。第二时教也。佛亦如是现希有事知乐小者。以方便力调伏其心乃教大智。我等今日得未曾有非先所望而今自得。第三时教也。即同金光明．解深密等三时教也。若以偏圆机宜渐次。教但三时非一五等。不可难以一雨普润三草不同教唯有一。其顿悟之机一果之证。即依此理无三时之教。若机成渐次。大从小生教定有三。应机说故。将理会教名为一雨。将教就机说三乘法。或三或一。理不相违。此经三周说一乘处。多被声闻。先说般若已教其空。破彼有病。彼不愚法既信解已。今说第三时令其归趣。亦化顿悟因得发心。流通分中证获无生也。如前所说亦通顿教。是知一雨滋益别故。为显第三时真实之教故说此经。
　　后显机者。依涅槃经唯有一机。故彼经云。师子吼者是决定说。一切众生悉有佛性。又云众生亦尔悉皆有心。凡有心者悉皆当得阿耨多罗三藐三菩提。此经亦云。十方佛土中唯有一乘法无二亦无三。除佛方便说。但教化菩萨无声闻弟子。乃至广说。若声闻若菩萨闻我说法皆成于佛。依此唯有一大乘性。此经既说一乘被彼大乘根性。然性有二。一理性胜鬘所说如来藏是。二行性楞伽所说如来藏是。前皆有之后性或无。谈有藏无说皆作佛。依善戒经．地持论中唯说有二。一有种姓二无种姓。彼经论云性种姓者无始法尔六处殊胜展转相续。此依行性有种姓也。无种姓人无种性故。虽复发心勤行精进终不能得无上菩提。但以人天善根而成就之。即无性也。此被有性非被于无。此依行性以说有无。已下多依行性而说。理性遍有故。依有非无胜劣异故。天亲摄论亦言。上乘．下乘有差别故。菩萨．声闻各分三藏。又处处说如来十力中。有根上．下智力。此即上乘菩萨藏摄。被上根故。依有非无。依异非同。以通就别。此经又言为求声闻者说应四谛法。为求缘觉者说应十二因缘法。为求菩萨者说应六波罗蜜法。此经说一乘。即为求菩萨者说应六波罗蜜法。此经下文妙庄严王品八万四千人远尘离垢。亦可言被声闻傍利益故。有无俱彰大小类别。依同非异以别摄通。涅槃经言。譬如病人有其三种。一者若遇良医不遇良医。决定可差。即菩萨也。二者若遇即差不遇不差。即二乘也。三者若遇不遇决定不差。即一阐提。此经亦言轮王．释．梵是小药草。声闻．缘觉是中药草。大小菩萨名大药草。随逆次第亦同涅槃。今此唯被菩萨性人。先虽是声闻后作菩萨故。又亦可言被彼声闻。如前已说。依有非无通别类异。又大般若善勇猛菩萨言。唯愿世尊哀愍我等为具宣说如来境智。若有情类于声闻乘姓决定者。闻此法已速能证得自无漏地。于独觉乘姓决定者。闻此法已速依自乘而得出离。于无上乘姓决定者。闻此法已速证无上正等菩提。若有情类虽未已入正性离生。而于三乘姓不定者。闻此法已皆发无上正等觉心。诸论虽说圣亦回心。今说不受变易生死以回心者故。言未入正性离生。此经被彼大乘定性．声闻定性．及不定性。如前已引。然无被彼独觉机文。有无双彰以通从别。又胜鬘经言。譬如大地持四重担。一大海。二诸山。三草木。四众生。如是摄受正法善男子。堪能荷负四种重任。谓离善知识无闻非法众生。以人天善根而成就之。求声闻者授声闻乘。求缘觉者授缘觉乘。求大乘者授以大乘。此被大乘可及声闻非余二姓。依有非无通别类异。现．当非有。楞伽经云佛告大慧有五种种姓证法。一声闻乘姓。二辟支佛乘姓。三如来乘姓。四不定乘姓。五者无姓谓一阐提。此有二种。一者焚烧一切善根即谤菩萨藏。二者怜愍一切众生。作佛尽一切众生界愿。是菩萨也。若众生不入涅槃我亦不入。大慧白言。此二何者常不入涅槃。佛言菩萨常不入涅槃。非焚烧一切善根者。以知诸法本来涅槃不舍一切诸众生故。此经被声闻．及如来乘姓．不定乘姓．及一阐提中大悲菩萨。非独觉性及断善者。有．无并说。通．别类异。现断．毕无。又大庄严论云。有五种姓初四同楞伽。第五有二种。一时边二毕竟。时边即暂时。毕竟谓无因。此经被前四。中除独觉及第五姓。依有及无当成．不成。通．别类异。瑜伽又说有五种姓。前四同前第五唯一谓无种姓。此经被彼与庄严同。若以一乘为宗。唯被有菩萨姓不被唯声闻姓。一雨所润三草各别。可被声闻。瑜伽等云。无间道能远尘。解脱道能离垢。证此胜智名法眼净。即是见谛预流果等。故知非说一乘之处亦被声闻。经会既有。故作此通。为被机宜说是经也。
　　第二明经宗旨。此方先德总判经论有其四宗。一立性宗。杂心等是。立五聚法有体性故。二破性宗。成实论是。破法有体唯有相故。三破相宗。般若等是。破法相状亦成空故。四显实宗。涅槃．华严．法华等是。显于真实中道义故。此经即是第四宗也。且古经论宗致极多。旧四阿含及僧祇律大众部义。三弥帝论上座部义。舍利弗阿毗昙．梵网六十二见经正量部义。四分律是法藏部义。此等经论复是何宗。然文殊问经及宗轮论说小乘有二十部。谓大众部．一说部．说出世部．鸡胤部．多闻部．说假部．制多山部．西山住部．北山住部．说一切有部．雪转部．犊子部．法上部．贤胄部．正量部．密林山部．化地部．法藏部．饮光部．经量部。并大乘二合二十二宗今依文判教教但有三。若以类准宗宗乃有八。教但三者。一多说有宗。诸阿含等小乘义是。虽多说有亦不违空。二多说空宗。中．百．十二门．般若等是。虽多说空亦不违有。三非空有宗。华严．深密．法华等是。说有为．无为名之为有。我及我所名为空故。此等三教如前引文。
