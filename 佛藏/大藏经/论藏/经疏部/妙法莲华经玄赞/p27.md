<!-- { "loadSidebar": true } -->
　　本论云。何者为四。一开者无上义除一切智智更无余事故。一切智者佛也。又言智者根本后得智。此二是用。此二智性即是真如。若用若性合名为智。一切智人之智名一切智智。又一切智者根本智。重言智者后得智。举此二智摄于智性真如妙理。又一切智者智用菩提。又言智者。智性涅槃。二种如来藏。今显此二悉皆无上。叹胜令欣。然此菩提体是有为本有种子。多闻熏习因修生长。体即四智。楞伽经云。阿梨耶识名空如来藏。具足熏习无漏法故名不空如来藏。藏识有漏虚妄不实。故名为空。能含一切无漏种故名如来藏。四智种子体是无漏非虚妄法。由近善友多闻熏习渐次生长。当成四智。四智之因名不空如来藏。藏是含藏。因性义故。犹如种树生长圆满。其涅槃性体是无为。本来而有自性清净。后逢善友断障所显。虽一真如逢缘证别。名四涅槃。胜鬘经云有二种如来藏空智。谓若离若脱。若断若异。一切烦恼藏不离不脱。不断不异。不思议如来藏烦恼有漏虚妄不实。能覆真如。名空如来藏。涅槃无漏体是无为非虚妄法。由近善缘断诸烦恼。渐次智起方便显证。名为涅槃。体性非空因空所显。空之性故。烦恼覆位名不空如来藏。藏是覆隐因性义故。故在烦恼缠裹之位名如来藏。出烦恼时名为法身。即此法身因空所显。空本性故。亦名空如来藏。如刀提耶掘宝显得。阿赖耶识及诸烦恼名如来藏者。即涅槃云未得阿耨多罗三藐三菩提时。善不善法皆名佛性。无垢称云。伪身种姓。七识住．贪欲．嗔恚．愚痴．十不善业道为如来种等。文非一故。即前菩提名为报身。报身修生．法身修显。法身证因证故。报身生因生故。前藏有四。一能含藏藏谓阿赖耶识如库藏等。二能生德藏谓报身种子如谷种等。三能覆藏藏谓烦恼等如土覆物。四能显德藏谓法身佛性如金性等。大位而言。所知障断证佛报身菩提圆满。烦恼障断证佛法身涅槃圆满。诸佛出世欲令众生断所知障及所发业并所得果。一切俱尽圆证菩提开知见相使得清净。障尽智圆名清净故。欲令众生断烦恼障及所发业并所得果。一切俱尽圆证涅槃开知见性使得清净。障尽理显名清净故。缘此知见故出世间。开者出生显证之义。出生菩提证涅槃故。除此二种更无余事胜过二法故名无上。二示者同义。以声闻．辟支佛．佛三乘法身平等。法身平等者佛性法身无差别故。涅槃经云。譬如乳牛有种种色。及构其乳置之一处白色无异。佛性亦尔。众生虽有种种不同。佛性无别。此意说言。三乘法身本来平等。众生不知不肯修证法身圆满。诸佛出世欲示众生此佛知见之性。三乘同有平等无二。令同证满以成法身。三悟者不知义。以一切声闻．辟支佛不知彼真实处故。不知真实处者不知究竟唯一佛乘故。如下有人至亲友家醉酒而卧。以无价珠系衣里等。彼初不觉后悟方知。此意说言。二乘不知究竟唯一佛乘体即菩提四智。所以不修报身圆满。佛出世者欲令众生悟于究竟唯此一乘佛菩提智令修生长。上来三种开者双显法身．报身．涅槃．菩提二种无上叹胜令欣。示者别显法身涅槃三乘无二本来而有令其修证。悟者别显报身菩提第一究竟本有种子令修果生。俱明果中断德．智德。既证此二利乐众生。应物现形应机说法。即是化身及他受用名为恩德。四入者为令证得不退转地。示现与无量智业故。上三总．别虽显佛果无上．同．胜。未知如何可能证获。今显能证能得之因故名为入。依此本论初地已上名不退地。佛果位中一切智智体用大故名无量智。业者因也。佛出为说初地已上能得佛果一切智因故名为入。佛说此因欲令二乘有学．无学．及初地前证初地上不退转地。入变易生修种智因观察智性入佛二果。此四意言。佛出世者。欲令众生断二障尽。开佛菩提。涅槃知见使证清净。叹二无上劝令欣故。示法身同有令使证故。悟所不知唯一佛乘智令修生故。既显佛果菩提涅槃殊胜体性。并显其因令其趣入。谓佛出世意说一乘若果若因。令诸众生修因证果皆作佛故。更不为余。前叹智慧及智慧门即是一乘教之与理。今说行．果。故知总说一乘四法名为法华。或不退者八地以上行不退故。诸论说受变易生故。虽二乘回心未即至彼地。三乘俱同后决定。得出分段死入变易生故作是说。又二乘者烦恼不退。经三大劫俱名不退地。又一乘者修行一乘若信若位若证若行。今于此中皆令入故。并名不退。或此果因一乘实体。是前所说诸佛智慧其智慧门。即前所说三乘权教。令二乘者舍权取实行一乘因趣一乘果。是此本意。
　　上来所说总别果因以解四种。准下三世佛法之中。不说初开。唯说示．悟入。故知但应如此说善。示悟别显二果已周。不假标故。举此二种摄佛一切有为无为万德尽故。此方便品法说一乘唯为上根。由此通辨若因若果菩提涅槃以为一乘。譬喻品中为中根者但说于悟。牛车菩提智德一乘。由唯迷因智不迷因理．果智理故。化城喻品为下根者但说于示。宝所涅槃断德一乘。由迷果理不迷果智．因理智故。各随所宜断除彼障。令其进入偏说一乘。或为中下互说因果智．理二门。影显令解。唯此一品通明因果觉．寂一乘。理义周备。故本论中具解此品。余品但总释其大意不异此故。若解此品便解一部矣。然勘下文牛车在果。即是菩提。下文但明因中之智。三乘乘此至道场故。又理虽然。诸经论中多说涅槃理性智慧以为一乘。一乘本故如无量义。第二解云。今此四义总依佛性法身智体以为一乘。涅槃经言。大事者所谓佛性。又毕竟有二。一庄严毕竟。二究竟毕竟。庄严毕竟者谓六波罗蜜。究竟毕竟者一切众生所得一乘。一乘者即是佛性。以是义故我说一切众生悉有佛性悉有一乘。无明覆故不能得见。故知佛性即是知见。即是一乘。说诸众生悉有佛性名之为开。曲宣分别名之为示。此是法佛性。此是报佛性．此是因性．此是缘性．此是理性。此是行性．此是善根人性．此是不善根人性。此等名示。故涅槃云。如贫女舍内多有真金之藏。家人大小无有知者。时有异人善知方便。乃至。即于其家掘出真金之藏。女人见已心生欢喜生奇特想宗仰是人。善男子众生佛性亦复如是。一切众生不能得见。如彼金藏贫女不知。善男子我今普示一切众生所有佛性。善方便者即是如来。贫女即是一切无量众生。真金藏者即佛性也。种种分别令其生解名之为悟。劝物起修令其入证名之为入。若依此解譬喻品中牛车各与。吾为汝造。便非此义。
　　第三解云。其前三种即依佛果大般涅槃三事解之。涅槃经第二卷云。我今当令一切众生。及以我子。四部之众．悉皆安住秘密藏中。我亦复当安住是中入于涅槃。何等名为秘密之藏。犹如伊字三点。若并则不成伊。纵亦不成。如摩醯首罗面上三目乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法为众生故名入涅槃。如世伊字。此中意说。梵本伊字上有二点下有一点。似倒品字。并者横也谓前后证。纵者竖也。谓有三品。世说纵横即此竖．并皆非伊字。三点别安亦非伊字。要三和合不纵不横亦不离别。和合三点不一不异。如大自在天面上三目额上有一眉下各一。佛入涅槃亦复如是。摩诃般若者能证之智。如来身者所证法身。解脱者由能证智证所证理法身之时。二障灭尽二死当来后有不续。更无系缚假名择灭。即是解脱。故杂集云。灭谛有三若能灭．若所灭．若灭性。即是此三大般涅槃。般若在上为能证道如额上目。法身．解脱并在其下是所证故犹如眉下所有两眼。以智证理令后惑苦皆断不生名入涅槃。是佛安住秘密之藏。不同二乘智了生空。不是大慧理。但生空无我之理不名法身。虽得惑种及分段死少分不生之假择灭。不得习气及智障灭分段．变易二死俱尽之胜解脱。如纵如横非大涅槃。身灰智灭彼名为入。无现身智何得称大。佛今不尔故名为大。称为秘藏。古人有解但依真如以为三事名大涅槃。便无入义。常住不坏为利有情以智证真。惑苦解脱方名为入。是佛意故。不同二乘无有身智乃名为入。故佛自言。假使乌．角鸱。乃至永入于涅槃等。今作此解善顺彼经审读经文当自悉知。摩诃般若即开佛知见。故论说言除一切智智更无余事。一切智者证二空智。重言智者证诸有智。此最胜妙故名无上更无过故。法身即是示佛知见。故论说言三乘平等佛性法身无差别故。解脱即是悟佛知见。二障俱亡二死皆尽是真解脱。二乘唯得一障一死尽灭无余。不知于此。故论说言二乘不知真实处故令其悟也。上来三事即是证入大般涅槃此必有因更说入义。故论说入示现不退转地与无量智业也。佛出于世欲令三乘有情皆修不退地业。安住秘密藏入大涅槃不为余也。此与涅槃名字虽殊体性无别。一切皆欲行因证入佛果位故。若作此解既契化城之趣宝所。亦合火宅之御牛车。一乘体德既曰大般涅槃。法报二身正觉之与圆寂。一一总摄周备亦何理而不弹。今此三解唯取所诠智慧名曰一乘。能诠之教门即次前说也。随宜所说意趣难解故。又以莲华喻于妙法必兼开敷之与秀出果秀因敷亦无乖爽。然胜鬘等经及此下文多说真理以为一乘。乘之本故。实通二种。于义苞尽。开示悟三明佛果乘。入之一种明佛因乘。因乘虽通三无数劫今此唯取第二劫后。论说令证不退位。故楞伽经中十地分为三种意生身故。如别章说。又后品言声闻．缘觉．不退菩萨乘此宝乘直至道场。胜鬘经言无明为缘无漏业因。有阿罗汉．辟支佛．大力菩萨三种意生身生。初地已前实居三界分段死中未出火宅。犹在门中当为烧故。不与一乘之名。或八地后名不退地。瑜伽论说八地后为意生身故。得决定故。
　　问。二乘无学羊鹿果位亦居分段。应在门中。如小菩萨应非出宅。
　　答。谈其分段应非出宅。余依永灭已得涅槃名居门外。不同于彼。
　　问。何故二子趣于牛羊鹿称出宅。大子趣于牛菩萨未出宅。
　　答。二乘惑种尽得灭称出宅。初劫惑犹行如何称出宅。又七地分段尽此一生亦名出宅。二乘同故。已前即非犹多生故如有学类。故出宅已方上牛车。然此经文初开之中初总标胜致使得清净之言。后三别显故略不说。
　　经。舍利弗(至)出现于世。
　　赞曰。第三结也。
　　经。佛告舍利弗(至)示悟众生。
