<!-- { "loadSidebar": true } -->
　　赞曰。下文第三大段见设权方合上喻有四。一见苦悲生。二示大不希。三思方拔济。四正说三乘。此合亦四。初合悲生。第二舍利弗佛见此已便作是念我为众生之父下。合示大不希。第三舍利弗如彼长者虽复身手有力而不用之下。合思方拔济。第四而作是言汝等莫得乐住三界下。合正说三乘。合初喻中有二。一悲生二所悲事。此中见诸众生合悲生也。为生老病死下合所悲事。所悲事中初合苦相后合乐著。众生没在其中下是合苦相。中初明欲界七苦。后如是等种种诸苦。明色无色界。色无色界皆具第八略摄一切五取蕰苦。明欲界苦有四。一四相交侵。二五欲乖竞。三悭贪烧逼。四诸趣轮回。前三现世苦后一后世苦。又四相交侵即是四苦。五欲乖竞．悭贪烧煮即求不得苦。五趣轮回中方明爱别离苦怨憎会苦．并种种众苦。即是略摄一切五取蕰苦。如是总摄八苦尽矣。此文即是四相交侵．五欲乖竞。前喻中见因火以惊心。此合中见苦果而悲意。互相彰发皆可嗟故。前因后果俱逼迫故。皆可悲故。俱可厌故。对法云生苦者众苦所依故。众苦逼迫故。九月十月处胎藏间。如在粪秽坑中长受寒热等种种众苦。生熟藏间如两山迫逼。正趣产门其苦难堪。乍出风飘如刀割锥刺。不觉失声。废忘已前所有事业名为生苦。老苦者时分变异故苦。身分沉重诸根熟昧。皮肤缓皱行步躯曲。寝膳不安。起坐呻吟喘息气逆。所为慢缓为人所轻。世情弥笃世事皆息。名为老苦。病苦者四大变异乖适故苦。百节酸疼四支苦楚。能坏一切安稳乐事。如雹损苗顿伤兴盛。由此经言。如人壮美王妃窃爱遣信私通。王便捉获挑其眼目。截其耳鼻刖其手足。形容顿改为人恶贱。病苦所逼已是难堪。更为人所恶亦复如是。此名病苦。死苦者寿命变坏故苦。风刀解支节无处不苦痛。张口太息手足纷乱。翻睛咀沫扪摸虚空。汗液交流便洟杂落。涅槃经言死者于险难处无有资粮。去处悬远而无伴侣。昼夜常行不知边际。深邃黑暗无有灯明。入无门户而无所处。虽无痛处不可疗治。往无遮止到不得脱。无所破坏见者愁毒。非是恶色而令人怖。叫在耳边不可觉知。是名死苦。昔虽假之沐浴必归不净。昔虽假以涂熏必归臭秽。昔时王位财宝荣盛。亲族妇妾万亿。于时顿舍独往后世无一相随。卧置床枕横尸偃仰。父母妻子椎胸哽咽。众人号慕披发拍头。虽生恋仰之悲终致永分之痛。或埋殡坟陵肉消骨腐。或有露尸以施身肉。禽兽蝼蚁交横揸掣。或以火焚臭烟蓬勃。四面充塞人所嗟伤。悲恸绝声咸归故里。唯余灰烬独从风尘。平生意气独处陵云。一旦长辞困沾霜月。为妻孥而斗诤。竞财利以纷披。捔名族以结怨酬。争荣华而害他命。奄然长逝永落昏途。独受作恶之殃妻子安然恣逸。昔时作恶只为妻孥。及落三涂何期独苦。深可悲哉深可悲哉。可不诫矣可不诫矣。是名死苦。忧悲苦恼稻芉经云。追感往事言声哀感名为忧。追思相续名为悲。苦事逼迫名为苦。烦恼缠缚名为恼。十地经云死别离时。愚人贪著心热名忧。发声啼哭名为悲。五根相对名为苦。意根相对名为忧。忧苦转多名为恼。亦以五欲财利故受种种苦者。鸟由食以亡形。人由财以丧命。无量寿经云。世间之人无田宅而生欲亦忧。有田宅而悭守亦忧。五欲财利皆悉如是。惧五家之横侵恐四邻之枉夺。所以生苦。
　　经。又以贪著(至)怨憎会苦。
　　赞曰。此悭贪烧逼诸趣轮回也。已得之财贪著。未得之物追求。故生众苦。前之五欲亦即是此求不得苦。金刚般若论中解施七宝满恒沙界。不如持经一四句偈云。因财生烦恼如世界微尘。乃因持经灭此烦恼。故施财福小持经福多。五趣轮回之苦至颂当释。贫穷困苦唯在人间。爱难．怨会通人天。有强力天子入天宫内。夺其妻子驱出自宫等是也。如瑜伽第四具说诸天五趣等苦。地狱等相颂中当说。以人天中境界殊妙多有爱别离苦．怨憎会苦。所以偏说。应广引瑜伽以注此处。与非天斗事等。
　　经。如是等种种诸苦。
　　赞曰。上来欲界具有七苦。现在后世五趣等苦。具有三苦。色界唯有坏苦．行苦有乐．舍故。对法引经色界有坏苦云入变坏心。无色但有行苦一苦无乐受故。欲界具八苦上界无前七。
　　经。众生没在其中(至)不以为患。
　　赞曰。下合乐著。不以比智觉不以现智知。不惊其果不怖其因。不总厌苦不求解脱。由此驰流善恶趣间不曾以之为患譬愚戆之戏粪壤。若痴騃之堕炎炉。未以尘坌为羞。岂以火烧为痛者也。
　　经。舍利弗(至)令其游戏。
　　赞曰。下合示大不希。前喻有四。初思大乘果化。二念大乘因化。三随示大乘行化。四无希取大之化。此合有三。不合随示大乘行化。初合初喻。次舍利弗如来复作下合第二喻。所以者何下合第四喻。佛智慧乐者合身有力。若以机案顿拔独觉诸苦。令其游戏者合手有力。以衣裓顿拔声闻众苦。此义意言。且以佛果智慧及大神通二之妙用。顿拔二乘出苦来耶。
　　经。舍利弗(至)以是得度。
　　赞曰。合念大乘因化。舍唯一门菩萨能出。若我顿授智慧．神通。为说大因以化二子。舍说三乘之方便者。二乘器小不能依行得度众苦。门既狭小或当堕落。此意亦合密说怖事。无令为火之所烧害。
　　经。所以者何(至)佛之智慧。
　　赞曰。合无希取大之化也。佛慧既深何由能解。二乘智浅故不悕取。
　　经。舍利弗(至)珍宝大车。
　　赞曰。下第三大段。合思方拔济。有二。初喻后合。此初也。不用智慧身力亦不用神通手力。但以言说方便劝勉济度诸子。出宅已后方与大车。显佛为缘自修妙行方出生死。故申劝勉。非由佛力自不修因可得佛故。勉勖励也。有本作免非此义也。
　　经。如来亦复(至)佛乘。
　　赞曰。此合说也。摄智及通。但行方便劝脱三界。佛如良医应病与药。但方便教知欲如何。良医岂得刀．手割除腹中之病不与药耶。
　　经。而作是言(至)则为所烧。
　　赞曰。下第四大段。合正说三乘。有四。初劝厌三界。二劝取三乘。三引已为证。四赞乘胜德。此初也。三界火宅内体也。粗弊五尘外境也。劝离内外之苦果体勿生贪著。由贪著故烦恼烧煮苦痛转生。劝舍恶因。虽有妙果体内金刚身．外细五尘净土众相应起欣求。而未明说。
　　经。汝速出三界(至)佛乘。
　　赞曰。劝取三乘。
　　经。我今为汝(至)诱进众生。
　　赞曰。引已为证。保者当也信也证也。任者保也安也可也持也。与汝当可为保信证明。安可任持。言可保言终不虚也。汝等但取勿生疑惑。三乘之法实是好法。我为汝保。汝但取之勤加精进。如世买物无人保信知物非真。有保买之当知胜物。三乘亦尔我能保之。生死非真我不能保也。
　　经。复作是言(至)无所依求。
　　赞曰。赞乘胜德。初明不同生死。后明乘之胜德。此初也。生死圣诃三乘圣叹。生死系缚烦恼所增为不自在。三乘无漏故非系缚乃名自在。有漏之法名为有依。异熟果依因有异熟因依果成。有漏生死胜者人天。可有所求谓三种求。三乘不然非所求取。无过失而求之非无失而不求。三求者一欲求二有求三邪梵行求。瑜伽论说堕欲求者。一切皆为三种欲生。更无增减。三欲生者。一现住欲尘生谓人及知足天已下。二自变欲尘生第五欲天。三他变欲尘生第六欲天。堕有求者一切皆为三种乐生。一离生喜乐灌洒其身。二定生喜乐灌洒其身。三以离喜乐灌洒其身。初二三定如次配之。于不苦不乐寂静生处起退求者。极为鲜小。故第四定不立为生。邪梵行求者谓诸外道求四无色以为涅槃解脱处故。今非此三求故名无求。虽有梵行求以无漏故。即是无上正梵行求。非邪梵行求故。
　　经。乘是三乘(至)安稳快乐。
　　赞曰。下明乘之胜德。正乘乘已仍以五根．五力．七觉．八道．四禅．九定．八解脱．三三昧等而自娱乐。便得无量安稳快乐。岂似生死多诸苦耶。
　　经。舍利弗(至)出于火宅。
　　赞曰。下第四大段。合依言免难。三乘分三。一一有二。初法后合。此初文也。各有四力。内智性者因力也。性种姓故。从佛世尊者善友力也。佛为缘故遇佛。不遇佛初必依佛法方得发心名善友力。闻法信受作意力也。习种姓故。殷勤精进资粮力也。以勤为首摄一切行。依因．善友．作意．资粮四胜力故。专自修行求于涅槃。名声闻乘。闻法自行不能化他名为自求。非不求佛作于弟子。瑜伽释云诸佛圣教声为上首。从师友所闻此教声。而证圣果故名声闻。声之闻故依主释也。下信解品云以佛教声令一切闻故名声闻。亦依主释或有财释。前通定姓后不定姓。此求涅槃者所学之种智名为车体。非以涅槃为车体也。此文略故下应准知。
　　经。若有众生(至)出于火宅。
　　赞曰。此但三力。略无因力。求自然慧者不求与佛同时出世。非见佛已方得果故。如有经言释迦出世五百独觉从山中出来至佛所。故仁王经中有独觉众。先成道讫后遇世尊。非如声闻佛处得道。故名精进求自然慧。能证道也。乐独善寂者是独觉义。出无佛世得能证道。独自善证寂灭理故。又以此慧深知诸法因缘者。是缘觉义。故瑜伽云或观待缘而证圣果故名缘觉。观十二缘起而证果故。辟支佛者此名独觉。此有二类。一部行二麟角。初可见佛后必不见。故华严云菩萨在兜率天。将下生时有十相现。第三于右手掌放大光明。名严净世界。三千界中若有独觉。遇斯光已速入涅槃。若不入者佛光力故移置他方诸佛国土。不得见佛。明知独觉满百劫者成于麟角。不尔部行。若从声闻解脱分位作独觉者。成麟角喻。可得百劫时犹长故。入四善根作独觉者乃成部行。时余少故。独证者觉待缘而觉。皆依主释。
　　经。若有众生(至)是名大乘。
　　赞曰。初法说中有二。初解大乘后解菩萨乘。此初也。一切智者观空智也。三乘同有。佛智者观有事智。唯佛独成。由自觉生此二智故。名自然智。不待他缘名无师智。或智性名自然智。智相名无师智。求此知见眷属力无畏等以为内德。外能利生愍念与乐。利益拔苦。前慈后悲。解行弘广名为大乘。大乘之名如前已解。
　　经。菩萨求此乘故(至)出于火宅。
　　赞曰。释菩萨乘及喻也。菩萨者三乘通称。若求于此加名摩诃萨。是大有情故。余不得名。无著般若论云。由与七种大性相应加名摩诃萨。求智者菩。愍念者萨。此三乘中各有一种一姓．三种二姓．一种三姓。定不定姓种类别故。初后发心得果不定。如大迦叶若不遇佛应为独觉。由遇佛故今作声闻。舍利弗等思准可知。
