<!-- { "loadSidebar": true } -->
　　赞曰。此正说。有三。初总告令取。次别示三车。后正劝出与。若不依言出取三果。后必永劫生死沉沦故言忧悔。此初文也。三车在门外可取以游戏。第二文也。由形貌有小大餐受有小多。渡水有浅深力用有强弱。如次喻显根性．禀教．证理．行能．有三辈故。行能即是断惑等用智力功能。又羊多附人．鹿多静处。牛能负运具有二能。各各随胜．以为喻也。此为第三依处有喧静。羊鹿二车有名施设。不见不登故。此乃以二乘小．中种智为体。若以涅槃为体应即化城。下言已入息除众苦。云何不见车后时从父索。若以二乘所得生空无漏智为车体。彼亦已登。云何言不得。故知虚指二乘所得有漏后得智世间三昧。名为种智称二车体。有名不见亦不登游。不能分别证诸法故。又显彼有假涅槃说云已入隐。彼有生空菩提智不能分别法。不与车号不与登名。惑苦已灭故智障未断故。彼所证得世间禅定。虚指为车名得出门。为渐入大乘因证大涅槃位。故本论云第一人者以世间种种善根三昧功德。方便令戏后令入涅槃。故三乘之教合名为门。理出教外故名门外。又此门者三乘因行。果出因中故言门外。此中定取分别种智以为车体。故经数言究竟令得一切种智。亦乘亦大名大乘义。问何故方便品。权．实。理．智。因．果。双彰。下之二周。理．智。因．果各互偏说。答乘有权．实。实有因．果。果有智．理。三种别故。不知权．实取．舍之事不成。不识果．因能．所趣法不立。不闲理．智何有菩提．涅槃。智断不圆何成道满。所以初周化利双尽玄宗。中根一闻渐知权．实。取．舍虽辨未识取因。故说三车令识一乘之行。隐果中之觉寂说因内之智车。秘因位之理乘遣修生于种智。理渐解故智未闲故。下根虽再闻权实及与因智。果理犹迷。更彰理有假．真说本令其取舍隐果中之智品。藏因位之双严。应机不同三周少异。一乘因．果说偏．备故果中觉．寂示圆．缺故。大慧．法身说具阙。故地持论中说有四车。此三加象喻四涅槃。乘于大性名为大乘非喻三智。涅槃经中说有二车。譬如国王调御驾驷。欲令驴车而及之者无有是处。此以半．满相形非以三机运别。亦不相违。优婆塞经说三兽渡河。喻理同证异。智度论中说三兽被围。喻三乘众在生死围。用力出围有其大小。又说三人得道喻三乘证果有其阔狭。各据一义亦不相违。汝等可速出随宜当与汝。第三文也。今此略作五番问答。一问智中有虚．实三种并名车。理中有假．真城名遍三种。何故大涅槃不名为城名宝所也。答息处．具德殊。真．灭名宝所。车本运至果能运并名车。又已息．当求别。当求不名城。运载总名车。近远皆车摄。二问二乘学智果分羊．鹿。二乘学灭果化二城。答息处说二实有二城。对实说假故合名一。涅槃经言声闻之人以小涅槃而般涅槃。缘觉之人以中涅槃而般涅槃。故知息处亦说二城。今以所断障同。生空理同．假择灭同。由此三义同故化城名一。若菩提车钝．利根性不同。依佛。自出不同。藉教．观理不同。观谛．缘起不同。四果．一果不同。练根．时节不同。说法．神通不同。由此七义别说羊．鹿。又无为无别故说一城。有为有别故说羊．鹿。但说无为唯言一城。以智显灭可说二城。不相违也。三问何故化城立于险道。乃至车引乃言门外。答息苦名为城半路尽城中设。无漏离系缚车体言门外。又分段死无。变易在化城。初尽中道设。理出于教果出因。二车故在于门外。又二死以对明。化城中路设。一死以对辨。二车在门外理实相似。四问何故与车而言游戏。及其与城乃言安坐。答涅槃可证城言安坐。菩提可生故言游戏。无为．有为二果别故。又城相必住故言安坐。车相运动故言游戏。五问何故化城劝其前入。今说车喻令速出来。此于第三文正劝与中为难。答化佛住生死是以劝前入。谈真佛在果故云速出来。又劝行因以证果故劝前入。先住果以招命故令出来。又劝子住城故言前入。令取父果故言出来。又劝证涅槃所以言入。令生觉智所以言出。如说如来及与善逝。住因．住果所望别故。
　　经。尔时诸子(至)争出火宅。
　　赞曰。自下第四依言免难喻。有二。初子免灾难后父遂心安。此初也。适者称悦称悦三乘所欣心。故名为适愿。心各勇锐心精进也。勇者进锐者利。善精进也。互相推排身精进。亦语精进也。排[怡-台+允]推也推亦让也。推音尺隹反无土雷反。身业递相力励及语业相劝励。名互推排。争修行业名竞驰走。齐希免苦名争出宅。
　　经。是时长者(至)欢喜踊跃。
　　赞曰。父遂心安也。离灾度难名安稳出。四衢道者四谛理也。三乘并观四谛理故。大般若中说四衢道为四谛故。离烦恼障出分段生。无拥名露。各有所依果满之位名地。以智安处证之名坐。分段生死当五蕴苦．惑．业皆尽或断或伏。离三障故名无障碍。适父本意故泰然见子超危故欢喜。二乘之人得阿罗汉断诸烦恼住有余依涅槃。大乘之人已入初地得无住涅槃。伏诸烦恼离分段死。名露地坐无复障碍。
　　经。时诸(至)愿时赐与。
　　赞曰。上喻昔权下喻今实。有二。初喻授实。后喻释疑。下问答是。初中有四。初诸子索三。二父但与一。三释成父志。四越子本心。此初也。玩者戏弄。好音呼到反爱也。或呼老反善也宜也美也。随三乘机皆于佛所。专意希求自乘妙智。义同于父各索其车。二乘之人离分段死已得解脱。证于四谛入于化城已名出宅。专于佛所闻思修习种智。了达求证诸法名索羊．鹿。菩萨之人依此本论初地已上虽离分段。未证解脱不名入城。不疲倦故不入有余。不说菩萨入化城故。入无住涅槃亦息分段死。纵名入城未乖通理。若尔亦应许上羊．鹿。故知但如初解为善。已伏烦恼出分段死。亦证四谛。亦名出宅坐四衢道。求佛妙智亦名于父索其牛车。问三子并出分段。二乘独称入城。大子亦言出苦应亦得称入城。答无倦不厌苦大子不入城。伏惑离分段亦得称出宅。若说入城便无是难。问若其大子不入城者。何故大子上车不入城。中．小二子入城不上车。答厌苦求息中．小入城。大不厌苦故不称入。息处故说二。明大不入城。问门外设于车车中许三种。中路设化城何因但说二。答二车对大因门外三车设。权城对实果中路化城施。理应相似。所对别故。施设不同。实应齐也。又种智彼无。劝学大。门外设三车。有余涅槃大不求中路二城设。设入无住不名为假。非化城故。问三车俱索。彰希学于智圆。二灭不希应不求于苦息。答得果自然证灭入城不说悕须。妙智必假更修出宅。故车须索。又居小得城故不须索。种智未得所以索车。若作此解二乘入化城未得车须索。菩萨不入城亦须索宝所。此义可然。大乘之往宝所理亦须索。对化城而不索。所以不论。以每专求即是索也。经文但说父劝令知为诸众生不请友故。古相传云。城为实化息苦所以不索。车是虚指所以索之。若作此解车离城而别有。索与不索义殊车体。古解即城化城类车须索。又有解云车发初机故虚指。城防中退故实化。此亦不然。何者初机索车之时已出宅故。又体不别虚．实何殊。应说车．城体是何法。又有解云城亦应索。化不一途所以不说。谓下经云尔时导师知此众人已得止息。无复疲倦堪能前进。即是索城。此乃索宝所非索城也。虽引此文义终难解。应细寻之。应云下文知其疲懈为化作城。即是索也。或解车喻无余涅槃。住果未得故须索。城喻有余涅槃。住果已得故不索。若尔菩萨今既索车。亦应已得有余未得无余。求无余故称索。二乘无余任运定得。何须修索。故但应如前义。所说涅槃二乘无差别。故羊．鹿应无。
　　经。舍利弗(至)等一大车。
　　赞曰。此文但与一。分四。一标与车。二明严饰。三显牛相。四彰傧从。此初也。佛果牛车以四智中一切种智为性。即后得智。因车以妙观察智．平等性智二智中种智为体。虽五智慧皆是一乘。今此但取菩提相中种智为体。一切智者宽狭虽殊三乘共有。其种智者分别四谛各无量相。非二乘所知名不共德。故经数言究竟令得一切种智。无分别智导此种智车。义如前牛非正车体。如表．无表虽俱是戒。从僧受时及后持时唯说无表。表戒一念更不相续。作白四羯磨和合得故。从僧乞时已得表故。表虽是本唯取无表名持犯戒。此车亦尔。前一大事虽取理智本．智．后智总为一乘。今者唯取后智名车本智名牛。不说于理以为车体。后化城中以真对化乃说假择灭以为化城。说大涅槃真如妙理而为宝所。各据一义名为一乘。事乘．理乘．有为乘．无为乘别故。羊鹿车体已如前辨车体既尔。所余万德属庄挍故。若同涅槃及胜鬘说唯取真如以为车体。如何各赐诸子一车。又宁说有别德严相。如何牛驾其疾如风。如何可言我有如是七宝大车。其数无量。应当等心各各与之。然小．中子亦出门已。虽未得牛车为说大教。或当定得名之为与。非时已得所诠智体。如与明珠未得体。故胜鬘经等三种意生身即三子也。此说初地名不退地。又顿悟者又大乘因行。从初发心虽亦是车。今取八地已去不退因行。七地已前犹有分段。故下经云声闻．缘觉．不退菩萨乘此宝乘直至道场。方便品解入即不退转地故。今取前解。初地已上离分段死名不退地。名乘一乘。楞伽由此初地已上名三种意生身故。
　　经。其车高广(至)四面悬铃。
　　赞曰。下明严饰。有十。此中有四。一形量。二严饰。三摄御。四佩铎。高广者形量也。喻佛种智体高三界用广十方。照化俱能遍法界故。众宝庄挍者严饰也。方德所成智为本故。周匝栏楯者摄御也。御外不入摄内不出。即四总持。御诸恶而不生摄众善而不散。四面悬铃者[王*風]铎也。周遍四生说七辨以弘济。
　　经。又于其上(至)而严饰之。
　　赞曰。此有二严。五高覆。六众莹。张设幰盖者高覆也。以四无量广荫群生如幰盖故。杂严饰者众莹也。慈．悲．喜．舍各有有情．法．及无缘。种种众行。助严饰故。
　　经。宝绳交络(至)安置舟杭。
