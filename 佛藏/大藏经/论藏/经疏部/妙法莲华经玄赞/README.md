<!-- { "loadSidebar": true } -->
  妙法莲华经玄赞
　　唐 窥基撰




　　妙法莲华经玄赞卷第一(本)

　　　　大慈恩寺沙门基撰
　　盖闻。至觉权真乘物机而诞迹。灵枢擅妙应群品以扬筌。振融山而秀大千。腾委海而津八万。叆慈云而广庇。骤法雨以遐清。滋两木之分华润三草之殊茂。然以幼商倦于绵险始循诱于化城。稚子玩于羬轩竟照晋于犪驾。由是。摧十军之圣后解髻上之明珠。建八谛之医王授掌中之妙药。藻掞众筌之表。邃轶百宗之外。笼七地而孤荣九分。冠五乘而独颖千古。大矣哉扬一实而包总太虚。振两权而遗罗万象岂可以溟输类其深旨妙高方其峻躅者乎。
　　首称妙法莲华经者。藻宏纲之极唱。旌一部之都名。序品第一者镜义类之鸿标。显异筌之别目。法含持轨。绾群祥以称妙。华兼秀发。总众美而彰莲。体．业俱陈法．喻双举。半．满之途已晓取舍之路方著。经者为常为法。是摄是贯。常则道轨百王。法乃德摸千叶。摄则集斯妙理。贯又御彼庸生庶令毕离苦津终登觉岸。序者由也始也。陈教起之因由作法兴之渐始。品者类也别也。区玄旨而异类。派幽筌而汇别第者次也居也。一者极也首也。经有二十八类条贯真宗。此品次居极首故名第一。
　　经。如是我闻。
　　赞曰。初释经文略以六门料简。一叙经起之意。二明经之宗旨。三解经品得名。四显经品废立。五彰品之次第。六释经之本文。第一叙经起意者。略由五义。一为酬因请。二为破疑执。三为彰记行。四为利今后。五为显时机。酬因请中有二。一酬因。二酬请。初酬因有六。一酬行因。二酬愿因。三酬求因。四酬持因。五酬相因。六酬说因。佛果不可虚成必由业行方得。行不孤起必愿资生。行愿虽复自兴无缘不能独会。虽逢缘以求重非率尔而果成。要由持学始能得果。得果既圆将陈应物。表经宗之深妙先现大相之因。大相既彰理须敷唱。故标佛本出世为一大事故也。由此酬因具斯六义。
　　酬行因者。方便品中准论释经八甚深云。佛曾亲近百千万亿无数诸佛。尽行诸佛无量道法。勇猛精进名称普闻。成就甚深未曾有法。难解法者如来能知。随宜所说意趣难解。一切声闻．辟支佛所不能知。八甚深者。一受持读诵甚深。二修行。三果行。四增长功德心。五快妙事心。六无上七入。八不共声闻辟支佛所作住持甚深。经唯有六无第六第八。至下当知。诸佛道法既尽行之。具行一乘种智之因方得佛果。故今酬因说斯妙法劝修因行。
　　酬愿因者。方便品云。舍利弗善听。我本立誓愿欲令一切众如我等无异。如我昔所愿今者已满足。化一切众生令入于佛道。寿量品云。每自作是念以何令众生得入于佛道速成就佛身。若昔因中若今果位。皆每发愿令众生犹如我身得入佛道故酬本愿而说此经。亦令众生发此愿故。行愿相符致出世故。
　　酬求因者。天授品云。吾于过去求法华经无有懈倦。于多劫中常作国王。求大菩提。曾不退转。击鼓宣令四方。时有仙人来白王言。我有大乘名妙法莲华经。若不违我当为宣说。王闻仙人言欢喜踊跃。即随仙人供给所须。乃至以身而为床座身心无倦。奉事仙人。经于千岁。为求法故令无所乏。尔时王者今我身是。时仙人者今提婆达多是。以佛过去愿行虽成必由缘会恒重此经。于善友所专事求之。故今宣说令生求重。
　　酬持因者。前八甚深中。第一佛曾亲近百千万亿无数诸佛名受持读诵甚深。初依菩萨供五恒佛。第二依菩萨供六恒佛。第三依菩萨供七恒佛。第四依菩萨供八恒佛。值多善友长时受持。又释迦如来过去自为常不轻菩萨。于威音王佛灭后行不轻行。临终之时闻虚空中说法华经二十千万亿偈。悉能受持。即得如上六根清净。更增寿命二百万亿那由他岁。广说此经。命终之后得值二千亿佛皆号日月灯明常持此经以是因缘又值二千亿佛同号云自在灯王。亦于此诸佛法中受持此经。常获如上六根清净。其常不轻即我身是。故为往时常持此经今者说之劝常受持。
　　酬相因者。既成佛已将说此经。先为菩萨说无量义经。次入无量义处三昧。天雨四华地振六种。四众瞻仰八部欢喜。放豪光以远瞩众见此已疑生。弥勒发问文殊告言如我惟忖。今佛世尊欲说大法雨大法雨吹大法螺击大法鼓演大法义。我于过去曾见此瑞。放斯光已即说大法。乃至广说。今日如来当说大乘经名妙法莲华。三世诸佛将说此经必先有此种种大相。不同余经。余经无此初大相故。相既非常故须说此。即将说此经先现大相。先现大相者为说此经故也。
　　酬说因者。下云诸佛如来唯以一大事因缘故出现于世。乃至广说。无声闻弟子但教化菩萨。究竟令得一切种智。故三世诸佛成道究竟必说一乘。皆是因中方便趣求。修学虽满未曾演说。今时机会不可虚然。故趣宿因说斯妙法。上来义类经文甚多。恐厌繁广故略指述。
　　后酬请者。如经中说。菩萨初生即行七步。放大光明遍照十方。四顾观视作师子吼。而说偈言　我生胎分尽　是最末后身　我已得解脱　当复度众生　作是誓已身渐长大。游出四门见老．病．死．及沙门相。既问识已欲舍亲属求无上果。中夜观察见诸伎人后妃婇女。状如臭尸深可厌患。即命车匿令被楗低。诸天捧足夜半出城。行十四由旬。到跋伽婆仙人所住林中。以刀剃发。持妙宝服贸鹿皮衣。遣车匿归报父王已。于熙连河侧六师外道所。为降伏彼六年苦行。勤苦过彼。日食麻麦。厌其非道遂食乳糜。受吉祥草诣菩提树坐金刚座。以智慧力降伏魔军。证大菩提永出三界。是时三千大千世界主及余天等。来诣佛所请转法轮。化佛赞扬劝且权说。时机未熟且说方便未说实法。今既合宜鹙子等请说乘权实之境。文殊等请说乘安乐之行。弥勒等请说身真应之果。故下经云。我始坐道场观树亦经行。于三七日中常思惟是事。乃至寻念过去佛所行方便力。我今所得道亦应说三乘。作是思惟时。十方佛皆现梵音慰喻我。善哉释迦文。随诸一切佛而用方便力。由是方便且说三乘。今机宜熟。鹙子等请演畅真宗显斯一实。故下经云。汝已殷勤三请。吾今岂得不说。安乐行品中。文殊发请。世尊广说四安乐行。寿量品中亦复如是。弥勒三请。佛言汝等当信解如来诚谛之语。三遍劝信。方说身之真应。故为酬请说是法华。
　　破疑执中有二。一破疑二破执。破疑者。佛自成道唯记菩萨当得菩提。不说声闻有得佛果。声闻等疑永不作佛。故舍利弗深自感伤失于如来无量知见。乃至广说。而今从佛闻所未闻未曾有法。断诸疑悔。诸小菩萨昔闻大乘。亦疑菩萨独得菩提声闻无分。或不定性诸小菩萨。疑佛菩提已亦无分。由是三乘俱有疑网。由此经云。声闻若菩萨。闻我所说法。乃至于一偈皆成佛无疑。又云诸求三乘人。若有疑悔者。佛当为除断令尽无有余。又云菩萨闻是法疑网皆已除。千二百罗汉悉亦当作佛。此中破疑亦兼破悔。昔悔修小不得作佛。今闻得作悔所以除。知小乃为大之因故。疑通三乘悔唯小有。以宽摄狭。但说破疑不说除悔。至后卷中当释差别。故为破疑说斯妙法。
　　后破执者。声闻有二。一决定种姓。得声闻果定入无余身灰智灭。故诸经云。余人善根涅槃时尽。菩萨善根不尔。二退已还发大菩提心。初是定姓后不定姓。然瑜伽及法华论说声闻有四。一决定种姓。亦名趣寂。二增上慢。此是凡夫得第四禅谓阿罗汉三退已还发大菩提心。亦名不定种姓。且法华会得记。声闻名退菩提心。舍利弗等皆是此类。故经自云告舍利弗。我昔教汝志愿佛道。汝今悉忘。而便自谓已得灭度。优婆塞经说。舍利弗修大乘道。经六十劫因施眼故。大行难成退求小果。鹙子亦言。世世已曾从佛受化。化城喻品说十六王子所教化众生过去结缘之始。由是故名退菩提心。非不定姓皆是退类。亦有昔日未求于大。今者但从小果趣大不定姓故。四者应化。应化非真。摄大乘说。诸大菩萨及佛等化示为声闻。引实声闻向大乘故。富楼那等即其类也。法华论云。此中唯为二声闻记。谓退心．应化。其趣寂者及增上慢。佛不与记根未熟故。菩萨与记。虽复总言汝行菩萨道当得作佛。论言与记令发心故。退菩提心正当根熟。为说一乘正破其执。应化非真无执可破。示相可尔。其增上慢既是异生根现未熟。故佛不与记。菩萨与记者。即常不轻为具因记令信有佛姓。复渐发心修大行故。其趣寂者。既无大乘姓。何得论其熟与不熟。应言趣寂由无大姓。根不熟故佛不与记。菩萨与记具理姓因。渐令信大不愚法故。非根未熟后可当熟。故非菩萨与记令发趣大乘心。言当作佛。菩萨愿心方便化之令生信意。如般若经我皆令入无余涅槃非皆入尽。菩萨记于趣寂亦尔。若许趣寂同增上慢。不但不得名为趣寂。甚违诸教义不相叶。由趣寂者与增上慢合一处说。翻译之主同言根未熟令其发心。正义应言趣寂根未熟故不与记。菩萨与记令发信解大乘心故。增上慢者根未熟故佛不与记。菩萨与记令发趣向大乘心故。若趣寂者后亦作佛。违涅槃等处处教文。
