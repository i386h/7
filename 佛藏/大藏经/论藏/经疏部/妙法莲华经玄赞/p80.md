<!-- { "loadSidebar": true } -->
　　赞曰。四行者即为已起佛塔僧坊供养。有三。初标。次释。后结。此初也。
　　经。所以者何(至)供养众僧。
　　赞曰。下释。有二。一略。二广。此略也。全身在此即为起塔。众学所归即为僧坊。受持读诵真行供养。故说即为此二供养。
　　经。则为以佛(至)作是供养已。
　　赞曰。下广释。有二。初释则为起塔供养。后释则为造僧坊供养。此初也。有三。一量。二具。三时。是人定超于欲界故。且举极小至于梵天。微能行者善根小故。举小为喻。内法供养胜外财故。
　　经。阿逸多(至)及比丘僧。
　　赞曰。此释。则为造僧坊供养。有二。初少指后多指。少指有四。一数。二量。三僧住。四资具。三十二者安四方僧生八道故。八多罗者修八解脱故。一多罗树高七仞。相传解一仞七尺。八多罗树计可知矣。余各有表随义应悉。如是僧坊堂阁下是多指。即是造如前僧坊显数多也。
　　经。是故我说(至)供养众僧。
　　赞曰。第三结也。
　　经。况复有人(至)一切种智。
　　赞曰。五行者兼行六度自利疾得种智。有三。初法。次喻。后合。疾成种智。
　　经。若人读诵(至)善答问难。
　　赞曰。六行者兼行六度利他为趣道场。道场谓正等觉性。前是菩提此是涅槃。有二。初明六度利他。后结已趣道场。此初也。造塔僧坊供养者财施。赞三乘者无畏施。说此法华者法施。余戒．忍．安．勤．慧如次利他。忍中同止耐怨害忍。忍辱无嗔安受苦忍。志念坚固谛察法忍。得深定勤。摄善皆为利他故。
　　经。阿逸多(至)坐道树下。
　　赞曰。结已趣道场。趣真及化二道场故。觉树自荣如生树故。
　　经。阿逸多(至)如佛之塔。
　　赞曰。七行者在处应起塔供养。
　　经。尔时世尊(至)如上之所说。
　　赞曰。十九颂半分五。初一颂标指前三。次七颂半颂前第四即已起塔僧坊供养。次三颂颂第五行者兼行六度自利疾得种智。次三颂颂第六行者兼行六度利他为趣道场。后五颂第七行者在处应起塔供养。此初也。
　　经。是则为具足(至)具足诸供养。
　　赞曰。下七颂半颂第四中分二。初四颂半即为起塔供养。后三颂即为起僧坊供养。此初。有三。二颂造塔。一半供养。一颂结。
　　经。若能持此经(至)种种皆严好。
　　赞曰。即为起僧坊供养。
　　经。若有信解心(至)其福亦如是。
　　赞曰。颂前第五兼行六度自利疾得种智。但论一施不说五度。
　　经。况复持此经(至)功德不可量。
　　赞曰。颂第六兼行六度利他。为趣道场。恭敬于塔庙谦下诸比丘等皆精进度。
　　经。若见此法师(至)经行及坐卧。
　　赞曰。颂第七在处应起塔供养。分四一半敬如佛。一颂知道成。一半应起塔。一颂佛游处。

　　法华玄赞卷第九(末)

　　保安三年六月二十一日书了　法隆寺僧觉印之。
　　同年十二月二十四日以兴福寺圆如房之本移点已了觉印为令法久住往生极乐为之。
　　朱本者皆点本也　左借名□有□他本也点本高名书也(云云)。
　　天承元年(辛亥)五月二十一日奉传受药师寺善明房得业已了摄释并抄出传受已了僧觉印之。


　　妙法莲华经玄赞卷第十(本)

　　　　沙门大乘基撰

　　随喜功德品

　　三门分别。一来意。二释名。三解妨。
　　来意有三。一者七品学行流通中。后六品明能行人。分四。自下第三有二品。明傍修行及正依行功德多少。此品明傍修行之福。故此品兴也。二者一乘果中。上二品明已满果。自下三品明未满果。分二。此品明傍修随喜福果多小。后二品明正依行福果多少。故此品兴。三者论云法力有五。前已明三此为第四闻法。指如随喜功德品说。由从他闻能生随喜故名闻法。此品广明故品来也。
　　释名者。随者顺从之名。喜者忻悦之称。身心顺从深生忻悦。以此为因生功德果。此品广明故名彼品。随所闻思修皆生随喜心。论经从初但说闻故。
　　解妨者。此品不但自生随喜。亦教劝人。何故不名劝人之品。答从本为名。因自随喜方劝人故。又二俱是随喜所摄。故合为名。
　　经。尔时弥勒(至)为得几所福。
　　赞曰。品文分二。初弥勒请。后世尊答。此初。有二。长行．颂故。
　　经。尔时佛告(至)汝当善听。
　　赞曰。下世尊答。分三。初挍量为问。次弥勒答。后佛告成。初文复分三。初明能随喜者。次明所挍量境。后于汝意云何下正以为问。初文有二。一明初首随喜者。二指所挍量后随喜者。初文有三。一明初者。次明往处后。明展转。巷陌者玉篇云东西为陌。陌道也。
　　经。若四百万亿(至)满八十年已。
　　赞曰。下所挍量境。中有四。一生数类。二所施具。三年岁。四得道此初三也。生类中有二。一别示有五。一六趣。二四生。三形类。四想殊。五足异。此等义门如别章说。阎浮提金者瞻部树名。此洲之北岸近树水下有紫金。光映蔽日月故以为名。二如是等结。
　　经。而作是念(至)具八解脱。
　　赞曰。此令得道。有二。初起念。后化导。
　　经。于汝意云何(至)宁为多不。
　　赞曰。正以为问。
　　经。弥勒白佛(至)阿罗汉果。
　　赞曰。此弥勒答。世果已多。况令得圣。
　　经。佛告弥勒(至)所不能知。
　　赞曰。下佛告成。有二。初成第五十。后成第一者此初也。随喜一念当得菩提。所化众生倍于上数。故福为多。令得阿罗汉不能成佛广济众生。故福为劣。如挍量佛梵音声相。
　　经。阿逸多(至)不可得比。
　　赞曰。下成第一者。文分为五。初总明初人随喜功德胜前无比。二往听闻随喜之果。三劝听分座随喜果。四受教往听随喜果。五举劣成胜。此初也。
　　经。又阿逸多(至)所坐之处。
　　赞曰。此第二听闻随喜果。第三劝听随喜果。亦得六通．金刚宝座。此据世果非出世故。病得卧听此据非病。处宽但劝坐处窄分坐劝。
　　经。阿逸多(至)共生一处。
　　赞曰。下第四受教往听随喜果。有三。初明得好善友。次明福慧庄严。后见佛闻法。此初也。得解法伴为善友也。
　　经。利根智慧(至)无诸可恶。
　　赞曰。下福慧庄严。利根智慧也。余皆是福摄。福中有五。一声相。二口相。三鼻相。四面相。五众相。百千万世通下诸果。口相有五。一气。二舌。三龈腭等无病。四齿无六恶。五唇无十恶。不褰缩者褰举也。缩短也。或作莤字。不粗涩者有细润也。不疮胗。胗音居忍反。唇上疮谓之胗。又之忍反。今从初。有作紧紧缦非疮胗也。不喎者口不戾也。喎音苦蛙反。
　　经。鼻不[月*扁][月*弟](至)不可喜相。
　　赞曰。此鼻及面相。[月*扁]音方显反。应作匾字。[月*弟]音汤嵇反。应作[匚@虎]字匾[匚@虎]薄也。曲戾鲁帝反乖也。窊曲者窊音玉篇于瓜乌瓜二反凹也。耶下也。曲枉也。细小也。
　　经。唇舌牙齿(至)人相具足。
　　赞曰。众相有六。
　　经。世世所生(至)信受教诲。
　　赞曰。见佛闻法。
　　经。阿逸多(至)如说修行。
　　赞曰。五举劣成胜。
　　经。尔时世尊(至)不可为譬喻。
　　赞曰。十八颂为二。初八颂傍随喜。后十颂正随喜者。此初。有三。初二颂标随喜者。次五颂挍量后。一颂结成。
　　经。如是展转闻(至)常从其口出。
　　赞曰。下十颂正随喜者。分五。此有二。一颂总明初人随喜五颂受教往听随喜。
　　经。若故诣僧坊(至)其福不可限。
　　赞曰。此有三。初二颂听闻随喜。一颂劝听分坐随喜。一颂举劣成胜。

　　法师功德品

　　三门分别。一来意。二释名。三解妨。
　　来意有三。一者六品能行人。中前明傍人能修行者福。未明正能行法师之福。今正明之。故此品来。二者下二品明正依行福果多少。中初品总明得果多少。后品引已证成得者。故此品兴。三者论解法力有五。第五读诵持说常精进品示现。此品佛告常精进持说等功德。故此品来。
　　释名者。依法修行可为轨范故名法师。唯能行者非所行法。此品明法师之功德。故名法师功德品。
　　解妨者。何故前法师品佛告药王。宝塔．天授告诸菩萨并天人四众。安乐行品独告文殊。如来寿量．分别功德．随喜功德独告弥勒。此法师品告常精进。不告余耶。答法师品明人．法二师。药王过去不吝躯命以弘经法。以法为师身为法师。是故偏告。宝塔法证。天授人证劝示众人故。总告之。安乐行品明离毁伤三业善行。文殊每劝修行多为众生善友。自亦以行为先。故偏告文殊。寿量品明三佛菩提。分别功德明道证阶降。随喜功德挍量劝示希求佛果。自非位齐正觉智阶大圣。何由识真化之幽微察道德之圆证。故此三品独告弥勒。此之一品亦合告之。以常精进名．行双符故唯偏告。行五师之妙行获六千之胜德。非直自行修成曩劫。亦复非常精进而不可证。岂由懈逸之所克成。故偏告于常精进也。
　　经。尔时佛告(至)若书写。
　　赞曰。大文分三。初告修行法师差别。次显所得功德多少。后显六根殊胜果用。此初也。据实法师总有十种。此略说五。一持．二读．三诵．四说．五写．例余供养．施他．听闻．思惟．修习。亦皆法师。初三易而不论。后二难而不说。举中五种例难．易故。
　　经。是人当得(至)皆令清净。
