<!-- { "loadSidebar": true } -->
　　赞曰。第二退流生死喻也。对法引经云。若有成世间增上品正见。虽经历千生终不堕恶道。彼据上品最初发心。今说下品发心是以退流生死。心未坚固不专乐佛名为舍父。背教违理常行恶行。喻如逃逝。逃者避也。逝者往也。行也去也。他国者生死也。久不可乐故。佛法为自国久令安乐故。涅槃经中。以佛法为他国非已分故。生死为自国是已分故。以此以彼相待不同。此以有性及发心已后为自他。彼以无性及未发心前为他．自亦不相违前虽以三界总为佛之大宅。今以为他国者。染．净体殊国分他．自。又依凡说亦不相违。又依大悲生死为宅。若依大智乃称他国。下喻说中总有五国。一久住他国。二遇向本国。三乃遍他国。四经历国邑。五并会亲族国王大臣。初及第三以生死为他国。第二以佛法为本国。第四亦总说佛法说法利宽如国。第五即人王之国。或喻佛法国之四众。或十乃至五十者驰流五道。名言种子各十业道之所资故。
　　经。年既长大(至)遇向本国。
　　赞曰。下第三段中。还见佛喻。即是未退大菩提心。前更重见佛。世世已曾从佛化故。此前逢佛皆化大乘。文有其三。初子长还国。次父先求觅。后子遇到城。此初也。于中有六。一根性渐成年既长大。习种姓也。二未修福．慧加复穷困。三轮转四生驰骋四方。四规出苦道以求衣食。五闻思慧心。由种姓逼日日善生渐渐游行。六幸逢佛法遇向本国。初教发大心。虽退流生死。今者还遇佛法内住。顺昔所修名到本国。驰奔。骋走也。
　　经。其父先来(至)中止一城。
　　赞曰。第二父先求觅。有三。一求子止城。二资财甚众。三客利丰广。此初也。父者化身。佛虽先来已经化导。众生自退。故名先来求子不得。中止一城。生死中也。城者大乘。无垢称经云。为护法城。今以大乘法为城也。将说大乘以教发心故。城喻大乘法。
　　经。其家大富(至)悉皆盈溢。
　　赞曰。下资财甚众。有八。此中有二。一七宝喻七圣财丰足。二有为仓无为库。诸德悉皆盈溢。博物志云。松脂入地千年。化为茯苓。茯苓千年化为虎魄。一名红珠。广志曰。此物生处其上及傍不生草木。深者八九尺。大如斛。削去上皮中成虎魄有汁。初如桃胶。凝坚乃成其器。西方人用以为碗。
　　经。多有僮仆(至)牛羊无数。
　　赞曰。此有六种。一调伏烦恼为僮仆。驱策随心故。二方便善巧为臣佐。三妙愿及力为吏民。四五通。为象马。五五乘为车乘。六八万四千众行为牛羊无数。
　　经。出入息利(至)亦甚众多。
　　赞曰。此客利丰广。真俗谛教名入出利。入佛法中出生死故。或三乘教名出出生死故。人天教为入入生死故。令善渐生故名为息。息者长生之义。为愍众生教被生死故遍他国。三乘圣众处处。宣扬佛之正法。名商估贾客。宣尼云。求善价而估之即同于此。此类非一名众甚多。商者说文行卖也。玉篇通四方之珍异曰商旅。有作商商量也。非此义估音公户反字书无此字。唯尔雅郭璞音义释言。注中商贾作此字。切韵估市税也。贾者坐卖也。周礼九职。六曰司市。掌以商贾。以通货贿郑玄玉篇。通物曰商。坐卖曰贾。白虎通曰商之言商。商其远近通四方之物以聚之也。贾者固也。言固物以待民来求其利也。贾亦通语耳。故左传荀[勞-力+(乞-乙+止)]之在楚。郑贾人褚中以出之。史记阳翟贾人往来贩贱卖贵是也。客通名耳。
　　经。时贫穷子(至)所止之城。
　　赞曰。子遇到城。内道三乘名为聚落。此为总句。所有说法。神通之事名为国邑。此中意说。遍游内道以求出要。名游聚落。前文已说子长还国归佛法讫。故知。聚落不通外道。或听说法之浅深。或观神通之胜劣名历国邑。国宽喻说法。邑小喻神通。识众圣以否藏。还至佛法大乘教内名到父城。依后解云。幸逢佛法。初听大乘名到父城。佛自住大乘故。即是中途还逢大乘。
　　经。父每念子(至)心怀悔恨。
　　赞曰。第四段不肯修大喻。有四。一父恒念子。二子见惊走。三父令急捉。四子遂忧惶。初文有二。初总明思念。后别明思念。此初也。五十年者驰流五道。未曾向人说如此事者。我自昔来未曾对众说我曾教发大乘心。今者常念。望欲与之大乘财宝及一乘乐。但窃思念不彰于言。悔不早觅子教。恨子不早觅我故名悔恨。
　　经。自念老朽(至)每忆其子。
　　赞曰。下别思念。有二。初念付财。后念己乐。此初也。修行日久道先圆故名为老朽。福慧无穷故多财物。虽有菩萨。未化声闻令继佛位故言无子。或子少故亦名无子。一旦终没示入涅槃。大乘财物悉皆丧失。彼机未熟无所委付权实之法。是以悲深每恒念子。
　　经。复作是念(至)无复忧虑。
　　赞曰。此念已乐。无子付财。所以忧虑。子脱顺领岂不乐哉。坦音他但反。安和之义。
　　经。世尊尔时(至)住立门侧。
　　赞曰。下第二段子见惊走。有三。初到父门。次明见父。后明却走。此初也。佣音余封反亦赁也卖也。身心精进以求出要。心如佣赁展转。非是本心故求大乘。种姓所排幸至大乘。名遇到父舍。以大乘种子近生远熟故幸初逢。于中更值了义大乘名到父舍。大乘教．行能诠于理。能证于果名之为门。彼时未能专求普习行行证果。但知总相片听少教。修微少因名为门侧。时未全能听习大教行大乘行。示当亦听行故名为立。片时安处名之为住。又小机未会于大。不名正入其门。微亦信习故名门则。上来乃以佛法为国。于中一切大乘为城。大乘之中真实了义中道大乘名为父舍。即以教．行名之为门。
　　经。遥见其父(至)恭敬围绕。
　　赞曰。下明见父。有七此文有二。一见父安坐。二贵贱承奉。由去大乘不退位远。去真理远义名遥见。佛以四无畏为床。亦四静虑为床。以无贪．无嗔为宝机。以承戒足戒学迹故。具戒学者为婆罗门。慧学者为刹利。定学者为居士。又大乘．独觉．声闻三乘之众恭敬围绕。
　　经。以真珠璎珞(至)侍立左右。
　　赞曰。此文有二。一严饰身体。三念住为珠璎。二臣佐供卫。妙愿及力为吏民。示现调伏烦恼为僮仆。心持四摄为执白拂。体洁除垢故不离身心。名侍左右。
　　经。覆以宝帐(至)威德特尊。
　　赞曰。此中有三。一庄严外物。二出内财产。三结类尊高。四无量为宝帐。七净为华。总持为幡。五分法身及妙定润其身心。如香水洒地。教他以七觉如散众华。外用万行。以为严莹如列宝物。上名庄严。
　　外施法财名出。身自蕴德名内。取以释内内自取故。与以释外外与他故。又出内如前。众生机熟名取。佛应时化名与上为出内。
　　有如是等下结类尊高。洒音切韵所绮反扫也落也。又所买反。通俗文以水敛尘曰洒。玉篇汛也汛音思见反散也。此是初现化身净土胜妙之相。故子见走未见报身。亦非秽土。
　　经。穷子见父(至)悔来至此。
　　赞曰。此明却走。有三。一悔来。二起念。三疾走。此初也。见者比知非眼见非智证。以闻思比知也。十力。无畏名大力势。或以眼见佛大神通名见力势。非已能修非已能证故怀恐怖。此见化身。净土之相。由劝作佛。思不能行。求之当证名悔来至此。
　　经。窃作是念(至)强使我作。
　　赞曰。此起念也。王者法身王。等者。报身。等是相似义。或王者法之王。王等者如世之王。非我精勤之所能证。名非佣力得物之处。贫里者二乘也。不如往彼勤苦身心纵任有地。地即依止生长道处。肆音息利反。伸也陈也。伸陈役力得自纵任义。福慧可求名衣食易得。若久住大乘。佛脱强抑劝我修作非我所乐。此乃未退大前作此思念。强音巨良反抑也。或其两反及其亮反。
　　经。作是念已疾走而去。
　　赞曰。此疾走也。自揣不能修行大行。速退大心规求作处名疾走去。此时犹未住二乘中。
　　经。时富长者(至)心大欢喜。
　　赞曰。自下第三父令急捉。有三。一见喜。二念生。三令捉。此初也。识大乘姓近生缘熟。故见生喜。
　　经。即作是念(至)犹故贪惜。
　　赞曰。念生也。而忽自来其根熟故。甚适我愿顺本心故。我虽年朽。道成久故。犹故贪惜大悲深故。爱子情恋大悲深重。故言贪惜。
　　经。即遣傍人(至)疾走往捉。
　　赞曰。令捉。有二。初追后捉。理本绝言。以言显之不称正理。教名傍人一乘教也。或行可修名为正主。教且开悟故名傍人。悲心疾起名为急追。令入大乘顺先所习名曰将还。悲教急化故言使者疾走往捉。
　　经。穷子惊愕(至)何为见捉。
　　赞曰。自下第四子遂忧惶。有三。一子惊愕。二使逾急。三子闷绝。此初也。心不悕大行名惊愕。愕音五各反亦惊也。心口不伏修行求退。名称怨大唤。我情不欲大名不相犯。无端强授我之大乘名何为见捉。
　　经。使者执之逾急强牵将还。
　　赞曰。此使逾急。悲心击故教被弥切。抑令修学名强牵将还。用为今时入大乘之因。所以逼之。非佛于时不知根器而抑将还。
　　经。于时穷子(至)闷绝躄地。
　　赞曰。子闷绝也。情不乐大无所伤犯。名念无罪。不令我学小。返拘以大乘名被囚执。菩萨苦行实难可行。过已力分。恐将苦已名必定死。心弥不乐名转惶怖。休心不学退入生死名闷绝躄地。地者生死处故。擗音房益反抚心也。今既倒地正应作躄。亦有作僻。邪僻之义。非此中理。
　　经。父遥见之(至)莫复与语。
　　赞曰。下第五段化以二乘喻有六。一教发权心。二穷子欢喜下彼兴小意。三尔时长者将欲诱引下令修脱分。四尔时穷子先取其价下子遂依行。五其父见子愍而怪之下劝入善根。六即时长者更与作字下便成圣位。初文有二。初令放后使放。令放有二。初标止被大化教发权心。后释所由。此初也。子行犹远名父遥见。昔者已云遥见父故。且止大教暂示勿被。故言不须。莫抑授大乘令修大行。名勿强将来。用二乘权巧三归五戒之教。以被其心。如冷水洒面。且令悔灭。制伏十缠之惑。暂息八难之苦得生人天。少渐厌苦复本所忻名得醒悟。停授大乘莫复与语。醒醉除也。此时似醒入圣真悟。
　　经。所以者何(至)云是我子。
　　赞曰。释令放意。识声闻性远生近熟名知意劣。自德甚大彼怯能成名为子难。豪健也。淮南子智出万人谓之豪。亦为[敖/力]字。难音奴旦反患也痾也。知有大姓名审知子。堪当继位。隐密潜化名为方便未告大众云先我化。有大乘因言是我子。
　　经。使者语之(至)随意所趣。
