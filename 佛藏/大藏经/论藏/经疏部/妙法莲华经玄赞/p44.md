<!-- { "loadSidebar": true } -->
　　赞曰。此有四严。七交络。八垂璎。九敷设。十安枕。交络者四弘愿也。凡所修行皆发四大愿。一以此善根愿共众生。未离苦者愿令离苦。二未得乐者愿令得乐。三未发菩提心断恶修善者。愿发菩提心断恶修善。四未成佛者愿早成佛。愿如宝绳交络诸行令当得果。胜决定故邪见暴风不能倾损。又胜鬘言摄受正法摄一切愿。瑜伽等说总有二愿求菩提愿利乐他愿。垂诸华缨者垂缨也。即是四摄。垂摄四生。一布施二爱语三利行四同事。华音有二花及华。饰缨以花饰。或华饰之缨也。重敷婉莚者敷陈设也。有作綩綖綩音字林一远反。玉篇綩纮也纮冠也。今应作婉婉美文章。綖者席褥应作莚字。切韵綖者冠上覆。玉篇冠前后而垂者名綖。今取文缛。华毡之类綩綖以为茵蓐。不知义何所从。故字应从婉莚。古有解言。静虑为綩綖心常安处故。四禅上下异故名为重敷。此理不然。无垢称云。四静虑为床净命为茵缛。身语意业皆无贪发心恒游处。常行净命离五邪命。三业俱尔名为重敷。安置丹枕者安枕也。古解涅槃能息生死。今释灭定能息攀缘。倚之疲解故名安枕。既安车上明非涅槃。但取灭定。枕有仙丹枕之增寿故名丹枕。无漏灭定亦复如是。增圣道故。此理不尔。西域无故。谓枕赤色。内贮绵叠外以赤皮故名丹枕。亦有解云。体即无漏信等五根。扶持圣者由如枕故。
　　经。驾以白牛(至)其疾如风。
　　赞曰。下显牛相有七。一白牛。体即根本无分别智导引种智车。如牛引车故。白者众色之本。如白莲华表经诸乘本故。万德主故。牛王有三德。一降怨德。能断二障故。二端严德众德庄严故。三运载德济度自他故。故喻于牛不说象马。马如大乘俊颖不比小乘驴车之钝。故涅槃经云以马驾车。其象以形德大故方牛．鹿．羊之形德小。无住涅槃最为胜故。由此善戒经以象驾车。今以牛有三德故。大乘车驾以白牛。二肤充。正智之中内德圆满故。三色洁。三障永尽戒德具故。四形体姝好。字林姝好貌也。方言赵．魏．燕代之间谓好为姝。诗云静女其姝。传及玉篇美色曰姝。有作侏字庄也好也。好音呼老反善宜美也。相好圆明人天敬爱故。五有大筋力。一遍驰无方。智力圆遍无理不殚。二涉险不疲。能化十方入生死险无诸劳倦。三逢怨必胜。破一切障降生死故。具此三义名大筋力。六行步平正。二理双证导生后智。怨．亲不二故。七其疾如风。正智体性一刹那中遍缘法界。大悲所系内圆众德外化群生。无迟滞故。初地以上能速进修观空观有。不稽留故。性虽捷利然事雍容。此上七德有非根本正智之用。由之而有故得彼名。
　　经。又多仆从而侍卫之。
　　赞曰。下明傧从。以二智为先。万行．神通．六度．四摄．觉分．解脱．烦恼利生之法。皆随之起。名多仆从。又佛地经云。佛有无量天龙药叉人非人等常所翼从。亦名仆从。有解车体唯大般涅槃。所余众饰或性功德。或相功德。其牛体者即是二智引于车故。前解为正如前已非。
　　经。所以者何(至)悉皆充溢。
　　赞曰。第三释成父志。有三。一标富有。二念均平。三释所以。此初也。充满溢盈也。种种诸藏有为无为体能含义。或二藏三藏教能含理。今取所藏以给诸子。
　　经。而作是念(至)不宜差别。
　　赞曰。此念均平。有二。初不应与小后皆应与大。今此幼童下是假想念也。无极者无穷极也。说二种智名下劣车。由有种姓先发大心名为幼童。堪当作佛故名吾子。悲心不二名爱无偏。七圣财饰名七宝车。各自修智圆。有为智非一。名其数无量。故应平等为心。随根而授名各与之。普授大乘不宜差别。童音徒红反。今谓童子。古谓之仆。古作僮字。今谓仆隶。玉篇幼童迷昏未冠之称。
　　经。所以者何(至)何况诸子。
　　赞曰。此释所以匮乏尽也。以此一乘假使遍授一佛国土五道众生有性．无性．定．不定姓。尚不匮乏。何况唯与有大乘性及不定种姓佛之真子。恐不足耶。
　　经。是时诸子(至)非本所望。
　　赞曰。第四越本子心。既言各乘。明知各各自得种智。不同化城众共同入。
　　经。舍利弗(至)虚妄不。
　　赞曰。上喻说实。下喻释疑。即是前卷云。汝等当信解佛之所说。言不虚妄。谓众疑云。佛初说三后但说一。前后既别云何佛不成妄语人耶。故此释之。文中有三。一问二答三印。此即初也。
　　经。舍利弗(至)非为虚妄。
　　赞曰。下答有二。初标后释。此标也。凡夫离欲伏诸烦恼名免火难。离三恶趣极苦逼迫名全躯命。未免人天当于火宅全躯命故。免音亡辨反黜也。玉篇赦也脱也解也去也。今依玉篇。
　　经。何以故(至)而拔济之。
　　赞曰。下释有二。一免难已非虚。二况与其大乘。此初也。但全身命出三恶道。生人天中已遇珍宝。何况免难拔出人天三界火宅。
　　经。世尊(至)无虚妄也。
　　赞曰。下况与其大乘。有二。初不得小非虚。不违先意故。后况得其大乘而成虚妄咎。此初也。初标后释。先心谓假设。许与其三车。今虽不得小不违先假意。心境不相乖故非成虚妄。
　　经。何况长者(至)等与大车。
　　赞曰。况得大乘。而成虚妄。
　　经。佛告舍利弗(至)如汝所言。
　　赞曰。印可也。
　　经。舍利弗(至)世间之父。
　　赞曰。下第二大段合说。有二。初合昔权后合今实。舍利弗如彼长者见诸子等安稳得出下是。初文有四。一三界佛有合。二为度众生生老下五趣危亡合。三见诸众生为生老病死下见设权方合。四舍利弗。若有众生内有智性下。依言免难合。初喻有六。一处所。二家主。三老少。四资产。五宅相。六户牖。今合有五不合户牖。此文有二。初一切世间合处所。二父合家主。世间者即有情世间及器世间。无垢称云诸有情土是为菩萨严净佛土。故以此二种世间名佛国土。人为邦本。本固邦宁光宅天下故。父者生育之义令诸众生生长善根。绍佛父位故名为父。
　　经。于诸怖畏(至)无量知见。
　　赞曰。下第三合资产也。此合多田。怖畏等尽合断田。无量知见合智田。怖畏有五。一不活畏由分别我资生爱起。二恶名畏行不饶益有怖望起。三死畏由有我见失坏想起。四恶趣畏不遇诸佛恶业所起。五怯众畏见已证劣．他胜所起衰恼忧患谓破家灭亡种种众苦。已上合说生死苦果。无明闇蔽痴多增故惑业本故。此是苦因不了去来今。如次配无明．暗蔽。或迷三宝如次配之。由证理断惑永尽无余故诸无为断德圆满。成就知见智德满也。
　　经。力无所畏(至)波罗蜜。
　　赞曰。下合财富无量。内德智慧。及善巧方便。并已具足到彼岸故。已上总是合资产也。若依无垢称烦恼为僮仆。或依此文神通外化以为僮仆。智慧驱策故因说之。
　　经。大慈大悲(至)恒求善事。
　　赞曰。第四合其年衰迈。老人之相愍念逾深。故大慈大悲。所作无废故常无懈倦。凡作皆审思量观察。有始有终都无中废。故务规胜法恒求善事。此中即说恩断智德。如次配前三种长者。自他双益表久修因悲智满故。
　　经。利益一切(至)朽故火宅。
　　赞曰。第五合宅相。亦合多宅。遍三界故为利五趣示于中生。故前喻云我及诸子若不时出。即为众生示居生死。示于今身方从宅出。此明入宅之所以也。亦有解云利益者即户牖。佛为利益故入宅。众生依利益而出宅。即一乘教行故。
　　经。为度众生(至)三菩提。
　　赞曰。第二大段合五趣危亡喻。本喻有四。一众多。二宅朽。三灾起。四子居。今合亦四。一为度众生合人众甚多。二生老病死忧悲苦恼合宅宇危朽。三愚痴暗蔽三毒之火合诸方灾起。四教化令得三菩提果合众生游居。生老病死忧悲苦恼喻四蕴中无常及苦。宅宇危朽一一皆有生老病死。若次第配宅宇危朽义稍难知。或宅坏中所有过失。据实宅朽理通三界。故配四蕰义如前说。今以欲界四相迁流之过失名显三界苦。为令众生厌生老病死深故。乃说生老病死宅坏过失。不尔何故诸方灾起。通三界烦恼共宅宇危朽。唯明欲界苦果。众子游居中有大姓者。名为长者妇生真子。未发心前名三界子。发心已后渐得菩提。
　　经。见诸众生(至)受种种苦。
