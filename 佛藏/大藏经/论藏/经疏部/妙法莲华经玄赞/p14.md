<!-- { "loadSidebar": true } -->
　　赞曰。第二照境也。一世界者一三千界。照万八千佛之世界。唯照东方者。西域以东为上。表法华经唯被佛性大乘机根不被余性。故不照余。譬如日出先照高原。佛日亦尔。先照根熟故举东方。有所表矣。正法华中亦照东方。殊无照彼余方之文。
　　万者数盈满。八者数不足。表此说一乘真实之盈满。显彼二乘权迹之不足。又万表涅槃宝所万德。八表菩提牛车八正。由此二体皆一乘故。此经将演此经能至。闻者圆成。故唯照尔不增不减。下照地狱者。表有苦而皆拔。上至天者劝有乐者而求一乘。慈悲普广有缘皆照。地狱众生虽不至会虽无容预之心。亦照令其苦息。
　　梵云阿鼻至此云无间。无间地狱八地狱中此最下故。受苦不辍故名无间。梵云捺落迦此云苦器。亦云不可乐亦云非法行处。造非法行处也。在于处处。今言地狱从本大处以为言耳。
　　梵云阿迦抳瑟揥此云质碍究竟。阿迦质碍义。抳瑟揥究竟义。阿迦尼讹也。色究竟天有形之顶．光可至处。不照无色彼无处故。
　　靡者无也。傍照一万八千。上下括于五趣。无不周遍。振动唯在此界偏警有缘。放光遂至一万八千显明权实故也。亦如光照五趣皆蒙。缘集闻经唯在四趣。
　　经。于此世界(至)六趣众生。
　　赞曰。下明所照。有七。一六趣．二佛．三法．四四众．五菩萨．六入涅槃．七起塔。此七分三。一睹生死沉沦。二睹三宝出现。三睹灭后行化。欲令欣厌以发心故。
　　此生死沉沦六趣众生以六门分别。一释名．二出体．三开合．四处所．五寿量．六因果相。
　　释名者。六者数名。趣谓所趣。五蕴假者起烦恼．业所归趣处。立以趣名。带数释也。地持云所受自然故名为天。俱舍云光洁自在神用名天。涅槃经云以多思故名之为人。杂心云意寂静故名之为人。杂心云以从他求。又常饥虚恐怯多思故名饿鬼。俱舍云以傍行故名为傍生。或名畜生。畜者育畜之义人之资具人所畜养之生。故名畜生。梵云捺落迦此云苦器如前已释。那落迦此云恶者。造恶之者生苦器中故名苦器。无地狱名处所不定非唯地故。地持云增上可厌。杂心亦云不可乐故名为地狱。梵云阿素落此云非天前已解讫。
　　出体者。六趣皆以第八异熟识而为自体。无覆无记性摄。故唯识云此第八识是界．趣．生施设本故。又云此识足为界．趣．生体。无劳别执有实命根。又有情流转五趣．四生。然趣．生之体即异熟识故。
　　开合者。六趣总为一。谓一期生死。次开为二谓善趣．恶趣。分段生死．变易生死。或开为三谓三界。或开为四谓四生．四有。四有者一生有．二本有．三死有．四中有。及四种生死谓方便生死．因缘生死．有有生死．无有生死。或开为五。谓五趣除阿素洛。或开为六。如此文等说有六趣。杂心非天鬼趣所摄。瑜伽．佛地天趣所摄。正法念经鬼．畜生摄。伽陀经中鬼．畜．天摄。今依大乘唯天趣摄。以瑜伽．佛地为正。行多不实谄诈为先。不同诸天直实行故名曰非天。如人不仁亦名非人。不言非鬼非畜生故。今此离之故分为六。或开为七。谓七有五趣及业有中有。或开为九。谓九有或九有情居。或开为二十五有。如下当说。余门如下第二卷经火宅颂中当释。瑜伽第四正法念经亦具陈述。此说万八千界六趣之生于此悉见。
　　经。又见彼土(至)修行得道者。
　　赞曰。此睹三宝出现有三。一佛．二法．三僧。僧中有二。一声闻二菩萨。此声闻中有其四众。论云修行者未得圣果。得道者已得圣果。四众之中有此二类。因目睹佛身耳便闻法。并见彼众随佛修行。
　　经。复见诸菩萨(至)行菩萨道。
　　赞曰。此菩萨也。因缘者是所以义。谓为求出生死速证佛果成就众生。为此因缘修菩萨道。或为严净佛土成就众生修菩提分。行菩萨道。或为修四摄六度行菩萨道。如是等种种所以。
　　信解者信而且解。住地前位未得圣果。
　　相貌者三业相仪。行菩萨道。貌仪也。应为貌字[狔-尸+白]猊皆非。住于十地已得道果。由种种所由行菩萨道故入二位。
　　又因缘者外遇良缘值善友也。善知识者是大因缘故。
　　信解。相貌是内修行。内修行中内心行名信解。身语行名相貌。心观妙理名信解。舍头目等名为相貌。
　　行菩萨道者。论云依四摄法教化众生方便摄取故。信解。相貌皆是行菩萨道。四摄法者。一布施。如后当释。二爱语。常说悦意．谛实．如法．别义之语。远离频蹙含笑先言。命进问安随宜慰愈。见有昌盛而不自知觉善法增而申庆悦。说佛法教恒为胜益。于已怨仇起清净意。于极痴者誓除疑惑。于真福田谄诳恶行都无嫌恨修难爱语。欲除障盖为说先作。心调善者为说谛法。多放逸者诲令出离。有疑惑者谈说决择。依四净语起八圣语。三者利行。由爱语故先示正理。随所学处悲．无染心劝导。调伏．安处．建立．能令获得现利财位．后利出家．俱利离欲．轻安．解脱。习近恶友未植善根。著大财位深极放逸。外道僻执邪见诽谤。常起八缠十恶业者。于此一切皆能开解起大悲心。虽受大苦心无劳倦倍生欢喜。虽处财位最胜第一。而自卑屈如仆如奴。如旃茶罗如孝子等。无染无伪真实哀怜慈愍之心。永不退转。四者同事。以此义利若劝他学亦自修学。教他知已所修同事。善根坚固不生退转。令作是念此所教我定有利乐。彼自行故。不尔便言汝自不善何能教我。汝且于他咨受此事。故须自行。菩萨利他行虽无量。举此四摄摄一切行。故不论余。章义如无垢称疏第二卷。
　　经。复见诸佛(至)起七宝塔。
　　赞曰。此睹灭后行化。有二。一入灭二起塔。梵云波利抳缚諵。此云圆寂。即是圆满体寂灭义。涅槃讹也。涅槃以六门分别。一体．二名．三得时．四得人．五能障．六入意。体者涅槃有四。一自性清净涅槃．二有余依涅槃．三无余依涅槃．四无住处涅槃。此四之体即大般涅槃。有三一总四之体皆一真如。真如具三方成涅槃。能生圆觉名摩诃般若。体觉性故。在二乘身不生圆觉非为觉性不名般若。大智度论云。说智及智处皆名为般若。故华严云自性清净心亦名无师智。二出所知障名为法身。胜鬘云在缠名如来藏。出缠名法身。在二乘等不名法身非功德法所依止故。三众苦都尽离二死故名为解脱。在二乘等分段死尽。虽离二缚非圆解脱。然二乘者亦微得此。三乘同坐解脱之床。由此二乘亦名得涅槃。然非大涅槃。义不具足故。又依涅槃经第二卷。大涅槃要三事具足名入大涅槃。般若能证二空之智。法身即是所证二理。解脱即是由智证理。障尽所得假择灭。体如伊字三点。涅槃亦尔。由智证法身而得择灭。法身为本依之有二故。如伊字二点在上一点在下。别不成者三事条然有其别体。许别时得理亦不成。三事涅槃不异不一要俱时得方名入故。纵不成者般若为最下品。解脱为次中品。法身为次上品。三法俱时三品而得。此亦不成。竖上下名纵。傍前后名横。若三别体前后证之理亦不成。由起大智证法身理。离缚解脱。三事不一不异名入大涅槃。非如二乘执三别体有其三品。前后别得。或俱时得。成入涅槃。余别出体释名等义如唯识第十卷抄。今明彼佛示入无余。非入大涅槃。初得成佛彼已得故。所应度者此已度讫故入涅槃。其未得度者亦皆为作得度因缘。故起宝塔供养舍利。
　　梵云设利罗体也。舍利者讹。窣睹波云高显。言塔讹也。
　　又论本科照境已下文云　依器世间者。傍照万八千。竖朗下二界是。众生世间者所见六趣众生是。数种种者。下云示现种种观故。即余五所见。观见此中种种事故。论开为四。一者食。谓所见佛资长义。任持义是食义。然资长众生殊胜善法。住持众生善根不坏故佛名食。又云是示现依止住食。若尔菩萨八地以上。对法亦名示现住食应入此摄。又受用义是食义。受用法乐能食故名食。二闻法。如名可知。三修行。谓四众修行得道。及菩萨行菩萨道者。四者乐。谓所见入灭。生灭灭已彼寂为乐故。又乐有五一自性乐。二因乐。三苦对治乐。四受断乐。五无恼害乐。此复有四。一出离．二远离．三寂静．四觉法。此入涅槃是后四中寂静乐也。示现种种观者。此显宝塔无数恒沙观知此故。又观见此种种事故名种种观量。种种者解下颂中。入涅槃已起七宝塔。宝塔高妙五千由旬等。是。又重科所见七事云。六趣众生是具足烦恼差别。佛下足六事具足清净差别。具足清净差别中有佛．法．弟子差别。示现三宝差别故。弟子中复乘差别。声闻．菩萨二乘别故。即此清净中有世界有佛。见三宝者名为有佛。有世界无佛见入涅槃。及为起塔名为无佛。

　　法华玄赞卷第二(本)

　　保安三年十月十九日移点已了以兴福寺圆如房之本法隆寺僧觉印为令法久住为之。

　　妙法莲华经玄赞卷第二(末)

　　　　沙门基撰
　　经尔时弥勒(至)而有此瑞。
　　赞曰。第六大段大众现前欲闻法成就。文段有三。初弥勒示相怀疑。次众人实生心惑。后慈氏双申两意。发问先因弥勒道满当主。因成现世。逢缘不少植业良多。岂复睹豪光而不知。观等持而不了。但是示有不知之相发问以警群情。故名弥勒示相怀疑。
　　众人以根地人下不测大圣之征祥。观外相以疑生故名众人实生心惑。
　　弥勒挟自他之两意发问文殊一人。征先所由故为第三段也。初中有四。一牒瑞征因。二举奇询答。三推功上德。四谦己方陈。此初文也。妙用无方曰神。神通转异名变。外应群物立以瑞名。瑞即信也符应也。此问放光有何符应。所以牒说因以为问。
　　经。今佛世尊(至)谁能答者。
　　赞曰。此举奇询答。牒随顺威仪住以为问。入三昧。三昧理深名不可思议　动地雨华名现希有事　或雨华．动地．放光．远照．外应物机皆名神变　牒瑞征因所摄　唯入三昧名为希有事　谁能答者询访答人。
　　经。复作此念(至)我今当问。
　　赞曰。文殊师利等推功上德。我今当问者谦己方陈。文殊师利道果久成。示居因末绍佛法王之位。独得法王子名。已曾亲近得遇良缘。供养诸佛深植德本。进财进行名供养故。文殊师利住第四依供养八恒。并前三依合值二十六恒河沙佛故。必应见此希有之相。谦己不知。
