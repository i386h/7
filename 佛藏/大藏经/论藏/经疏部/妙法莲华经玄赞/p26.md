<!-- { "loadSidebar": true } -->
　　赞曰。下释起去所由。此自征云。难得有五。一得人身难。二生中国难。三具诸根难。四值佛出难。五闻正法难。五千之徒已具初四。何故将说妙法避廗而起去耶。此去之所以者何谓也。今释有二意。一罪根深重。二有增上慢。此辈者补配反。群党也。说文军法发车百两为一辈。广雅等翻辈亦类也。玉篇部比类也。罪者可毁可啧可怖可厌之义。若因若果可毁厌者皆名为罪。若依小乘此罪众多。重者有三。一烦恼障。二业障。三异熟障。一切烦恼总为二类。一数数起名勤。二起而猛名利。分为四句。一勤而不利。二利而不勤。三亦勤亦利。四不勤不利。今取初及第三句名烦恼障。五无间业名业障。三途八难名异熟障。此之三障障入圣道名为重罪。今依大乘障有二种。一烦恼障二所知障。所知障者随其所应障入大乘圣位。烦恼障者随其所应障入三乘圣位。依佛地论烦恼障有三。一者一百二十八烦恼并随烦恼。二所发业。三所得果。此意所说是彼品类总名为障。非据重者。依大般若。重障有四。一烦恼障。二业障。三异熟障。四法障。烦恼障者。一百二十八根本烦恼。及彼等流诸随烦恼。随其所应能障圣者。皆名此障。若具有者随其所应障彼圣故。业障者依萨遮尼乾子经有五种逆。一破塔坏寺焚烧经像。窃盗及用三宝财物。二谤三乘法言非圣法。障碍留难隐弊覆藏。三于一切出家人所。若有戒无戒持戒破戒打骂诃责。说其过失禁闭牢狱。或脱袈裟逼令还俗。责役驱使债其发调断其命根故。大集经言说一破戒比丘过失。过出万亿佛身血。四杀父害母杀阿罗汉出佛身血破和合僧。五起大邪见谤无因果。长夜常行十不善业。此之五种唯于大乘名五逆业障。亦有说七等不过此五。所以不说。异熟障者谓能障圣道诸异熟果。即三恶趣。八无暇等。其间佛前佛后难应云法前法后。是佛法前后不得圣故。法障者谓于宿世障他作善造匮法业。于此生中不得闻法。匮乏正法。谓五果中等流增上二果所摄。罪根深重者感匮法业。是罪根故现不闻法。是罪体故即第四障也。慢者玉篇轻悔也。不畏也倨也。或为嫚字切韵欺为谩。缓为慢恃己陵他高举为相。瑜伽等说慢有七种。一慢二过慢三慢过慢四我慢五增上慢六卑慢七邪慢。初慢者谓于劣计己胜或于等计己等。过慢者谓于等计己胜或于胜计己等。慢过慢者谓于胜计己胜。我慢者恃所执我高举为相。增上慢者己实少德谓己多德。卑慢者谓他多分胜己计己少分劣他。邪慢者己全无德谓己有德。今增上慢即是第五已实少德。谓己多德。得世间涅槃禅定等。故未多得。谓多德。未多证。谓多证。得谓有为道．证谓无为灭。此是增上慢相。非全未得而今谓得。若不尔者。便非增上慢相。乃是第七邪慢相。故有此烦恼障及前法障二种力故不堪闻法。问五千之辈既不堪闻。何因目瞩神光耳聆妙唱。睹天华而晏默观地动而无惊。答放光动地未革庸心。演妙宣难便乖浅意。闻序中之问答为大渐之初因听宗内之深陈乃增迷而复谤。所以折摧枝叶扇拂糟糠。
　　经。世尊默然而不制止。
　　赞曰。二不止也。默静也。俗作默。诸论皆云有二决定佛力不非。一受异熟决定。二作业决定。罪根深重者受果定类。增上慢者作业定类。由此五千从座而起。佛虽神力亦不止之。又乍可令去不坠大坑。不可止之令兴重业故不止也。彼若发心定业可转。其心不易佛力不排。
　　经。尔时佛告(至)当为汝说。
　　赞曰。三快敕也。风惊秕落。霜殒贞存。佛许说而惊其心。振威神而令起去。故以枝条退为佳。唱贞实住而许说。轻薄虚疏故譬枝叶。敦重坚固乃同贞实。佳音古膎反善好也。膎音户佳反。南人谓膎脼也。
　　经。舍利弗言(至)愿乐欲闻。
　　赞曰。四敬诺也。唯音弋。谁弋水二反。敬诺之词。然音如延反。顺从称。愿乐为希解之意。欲闻亦冀听之心。
　　经。佛告舍利弗(至)时一现耳。
　　赞曰。此下明与授记为之解释也。论云有六种。一未闻令闻此等文是。二者说。舍利弗诸佛随宜所说下是。三者依何等义。所以者何。诸佛世尊唯以一大事下是。四者令住。舍利弗如来但以一佛乘故为众生说法下。是五者依法。舍利弗一切十方诸佛法亦如是下是。六者遮。舍利弗十方世界中尚无二乘下是。未闻令闻者叹法希有显令闻故。说者明所说法意难知事。依何等义者。谓未闻令闻。及方便所说。依何等义谓依佛所得深难解法。住者劝令来住一乘之中。法者十方三世佛所共行仪轨法式。初随宜说。意令久后取佛种智。遮者遮破二执遮遣二真令叹法希。未闻令闻有三。一叹希。二举喻。三劝信。此即初二。此若频说无智不欣。时乃说之愚智同乐。
　　梵云邬昙钵罗。此云瑞应。金轮王出大海减少。金轮路现其华乃生。应金轮之御世名瑞应华。此法华经法轮王出生死海减。一乘道显方演说之。故举为喻叹法希有。鹙子往劫曾所未闻。今者令闻令渴仰故。
　　经。舍利(至)言不虚妄。
　　赞曰。此劝信也。智解局者未能证达。故标不虚劝其生信。
　　经。舍利弗(至)意趣难解。
　　赞曰。下第二段明说有二。初标后释此标也。
　　经。所以者何(至)乃能知之。
　　赞曰。此释也。论释种种因缘者。谓三乘法。彼三乘法唯名字章句说非有实义。故以彼实义不可说故。此中意说。我以方便说三乘法。此法唯有名字章句无别三体。随宜说三。非二乘等思量能解。唯佛能知。此说前标智门难了。三乘实义即是真如。不可说故。下依何等即佛智慧。
　　经。所以者何(至)出现于世。
　　赞曰。自下文第三依何等义。有二。初略标后广解。此初也。因前文起故假征显。有何所以。言辞难解唯佛知也。依何等义作如是说。诸佛世尊者。总苞十方三世诸佛。唯以一大事者。事物．体事．事义．道理随应皆得。为此大事因缘所以出现世间。自称德号广利众生。不尔便如二乘入灭。由此大事故随宜说。意趣难知。
　　经。舍利弗(至)出现于世。
　　赞曰。下广释有二。初别显后释意。别显有三。一征二释三结。此征也。
　　经。诸佛世尊(至)出现于世。
　　赞曰。此释。大事体即知见。诸佛出世为此大事。四义明之。谓开．示．悟．入。论云后一大事者依四种义应知。佛知见者如来能证如实知彼义故。此有三释。一云法性真如名为如实。法真性故即是所证。义理．境界俱名为义。正智之体名为能证。能知义理证真境故。即此能证正智及所证真如。能所知见并名知见。如为知见之性。智为知见之用。知见性相俱称知见。无著般若论云。无上菩提是法身。正等菩提是报身。解深密经云。菩提．菩提断俱名为菩提。智度论云说智及智处俱名为般若故。或知谓正体智．见谓后得智．是二是用．能照真俗二种境故。此二本性即是真如合名知见。将性就相故名知见。欲令二乘求种智故。胜鬘云一乘即佛乘。佛乘即大乘摄大乘云亦乘亦大故名大乘。万行是也。或乘大性故名大乘。真如是也。故知一乘佛果乘体通理及智。契当宗义。火宅牛车意在智用。说牛车等我所作故。险途宝所意在智性。称化作城非宝所故。由此合二并名知见。
