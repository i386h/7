<!-- { "loadSidebar": true } -->
　　菩萨亦二。一者顿悟二者渐悟。渐悟有二义。一者若从得二乘果发心向大名为渐悟。由生数小或全无故。若从二凡而归于大即顿悟摄。未曾悟证二乘果故。生数犹多不名渐悟。故涅槃经但说圣人八万劫等。不说异生回心劫数。二者但从曾发二心曾修二行。来归大者皆名渐悟。具彼姓故修彼行故。闻思悟解亦名为悟。何必证悟。况复亦有生数小者。谓已定生即此生时及一坐顺决择分等。经据劫定但说圣人。何妨异生有生数小者。此经所说一乘之理。论虽言为二声闻说谓退心。应化。法华一会正唯为退菩提心说。兼亦为应化。满慈子等亦在会故。若准摄论合以十义说于一乘。义兼为三理亦无失。决定种姓不愚法故。不定种姓回求大故。其应化者为化记故。虽亦可为二菩萨说。正宗唯为渐悟者说。故下经云。菩萨闻是法疑网皆已除。义兼顿悟于理未爽。摄论十义解一乘云。为引摄一类及任持所余。由不定种姓诸佛说一乘。所引摄一类即退菩提心声闻。及任持所余即渐悟菩萨退菩提心声闻。执著小果自谓究竟故。舍利弗言我悉除邪见于空法得证。尔时心自谓得至于灭度。迦叶亦言佛令我等出于三界得涅槃证。于菩萨法不生一念好乐之心。此皆昔时执著小意。即摄论云。三种练磨心。断除四处障缘法义为境。四处者一二乘作意。二诸疑离疑。三于所闻思法中言我能然余不能尔。四于骨琐乃至菩提执著分别。二乘作意者。执二果为极故。为断此执而说此经。渐悟菩萨执佛菩提于己无分。欲生退败还住二乘。为任持此而不令退。又复顿悟诸小菩萨。执唯已依大乘修行可得成佛。已住声闻不得作佛。今破此执显二乘非极。住二乘者亦得作佛。故说是经。由此摄论断四处言一二乘作意。二言我能然余不能尔。即此二种诸疑离疑即是前也。
　　彰记行中有二。一彰记二彰行。初彰记者。佛自成道未为声闻授菩提记。今为授记故说是经。故下经云。我设是方便令得入佛慧。未曾说汝等当得成佛道。所以未曾说说时未至故。今正是其时。决定说大乘。又迦叶言。又今我等年已朽迈。于佛教化菩萨阿耨多罗三藐三菩提法。不生一念好乐之心。我等今于佛前闻授声闻。阿耨多罗三藐三菩提记。心皆欢喜得未曾有。又云或说修多罗．伽陀。及本事．本生．未曾有。亦说于因缘．譬喻．并祇夜．优婆提舍经。唯为声闻说此九部。不说授记．方广．自说。故此以前未为授记。今为授记故说是经。
　　后彰行者。今说菩萨一乘之行。一乘正是菩萨行。故下经云。有佛子心净柔软亦利根。无量诸佛所而行深妙道。为此诸佛子说是大乘经。又云声闻若菩萨。闻我所说法乃至于一偈皆成佛无疑。又云舍利弗。诸佛如来。但教化菩萨。诸有所作常为一事故。要由修福．慧照有．空。寻教诠究玄理真解起悟一乘。又且一乘有因有果。因即七地四菩萨行。下随所应并皆具配。果即佛位菩提．涅槃。在三身中此皆摄尽。又三周说一乘。明一乘境。安乐行品等明一乘行。寿量品等明一乘果。明境欲发声闻心。明行令修菩萨行。因此方期佛果功德。故为彰菩萨行说是法华经。
　　利今后中有二。一利今二利后。初利今者。法华一会所有凡圣。宜闻法华而得益故。此有二类一果记利二现证利。果记利者。即为三机世尊三周说一乘义。会二破二以利益今。方便品下至譬喻品鹙子得记八部喜赞已来为第一周。经云诸佛世尊唯以一大事因缘故出现于世。乃至诸佛以方便力于一佛乘分别说三。故舍利弗闻是说已。譬喻品中深生领解。佛述成已便得授记。其譬喻品中舍利弗请下佛说譬喻。并信解品．药草喻品．授记品为第二周。譬喻品云如来亦复如是为一切众生之父。乃至舍利弗以是因缘当知诸佛方便力故于一佛乘分别说三。大迦叶等闻是说已。信解品中方生领悟。药草喻品佛重述成。授记品中佛便为大迦叶．须菩提．摩诃迦旃延．大目犍连四人授记。其化城喻品．五百弟子授记品．授学无学人记品为第三周。化城喻品初说大通智胜佛事令其忆念。复云诸比丘若如来自知涅槃时到乃至但是如来方便之力。于一佛乘分别说三。富楼那等闻是说已。于五百弟子授记品中深生领解。佛述成已便为五百弟子及学无学人授记。即是利今声闻众也。经出六处示现授记。一者别记。舍利弗及四大声闻众所知识。名号不同故与别记。二者同记。富楼那等五百人千二百人。同一名故俱时与记。三者后记。学．无学等非众所知识。共同一号就下根中后时与记四无怨记。示现如来无怨恶故。与提婆达多记。五通行记。显示女人。在家出家修菩萨行皆证佛果故与比丘尼．及天女记。此上五记说今时益皆如来记。六具因记。常不轻菩萨礼拜赞叹言。我不轻汝汝等皆当作佛。示现众生皆有佛性故。此之一种菩萨与记。说往时益。初三及第五利闻法华记。余之二种非由闻此记。然前五记并名利今。即果记利也。然诸声闻授记以后。受变易生。相状体义至后当知。
　　现证利者。复有多种。如提婆达多品虽龙宫涌出龙女道成皆由法华。非灵山会益略而不说。唯有龙女成道演说法时娑婆世界菩萨．声闻．八龙．天部．人与非人皆遥见彼龙女成佛普为时会人天说法。心大欢喜悉遥敬礼。无量众生闻法悟解得不退转。无量众生得受道记。无垢世界六返震动。娑婆世界三千众生住不退地。三千众生发菩提心而得受记。合四位益。分别功德品有十一位得证．一位发心。佛说是如来寿量长远时。六百八十万亿那由他恒河沙众生得无生法忍。千亿菩萨摩诃萨得闻持陀罗尼门。复一世界微尘数菩萨摩诃萨得乐说辨才。一世界微尘数菩萨摩诃萨得百千万亿无量旋陀罗尼。三千大千世界微尘数菩萨摩诃萨能转不退转法轮二千国土微尘数菩萨摩诃萨能转清净法轮。小千国土微尘数菩萨摩诃萨八生当得。四四天下四生当得。三四天下三生当得。二四天下二生当得。一四天下微尘数菩萨摩诃萨一生当得阿耨多罗三藐三菩提。复有八世界微尘数众生皆发阿耨多罗三藐三菩提心。如说药王品八万四千菩萨。得解一切众生语言陀罗尼。说妙音品八万四千人得现一切色身三昧。四万二千天子得无生法忍。华德菩萨得法华三昧。说观音品八万四千众生皆发无等等阿耨多罗三藐三菩提心。说陀罗尼品六万八千人得无生法忍。说妙庄严王本事品八万四千人远尘离垢得法眼净。说普贤劝发品恒河沙等无量无边菩萨得百万旋陀罗尼。三千大千世界微尘等菩萨行普贤道。前之五记记当得佛。此二十五类现证因位。并是利今故说法华后利后者。散席以后因法华经所获功德皆是利后。随喜功德品说第五十人一闻法华经能随喜者功德。过于布施四百万亿那由他三千大千世界众生金银七宝。又胜令得阿罗汉果。若往僧房须臾听法华经者。生生常乘象马车乘七宝辇舆及乘天宫。若复分坐令他听者。生生常得帝释坐处梵王坐处。若复劝人往听法华。生生常与陀罗尼菩萨共生一处终不喑哑。乃至当来见佛闻法信受教诲。法师功德品说若善男子．善女人受持是法华经。若读．若诵．若解说．若书写．是人当得八百眼功德。千二百耳功德。八百鼻功德。千二百舌功德。八百身功德。千二百意功德。以是功德庄严六根皆令清净。乃至普贤品云。若有后世受持读诵是经典者。是人不复贪著衣服．卧具．饮食．资生之物。所愿不虚亦于现世得其福报。是以遗教经言。所应度者皆已度讫。其未度者皆亦已作得度因缘。故由说此而与未来作大利益。是名利后故说是经。
