<!-- { "loadSidebar": true } -->
　　答。有五解。一云莲华有二时得名。如莲华未出水时性能出水故。亦名莲华。彼经亦尔。说彼智慧之性能出于水。性能开敷时犹未化二乘趣一乘故。今者此经正化彼入大乘之位超出二乘。如莲华出水已亦名莲华。彼经正名无量义。傍名妙法莲华。正逗菩萨傍令声闻闻之信解不愚于法后方化入。此经正名妙法莲华。亦得傍名无量义。正化声闻入一乘故。时．位有殊体性无二。故将说此经先入无量义处三昧。二云无量义经名法华。与此名．体无二。彼时唯教菩萨。未有二乘趣一乘故。说教理所依真如妙理正名无量义。傍名妙法莲华此时化彼二乘趣一乘故。说能依行果正名妙法莲华。如出水故。傍亦得名无量义也。三云彼据智慧体名法华。此约智慧功能名法华。会二归一故。四云又彼以教理名为莲华。菩萨已修一乘之因趣一乘果故。不为说行果一乘名为法华。由但不知应病与药之教理故。但说教理名为法华。今此会中二乘未能应病与药。故不为说教理莲华。但为彼说行果二种。名为莲华。令趣入故。故下经云。乘此宝乘直至道场。因行华也。唯以佛之知见示悟众生等果莲华也。又开示悟入中。论自解云。开者无上义。示者同义。悟者不知义。入者令入不退转地义。前三为果后一为因。胜鬘亦尔唯说一乘因果名一乘故。五云彼以教理二种名为莲华。此经对彼二乘教理行果并名莲华。义周圆故如前已说。前三义释彼此体同。后二义释此宽彼狭。由此义故彼无量义经唯以二义名为无量。一法二义论云成就字．义故。字者教法。义者所诠。彼无量义经云以众生性欲无量故法亦无量。法无量故义亦无量义无量者从一法生。其一法者即是无相。然今此经虽初赞理教。后文多以行果名为莲华。实体上下诸处经文。亦通教理行果故。后解为善。法华既尔一乘亦然。准此应悉。
　　经。佛说此经已(至)身心不动。
　　赞曰。下文第四所依说法随顺威仪住成就。住者依止安处之义。此明依止安处说法所依威仪随顺说法之轨则也。此正应言住说法所依随顺威仪成就。说无量义经讫结加趺坐。表智处深理方可说法。如说般若先住对面念后起方说经。坐有二相。一降伏坐以左押右。二吉祥坐以右押左。今将说法作吉祥坐。加者重也即交重足坐。有为跏者不知所从。此明依止安处何等轨仪而说于法。今依三种轨仪。一依三昧成就故入于三昧身心不动是。二依器世间天雨四华地六动是。三依众生世间四众八部欢喜等是。入定证真．起通警物．众生喜仰故此分三。不唯安坐名为威仪。梵云三摩地此云等持平等持心而至于境。即是定也。云三昧者讹也。观无相理定名无量义处三昧。处谓处所。无量义者无量义教所诠众义。因真理生故说真理名之为处。论解一依三昧成就有二义。一者成就自在力身心不动故。谓若不入三昧有分别动摇。于此不能证说自在。今入三昧身心不动离于分别动摇。于法便得能证说自在故。云成就自在力。身心不动故。二者离一切障随自在力故谓得入三昧离诸定障。随顺于法证说自在。若有定障于证及说不自在故。论次别释前自在力有二。一随顺众生不见对治摄取觉菩提分法故。释初自在力。谓诸众生不能任运见无漏对治道。思觉方得。今佛亦尔。随顺众生不能任运见对治道。今亦入定思惟摄取。觉察无漏对治道菩提分故。二为对治无始世来坚执烦恼故。释随自在力。坚执烦恼谓分别动摇。分别动摇故是非心起。是非心起故爱恚惑生。爱恚惑生故诸业起。诸业起故众苦转。今为治此分别动摇法执之心。故入三昧离坚执惑。论又解云由入定故能动世界。及知过去无量无边劫事。不入定者神变不起。不知过去世。示相故也。
　　问。佛无不定心。行住恒在定。不起灭定而现威仪。何须今入。
　　答。有十义。一入出随缘动．静利物故。二若不入定无由放光现诸瑞故。若不入定恐非佛瑞。三欲说法时示审机故。四显法殊妙故入定观令尊重故。五显慧必由证理入定方能起之。师范后学令修定．慧故。六示定．慧满。说法示慧满。入定显定满故。七者为末世轨。说法必先自静心故。八者示善思惟聪明之相。亦令余人审谛事故。九入定现瑞发三问答故。不尔便无弥勒等问。十显示三密。入定意密。放光等身密。说法语密故。颂曰　随．瑞．审．妙．师满．未．思．问．密。
　　问。将说法华何故须入无量义定。何因不入法华三昧。
　　答曰。即如将说般若亦先入定。能断经云端身正愿住对面念后方说经。此亦如是先入无量义三昧后说法华。法华体即无量义故。法华三昧即无量义三昧。无量义经为菩萨说。法华经为声闻说。无量义谈体出生无量义。法华谈功能能出二乘。体．能虽殊其实无二。故将说法华先入无量义三昧。下文亦有悟法华三昧。不言悟无量义三昧者。但是随机济物之要。宜逐便匠生之巧用。名虽有二体实不异。又教．理．行．果异故。如前。又先观察真如法体。后说因果功能法华。
　　经。是时天雨(至)及诸大众。
　　赞曰。下明器世间有二。一雨华二动地。今此雨华。曼陀罗者此云适意。见者心悦故。曼殊沙者此云柔软。华体柔软亦令见者离诸刚照矿三业故。摩诃大也。新翻经云适意华．大适意华．柔软华．大柔软华。如次即是此之四华。欲明法悦诸人心调三业也。亦有云天雨为芋音。华有五德。一掩蔽臭恶。表闻法已障垢云销。二严净国土。表闻法已众善饰身。故下经云而此世界悉皆严净。三敷荣见台。表佛将欲开阐一乘。四华后果结。表闻经已后得菩提。五香气远腾闻者欢悦。表内德周备名满十方。众生闻者莫不崇仰。唯雨此华非余华者。表闻此经发心欢悦离执二乘硬强心故。又将开一乘教理行果为其真实。亦开二乘四法以为权迹故。雨四华亦为度四生．兴四念住．修四正勤．获四神足。行四法迹。证四谛理．截四流．断四系．去四轭．得四妙智．悟四涅槃．证于四德故。雨此四华不增不减。散佛以申供养。表佛四事已周。及众以荫群生显众当亦成四。
　　经。普佛世界六种震动。
　　赞曰。释迦所王三千大千名佛世界。此皆普动。故言普佛世界皆动。此动处也。下颂中言而此世界六种震动。故知唯是动释迦界非十方界或此普动与光照同。不尔放光何故乃宽。动界乃狭。下文据近显化此界舍权就实故。若依初解唯此界动。明舍权就实故。震者动也起也。六动有三。长阿含说。一六时动。谓入胎．出胎．出家．成道．转法轮．入涅槃．今时动者转法轮时。二六方动。大般若经第八帙说。谓东涌西没。西涌东没．南涌北没．北涌南没．中涌边没．边涌中没．今或是此。三六相动。大般若说。谓动．涌．震．击．吼．爆。摇飏不安为动。鳞陇凹凸为涌。或六方出没名涌。隐隐有声为震。旧云自下升高为起。今云有所扣打为击。砰磕发响为吼。旧云令生觉悟为觉。今云出声惊异为爆。此各有三名十八相动。般若经云。谓动．等动．等极动。乃至爆．等爆．等极爆。但尔小动名动．诸处通动名等动．遍大倾动名等极动。余皆准知。今此举总但名六动。唯是十八变中一振动也。胜思惟梵天经说有七因。一惊怖诸魔。二令时众不起散心。三令放逸者而自觉悟。四令念法相。五令观说处。六令成就者得解脱。七令随顺问正义。今亦可尔故示动相。
　　经。尔时会中(至)一心观佛。
　　赞曰。此众生世间。有四。一四众。二八部。三二王。后结欢喜。梵云邬波索迦．邬波斯迦者。邬波近也。迦云事。索是男声。斯是女声。以诸男．女成就戒者。堪可亲近奉事比丘．比丘尼众故。云近事男．近事女。古云优婆塞．优婆夷。名清信男．清信女讹也。
　　夜叉者此云勇健。飞腾空中摄地行类诸罗刹也。罗刹云暴恶。亦云可畏。彼皆讹音。梵语正云药叉逻刹娑。
　　梵云莫呼洛伽此云大腹。大蟒田蛟腹行之类。摩睺罗伽讹也。余如前说。
　　转轮圣王有四。仁王经颂言。十善菩萨发大心。长别三界苦轮海。中下品善粟散王。上品十善铁轮王。习种铜轮二天下。银轮三天性种性。道种坚德转轮王。七宝金光四天下。此与余经三种姓别。亦与十地经金轮位异。应会释之。如王法念经第二。瑜伽第四广说业果等相。随其所应感得金．银．铜．铁四轮七宝等物而为化也。
　　睹神变之希奇得未曾有。发胜心以冥道欢喜合掌。澄情寂听故一心。冀发金言故观佛。
　　经。尔时佛放眉间白豪相光。
　　赞曰。下第五依止说因成就。论有二释。一云彼诸大众现见异相不可思议事。如来应为我说。渴仰欲闻生希有心。名依止说因成就。是故放大光明示现诸世界中种种事故。夫佛说法必为济生。生发希渴之心名为说因。此将说法所依止因。因生希渴而为说故。放光远照异相难知。大众睹光遂兴正念。佛将为说渴仰冀闻。既生希有之心次应当为说法。是故放光能生众生渴仰心。故名为说因。二云先示现外事六种震动等。后示现此法门内证深密法故。所以先现神通外事。表佛说此法门乃是由内证深密法。又由内证深密。所以外现神变。神变既彰表佛将说所证之法。故名说因。虽先雨华动地。未是殊绝之能。今放神光希奇更甚。由内证深密故外现难思。由此说因独标斯瑞。此中有三。一放光．二照境．三所见。此初也。眉者面首之媚。表所说胜大乘完媚。间谓两中。表说中道。白为众色之本。显此法是三乘之源。所以喻白莲华白牛驰驾也。豪者长毛。亦有为豪毛也。观佛三昧海经第一云。太子时舒长五尺。树下长一丈四尺五寸。成佛已长丈五尺。有十楞现。中外俱空旋之圆卷如秋满月。分明皎色映雪珂。围如三寸。光有七义。一令生净信知是胜人。二破暗瞑痴愚并荡。三能导明引出世故。四表内发智光。五济众苦。由放光照众苦息除。六警群情。由睹光明有缘皆至。七令厌色境。诸众生等贪生死之境久沉生死。睹佛光明遂厌生死之色故佛放光。涅槃从面门而放四光。上生举佛身而纵金色。今从眉间放其白光。各有表矣。
　　神境智通有十八变。一振动．二炽燃．三流布．四示现．五转变．六往来．七卷．八舒．九众像入身．十同类往趣．十一隐．十二显．十三所作自在．十四制他神通．十五能施辨才．十六能施忆念十七能施安乐．十八放大光明。雨四华者自在之变。振六种者振动之变。此放光者流布之变。见六道等示现之变。下神力品当具显示。
　　经。照于东方(至)阿迦尼吒天。
