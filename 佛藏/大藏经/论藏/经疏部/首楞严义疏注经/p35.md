<!-- { "loadSidebar": true } -->
　　是名十四施无畏力福备众生　如文　三四不思议。德用殊绝。非言智之所能及也。即显大圆镜体功德之相。然功德力用其体一也。以内蕴曰德。外施曰用。前虽随机现应适时御物拔苦与乐。数仍有限。而未备陈自在现化无方之德妙妙无比难可思议。故今述也。文二。一标举。
　　世尊。我又获是圆通修证无上道故。又能善获四不思议无作妙德　内德不充外用不起。以金刚三昧熏本四无量心。由斯果证。实德现前。故成四事俱不思议无作而现　二列释四。一现形说法。
　　一者由我初获妙妙闻心心精遗闻。见闻觉知不能分隔。成一圆融清净宝觉　此叙德本也。闻性本真非粗非妙。由绝待故。故云妙妙。非粗曰精离相曰遗。一根既返六根咸脱。故不分隔成一宝觉。下列所现云。
　　故我能现众多妙容。能说无边秘密神咒　标也。妙容多现。不可以形量拘。秘咒无边。不可以言说取。此则由三昧力熏本慈无量心。现种种形。说种种咒。令诸见闻获其妙乐。
　　其中或现一首三首五首七首九首十一首。如是乃至一百八首。千首万首。八万四千烁迦啰首。二臂四臂六臂八臂十臂十二臂。十四十六十八二十至二十四。如是乃至一百八臂。千臂万臂。八万四千母陀罗臂二。目三目四目九目。如是乃至一百八目。千目万目。八万四千清净宝目。或慈或威。或定或慧。救护众生得大自在　首出众圣。法身也。臂能提接。化身也。目以导明。智身也。物无虚见。见必利益。故能救护　二无畏众生。
　　二者由我闻思。脱出六尘。如声度垣不能为碍。故我妙能现一一形诵一一咒。其形其咒。能以无畏施诸众生。是故十方微尘国土。皆名我为施无畏者　由如幻力熏本等悲。故能一身现无量身。无量身现一身。十方微尘无刹不现。说一一咒。拔众苦恼。无畏众生得大自在　三舍宝求哀。
　　三者由我修习本妙圆通清净本根。所游世界。皆令众生舍身珍宝求我哀愍　由三昧力熏本喜心。故能所游世界众生见者咸生欢喜。不惜身财以求哀愍　四所求随欲。
　　四者我得佛心。证于究竟。能以珍宝种种供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃　由圆照力熏本舍心。既而果证。得以珍宝上施诸佛下及众生。亦令所求世出世法无不随愿。此上喜舍二段。互言皆得。复次总上诸文对三观者。由泯相澄神观故寂灭现前。由起幻消尘观故获二殊胜。由绝待灵心观故四不思议。亦是即空即假即中观也。详文可见　三总结释成二。一结答所问。
　　佛问圆通。我从耳门圆照三昧。缘心自在。因入流相。得三摩提。成就菩提。斯为第一　圆照三昧者即一行三昧也。谓初缘实相。造境即中。无不真实。系缘法界。一念法界。故云缘心自在。此即一经所宗首楞严定。文殊所赞。得真圆通。诸佛交光。同庆此说。后学至此幸冀留心。无谓聊尔也　二叙叹得名。
　　世尊。彼佛如来叹我善得圆通法门。于大会中授记我为观世音号。由我观听十方圆明。故观音名遍十方界　眼观耳听略举六根之二也。或观此听闻。一根旋复。六用不成。故十方圆明唯一宝觉。由此得名亦遍一切　一庆说难思。正在观音。旁兼余圣。文四。一诸佛交光。
　　尔时世尊。于师子座。从其五体同放宝光。远灌十方微尘如来及法王子诸菩萨顶。彼诸如来。亦于五体同放宝光。从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网　耳根圆通五根总摄。称可诸佛。说证皆同。及大菩萨阿罗汉者。即前二十五圣说圆通人。印说皆是无非圆通。故放宝光流灌其顶。林木池沼演法音者。既号圆通。彼我同畅。智周万物。何法不宣。交光如网圆张大教也　二大众蒙益。
　　是诸大众得未曾有。一切普获金刚三昧　耳闻圆观。顶触智光。观音三昧一时同获。此则二十四圣同会观音一门。皆得名为金刚三昧也　三雨华饰界。
　　即时天雨百宝莲华。青黄赤白间错纷糅。十方虚空成七宝色　法身体素。天龙之所忽劣。今将显现。如空宝严。万行集成。故华间错　四合国宣音。
　　此娑婆界大地山河俱时不现。唯见十方微尘国土合成一界。梵呗咏歌自然敷奏　根尘销复法界圆成。故山河不现合成一界也。梵摩云净。具云呗匿。正云婆师。此翻赞叹　四佛敕文殊料拣三。一佛敕文殊二。一指说显同。
　　于是如来告文殊师利法王子。汝今观此二十五无学诸大菩萨及阿罗汉各说最初成道方便。皆言修习真实圆通。彼等修行实无优劣前后差别　修行之要入实为期。今皆获证。故无优劣。然有日劫相倍。故成前后差别。或可就彼各各得所。亦无前后之差别耳　二应根令拣。
　　我今欲令阿难开悟。二十五行谁当其根。兼我灭后此界众生入菩萨乘求无上道。何方便门得易成就　若以三科七大专门独善随根各入。此皆方便。若于此界。现在未来。设教通方。上中下机咸得悟入。永为众生成道方便者。于二十五何门为胜。由先所请十方如来得成菩提妙三摩提最初方便。故今令选通途法门。使其成就　一说偈料拣二。一奉旨伸敬。
　　文殊师利法王子。奉佛慈旨。即从座起。顶礼佛足。承佛威神。说偈对佛　文殊智德之主。言用莫测。断割无疑。与夺众心谁不缄默。故承佛旨敬而说偈　二正说偈辞三。一颂真妄双源二。一略明真妄。将拣行门。先明真妄者。若无迷悟。岂有修行。盖迷一真遂成诸妄。物不终否。故有悟期。悟逐根门遂分迟速。悟所极处名大涅槃。故下文云。妙性圆明。离诸名相。本来无有世界众生。由妄有生。因生有灭。生灭名妄。灭妄名真。是称如来菩提涅槃二转依号。故先明也。文三。一唯一真元。
　　觉海性澄圆。圆澄觉元妙　此显一真性海。离名绝相。非真非妄。不悟不迷。唯一圆常余无所得。即下妙性圆明离诸名相。本来无有世界众生也。觉性周遍。甚深湛然。故如海也。下句重叹。不可思议绝诸对待。故曰妙也　二因迷起妄二。一正明起妄。
　　元明照生所。所立照性亡　圆澄觉体本来明照。妄觉不了认为所相。所既妄立而生妄能。从毕竟无成究竟有。故名生所。非谓从真而生也。暗相既现。明性即隐。隐故曰亡。
　　迷妄有虚空。依空立世界。想澄成国土。知觉乃众生　世界初起。顽空先现。从妄想生。故云迷妄有也。如下文云。乃至虚空皆是妄想之所生起。依空立世界者。世界之体即是四轮。皆依空有。如前文云。觉明空昧。相待成摇。故有风轮执持世界等。妄想凝结成外国土。妄心知觉成内众生。依正既彰。总名世界　二贴喻释成。
　　空生大觉中。如海一沤发。有漏微尘国。皆依空所生　虚空暗钝。体是不觉。不觉生觉如海一沤。起信云。即依觉故而有不觉。下文云。当知虚空生汝心内犹如片云点太清里。况诸世界在虚空耶。法喻可见　二反妄归真。
　　沤灭空本无。况复诸三有　下文云。汝等一人发真归元。十方虚空悉皆销殒。云何空中所有国土而不震裂。良以妄元无本毕竟不生。故虚空如沤不灭而灭。三有如幻不无而无　二修证异同二。一理同行异。
　　归元性无二。方便有多门　同归一理。理则无殊。行有偏圆。迟速不等。圆觉云。无上妙觉遍诸十方。出生如来与一切法同体平等。于诸修行实无有二。方便随顺其数无量　二圣同凡异。
　　圣性无不通。顺逆皆方便。初心入三昧。迟速不同伦　若圣人根性。或是已证圣性。若顺若逆。俱得入觉。更无浅深。初心入道。故须拣选取令速进。如上文云。十方如来于十八界一一修行。皆得圆满无上菩提。于其中间亦无优劣。但汝下劣。未能于中圆自在慧。故我宣扬。令汝但于一门深入。

　　首楞严义疏注经卷第六(之一)


　　首楞严义疏注经卷第六(之二)

　　　　长水沙门子璇集
　　二料拣诸圣四。一依尘显悟门六。一色境。
　　色想结成尘。精了不能彻。如何不明彻。于是获圆通　优波尼沙陀。因观不净白骨微尘。析色明空。尘色既尽妙色密圆。今此拣云。色由妄想所结。染污真性。其体本粗。性是质碍。不能明彻。如何以此不明彻法而取圆通　二声境。
　　音声杂语言。但伊名句味。一非含一切。云何获圆通　陈如。悟四谛声妙音密圆。于是得道。今此拣云。音声不离诸杂语言。语言即是名句文耳。名句诠显各有分限。以名诠自性。句诠差别。文即是字。为二所依。故非一能含一切也。伊犹是也　三香境。
　　香以合中知。离则元无有。不恒其所觉。云何获圆通　香严童子。宴晦清斋。闻香入鼻。观此无生来无所从去无所至。尘气既灭。妙香密圆。今此拣云。香之一法合有离无。既非其常。未为圆观　四味境。
　　味性非本然。要以味时有。其觉不恒一。云何获圆通　药王药上。因尝众味。了味无生。非即身心。非离身心。由味觉明。位登菩萨。今云。味性本无。待根方觉。无根无味。故非圆通。味时者尝时也　五触境。
　　触以所触明。无所不明触。合离性非定。云何获圆通　跋陀婆罗。忽悟水因。既不洗尘。亦不洗体。中间安然得无所有。妙触宣明。由是证果。今明。此触因所触身而得显发。无所不显。性非常定。故不圆通　六法境。
　　法称为内尘。凭尘必有所。能所非遍涉。云何获圆通　摩诃迦叶。因观世间六尘变坏。唯以空寂修于灭尽。妙法宣明。销灭诸漏。今拣。虽称妙法乃是内尘。凭仗此修。岂越能所。觉非能所。故非圆通。遍圆涉通也　二依根证入门五。一眼根。
　　见性虽洞然。明前不明后。四维亏一半。云何获圆通　阿那律陀。因修乐见照明三昧。旋见循元。由斯得证。今云见性虽有洞然照了之义。而又前方全明后方全暗。左右傍观三分之二。故云四维亏一半也　二鼻根。
　　鼻息出入通。现前无交气。支离匪涉入。云何获圆通　周利槃特。因作数息。微细穷尽生住异灭。返息循空。因是得道。今云。鼻息虽通出入。出入各据而不相交。支分既离。岂成圆观　三舌根。
　　舌非入无端。因味生觉了。味亡了无有。云何获圆通　憍梵钵提。观味之知非体非物。还味旋知。成无学果。今云。舌入非是无端自有。由味境合方有觉知。境灭知亡。未为通贯　四身根。
　　身与所触同。各非圆觉观。涯量不冥会。云何获圆通　毕陵伽婆蹉。因观痛觉。觉清净心无觉无痛。遗身纯觉。获无学果。今云。能觉身根与所觉触。互相假有。各无自性。义例相类。俱非圆观。知无知异各有涯量。互不相冥。故为所拣　五意根。
