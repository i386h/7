<!-- { "loadSidebar": true } -->
　　若从无想诸外道天。穷空不归。迷漏无闻便入轮转　若从无想。用有漏道忻上厌下。渐至非想。认此有漏作无为解。便谓涅槃。至此不进。以不广闻圣教不辨诸禅漏与无漏修证行相。寿终随业必入诸趣也。言从无想来者。应是广果天来。与无想同地。对五圣天名为外道。是外道类。故云从无想来。若实入无想。必定退堕更不进修。准经论释。无想外道业尽必堕。无上生义故　二辨异王臣。
　　阿难。是诸天上各各天人。则是凡夫业果酬答。答尽入轮。彼之天王。即是菩萨游三摩提渐次增进回向圣伦所修行路　四空天人容是业报。彼四天王即是权化。以入大乘首楞严定为欲游戏四禅四空诸禅三昧成佛事故。问前四禅王亦是权化。通凡夫耶。答四禅天王必兼凡圣。如前文说。五不还天四禅天王独有钦闻不能知见。此约一分凡夫所说。故知兼二也　二结示。
　　阿难。是四空天。身心灭尽。定性现前。无业果色。从此逮终。名无色界　身心灭尽者。色身必尽。其心若尽非尽。妄谓为尽。定性现前者。有定果色。若无此色。四心何依。故知有也　二总结虚妄。
　　此皆不了妙觉明心。积妄发生。妄有三界中间妄随七趣沉溺补特伽罗。各从其类　由不如实知真如法一。妄认所明。分别既生。从妄积妄。故云不了等。当知。修禅观人不达此门。或空处。或无所有处。或非非想处。动经六万八万大劫。身心寂灭报尽还堕。总名长寿天难。佛口亲宣。那不明信。补特伽罗此云数取趣　七修罗趣。
　　复次阿难。是三界中。复有四种阿修罗类。若于鬼道。以护法力。乘通入空。此阿修罗从卵而生。鬼趣所摄。若于天中降德贬坠。其所卜居邻于日月。此阿修罗从胎而出。人趣所摄。有修罗王。执持世界。力洞无畏。能与梵王及天帝释四天争权。此阿修罗因变化有。天趣所摄。阿难。别有一分下劣修罗。生大海心。沉水冘口。旦游虚空。暮归水宿。此阿修罗因湿气有。畜生趣摄　法华瑜伽亦说有四修罗。大同于此。诸说修罗。或天或鬼。皆不明了。此经分明。可为标准　三结妄因以诫离二。一结妄因四。初总结虚妄。
　　阿难。如是地狱饿鬼畜生人及神仙天洎修罗　结指诸趣。
　　精研七趣。皆是昏沉诸有为相。妄想受生。妄想随业。于妙圆明无作本心。皆如空花。元无所著。但一虚妄更无根绪　结成虚妄也。精研犹细寻也。妄想受生七趣果也。妄想随业七趣因也。此妄因果皆是无明有为虚相。无实可得。若望圆明如虚空华。本无所有。何根绪而可得耶　二通示业因。
　　阿难。此等众生不识本心受此轮回。经无量劫不得真净　此示妄想受生也。
　　皆由随顺杀盗淫故。反此三种。又则出生无杀盗淫　此示妄想随业也。
　　有名鬼伦。无名天趣。有无相倾起轮回性　结轮转也。鬼伦天趣。略举四恶三善之二也。有无相待互成倾夺。升而复坠。有轮无初　三显正修行。
　　若得妙发三摩提者。则妙常寂。有无二无。无二亦灭。尚无不杀不偷不淫。云何更随杀盗淫事　若发三昧。唯见一体三德秘藏。妙般若也。常法身也。寂解脱也。有无二无非生死也。无二亦灭非涅槃也。唯一中道实相之理。离实相外更无别法。故云云何更随杀盗淫事　四别示重结。
　　阿难。不断三业。各各有私。因各各私众私同分。非无定处。自妄发生。生妄无因无可寻究　杀盗淫三随人别造。名各各私。所造攸同。故云同分。业苦相对必无参差。故云定处。即所感处也。既称为妄。云何有因。故无寻究。此即结答前文为有定处为复自然彼彼发业各各私受之问也　二劝除断。
　　汝勖修行欲得菩提。要除三惑。不尽三惑。纵得神通。皆是世间有为功用。习气不灭。落于魔道。虽欲除妄倍加虚伪。如来说为可哀怜者。汝妄自造。非菩提咎。作是说者名为正说。若他说者即魔王说　要除三惑者此正劝也。前云。三缘断故三因不生。狂性自歇歇即菩提等。不尽下明不断之失。修禅不持戒。是即魔罗业。以妄修于妄。真实可怜愍。汝妄下重指结答以示正邪也。前问云。此道为复本来自有。为是众生妄习生起。今结答云。汝妄自造非菩提咎。即以前句答后问。后句答前问也　大文第七。陈禅那现境者。此之境界。是修行人。由戒定慧渐修有力。内动烦恼。外动魔王。于观行中五阴渐灭。从粗至细。灭一阴时。有十境界被境激发。或烦恼。或业种。或邪思。或天魔鬼神等。现诸异相禅中而发。行人若无多闻智慧。不能觉察。即便取著认非为是先虽修正。返入邪伦。佛哀此等无问而说。然诸经论。明坐禅次亦略说之。微细广说无过此典。天台止观。或引禅经说魔境界。亦出少分耳　文二。初如来无问自说三。一如来告语三。初结前生后。
　　即时如来将罢法座。于师子床。揽七宝几。回紫金山。再来凭倚。普告大众及阿难言　此经家叙。佛答阿难七趣已竟。庆喜既默。众又无辞。合住说法。故云将罢法座。然禅发境界。非一切智孰能知之。若不与说。末代修行遇此难敌。故再凭几显悲深也。
　　汝等有学缘觉声闻。今日回心。趣大菩提无上妙觉。吾今已说　真修行法。汝犹未识修奢摩他毗婆舍那微细魔事　真修行法。即前二决定义观音观门内戒外咒兼前正解。俱是修行入觉之方法也　二示迷显失二。初认魔境。
　　魔境现前。汝不能识。洗心非正。落于邪见。或汝阴魔。或复天魔。或著鬼神。或遭魑魅。心中不明。认贼为子　修妙观智涤内垢障。故云洗心。由魔引起分别念著。故名非正。阴魔等者。常说四魔。谓烦恼魔生死因也。阴魔死魔生死果也。天魔生死缘也。今云鬼神等即天魔属。若涅槃云。皆是先世犯初重禁乃至余篇而现者。此则业因种子被激而生也。是故行人先须明择　二取少证。
　　又复于中得少为足。如第四禅无闻比丘。妄言证圣。天报已毕哀相现前。谤阿罗汉身遭后有。堕阿鼻狱　智论所说。此比丘者。不广寻经论。师心修行。无广闻慧。不识诸禅三界地位。但精勤不息。证得初禅谓是初果。乃至四禅离八灾患。便谓已证阿罗汉果。阿罗汉者此云无生。我已证得无生果。已离三界分段生死。所作已办。更不进修。至无常时。四禅中阴见有生处。忽然起谤。我闻罗汉已得无生。今日云何更有生处。若如是者。佛说罗汉并是虚妄。故知无有得涅槃者。由此起谤决定邪见。天中阴灭。堕阿鼻狱　三敕听许说。
　　汝应谛听。吾今为汝子细分别　可知　二阿难伫闻。
　　阿难起立。并其会中同有学者。欢喜顶礼。伏听慈诲如文　三正为分别三。初总明三。一通明真妄二。初显生佛体同。
　　佛告阿难及诸大众。汝等当知。有漏世界十二类生本觉妙明觉圆心体。与十方佛无二无别　一真妙体本无二相。前文云。我与如来真妙净心无二圆满。斯则心佛众生三无差别也　二明迷妄成异二。一迷真妄起。
　　由汝妄想迷理为咎。痴爱发生。生发遍迷。故有空性。化迷不息。有世界生。则此十方微尘国土非无漏者。皆是迷顽妄想安立　此正叙也。无明妄想迷真常理遂成四惑。略举其二。故云痴爱发生。若具对者。先由不如实知真如法一。即我痴。次于迷处见有所相。即我见。所相既现执而不舍。即我爱。恃此为体转增粗显。即是我慢。楞伽云。七识生灭。如来藏不生灭。此二和合成阿梨耶。此即内识成也。故云遍迷。故有下外器具也。则此下重指。非无漏者。反显诸佛净土即是镜智所现。唯识云。大圆镜智能现能生身土智影。今此有漏。皆妄安立。
　　当知虚空生汝心内。犹如片云点太清里。况诸世界在虚空耶　此结指也。前文云。空生大觉中如海一沤发有漏微尘国皆依空所生。下文云。乃至虚空皆因妄想之所安立。故云况此世界在虚空耶　二悟真妄除。
　　汝等一人发真归元。此十方空皆悉销殒。云何空中所有国土而不振裂　前文云。沤灭空本无况复诸三有。故知。众生共业所感国土及空。一人返妄归真始觉合本。其所感者随妄消殒。前文云。诸器世间应念化成无上知觉。然发真者。合觉之时。虽但见觉无妄可生。此无生妄。未发真者见是实有。其妄所感共变国土。为智所了。宁不振裂。由是诸佛成道。动诸世界。必不徒然　二别示降魔二。一致魔兴二。初因悟动魔二。一正明。
　　汝辈修禅饰三摩地。十方菩萨及诸无漏大阿罗汉。心精通淴。当处湛然　此显悟也。饰亦修也。淴合也。一法界心生佛同体。佛究竟证。菩萨罗汉亦已分证。今三昧者同彼所证。融合一体。妄处全觉。故云当处湛然。
　　一切魔王及与鬼神诸凡夫天。见其宫殿无故崩裂。大地振坼水陆飞腾。无不惊慑　此动魔也。
　　凡夫昏暗。不觉迁讹。彼等咸得五种神通。唯除漏尽　此料拣也。魔与诸天皆修禅定。故得五通。凡夫烦恼一未曾伏。故云昏暗。彼诸魔王。欲界之主。统此国土以为所居。总摄有情以为民众。故得道者。必出魔界。共感国土必倾摇耳　二反显。
　　恋此尘劳。如何令汝摧裂其处　如文　二正为留难。
　　是故鬼神及诸天魔魍魉妖精。于三昧时。佥来恼汝　佥皆也。余如文　二辨降伏二。初顺明二。初引喻广明。
　　然彼诸魔。虽有大怒彼尘劳内。汝妙觉中如风吹光。如刀断水。了不相触。汝如沸汤。彼如坚冰。暖气渐邻不日销殒。徒恃神力但为其客。成就破乱由汝心中五阴主人。主人若迷。客得其便　首楞严定实相智慧。如光如水如汤如主。风刀冰客孰能动焉。此以清净道力。破彼昏浊魔心。如空无碍。物何能沮。或一念动如主心迷。客得其便即成破乱。终不成就　二结劝降伏。
　　当处禅那觉悟无惑。则彼魔事。无奈汝何。阴销入明。则彼群邪咸受幽气。明能破暗。近自销殒。如何敢留扰乱禅定　初二句劝依本修治智慧观察也。则彼下显魔不得便。一人发真。世界消殒。今入三昧宁不动魔。苟能深入禅定唯观实相。魔界佛界一如无二。生死涅槃山河大地。皆即狂劳虚妄华相。故云如何敢留扰乱禅定　二反显。
　　若不明悟被阴所迷。则汝阿难。必为魔子。成就魔人　殷勤启悟令识魔惑。五阴所迷。魔得其便。故正理论云。五蕴者。积聚藏隐诸不善因。譬如群贼藏隐山中时出人间劫夺财物。故知五阴魔所依处。若能观破。魔自消歇　二引事例证。
