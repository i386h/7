<!-- { "loadSidebar": true } -->
　　世尊。如是修心求正定人。若在道场。及余经行。乃至散心游戏聚落。我等徒众。常当随从侍卫此人。纵令魔王大自在天。求其方便。终不可得。诸小鬼神。去此善人十由旬外。除彼发心乐修禅者。世尊。如是恶魔若魔眷属。欲来侵扰是善人者。我以宝杵。殒碎其首犹如微尘。恒令此人所作如愿　欲界第六名大自在。即魔所居处。常恼修行不令成就。若善心乐修。即不在制限。余者皆制。此大神咒。本是修三昧者最上胜缘。故持此咒。能却诸恶。能集众善。愚蒙罔知斯旨。见持咒者。往往兴谤谓非修行。未有一佛不由此咒而得成道度众生矣。如上所说。请细览之。以革斯弊　大文第四。示地位阶差者。既解通行备。内德毕充。复假密言。外助道力。内外相济。岂徒然哉。必序阶位耳。然位有因果。惑有粗细。智有明昧。断有浅深。证有分满。用有优劣。苟昧斯旨非真修行。堕增上慢。以我教中随进德修业胜劣不同。故历五十七位渐入渐深。不同外道天魔都无位次。若不预辩。涉进乖源。既昧断证。错认少得便以为足。如第四禅寡闻比丘。妄认生谤堕阿鼻狱。事非轻小。故须明示免招大过　文二。一阿难请问二。一述益。
　　阿难即从座起。顶礼佛足。而白佛言。我辈愚钝。好为多闻。于诸漏心未求出离。蒙佛慈诲得正熏修。身心快然获大饶益　正熏修者。由持清禁复假密言。内魔不兴。外障不起。以此修禅。更无邪僻。快然获益其大矣哉　二正请。
　　世尊。如是修证佛三摩提。未到涅槃。云何名为干慧之地。四十四心。至何渐次得修行目。诣何方所名入地中。云何名为等觉菩萨。作是语已。五体投地。大众一心伫佛慈音。瞪瞢瞻仰　涅槃最极果也。即位所至处。干慧最初因也。即位发基处。信住行向及四加行。名四十四心。即信解行地。名为修行。初地见道乃至等觉。名为证入。即分证果也。阿难虽知诸地之名。而未能辨名下之义修证行相。故此问也。即示其不解。为未来耳　二如来广说二。一赞请许宣。
　　尔时世尊。赞阿难言。善哉善哉。汝等乃能普为大众及诸末世一切众生修三摩提求大乘者。从于凡夫终大涅槃。悬示无上正修行路。汝今谛听。当为汝说。阿难大众合掌刳心默然受教　刳犹空也。空其身心诸杂念虑谛受法义也　二正为分别二一除迷真起妄为立位之因。然地位之兴本由迷悟。妄迷真起。本性即虚。故有断分。断即成悟。悟有浅深。故成阶降。阶降既分。名位斯别。若不迷真焉有斯位。故须叙也　文三一总显迷悟二。一显一真。
　　佛言。阿难当知。妙性圆明离诸名相。本来无有世界众生　一真之体。湛寂圆明。非真非妄。名相都绝。生界斯泯。既众生世界不立。佛及出世谁名。以众生妄分别。有佛有世界。若了真法性。无佛无世界。斯则一真法界。本无地位也　二叙二相。
　　因妄有生。因生有灭。生灭名妄。灭妄名真。是称如来无上菩提及大涅槃二转依号　真体常住。本非生灭。不如实知真如法一。不觉心动而有于念。念即生相也。生即有灭。念念迁流。展转渐粗。以至业果流转三界。故名为妄。若知前念起恶。能止后念令其不起。渐断粗惑。以至细惑。无明永尽悟极之处。即名为真。菩提涅槃于斯立矣。二转依号者。由初迷真念动。以至流转。名为不觉。翻此不觉。了本无生。即名为觉。此菩提之号。因不觉立。由迷有生。生必有灭。翻此生灭显不生灭。即涅槃之号。对生灭立。生灭既灭。更无所依。故名转依。以真如为迷悟依。转此迷依以为悟依。故名转依。是知菩提涅槃因迷故有。如人因睡即有觉名。此亦如是。非本一真元有二果之异。通约诸位。有六种转依。如余处说　二劝识妄因。
　　阿难。汝今欲修真三摩地直诣如来大涅槃者。先当识此众生世界二颠倒因。颠倒不生。斯则如来真三摩地　上明三种相续。今明二种颠倒。以众生颠倒即摄业果故。如前文云。汝但不随分别世间业果众生三种相续。三缘断故三因不生。则汝心中演若达多狂性自歇。歇即菩提。不从人得。故云颠倒不生即真三昧　三别辨颠倒二。一总叙倒因。
　　阿难。云何名为众生颠倒。阿难。由性明心性明圆故。因明发性。性妄见生。从毕竟无。成究竟有　如来藏心。本性真明。周遍法界。故云性明圆故。由此真明。从性发动。便成所相。所既妄立。生于妄能。能即妄见也。能所二相俱不离真。故云因明发性性妄见生。元是一真。本来无相。忽然妄动二相俄生。从无相真。成有相妄。故云成究竟有。此异相也。
　　此有所有非因所因。住所住相。了无根本　同相也。此上异相为能有。生今同相为所有。异相本非有因而得生起而为同相之因。斯即前文如是迷因因迷自有。下文亦云。妄元无因。于妄想中立因缘性。异既生同。同为能住。异为所住。故云住所住相。此住所住元既无因。复何根本。斯则二相毕竟无住。故云了无根本。
　　本此无住。建立世界及诸众生　无同异相也。依前同异以为根本。而得生起无同异也。以前二相。正是无明梨耶识体。虽分同异。一念转成微细生灭。全是无明。从此变起山河大地根身种子。故起信云。以依不觉故心动。说名为业。以依动故能见。依能见故境界妄现。维摩云。从无住本立一切法。此即无明无因故云无住　二别明倒义三。一众生颠倒二。一因迷有相。
　　迷本圆明。是生虚妄。妄性无体。非有所依　重指业相也。昧圆明真实。成能所虚妄。能所妄动本无因依。妄想发生。无同异中炽然成异。故无体也。
　　将欲复真。欲真已非真真如性　指转相也。由前动故。觉动希静。嫌妄欲真。希欲既生。转增迷倒。不复元静。但得影真。是虚妄心所变起故。故云已非真真如性。
　　非真求复。宛成非相。非生非住非心非法　指现相也。已成虚妄。故云非真。而求于复便现虚相。此即所变真影转成世间诸相也。其相体虚。故云非相。非犹妄也。此即总举。非生下别列。无而忽有故生。有而暂止故住。缘虑相续故心。染净差别故法。体元不实故皆言非。于中非心。即是六粗中前二粗也　二随业受生。
　　展转发生生力发明。熏以成业。同业相感。因有感业。相灭相生。由是故有众生颠倒　此后四粗也。由前心起分别。展转渐粗。执取计名造诸业行。故云熏以成业。憎爱二业各同界趣。业感为因。报应为果。遂有相生相灭之报。淫欲为因。故相生。杀盗为因。故相灭。此即众生业果二相续也　二世界颠倒二。一明世界因起。
　　阿难。云何名为世界颠倒。是有所有。分段妄生。因此界立。非因所因。无住所住。迁流不住。因此世成。三世四方和合相涉。变化众生成十二类　迷毕竟无。成究竟有。有故立界。隔别不同。故云分段。非因而因。无住而住。因能生果。果住于因。因果相生。迁流不断。世由此立。三世四方和合相涉。宛转十二。变化有精亦十二也　二明颠倒相生。
　　是故世界因动有声。因声有色。因色有香。因香有触。因触有味。因味知法。六乱妄想成业性故。十二区分。由此轮转。是故世间声香味触。穷十二变。为一旋复　内由动相。外感风轮。故有声现。因空生摇。坚明立碍。故有色立。金风相摩。则有火光。火则有气。气则香也。宝明生润。火光上蒸。由斯流水。水有冷暖。故成触也。触分涩滑。与舌相对。则有味生。五境合意。则名为法。此六尘境与内根妄想。和合杂乱。由此造作一切诸业。故成业性。业必有报。十二品类由此区分。故成轮转。是故下结成旋复。旋复亦轮转也。声香味触略举十二之四也　三类生差别三。一总标列。
　　乘此轮转颠倒相故。是有世界卵生胎生湿生化生。有色无色有想无想。若非有色若非无色。若非有想若非无想　情想相因。形待不息。有情世界不出十二。动念初起。迷本圆常。影明遂现。故卵生居首。情爱后起。次有胎生。异爱不同。次分湿化。想心纷扰取舍多端。成后诸类有色无色等。下自委辨　二别释十二。一动类。
　　阿难。由因世界虚妄轮回动颠倒故。和合气成八万四千飞沉乱想。如是故有卵羯逻蓝流转国土。鱼鸟龟蛇其类充塞　世界初兴元由虚妄。虚妄故动。动即是风。风即气也。故云和合气成。迷圆常理。成虚妄想。想气和合成于卵生。故动念为初。卵生居首。因兹种类八万四千。世间施设且举此数。理则无量。羯逻蓝者此云凝滑。入胎初位。胎卵未分。鱼鸟龟蛇即飞沈类也　二欲类。
　　由因世界杂染轮回欲颠倒故。和合滋成八万四千横竖乱想。如是故有胎遏蒲昙流转国土。人畜龙仙其类充塞　杂染即爱。爱名为欲。欲故生润乃名为滋。横竖者。人行正道竖首而行。违正因邪。故生横类。遏蒲昙云疱。胎卵分也　三趣类。
　　由因世界执著轮回趣颠倒故。和合暖成八万四千翻覆乱想。如是故有湿相蔽尸流转国土。含蠢蠕动其类充塞　由执著故一心趣境。湿暖之处与想相应即便受生。故云暖成。翻覆乱想者。因即违心背信。翻覆任情。遂感类生。飞走不定。蔽尸云软肉。以其初受湿生。形尚柔软。既不入胎。故无前位　四假类。
　　由因世界变易轮回假颠倒故。和合触成八万四千新故乱想。如是故有化相羯南流转国土。转蜕飞行其类充塞　变易不常。假新换故。触境之处与想相应即便受生。新故乱想者。因即不循仁义。厌故取新。但徇己情。爱彼忘此。假托不实。变受异身。又化生初质风触即坚。既无本形。因触而立。此取转受异身。名之为化。故云转蜕也。羯南云硬肉　五障类。
　　由因世界留碍轮回障颠倒故。和合著成八万四千精耀乱想。如是故有色相羯南流转国土。休咎精明其类充塞　留碍为缘。障隔不决。苟逢明著。爱此受生。名色相羯南。星辰日月。吉者为休。凶者为咎。下至爝火蚌珠。俱此类耳。此等皆是有情变生。能与世间作休咎灾祥之应耳　六惑类。
　　由因世界销散轮回惑颠倒故。和合暗成八万四千阴隐乱想。如是故有无色羯南流转国土。空散销沈其类充塞　销散为缘。惑暗颠倒。厌坏色相。思无边空。色尽心亡。厌空绝想。乃至有顶沉冥幽隐。即无色界外道之类耳　七影类。
　　由因世界罔象轮回影颠倒故。和合忆成八万四千潜结乱想。如是故有想相羯南流转国土。神鬼精灵其类充塞　虚妄影象。似有如无。信忆则灵。绝信则否。蹈迹附影之类。皆从忆想所生。因即外道凡夫。祈神祷祠。存形立影。终身奉事。志慕神通。精灵向附。因果相酬。必生其类　八痴类。
