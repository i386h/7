<!-- { "loadSidebar": true } -->
　　阿难。如汝所明。眼色为缘生于眼识。此识为复因眼所生以眼为界。因色所生以色为界　佛于小乘方便教。说诸因缘法。今明第一义谛。因缘自然皆为戏论。故此牒而征之　二随计牒破。
　　阿难。若因眼生。既无色空。无可分别。纵有汝识。欲将何用。汝见又非青黄赤白。无所表示。从何立界　破根生也。初句牒。既无下四句。无境有识何用破也。既从根生即不须境。若无其境何所分别。所缘既无。能缘何用。汝见下四句。即能生识根无体破也。若谓根生。根非青等。是不可见。复无表示。根尚不立。识从何有。下破境生。
　　若因色生。空无色时汝识应灭。云何识知是虚空性。若色变时。汝亦识其色相迁变。汝识不迁。界从何立　此色空相倾无识破也。初一句牒。空无下四句立理正破。既从色生。空现色亡。识应随灭。谁了虚空。若色下五句据理质破也。色若迁变。汝能了变。识元不迁。既无色相。从何界立。
　　从变则变。界相自无。不变则恒。既从色生。应不识知虚空所在　此随变不变非界破。初二句随变无识破。色若变时识亦随变。名谁为识。不变下四句不变无知破。若不随变识则常在。元从色生。不合知空。
　　若兼二种眼色共生。合则中离。离则两合。体性杂乱。云何成界　破共生也。若根境合生中界者。此识中界知不知别。故云中离。若成别者。此识中界一半合根一半合境。故云两合。两合若成。有杂乱过。知与不知同一界故。界义应非。或离者开义。或犹无也　三结示虚妄。
　　是故当知。眼色为缘生眼识界。三处都无。则眼与色及色界三。本非因缘非自然性　二耳声界三。一牒计双征。
　　阿难。又汝所明耳声为缘生于耳识。此识为复因耳所生以耳为界。因声所生以声为界　二随计牒破。
　　阿难。若因耳生。动静二相既不现前。根不成知。必无所知。知尚无成。识何形貌　先破根生。此胜义也。初一句牒。动静下三句正破能生。若无前境。根自不成。由尘发知故。必无下况破所生。若实无知。根尚不立。更何有识。
　　若取耳闻。无动静故闻无所成。云何耳形杂色触尘名为识界。则耳识界。复从谁立　破浮尘也。初三句纵破。设取浮尘之耳容有闻者。若无动静亦不成闻。云何下三句正责破也。如何将此可见浮尘杂色触法为识之界。则耳下二句双质二根。从何为界生耳识耶。
　　若生于声。识因声有。则不关闻。无闻则亡声相所在　已下破境生。初句牒。识因下根境俱亡破。声能生识。何假于闻。此亡根也。若无于根。声亦不有。此亡境也。根境俱亡。识从谁生。
　　识从声生。许声因闻而有声相。闻应闻识　闻声同识破。初三句双牒。汝谓识因声生。又许因根有相。今闻声时即是闻识。
　　不闻非界。闻则同声　初句不闻无界破。若不闻识亦不闻声。能闻所闻俱无界义。后一句闻识同声破。可知。
　　识已被闻。谁知闻识　成所无能破也。能了之识已作句闻之境。谁为能知知此闻识。
　　若无知者。终如草木　无知草木破也。了别既无。草木何异。
　　不应声闻杂成中界。界无中位。则内外相复从何成　破共生也。初二句正破中界。根境各生尚非。共生岂有此理。后三句显无根尘。对边立中。中既不成。边亦不立也　三结示虚妄。
　　是故当知。耳声为缘生耳识界。三处都无。则耳与声及声界三。本非因缘非自然性　三鼻识界三。一牒计双征。
　　阿难。又汝所明鼻香为缘生于鼻识。此识为复因鼻所生以鼻为界。因香所生以香为界　随计牒破。
　　阿难。若因鼻生。则汝心中以何为鼻。为取肉形双爪之相。为取嗅知动摇之性　先破根生。此以浮尘胜义二根双问。二俱有过。
　　若取肉形。肉质乃身。身知即触。名身非鼻。名触。即尘鼻尚无名。云何立界　破浮尘也。初句牒。次二句破。若取双爪。此乃身摄非属鼻根。设有所知。但名知触不名知香。名身下二句结非香鼻。鼻尚下指无界义。此下破胜义根。
　　若取嗅知。又汝心中以何为知。以肉为知。则肉之知元触非鼻　初三句牒计总问。以肉下破。浮尘是知。身自知触。非是鼻根也。
　　以空为知。空则身知肉应非觉。如是则应虚空是汝。汝身非知。今日阿难应无所在　破空是知。初三句根无知觉破。如是下二句空即是身破。汝身下三句结无本体。
　　以香为知。知自属香。何预于汝　破香是知。此正破也。香自有知。何关汝鼻。
　　若香臭气必生汝鼻。则彼香臭二种流气。不生伊兰及栴檀木　破转计也。初二句牒计。设汝若言非不相干由有我鼻香臭方立犹如鼻根由香故有。则彼下破。今四句质不生香破也。
　　二物不来。汝自嗅鼻为香为臭　嗅根何气破。
　　臭则非香。香应非臭　香臭相倾破也。非无也。无不闻也。
　　若香臭二俱能闻者。则汝一人应有两鼻。对我问道有二阿难。谁为汝体　俱闻二体破也。鼻若生香。必不闻臭。必若生臭应不闻香。今既俱闻鼻须有二。二鼻若立两体还成。正为何体。
　　若鼻是一。香臭无二。臭既为香。香复成臭。二性不有。界从谁立　互即双亡破也。若汝不许鼻有二者。则香臭混然都无有别。以从一鼻之所流故。若无香臭。说何为知名生识界。
　　若因香生。识因香有。如眼有见不能观眼。因香有故应不知香　此下破境生也。初句牒。识因下五句举例夺破。眼能有见。见不观眼。香能生识。识不知香。
　　知即非生。不知非识。香非知有。香界不成。识不知香。因界则非从香建立　反覆纵破也。纵许汝识能知香者。此则不合言从香生。故云知则非生。设若不能知此香臭。又何名识称了别耶。故云不知非识。香不因根。无有香界。故云香非知有香界不成。识不了香。非可说言因香有识。
　　既无中间。不成内外。彼诸闻性毕竟虚妄　总结破也。识既无生。根境不立。设有闻性皆虚妄耳　三结示虚妄。
　　是故当知。鼻香为缘生鼻识界。三处都无。则鼻与香及香界三。本非因缘非自然性　四舌识界三。一牒计双征。
　　阿难。又汝所明舌味为缘生于舌识。此识为复因舌所生以舌为界。因味所生以味为界　二随计牒破。
　　阿难。若因舌生。则诸世间甘蔗乌梅黄连石盐细辛姜桂都无有味。汝自尝舌。为甜为苦　破根生也。初句牒。则诸下举无五味以问舌根。即无味自尝问也。
　　若舌性苦。谁来尝舌。舌不自尝。孰为知觉。舌性非苦。味自不生。云何立界　有无随计破也。舌若有味。根已成境。孰知根者。无味之时味必境生。独有汝根焉能生识。下破境生。
　　若因味生。识自为味。同于舌根应不自尝。云何识知是味非味　引例无知破也。从味所生岂合名识。故云识自为味。设许名识。亦不自尝。引例可见。
　　又一切味非一物生。味既多生。识应多体　如前五味各生一物。识必境生亦应多体。即识从于味。识即成多也。
　　识体若一体必味生。醎淡甘辛和合俱生诸变异相。同为一味应无分别。分别既无则不名识。云何复名舌味识界　若一体识必从境生。能生之境亦应一体。何分五别。分别下纵破。五味不分。何名了别说为识耶。此则味从于识。味应无别。云何下一一句总责识体从二得名。根生境生二俱失故。
　　不应虚空生汝心识　破空生也。
　　舌味和合。即于是中元无自性。云何界生　破共生也。既从合生。自性属谁而名界耶三结示虚妄。
　　是故当知。舌味为缘生舌识界。三处都无。则舌与味及舌界三。本非因缘非自然性　五身触界三。一牒计双征。
　　阿难。又汝所明身触为缘生于身识。此识为复因身所生以身为界。因触所生以触为界　二随计牒破。
　　阿难。若因身生。必无合离二觉观缘。身何所识　破根生也。观对待也。无二所觉为相待缘。独此身根无生识理。下破境生。
　　若因触生。必无汝身。谁有非身知合离者　无身非觉破也。有身无触尚不成知。有触无身故非能觉。非身无身也。下根境互亡破也。
　　阿难。物不触知。身知有触　此指现道理也。物无觉触之知。身则能觉于触。斯理昭然。明白可见。
　　知身即触。知触即身　此下依理推破。此二句根境相即也。今汝若许触能生识。触则有知与身何异。应可身亦名触触亦名身。俱有知故。应立量云。汝之身根定触所摄。以有知故。如所执触。汝所执触定身根摄。以有知故。如汝身根。斯则触既生识。遂令相即也。
　　即触非身。即身非触。身触二相元无处所　身触俱非也。以相即故遂令俱非。则触不成触。身不成身也。应立量云。汝之身根定非身根。以有知故。如所执触。汝所执触定非是触。以有知故。如汝身根。将汝一因成我四量。令汝相即。亦令俱亡。身触下二句结无二位。下破离合。
　　合身即为身自体性。离身即是虚空等相　初二句合即唯身破。触既合身。合应无二。唯一身根更无触位。后二句离应无触破。触若离身复何成触。如虚空相亦无触位。
　　内外不成。中云何立　例破识体也。触立则根立。内无则外无。根境不存。识何为相耶。
　　中不复立。内外性空。则汝识生从谁立界　双牒反质也。三位俱空。识从何立　三结示虚妄。
　　是故当知。身触为缘生身识界。三处都无。则身与触及身界三。本非因缘非自然性　六意识界三。一牒计双征。
　　阿难。又汝所明意法为缘生于意识。此识为复因意所生以意为界。因法所生以法为界　二随计牒破。
　　阿难。若因意生。于汝意中必有所思。发明汝意。若无前法。意无所生。离缘无形。识将何用　先破根生。此离尘无体破也。初一句牒。于汝下五句正破能生。由法生故种种心生。若无法尘意根不起。离缘下二句例破所生。离前法缘。尚无根之形貌。况所生识。将何起用。
　　又汝识心。与诸思量兼了别性。为同为异　此下同异俱非破也。此总问同异。识心第八也。思量第七也。了别第六也。七八二识俱第六根。亦同名意。故此双问二俱有过。
　　同意即意。云何所生　破同也。若识与意其体同者。识即是意。云何更分能生所生。此下破异。
　　异意不同。应无所识。若无所识云何意生　无识非生破。初句半牒半定。应无下破。既识与意异。应一有所识一无了知。苟无了知何言意生。以意有知故。
　　若有所识。云何识意　设使此识有了别者如何辨异识之与意。此有识无异破也。
　　唯同与异二性无成。界云何立　双结不成也。同义无凭。异又非理。二性不立。云何识生从汝根出。下破境生。
