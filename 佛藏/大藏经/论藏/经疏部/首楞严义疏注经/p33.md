<!-- { "loadSidebar": true } -->
　　佛问圆通。我以观察风力无依。悟菩提心。入三摩地。合十方佛。传一妙心。斯为第一　五虚空藏菩萨四。一同佛所得。
　　虚空藏菩萨即从座起。顶礼佛足。而白佛言。我与如来。定光佛所得无边身　定光佛即然灯佛也。由观四大虚妄有生无物可得同于虚空。故得身相犹如虚空周遍无碍也　二备叙神用。
　　尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方。尽虚空际诸幢王刹。来入镜内。涉入我身。身同虚空不相妨碍。身能善入微尘国土。广行佛事。得大随顺　观四大性及以自心。唯是圆明清净宝觉。觉体无碍周遍一切。故能以四宝珠照十方界。化成虚空。于心现镜。光照诸刹。来入镜中。身刹互入不相妨碍。广大随顺施作佛事。十种光者十身卢舍那也　三由观获证。
　　此大神力。由我谛观四大无依妄想生灭虚空无二佛国本同。于同发明。得无生忍　此叙观成获忍发此大用。四大身心。虚空佛国。同一虚妄唯是圆常。冥此发用。岂拘方所　四结酬所问。
　　佛问圆通。我以观察虚空无边。入三摩地。妙力圆明。斯为第一　由观空故。现身现土互相涉入。依此得名虚空藏耳　六弥勒菩萨三。一遇佛受教。
　　弥勒菩萨即从座起。顶礼佛足。而白佛言。我忆往昔经微尘劫。有佛出世。名日月灯明。我从彼佛而得出家。心重世名。好游族姓。尔时世尊教我修习唯心识定入三摩地　具云梅咀利曳那。此云慈氏。灯明佛时。妙光菩萨八百弟子。中有一人。号曰求名。是此人也。心重世名多游族姓者。盖由心外见境。驰求不息。分别诸法种类名相。不知自心熏习所现。即是不了心及缘。则生二妄想也。为对治故。教唯识观　二依教修观二。一久修离过。
　　历劫已来。以此三昧事恒沙佛。求世名心歇灭无有　初修此观。已得对治。知世名利有无厚薄。皆我自己唯识所变。不从他来。由此驰求顿尔皆息　二观成得道二。一证唯心。
　　至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现　此观初成。位当解行。今得三昧正入初地。名真见道。谓以一实根本无分别智与法界冥合。能所一如无有二相。故唯识颂云。若时于所缘。智都无所得。尔时住唯识。离二取相故。当尔之时。方名亲证。乃至尽空如来国土净秽有无。皆是我心变化所现故五位中名通达位也　二现诸佛。
　　世尊。我了如是唯心识故。识性流出无量如来。今得授记。次补佛处　既能现亲证真唯识理。依正净秽皆唯心现。故无量佛从识性流。今得补佛。亦我识变非由他也　三重指结酬。
　　佛问圆通。我以谛观十方唯识。识心圆明入圆成实。远离依他及遍计执。得无生忍。斯为第一　初观染净依正皆唯识变本无自性。即不起虚妄遍执计我及法。即离遍计。决了能变所变元是菩提妙觉明性。即离依他。唯一圆成清净宝。觉故云远离依他及遍计执。故唯识云。初即相无性。次无自然性。后由远离前所执我法性。即斯义也　七大势至菩萨三。初遇佛受教二。一标指。
　　大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世名无量光。十二如来相继一劫。其最后佛名超日月光。彼佛教我念佛三昧　亦名无量光得大势。如观经释。念佛三昧如下自明　二叙教二。一喻显二。一喻不念之失。
　　譬如有人一专为忆一人专妄。如是二人。若逢不逢或见非见　专忆如佛。专忘谓不念者。如是众生见佛不定。故云若逢不逢等　二喻念佛之得。
　　二人相忆。二忆念深。如是乃至从生至生同于形影。不相乖异　佛与众生。忆念相应。故佛与生如形影也　二法合二。一合不念。
　　十方如来怜念众生如母忆子。若子逃逝虽忆何为　如母忆子佛也。若子逃逝生也。虽忆何为不会遇也　二合念佛二。一提喻贴合。
　　子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便自得心开　初提喻。若众下贴合。不假下得益　二寄喻重显。
　　如染香人身有香气。此则名曰香光庄严　染香有香气。念佛得见佛。因果相称。谁谓不然　二修习获证。
　　我本因地。以念佛心入无生忍。今于此界。摄念佛人归于净土　念佛入无生者。初即以生灭心。缘念佛之相好。专注一境。心无间然。见佛相好光明庄严依报眷属一一乐事。如对明镜自见面像。周眸遍览无非佛果。然后复观所念之佛诸有境界。俱为虚妄。本无自性。以从念想之所现故。能念之心已起未起自何而有。不见一法毕竟空寂。以心不见心无相可得。斯则能所俱寂本来离念。离念相者等虚空界无所不遍。法界一相。即是如来平等法身。此则由念相好见法身佛。即无生念也。故云以念佛心入无生忍。我既得度。众生法身与我无异。无异之性互相关涉。故念佛者我皆摄取。故云摄念佛人归于净土　三结答所问。
　　佛问圆通。我无选择。都摄六根。净念相继得三摩地。斯为第一　念属意根。意根即诸根所依。故摄六也。念即无念。故云净念。不以念间。故云相继。此即于根大性而悟入也。

　　首楞严义疏注经卷第五(之二)



　　首楞严义疏注经卷第六(之一)

　　　　长水沙门子璇集
　　第五返闻真实证。此门次第合次那律。以是六根之耳根故。今以圆通义广庆说相继敕简连环。故最后说。以表臻极真实故尔。若前便说。诸佛放光庆赞此门。即余圣无功。若不庆赞。不表此门。是真圆通。故今科为返闻真实也　文二。一正陈修证三。一正叙因修二。一遇佛禀教。
　　尔时观世音菩萨即从座起。顶礼佛足。而白佛言。世尊。忆念我昔无数恒河沙劫。于时有佛出现于世。名观世音。我于彼佛发菩提心。彼佛教我从闻思修入三摩地　梵音阿那婆娄吉底输。此云观世音。从能所境智以立名也。值佛观法。皆其所师。师资相承无相违耳。闻思修慧诸行通途。无有一佛不以音声而化群品。无有一机不从耳根闻教解悟。由是彼佛教从此入　二如教修观。
　　初于闻中入流亡所。所入既寂。动静二相了然不生。如是渐增。闻所闻尽　入流犹返流也。初观闻性。返照离缘。不随前尘流转起灭。故云入流亡所。所缘声相由不随故。寂然不起。起即是动。既亡动相静亦不生。以动静境是耳家所取。今观无性本无所有毕竟叵得。故云了然不生。即所取无相也。圆觉云应当远离一切幻化虚妄境界。复增观行。所缘既亡。闻相不起。此能闻相即是闻慧。能所俱寂。故云闻所闻尽。此遣闻慧也。一根既尔。余根亦然。亦是前文此根初解先得人空也。圆觉云心如幻者亦复远离。
　　尽闻不住。觉所觉空　尽闻之处即思慧为体。名之为觉。此之觉慧属第六识。是则舍闻而观于义。今亦不住此尽闻处。更进观行。观破此觉及所觉闻。二俱不立。故名为空。此遣思慧。即前文云。空性圆明成法解脱。圆觉云远离为幻亦复远离。
　　空觉极圆。空所空灭　觉空之处思慧既尽。唯与修慧相应。观行增微修慧圆极。故云空觉极圆。此能空修慧与所空觉亦俱不存。故云空所空灭。此遣修慧。即是前文解脱法已俱空不生也。圆觉经云。离远离幻亦复远离。
　　生灭既灭。寂灭现前　生灭既灭。即结前三慧三空尽也。既展转空。俱属生灭。至此已极。故云既灭。无生真理寂常妙性了然明现。故云寂灭现前。故上文云。是名菩萨从三摩地入无生忍。此乃圆观闻性。无前境界。渐澄粗念。稍除细想。以至无念。如上文云。静深不动。沙土自沈清水现前。名为初伏客尘烦恼。去泥纯水。名为永断根本无明。明相精纯。一切变现不为烦恼。皆合涅槃清净妙德。此即始从观行至相似觉。名生灭位。入随分觉证无生忍。名无生位。然此初证境界不可思议。与佛无殊。故经云。初心毕竟二不别。如是二心前心难。入此位后。心心寂灭。自然流入萨婆若海。此之观门。即是圆修一心三观。今为从闻思修返照离缘显自闻性粗念不起细念不生以至寂灭。挟空义说。是则一空一切空也。闻性显处中道理现。名寂灭现前耳　二具彰果德二。一获果德。
　　忽然超越世出世间。十方圆明获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰　前寂灭现前是断德。本觉妙心是智德。慈悲二力是恩德。既是圆修。三德圆证。故超世间凡夫出世三乘。此最上乘。唯佛与佛乃能究尽也。十方圆明者。证此境界。见十法界三种世间。无不是如。无不成佛。圆故无德不备。明故无障不尽。无缘慈悲是佛心相。具足众德是德之首。胜中胜法故云殊胜。本妙觉心即是己心。与诸如来无二圆满。今日亲证。故名为合。合故得乐。故同慈力。一切众生亦是此心无二无别。故亦彼合。合故见其本成佛道抂自流浪。故可悲仰。自下见应拔苦。皆由此二而流演耳　二明妙用三。一三十二应三。一标举。
　　世尊。由我供养观音如来。蒙彼如来授我如幻闻熏闻修金刚三昧。与佛如来同慈力故。令我身成三十二应入诸国土　以如幻力。熏修闻思修慧。成金刚三昧。能破无始微细无明。圆证如来藏体。依体起用。随缘能应入国土身。华严云。清净妙法身。湛然应一切。今言三十二者。以能感之类不出斯数。非所现应有限量耳　二列释四。圣身四。一佛身。
　　世尊。若诸菩萨。入三摩地。进修无漏。胜解现圆。我现佛身。而为说法令其解脱　第十地菩萨。坐华王座垂成正觉。亦须别佛说教闻熏令断最后微细无明。故观世音。现第十重他受用身而为说法。言胜解者。于决定境。忍可印持。不为异缘之所引转。此指最极根本无分别智将圆满时。故名胜解。然此菩萨。登住已去虽为因位。便能现上位身为彼说法。以此圆证一位即诸位更无浅深。故能现耳　二独觉。
　　若诸有学。寂静妙明。胜妙现圆。我于彼前现独觉身。而为说法令其解脱　麟觉独悟。出无佛世。厌喧乐静。独处山林。资加二位名为有学。此后断惑便证无学。约自乘理智将证未证。名寂静妙明。菩萨现同类身。先称本习。后令近佛　三缘觉。
　　若诸有学。断十二缘。缘断胜性胜妙现圆。我于彼前现缘觉身。而为说法令其解脱　辟支迦罗云独觉。亦云缘觉。前但自悟。今依教悟。观十二缘。作流转还灭二种观法。以集谛为初门。未发真前名为有学。理智将圆。菩萨身同必诱令进也　四声闻。
