<!-- { "loadSidebar": true } -->
　　我处于山谷此下九行偈颂第二举昔日之忧形释今日之喜。但上长行释中本有二。第一举昔之悔第二举昔疑也。今此九行偈亦分为二。初有六行偈颂上昔之悔第二有三行颂上昔日之疑也。今就初六行颂悔中自有三阶。初一行半偈先出生悔之处正颂悔。第二有三行出昔日所悔之法。第三有一行半结生悔心也。今者第一上直言悔未知在何处时生此疑悔。今偈中既广是故出生疑悔之处。秖在山谷林中宴坐行道于时起疑悔之心生怨叹之意。何以知然。如来昔日唯为诸菩萨受记得佛不言。声闻得佛。由是义故生疑悔之心。然在大众中亦有疑有悔山谷中亦有疑有悔。悔我不求大乘生疑谓言既同入法性云何如来以小乘度我以大乘度彼。法性既同不应有小大异。此则是以理惑教。又如来亲说有三乘教差别法性之理何必是同。此则是以教惑理也。今从多论闻在大众中眼见耳闻菩萨胜事举扬大士德高行远。我既不豫在斯例中。于时唯得起悔恨无暇得起疑惑之意。若在山林静处于时多生疑惑之心也。我等亦佛子同入无漏法下有三行偈。是第二出昔日所悔之法也。自有三意。初偈明生说法利。次一偈明生三十二相等内外功德。后偈明生八十种好等内外功德。我独经行时下有一偈半。是第三举山谷静处及在大众之中结生悔心。此则表静处亦得起悔也。我常于日夜此下三行偈颂上举昔疑形释今日喜。就此三行偈既广自分为三阶。初一偈正颂上昔日有疑也。第二一偈出昔日所疑之事。第三偈明今日得解故昔日疑除也。今者第一以教惑理故言为失也。有时复以理惑教故言为不失也。是故言以理惑教以教惑理。踟蹰理教之间故言为失为不失此之谓也。我常见世尊称叹诸菩萨一偈是第二即出所疑之事。秖由见如来大品教时独称叹菩萨德高行美皆得成佛。为是事故所以有疑也。今闻佛音声一偈是第三明今日得解故昔日疑除即有二意。上半偈明解开三下半偈明解显一。此意即显昔日以理惑教之是以教惑理之非。今无漏难思议之力众生至道场。此语果与昔日以理惑教相应也。
　　我本著邪见此下有五行偈是第二颂上第二悔过自责疑。但上长行中本有二。第一总悔过今者不颂唯颂第二举别释总也。但上释中自有二。第一悔昔不取大今不颂也。第二悔昔取小今者颂之也。上言而我等不解方便随宜所说遇便信受思惟取证。今就此五行偈中自分为三。初有两行偈正颂上悔昔取小。第二从而今乃自觉下有二行偈明今日得解。第三佛于大众中下一行明恶灭也。就第二今日得解中有二。初而今乃自觉非是实灭度此半行明解权。第二若得作佛时下一行半明解显一也。
　　初闻佛所说此下有六行半偈是第三义出不颂上长行。何以得知。长行中明昔日有疑不明今日新疑除。上方便品明权智难测实智甚深。
　　又言佛以方便力示以三乘教。藉此生疑惑之心。但闻上广说开三显一此疑得除。就此六行半偈中自有两段。今初闻佛所说心中不惊疑下一偈先出疑惑之心。第二从佛以种种缘下五行半广明疑除。今就此五行半中自有三阶。初一行偈正总明疑除也。第二佛说过去世无量灭度佛下三行引三世佛皆先三后一。别出除疑之教。第三世尊说实道下一行半偈总结疑除也。
　　闻佛柔软音此下两行半偈是第四颂上长行中第三结领解也。但上长行中本有二。一者结昔之忧今者略不颂也。唯颂第二结今日之喜。但上结今日喜中本有二阶。一者明恶事去故喜二者明好事来故喜。今此两行半偈亦分为二。今初闻佛柔软音下一行半颂上第一恶事去故喜。上言而今从佛闻如是法断诸疑悔也。后偈颂第二言今日乃知真是佛子从佛口生从法化生得佛法分也。
　　尔时舍利弗法说开三显一化上根人中本有四段。此下是第三段明如来述成上根人得解之相。本言四段之中例开为二。此中有二者。第一佛告舍利弗先述古。第二述今从我今还欲令汝忆念本愿下是也。
　　舍利弗汝于未来世此下是第四段。即为上根人授记就中亦有二者。第一尽偈以来正为舍利弗受记。第二从大众见舍利弗得记仍起随喜供养比知欢喜。然舍利弗记有长行与偈颂也。只就长行中有八重。第一记行因第二当得作佛下记得通别二号也。第三国名离垢下记国土第四华光如来亦以三乘教化众生下释物疑也。第五其劫名大宝庄严下记人物第六舍利弗华光佛寿下记寿命长短。第七华光如来过十二小劫下记其后佛第八华光佛灭度之后下记像正二法也。上第四释物疑。疑言华光佛国土纯净所化之人皆是菩萨大士。则菩萨大士初不闻三乘之名。今何故言以三乘法教化众生耶。解释者言华光佛所化实是菩萨大士。所以说三乘者此则遂大士位怀之意。何者菩萨位心应为说四谛者为说四谛。应说十二因缘者为说因缘堪闻六度者为说六度。今华光佛为说三乘法用故言以本愿故说三乘法也。
　　尔时四部众此下是第二明诸天见舍利弗得记故欢喜。所以欢喜者正言心平等。今身子既得记冀我亦在斯例是故欢喜也。就中自有长行与偈也。亦就长行中自有二。第一明大众见舍利弗得受记。第二正明欢喜。就中有三。心大欢喜一句明意业欢喜。各各脱身所著上衣下明身业供养。而作是言下明口业赞叹也。偈中有三三偈半明闻法欢喜。次两行偈明见受记故喜。次一偈明回向也。
　　尔时舍利弗白佛言我今无复疑悔譬喻品应在此初。所以在卷首者意如前述也。但明因中有四段。第一略明开三显一动执生疑。第二怀疑致请。第三广明开三显一断疑生信。第四别流通因也。今者故是第三广说开三显一断疑生信段本有三。即化三根人为三段。法说开三显一化上根人已讫。自此下竟四大弟子受记品是第二段譬说开三显一化中根人。就此譬说化中根人自有四段。即是四品为四段。第一此譬喻品一品正明如来为中根人譬说开三显一同归之理。正化中根人也。第二信解品明中根人领解也。第三药草喻品明如来述成中根人得解之相。第四受记品明如来为中根人受记也。又就此四段之中各开为二。今且就第一正譬说开三显一中有二者。第一先明舍利弗为中根人更请佛譬说也。第二明如来答请即为譬说开三显一之义也。舍利弗所以为中下根人请者凡有二意。一言此中下根人虽复识有利钝然颁类是同。今上既在先得解云何直置其颁类不解同归之义。为此意故请佛为说也。二者如来上既记上根得佛然昔是声闻今成菩萨。菩萨之德必有两心自行则远求佛果化他则广济众生。备此二意是故为中下根人重请佛说也。
　　今就两段之中各开为三。请中有三者。将欲为中根人请佛重说开三显一之义。是故第一先自陈己解正由己解同归之理。是故得菩提之记也。第二即牒出未解之徒。从是诸千二百下是第三结请也。第二明此学人皆未解人亦何啻千二百人。今止举此以为请端也。离我见即是身见也。及有无见者即断常二见也。等者即是见取戒取也。此诸人等闻佛开三显一相与皆以理惑教以教惑理。自疑所得为是为非故言皆堕疑惑也。从善哉世尊愿为四众说其因缘令离疑悔是第三结请。
　　尔时佛告舍利弗自此下是第三答亦有三段者。第一是譬说缘起第二从若国邑聚落以下尽一百行偈以来正是譬说开三显一化中根人。但中根之徒既解同归之理自知必得佛。是故第三从汝舍利弗我此法印以下尽品有六十五行偈即奖劝中根人受行也。又就此三段之中各开为二。缘起中二者。第一竟皆为化菩萨故对舍利弗呵中根凡夫。第二许为譬说同归之理。所以第一先呵者此则发起中根之徒忿击之心令其因忿致启。夫有心识者同归作佛然理唯一致无三差别。
　　上已具明何事不解。就此第一自有三意。以种种因缘下明教一皆为阿耨多罗三藐三菩提耶者明果一。是诸所说皆为化菩萨故者明人一也。若便呵之太过容生羞耻之心。或起退堕之意。由我是佛弟子。是故致此呵啧。是故第二从舍利弗今当复以譬喻更明斯义诸有智者以譬喻得解。此则明佛许为譬说同归之理。虽然人根有利钝之殊解悟有前后之别。汝今尚未解我当更譬说。就此第二自有二。然舍利弗下正许譬说。次诸有智者下叹中根人也。圣人洞见物情是故与夺得时。前呵后许意致如此。第二正譬中有二者。第一是长行第二是百偈重颂也。第三六十五行偈奖劝中根人。有二者。然奖劝之意秖明弘经益物自行化他种同归之因感圆极妙果。是故第一言汝舍利弗我此法印一行偈。先出所弘之经即是是法华。第二从在所游方勿妄宣传尽品有六十四行偈。正奖劝受行弘经益物。但前化上根人中劝令行因复劝慕果。今此卷末唯劝行因不劝慕果。但慕果之心易生行因之意难立。何以知然。如世间人无不贪乐高官重位自在富乐。然此等皆是报果不空来必由因感。及至苦行修道盖不足言。是故唯劝行因意况如此也。
