<!-- { "loadSidebar": true } -->
　　经。尔时世尊说是往昔因缘之时无量阿僧企耶人天大众皆大悲喜叹未曾有悉发阿耨多罗三藐三菩提心复告树神我为报恩故致礼敬佛摄神力其窣堵波还没于地。
　　下品第四大段众闻得益文分为三。初牒前所说。次无量阿僧祇耶下明得益多少。次复告树神下答问总结。准前长行。但阿难问佛礼塔由。此中即答树神所问。故前问中应有树神同问礼由。但略不说。后佛摄神力下明塔归故。以事讫故。

　　十方菩萨赞叹品第二十七

　　十方菩萨赞叹品三门分别。言来意者。流通有三。谓学行赞重付属三别。令其后代依法修行。获益既多。故申庆赞。故前品后有此品生。释名者。赞者称也。叹者吟也。即称扬吟咏。应言触事美德云赞理谕扬为叹。初人后法。或通人法俱称赞叹菩萨能赞之人。十方说其来域。欲令有情殷重。故举十方远来。胜人尚自谕扬。劣者何不歌咏。又彰胜者能故非下劣者。欲令慕胜增进修故。故下品云。令未知者随顺修学。释难者。问何故旧经总为一品。今者新翻别为四品。答准梵本经。每一品头书一菩萨。或复点记。今依梵本四人赞叹各别书记。故今分四。旧人以见同是赞佛故合为品。又解。旧文脱无其记。且如赞叹。新经四人。旧经即无大辨才赞。故开合异。问准旧本经。无量菩萨从此世界至金宝盖山如来国土礼赞彼佛。新经即云。各从本土诣鹫峰山。礼世尊已同音而赞。如何乖反。答旧错今是。何者。是处闻经合赞此佛。又准上来即有十方菩萨。何故俱往金宝山国赞彼佛耶。若云说经由其信相。信相后时当得成佛名金宝山。故往赞彼者。此亦不尔。何者。现宝山佛非信相身。彼佛又非说授之主。又后不言此诸菩萨从彼土来。如何得言承彼佛力。故请虽由妙幢能说即释迦佛。闻法来此亦俱释迦力。彼妙幢师故赞释迦。新文为正。文段分三。初菩萨云集。次正申礼赞。后如来叹印。
　　经。尔时释迦牟尼如来说是经时于十方世界有无量百千万亿诸菩萨众各从本土诣鹫峰山。
　　下此即初段。初经家序。二于十方世界下菩萨云集。
　　经。至世尊所五轮著地礼世尊已。
　　下申礼赞。初身礼后语赞。此初也。能发身语即是意业。三业礼赞表敬深也。
　　经。一心合掌异口同音而赞叹曰。
　　下申赞。初标次赞。此初也。于境专念云一心。尊重情深故合掌身殊故异口齐赞故同音。
　　经。佛身微妙真金色其光普照等金山清净柔软若莲华无量妙彩而严饰三十二相遍庄严八十种好皆圆备光明炳著无与等离垢犹如净满月。
　　下赞有十一颂分二。初十颂赞三身。后一颂结略发愿。赞三身中初八颂赞化身恩德。次一颂赞报身智德。后一颂赞法身断德。赞恩德中初二颂赞现身。次一颂赞说法。次一颂赞福智。次四颂赞利生。赞现身中初一颂所依总身。次一颂相及随好具如前辨。
　　经。其声清彻甚微妙如师子吼震雷音八种微妙应群机超胜迦陵频伽等。
　　下赞说法。八种微妙声者三经不同。依梵摩喻经云。一最妙声。二易了。三深远。四濡软。五不妄。六不误。七尊慧。八调和。二中阴经云。一非男。二非女。三非长。四非短。五非贵。六非贱。七非苦。八非乐。三依十住断结经云。一不男。二不女。三不强。四不软。五不清。六不浊。七不雄。八不雌。初二经小乘。十住断结大乘。见闻异故。迦陵频迦等者妙音鸟也。
　　经。百福妙相以严容光明具足净无垢智慧澄明如大海功德广大若虚空。
　　下赞福智。初半福次半智。一一相好各百福严。前赞身光据总身。此赞光明即别相好。言百福者。准大毗婆沙论第一百七十七。云何谓百福。答此中百思名为百福。何谓百思。谓如菩萨造作增长足善住相业时。先五十思修治身器令净调柔。次起一思正牵引彼。后起五十思令其圆满。乃至顶上乌瑟腻沙相业亦复如是。由此故说佛一一相百福庄严。何为五十思。答依十善业道各有五思。一离杀思。二劝道思。三赞美思。四随喜。五回向。谓回所修向菩提故。乃至正见亦尔名五十思。有说。十业各起下中上上胜上极五品善思如杂修静虑。有说。十业各起五思。一加行净。二根本净。三后起净。四非寻所害。五念摄受。有说。缘佛一一相起五十刹那未曾习思。相续而转。不有评家。然准道理。初说为善。若下中上等如杂修静虑。应有相好胜劣不同。若说加行根本后起等五。即应方便后起同感无别。许同感者。应三时何别。若胜劣异。相好亦应尔。若云起五十未曾习思。何因不许或有增减。若依大乘。虽未见文传有二释。云如十善业互相资即为百业。又云如一一业各有十种。谓一自作。二教他。三庆慰。四随喜。五少分。六多分。七全分。八少时。九长时。十尽寿。故为百业。
　　经。圆光遍满十方界随缘普济诸有情烦恼爱染集皆除法炬恒然不休息。
　　下赞利生。初一颂总赞为利生故现身说法。初句身。第二句为利。第三句赞净。第四句法。即中二句通于身法。
　　经。哀愍利益诸众生现在未来能与乐常为宣说第一义令证涅槃真寂静佛说甘露殊胜法能与甘露微妙义引入甘露涅槃城令受甘露无为乐。
　　下别赞。初二颂赞所说法能得涅槃。后一颂赞所说法能得菩提。得涅槃中一颂令得。一颂重成。所说所得皆能除苦安乐故如甘露。
　　经。常于生死大海中解脱一切众生苦令彼能住安隐路恒与难思如意乐。
　　下一颂令得菩提。即八正道名安稳路。
　　经。如来德海甚深广非诸譬喻所能知于众常起大悲心方便精勤恒不息。
　　下一颂赞报身智德。以大悲故常利有情不入涅槃恒不休息。故辨中边颂云。胜故无尽故由利他不息。
　　经。如来智海无边际一切人天共测量假使千万亿劫中不能得知其少分。
　　下赞法身断德。
　　经。我今略赞佛功德于德海中唯一渧回斯福聚施群生皆愿速证菩提果。
　　下结略发愿。
　　经。尔时世尊告诸菩萨言善哉善哉汝等善能如是赞佛功德利益有情广兴佛事能灭诸罪生无量福。
　　下如来叹印。初赞。后汝等下印无染心故赞。称理益物故印。

　　妙幢菩萨赞叹品第二十八

　　妙幢菩萨赞叹品来意同前。释名者。梵云鸲嚧只啰。此云妙。鸡头此云幢。即胜智迥秀喻修高幢。独超尘累故称为妙。幢即称妙。名为妙幢。持业释也。从喻立称名曰妙幢。旧云信相。相者梵云耶瑟致。今既云鸲嚧只啰。故翻名幢。信性是净。妙义相似。幢者高显。故谬云相。释难者。问闻法得记不唯妙幢。何故赞叹独举斯士。答以是首故。
　　经。尔时妙幢菩萨即从座起偏袒右肩右膝著地合掌向佛。
　　下品文分三。初赞人仪轨。次而说赞曰下正陈赞叹。后佛告妙幢下世尊叹印。此即初也。
　　经。而说赞曰。牟尼百福相圆满。无量功德以严身。广大清净人乐观。犹如千日光明照。焰彩无边光炽盛。如妙宝聚相端严。如日初出映虚空。红白分明间金色。亦如金山光普照。悉能周遍百千土。能灭众生无量苦。皆与无边胜妙乐。诸相具足悉严净。众生乐睹无厌足。头发柔软绀青色。犹如黑蜂集妙华。
　　下赞叹有八颂半分三。初四颂赞变化佛。次大喜下三颂赞受用佛。后如来金口下一颂半通二佛。略不赞法身。以深隐故。赞其能依影所依故。初化身中分四。初一颂赞身。次一颂赞光。次一颂合赞身光。初半赞能周遍。后半赞能利益。次一颂赞相好。
　　经。大喜大舍净庄严大慈大悲皆具足众妙相好为严饰菩提分法之所成如来能施众福利令彼常获大安乐种种妙德共庄严光明普照千万土如来光明极圆满犹如赫日遍空中佛如须弥功德具示现能周于十方。
　　下赞受用身通自他受用分四。初半赞四无量。次半颂赞相好。云菩提分法之所成者。赞相好因故。次半颂赞利益。次一颂半赞身及光。身及光中初半总。后一颂别。初中上句赞身通五蕴。下句赞光亦通智色。如来光相下别赞。初半赞光。次半赞身。
　　经。如来金口妙端严齿白齐密如珂雪如来面貌无伦匹眉间毫相常右旋光润鲜白等玻璃犹如满月居空界。
　　下通赞二佛相之与好。
　　经。佛告妙幢菩萨汝能如是赞佛功德不可思议利益一切令未知者随顺修学。
　　下如来叹印。

　　菩提树神赞叹品第二十九

　　菩提树神赞叹品来意同前。释名者。准西域传云。树本名毕钵罗树。在金刚座上。其金刚座昔贤劫成与大地俱起。据三千大千世界之中。下极金轮上侵地际。金刚所成周百余步。贤劫千佛座之而入金刚定。故曰金刚座焉。毕钵罗树佛座其下成等正觉。因而谓之菩提树焉。茎干黄白枝叶青翠。冬夏不雕光鲜无变。每至如来涅槃之日叶皆雕落。项之复故。大地菩萨现为天女作此树神。即主菩提树之神。依主释也。释难者。问何不明余神耶。答最先见佛故常不离佛故。问菩提树神与大地神为一为别。答有说是一。有说是别。
　　经。尔时菩提树神。
　　下品文分三。初出能赞人。次亦以伽他下述其赞词。后尔时世尊下如来叹印。此初也。
　　经。亦以伽陀赞世尊曰敬礼如来清净慧敬礼常求正法慧敬礼能离非法慧敬礼恒无分别慧。
　　下赞词总有十一颂。大分为二。初五颂赞。后六颂发愿。赞中初一颂赞智体。后四颂赞智用。体中初一句总赞智体。离障智圆名清净慧。次二句赞慧能。能令众生修善故云常求正法。不尔果满更何所求。能令众生舍恶故云离非法慧。虽能如是。三轮净故恒无分别。或初一句赞果。后三句赞因。因中初句加行智。次句本智。次句后得智。离邪分别故云无分别。或如次常能进善能离诸恶。常顺无为恒无分别。或初句通法报。余三句唯赞报。赞用即化身故。旧经云南无清净无上正觉甚深妙法故。清净慧通法身也。
　　经。希有世尊无边行希有难见比优昙希有如海镇山玄希有善逝光无量希有调御弘慈愿希有释种明逾日能说如是经中宝哀愍利益诸群生。
　　下赞智用。初二颂利他用。后二颂自利用。利他中初一句赞具行希。次一句赞出现希。次一句现身希。身处大众如妙高山镇于大海。次一句光无量希。次一句弘愿希。次一句种姓希。日炙种生世尊故云明逾日。次一句说此经希。次一句能利生希。即具八希。
　　经。牟尼寂静诸根定能入寂静涅槃城能住寂静等持门能知寂静深境界两足中尊住空寂声闻弟子身亦空一切法体性皆无一切众生悉空寂。
