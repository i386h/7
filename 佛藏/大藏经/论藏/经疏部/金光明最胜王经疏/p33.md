<!-- { "loadSidebar": true } -->
　　经。三千大千世界地皆大动一切天鼓及诸音乐不鼓自鸣放金色光遍满世界出妙音声。
　　下明现诸瑞应。准文释意。其义可知。
　　经。时天帝释白佛言世尊此等皆是金光明经威神之力慈悲普救种种利益种种增长菩萨善根灭诸业障佛言如是如是如汝所说。
　　下诸天解悟。佛印可知。
　　经。何以故。善男子。我念往昔过无量百千阿僧祇劫。有佛名宝王大光照如来应正遍知出现于世。住世六百八十亿劫。尔时宝王大光照如来为欲度脱人天释梵沙门婆罗门一切众生令安乐故。当出现时。初会说法度百千亿亿万众。皆得阿罗汉果。诸漏已尽。三明六通。自在无碍。于第二会复度九十千亿亿万众。皆得阿罗汉果。诸漏已尽。三明六通。自在无碍。于第三会复度九十八千亿亿万众。皆得阿罗汉果。圆满如上。
　　赞曰。下第四大段引己为证。明闻经福多。初征次引。引中有六。初明所逢佛。二陈己得益三彼佛现证。四佛指处方。五说闻名得益六结成福胜。明所逢佛中有四。一时节。二有佛名下名号。三住世六百下住。四尔时宝王下说法利即三会益。文相可知。
　　经。善男子。我于尔时作女人身。名福宝光明。于第三会亲近世尊。受持读诵是金光明经。为他广说。求阿耨多罗三藐三菩提故。时彼世尊为我授记。此福宝光明女于未来世当得作佛。号释迦牟尼如来应正遍知明行足善逝世间解无上士调御丈夫天人师佛世尊。舍女身后从是以来越四恶道生人天中受上妙乐。八十四百千生作转轮王。至于今日得成正觉。名称普闻。遍满世界。
　　下陈己得益有五。一说自身名。二于第三下闻经修学。三时彼佛下得授佛记。四舍女身后下获胜福报。五至于今日下得成菩提。
　　经。时会大众忽然皆见宝王大光照如来转无上法轮说微妙法。
　　下彼佛现证。
　　经。善男子去此索诃世界东方过百千恒河沙数佛土有世界名宝庄严其宝王大光照如来今现在彼未般涅槃说微妙法广化群生汝等见者即是彼佛。
　　下佛指处方。问。往受女身即犹地前。何得三祇彼佛不灭。答。化应现相出没随机。报法常存。故言现在。
　　经。善男子若有善男子善女人闻是宝王大光照如来名号者于菩萨地得不退转至大涅槃若有女人闻是佛名者临命终时得见彼佛来至其所既见佛已究竟不复更受女身善男子是金光明微妙经典种种利益种种增长菩萨善根灭诸业障。
　　下第五闻名得益有二。一得至涅槃。二不受女报。六善男子下结胜可知。
　　经。善男子。若有苾刍苾刍尼邬波索迦邬波斯迦。随在何处为人讲说是金光明微妙经典。于其国土皆获四种福利善根。云何为四。一者国王无病离诸灾厄。二者寿命长远无有障碍。三者无诸怨敌兵众勇健。四者安隐丰乐正法流通。何以故。如是人王常为释梵四王药叉之众共守护故。
　　下大段第五明行经利益有四。一国王益。二臣佐益。三沙门婆罗门益。四人庶益。国王益中有三。一明人王得益。二问梵释护不。三世尊重劝。初中有二。初标后释。标中有二。一所行法人。后明国王益。王益有五。一标得益。二征问。三释。四又征。五如是人王下明护。
　　经。尔时世尊告天众曰善男子是事实不。
　　下第二问梵释护不有三。一佛问令护。二诸天答护。三佛赞印。初也。
　　经。是时无量释梵四王及药叉众俱时同声答世尊言。如是如是。若有国土讲宣读诵此妙经王。是诸国王我等四王常来拥护。行住共俱。其王若有一切灾障及诸怨敌。我等四王皆使消殄忧愁疾疫亦令除差。增益寿命。感应祯祥。所愿遂心。恒生欢喜。我等亦能令其国中所有军兵悉皆勇健。
　　下诸天答护中有四。初标答护。二若有国土下明得护所以。三是诸国王下明所护之王。四我等四王下明能护者有三。一为侍卫。二其王下为除恶。三增益寿下加善。加善有四。一增寿。二现瑞。三令劝。四兵勇。
　　经。佛言善哉善哉善男子如汝所说汝当修行。
　　下佛赞印。
　　经。何以故是诸国王如法行时一切人民随王修习如法行者汝等皆蒙色力胜利宫殿光明眷属强盛时。释梵等白佛言如是世尊。
　　赞曰。世尊重劝。初假征令护所由。次佛为说应护所以。起世经．长阿含经等皆云。人若修善增天势力。又如下王法正论广明。后梵释领解文段可知。
　　经。佛言若有讲诵此妙经典流通之处于其国中大臣辅相有四种益云何为四一者更相亲穆尊重爱念二者常为人王心所爱重亦为沙门婆罗门大国小国之所遵敬三者轻财重法不求世利嘉名普暨众所钦仰四者寿命延长安隐快乐是名四益。
　　下明臣佐益有四。一标二征三释四结。臣佐敬顺方得是益。文显可知。
　　经。若有国土宣说是经沙门婆罗门得四种胜利云何为四一者衣服饮食卧具医药无所乏少二者皆得安心思惟读诵三者依于山林得安乐住四者随心所愿皆得满足是名四种胜利。
　　下明沙门等益。国安人富臣人信敬。故得如是。文亦四段。如前可知。
　　经。若有国土宣说是经一切人民皆得丰乐无诸疾疫商估往还多获宝货具足胜福是名种种功德利益。
　　下明人庶得益。初标所由。次明得益。后是名下结。
　　经。尔时梵释四天王及诸大众白佛言世尊如是经典甚深之义若现在者当知如来三十七种助菩提法住世未灭若是经典灭尽之时正法亦灭。
　　下第六梵释述成有二。初梵释陈彰。后如来印劝。初陈彰有二。初明此经在世行证二种正法不灭。二若是经典下。此经若无行证二种正法亦灭。意欲令人久流胜教。
　　经。佛言如是如是善男子是故汝等于此金光明经一句一颂一品一部皆当一心正读诵正闻持正思惟正修习为诸众生广宣流布长夜安乐福利无边。
　　下如来印劝。初印。善男子下劝。劝中有二。初明所流经。次皆当下令起法行。复二。初自利行。后为诸众生下令利他行。
　　经。时诸大众闻佛说已咸蒙胜益欢喜受持。
　　下品中第四大段时会得益。

　　金光明最胜王经疏卷第三(末)



　　金光明最胜王经疏卷第四(本)(释依空满愿品竟)

　　　　唐三藏法师义净奉　制译
　　　　翻经沙门慧沼撰

　　净地陀罗尼品第六

　　最净地陀罗尼品三门分别。一来意。二释名。三解妨。言来意者。将求菩提必须修行。修行有二。即断恶修善。前忏悔等已明断恶。次明修善。修善之中发心修行。发心即发菩提心。谓要依止大菩提心行诸善行方能得果。所修行者即是十度。由斯十度能得诸地能破悭等十度障等。得五分法身成二胜果。故须明此发心修行。故前品后有此品生。释名者成唯识论云。总摄有为无为功德以为自性。与所修行为胜依持。令得生长故名为地。地持．摄论．瑜伽．庄严释皆大同。净谓清净离二障故。然大乘同性及证契大乘经说。其三乘各有十地。菩萨十地能除二障。极净名最即最净之地。依主释也。净摄能依。地是所依。总为别所依。或十地体即为无为功德为体。即此功德体离二障名为最净。最净即地名最净地。持业释也。陀罗尼名如前已释。由此净地得此陀罗尼。在此陀罗尼能净此地。俱依主释。不通相违。以陀罗尼令离五障得名净地故。若取十度等但名最净地。若取陀罗尼名最净地陀罗尼。解妨者。问。辨中边论及摄论等皆说。依十地行十行断十障证十如。此中何故不辨十如。答。略广异故。问。诸余经论说其十度。初六各三后四各二。何故此经十波罗蜜皆有五种。答。一一行中各有多门。诸圣教中影略而说。故不一准。
　　经。尔时师子相无碍光焰菩萨与无量亿众。
　　赞曰。此品之内大文分四。一无碍光请二如来为答。三大梵赞扬。四时众获益。初请分三。初能请人。次请法轨。后正陈请。此初人也。能得菩萨四无畏故名师子相。离障名无碍。得智自在能照真俗名为光焰。此从喻及法为名。
　　经。从座而起偏袒右肩右膝著地合掌恭敬顶礼佛足以种种华香宝幢幡盖而供养已。
　　赞曰。请轨初由虔敬后陈供养。供养有多。如前已说。此起敬供养表问菩提心因如华。表成五分法身如香。表出二乘大智如幢。表四陀罗尼如幡。表此覆生如盖。故以华等供养。
　　经。白佛言世尊以几因缘得菩提心。
　　赞曰。正陈请。初问菩提心因。次问菩提心体。初也。
　　经。何者是菩提心。
　　赞曰。问体。初标问。次别问。后结。此标问也。应云何者是菩提何名菩提心。初菩提是真理心是二智六度。
　　经。世尊即于菩提现在心不可得未来心不可得过去心不可得。
　　下别问。初依法空问。次依生空问。初中有三。初即菩提问。次离菩提问。后结所以。若即菩提菩提离三世故三世心皆不可得。
　　经。离于菩提菩提心亦不可得。
　　下问离菩提之心。无有一法能离真如故。离如心亦不可得。
　　经。菩提者不可言说心亦无色无相无有事业非可造作。
　　下结所以。真理语言道断心行处灭。故不可说。心无色相犹如于幻。无实事业不可造作。此意同于文殊所问发菩提心经论。菩提不可身得。不可心得。身假心幻故广如彼释。此但问心。
　　经。众生亦不可得亦不可知。
　　下约生空问。众生谓我。我体是无。但假和合犹如幻事。无实可得可知。
　　经。世尊云何诸法甚深之义而可得知。
　　下第三结问云。何诸菩提及心法俱不可取说。而有菩提发心能得。此甚深义何可得知。
　　经。佛言善男子如是如是菩提微妙事业造作皆不可得若离菩提菩提心亦不可得菩提者不可说心亦不可说无色相无事业一切众生亦不可得。
　　赞曰。下答有二。初答第二问。后善男子譬如宝须弥下答第一问。答后问中初印答后释答。印答中初印次征后释。此初也。
　　经。何以故菩提及心同真如故能证所证皆平等故。
　　下征及释也。征者可知。释中初释不可得不可说之所以。以菩提义及菩提心同依真如无能说得。离计执故。
　　经。非无诸法而可了知。
　　后释发心得于菩提甚深之义。但除其病。不无法故。
　　善男子菩萨摩诃萨如是知者乃得名为通达诸法善说菩提及菩提心。
　　赞曰。下释答有二。初标次释。此标也。初菩提释菩提体。所证。菩提心能证。
　　经。菩提心者非过去非未来非现在心亦如是众生亦如是于中二相实不可得。
