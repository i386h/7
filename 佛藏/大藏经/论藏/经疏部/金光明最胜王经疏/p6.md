<!-- { "loadSidebar": true } -->
　　赞曰。此标说成就。有二十四颂大分为三。初一行半总标深妙。许为众宣。次二十行半别标所说。叹胜令习。后有二行总结胜益。赞人劝学此即初也。颂者旧曰偈梵云伽他。讹故云偈。颂歌美之义。即此讽诵。前未长行即作诵故。问。讽诵应颂二颂何别。答。应颂之颂是教。讽诵之诵是言。问云。何讽诵是言应颂是教。答。瑜伽八十一云。应颂者谓长行后宣伽陀。此意此伽陀直诠诸义。讽诵者论云。谓以句说。此意以句说彼所说。一行半中初二句标能诠教。次二句标所诠义。后二句许当为说。以能诠彼菩提涅槃深因妙果故为最胜。是诸经王。标所诠中准大乘庄严经论云。求法有四因缘。一为色。二为非色。三为神通。四为正法。为色者相好因故。为非色者灭烦恼病因故。为神通者自在因故。为正法者无尽因故。如梵天王问经说。菩萨求法具足四想。一者如妙宝。想难得义故。二如良药。想除病义故。三如财物。想不散义故。四者如涅槃。想苦灭义故。由法是相好庄严因故如妙宝想。由法是灭烦恼病因故。如良药想。由法是神通自在因故。如财物想。由法是正法无尽因故如涅槃想。今此经中甚深难得闻。标初三因。俱难得故。诸佛之境界标第四因。以大涅槃唯佛与佛乃能究尽。是佛所得云是佛境界。此标下所说。世出世间因果皆尽如是者总指此经。
　　经。并四方四佛威神共加护东方阿閦尊南方宝相佛西方无量寿北方天鼓音。
　　赞曰。下二十行半别标也。于中分四。初三行半标寿命下尽满愿品经之正宗。正所明法谓二因二果。二众生身不具下有六行颂。标正宗之中举能劝学。三护世四王众下有五行颂。标观察品已下乃至付嘱流通分中正所修行。四若有闻是经下六颂。标诸品中赞劝持读。初三行半中复分为七。一一行半标寿量品。二我复演妙法一句标三身品。三吉祥忏中胜等二句标忏悔品。四净除诸恶业等二句标灭业障品。五常与无量乐标净地品．莲华喻赞品．金胜陀罗尼品．六一切智根本标重显空性品。七诸功德庄严标依空满愿品。此即初也。释迦四佛同说此经故云并四方四佛。四佛因缘如观佛三昧海经第七说。阿閦佛等四佛言。我念曾昔空王佛所出家学道。时四比丘共为同学。佛涅槃后入塔观像。见眉间相如佛无异愿除我罪。如大山崩五体投地忏悔诸罪。依此因缘后八十亿阿僧祇劫不堕恶道。常见诸佛于诸佛所受持甚深念佛三昧。得三昧已诸佛现前授我记别。东方有国名妙喜。彼佛名阿閦。即第一比丘是。南方有国名欢喜。佛名宝相。即第二比丘是。西方有国名极乐。佛名无量寿。即第三比丘是。北方有国名莲华庄严。佛名微妙音。即第四比丘是。问。何故四佛同说此经。答。为彰四德并释迦。即显佛果所有五法。谓四智真如。摄得菩提涅槃皆尽。
　　经。我复演妙法吉祥忏中胜能灭一切罪。净除诸恶业。
　　赞曰。第二三四。复演妙法标三身无上菩提。故云妙法。吉祥忏中胜。依愿三身而行忏悔。忏悔中胜。能灭一切罪者。三世三业三界苦果及三烦恼。其能折伏除灭故。下经云。金光明鼓出妙声。遍至三千大千界能灭三途极重罪及以人天诸苦厄。言净除诸恶业标下灭业障品。业及业因俱名恶业。故唯识论云。业之眷属亦立业名。或恶因所发业感恶果业亦名恶业。以可恶故三界俱是。或无种性者但除三途八难之业。
　　经。及消众苦患常与无量乐一切智根本诸功德庄严。
　　赞曰。初句属标灭业障品。前句诸恶业是因。此所感恶果通三界果。若约无性但三涂八难及八苦少分。不离生老死并五盛蕴苦。常与无量乐。标下净地莲华赞金胜三品。修六度行得十王果并佛位故。无性与人天乐。有性与佛位等。一切智根本标重显空性品。以真如理是真空性名如来藏。与诸功德为依为持故。宝性论释。无始时界。界是法因。即以真如为诸法因。因称为本故为智本。以一切智证真如故偏言一切智本。据实了俗由证于真。亦为一切种智本。据证智说略其种智。或一切智非是二中一切智也。此是总言一切诸智。即十智四智等名一切智。如皆是本故云一切智根本。诸功德庄严标依空满愿品。由依真理而以起修既证德本。故能圆满一切功德真实庄严。如般若经。严土严身皆令观理方始得圆。此经亦尔。
　　经。众生身不具寿命将损减诸恶相现前天神皆舍离。
　　赞曰。下标正宗之中举能劝学。于中分二。初三行半举诸苦难。令生厌离。后两行半显经能除令忻修学。初复分二。初二行明恶果。后一行半明苦因。初中又二。初一行内身苦。后一行外缘苦。此即内身。身不具阙诸根。即生苦收。或病苦摄。寿命将灭业尽缘终。或枉横舍寿。即死苦也。诸恶相现者鸟鸣百怪。头上华委四大乖违色相衰变。即病老苦。如次生死老病苦。寿命未尽由修福业百神扶卫诸业尽。若现前不能修善善神舍离。
　　经。亲友怀嗔恨眷属悉分离彼此共乖违珍财皆散失。
　　赞曰。外缘苦。亲友怀嗔恨怨憎会苦。眷属悉分离爱别离苦。彼此共乖违下二句求不得苦。
　　经。恶星为变怪或被邪蛊侵若复多忧愁众苦之所逼。
　　赞曰。明苦因初一行外苦因。后半行内苦因。
　　经。睡眠见恶梦因此生烦恼。
　　赞曰。内苦因。
　　经。是人当澡浴应著鲜洁衣于此妙经王甚深佛所赞专注心无乱读诵听受持。
　　赞曰。下明经力能除。令忻修学有三。初半修行仪。次一行正修行。后一行结经功力。正修行中初二句明所学法。后二句明正修行。于读及诵若听并受持。皆须专注心无散乱。即读诵等生闻慧。受持生修慧。影显思慧。或专注心不乱生思。余是闻修。三慧具足。又澡浴著净衣是戒学。专注是定学。读诵等是慧学。令依此经修其三学。
　　经。由此经威力能离诸灾横及余众苦难无不皆除灭。
　　赞曰。结功德力。
　　经。护世四王众及大臣眷属无量诸药叉一心皆拥卫。
　　赞曰。下标流通分有五行。标正所修行。此标观察人天品．四天王护国品．无染著品．如意品。
　　经。大辩财天女尼连河水神诃利底母神坚牢地神众。
　　赞曰。此一行标大辩财天女品．吉祥天女及增长财物品．坚牢地神品。诃利底此云青色。是罗叉鬼母。有五百子。极护三宝并小男女。
　　经。梵王帝释主龙王紧那罗及金翅鸟王阿稣罗天众如是天神等并将其眷属皆来护是人昼夜常不离。
　　赞曰。标僧慎尔耶药叉大将品．王法正论品．善生王品．及诸天药叉守护品。又解。正了知即诃利底母神中标。若王法正论善生王品皆在我当说是经颂中标。以同佛说故一处标。
　　经。我当说是经甚深佛行处诸佛秘密教千万劫难逢。
　　赞曰。标授记品已下。甚深佛行处标授记品．疗病品．长者子流水品．舍身品。无上菩提唯佛能了名佛所行处。疗病等品是佛因行。诸佛秘密教等二句标已下诸品。诸佛所护要大乘根熟而方与之名秘。深妙难解名密。由此千万劫难得听闻。故今得闻读叹并付嘱。
　　经。若有闻是经能为他演说若心生随喜或设于供养。
　　赞曰。下六行第四段标流通分诸品之中劝赞持读。于中分三。初一行标劝持读。次三行明得益。后二行教持轨。此即初也。辨中边论有十法行颂。谓供养．书写．施他．听．披读．受持．并开演．讽诵．及思．修。一谓供养。二书写。三施他。四听闻。五披读。六受持。七开演。八讽诵。九思惟。十修习。初八闻慧。思惟思慧。修习修慧。此中闻是经是听闻。演说即开演。供养即初行。略举三行。听闻供养自利。演说利他。故且举三。实有十种。随喜者于十法行各有四种。一自作十法行。二教他。三庆慰。四随喜。此且举易影彰于余。
　　经。如是诸人等当于无量劫常为诸天人龙神所恭敬。
　　赞曰。第二明得益有三。初得卫护此初也。
　　经。此福聚无量数过于恒沙读诵是经者当获斯功德。
　　赞曰。第二成胜因。
　　经。亦为十方尊深行诸菩萨拥护持经者令离诸苦难。
　　赞曰。三圣所护。
　　经。供养是经者如前澡浴身饮食及香华恒起慈悲意若欲听是经令心净无垢常生欢喜念能长诸功德。
　　赞曰。教持经轨分二。初一行令利他。后一自利。
　　经。若以尊重心听闻是经者若生于人趣远离诸苦难彼人善根熟诸佛之所赞方得闻是经及以忏悔法。
　　赞曰。总结劝有二。初一行结得胜果劝。后一行结成胜因劝。得果有二。初生人趣有漏果。远离诸苦难非但离诸难亦得涅槃果。或创标宗未说深果。但云人趣得离八难。若说胜果恐初机人未能信故。

　　金光明最胜王经疏卷第一



　　金光明最胜王经疏卷第二(本)

　　　　翻经沙门慧沼撰

　　如来寿量品第二

