<!-- { "loadSidebar": true } -->
　　无染著陀罗尼品三门分别。一来意。二释名。三解难。言来意者。四天王观察人天品下十六品。初明学行流通有五。初观察品劝修行。二四天王护国品下三品明守护。三大辨才下五品明为增弘经行人福智。四王法正论下三品明正持学。五授记等四品成前劝修守护等意。就四王护国等三品明守护中有三。一令守护供养。二令离染不退。三令离障如意。上已明守护供养。此明令离染不退。若有染著即有退屈。以执著故。如无著菩萨般若论解离不忍苦障中云。不住一切法发阿耨菩提等。为对治不忍流转苦众生相违苦匮乏受用苦等。今此亦尔。故下文云。若诸菩萨能安住者。于无上菩提不复退转。成就正愿得无所依自性辨才获希有事。安住圣道故说此咒护令离染不退修行。有此品生。二释名者。梵云仳[跳-兆+東][黍-禾+利]沙。此云无染著。旧云银主者非也。所弘之法从最清净法界平等所流。复由咒力能令离染无所住著故云无染著。陀罗尼者义如常辨。三解难者。问。总持有四。此无染著何陀罗尼。答。是能令菩萨得无生忍陀罗尼故。瑜伽四十五云。云何菩萨能得菩萨忍陀罗尼。谓诸菩萨成就自体坚固忍行具足妙智。乃至言不从他闻自正通达一切法义。谓于此义如是通达。一切言说所说诸法自性之义皆不成实。唯有诸法离言自性等。此经既云陀罗尼者非方处。乃至云无有法生亦无有法灭等。故知是也。或是神咒总持。菩萨地云。云何菩萨咒陀罗尼。谓诸菩萨获得如是等持自在。加被能除有情灾患诸咒章句。令彼章句悉皆神验。能除非一种种灾患。此经复云。身亦不被刀杖毒药水火猛兽之所损害。故神咒摄。或可。通二。文无简故。问。准瑜伽说。四总持体非皆念慧。神咒总持即说是定。得忍总持说是妙慧。云何尔耶。答。体性不同。有依因出体。即说是定。有依能简择出体。即说是智。有依记忆出体。即说是念。有依果出体。即以所持之法名为总持。各据一义皆悉不违。故智度论解总持云。以禅定得智慧火故。又云。智慧在菩萨心中名般若。小乘人之心中名道品。不忘人心中名陀罗尼。故知瑜伽云。咒总持说定。得忍总持云慧。各随义说。又咒持中云。得如是等持自在故。令神咒神验等者据因而说。非是克体。故大庄严论云。得有三种。一报得。二习得。由现闻持力得故。三修得。由依定力得故。由此故知。云获得如是等持自在加被神咒皆悉神验者。由得定故发胜念慧能持诸咒。是约因出体。得忍总持者。忍是果咒是忍因。由念慧力持此得忍咒故。名能得菩萨无生忍陀罗尼。所持之咒及能持体俱以念慧为体。或但能持以念慧为体。所持咒非。如以总持持于文义。所持文义非念慧故。或咒是因。由此咒力能得四种总持。持彼四法令不忘失。又瑜伽说。得忍总持是妙慧者亦从因说云。诸菩萨成就自体坚固忍行具足妙慧。独处空闲寂无言说。乃至云。于佛所说得菩萨忍诸咒章句能谛思惟。如是句义不从他闻。自在通达了知如是诸咒章句都无有义等。言成就坚固忍行。行者是因。因即妙慧。得妙慧故独处空闲寂无言说等。是修行处及修行仪。于佛所说得菩萨忍诸咒章句等。是得忍因所学之法。能思惟者是能修行即因也。故庄严论云。由现闻持力得故。故知罗陀尼名非唯目于总持念慧。总持念慧因及所持法皆亦名总持故。定及咒皆名总持。又所持法义是总。神咒与忍是别。以神咒及得忍咒亦俱有法义故。问。若云定慧是总持因。云何菩萨地云若诸菩萨具四功德方获总持非随阙一。答。因有远近。定慧近因。彼四因者。一于欲不贪。二他胜不妒。三等施无悔。四于正法深生忻乐。此四远因。问。此四总持于何位得。答。准瑜伽云。得此忍故是诸菩萨不久当得净胜意乐地菩萨法陀罗尼义陀罗尼。若过第一无数大劫已入净胜意乐地所得决定。已下虽得而不决定如说法义。咒陀罗尼当知亦尔。准此即是得忍总持在地前得。余入地得。据实而言。若约胜劣圆缺所得位不定尔。如解深密经等。于第三地得闻持陀罗尼。亦云。于第九地得四陀罗尼。若约初证理得俱在初地。约修习得俱通地前。约任运得俱八地上。今瑜伽言忍地前得余入地得。互影彰尔。
　　经。尔时世尊告具寿舍利子今有法门名无染著陀罗尼是诸菩萨所修行法过去菩萨之所受持是菩萨母说是语已。
　　赞曰。大文分六。一佛标名宗。二问答名体。三请佛陈说。四赞仰为宣。五显胜劝修。六闻教喜学。此即初也。有七。一明教主。二所逗机。三标咒名。四指应学。五举曾劝。六明学意。以是菩萨母故。过去菩萨皆悉已学故。今菩萨所应修行。七结前标。文段可悉。
　　经。具寿舍利子白佛言世尊陀罗尼者是何句义世尊陀罗尼者非方处非非方处作是语已。
　　下问答名体。初问后答。问中有二。一问名义是何句义。是意云何名无著等。复因何义。句是能诠之名非名句中名。已下问体。以诸法体即是真如。非有非空等不可言说。如何可说此陀罗尼。非方处者离有。非非方处者离空。准下佛答有其七句。此略举初句为问。以影于余。或舍利分悟世尊具悟故说有多少。
　　经。佛告舍利子善哉善哉舍利子汝于大乘已能发趣信解大乘尊重大乘。
　　下答有二。初赞后答。此赞也。有二。言善哉者赞问。汝于大乘下赞德有三。初赞舍小。已能发趣故。次赞悟大。信解大乘故。以信得解。非智证入。故法华经云。汝舍利弗尚于此经以信得入。况余声闻。趣大以后经二万劫始到十信初心故。故涅槃经云。阿罗汉人二万劫到。所言到者到阿耨心故未证悟。若约七地过种姓地。得在胜解行地。若约五位未住资粮位。但在善法欲。十信方得在资粮故后赞坚固。尊重大乘故。
　　经。如汝所言陀罗尼者非方处非非方处非法非非法非过去非未来非现在非事非非事非缘非非缘非行非非行无有法生亦无法灭。
　　下答有二。初答体。即是诸佛下答名义。初中有二。初述成。后然为下答说所以。初述成也。非方处等如前已解。第二非法等离诠非诠。非法非所诠。非非法非是不离非诠之法。是智证故。第三离三世以常故。非三世应有非非过去等。非离世法故。以影略故。第七句经亦同此解。第四事理对。是理非事。又云非非事者不离事法故。第五为无为对。非有为缘生非非有为。了因显故。或不离缘生法故。第六常无常对。行者迁流。真如非行非非行。同前释。第七相非相对。以真如理离生灭等十相故。诸法体生后无名灭。如既不生故无法灭。举此例余。第七离生灭相。此约三性中归圆成实解。一切诸法所归趣故。若约遍计及胜义胜义七句总遮。若约二谛相形总通遮表。如初非方处。据胜义遮方处表非方处非非方处。约俗谛中以总持体所持之法是依声故。总持自性是念慧故。念慧非方。以依方处故。余准可知。然据经意约真胜义心言路绝。总取遮表不依依他及遍计。或通依三性。俱得无失。
　　经。然为利益诸菩萨故作如是说于此陀罗尼功用正道理趣势力安立。
　　下答说所以。然据胜义。非方处非非方处等忘言绝相。然今为利益诸菩萨故。于方便道理依俗谛中作如是说。依何说法耶。谓于此陀罗尼即指所说法体。依四种义安立施设。名之为说。下言安立者施设别名。依此四义而安立故。言四种义者。一功用即依总持有能得果之功用说。二正道即此功用体。离二边证正理故名为正道。即念慧等。三理趣则是真如及所持法义等是念智等境总名理趣。四势力由此法义能念慧等灭恶生善证理得果故名势力。即法威力。欲明能诠契顺诸法故。或即总持念慧法二。有能摄持生善灭恶之势力也。
　　经。即是诸佛功德诸佛禁戒诸佛所学诸佛秘意诸佛生处故名无染著陀罗尼最妙法门作是语已。
　　下答问句义。初答义。故名无染著下答句。句即名也。前功用等四义在佛。即俱名功德等。或能为因。依此能得佛不共法等名功德。能令离过名禁戒。为佛师故名所学。法身妙理深难测故名秘意。成报化佛故名生处。由能诠教诠此义故名无染著法门等。或即念慧名为法门。与所持法为门。即法之门。或依此总持能出生功德等。妙法即妙法之门。或此妙法通能所出。即通依主持业两释。
　　经。舍利子白佛言世尊唯愿善逝为我说此陀罗尼法若诸菩萨能安住者于无上菩提不复退转成就正愿得无所依自性辩才获希有事安住圣道皆由得此陀罗尼故。
　　下第三请佛陈说有二。初请说。若诸菩萨下第二请意。请意有二。初能学人。二能安住者下明修教得利益有六。一得不退。随信住等四种不退。二得正愿。谓十大愿。发菩提心论云。一者愿。我先世及以今身所种善根。施与一切悉共回向无上菩提。令我此愿念念增长生生不忘为陀罗尼之所守护。二愿。我回向大菩提已。以此善根于一切生处常得供养一切诸佛。恒常不生无佛国土。三愿。我得生诸佛国已。常得亲近随侍左右。如影随形无刹那顷远离诸佛。四者愿。我得近佛已随我所应为我说法。即得成就菩萨五通。五愿。得通已即达世谛。假名流布了第一义得正法智。六愿。我得正法智已以无厌心为生说法。示教利喜皆令开解。七愿。我开解诸众生已。以佛神力遍至十方无余世界。供养诸佛听受正法广摄众生。八愿。诸佛所听正法已。即能随转清净法轮。十方世界一切众生。听我法者闻我名者。即得舍离一切烦恼发菩提心。九愿。我能令一切众生发菩提心已。常随将护除无利益。与无量乐舍身命财。摄受众生荷负正法。十者愿。我能荷负正法已。虽行正法心无所行。如诸菩萨行于正法而无所行亦无不行。为化众生不舍正愿。与菩萨地愿大意同。三得无所依即无住涅槃。四自性辨才即四无碍辨。不由师悟故名自性。或非有因缘为他利起此四辨故名自性。五获希有事。准菩萨地四十六云。菩萨修习无上菩提有五希奇。一于有情非有因缘而生亲爱。二唯为饶益诸有情故。常处生死忍无量苦。三于多烦恼难伏有情。善能解了调伏方便。四于极难解真实义理能随悟入。五具不思议大威神力。六安住圣道住极喜地。得二空智名安住圣道。或可为五。得无所依自性辨才合之为一。不由他缘云无所依。性能利他云自性。或初得住不退。二于初地得正愿。三于五地得无差别道云得无所依。四于第九地得四自性辨才。五于第十地获希有事。如十地经。于第十地有希奇事。三昧现前时有大宝华王。周圆如十阿僧祇。一切众宝间错庄严。是时菩萨其身殊妙称可华座等故。六于佛地安住圣道。安住以无进求故名安住。皆由得此等者结。
