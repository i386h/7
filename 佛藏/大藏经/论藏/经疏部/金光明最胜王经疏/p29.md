<!-- { "loadSidebar": true } -->
　　灭业障品三门分别。一来意。二释名。三解难。言来意者有三。一明灭恶之中前品梦闻悔过以为警觉。今者正示悔法灭除。故前品后有此品生。第二来意者。妙幢久种善根因梦自能悔过。余众不能自悟。佛教方解忏除。故更放光召其有缘。因请佛为广辨。故前品后有此品生。三者欲求胜果必殖妙因。障难既存何能起行。欲起妙行先令灭障。妙幢但陈其梦。未自忏除欲自发露。故请佛说悔灭之法。故前品后有此品生。释品名者真谛云。业障灭品此西国音。此经云灭业障依此方语。梵云羯磨(此云业)阿跋啰拏(此云障)毗那奢(此云灭)业谓造作障谓障碍。由作不善能碍圣道。业即是障持业释也。灭通能所。若能灭名灭即忏悔等。曰由此忏等能灭业障。即业障之灭依主释。或所灭名灭。灭者除也。由忏等四令业障灭。业障即灭持业释也。或灭业障总属于能。即于能灭说所灭法。由忏悔等四能灭业障名灭业障品。如理门论云于其能破立所破声。解难者。问。障有多种且惑业苦总名为障。今何但言灭业障耶。答。有二解。一云惑业苦三总得名业。如言烦恼障即大随惑。二所发业并及于果总名烦恼障。准彼相从业因业果总名为业。问。若尔何故不云灭惑苦障。答。随举于一皆有难故。或可。业碍圣道胜惑名故。所以业有定业。惑中不说有定惑故。苦由业生。故但从胜名灭业障。一云虽惑业苦俱得障名。业障增强但偏忏业。以业招生亲于惑故。下请云曾所造作业障罪者云何忏悔。不问惑苦故。又若有极重不善之业必招难身。无暇入圣故。经但云灭业障品。前释为究。下文具忏惑业苦故。问。惑业苦三摄尽二障。未知所知障今亦忏不。答。既趣佛果二障俱忏。故说云修菩提行所有业障悉皆忏悔。问。三性之业为总忏不。答。三性俱忏。由于二障发三性业。故招人天业亦皆忏故。问。今此与前两品何别。答。传云真谛有八解不同。一初夜中妙幢梦见。后大众昼日修行。二云初是略释。后是广释。三初是忏悔。后一罪灭。四云初是暂伏。后是永除。五初明经能灭罪。后明弘经者罪灭。六初明法身示现。后明化身为说。七初妙幢独闻。后大众共感。八初品由妙幢愿。后品由大众机。此八释中第二七八三释为正。余者不正。今释不同。如来意辨。
　　经。尔时世尊住正分别入于甚深微妙静虑。
　　赞曰。此品之内大文分四。一放光集众。二天帝启请。三如来为说。四得益喜行。下云时诸大众闻佛说已咸蒙胜益欢喜奉持。是初。文分三。初入定放光。次光明利益。后寻光诣佛。初又分三。一入定。二放光。三照境。此初也。诸后得智缘俗名为分别。得称境而知故名住正。或正谓根本。分别即后得。了俗由证真故名为后得。住谓依止即后得智依本智起。静谓寂静。虑谓审虑。静简散心虑简无心。上界定皆具足诸支。虽通名静虑世尊所起多第四定。以最胜故。入者证也。后智了机及能被法二乘不知名为甚深。超三界故名为微妙。审了机法应物示证。所以云入。又解。住正分别示起加行。为利生故名正分别。入即能入。静虑所入。超过二乘名甚深。胜于菩萨名微妙。据实放光是神境通。通依静虑。故先言入。
　　经。从身毛孔放大光明无量百千种种诸色。
　　赞曰。二放光也有三。初出处从身毛孔。次所出放大光明。后光体无量诸色。
　　经。诸佛刹土悉现光中十方恒河沙校量譬喻所不能及。
　　赞曰。三照境也有二。初照境分齐诸佛刹土悉现光中。二殊胜校喻不及。
　　经。五浊恶世为光所照。
　　赞曰。第二明光利益有四。一总明时处。时即五浊时处即秽国。
　　经。是诸众生作十恶业五无间罪诽谤三宝不孝尊亲轻慢师长婆罗门众应堕地狱饿鬼傍生。
　　赞曰。二明所照境即光所照。正佛意为断业惑苦。各据重明云照五浊十恶五逆及三恶趣。十恶五浊及五逆业。广如余辨。言无间者俱舍十七云。约异熟果决定。更无余业余生能为间隔故。此唯因无间隔义。乃至云。彼有无间得无间名。与无间法合故名无间。
　　经。彼各蒙光至所住处。
　　赞曰。三明光能照。
　　经。是诸有情见斯光已因光力故皆得安乐端正姝妙色相具足福智庄严得见诸佛。
　　赞曰。四正明光益。于中复四。一得安乐。二得端严。三得福智。四得见佛。问。睹光安乐已离前障。何更为说忏悔益。宜睹光而罪灭。即得见光。宜闻法而罪除即为说法。或睹暂灭忏令永除。又光为现世。法通未来。
　　经。是时帝释一切天众及恒河女神并诸大众蒙光希有皆至佛所右绕三匝退坐一面。
　　赞曰。寻光诣佛。
　　经。尔时天帝释承佛威力即从座起偏袒右肩右膝著地合掌向佛而白佛言世尊。
　　赞曰。帝释启请有四。一请法仪。二所请主。三所为机。四所请法。此初二。初中三。一能请人。二所承力。三正轨则。
　　经。云何善男子善女人愿求阿耨多罗三藐三菩提修行大乘摄受一切邪倒有情曾所造作业障罪者云何忏悔当得除灭。
　　赞曰。此后二也。所为机中有二。初能行法人。次所利摄者。此中修行亦自所习。但菩萨为怀利他为先故但举为他。理实亦自行。请法可知。
　　经。佛告天帝释善哉善哉善男子汝今修行欲为无量无边众生令得清净解脱安乐哀愍世间福利一切。
　　赞曰。第三如来为说有六。一答所请法。二若有净信下赞胜劝行。三尔时天帝下依劝修学。四我念往昔已下引己为证。五若有苾刍下明行法利益。六尔时释梵下释梵述成。答所请中初赞后答。赞中初总赞后别赞。别赞中初赞自利。谓汝今修行是。二赞利他。欲为无量等是。赞利他中初赞利他后释所以。云为无量众生者瑜伽四十六有五无量。一有情界无量。二世界无量。三法界无量。四调伏界。五调伏方便界。有情界即所利生。世界即所可化处。法界即三性法等。谓由此法成染净故所调伏界即种姓差别。由此种姓有堪能故。调伏方便界即能成就有情之法。无量即众生界。无边即世界。或俱通二。令得安乐等是所调伏界。并所除障即法界无量。汝今修行即调伏方便界。故无垢称经云。应以是法而化有情即修是法。安乐道菩提涅槃。故唯识第十云。此二自性皆无逼恼。及能安乐故二转依俱名安乐。具离二障名清净解脱。哀愍即大悲拔苦。福利即大慈与乐。
　　经。若有众生由业障故造诸罪者。
　　赞曰。正答有二。初略明。但令灭恶。后善男子有四业障下。广明亦令生善。初中复二。初正明忏悔法。后若人成就四法下明能行之人。或初明暂除。后明永灭。就忏悔中复分为五。一明应忏之人。二应当策励下明忏悔方轨。三我从无始下正明忏悔。四以是因缘下结劝修行。五何以故一切诸法从因缘生下释其所以。此即初也。由业障故者宿业种。造诸罪者更起现。此由宿因作业决定。不尔菩萨及诸如来一切时观见应起业制令不作。何故得造。由决定故。不尔佛等何故待作后方教忏。若尔一切业皆定作。应无不定。答。虽定造业感果不定。所以经论又约感果分定不定者即假者造业之人。又解。由业障故即善恶业。造诸罪者即感果。业是能造果是所造。又解。通前二义故。
　　经。应当策励昼夜六时偏袒右肩右膝著地合掌恭敬一心专念口自说言。
　　赞曰。正明方轨有四。一令作意。即是加行并审决思。即应当策励是。二明时节。昼夜六时。明动发思正起三业。此身意语。偏袒等是身业。一心专念是意业。口自陈说是语业。
　　经。归命顶礼现在十方一切诸佛已得阿耨多罗三藐三菩提者。
　　赞曰。所对忏者。于中分二。初虔恭礼赞。次彼诸世尊已下投诚请证。此初也。文分为二。初现世后如是等下过未。初中复二。初礼次赞。此礼也。尽寿投诚故云归命。表敬之极故云顶礼。赞中初赞自利得菩提。后赞利他转法轮等。此即初也。
　　经。转妙法轮持照法轮雨大法雨击大法鼓吹大法螺建大法幢秉大法炬。
　　赞曰。此赞利他。初明说法。次明利他。说中八句。初三句标。次五句释。此中二释初转法轮在见道。照法轮在修。持在无学。义通三乘。见谛道中俱观四谛上下转等独得转名。修道离障重观妙理独得照名。无学能摄有无为德独得持名。雨大法雨胜解行位。击大法鼓在见修位。吹法螺下在无学位。又释。初三准解深密经是三时教。此中持应在后。以文言便持在照前。下五句中第一即转法轮。准法华经论云。已断疑者令成就智身故即是令得二乘果。击大法鼓者即照法轮。法华经论云。已成就智身者示二种密境界故。说二乘者是趣大方便。彼不能知云密境界。三无性等亦密意故。今此但有示二乘密境界。无不绝大法鼓故。次吹大法螺等三是持法轮。初是说法。次得智。后观理。即是令得菩提涅槃。法华经中据圆满能故。于法幢后方说吹螺。此约能为他说教令得二果故。于法幢前说吹螺。如妙光菩萨持妙法华经化八王子皆成佛道。信解品中迦叶等云我等今者真是声闻。以佛道声令一切闻。
　　经。为欲利益安乐诸众生故常行法施诱进群迷令得大果证常乐故。
　　赞曰。利他。令他得世果名利益。得出世果名安乐。以教授机名为法施。未发心令发心名诱。已发心令成就名进。已成就者令得解脱名令得大果。证常乐故。涅槃自性常。菩提三种常。四智所依常。故俱名常。乐如前释。
　　经。如是等诸佛世尊以身语意稽首归诚至心礼敬。
　　赞曰。过未诸佛。
　　经。彼诸世尊以真实慧以真实眼真实证明真实平等悉知悉见一切众生善恶之业。
　　赞曰。投诚请证。以佛一具二智云真实慧。二圆五眼故云真实眼。三能真实证具前二义故。四平等心证平等理故。依三念住故。五能知见此意。由佛具二智故悉知众生。圆五眼故悉见众生。故今投诚请佛为证。即无著般若经论云见智净具足住。见即五眼智即二智。由肉天眼见一切众生色蕴色身。由法眼故见一切众生四蕴名身。即见身语业是肉天眼。见意业是法眼。总见佛眼。瑜伽八十二云。成就明眼具三眼故。三即肉天慧。慧中本后分为法慧。体是一故。在果名佛眼。体即三眼。故不云五。由佛具智故。知者知寂静不寂静。即知住念住非念住坏缘法念。通根本智。及具五眼能悉知见身语心行善不善业。依三念住怨亲等视故请为证。又真实证明有其二义。一述佛明证。二请为证明。若但为证应在后明。由通二义故中间说。亦同十住毗婆沙。云十方一切佛所知无不尽。我今悉于前发露诸黑恶等。
　　经。我从无始生死以来随恶流转共诸众生造业障罪。
