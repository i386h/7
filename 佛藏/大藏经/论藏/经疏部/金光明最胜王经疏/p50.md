<!-- { "loadSidebar": true } -->
　　经。大王。若未来世有诸人王听受是经恭敬供养并受持经。四部之众尊重称赞复欲安乐饶益汝等及诸眷属无量百千诸药叉众。是故彼王常当听受是妙经。王由得闻此正法之水甘露上味增益汝等身心势力精进勇猛福德威光悉令充满。是诸人王若能至心听受是经则为广大希有供养。供养于我释迦牟尼应正等觉。若供养我则是供养过去未来现在百千俱胝那庾多佛。若能供养三世诸佛则得无量不可思议功德之聚。
　　赞曰。明未来益有二。初行胜行。后由得闻此下成胜因。胜因有二。初益天势力。后为供养佛。供养佛中初明正行供养。能供养下明得大福聚劝成弘经。
　　经。以是因缘汝等应当拥护彼王后妃眷属令无衰恼及宫宅神常受安乐功德难思是诸国土所有人民亦受种种五欲之乐一切恶事皆令消殄。
　　下明弘经得益有二。初四王卫护眷属。二是诸国土下国福人安。
　　经。尔时四天王白佛言世尊于未来世若有人王乐听如是金光明经为欲拥护自身后妃王子乃至内宫诸婇女等城邑宫殿皆得第一不可思议最上欢喜寂静安乐于现世中王位尊高自在昌盛常得增长复欲摄受无量无边难思福聚于自国土令无怨敌及诸忧恼灾厄事者。
　　赞曰。教人王弘法之仪有四。一标王愿心。二世尊如是下教其轨则。三世尊时彼香烟下依行感瑞。四时彼诸佛闻此妙香下明诸佛赞扬。此标王愿心。
　　经。世尊如是人王不应放逸令心散乱当生恭敬至诚殷重听受如是最胜经王。
　　下教其轨则有三。初天教听轨。次佛教令迎。后天教为我。初天教听轨中。初总教后别示。此总也。
　　经。欲听之时先当庄严最上宫室。王所爱重显敞之处。香水洒地散众名华。安置师子殊胜法座。以诸珍宝而为校饰。张施种种宝盖幢幡。烧无价香奏诸音乐。其王尔时当净澡浴。以香涂身著新净衣及诸璎珞。坐小卑座不生高举。舍自在位离诸憍慢。端心正念听是经王。于法师所起大师想。复于宫内后妃王子婇女眷属生慈愍心。喜悦相视和颜软语。于自身心大喜充遍。
　　下别示。别示中一示所严处。二香水下示严处轨。三其王尔时下示严王身。四不生高举下示严王心。五作如是念下示王安稳想。示严心中一令除掉举。二令舍憍慢。三端心听法。四恭敬法师。五等起慈心。六喜悦相视。七和颜软语。八身心遍喜。
　　经。作如是念我今获得难思殊胜广大利益于此经王盛兴供养既敷设已见法师至当起虔敬渴仰之心。
　　下示王安想。初于法起想。既敷设已下于法师起想。此听法轨则如瑜伽论三十八说。菩萨如是于善说法深生敬重。常乐听闻诸善说法无有劳倦。亦无厌足。净信深厚其性柔和。心直见直爱敬德故爱敬法故。往法师所无诘难心有敬重心。无高慢心。专为求善非显己德。为欲安立自他善根。不为利养恭敬因缘。菩萨具足如是功德往法师所。无杂染心无散乱心听闻正法。云何无染心。谓听法时其心远离贡高轻慢怯弱杂染。由六相故离贡高染。谓听法时应时而听。殷重而听。恭敬而听不为损害。不为随顺不求过失。由其四相离轻慢染。于听法时恭敬正法。恭敬说法补特伽罗。不轻正法不轻说者。于听法时不自轻蔑。由此一相离怯弱染。云何无散乱心。谓由五相。一者求悟解心。二专一趣心。三听者属耳。四扫涤其心。五摄一切心听闻正法。说法轨则略如法华经第四法师品。有三种。一入如来室。二著如来衣。三坐如来座。如来室者一切众生中大慈悲心是。如来衣者柔和忍辱心是。如来座者一切法空是。说法之心欲与生乐拔众生苦故起慈悲。慈悲说法他害不嗔。遭苦能受深理能印方能相续。睹三事空无染无著方能实益。
　　经。尔时佛告四天王不应如是不迎法师时彼人王应著纯净鲜洁之衣种种璎珞以为严饰自持白盖及以香华备整军仪盛陈音乐步出城阙迎彼法师运想虔恭为吉祥事。
　　赞曰。下佛教令迎有二。初诫不应不迎。时彼人王下示正轨。正轨中有五。初明迎轨则。二四王以何因缘下释迎所以。三于说法师下明迎心想。四后宫眷属下明得利益。五四王当知下结成劝意。此初也。
　　经。四王以何因缘令彼人王亲作如是恭敬供养。
　　下第二释迎所以有三。初征。次由彼人王下释。后四王当知下结迎远近。此初也。
　　经。由彼人王举足下足步步即是恭敬供养承事尊重百千万亿那庾多诸佛世尊复得超越如是劫数生死之苦复于来世如是劫数当受轮王殊胜尊位。
　　赞曰。释迎所以有二。此总释有三。一成胜因。二越诸苦。三得胜报。
　　经。随其步步亦于现世福德增长自在为王感应难思众所钦重。当于无量百千亿劫人天受用七宝宫殿所在生处常得为王。增益寿命言词辩了。人天信受无所畏惧。有大名称咸共瞻仰。天上人中受胜妙乐。获大力势有大威德。身相奇妙端严无比。值天人师遇善知识。成就具足无量福聚。
　　赞曰。别释初现益。次当于无量下后益。后益有十三。一得胜处。二受胜报。三得辨才。四他信受。五离怖畏。六得名闻。七得敬奉。八受胜乐。九成大力。十有威严。十一得相好。十二遇善友。十三具福德。
　　经。四王当知彼诸人王见如是等种种无量功德利益故应自往奉迎法师若一逾缮那乃至百千逾缮那。
　　下结迎远近。
　　经。于说法师应生佛想。
　　赞曰。第三明迎心想。初得见益。
　　经。还至城已作如是念。今日释迦牟尼如来应正等觉入我宫中受我供养为我说法我闻法已即于阿耨多罗三藐三菩提不复退转。即是值遇百千万亿那庾多诸佛世尊。我于今日即是种种广大殊胜上妙乐具供养过去未来现在诸佛。我于今日即是永拔琰摩王界地狱饿鬼傍生之苦。便为已种无量百千万亿转轮圣王释梵天主善根种子。当令无量百千万亿众生出生死苦得涅槃乐。积集无量无边不可思议福德之聚。
　　还宫生想有七。一得见本师想。二我闻法已下得大菩提想。三即是值遇下得见诸佛想。四我于今日下供养诸佛想。五我于今日下永离恶趣想。得越恶趣琰魔王界。即三恶分判彼趣正鬼趣摄。瑜伽论云。生那落迦作静息王者化王界生。不尔何故生最下化狱。又违二十唯识。不许同彼受苦故。长阿含十九约他相故说王受苦想。六便为已种下得诸王位想。七当令无量下令他得利想。
　　经。后宫眷属及诸人民皆蒙安稳国土清泰无诸灾厄毒害恶人他方怨敌不来侵扰远离忧患。
　　下第四明得利益。
　　经。四王当知时彼人王应作如是尊重正法亦于受持是妙经典苾刍苾刍尼邬波索迦邬波斯迦供养恭敬尊重赞叹所获善根先以胜福施与汝等及诸眷属。
　　下结成诫劝　初结诫劝。后结得益。结劝中初结敬法师。次结敬四众。后令回施。
　　经。彼之人王有大福德善业因缘于现世中得大自在增益威光吉祥妙相皆悉庄严一切怨敌能以正法而摧伏之。
　　下结得益。可知。
　　经。尔时四天王白佛言。世尊。若有人王能作如是恭敬正法听此经王并于四众持经之人恭敬供养尊重赞叹。时彼人王欲为我等生欢喜故当在一边近于法座。香水洒地散众名华安置处所设四王座。我与彼王共听正法。其王所有自利善根亦以福分施及我等。世尊。时彼人王请说法者升座之时便为我等烧众名香供养是经。
　　下后天教为我有二。初牒彼所行。时彼人王下次教为我轨则。轨则中有六。一示严处所。二令净庄严。三令敷四座。四我与同听。五令彼福施。六令供养。
　　经。世尊时彼香烟于一念顷上升虚空即至我等诸天宫殿于虚空中变成香盖。
　　下明依行感瑞有二。初四天述感应。后佛告四天王下佛述感应。天述中初总后别。总中有二。初香烟至处。二香烟祥瑞。
　　经。我等天众闻彼妙香。香有金光照曜我等所居宫殿。乃至梵宫及以帝释大辩才天大吉祥天坚牢地神正了知大将二十八部诸药叉神。大自在天金刚密主宝贤大将。诃利底母五百眷属。无热恼池龙王大海龙王所居之处。世尊。如是等众于自宫殿。见彼香烟一刹那顷变成香盖闻香芬馥睹色光明遍至一切诸天神宫。
　　下别明。约香所依烟说有金色光。不尔香尘鼻根所得。如何言见。
　　经。佛告四天王。是香光明非但至此宫殿变成香盖放大光明。由彼人王手执香炉烧众名香供养经时。其香烟气于一念顷遍至三千大千世界。百亿日月。百亿妙高山王。百亿四洲。于此三千大千世界。一切天龙药叉健闼婆阿苏罗揭路茶紧那罗莫呼洛伽宫殿之所。于虚空中充满而住。种种香烟变成云盖。其盖金色普照天宫。如是三千大千世界所有种种香云香盖。皆是金光明最胜王经威神之力。
　　下佛述感应有二。一香烟遍至大千是诸人王下明香周十方界。初中有四。一非局情。二由彼人王下明香周遍。三种种香烟下明祥瑞。四如是三千下结归经力。
　　经。是诸人王手持香罏供养经时种种香气非但遍此三千大千世界于一念顷亦遍十方无量无边恒河沙等百千万亿诸佛国土于诸佛上虚空之中变成香盖金色普照亦复如是。
　　下明周十方界有二。初至处于诸佛上下后祥瑞。
　　经。时彼诸佛闻此妙香睹斯云盖及以金色于十方界恒河沙等诸佛世尊现神变已彼诸世尊悉共观察异口同音赞法师曰善哉善哉汝大丈夫能广流布如是甚深微妙经典则为成就无量无边不可思议福德之聚。
　　赞曰。教弘经轨中。第四诸佛赞扬有二。初赞现成胜因。尔时十方下赞未来果。赞因果者欲令人王依教行故。初赞因中初赞法师因。后赞听者因。此法师者通其说法者。亦通供养者。十种法行皆名法师。由王能为供养广流此经。法师正能流通此法。然准文势合但赞王。举见瑞应而赞叹故。或复瑞应由经威力。故赞法师通二处好。有三。初睹瑞。次彼诸佛下赞流通经。后则为成就下赞成因。文显可知。
　　经。若有听闻如是经者所获功德其量甚多何况书写受持读诵为他敷演如说修行何以故善男子若有众生闻此金光明最胜王经者即于阿耨多罗三藐三菩提不复退转。
　　下赞听者有三。初举劣况胜。次征所以。后正为释。
　　经。尔时十方有百千俱胝那庾多无量无数恒河沙等诸佛刹土彼诸刹土一切如来异口同音于法座上赞彼法师言善哉善哉。
　　下赞未来果有二。初诸佛同总赞。
　　经。善男子汝于来世以精勤力当修无量百千苦行具足资粮超诸圣众出过三界为最胜尊。
　　下别赞。别赞中初赞因益。
