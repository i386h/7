<!-- { "loadSidebar": true } -->
　　经。如兔浮海必不能过所以者何力微劣故。
　　赞曰。喻。初标次征后释。以无大姓唯有有漏。智力微劣故。所不能度故。解深密经云。我于凡愚不开演。恐彼分别执为我。护法菩萨等释。凡谓无性愚谓趣寂。又此或据凡夫二乘根未熟位不能解了。根熟能知。或如法华经中所说。三乘不知据未圆满知。唯佛圆满知。言彼不知。将成汝能依言而解甚为希有。
　　经。凡夫之人亦复如是不能通达法如如故。
　　赞曰。法合也。无本智故不能通。无后得智故不能达。
　　经。然诸如来无分别心于一切法得大自在具足清净深智慧故是自境界不共他故。
　　赞曰。结成见实。由佛无分别不见二相证法如如故。达诸法实空相故于一切法得大自在。得智如如故具足深智慧。由此唯是佛境界。不共余人同。金刚般若经。如来说般若波罗蜜多即非般若波罗蜜多。是名波罗蜜多。天亲菩萨释云。说波罗蜜唯独佛彼岸。非波罗蜜非彼余人之彼岸故。名波罗蜜者结是佛彼岸。此亦如是。
　　经。是故诸佛如来于无量无边阿僧祇劫不惜身命难行苦行方得此身最上无比不可思议过言说境是妙寂静离诸怖畏。
　　赞曰。结成胜妙。于无量至苦行是行因。不惜身命。由四因缘。一为求法。如雪山童子。二为报恩。如法护王子等。三为救贫。如金色师子等。四为救命。如萨埵王子等。方得此身显得果。最上无比等是叹胜果。究竟故无上。无伦匹故无比。超情计故不思议。越语诠故过言说境。大涅槃故是妙寂静。生死息故离五怖畏。谓不活畏．死畏．恶道畏．恶名畏．大众畏。
　　经。善男子如是知见法真如者无生老死寿命无限无有睡眠亦无饥渴心常在定无有散动。
　　赞曰。下品第三大段结劝修行。文分为三一结前信解令依行。二然诸如来下结前得果令求证。三若善男子下成前二义。初中有三。初举信解益。次不信有损。三说利劝行。此初也。但能一念如是。知见法真如当得菩提永无生老死等。为远因故必当得故。故法华经药王品云。闻此经者不老不死。不久取草坐于道场。若如来德前。已说竟后文复说。故此说者是信解者当所得果。或再三重举如来之德令生信解。得金刚身故无生老死。离五盖故无睡眠。破魔军故无饥渴。余文可知。虽然前解结好。
　　经。若于如来起诤论心是则不能见于如来。
　　赞曰。不信有损。起诤论心不能信解是即当来不能见证三身如来。亦不能依教比见如来。
　　经。诸佛所说皆能利益。
　　赞曰。说利劝行。初标后释。此标也。
　　经。有听闻者无不解脱诸恶禽兽恶人恶鬼不相逢值由闻法故果报无尽。
　　赞曰。释得益。初得涅槃。次离损害。后报无尽。般若论云。于法为了因亦为余生因。听经故得解脱者是了因。果报无尽者谓得菩提是生因。辨中边论行此法行者获福聚无量。胜故无尽故由利他不息。听闻大乘果报胜故超二乘。大悲利他以不息故无尽。由此诸恶皆不相逢。
　　经。然诸如来无无记事一切境界无欲知心。
　　赞曰。结前得果令求证。于中分二。初结所得意令生欣。后明闻得益劝人修学。结所得果中有无量种。但结前所得中十八不共法及大慈悲自利利他功德影显余故。初结十八不共后结慈悲。初中有五。一无无记事者无不明记无妄失念。下有四威仪中无非智摄。即智为前故。二一切境界无欲知心。即欲无减。或一切境皆任运知。不假寻求方能解了。
　　经。生死涅槃无有异想如来所记无不决定。
　　赞曰。三即无种种想。四及复三世智无滞碍故。所说法无不决定。并一切种妙智能知蕴等诸法门故所说决定。或四无畏或复语业智为前导故说决定。
　　经。诸佛如来四威仪中无非智摄。
　　赞曰。五身业智为前导故无非智摄。
　　经。一切诸法无有不为慈悲所摄无有不为利益安乐诸众生者。
　　赞曰。结前所得大慈大悲利他功德。利益拔苦。安乐与乐。大悲故拔苦利益。大慈故与乐安乐。又佛本愿只欲利他修大慈悲。求无上果故所施为无非是为。慈悲摄者又举不共者自利胜。举慈悲者利他胜。故略结两门。
　　经。善男子若有善男子善女人于此金光明经听闻信解。
　　赞曰。此明闻得益劝人修学。文分为四。一明闻得益。二征三释四成。初中初闻经信解。后明得益。听闻闻慧。信即思慧。解即修慧。或举最劣。但因闻慧能信能解。或但信解非是证解尚获斯福。何况胜行。
　　经。不堕地狱饿鬼傍生阿苏罗道常处人天不生下贱恒得亲近诸佛如来听受正法常生诸佛清净国土。
　　赞曰。得益离于八难。初离三恶道即为三。阿苏罗若依小乘鬼畜趣摄。若依大乘是天趣摄。即边地摄。生人天者翻前恶趣及边地。不生下贱即除诸根不具生盲生聋。恒得近佛者离佛前后难。听闻正法者离世智辨聪难。常生佛国离长寿诸天难。依成实论四轮摧八难。一住善处谓中国。除五难谓三恶趣长寿天边地难。二依善人谓遇佛除生佛前后。三发正愿谓正见。除邪见世智辨聪。四宿植善根除诸根不具。今闻此经但能信解具推八难。故威力胜。能除障。故非但除障亦疾得菩提。下释成中辨。
　　经。所以者何。
　　赞曰。征也。闻经能信解能除八难之所以者何谓也。
　　经。由得闻此甚深法故。
　　赞曰。释也。由受持大乘集十功德。一成就一切善根种子。二临命终得一切喜乐。三于一切处得随意生。四于一切生处得自性念生智。五所生之处常得值佛。六恒在佛边闻大乘法。七成就增上信根。八成就增上慧根。九得远离惑智二障。十速得成就无上菩提。由此所以故远离八难。
　　经。是善男子善女人则为如来已知已记当得不退阿耨多罗三藐三菩提。
　　赞曰。成前所以。能闻此经生信解者。则为如来已知名身已见色身。明此人功德唯佛知见。余不能知见。言知即得何假言见。言见亦得何须云知。答。准天亲般若经论云。佛非见果知以愿智现见。但言知者谓佛见果比知其因故今言见。见者愿智。举心能了。若尔但见何须言知。谓但见色今亦能知四蕴身故。非作但佛知见。即为佛记忆。又复当得不退菩提。虽未即得当能证得。随其何位当证四不退。谓信住证行四种不退。信不退十信第六心。住不退十住第七心。证不退初地。行不退入八地。
　　经。若善男子善女人于此甚深微妙之法一经耳者当知是人不谤如来不毁正法不轻圣众。
　　赞曰。重更广成前二胜益。欲令听受修行此经。有三胜益。一不谤三宝。二增长善根。三令行六度故。此初一也。由知佛常住不谤如来言究竟灭。知说决定故不谤法。知能得成故不谤僧。又由闻信能为不坏信因故。不谤毁轻贱三宝。
　　经。一切众生未种善根令得种故已种善根令增长成熟故。
　　赞曰。增长善根。此未发心求菩提者令发心求即令种善根。已发心求令增胜解行位初僧祇。令长第二僧祇。令成就第三僧祇。然上二类但言闻经者得六波罗蜜令他人行。此互影显。自他俱然。
　　经。一切世界所有众生皆劝修行六波罗蜜多。
　　赞曰。后能令行六度。此意明自闻信能成此三。既听闻已后化他作斯之三事。又能信解破四种障。初不谤佛等除阐提不信障。令种善根除外道著我障。皆行六度除声闻畏苦缘觉舍心。既有多益故应修行行自他利。
　　经。尔时虚空藏菩萨梵释四王诸天众等即从座起偏袒右肩合掌恭敬顶礼佛足。
　　赞曰。品第四大段领解持学。文分为四。一虔恭领解。二世尊我等下发愿持学。三世尊赞印。四劝广流通。初中初虔恭后领解。此虔恭也。既闻胜法表进菩提。故从座起显当作佛。现吉祥兆偏袒右肩。心符教理故合掌。心尊重故恭敬。敬逾深故顶礼佛足。
　　经。白佛言世尊若所在处讲说如是金光明王微妙经典于其国土有四种利益。
　　赞曰。领解也。有四。一标二征三释四结。此标也。启悟所知白佛。呼尊号故云世尊。指所悟解故云若说如是金光经典。标利益数故云有四种益。
　　经。何者为四。
　　赞曰。征也。
　　经。一者国王军众强盛无诸怨敌离于疾病寿命延长吉祥安乐正法兴显。
　　赞曰。释也。随所标四即为四段。此初也。国王大臣利益有四。准忏悔品文。于其国土获四种善利。一者王无病患离诸灾厄。即此离于疾病。二者寿命长远无有障碍。即此寿命延长。三无诸怨敌兵众勇健。即此军众强盛无诸怨敌。四者安稳丰乐正法流通。即此吉祥安乐正法兴显。依忏悔品文开之成八。此文有六如文可知。
　　经。二者中宫妃后王子诸臣和悦无诤离于谄佞王所爱重。
　　赞曰。第二臣作利益有三。一和悦无诤。下云更相亲穆尊重爱念。一更相言贯尊重及爱念。二离于谄佞由轻财重法不求世利故无谄佞。由此嘉名普暨众所钦仰。三王所爱重。准下亦为沙门婆罗门大国小国之所尊敬。今举胜者略不言余。既王爱重一切尊敬。故亦得寿命延长安稳快乐。
　　经。三者沙门婆罗门及诸国人修行正法无病安乐无枉死者于诸福田悉皆修立。
　　赞曰。国人利益有四。一修行正法。谓能孝养父母奉事师长修行十善尊敬三宝。二无病不逢七难。七难者药师经说。他国侵逼难。自界叛逆难。非时风雨难。遇时不雨难。人众疾疫难。星宿变怪难。日月薄蚀难。由王军众强盛无外逼难。臣佐和悦复无谄佞无自叛难。吉祥安乐兴显正法无非时风雨等难。三无枉死者不逢九横。九横者如药师经。一横遭病患致亡。二横被王法诛戮。三横为非人所损。四横为火所焚烧。五横为水之所溺。六横为恶兽所啖。七横坠山崖。八横为毒药等杀。九横为饥渴所困。今此金光明经行于国内。人无九横故无枉死。云横者非无宿因而受恶果。约今生论。虽不造恶而逢此缘。名之为横。闻经悉除。国王流通正法臣佐轻财重法。妃后和悦无复谄佞。人人修行正行故致斯福。四修植福田。
　　经。四者于三时中四大调适常为诸天增加守护慈悲平等无伤害心令诸众生归敬三宝皆愿修习菩提之行。
　　赞曰。总为诸天之所加护。不但加护国王臣人。亦加护持经之者。不尔下文不应云我等亦常为弘经故随敬如是持经之人。所在住处为作利益。准文应云四者常为诸天增加守护。于三时中四大调适。慈悲平等无伤害心等。以文言便后说守护。或由经力四大调适。故天增护但属于后。诸天复令诸众生等归敬三宝修菩提行。准旧经文。令诸众生诚心归仰归仰三尊。其文少阙。文但言天。天谓诸菩萨一切如来尊重名天。故为欲色诸天及诸贤圣常所守护。
　　经。是为四种利益之事。
　　赞曰。结也。
