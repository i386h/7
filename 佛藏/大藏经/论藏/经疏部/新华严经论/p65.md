<!-- { "loadSidebar": true } -->
　　第二随文解义者。云何至一切处回向。约位有十一。一法身至一切处。二智身至一切处。三大愿至一切处。四供养诸佛至一切处。五见闻听受诸法至一切处。六遍现色身至一切处。七开悟众生至一切处。八不出毛孔至一切处。九遍满十方等于法界而无去来至一切处。十入一众生身心等一切众生身心至一切处。十一入一佛身毛孔等一切佛身毛孔至一切处回向。又回向者。有十法。一以无作法回向有作法。二以有作法回向无作法。三以一法回向多法。四以多法回向一法。五于诸有法回向无法。六于无法回向有法。七以世间法回向出世间法。八以出世间法回向世间法。九以一切自性无回向以为方便回向法。十以一切有回向法。以为自性无回向法。为令滞有无者得自在故。生死涅槃无障碍。得大神通无物拘留故。供养诸佛教化众生。一多同别皆得自在故。以诚实心起大愿云。周覆法界虚空界。兴种种供具供养三世一切诸佛。皆愿自他福德圆满故。是故名为至一切处回向如世界种。即如华藏世界种是也。约先德云。数三千大千世界至一恒河沙数。为一世界海。又数海世界数至一恒河沙。为世界性。又数世界性至一恒河沙。为一世界种。如种种世界云众杂多也。如转世界者。或圆形转。或流转如江河。是日月亦是皆无住心名转侧世界。如四天王天。在须弥山侧住仰世界。可知覆世界如蜂窠等。是亦如世界成就品说。已下如经自具。大意以修得十住十行之中法身理智。即依此法起大愿大悲。依无作理智起神通行。使不滞染净。不为染净二法所拘留。神通诸法性自离故。已下有二十二行颂。两行一颂。如文自具。
　　第五无尽功德藏回向者。以禅波罗蜜为体。以善财童子所见婆须蜜女。以为所行之人。所住国土。名为险难。城名宝庄严。以叹德中心无分别。普知诸法。一身端坐充满法界。于自身现一切刹。所明禅体遍周自在。为明禅与智悲会融无二体用自在故。以国名险难者。以真智会俗。城名宝庄严者。会俗体自真。明定乱两融智悲不碍随尘不染故。号名宝庄严。婆须蜜女者。此云世友。能与世人为师友故。亦曰天友。能与诸天作师友。或曰易宝。以此女善巧方便易取众生一切智宝。此女身金色目发绀青。若闻说法。若暂见。若执手。若坐座。总得三昧。为明禅体遍周与智会故。道合见者。总皆是禅体智慈相会之流。若也别见之流。常对面不睹其容也。但为定与智会。智与悲冥。随根接俗。号之为女。非即但为女也。十住中第五主禅门即俗士长者。号为解脱。明俗体本真众生身本来佛国故。长者身含佛国。明众生身亦然。但禅观相应即见。十行中即以宝髻长者。明禅门。以本自居宅十层之阁。宅有八门。市上接俗引来宅内。即以所行俗事。用彰智随悲行处世染而不污。若也未悟俗尘为业所留。要须戒定慧求出世之智。若也达智业亡。要须处缠不污方便利生皆令解脱。一须知根接引不得惑乱众生。要须依根受药。二义如前。
　　一长科当经意者。于此段长科为十三段。
　　一佛子已下。至悉皆具足。有六十一行经。明菩萨凡所随喜回向悉皆具足圆满分。
　　二佛子已下。至一切佛刹悉亦如是。有三十行经。明菩萨以大愿愿菩萨众海圆满十方庄严国刹分。
　　三佛子已下。至转无障碍不退法轮。有七行经。明方便回向分。
　　四佛子已下。至超然出现。有五行经。明愿清净佛刹至一切众生界佛常超然出现分。
　　五佛子已下。至入一切法界。有三行半经。明菩萨达一切智知业果寂灭分。
　　六佛子已下。至无有少法与法同止。有六行经。明不分别不著取分。
　　七佛子已下。得无尽善根。有十行经。是菩萨得无尽善根分。
　　八佛子已下。至一切境界悉无所有。有六行经。明菩萨了众生界无众生于法无得证分。
　　九佛子已下。至令诸善根悉充足故。有五行经。是菩萨无智入法无法入智分。
　　十佛子已下。至修治诸行。有六行半经。是菩萨成就功德藏堪为众生福田分。
　　十一佛子已下。至第五无尽功德藏回向。有七行经。是菩萨福相处世无伦分。
　　十二从菩萨摩诃萨已下。至十种无尽藏。有十五行经。是菩萨得十无尽藏分。
　　十二尔时已下。有一行经明金刚幢菩萨说颂分。
　　第二随文释义者。云何名无尽功德藏回向。此位明禅与智冥。智与悲会。以无尽虚空为一道场。以无尽众生无明行相。而为佛事。身恒承事无尽诸佛。而遍周法界化无尽众生。总成佛身表里相亡始终情尽。遍知诸法不坏无心。名无尽功德藏经云。于一毛孔见阿僧祇诸佛出兴于世得入法无尽藏者。明心性本无大小系尽。身为智影。国土亦然。智净影明大小相入。如因陀罗网境界喻是也。
　　经云。以佛智力观一切法悉入一法者。明万境虽多皆一心而起。心亡境灭万境皆虚。如净水中众影也。水亡影灭。此约破有成无说。又以境约智生。智虚境幻。多幻相入不离一虚。幻不异虚处不异幻。幻虚无二。一异总虚。此约以智幻处自在无碍门说。此皆借法。况说如实所知唯亡。思者智会。其智会者。方可用而真不惑心境。以大愿力随智幻生等。众生数身如应摄化故。名无尽功德藏。自余如文自具。不烦更解。已下有五十行颂。如文自具。但如说修行。
　　第六随顺坚固一切善根回向者。此明般若波罗蜜为体。以善财知识名鞞瑟胝罗住善度城。常供养旃檀座佛塔。以为表法。名鞞瑟胝罗。此云包摄。以身含佛刹为名尔。住善度国者。约化行为名故。以此住智慧善度众生故。供养旃檀座佛塔者。明戒定慧解脱法身为座体。得佛不涅槃际者。明戒定慧体无灭没也。广如经说。其座不安形像者。明无相理会是佛义故。见座入法故。城名善度。身与空合。名为佛国。亦名包摄也。以明无相智慧是佛不灭度法门。以智无生灭故。
　　第一长科经意者。于此一段长科约作六十四段如下。此段回向长行中。有六十一段经。总明行施。于段段中。皆有三义。一明行施心成就。二明施已回向菩提。三明各发十种愿皆愿自他成佛。已下三段是总结所施之功。及金刚幢观众说颂。一舍身肉手足国城妻子悉舍行。二施食。三施饮。四施味。五施车乘。六施衣。七施华。八施鬘。九施涂香。十施床座。十一施房舍。十二施灯明。十三施汤药。十四施器。十五施种种宝严饰车。十六施象宝。十七施师子座。十八施宝等。十九施宝盖。二十施宝幡。二十一施宝幢。二十二施宝藏。二十三施种种妙庄严具。二十四施冠及髻中珠。二十五施财宝妻子救众生牢狱。二十六舍身代命。二十七施莲肤顶髻。二十八施眼。二十九施鼻。三十施耳。三十一施牙齿。三十二施舌。三十三施头。三十四施手足。三十五施血。三十六施髓肉。三十七施心。三十八施肝肺。三十九施身。四十施支节骨。四十一施皮。四十二施手足指。四十三施连肉爪甲。四十四为求法故投身火坑。四十五为求法。乃至一字一句。舍其王位国城妻子一切所有。四十六菩萨为自舍屠杀业。四十七见残忍损诸人畜。慈心救之。所谓去男形也。四十八菩萨见佛出兴普告众生。舍我慢戏论。四十九舍大地。五十舍僮仆。五十一舍身施与一切众生谦下离慢。五十二施身给侍诸佛。五十三施土地一切诸物及舍世事。五十四舍都城关防输税。五十五舍妓女。五十六施所爱妻子。五十七施舍宅。五十八施园林台榭。五十九施广大施会。六十施一切资生物。六十一随诸众生所须一切阿僧祇物施。已上此一段回向中。总有六十一种施。一一施中十种大愿。六十一愿中有。十种回向。以表舍一切所著成一切无所著。诸性无作供养诸佛。教化众生。行无尽行故。从佛子是为菩萨摩诃萨。第六随顺坚固一切善根回向已下。至于诸法中而得自在。有六行经。都结已下回向之功。自尔时金刚幢菩萨已下有六行经。明金刚幢菩萨观众说颂叹法分。今上下长行及八十二行颂。于中文义自具不烦更释。且略释回向名目。云何随顺坚固一切善根回向。经云。佛子如是回向时。即为随顺佛住。随顺法住。随顺智住。随顺菩提住。总明行檀波罗蜜遍周刹海不坏法身智身成就通化长大慈悲等佛所行。故为名也。又释以理顺行。以行顺理。以智顺悲。以悲顺智。以方便愿力引生智海。成就悲门均调自在。名为随顺坚固善根回向。论主颂曰。
　　法身理智无体性　　平等清净无造作
　　方便以愿力庄严　　神通变化行充满
　　法无自性从缘生　　缘生不失无作性
　　设兴回向大愿云　　周遍无边一切行
　　不离缘体性无生　　智如影响充法界
　　智体如愿如普贤　　回向大愿皆无实
　　虽复无实不废缘　　虽复从缘性无作
　　菩萨所兴诸行云　　智无来去如影现
　　假使教化诸群生　　犹如化人度幻众

　　大约如世造立宫室要以功成。论其现自施功。功体各无自性。及至成功事毕。还以无功而益人。设宫室有覆养之功。亦复不云养育。此回向大愿亦复如是。为理智虽有净烦恼之功。不兴回向大愿。无覆育饶益大慈悲之功。此之回向从初发心住具足有之。但约升进胜劣言之。亦约说文广狭言尔。亦以时不迁论也。总五位一时说也。古今无前后义也。
