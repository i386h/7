<!-- { "loadSidebar": true } -->
　　三随文释义者。于此一品经中。长科总有十五段经文。于此十五段文中。有四佛出世。总明毗卢遮那一号各随世间应缘名异非是佛名号异。此经下文佛名号品。一一佛皆具等法界众生界随缘名号。世间一切名皆是诸佛名。为如来德遍一切法故。犹如虚空遍含众法。无不净故。一切众生名入佛名号。无不净故。又如有香。名为龙斗。因龙斗而生。烧之一丸凝停七日。降金色雨沾人身者。悉皆金色。一切名言入佛名号者悉皆清净。亦复如是。如是佛名号遍一切世界名字故。始名毗卢遮那。以种种教行之光遍照一切。以一切法眼照之。其长科十五段者。
　　一初尔时已下一段八行经。明普贤告众欲说其法。于此段中复分为十。一举古佛所过之劫数。二举复倍是数有世界海及与世界名。三举世界海中别有世界之号。四举世界所依住处。五举世界周围眷属之数。六举世界形状。七举世界地上庄严。八举世界宝树及山轮围重数。九举世界城邑宫殿。十举世界人饮食衣服随念而至。及举劫名。此已上但随文自具。不烦更解。
　　二诸佛子已下有八行经。于中大意义分为八。一初明胜音世界中香水海及举其名。二明海中有华山出现形如须弥。三明山庄严有十。四明山上有一大树林及举林名。五举山上五种无量众事庄严。六明都举庄严难记。七明山上诸城之数。八明杂类众共居。云芬陀利华者。此云白莲华也。此上一段文自显著。不烦更解。
　　三诸佛子已下十九行半经。明林东之城。于此段中义分为十。一举城之名。二人王所居。三举诸城围绕。四明城体众宝所成。五明城广狭。六明城郭庄严悉皆崇丽。七明城上下众事庄严。言橹者。依音解云。城上守御曰檐。出头前引曰敌。众饰高胜曰崇。美而可观曰丽。城下绕而长[浣-二]深广者曰壕。狭者为堑。优钵罗华者。此云青色华。似藕。其叶狭长。近下小圆上渐尖。似佛眼故。其华茎无刺。准叹佛中。目净修广如青莲。即是青莲华叶也。波头摩华者。此云赤莲华。其华茎有刺。拘物头华者。其茎有刺。或云赤白华叶头未开敷时状如郁蹙然也。芬陀利华者。白莲华也。宝多罗树者。或云无忧树。此之未定。检文未得。七重围绕法事中。或一三五七九契阳数也。尸罗云清净。此云清净。宝幢已上庄严总为宝也。八明城中居人。九明人得业报神通也。所念皆至。十明城四绕天龙乾闼婆等七种众诸城所居。及都结无量庄严。
　　问曰。此中一种是人。非天龙神。何得业报神通衣服饮食随念而至。又所居高胜依报宝严。以何业故报得如是。
　　答曰。为因广大故。业报广大。为因高胜故。业报所居高胜。
　　问曰。何者是因广大高胜。
　　答曰。为于往因。于此毗卢遮那法界智体用无依住门性清净法。而生信心。修信解力。常信自他凡圣一体同如来智。无所依住。无我无我所。心境平等无二相故。无我所故。一切凡圣本唯法界。无造作性。无生灭性。依真而住。住无所住。与一切诸佛众生同一心智。住性真法界。所有分别是一切诸佛本不动智。凡圣一真共同此智。全信自心是佛。种智及一切智故。不于心外别有信佛之心。亦不于自心之中见自心有佛相故。信如斯法。自力未充。以此是人获诸人中一切胜报。以是信力。还得毗卢遮那佛在国同居。而恒出现神足通力与天同处。一切诸城所居神天龙八部等。皆是同缘。于此法中而生信解故。以信因高胜广大。获得如斯胜妙依正果报故。
　　四诸佛子已下有九行经。明宝华枝轮林中道场。并陈庄严广大。此林众华严饰。常有妓乐之音。
　　五诸佛子已下有十二行半经。明初劫中佛出现之数。并陈初佛名号。及举华枝大林先现之瑞。
　　六尔时已下有九行半经。明初佛从莲华中忽然出现。并陈佛身遍坐一切法界道场众生皆见等事。
　　问曰。何故此佛莲华化现出兴。释迦佛母胎出现。
　　答曰。随根所现。母胎出现唯劣解众生自根见尔。如离世间品云。为劣解众生母胎出尔。应大根众生皆见莲华出现也。
　　七尔时已下有八行经。明初佛出现放光集众。并陈光德大众来集。
　　八诸佛子已下有十四行半经。明焰光明大城有人王名喜见善惠王与眷属俱集。并陈大子威光。以自善根见佛光明。得十种法门。具如经说。最下三句明威光说颂叹佛。于此十行。颂中叹佛之德及。彼佛与众生益如文可知。
　　九诸佛子已下有两行半经。明威光说颂以佛神力其声遍闻。父王闻之欢喜说颂。于此十一行颂中。明其善惠王敕众令集并令办供具。
　　十尔时已下有三十四行半经。明十王兴供。见佛并陈所闻修多罗经。威光获益。修多罗者。此为长行经也。最下两句明威光说颂。此十行颂中。明威光闻法获得宿命智力见佛所行往因之事。并自立愿如佛所行。
　　十一诸佛子已下有十一行经。明威光菩萨。以见初佛承事供养故。得十种显示如来所行法。令须弥山微尘数众生发菩提心。功德山须弥胜云如来。为威光说颂。叹威光之德。于此十一行颂中。明功德山如来叹威光所得如佛所行广大。如文可知。
　　十二诸佛子已下有十五行经。明庄严劫中佛及人寿命长短。初佛去世第二佛出兴。并明威光见第二佛得十种利。并为眷属说颂。此二十行颂中。明威光叹佛慈悲出世难遇。劝其眷属。同往佛所。
　　十三诸佛子已下有十六行经。明威光说颂其声遍闻。威光与眷属。同往佛所。得十种利。第二佛为威光说颂。此二十行颂中。明第二如来叹威光入道得益。所得之益是八地法门。如经云。得灌顶智慧海。名无功用。修极妙见。
　　十四诸佛子已下有十二行经。明第二佛去世。善惠王亦去世。大威光受轮王位。第三如来于旧道场出兴。威光见佛闻法得益。第三如来说颂。叹威光之德。此二十二行颂明。第三如来颂叹威光所得之法。
　　十五诸佛子已下有八行半经。明第四如来于旧道场中出现。大威光去世生须弥山顶为大天王。还来见佛获益而去。此一品经来文未足。未有结终之处。此品但明引古印今毗卢遮那出世之法古今相习不异。又明所信乐道高法胜。人寿命长远。福德所居。依正果胜见佛闻法所获利益胜故。

　　新华严经论卷第十三



　　新华严经论卷第十四

　　　　长者李通玄撰
　　第二会六品经。明菩萨信心门。于此一会之中。自有序分正说分流通分。从第十二卷初尔时已下有四行半经。是序分。已下至贤首品。是正说分。贤首品末有三行半经。是流通分。

　　如来名号品第七

　　从此品至贤首品。是第三长科文中。以果成信。信自己心之是佛分。于此一段之中约有六法。以成自心佛果。以令信者入佛果故。
　　一佛名号品令信心者信佛名号遍一切世间名知名性离故。
　　二四圣谛品。令信心者自信一切世间苦谛即圣谛不别求故。
　　三光明觉品。令信心者自以自心光明觉照一切无间无尽大千世界总佛境界自亦同等。以心随光。一一照之。心境合一内外见亡。初三千大千世界已。次还以东方为首。光至东方十三千世界。照百三千大千世界。如是十方十重倍倍周回十方圆照。身心一性。无碍遍周。同佛境界。一一作意如是观察。然后以无作方便定印之。入十住初心生如来智慧家。为如来智慧法王之真子。一如光明所照如经具明。不可作佛光明自无其分。须当自以心光如佛光明开觉其心圆照法界。
　　四问明品。令信心者信所信之法门。
　　五净行品。令信心者信菩萨初发心时皆发大愿为首。又令信心者便回无始妄念以成智海无生灭性。
　　六贤首品。令信心者信佛神力通化无边得大自在及信心之福。信此六法名为贤首。以此六法观行相应名为信心。皆以不动智佛等十智如来是自心之果。以不动智佛为体。余智为用。至下方明。文殊师利觉首目首等十首菩萨。是修行信心者之身。此品已下至贤首品已来六品经。是长科一部经。中第三以果成信门也。为明初会是举佛果劝修信诸佛所得。此第二会以果成信。信自心是佛与果佛不异故。至文方明。前之以成佛果将用劝修。此举佛名号果劝修。十方世界无有一名非佛名者。名体性自解脱故。但随众生所闻不同故。此明佛号遍周。即明于一切名无所著故。
　　将释此品略作三门。一释品来意。二释品名目。三随文释意。
　　一释品来意者。明前之初会。但明如来成等正觉之身及智摄生。未明如来名号摄生广狭。今此第二会普光明殿。方明佛果名号摄生故。此品须来。又为举佛果名令生信解故。此品须来。前会明身智遍周。此会明名身及智俱遍周故。初会世主虽问未有其答。此品答前所问。便令后信者之心。令使信佛名身及智普遍法界荫机利物照俗破迷故。名普光明殿。约德成殿。约殿明德故。此品须来。
　　二释品名目者。于此佛号中。约有五缘。以成佛号。一以法界自体根本智缘以成佛号。二约如来示成正觉自德缘以成佛号。三明如来利生方便缘约位进修以成佛号。四明如来以一切众生随根所乐缘以成佛号。五明法界体用平等缘一切诸法总名佛号。
　　一以法界自体根本智缘以成佛号者。如下不动智佛无碍智佛灭闇智佛如是十智佛号是也。以此法界根本智上。以施十种之名。以成十种信力。至位方明广意。大意令众生达自根本无明本唯如来根本大智。令诸众生顿识本故。顿作佛故。
　　二约如来示成正觉自德缘以成佛号者。即十方诸佛示成正觉。共同十号。所谓如来应供正遍知是。又毗卢遮那是总名。是大智光明照耀种种诸法及种种众生故。故毗云种种。卢遮那云遍照。
