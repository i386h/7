<!-- { "loadSidebar": true } -->
　　释曰。佛说所缘法应知内外俱者。佛说一切所缘法有三种。一内二外三俱。彼能取自性身等为内。所取自性身等为外。合二自性为俱。得二无二义二亦不可得者。于此内外二缘如其次第得无二义。问云何得。答若所取义与能取义无别观。若能取义与所取义无别观。复次合二为一。由于内外二缘得如如故。如是彼二无有二义。则此二缘亦不可得。问已说得缘。云何得智。偈曰。
　　三缘得三智　　净持意言境
　　了别义光已　　安心唯有名

　　释曰。三缘谓如前说内外俱三境。三智谓闻思修三慧。由依三缘能得三慧。问云何得。答若于三缘净持意言境即得闻慧。意言者分别也。净者信决定。持者择彼种。由此得闻慧。若于三缘了别义光已即得思慧。谓知义及光不异意言。由此得思慧。若于三缘安心唯有名即得修慧。谓知义及光但唯是名。由此得修慧。如先所说二缘不可得。是故应知彼三缘者。是闻思修三慧依止。已说求缘。次说求作意。偈曰。
　　最初谓种性　　所作及依止
　　信安及欲生　　依定亦依智
　　别缘种种缘　　通达及修种
　　自性与功力　　领受及方便
　　自在小大等　　如是有十八
　　尽摄诸作意　　行者应勤修

　　释曰。十八种作意者。一种性作意。二所作作意。三依止作意。四信安作意。五欲生作意。六依定作意。七依智作意。八别缘作意。九种种缘作意。十通达作意。十一修种作意。十二自性作意。十三功力作意。十四领受作意。十五方便作意。十六自在作意。十七小作意。十八大作意。种性作意者。由声闻等三乘性定故。所作作意者。由福智二聚圆满故。依止作意者。由在家出家迫迮不迫迮差别故。信安作意者。念佛相应故。欲生作意者。随念佛时信心相应故。依定作意者。有觉有观等三三昧相应故。依智作意者。从闻思修方便次第生故。别缘作意者。此有五种。于修多罗忧陀那伽陀阿波陀那。一受二持三读四思五说故。种种缘作意者。此有七种。名缘句缘字缘人无我缘法无我缘色缘无色缘。色缘谓身缘。无色缘谓受心法缘。通达作意者。此有四种。一通达物。谓知苦体。二通达义。谓知苦无常空无我义。三通达果。谓知解脱。四通达觉。谓知解脱智。修种作意者。此有四种修及三十七种。修四种修者。谓人无我种修。法无我种修见种修。智种修。三十七种修者。谓不净苦无常无我四种修。是名四念处种修。复次得习断对治四种修。是名四正勤种修。复次为对治知足乱疑掉动沉没四障故欲进念慧四种修。是名四神足种修。复次住心者。为成就出世间故起信勤不忘心住简择五种修。是名五根种修。复次如是五修能治五障即名为力。是名五力种修。复次于菩提正忆简择勇猛庆悦调柔心住平等七种修。是名七觉分种修。复次得决定故。成净持地业。思惟分别故。圣所受三戒能持故。先所得道勤习故。法住相不忘故。无想心住转依故。如是八种修。是名八道分种修。自性作意者。此有二种。一奢摩他。二毗钵舍那。此二是道自性故。功力作意者。力有二种。一拔除熏习。二拔除相见。领受作意者。诸佛菩萨教授所有法流悉受持故。方便作意者。于定所行处方便有五。一解数方便。于名句字数悉通达故。二解具方便。具有二种。一分量具所谓诸字。二非分量具所谓名句等。三解分别方便。分别二种。一依名分别义。二依义分别名非分别者字也。四解次第方便。谓先取名后转取义。五解通达方便。通达有十一种。一通达客尘。二通达境光。三通达义不可得。四通达不可得不可得。五通达法界。六通达人无我。七通达法无我。八通达下劣心。九通达高大心。十通达所得法。十一通达所立法。自在作意者。自在三种。一惑障极清净。二惑智二障极清净。三功德极清净。小作意者。谓初清净。大作意者。谓后二清净。已说求作意。次说求真实义。偈曰。
　　离二及迷依　　无说无戏论
　　三应及二净　　二净三譬显

　　释曰。离二及迷依无说无戏论者。此中应知。三性俱是真实。离二者。谓分别性真实。由能取所取毕竟无故。迷依者。谓依他性真实。由此起诸分别故。无说无戏论者。谓真实性真实。由自性无戏论不可说故。三应及二净二净三譬显者。三应谓初真实。应知第二真实应断。第三真实应净。二净谓一者自性清净。由本来清净故。二者无垢清净。由离客尘故。此二清净由三种譬喻可得显现。谓空金水。如此三譬。一则俱譬自性清净。由空等非不自性清净故。二则俱譬无垢清净。由空等非不离客尘清净故。偈曰。
　　法界与世间　　未曾有少异
　　众生痴盛故　　著无而弃有

　　释曰。法界与世间未曾有少异者。非法界与世间而有少异。何以故。法性与诸法无差别故。众生痴盛故著无而弃有者。由众生愚痴炽盛。于世间无法。不应著而起著。于如如有法。不应舍而弃舍。已说求真实。次说求真实譬喻。偈曰。
　　如彼起幻师　　譬说虚分别
　　如彼诸幻事　　譬说二种迷

　　释曰。如彼起幻师譬说虚分别者。譬如幻师依咒术力变木石等以为迷因。如是虚分别依他性亦尔。起种种分别为颠倒因。如彼诸幻事譬说二种迷者。譬如幻像金等种种相貌显现。如是所起分别性亦尔。能取所取二迷恒时显现。偈曰。
　　如彼无体故　　得入第一义
　　如彼可得故　　通达世谛实

　　释曰。如彼无体故得入第一义者。如彼谓幻者幻事无有实体。此譬依他分别二相亦无实体。由此道理即得通达第一义谛。如彼可得故通达世谛实者。可得谓幻者幻事体亦可得。此譬虚妄分别亦尔。由此道理即得通达世谛之实。偈曰。
　　彼事无体故　　即得真实境
　　如是转依故　　即得真实义

　　释曰。彼事无体故即得真实境者。若人了彼幻事无体。即得木等实境。如是转依故即得真实义者。若诸菩萨了彼二迷无体。得转依时即得真实性义。偈曰。
　　迷因无体故　　无迷自在行
　　倒因无体故　　无倒自在转

　　释曰。迷因无体故无迷自在行者。世间木石等虽复无体而为迷因。若得无迷行则自在不依于他。倒因无体故无倒自在转者。如是依未转时虽复无体而为倒因。若得转时由无倒故。圣人亦得自在依自在行。偈曰。
　　是事彼处有　　彼有体亦无
　　有体无有故　　是故说是幻

　　释曰。是事彼处有彼有体亦无者。此显幻事有而非有。何以故。有者是幻像事。彼处显现故。非有者彼实体不可得故。有体无有故是故说是幻者。如是有体与无体无二。由此义故说彼是幻。偈曰。
　　无体非无体　　非无体即体
　　无体体无二　　是故说是幻

　　释曰。无体非无体非无体即体者。此显幻事非有而有。何以故。非有者。彼幻事无体由无实体故。而有者。彼幻事非无体由像显现故。无体体无二是故说是幻者。如是无体与体无二。由此义故说彼是幻。偈曰。
　　说有二种光　　而无二光体
　　是故说色等　　有体即无体

　　释曰。说有二种光而无二光体者。此显虚妄分别有而非有。何以故。有者。彼二光显现故。非有者。彼实体不可得故。是故说色等有体即无体者。由此义故。故说色等有体即是无体。偈曰。
　　无体非无体　　非无体即体
　　是故说色等　　无体体无二

　　释曰。无体非无体非无体即体者。此显虚妄分别非有而有。何以故。非有者。彼二光无体由无实体故。而有者。彼二光非无体由光显现故。是故说色等无体体无二者。由此义故。故说色等无体与体而无有二。问体与无体何不一向定说而令彼二无差别耶。偈曰。
　　有边为遮立　　无边为遮谤
　　退大趣小灭　　遮彼亦如是

　　释曰。如其次第。一为遮有边。二为遮无边。三为遮趣小乘寂灭。是故不得一向定说。问云何遮有边。答有边为遮立。此明由于无体知无体故。不应安立有。问云何遮无边。答无边为遮谤。此明由于有体知世谛故。不应非谤无。问云何遮趣小乘寂灭。答退大趣小灭遮。彼亦如是。此明由彼二无别故。不应厌体入小涅槃。偈曰。
　　色识为迷因　　识识为迷体
　　色识因无故　　识识体亦无

　　释曰。色识为迷因识识为迷体者。彼所迷境名色识。彼能迷体名非色识。色识无体故识识体亦无者。色识无故非色识亦无。何以故。由因无故彼果亦无。偈曰。
　　幻像及取幻　　迷故说有二
　　如是无彼二　　而有二可得

　　释曰。幻像及取幻迷故说有二者。迷人于幻像及取幻。由迷故说有能取所取二事。如是无彼二而有二可得者。彼二虽无而二可得。由迷显现故。问此譬欲何所显。偈曰。
　　骨像及取骨　　观故亦说二
　　无二而说二　　可得亦如是

　　释曰。骨像及取骨观故亦说二者。观行人于骨像及取骨。由观故说有能观所观二事。无二而说二可得亦如是者。彼二虽无而二亦可得。由观显现故。问如是观已。何法为所治。何法为能治。偈曰。
　　应知所治体　　谓彼法迷相
　　如是体无体　　有非有如幻

　　释曰。应知所治体谓彼法迷相者。此中应知。所治体即是法迷相。法迷相者谓如是如是体故。如是体无体有非有如幻者。如是体说有者。由虚妄分别故。说非有者。由能取所取二体与非体无别故。如是有亦如幻无亦如幻说此相如幻。偈曰。
　　应知能治体　　念处等诸法
　　如是体无相　　如幻亦如是

　　释曰。应知能治体念处等诸法者。此中应知。能治体即是诸法。诸法者。谓佛所说念处等法。如是如是体故。如是体无相如幻亦如是者。彼体亦如幻。何以故。如诸凡夫所取。如是如是有体故。如诸佛所说。如是如是无体故。如是体无相。而佛世尊示现入胎出生逾城出家成正觉。如是无相而光显现。是故如幻。问若诸法同如幻。以何义故。一为能治。一为所治。偈曰。
　　譬如强幻王　　令余幻王退
　　如是清净法　　能令染法尽

　　释曰。譬如强幻王令余幻王退者。彼能治净法亦如幻王。由能对治染法得增上故。彼所治染法亦如幻王。由于境界得增上故。如是清净法能令染法尽者。如彼强力幻王能令余幻王退。菩萨亦尔。知法如幻。能以净法对治染法。是故无慢。问世尊处处说如幻如梦如焰如像如影如响如水月如化。如此八譬各何所显。偈曰。
　　如幻至如化　　次第譬诸行
　　二六二二六　　一一一有三

