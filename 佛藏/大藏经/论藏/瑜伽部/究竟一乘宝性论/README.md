<!-- { "loadSidebar": true } -->
  究竟一乘宝性论
　　后魏 勒那摩提译




　　　　究竟一乘宝性论卷第一

　　　　后魏中印度三藏勒那摩提译

　　教化品第一

　　我今悉归命　　一切无上尊
　　为开法王藏　　广利诸群生
　　诸佛胜妙法　　谤以为非法
　　愚痴无智慧　　迷于邪正故
　　具足智慧人　　善分别邪正
　　如是作论者　　不违于正法
　　顺三乘菩提　　对三界烦恼
　　虽是弟子造　　正取邪则舍
　　善说名句义　　初中后功德
　　智者闻是义　　不取于余法
　　如我知佛意　　坚住深正义
　　如实修行者　　取同于佛语
　　虽无善巧言　　但有真实义
　　彼法应受持　　如取金舍石
　　妙义如真金　　巧语如瓦石
　　依名不依义　　彼人无明盲
　　依自罪业障　　谤诸佛妙法
　　如是诸人等　　则为诸佛呵
　　或有取他心　　谤诸佛妙法
　　如是诸人等　　则为诸佛呵
　　为种种供养　　谤诸佛妙法
　　如是诸人等　　则为诸佛呵
　　愚痴及我慢　　乐行于小法
　　谤法及法师　　则为诸佛呵
　　外现威仪相　　不识如来教
　　谤法及法师　　则为诸佛呵
　　为求名闻故　　起种种异说
　　谤法及法师　　则为诸佛呵
　　说乖修多罗　　言是真实义
　　谤法及法师　　则为诸佛呵
　　求利养摄众　　诳惑无智者
　　谤法及法师　　则为诸佛呵
　　佛观如是等　　极恶罪众生
　　慈悲心自在　　为说法除苦
　　深智大慈悲　　能如是利益
　　我说不求利　　为正法久住

　　　　究竟一乘宝性论佛宝品第二

　　佛体无前际　　及无中间际
　　亦复无后际　　寂静自觉知
　　既自觉知已　　为欲令他知
　　是故为彼说　　无畏常恒道
　　佛能执持彼　　智慧慈悲刀
　　及妙金刚杵　　割截诸苦芽
　　摧碎诸见山　　覆藏颠倒意
　　及一切稠林　　故我今敬礼

　　　　究竟一乘宝性论法宝品第三

　　非有亦非无　　亦复非有无
　　亦非即于彼　　亦复不离彼
　　不可得思量　　非闻慧境界
　　出离言语道　　内心知清凉
　　彼真妙法日　　清净无尘垢
　　大智慧光明　　普照诸世间
　　能破诸曀障　　觉观贪嗔痴
　　一切烦恼等　　故我今敬礼

　　　　究竟一乘宝性论僧宝品第四

　　正觉正知者　　见一切众生
　　清净无有我　　寂静真实际
　　以能知于彼　　自性清净心
　　见烦恼无实　　故离诸烦恼
　　无障净智者　　如实见众生
　　自性清净性　　佛法僧境界
　　无阂净智者　　见诸众生性
　　遍无量境界　　故我今敬礼

　　问曰。依何等法有此三宝。答曰。偈言。
　　真如有杂垢　　及远离诸垢
　　佛无量功德　　及佛所作业
　　如是妙境界　　是诸佛所知
　　依此妙法身　　出生于三宝

　　　　究竟一乘宝性论一切众生有如来藏品第五

　　问曰。云何得知一切众生有如来藏。答曰。偈言。
　　一切众生界　　不离诸佛智
　　以彼净无垢　　性体不二故
　　依一切诸佛　　平等法性身
　　知一切众生　　皆有如来藏

　　又复略说偈言。
　　体及因果业　　相应及以行
　　时差别遍处　　不变无差别
　　彼妙义次第　　第一真法性
　　我如是略说　　汝今应善知

　　此偈明何义。偈曰。
　　自性常不染　　如宝空净水
　　信法及般若　　三昧大悲等
　　净我乐常等　　彼岸功德果
　　厌苦求涅槃　　欲愿等诸业
　　大海器宝水　　无量不可尽
　　如灯明触色　　性功德如是
　　见实者说言　　凡夫圣人佛
　　众生如来藏　　真如无差别
　　有不净杂净　　及以善净等
　　如是次第说　　众生菩萨佛
　　如空遍一切　　而空无分别
　　自性无垢心　　亦遍无分别
　　如虚空遍至　　体细尘不染
　　佛性遍众生　　诸烦恼不染
　　如一切世间　　依虚空生灭
　　依于无漏界　　有诸根生灭
　　火不烧虚空　　若烧无是处
　　如是老病死　　不能烧佛性
　　地依于水住　　水复依于风
　　风依于虚空　　空不依地等
　　如是阴界根　　住烦恼业中
　　诸烦恼业等　　依不善思惟
　　不善思惟行　　住清净心中
　　自性清净心　　不住彼诸法
　　阴入界如地　　烦恼业如水
　　不正念如风　　净心界如空
　　依性起邪念　　念起烦恼业
　　依因烦恼业　　能起阴界入
　　依止于五阴　　界入等诸法
　　有诸根生灭　　如世界成坏
　　净心如虚空　　无因复无缘
　　及无和合义　　亦无生住灭
　　如虚空净心　　常明无转变
　　为虚妄分别　　客尘烦恼染
　　菩萨摩诃萨　　如实知佛性
　　不生亦不灭　　又无老病等
　　菩萨如是知　　得离于生死
　　怜愍众生故　　示现有生灭
　　佛身不变异　　以得无尽法
　　众生所归依　　以无边际故
　　常住不二法　　以离妄分别
　　恒不执不作　　清净心力故
　　法身及如来　　圣谛与涅槃
　　功德不相离　　如光不离日

　　　　究竟一乘宝性论无量烦恼所缠品第六

　　萎花中诸佛　　众蜂中美蜜
　　皮糩等中实　　粪秽中真金
　　地中珍宝藏　　诸果子中芽
　　朽故弊坏衣　　缠裹真金像
　　贫贱丑陋女　　怀转轮圣王
　　焦黑泥模中　　有上妙宝像
　　众生贪嗔痴　　妄想烦恼等
　　尘劳诸垢中　　皆有如来藏
　　花蜂糩粪秽　　地果故弊衣
　　贫贱女泥模　　烦恼垢相似
　　佛蜜实真金　　宝牙金像王
　　上妙宝像等　　如来藏相似

　　问曰。华佛譬喻为明何义。答曰。言萎华者喻诸烦恼。言诸佛者喻如来藏。偈曰。
　　功德庄严佛　　住于萎华中
　　净天眼者见　　去花显诸佛
　　佛眼观自法　　遍一切众生
　　下至阿鼻狱　　具足如来藏
　　自处常住际　　以慈悲方便
　　令一切众生　　远离诸障碍
　　如朽故华中　　有诸佛如来
　　天眼者见知　　除去萎华叶
　　如来亦如是　　见贪烦恼垢
　　不净众生中　　具足如来藏
　　以大慈悲心　　怜愍世间故
　　为一切众生　　除烦恼花叶

　　问曰。蜂蜜譬喻为明何义。答曰。言群蜂者喻诸烦恼。言美蜜者喻如来藏。偈言。
　　上妙美味蜜　　为群蜂围绕
　　须者设方便　　散蜂而取蜜
　　如来亦如是　　以一切智眼
　　见诸烦恼蜂　　围绕佛性蜜
　　以大方便力　　散彼烦恼蜂
　　显出如来藏　　如取蜜受用
　　犹如百千亿　　那由他诸虫
　　遮障微妙蜜　　无有能近者
　　有智者须蜜　　杀害彼诸虫
　　取上味美蜜　　随意而受用
　　无漏智如蜜　　在众生身中
　　烦恼如毒虫　　如来所杀害

　　问曰。糩实譬喻为明何义。答曰。言皮糩者喻诸烦恼。言内实者喻如来藏偈言。
　　谷实在糩中　　无人能受用
　　时有须用者　　方便除皮糩
　　佛见诸众生　　身有如来性
　　烦恼皮糩缠　　不能作佛事
　　以善方便力　　令三界众生
　　除烦恼皮糩　　随意作佛事
　　如稻谷麦等　　不离诸皮糩
　　内实未净治　　不任美食用
　　如是如来藏　　不离烦恼糩
　　令一切众生　　烦恼所饥渴
　　佛自在法王　　在众生身中
　　能示以爱味　　除彼饥渴苦

　　问曰。粪金譬喻为明何义。答曰。粪秽譬喻者诸烦恼相似。真金譬喻者如来藏相似偈言。
　　如人行远路　　遗金粪秽中
　　经百千岁住　　如本不变异
　　净天眼见已　　遍告众人言
　　此中有真金　　汝可取受用
　　佛观众生性　　没烦恼粪中
　　为欲拔济彼　　雨微妙法雨
　　如于不净地　　漏失真金宝
　　诸天眼了见　　众生不能知
　　诸天既见已　　语众悉令知
　　教除垢方便　　得净真金用
　　佛性金亦尔　　堕烦恼秽中
　　如来观察已　　为说清净法

　　问曰。地宝譬喻为明何义。答曰。地譬喻者诸烦恼相似。宝藏譬喻者如来藏相似。偈言。
　　譬如贫人舍　　地有珍宝藏
　　彼人不能知　　宝又不能言
　　众生亦如是　　于自心舍中
　　有不可思议　　无尽法宝藏
　　虽有此宝藏　　不能自觉知
　　以不觉知故　　受生死贫苦
　　譬如珍宝藏　　在彼贫人宅
　　人不言我贫　　宝不言我此
　　如是法宝藏　　在众生心中
　　众生如贫人　　佛性如宝藏
　　为欲令众生　　得此珍宝故
　　彼诸佛如来　　出现于世间

　　问曰。果芽譬喻为明何义。答曰。果皮譬喻者诸烦恼相似。子芽譬喻者如来藏相似。偈言。
　　如种种果树　　子芽不朽坏
　　种地中水灌　　生长成大树
　　一切诸众生　　种种烦恼中
　　皆有如来性　　无明皮所缠
　　种诸善根地　　生彼菩提芽
　　次第渐增长　　成如来树王
　　依地水火风　　空时日月缘
　　多罗等种内　　出生大树王
　　一切诸众生　　皆亦复如是
　　烦恼果皮内　　有正觉子牙
　　依白净等法　　种种诸缘故
　　次第渐增长　　成佛大法王

　　问曰。衣像譬喻为明何义。答曰。弊衣譬喻者诸烦恼相似。金像譬喻者如来藏相似。偈言。
　　弊衣缠金像　　在于道路中
　　诸天为人说　　此中有金像
　　种种烦恼垢　　缠裹如来藏
　　佛无障眼见　　下至阿鼻狱
　　皆有如来身　　为令彼得故
　　广设诸方便　　说种种妙法
　　金像弊衣缠　　堕在旷野路
　　有天眼者见　　为净示众人
　　众生如来藏　　烦恼烂衣缠
　　在世间险道　　而不自觉知
　　佛眼观众生　　皆有如来藏
　　为说种种法　　令彼得解脱

　　问曰。女王譬喻为明何义。答曰。贱女譬喻者诸烦恼相似。歌罗逻四大中有转轮王身喻者。生死歌罗逻藏中有如来藏转轮王相似。偈言。
　　譬如孤独女　　住在贫穷舍
　　身怀转轮王　　而不自觉知
　　如彼贫穷舍　　三有亦如是
　　怀胎女人者　　喻不净众生
　　如彼藏中胎　　众生性亦尔
　　内有无垢性　　名为不孤独
　　贫女垢衣缠　　极丑陋受苦
　　处于孤独舍　　怀妊王重担
　　如是诸烦恼　　染污众生性
　　受无量苦恼　　无有归依处
　　实有归依处　　而无归依心
　　不觉自身中　　有如来藏故

