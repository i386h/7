<!-- { "loadSidebar": true } -->
　　复次苦相差别有八。谓生苦老苦病苦死苦怨憎会苦爱别离苦求不得苦。略摄一切五取蕴苦。生何因苦。众苦所逼故。余苦所依故。老何因苦。时分变坏苦故。病何因苦。大种变异苦故。死何因苦。受命变坏苦故。怨憎会何因苦。合会生苦故。爱别离何因苦。别离生苦故。求不得何因苦。所悕不果生苦故。略摄一切。五取蕴何因苦。粗重苦故。如是八种略摄为六。谓逼迫苦转变苦合会苦别离苦所悕不果苦粗重苦。如是六种广开为八。若六若八平等平等。如说三苦。此中八苦。为三摄八八摄三耶。展转相摄。所谓生苦老苦病苦死苦怨憎会苦。能显苦苦。爱别离苦求不得苦。能显坏苦。略摄一切五取蕴苦。能显行苦。如说二苦。谓世俗谛苦。胜义谛苦。何者世俗谛苦。何者胜义谛苦。谓生苦乃至求不得苦。是世俗谛苦。略摄一切五取蕴苦。是胜义谛苦。
　　云何苦谛共相。谓无常相苦相空相无我相。何等无常相。略有十二。谓非有相坏灭相变异相别离相现前相法尔相刹那相相续相病等相种种心行转相资产兴衰相器世成坏相。何等非有相。谓蕴界处于一切时我我所性常非有故。
　　何等坏灭相。谓诸行生已即灭。暂有还无故。何等变异相。谓诸行异生由不相似相续转故。
　　何等别离相。谓于诸行失增上力。或他所摄执为己有。何等现前相。谓正处无常由因随逐今受无常故。
　　何等法尔相。谓当来无常由因随逐定当受故。
　　何等刹那相。谓诸行刹那后必不住故。何等相续相。谓无始时来诸行生灭相续不断故。
　　何等病等相。谓四大时分受命变异故。何等种种心行转相。谓于一时起有贪心。或于一时起离贪心。如是有嗔离嗔有痴离痴。若合若散若下若举。若掉离掉。若不寂静若寂静。若定不定。如是等心行流转故。
　　何等资产兴衰相。谓诸兴善终归衰变故。何等器世成坏相。谓火水风三种成坏有三灾。顶谓第二第三第四静虑。第四静虑外宫殿等。虽无外灾成坏。然彼诸天与宫殿等俱生俱灭说有成坏。复有三种中劫。所谓饥馑疫病刀兵。此小三灾劫究竟位方乃出现。谓世界成已。一中劫初唯减。一中劫后唯增。十八中劫亦增亦减。二十中劫世界正坏。二十中劫世界坏已住。二十中劫世界正成。二十中劫世界成已住。合此八十中劫为一大劫。由此劫数显色无色界诸天寿量。如说以寿尽故福尽故业尽故。彼彼有情从彼彼处没。云何寿尽。谓时死。云何福尽。谓非时死即非福死。以彼有情贪著定味。福力减尽因此命终。云何业尽。谓顺生受业顺后受业俱尽故死。
　　何等苦相。谓或三苦或八苦或六苦。广说如前。是名苦相。何故经说若无常者即是苦耶。由二分无常为缘苦相可了知故。谓生分无常为缘。苦苦性可了知故灭分无常为缘。坏苦性可了知故。俱分无常为缘。行苦性可了知故。即依此义薄伽梵说。诸行无常诸行变坏。又依此义言。诸所有受我说皆苦。又于生灭二法所随诸行中。有生等八苦。性可了知故。佛说言。若无常者即是苦。又于无常诸行中。有生等苦可了知者。如来依此密意说言。由无常故苦非一切行。
　　何等空相。谓若于是处此非有。由此理正观为空。若于是处余是有。由此理如实知有。是名善入空性。如实知者不颠倒义。于何处谁非有于蕴界处常恒凝住。不变坏法我我所等非有。由此理彼皆是空。于何处谁余有。即此处无我性。此我无性无我有性。是谓空性。故薄伽梵密意说言。有如实知有。无如实知无。复有三种空性。谓自性空性。如性空性。真性空性。初依遍计所执自性观。第二依依他起自性观第三依圆成实自性观。
　　何等无我相。谓如我论者所立我相蕴界处非此相。由蕴界处我相无故。名无我相。故薄伽梵密意说言。一切法皆无我。如世尊说。此一切非我所。此非我处此非我我。于如是义应以正慧如实观察。此言何义。谓于外事密意说此一切非我所。于内事密意说此非我处此非我我。所以者何。以于外事唯计我所相。是故但遣我所。于内事通计我我所相。是故双遣我我所。
　　前说无常皆刹那相。此云何知。如心心所是刹那相。当知色等亦刹那相。由心执受故。等心安危故。随心转变故。是心所依故。心增上生故。心自在转故。又于最后位变坏可得故。生已不待缘自然灭坏故当观色等亦念念灭。
　　如世尊说。诸所有色。彼一切若四大种若四大种所造。此依何意说依容有意。说同在一处。依此而有是造义。若于此聚此大种可得。当知此聚唯有此大种非余。或有聚唯一大种。或有二大种。或有乃至一切大种。所造色亦尔。若于此聚此所造色可得。当知此聚唯此非余。或有聚唯一所造色。或二所造色。或有乃至多所造色随其所应。
　　又说粗聚色极微集所成者。当知此中极微无体。但由觉慧渐渐分析细分损减。乃至可析边际。即约此际建立极微。为遣一合想故。又为悟入诸所有色非真实故。
　　复次苦法略有八种差别。谓有广大不寂静苦。有寂静苦。有寂静不寂静苦。有中不寂静苦。有微薄不寂静苦。有微薄寂静苦。有极微薄寂静苦。有非苦似苦住大寂静。云何广大不寂静苦。谓生欲界未曾积集诸善根者。云何寂静苦。谓即此已生顺解脱分善根者。云何寂静不寂静苦。谓即此为世间道离欲已种善根者。云何中不寂静苦。谓生色界远离顺解脱分者。云何微薄不寂静苦。谓生无色界远离顺解脱分者。云何微薄寂静苦。谓诸有学。云何极微薄寂静苦。谓诸无学命根住缘六处。云何非苦似苦住大寂静。谓已得究竟菩萨摩诃萨等。乘大悲愿力故生诸有中。复次前说死苦。死有三种。谓或善心死。或不善心死。或无记心死。善心死者。谓于明利心现行位。或由自善根力所持故。或由他所引摄故。发起善心趣命终位。不善心死者。谓亦于明利心现行位。或由自不善根力所持故。或由他所引摄故。起不善心趣命终位。无记心死者。谓若于明利心现行位。若于不明利心现行位。或由阙二缘故。或由加行无功能故。起无记心趣命终位。
　　修净行者临命终位。于身下分先起冷触。不净行者临命终位。于身上分先起冷触。不净行者中有生时。其相显现如黑羊羔光。或如阴暗夜分。修净行者中有生时。其相显现如白练光。或如晴夜分。
　　又此中有在欲色界正受生位。亦从无色界命终后位。亦名意生健达缚等。极住七日或中夭。或时移转。
　　住中有中。亦能集诸业。先串习力所引善等。思现行故。又能睹见同类有情。又中有形似当生处。又此中有所趣无碍。如具神通往来迅速。仍于生处有所拘碍。又此中有于所生处。如秤两头低昂道理。终没结生时分亦尔。住中有中于所生处发起贪爱。亦用余烦恼为缘助。此中有身与贪俱灭。羯逻蓝身与识俱生。此唯是异熟。自此已后根渐生长。如缘起中说。于四生类或受卵生。或受胎生。或受湿生。或受化生。

　　　　大乘阿毗达磨集论卷第三



　　　　大乘阿毗达磨集论卷第四

　　　　无著菩萨造
　　　　三藏法师玄奘奉　诏译

　　决择分中谛品第一之二

　　云何集谛。谓诸烦恼及烦恼增上所生诸业。俱说名集谛。然薄伽梵随最胜说。若爱若后有爱。若喜贪俱行爱。若彼彼喜乐爱。是名集谛。言最胜者是遍行义。由爱具有六遍行义。是故最胜。何等为六。一事遍行。二位遍行。三世遍行。四界遍行。五求遍行。六种遍行。
　　云何烦恼。谓由数故相故缘起故境界故相应故差别故邪行故界故众故断故。观诸烦恼。
　　何等数故。谓或六或十六。谓贪嗔慢无明疑。见十谓前五见又分五。谓萨迦耶见边执见邪见见取戒禁取。
　　何等相故。谓若法生时相不寂静。由此生故身心相续不寂静转。是烦恼相。
　　何等缘起故。谓烦恼随眠未永断故。顺烦恼法现在前故。不正思惟现前起故。如是烦恼方乃得生。是名缘起。
　　何等境界故。谓一切烦恼还用一切烦恼为所缘境。及缘诸烦恼事。又欲界烦恼除无明见疑。余不能缘上地为境。上地诸烦恼不能缘下地为境。已离彼地欲故。又缘灭道谛诸烦恼。不能亲缘灭道为境。唯由依彼妄起分别说为所缘。又烦恼有二种。谓缘无事及缘有事。缘无事者。谓见及见相应法。所余烦恼名缘有事。
　　何等相应故。谓贪不与嗔相应。如嗔疑亦尔。余皆得相应。如贪嗔亦尔。谓嗔不与贪慢见相应。慢不与嗔疑相应。无明有二种。一一切烦恼相应无明。二不共无明。不共无明者。谓于谛无智。见不与嗔疑相应。疑不与贪慢见相应。忿等随烦恼更互不相应。无惭无愧于一切不善品中恒共相应。惛沉掉举不信懈怠放逸。于一切染污品中恒共相应。
　　何等差别故。谓诸烦恼依种种义立种种门差别。所谓结缚随眠随烦恼缠暴流轭取系盖株杌垢烧害箭所有恶行漏匮热恼诤炽然稠林拘碍等。
　　结有几种。云何结。何处结耶。结有九种。谓爱结恚结慢结无明结见结取结疑结嫉结悭结。
　　爱结者。谓三界贪爱结所系故不厌三界。由不厌故广行不善不行诸善。由此能招未来世苦。与苦相应。
　　恚结者。谓于有情苦及顺苦法心有损害。恚结所系故。于恚境相心不弃舍。不弃舍故广行不善不行诸善。由此能招未来世苦。与苦相应。
　　慢结者。即七慢。谓慢过慢慢过慢我慢增上慢下劣慢邪慢。慢者。谓于下劣计己为胜。或于不相似计己相似。心举为性。过慢者。谓于相似计己为胜。或复于胜计己相似。心举为性。慢过慢者。谓于胜己计己为胜。心举为性。我慢者。谓于五取蕴观我我所。心举为性。增上慢者。谓于未得上胜证法。计己已得上胜证法。心举为性。下劣慢者。谓于多分胜计己少分劣。心举为性。邪慢者。谓实无德计己有德。心举为性。慢结所系故。于我我所不能了。知不了知故执我我所。广行不善不行诸善。由此能招未来世苦。与苦相应。
　　无明结者。谓三界无智无明结所系故。于苦法集法不能解了。不解了故广行不善不行诸善。由此能招未来世苦。与苦相应。
　　见结者。即三见。谓萨迦耶见边执见邪见。见结所系故。于邪出离妄计追求妄兴执著。于邪出离妄执著已。广行不善不行诸善。由此能招未来世苦。与苦相应。
　　取结者。谓见取戒禁取。取结所系故。于邪出离方便妄计执著。以妄执著邪出离方便故。广行不善不行诸善。由此能招未来世苦。与苦相应。
　　疑结者。谓于谛犹豫。疑结所系故。于佛法僧宝妄生疑惑。以疑惑故于三宝所不修正行。以于三宝所不修正行故。广行不善不行诸善。由此能招未来世苦。与苦相应。
