<!-- { "loadSidebar": true } -->
  大乘阿毗达磨集论
　　无著菩萨造  唐 玄奘译




　　　　大乘阿毗达磨集论卷第一

　　　　无著菩萨造
　　　　三藏法师玄奘奉　诏译

　　本事分中三法品第一

　　本事与决择　　是各有四种
　　三法摄应成　　谛法得论议
　　几何因取相　　建立与次第
　　义喻广分别　　集总颂应知

　　蕴界处各有几。蕴有五。谓色蕴受蕴想蕴行蕴识蕴。界有十八。谓眼界色界眼识界。耳界声界耳识界。鼻界香界鼻识界。舌界味界舌识界。身界触界身识界。意界法界意识界。处有十二。谓眼处色处。耳处声处。鼻处香处。舌处味处。身处触处。意处法处。
　　何因蕴唯有五。为显五种我事故。谓身具我事。受用我事。言说我事。造作一切法非法我事。彼所依止我自体事。何因界唯十八。由身具等能持过现六行受用性故。何因处唯十二。唯由身具能与未来六行受用为生长门故。何故名取蕴。以取合故名为取蕴。何等为取。谓诸蕴中所有欲贪。何故欲贪说名为取。谓于未来现在诸蕴能引不舍故。希求未来染著现在欲贪名取。何故界处名有取法。应如蕴说。色蕴何相。变现相是色相。此有二种。一触对变坏。二方所示现。云何名为触对变坏。谓由手足块石刀杖寒热饥渴蚊虻蛇蝎。所触对时即便变坏。云何名为方所示现。谓由方所可相。示现如此如此色。如是如是色或由定心。或由不定寻思相应种种构画。受蕴何相。领纳相是受相。谓由受故。领纳种种净不净业诸果异熟。想蕴何相。构了相是想相。谓由想故。构画种种诸法像类。随所见闻觉知之义起诸言说。行蕴何相。造作相是行相。谓由行故。令心造作于善不善无记品。中驱役心故。识蕴何相。了别相是识相。谓由识故。了别色声香味触法种种境界。眼界何相。谓眼曾现见色。及此种子积集异熟阿赖耶识。是眼界相。如眼界相耳鼻舌身意界相亦尔。色界何相。谓色眼曾现见。及眼界于此增上。是色界相。如色界相声香味触法界相亦尔。眼识界何相。谓依眼缘色似色了别。及此种子积集异熟阿赖耶识。是眼识界相。如眼识界相耳鼻舌身意识界相亦尔。处何相。如界应知随其所应。
　　云何建立色蕴。谓诸所有色。若四大种及四大种所造。云何四大种。谓地界水界火界风界。何等地界。谓坚鞕性。何等水界。谓流湿性。何等火界。谓温热性。何等风界。谓轻等动性。云何所造色。谓眼根耳根鼻根舌根身根。色声香味所触一分。及法处所摄色。何等眼根。谓四大种所造眼识所依清净色。何等耳根。谓四大种所造耳识所依清净色。何等鼻根。谓四大种所造鼻识所依清净色。何等舌根。谓四大种所造舌识所依清净色。何等身根。谓四大种所造身识所依清净色。何等为色。谓四大种所造眼根所行义。谓青黄赤白长短方圆。粗细高下正不正。光影明闇云烟尘雾。迥色表色空一显色。此复三种。谓妙不妙俱相违色。何等为声。谓四大种所造耳根所取义。或可意或不可意。或俱相违。或执受大种为因。或不执受大种为因。或俱大种为因。或世所极成。或成所引。或遍计所起。或圣言所摄。或非圣言所摄。何等为香。谓四大种所造鼻根所取义。谓好香恶香平等香俱生香和合香变异香。何等为味。谓四大种所造舌根所取义。谓苦酢甘辛醎淡。或可意或不可意。或俱相违或俱生。或和合或变异。何等所触一分。谓四大种所造身根所取义。谓滑性涩性轻性重性软性缓急冷饥渴饱力劣闷痒黏病老死疲息勇。何等法处所摄色。有五种应知谓极略色。极迥色。受所引色。遍计所起。色定自在所生色。
　　云何建立受蕴。谓六受身。眼触所生受。耳触所生受。鼻触所生受。舌触所生受。身触所生受。意触所生受。如是六受身。或乐或苦或不苦不乐。复有乐身受苦身受不苦不乐身受。乐心受苦心受不苦不乐心受。复有乐有味受苦有味受不苦不乐有味受。乐无味受苦无味受不苦不乐无味受。复有乐依耽嗜受苦依耽嗜受不苦不乐依耽嗜受。乐依出离受苦依出离受不苦不乐依出离受。何等身受。谓五识相应受。何等心受。谓意识相应受。何等有味受。谓自体爱相应受。何等无味受。谓此爱不相应受。何等依耽嗜受。谓妙五欲爱相应受。何等依出离受。谓此爱不相应受。
　　云何建立想蕴。谓六想身。眼触所生想。耳触所生想。鼻触所生想。舌触所生想。身触所生想。意触所生想。由此想故。或了有相。或了无相。或了小或了大。或了无量。或了无少所有无所有处。何等有相想。谓除不善言说无想界定及有顶定想。所余诸想。何等无相想。谓所余想。何等小想。谓能了欲界想。何等大想。谓能了色界想。何等无量想。谓能了空无边处识无边处想。何等无少所有无所有处想。谓能了无所有处想。
　　云何建立行蕴。谓六思身。眼触所生思。耳触所生思。鼻触所生思。舌触所生思。身触所生思。意触所生思。由此思故思作诸善。思作杂染。思作分位差别。又即此思除受及想与余心所法心不相应行。总名行蕴。何等名为余心所法。谓作意触欲胜解念三摩地慧信惭愧无贪无嗔无痴勤安不放逸舍不害贪嗔慢无明疑萨迦耶见边执见见取戒禁取邪见忿恨覆恼嫉悭诳谄憍害无惭无愧惛沉掉举不信懈怠放逸忘念不正知散乱睡眠恶作寻伺。
　　何等为思。谓于心造作意业为体。于善不善无记品中役心为业。何等作意。谓发动心为体。于所缘境持心为业。何等为触。谓依三和合诸根变异分别为体。受所依为业。何等为欲。谓于所乐事彼彼引发所作希望为体。正勤所依为业。何等胜解。谓于决定事随所决定印持为体。不可引转为业。何等为念。谓于串习事令心明记不忘为体。不散乱为业。何等三摩地。谓于所观事令心一境为体。智所依止为业。何等为慧。谓于所观事择法为体。断疑为业。
　　何等为信。谓于有体有德有能忍可清净希望为体。乐欲所依为业。何等为惭。谓于诸过恶自羞为体。恶行止息所依为业。何等为愧。谓于诸过恶羞他为体。业如惭说。何等无贪。谓于有有具无著为体。恶行不转所依为业。何等无嗔。谓于诸有情苦及苦具无恚为体恶行不转所依为业。何等无痴。谓由报教证智决择为体。恶行不转所依为业。何等为勤。谓心勇悍为体。或被甲或加行。或无下或无退或无足。差别成满善品为业。何等为安。谓止息身心粗重身心调畅为体。除遣一切障碍为业。何等不放逸。谓依止正勤无贪无嗔无痴修诸善法。于心防护诸有漏法为体。成满一切世出世福为业。何等为舍。谓依止正勤无贪无嗔无痴。与杂染住相违。心平等性。心正直性。心无功用住性为体。不容杂染所依为业。何等不害。谓无嗔善根一分心悲愍为体。不损恼为业。
　　何等为贪。谓三界爱为体。生众苦为业。何等为嗔。谓于有情苦及苦具心恚为体。不安隐住恶行所依为业。何等为慢。谓依止萨迦耶见心高举为体。不敬苦生所依为业。何等无明。谓三界无知为体。于诸法中邪决定疑杂生起所依为业。何等为疑。谓于谛犹豫为体。善品不生所依为业。何等萨迦耶见。谓于五取蕴等随观执我及我所。诸忍欲觉观见为体。一切见趣所依为业。何等边执见。谓于五取蕴等随观执或断或常。诸忍欲觉观见为体。障处中行出离为业。何等见取。谓于诸见及见所依五取蕴等。随观执为最为胜为上为妙。诸忍欲觉观见为体。执不正见所依为业。何等戒禁取。谓于诸戒禁及戒禁所依五取蕴等。随观执为清净为解脱为出离。诸忍欲觉观见为体。劳而无果所依为业。何等邪见。谓谤因谤果。或谤作用。或坏实事。或邪分别。诸忍欲觉观见为体断善根为业。及不善根坚固所依为业。不善生起为业。善不生起为业。如是五见。几增益见。几损减见。四是增益见。谓于所知境增益自性及差别故。于诸见中增益第一及清净故。一多分是损减见。计前后际所有诸见。彼于此五几见所摄。谓或二或一切。于不可记事所有诸见。彼于此五几见所摄。谓或二或一切。薄伽梵观何过失故。于蕴界处以五种相非毁执我。由观彼摄受萨迦耶见者。有五种过失故。谓异相过失。无常过失。不自在过失。无身过失。不由功用解脱过失。于五取蕴有二十句萨迦耶见。谓计色是我。我有诸色色。属于我。我在色中。如是计受想行识是我。我有识等识。等属我。我在识等中。于此诸见。几是我见几是我所见。谓五是我见。十五是我所见。何因十五是我所见。由相应我所故。随转我所故。不离我所故。萨迦耶见。当言于事了不了耶。当言于事不得决了。如于绳上妄起蛇解。
