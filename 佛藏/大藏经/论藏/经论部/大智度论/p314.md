<!-- { "loadSidebar": true } -->
　　是时萨陀波仑菩萨从三昧起已不复见佛。作是念。是诸佛从何所来去至何所。不见诸佛故。复惆怅不乐谁断我疑。复作是念。昙无竭菩萨久远已来。常行般若波罗蜜。得方便力及诸陀罗尼。于菩萨法中得自在。多供养过去诸佛。世世为我师常利益我。我当问昙无竭菩萨。诸佛从何所来去至何所。尔时萨陀波仑菩萨于昙无竭菩萨生恭敬爱乐尊重心。作是念。我当以何供养昙无竭菩萨。今我贫穷无华香璎珞烧香泽香衣服幡盖金银真珠琉璃颇梨珊瑚虎珀。无有如是等物可以供养般若波罗蜜及说法师。昙无竭菩萨。我法不应空往昙无竭菩萨所。我若空往喜悦心不生。我当卖身得财为般若波罗蜜故供养法师昙无竭菩萨。何以故。我世世丧身无数无始生死中。或死或卖或为欲因缘故。世世在地狱中受无量苦恼。未曾为清净法故。为供养说法师故丧身。是时萨陀波仑菩萨中道入一大城。至市肆上高声唱言。谁欲须人谁欲须人谁欲买人。尔时恶魔作是念。是萨陀波仑爱法故自欲卖身为般若波罗蜜故供养。昙无竭菩萨。当得正问般若波罗蜜及方便力。云何菩萨摩诃萨行般若波罗蜜。疾得阿耨多罗三藐三菩提。当得多闻具足如大海水。是时不可沮坏得具足一切功德饶益诸菩萨摩诃萨为阿耨多罗三藐三菩提故。过我境界亦教余人出我境界得阿耨多罗三藐三菩提。我今当坏其事。尔时恶魔隐蔽诸婆罗门居士令不闻其自卖声。除一长者女魔不能蔽。尔时萨陀波仑卖身不售忧愁啼哭。在一面立涕泣而言。我为大罪卖身不售我自卖身。为般若波罗蜜故供养昙无竭菩萨。尔时释提桓因作是念。是萨陀波仑菩萨爱法自卖其身。为般若波罗蜜故欲供养昙无竭菩萨。我当试之。知是善男子实以深心爱法故舍是身不。是时释提桓因化作婆罗门身在萨陀波仑菩萨边行问言。汝善男子何以忧愁啼哭颜色焦悴。在一面立答言。婆罗门我爱敬法欲自卖身为般若波罗蜜故。欲供养昙无竭菩萨。今我卖身无有买者。自念薄福无财宝物欲自卖身供养般若波罗蜜及昙无竭菩萨而无买者。尔时婆罗门语萨陀波仑菩萨言。善男子我不须人。我今欲祠天。当须人心人血人髓。汝能卖与我不。尔时萨陀波仑菩萨作是念。我得大利得第一利。我今便为具足般若波罗蜜方便力。得是买心血髓者。是时心大欢喜悦乐无忧。以柔和心语婆罗门言。汝所须者我尽与汝。婆罗门言。善男子汝须何价。答言随汝意与我。即时萨陀波仑右手执利刀刺左臂出血。割右髀肉复欲破骨出髓。时有一长者女。在阁上遥见萨陀波仑菩萨自割身体不惜寿命作是念。是善男子何因缘故困苦其身。我当往问。长者女即下阁。到萨陀波仑所问言。善男子何因缘困苦其身。用是心血髓作何等。萨陀波仑答言。卖与婆罗门为般若波罗蜜故。供养昙无竭菩萨。长者女言。善男子作是卖身欲自出心血髓。欲供养昙无竭菩萨。得何等功德利益。萨陀波仑答言。善女人是人善学般若波罗蜜及方便力。是人当为我说菩萨所。应作菩萨所应行道我学是法学是道得阿耨多罗三藐三菩提。时为众生作依止。当得金色身三十二相八十随形好大光无量明大慈大悲大喜大舍四无所畏。佛十力四无碍智十八不共法。六神通不可思议清净戒禅定智慧。得阿耨多罗三藐三菩提。于诸法中得无碍一切知见。以无上法宝分布与一切众生如是等诸功德利我当从彼得之。是时长者女闻是上妙佛法。即大欢喜心惊毛竖。语萨陀波仑菩萨言。善男子甚希有。汝所说者微妙难值。为是一一功德法故。应舍如恒河沙等身。何以故。汝所说者甚大微妙。汝善男子汝今所须尽当相与。金银真珠琉璃颇梨虎珀珊瑚等诸珍宝物及华香璎珞涂香烧香幡盖衣服伎乐等供养之具。供养般若波罗蜜及昙无竭菩萨。汝善男子莫自困苦其身。我亦欲往昙无竭菩萨所。共汝植诸善根为得如是微妙法如汝所说故。尔时释提桓因即复本身。赞萨陀波仑菩萨言。善哉善哉善男子。汝坚受是事其心不动。诸过去佛行菩萨道时。亦如是求般若波罗蜜及方便力得阿耨多罗三藐三菩提。善男子我实不用人心血髓。但来相试汝愿何等。我当相与萨陀波仑言。与我阿耨多罗三藐三菩提。释提桓因言。此非我力所办。是诸佛境界。必相供养更索余愿。萨陀波仑言。汝若于此无力。汝必见供养。令我是身平复如故。是时萨陀波仑身。即平复无有疮瘢如本不异。释提桓因与其愿已忽然不现。尔时长者女语萨陀波仑菩萨言。善男子来到我舍。有所须者从我父母索之。尽当相与。我亦当辞我父母。与诸侍女共往供养昙无竭菩萨。为求法故。即时萨陀波仑菩萨与长者女。俱到其舍在门外住。长者女入白父母。与我众妙花香及诸璎珞涂香烧香幡盖衣服金银琉璃颇梨真珠珊瑚虎珀及诸伎乐供养之具。亦听我身及五百侍女先所给使共萨陀波仑菩萨。到昙无竭菩萨所为供养般若波罗蜜故。昙无竭菩萨。当为我等说法。我当如说行当得诸佛法。女父母语女言。萨陀波仑菩萨是何等人。女言是人今在门外。是善男子以深心求阿耨多罗三藐三菩提。欲度一切众生无量生死苦。是善男子为法故自卖其身供养般若波罗蜜。般若波罗蜜名菩萨所学道。为供养般若波罗蜜及供养昙无竭菩萨故。在市肆上高声唱言。谁须人谁须人谁欲买人。卖身不售。在一面立忧愁啼哭。是时释提桓因化作婆罗门来欲试之。问言善男子何以忧愁啼哭一面立。答言婆罗门我欲卖身为供养般若波罗蜜及昙无竭菩萨摩诃萨故而我薄福卖身不售。婆罗门语是善男子。我不须人我欲祠天。当用人心人血人髓。汝能卖不。是时是善男子不复忧愁。其心和悦语是婆罗门言。汝之所须我尽相与。婆罗门言汝须何价。答言随汝意与我。即时是善男子右手执利刀。刺左臂出血。割右髀肉复欲破骨出髓。我在阁上遥见是事。我尔时作是念。是人何故困苦其身。我当往问。我即下阁往问善男子。汝何因缘故自困苦其身。是善男子答我言。姊我为法故欲供养般若波罗蜜及昙无竭菩萨说法者。我贫穷无所有无金银琉璃车磲马瑙珊瑚虎珀玻梨真珠花香伎乐。姊我为供养法故自卖其身。今得买者须人心人血人髓。我用是价供养般若波罗蜜及昙无竭菩萨说法者。我问是善男子。汝今自出身心血髓。欲供养昙无竭菩萨。得何功德。是善男子言。昙无竭菩萨当为我说般若波罗蜜及方便力。此是菩萨所应学。菩萨所应作。菩萨所应住。菩萨所行道。我当学是道。得阿耨多罗三藐三菩提。为一切众生作依止。我当得金色身三十二相。八十随形好大光。无量明大慈大悲大喜大舍四无所畏。四无碍智。佛十力十八不共法六神通不可思议清净戒禅定智慧。得阿耨多罗三藐三菩提。于诸法中得无碍一切知见。以无上法宝分布与一切众生。如是等微妙大法。我当从彼得之。我闻是微妙不可思议诸佛功德。闻其大愿。我心欢喜作是念。是清净微妙。甚大希有。乃至如是为一一法故。应舍如恒河沙等身。今善男子为法能受苦行难事。所谓不惜身命。我多有妙宝。云何不生愿勤求如是法。供养般若波罗蜜及昙无竭菩萨。我如是思惟已。语萨陀波仑菩萨。汝善男子莫困苦其身。我当白我父母多与汝金银琉璃车磲马瑙珊瑚虎珀颇梨真珠花香璎珞涂香末香衣服幡盖及诸伎乐。供养般若波罗蜜及昙无竭菩萨说法者。我亦求父母与诸侍女。共汝俱去供养昙无竭菩萨说法者。共汝植诸善根。为得如是等微妙清净法。如汝所说。父母今听我并五百侍女先所给者。亦听我持众妙花香璎珞涂香末香衣服幡盖伎乐金银琉璃供养之具。与萨陀波仑菩萨共去供养般若波罗蜜。及昙无竭菩萨说法者。为得如是等清净微妙诸佛法故。尔时父母报女言。汝所赞者希有难及。说是善男子为法精进大乐法相。及是诸佛法不可思议。一切世间最为第一。一切众生欢喜因缘。是善男子为是法故大庄严。我等听汝往见昙无竭菩萨亲近供养。汝发大心为得诸佛法故如是精进。我等云何当不随喜。是女为供养昙无竭菩萨故。得蒙听许。报父母言。我等亦随是心欢喜。我终不断人善法因缘。是时长者女庄严七宝车五百乘。身及侍女种种宝物供养之具。持种种水陆生华。及金银宝华。众色宝衣。好香捣香泽香璎珞。及众味饮食。共萨陀波仑菩萨五百侍女。各载一车恭敬围绕渐渐东去。见众香城七宝庄严七重围绕七宝之堑七宝行树皆亦七重。其城纵广十二由旬。丰乐安静甚可喜乐。人民炽盛。百千市里街巷相当端严如画桥津如地宽博清净遥见众香城。既入城中。见昙无竭菩萨坐高台法座上。无量百千万亿众恭敬围绕说法。萨陀波仑菩萨见昙无竭菩萨时心即欢喜。譬如比丘入第三禅摄心安隐。见已作是念。我等仪不应载车趣昙无竭菩萨。作是念已下车步进。长者女并五百侍女皆亦下车。萨陀波仑菩萨。与长者女及五百侍女。众宝庄严围绕恭敬。俱到昙无竭菩萨所。尔时昙无竭菩萨摩诃萨。有七宝台赤牛头栴檀以为庄严。真珠罗网以覆台上。四角皆悬摩尼宝珠以为灯明。及四宝香炉常烧名香。为供养般若波罗蜜故。其台中有七宝大床四宝小床重敷其上。以黄金牒书般若波罗蜜置小床上。种种幡盖庄严垂覆其上。萨陀波仑菩萨及诸女人见是妙台众宝严饰。及见释提桓因与无量百千万诸天。以天曼陀罗花碎末栴檀磨众宝屑。以散台上。鼓天伎乐于虚空中娱乐此台。尔时萨陀波仑菩萨问释提桓因。憍尸迦。何因缘故。与无量百千万诸天。以天曼陀罗花碎末栴檀磨众宝屑。以散台上。鼓天伎乐于虚空中娱乐此台。释提桓因答言。汝善男子不知耶。此是摩诃般若波罗蜜。是诸菩萨摩诃萨母。能生诸佛摄持菩萨。菩萨学是般若波罗蜜。成就一切功德。得诸佛法一切种智。是时萨陀波仑菩萨即欢喜悦乐。问释提桓因。憍尸迦。般若波罗蜜诸菩萨摩诃萨母能生诸佛摄持菩萨。菩萨学是般若波罗蜜。成就一切功德。得诸佛法一切种智。今在何处。释提桓因言。善男子。是台中有七宝大床四宝小床重敷其上。以黄金牒书般若波罗蜜置小床上。昙无竭菩萨以七宝印印之。我等不能得开以示汝。是时萨陀波仑与长者女及五百侍女。取供养具华香璎珞幡盖分作二分。一分供养般若波罗蜜。一分供养法座上昙无竭菩萨。尔时萨陀波仑菩萨。与五百女人。持华香璎珞幡盖伎乐。及诸珍宝供养般若波罗蜜已。然后到昙无竭菩萨所。到已见昙无竭菩萨在法座上坐。以诸华香璎珞捣香泽香金银宝华幡盖宝衣散其昙无竭菩萨上为法故供养。是时诸华香宝衣于昙无竭菩萨上虚空中化成华台碎末栴檀宝屑金银宝华。化成宝帐。宝帐之上所散种种宝衣化为宝盖。宝盖四边垂诸宝幡。萨陀波仑及诸女人见昙无竭菩萨所作变化。皆大欢喜作是念未曾有也。昙无竭大师神德乃尔。行菩萨道时神通力尚能如是。何况得阿耨多罗三藐三菩提时。是时长者女及五百女人清净信心敬重昙无竭菩萨。皆发阿耨多罗三藐三菩提心作是愿言。如昙无竭菩萨得菩萨诸深法。如昙无竭菩萨供养般若波罗蜜。如昙无竭菩萨于大众中演说显示般若波罗蜜义。如昙无竭菩萨得般若波罗蜜方便力。成就神通于菩萨事中得自在。我等亦当如是。是时萨陀波仑菩萨及五百女人华香宝物供养般若波罗蜜及昙无竭菩萨已。头面礼昙无竭菩萨合掌恭敬一面立。一面立已白昙无竭菩萨言。我本求般若波罗蜜时于空闲林中闻空中声言。善男子汝从是东行当得闻般若波罗蜜。我受是语东行。东行不久作是念。我何不问空中声。我当何处去。去是远近当从谁闻。我是时大忧愁啼哭于是处住七日七夜。忧愁故乃至不念饮食。但念我何时当得闻般若波罗蜜我如是忧愁。一心念般若波罗蜜多见佛身在虚空中语我言。善男子汝大欲大精进心莫放舍以是大欲大精进心从是东行。去是五百由旬有城名众香。是中有菩萨摩诃萨名昙无竭。从是人所当得闻般若波罗蜜。是菩萨世世是汝善知识常守护汝。我从佛受教诲已。便东行更无余心。但念我何时当见昙无竭菩萨为我说般若波罗蜜。我尔时中道住于一切法中得无碍知见得观诸法性等诸三昧现在前住是三昧已。见十方无量阿僧祇诸佛说是般若波罗蜜。诸佛赞我言。善哉善哉善男子我本求般若波罗蜜时。得诸三昧。亦如汝今日。得是诸三昧已。遍得诸佛法诸佛为我广说法要安慰我已。忽然不现。我从三昧起作是念。诸佛从何处来去至何所。我不见诸佛故大愁忧复作是念。昙无竭菩萨供养先佛植诸善根久行般若波罗蜜。善知方便力于菩萨道中得自在。是我善知识守护我。我当问昙无竭菩萨是事。诸佛从何所来去至何所。我今问大师。是诸佛何处来去至何处。大师当为我说诸佛所从来所至处令我得知。知已亦常不离见诸佛。
