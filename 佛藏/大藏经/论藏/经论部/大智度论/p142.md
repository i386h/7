<!-- { "loadSidebar": true } -->
　　【论】问曰。上来佛与须菩提种种因缘破菩萨字。今何以问菩萨句义。答曰须菩提破菩萨字佛不破。言菩萨字从本已来毕竟空。但五众中数假名菩萨。而众生以假名为实。佛言假名无实但从诸法数和合为名。复次诸佛法无量无边不可思议。须菩提因菩萨字空说般若波罗蜜相。今欲闻佛说菩萨字义。因是说般若波罗蜜。复次应问因缘无量无边。所谓佛音声有六十种庄严。能令诸天专听。何况人。但音声令人乐闻。何况说大利益义。须菩提从佛闻是事。未发意人当发阿耨多罗三藐三菩提。发意者未行六波罗蜜当令行。行者不清净当令清净。清净行者当令住阿鞞跋致地。成就众生具足佛法。乃至一生补处。如是等种种无量因缘利益故。佛以须菩提为问主。语一切十方世界在会众生。佛告须菩提。无句义是菩萨句义。阿耨多罗三藐三菩提。无处所亦无我无名。于是中无依止处即是法空。无我名者无得道者。佛谓须菩提若汝知无我无我所。得阿罗汉者。菩萨亦如是。于阿耨多罗三藐三菩提中无我无我所。譬如鸟飞虚空无有足迹。菩萨句义亦如是。行诸法虚空中无依止著处。以是故言无菩萨句义。问曰。何等是菩萨句义。答曰。天竺语法众字和合成语。众语和合成句。如菩为一字提为一字。是二不合则无语。若和合名为菩提。秦言无上智慧。萨埵或名众生。或是大心。为无上智慧故出大心名为菩提萨埵。愿欲令众生行无上道。是名菩提萨埵。复次此品佛及佛弟子。种种因缘说菩萨摩诃萨义。菩提一语萨埵一语。二语和合故名为义。若说名字语句皆同一事无所在。今须菩提问以何定相法为菩萨句义。天竺言波陀。秦言句。是波陀有种种义。如后譬喻中说。问曰。但以鸟飞虚空足明句义。何以种种广说。答曰。众生听受种种不同。有好义者。有好譬喻者。譬喻可以解义。因譬喻心则乐著。如人从生端政加以严饰益其光荣。此譬喻中多以譬喻明义如后所说。所谓如梦如影如响如佛所化。是事虚诳如先说菩萨义亦如是。但可耳闻虚诳无实。以是故菩萨不应自高。如法性法相实际等句无有定义。如幻人无五众乃至诸佛法。如佛无五众乃至一切法。如有为法中无无为法。如无为法中无有为法。无为法不生不灭等。诸法中无不生不灭相亦无异相。如三十七品无清净相。何以故。有人著是三十七品法。即是结使。如我乃至知者见者净相不可得。问曰。我乃至知者见者等云何净。答曰。种种求觅我相不可得。是名我净第一义中无净无不净。譬如洗臭死狗乃至皮毛血肉骨髓都尽。是时非狗非猪。不得言净不得言不净。我乃至知者见者亦如是。以无我空智慧求我相不可得是时非有我非无我。如日出无闇劫尽时无一切物。如佛五众戒中破戒不可得。如日月星宿真珠等诸天鬼神龙王光。于佛光中则不现。从大福德神通力生故。菩萨句义亦如是。入是般若波罗蜜智慧光中则不现。因是譬喻教诸菩萨当学一切法不取相。无所得故。
　　【经】须菩提白佛言。世尊。何等是一切法。云何一切法中无碍相应学应知。佛告须菩提。一切法者。善法不善法记法无记法世间法出世间法有漏法无漏法有为法无为法共法不共法。须菩提。是名为一切法。菩萨摩诃萨是一切法无碍相中应学应知。须菩提白佛言。世尊。何等名世间善法。佛告须菩提。世间善法者。孝顺父母。供养沙门婆罗门。敬事尊长。布施福处。持戒福处。修定福处。劝导福事。方便生福德。世间十善道。九相。胀相血相坏相脓烂相青相啖相散相骨相烧相。四禅四无量心四无色定。念佛念法念僧念戒念舍念天念善念安般念身念死。是名世间善法。何等不善法。夺他命。不与取。邪淫。妄语。两舌。恶口。非时语。贪欲。恼害。邪见。是十不善道等。是名不善法。何等记法。若善法若不善法。是名记法。何等无记法。无记身业口业意业。无记四大。无记五众十二入十八界。无记报。是名无记法。何等名世间法。世间法者。五众十二入十八界十善道。四禅四无量心四无色定。是名世间法。何等名出世间法。四念处四正勤四如意足五根五力七觉分八圣道分。空解脱门无相解脱门无作解脱门。三无漏根。未知欲知根。知根。知已根。三三昧有觉有观三昧无觉有观三昧无觉无观三昧。明解脱念慧正忆八背舍。何等八。色观色。是初背舍。内无色相外观色。是二背舍。净背舍身作证。是三背舍。过一切色相故。灭有对相故。一切异相不念故。入无边虚空处。是四背舍。过一切无边虚空处入一切无边识处。是五背舍。过一切无边识处入无所有处。是六背舍。过一切无所有处入非有想非无想处。是七背舍。过一切非有想非无想处入灭受想定。是八背舍。九次第定。何等九。离欲离恶不善法。有觉有观离生喜乐入初禅。灭诸觉观内清净故。一心无觉无观定生喜乐入第二禅。离喜故行舍受身乐圣人能说能舍念行乐入第三禅。断苦乐故先灭忧喜故。不苦不乐舍念净入第四禅。过一切色相故。灭有对相故。一切异相不念故。入无边虚空处。过一切无边虚空处入一切无边识处。过一切无边识处入无所有处。过一切无所有处入非有想非无想处。过一切非有想非无想处入灭受想定。复有出世间法。内空乃至无法有法空。佛十力四无所畏四无碍智十八不共法一切智。是名出世间法。何等为有漏法。五受众十二入十八界六种六触六受四禅乃至四无色定。是名有漏法。何等为无漏法。四念处乃至十八不共法。及一切种智。是名无漏法。何等为有为法。若法生住灭。欲界色界无色界。五众乃至意触因缘生受。四念处乃至十八不共法及一切智。是名有为法。何等为无为法。不生不住不灭。若染尽嗔尽痴尽如不异。法相法性法住实际。是名无为法。何等为共法。四禅四无量心四无色定。如是等是名共法。何等为不共法。四念处乃至十八不共法。是名不共法。菩萨摩诃萨于是自相空法中不应著。不动故。菩萨亦应知一切法不二相。不动故。是名菩萨义。
　　【论】问曰。须菩提何以故。先问世间善法。后问出世间法。答曰。先问粗后当问细。先知世间相后则能知出世间相。世间善法者。知有罪有福果报有今世后世。有世间有涅槃。有佛等诸贤圣今世后世及诸法实相证。所谓孝顺父母等。乃至十念如法得物。供养供给沙门婆罗门。沙门名为出家求道人。婆罗门名为在家学问人。是二人于世间难为能为。利益众生故应当供养。尊长者叔伯姊兄等。恭敬供养。是一切修家法。布施持戒修定劝导如初品中说。方便生福德。如忏悔随喜请佛久住不涅槃转法轮。如虽行空不著空还修行诸善。如是等方便生诸福德。十善道乃至四无色如先说。十念中八事如先说。善念者。思惟分别善业因缘制伏其心。复次涅槃是真善法。常系心念涅槃。是善念身念即是身念处。与善法相违是名不善法。无记法者。所谓威仪心。工巧心。变化心。及是起身业口业除善不善五众。余五众及虚空非数缘灭等。世间法者。五众或善或不善或无记。十二入八无记四三种。十八界八无记十三种。十善道四禅四无量心四无色定。是善法。凡夫人能得能成就故。又自不能出世间故名为世间法。出世间法者。三十七品三解脱门三无漏根三三昧如先说。明解脱。明者三明。解脱者有为解脱无为解脱。念者十念。慧者十一智慧。正忆者。随诸法实相观。如随身法观一切善法之本。复次八背舍九次第定十八空。十力四无所畏十八不共法。如先义中广说。是四念处等一心为道故。又八背舍九次第定等。凡夫人所不得。名为出世间。念慧正忆虽有二种世间出世间。此中说出世间有漏法者。五众等四禅四无量四无色定。无漏法者。非世间。是四念处乃至十八不共法。有为法略说三相。所谓生住灭。三界系乃至四念处乃至十八不共法。虽为无为法。以作法故是为有为法。与有为相违。是为无为法。复次灭三毒等诸烦恼。五众等不次第相续。如法相法性法住实际等。是名无为法。问曰。色如色不离如如不离色。色是有为云何是无为。答曰。色有二种。一者凡夫肉眼忆想分别色。二者圣人心所知色。实相如涅槃。凡夫人所知色名为色。是色入如中更不生不灭。如有为虽是五众。而有种种名字。所谓十二入十八界因缘等。无为法虽有三种。亦种种分别名字。所谓如法相法住实际等。共法者。凡夫圣人生处入定处共故。名为共法。不共法者。四念处乃至十八不共法。菩萨分别知此诸法各各相。是法皆从因缘和合生故无性。无性故自性空。菩萨住是无障碍法中不动。以不二入法门。入一切法不动故。

　　　　大智度论卷第四十四



　　大智度论释摩诃萨品第十三(卷四十五)

　　　　龙树菩萨造
　　　　后秦龟兹国三藏鸠摩罗什译
