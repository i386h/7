<!-- { "loadSidebar": true } -->
　　如是清净名为意无挂碍。复次于诸法中心无碍。问曰。是菩萨未得佛道。未得一切智。云何于诸法中心无碍。答曰。是菩萨得无量清净智慧故。于诸法中心无碍。问曰。诸菩萨未得佛道故。不应有无量智。有残结故。不应有清净智。答曰。是诸菩萨非三界中结业肉身。皆得法身自在过老病死。怜愍众生故。在世界中行为庄严佛土教化众生。已得自在欲成佛能成。问曰。如法身菩萨则与佛无异。何以名为菩萨。何以礼佛听法。若与佛异。云何有无量清净智。答曰。是菩萨虽为法身无老病死。与佛小异。譬如月十四日。众人生疑若满若不满。菩萨如是虽能作佛能说法。然未实成佛。佛如月十五日满足无疑。复次无量清净有二种。一者实有量。于不能量者。谓之无量。譬如海水如恒河沙等。人不能量名为无量。于诸佛菩萨非为无量。菩萨无量清净智亦复如是。于诸天人及声闻辟支佛所不能量。名为无量智。菩萨得无生道时诸结使断故。得清净智。问曰。若尔时已断诸结。成佛时复何所断。答曰。是清净有二种。一者得佛时除结都尽得实清净。二者菩萨舍肉身得法身时。断诸结清净。譬如一灯能除闇得有所作更有大灯倍复明了。佛及菩萨断诸结使亦复如是。菩萨所断虽曰已断。于佛所断犹为未尽。是名得无量清净智。故于诸法中意无挂碍。
　　【经】大忍成就。
　　【论】问曰。先已说等忍法忍。今何以故复说大忍成就。答曰。此二忍增长名为大忍。复次等忍在众生中一切能忍。柔顺法忍于深法中忍。此二忍增长。作证得无生忍。最后肉身悉见十方诸佛化现在前于空中坐。是名大忍成就。譬如声闻法中暖法增长名为顶法顶法增长名为忍法。更无异法增长为异。等忍大忍亦复如是。复次有二种忍。生忍法忍。生忍名众生中忍。如恒河沙劫等。众生种种加恶心不嗔恚。种种恭敬供养心不欢喜。复次观众生无初。若有初则无因缘。若有因缘则无初若无初亦应无后。何以故初后相待故。若无初后中亦应无。如是观时不堕常断二边。用安隐道观众生不生邪见。是名生忍。甚深法中心无挂碍是名法忍。问曰。何等甚深法。答曰。如先甚深法忍中说。复次甚深法者。于十二因缘中展转生果。因中非有果亦非无果。从是中出。是名甚深法。复次入三解脱门空无相无作。则得涅槃常乐故。是名甚深法。复次观一切法非空非不空非有相非无相非有作非无作。如是观中心亦不著。是名甚深法。如偈说。
　　因缘生法　　是名空相　　亦名假名
　　亦名中道　　若法实有　　不应还无
　　今无先有　　是名为断　　不常不断
　　亦不有无　　心识处灭　　言说亦尽

　　于此深法信心无碍不悔不没。是名大忍成就。
　　【经】如实巧度。
　　【论】有外道法。虽度众生不如实度。何以故。种种邪见结使残故二乘虽有所度。不如所应度。何以故。无一切智方便心薄故。唯有菩萨能如实巧度。譬如渡师一人以浮囊草筏渡之。一人以方舟而渡。二渡之中相降悬殊。菩萨巧渡众生亦如是。复次譬如治病苦药针炙痛而得差。如有妙药名苏陀扇陀。病人眼见众病皆愈。除病虽同优劣法异。声闻菩萨教化度人亦复如是。苦行头陀初中后夜勤心坐禅。观苦而得道声闻教也。观诸法相无缚无解心得清净菩萨教也。如文殊师利本缘。文殊师利白佛。大德。昔我先世过无量阿僧祇劫。尔时有佛名师子音王。佛及众生寿十万亿那由他岁。佛以三乘而度众生。国名千光明。其国中诸树皆七宝成。树出无量清净法音空无相无作不生不灭无所有之音。众生闻之心解得道。时师子音王佛。初会说法九十九亿人得阿罗汉道。菩萨众亦复如是。是诸菩萨一切皆得无生法忍。入种种法门。见无量诸佛。恭敬供养能度无量无数众生。得无量陀罗尼门。能得无量种种三昧。初发心新入道门菩萨不可称数。是佛土无量庄严说不可尽。时佛教化已讫。入无余涅槃。法住六万岁。诸树法音亦不复出。尔时有二菩萨比丘。一名喜根二名胜意。是喜根法师。容仪质直不舍世法。亦不分别善恶。喜根弟子聪明乐法好闻深义。其师不赞少欲知足。不赞戒行头陀。但说诸法实相清净。语诸弟子一切诸法淫欲相嗔恚相愚痴相。此诸法相即是诸法实相无所挂碍。以是方便教诸弟子入一相智。时诸弟子于诸人中无嗔无悔心不悔故得生忍。得生忍故则得法忍。于实法中不动如山。胜意法师持戒清净。行十二头陀。得四禅四无色定。胜意诸弟子钝根。多求分别是净是不净。心即动转。胜意异时入聚落中。至喜根弟子家于坐处坐。赞说持戒少欲知足行头陀行闲处禅寂。訾毁喜根言。是人说法教人入邪见中。是说淫欲嗔恚愚痴无所挂碍相。是杂行人非纯清净。是弟子利根得法忍。问胜意言。大德。是淫欲法名何等相。答言。淫欲是烦恼相。问言。是淫欲烦恼在内耶在外耶。答言。是淫欲烦恼不在内不在外。若在内不应待外因缘生。若在外于我无事不应恼我。居士言。若淫欲非内非外非东西南北四维上下来。遍求实相不可得。是法即不生不灭。若无生灭相。空无所有。云何能作恼。胜意闻是语已。其心不悦不能加答。从座而起说如是言。喜根多诳众人著邪道中。是胜意菩萨未学音声陀罗尼。闻佛所说便欢喜。闻外道语便嗔恚。闻三不善则不欢悦。闻三善则大欢喜。闻说生死则忧闻涅槃则喜。从居士家至林树间入精舍中。语诸比丘。当知。喜根菩萨是人虚诳多令人入恶邪中。何以故。其言淫恚痴相。及一切诸法皆无碍相。是时喜根作是念。此人大嗔为恶业所覆当堕大罪。我今当为说甚深法。虽今无所得。为作后世佛道因缘。是时喜根集僧。一心说偈。
　　淫欲即是道　　恚痴亦如是
　　如此三事中　　无量诸佛道
　　若有人分别　　淫怒痴及道
　　是人去佛远　　譬如天与地
　　道及淫怒痴　　是一法平等
　　若人闻怖畏　　去佛道甚远
　　淫法不生灭　　不能令心恼
　　若人计吾我　　淫将入恶道
　　见有无法异　　是不离有无
　　若知有无等　　超胜成佛道

　　说如是等七十余偈。时三万诸天子得无生法忍。万八千声闻人。不著一切法故。皆得解脱。是时胜意菩萨。身即陷入地狱受无量千万亿岁苦。出生人中七十四万世常被诽谤。无量劫中不闻佛名。是罪渐薄得闻佛法。出家为道而复舍戒。如是六万三千世常舍戒。无量世中作沙门。虽不舍戒诸根闇钝。是喜根菩萨于今东方。过十万亿佛土作佛。其土号宝严。佛号光逾日明王。文殊师利言。尔时胜意比丘我身是也。我观尔时受是无量苦。文殊师利复白佛。若有人求三乘道。不欲受诸苦者。不应破诸法相而怀嗔恚。佛问文殊师利。汝闻诸偈得何等利。答曰。我闻此偈得毕众苦。世世得利根智慧。能解深法巧说深义。于诸菩萨中最为第一。如是等名巧说诸法相。是名如实巧度。

　　　　大智度论卷第六



　　大智度初品中佛土愿释论第十三(卷第七)

　　　　龙树菩萨造
　　　　后秦龟兹国三藏法师鸠摩罗什奉　诏译
　　【经】愿受无量诸佛世界。
　　【论】诸菩萨见诸佛世界无量严净发种种愿。有佛世界都无众苦。乃至无三恶之名者。菩萨见已自发愿言。我作佛时世界无众苦。乃至无三恶之名亦当如是。有佛世界七宝庄严。昼夜常有清净光明无有日月。便发愿言。我作佛时世界常有严净光明亦当如是。有佛世界一切众生皆行十善有大智慧。衣被饮食应念而至。便发愿言。我作佛时世界中众生衣被饮食亦当如是。有佛世界纯诸菩萨如佛色身三十二相光明彻照。乃至无有声闻辟支佛名亦无女人。一切皆行深妙佛道。游至十方教化一切。便发愿言。我作佛时世界中众生亦当如是。如是等无量佛世界种种严净愿皆得之。以是故名愿受无量诸佛世界。问曰。诸菩萨行业清净自得净报。何以要须立愿然后得之。譬如田家得谷岂复待愿。答曰。作福无愿无所摽。立愿为导御能有所成。譬如销金随师所作金无定也。如佛所说有人修少施福修少戒福不知禅法。闻人中有富乐人心常念著。愿乐不舍。命终之后生富乐人中。复有人修少施福修少戒福不知禅法。闻有四天王天处三十三天夜摩天兜率陀天化乐天(专念色欲化来从己)他化自在天。(此天他化色欲与之行欲展转如是故名他化自在)心常愿乐命终之后各生其中。此皆愿力所得。菩萨亦如是。修净世界愿然后得之。以是故知因愿受胜果。复次庄严佛世界事大。独行功德不能成故要须愿力。譬如牛力虽能挽车。要须御者能有所至。净世界愿亦复如是。福德如牛愿如御者。问曰。若不作愿不得福耶。答曰。虽得不如有愿。愿能助福常念所行福德增长。问曰。若作愿得报。如人作十恶不愿地狱。亦不应得地狱报。答曰。罪福虽有定报。但作愿者修少福有愿力故得大果报。如先说罪中报苦。一切众生皆愿得乐无愿苦者。是故不愿地狱。以是故福有无量报。罪报有量。有人言。最大罪在阿鼻地狱。一劫受报。最大福在非有想非无想处。受八万大劫报。诸菩萨净世界愿。亦无量劫入道得涅槃。是为常乐。问曰。如泥黎品中谤般若波罗蜜罪。此间劫尽复至他方泥黎中。何以言最大罪受地狱中一劫报。答曰。佛法为众生故有二道教化。一者佛道二者声闻道。声闻道中作五逆罪人。佛说受地狱一劫。菩萨道中破佛法人。说此间劫尽复至他方受无量罪。声闻法最第一福。受八万劫。菩萨道中大福。受无量阿僧祇劫。以是故福德要须愿。是名愿受无量诸佛世界。
　　【经】念无量佛土诸佛三昧常现在前。
