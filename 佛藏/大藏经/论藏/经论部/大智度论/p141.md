<!-- { "loadSidebar": true } -->
　　【经】须菩提白佛言。世尊。云何菩萨摩诃萨行般若波罗蜜无方便。随恶知识闻说是般若波罗蜜惊怖畏。佛告须菩提。菩萨摩诃萨离一切智心。修般若波罗蜜。得是般若波罗蜜。念是般若波罗蜜。禅波罗蜜毗梨耶波罗蜜羼提波罗蜜尸罗波罗蜜檀波罗蜜。皆得皆念。复次须菩提。菩萨摩诃萨离萨婆若心。观色内空乃至无法有法空。观受想行识内空乃至无法有法空。观眼内空乃至无法有法空。乃至观意触因缘生受内空乃至无法有法空。于诸法空有所念有所得。复次须菩提。菩萨摩诃萨行般若波罗蜜。离萨婆若心修四念处亦念亦得。乃至修十八不共法亦念亦得。如是须菩提。菩萨摩诃萨行般若波罗蜜。以无方便故。闻是般若波罗蜜惊怖畏。须菩提白佛言。世尊。云何菩萨摩诃萨随恶知识闻般若波罗蜜惊怖畏。佛告须菩提。菩萨摩诃萨恶知识教离般若波罗蜜。离禅波罗蜜毗梨耶波罗蜜羼提波罗蜜尸罗波罗蜜檀波罗蜜。须菩提。是名菩萨摩诃萨恶知识。须菩提。菩萨摩诃萨复有恶知识。不说魔事不说魔罪。不作是言。恶魔作佛形像来教菩萨离六波罗蜜。语菩萨言。善男子。用修般若波罗蜜为。用修禅波罗蜜毗梨耶波罗蜜羼提波罗蜜尸罗波罗蜜檀波罗蜜为。当知是菩萨摩诃萨恶知识。复次须菩提。恶魔复作佛形像。到菩萨所为说声闻经。若修妒路乃至优波提舍。教诏分别演说如是经。终不为说魔事魔罪。当知是菩萨摩诃萨恶知识。复次须菩提。恶魔作佛形像到菩萨所作是语。善男子。汝无真菩萨心。亦非阿毗跋致地。汝亦不能得阿耨多罗三藐三菩提。不为说如是魔事魔罪。当知是菩萨恶知识。复次须菩提。恶魔作佛形像到菩萨所语菩萨言。善男子。色空无我无我所。受想行识空无我无我所。眼空无我无我所。乃至意触因缘生受空无我无我所。檀波罗蜜空乃至般若波罗蜜空。四念处空乃至十八不共法空。汝用阿耨多罗三藐三菩提为。如是魔事魔罪不说不教。当知是菩萨恶知识。复次须菩提。恶魔作辟支佛身。到菩萨所语菩萨言。善男子。十方皆空是中无佛无菩萨无声闻。如是魔事魔罪不说不教。当知是菩萨摩诃萨恶知识。复次须菩提。恶魔作和尚阿阇梨身。到菩萨所。教离菩萨道。教离一切种智。教离四念处乃至八圣道分。教离檀波罗蜜。乃至教离十八不共法。教入空无相无作。作是言。善男子。汝修念是诸法得声闻证。用阿耨多罗三藐三菩提为。如是魔事魔罪不说不教。当知是菩萨恶知识。复次须菩提。恶魔作父母形像。到菩萨所语菩萨言。子汝为须陀洹果证故勤精进。乃至阿罗汉果证故勤精进。汝用阿耨多罗三藐三菩提为。求阿耨多罗三藐三菩提。当受无量阿僧祇劫生死截手截脚受诸苦痛。如是魔事魔罪不说不教。当知是菩萨恶知识。复次须菩提。恶魔作比丘形像。到菩萨所语菩萨言。眼无常可得法乃至意无常可得法。眼苦眼无我眼空无相无作寂灭离说可得法。乃至意亦如是。用有所得法说四念处。乃至用有所得法说佛十八不共法。须菩提。如是魔事魔罪不教不说。当知是菩萨恶知识。知已当远离之。
　　【论】释曰。先略说无方便。今欲广说无方便。所谓离一切种智相应心。行般若波罗蜜。取是般若波罗蜜定相。五波罗蜜乃至诸佛法亦如是。是自无方便又得恶知识教故。复次恶知识大失利益种种坏人。是大恶因缘故。佛更种种因缘说恶知识相。恶知识者教人远离六波罗蜜。或不信罪福报故教远离。或著般若波罗蜜故言诸法毕竟空。汝何所行。或赞叹小乘。汝但自免老病死苦。众生何豫汝事。如是等种种因缘教令远离。是名恶知识。复次恶知识者。不教弟子令觉知魔是佛贼。魔者欲界主有大力势常憎行道者。佛威力大故魔无所能。但能坏小菩萨。乃至作佛形像来坏菩萨行六波罗蜜。或赞叹开解论说。随声闻所应学经法。或作佛身来语之言。汝不任得佛。或说眼等一切诸法空。何用是阿耨多罗三藐三菩提为。或作辟支佛身。或说十方世界中三乘人空。求佛道者但有空名。汝云何欲作佛。或教令远离菩萨三十七品。令入声闻三解脱门中。汝入是三门实际作证得尽众苦。汝勤精进汝为得四果故。何用阿耨多罗三藐三菩提为。或作和尚阿阇梨父母来教令远离佛道。空当受是截手脚耳鼻等以与求者。若不与则破求佛意。若与则受是辛苦。或时作阿罗汉比丘被服来为说。眼是定无常相苦空无我相无作寂灭离。乃至诸佛法亦如是用有所得取相忆念分别说。如是等种种无量魔事不教令觉知。是为恶知识。远离者以其无利益。如软语贼转来亲近近则害人。恶知识复过于是。所以者何。是贼但能害今世一身。恶知识则世世害人。贼但能害命夺财。恶知识则害慧念命根夺佛法无量宝。知已急当身心远离。

　　大智度论释句义品第十二

　　【经】尔时须菩提白佛言。世尊。云何为菩萨句义。佛告须菩提。无句义是菩萨句义。何以故。阿耨多罗三藐三菩提中。无有义处亦无我。以是故无句义是菩萨句义。须菩提。譬如鸟飞虚空无有足迹。菩萨句义无所有亦如是。须菩提。譬如梦中所见无处所。菩萨句义无所有亦如是。须菩提。譬如幻无有实义。如焰如响如影如佛所化无有实义。菩萨句义无所有亦如是。须菩提。譬如如法性法相法位实际无有义。菩萨句义无所有亦如是。须菩提。譬如幻人色无有义。幻人受想行识无有义。菩萨摩诃萨行般若波罗蜜时。菩萨句义无所有亦如是。须菩提。如幻人眼无有义。乃至意无有义。须菩提。如幻人色无有义。乃至法无有义。眼触乃至意触因缘生受无有义。菩萨摩诃萨行般若波罗蜜时。菩萨句义无所有亦如是。须菩提。如幻人行内空时无有义。乃至行无法有法空无有义。菩萨摩诃萨行般若波罗蜜时。菩萨句义无所有亦如是。须菩提。如幻人行四念处。乃至十八不共法无有义。菩萨摩诃萨行般若波罗蜜时。菩萨句义无所有亦如是。须菩提。如多陀阿伽度阿罗诃三藐三佛陀色无有义。是色无有故。菩萨摩诃萨行般若波罗蜜时。菩萨句义无所有亦如是。须菩提。如多陀阿伽度阿罗诃三藐三佛陀受想行识无有义。是识无有故。菩萨摩诃萨行般若波罗蜜时。菩萨句义无所有亦如是。须菩提。如佛眼无处所。乃至意无处所。色乃至法无处所。眼触乃至意触因缘生受无处所。菩萨摩诃萨行般若波罗蜜时。菩萨句义无所有亦如是。须菩提。如佛内空无处所。乃至无法有法空无处所。菩萨摩诃萨行般若波罗蜜时。菩萨句义无所有亦如是。须菩提。如佛四念处无处所。乃至十八不共法无处所。菩萨摩诃萨行般若波罗蜜时。菩萨句义无所有亦如是。须菩提。如有为性中无无为性义。无为性中无有为性义。菩萨摩诃萨。行般若波罗蜜时。菩萨句义无所有亦如是。须菩提。如不生不灭义无处所。菩萨摩诃萨行般若波罗蜜时。菩萨句义无所有亦如是。须菩提。如不作不出不得不垢不净无处所。菩萨句义无所有亦如是。须菩提白佛言。何法不生不灭故无处所。何法不作不出不得不垢不净故无处所。佛告须菩提。色不生不灭故无处所。受想行识不生不灭故无处所。乃至不垢不净亦如是。入界不生不灭故无处所。乃至不垢不净亦如是。四念处不生不灭故无处所。乃至不垢不净亦如是。乃至十八不共法不生不灭故无处所。乃至不垢不净亦如是。须菩提。菩萨摩诃萨行般若波罗蜜时。菩萨句义无所有亦如是。须菩提。如四念处净义毕竟不可得。须菩提。菩萨摩诃萨行般若波罗蜜时。菩萨句义无所有亦如是。须菩提。如四正勤乃至十八不共法净义毕竟不可得。菩萨摩诃萨行般若波罗蜜时。菩萨句义无所有亦如是。须菩提。如净中我不可得。我无所有故。乃至净中知者见者不可得。知见无所有故。须菩提。菩萨摩诃萨行般若波罗蜜时。菩萨句义无所有亦如是。须菩提。譬如日出时无有黑闇。菩萨摩诃萨行般若波罗蜜时。菩萨句义无所有亦如是。须菩提。譬如劫烧时无一切物。菩萨摩诃萨行般若波罗蜜时。菩萨句义无所有亦如是。须菩提。佛戒中无破戒。须菩提。菩萨摩诃萨行般若波罗蜜时。菩萨句义无所有亦如是。须菩提。如佛定中无乱心。佛慧中无有愚痴。佛解脱中无不解脱解脱知见中无不解脱知见。须菩提。菩萨摩诃萨行般若波罗蜜时。菩萨句义无所有亦如是。须菩提。譬如佛光中日月光不现。佛光中四天王天三十三天夜磨天兜率陀天化乐天他化自在天。梵众天乃至阿迦尼吒天光不现。须菩提。菩萨摩诃萨行般若波罗蜜时。菩萨句义无所有亦如是。何以故。是阿耨多罗三藐三菩提菩萨菩萨句义。是一切法皆不合不散。无色无形无对一相。所谓无相。如是须菩提。菩萨摩诃萨一切法无碍相中。应当学亦应当知。
