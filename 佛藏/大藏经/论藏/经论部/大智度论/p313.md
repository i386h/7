<!-- { "loadSidebar": true } -->
　　大智度论释萨陀波仑品第八十八之余(卷第九十八)

　　　　龙树菩萨造
　　　　后秦龟兹国三藏鸠摩罗什译
　　【经】是时十方诸佛。安慰萨陀波仑菩萨言。善哉善哉善男子。我等本行菩萨道时。求般若波罗蜜得是诸三昧。亦如汝今所得。我等得是诸三昧。善入般若波罗蜜。成就方便力住阿鞞跋致地。我等观是诸三昧性。不见有法出三昧入三昧者。亦不见行佛道者。亦不见得阿耨多罗三藐三菩提者。善男子是名般若波罗蜜。所谓不念有是诸法。善男子我等于无所念法中住。得是金色身。丈六光明三十二相八十随形好不可思议智慧无上戒无上三昧无上智慧一切功德皆悉具足。一切功德具足故。佛尚不能取相说尽。何况声闻辟支佛及诸余人。以是故善男子于是佛法中倍应恭敬爱念生清净心。于善知识中应生如佛想。何以故。为善知识守护故。菩萨疾得阿耨多罗三藐三菩提。是时萨陀波仑菩萨。白十方诸佛言。何等是我善知识所应亲近供养者。十方诸佛告萨陀波仑菩萨言。汝善男子昙无竭菩萨。世世教化成就汝阿耨多罗三藐三菩提。昙无竭菩萨守护汝教。汝般若波罗蜜方便力。是汝善知识汝供养。昙无竭菩萨若一劫若二劫若三劫乃至过百千劫。顶戴恭敬以一切乐具三千世界中所有妙色声香味触。尽以供养未能报须臾之恩。何以故。昙无竭菩萨摩诃萨因缘故。令汝得如是等诸三昧。得般若波罗蜜方便力。诸佛如是教化安慰。萨陀波仑菩萨令欢喜已。忽然不现。
