<!-- { "loadSidebar": true } -->
　　稽首去来现在诸佛。亦复归命释迦文佛。
　　汝经说过去未来现在诸佛言稽首。释迦文尼佛言归命。以此故知。现在有余佛。若无余国佛。何以故。前稽首三世佛。后别归命释迦文尼佛。此王未离欲在释迦文尼所得道敬爱心重故归命。于余佛所直稽首。问曰。佛口说。一世间无一时二佛出。亦不得一时二转轮王出。以是故。不应现在有余佛。答曰。虽有此言汝不解其义。佛说一三千大千世界中。无一时二佛出。非谓十方世界无现在佛也。如四天下世界中。无一时二转轮圣王出。此大福德人无怨敌共世故。以是故。四天下一转轮圣王。佛亦如是。于三千大千世界中亦无二佛出。佛及转轮圣王经说一种。汝何以信余四天下。更有转轮圣王。而不信余三千大千世界中更有佛。复次一佛不能得度一切众生。若一佛能度一切众生者。可不须余佛。但一佛出。如诸佛法度可度众生已而灭。如烛尽火灭。有为法无常性空故。以是故。现在应更有余佛。复次众生无量苦亦无量。是故应有大心菩萨出。亦应有无量佛。出世度诸众生。问曰。如经中说无量岁中佛时时出。譬如沤昙婆罗树华时时一出。若十方佛充满。佛便易出易得不名为难值。答曰不尔。为一大千世界中佛无量岁时时出。不言一切十方世界中难。亦为罪人不知恭敬不勤精进求道。以是故语言佛无量岁时时一出。又此众生众罪报故。堕恶道中无量劫尚不闻佛名。何况见佛。以是人故言佛出世难。问曰。若现在十方多有诸佛菩萨。今一切众生罪恶苦恼。何以不来度之。答曰。众生无量阿僧祇劫罪垢深厚。虽有种种余福。无见佛功德故不见佛。如偈说。
　　好福报未近　　衰罪未除却
　　现在不能见　　大德有力人
　　大德诸圣人　　心亦无分别
　　慈悲一切人　　一时令欲度
　　众生福德熟　　智慧根亦利
　　若为现度缘　　即时得解脱
　　譬如大龙王　　随愿雨众雨
　　罪福随本行　　各各如所受

　　问曰。若自有福德自有智慧。如是人佛能度。若无福德智慧佛不度。若尔者自有福德智慧不待佛度。答曰。此福德智慧从佛因缘出。若佛不出世。诸菩萨以十善因缘四无量意。后世罪福报种种因缘教道。若无菩萨。有种种经中说。人得此法行福德因缘。复次人虽有福德智慧。若佛不出世。是世界中受报不能得道。若佛出世乃能得道。是为大益。譬如人虽有目日不出时不能有所见。要须日明得有所见。不得言我有眼何用日为。如佛说二因二缘能生正见。一从他闻法。二内自如法思惟福德事故。能生善心利根智慧故。能如法思惟。以是故知从佛得度。如是等种种多有违错。欲作般若波罗蜜论议故。不能复广论余事。

　　　　大智度论卷第四



　　大智度初品中摩诃萨埵释论第九(卷第五)

　　　　龙树菩萨造
　　　　后秦龟兹国三藏法师鸠摩罗什奉　诏译
　　【经】摩诃萨埵。
　　【论】问曰。云何名摩诃萨埵。答曰。摩诃者大萨埵名众生。或名勇心。此人心能为大事不退不还大勇心故名为摩诃萨埵。复次摩诃萨埵者。于多众生中最为上首故。名为摩诃萨埵。复次多众生中起大慈大悲成立大乘。能行大道得最大处故。名摩诃萨埵。复次大人相成就故。名摩诃萨埵。摩诃萨埵相者。如赞佛偈中说。
　　唯佛一人独第一　　三界父母一切智
　　于一切等无与等　　稽首世尊希有比
　　凡人行惠为己利　　求报以财而给施
　　佛大慈仁无此事　　怨亲憎爱以等利

　　复次必能说法。破一切众生及己身大邪见大爱慢大我心等诸烦恼故。名为摩诃萨埵。复次众生如大海无初无中无后。有明智算师。于无量岁计算不能尽竟。如佛语无尽意菩萨。譬如十方一切世界乃至虚空边际。合为一水。令无数无量众生。共持一发取一渧而去。更有无央数众生。如前共持一发取一渧而去。如是令彼大水悉尽无余。众生故不尽。以是众生等。无边无量不可数不可思议。尽能救济令离苦恼著于无为安隐乐中。有此大心欲度多众生故。名摩诃萨埵。如不可思议经中沤舍那优婆夷语须达那菩萨言。诸菩萨摩诃萨辈不为度一人故。发阿耨多罗三藐三菩提心。亦非为二三乃至十人故。非百非千非万非十万非百万。非一亿十百千万乃至亿亿。非为阿由他亿众生故发心。非那由他亿非阿耶陀众生故。非频婆罗。非歌歌罗。非阿歌罗。非簸婆罗。非摩波罗非波陀。非多婆。非鞞婆呵。非怖摩非念摩。非阿婆迦。非摩伽婆。非毗罗伽。非僧伽摩。非毗萨罗。非谓阎婆。非鞞阇迦。非鞞卢呵。非鞞跋帝。非鞞伽多非兜罗。非阿婆罗那。非他婆罗。非鞞婆耶婆。非藐写非钝那耶写。非[酉*益]婆罗。非鞞婆罗。非菩遮多。非阿跋伽陀。非鞞施他。非泥婆罗。非[酉*益]犁浮陀。非波摩陀夜。非比初婆。非阿犁浮陀。非阿犁萨写。非[酉*益]云迦。非度于多。非呵楼那。非摩楼陀非叉夜。非乌罗多。非末殊夜摩。非三摩陀。非毗摩陀。非波摩陀。非阿满陀罗。非婆满多罗。非摩多罗。非[酉*益]兜末多罗。非鞞摩多罗。非波罗多罗。非尸婆多罗。非[酉*益]罗。非为罗。非提罗。非枝罗。非翅罗。非尼罗。非斯罗。非波罗。非弥罗。非婆罗罗。非迷楼。非企卢。非摩屠罗。非三牟罗。非阿婆夜。非剑摩罗。非摩摩罗。非阿达多。非[酉*益]楼。非鞞楼婆。非迦罗跋。非呵婆跋。非鞞婆跋。非婆婆。非阿罗婆。非娑罗婆罗。非迷罗浮罗。非摩遮罗。非陀摩罗。非波摩陀。非尼伽摩。非阿跋多。非泥提舍。非阿叉夜。非三浮陀。非婆摩摩。非阿婆陀。非沤波罗。非波头摩。非僧佉非伽提。非沤波伽摩。非阿僧祇非阿僧祇阿僧祇。非无量非无量无量。非无边非无边无边。非无等非无等无等。非无数非无数无数。非不可计非不可计不可计。非不可思议非不可思议不可思议。非不可说非不可说不可说。非为一国土微尘等众生故发心。非为二三至十百千万亿千万亿阿由陀那由他乃至不可说不可说国土微尘等众生故发心。非为一阎浮提微尘等众生故发心。非为拘陀尼郁怛罗曰弗婆提微尘等众生故发心。非为小千世界中千世界大千世界微尘等众生故发心。非为二三至十百千万亿阿由他那由陀乃至不可说不可说三千大千世界微尘等众生故发心。非为供养供给一佛故发心。乃至非为供养供给不可说不可说诸佛故发心。非为供养供给一国土微尘等诸佛故发心。乃至非为供养供给不可说不可说三千大千世界微尘等诸佛故发心。非为净一佛土故发心。乃至非为净不可说不可说三千大千世界微尘等佛土故发心。非为受持一佛法故发心。乃至非为受持不可说不可说三千大千世界微尘等佛法故发心。非为令一三千大千世界中佛种不断故发心。乃至非为令不可说不可说三千大千世界微尘等三千大千世界中佛种不断故发心。非为分别知一佛愿故发心。乃至非为分别知不可说不可说三千大千世界微尘等佛愿故发心。非为庄严一佛土故发心。乃至非为庄严不可说不可说三千大千世界微尘等佛土故发心。非为分别知一佛会弟子众故发心。乃至非为分别知不可说不可说三千大千世界微尘等佛会弟子众故发心。非为持一佛法轮故发心。乃至非为持不可说不可说三千大千世界微尘等佛法轮故发心。非为知一人诸心故。非为知一人诸根故。非为知一三千大千世界中诸劫次第相续故。非为分别断一人诸烦恼故发心。乃至非为分别断不可说不可说三千大千世界微尘等人诸烦恼故发心。是诸菩萨摩诃萨愿言。尽教化一切十方众生。尽供养供给一切十方诸佛。愿令一切十方诸佛土清净。心坚受持一切十方诸佛法。分别知一切诸佛土故。尽知一切诸佛弟子众故。分别知一切众生诸心故。知断一切众生诸烦恼故。尽知一切众生诸根故。诸菩萨发心作阿耨多罗三藐三菩提。如是等十门为首。乃至百千万亿阿僧祇门是为道法门。菩萨应知应入略说如是。诸菩萨实道。一切诸法皆入皆知。智慧知故一切佛土菩萨道中庄严故。沤舍那言。善男子我愿如是自有世界已来。一切众生尽清净。一切烦恼悉断。须达那言。是何解脱。沤舍那答言。是名无忧安隐幢。我知此一解脱门。不知诸菩萨大心如大海水。一切诸佛法能持能受。诸菩萨心不动如须弥山。诸菩萨如药王能除一切诸烦恼。诸菩萨如日能照除一切闇。诸菩萨如地能含受一切众生。诸菩萨如风能益一切众生。诸菩萨如火能烧一切外道诸烦恼。诸菩萨如云能雨法水。诸菩萨如月福德光明能照一切。诸菩萨如释提桓因守护一切众生。是菩萨道法甚深。我云何能尽知。以是诸菩萨生大愿欲得大事欲至大处故。名摩诃萨埵。复次是般若波罗蜜经中。摩诃萨埵相。佛自说如是。如是相是摩诃萨埵相。舍利弗须菩提富楼那等诸大弟子。各各说彼品。此中应广说。

　　大智度初品中菩萨功德释论第十

　　【经】皆得陀罗尼及诸三昧行空无相无作已得等忍。
　　【论】问曰。何以故。以此三事次第赞菩萨摩诃萨。答曰。欲出诸菩萨实功德故。应赞则赞应信则信。以一切众生所不能信甚深清净法。赞菩萨。复次先说菩萨摩诃萨名字。未说所以为菩萨摩诃萨。以得诸陀罗尼三昧及忍等诸功德故。名为菩萨摩诃萨。问曰。已知次第义。何以故名陀罗尼。云何陀罗尼。答曰。陀罗尼秦言能持。或言能遮。能持者。集种种善法。能持令不散不失。譬如完器盛水水不漏散。能遮者。恶不善根心生。能遮令不生。若欲作恶罪。持令不作。是名陀罗尼。是陀罗尼或心相应。或心不相应。或有漏或无漏。无色不可见无对一持一入一阴摄。法持法入行阴九智知(丹注云除尽智)一识识(丹注云一意识)阿毗昙法。陀罗尼义如是。复次得陀罗尼菩萨。一切所闻法以念力故。能持不失。复次是陀罗尼法常逐菩萨。譬如间日疟病。是陀罗尼不离菩萨。譬如鬼著。是陀罗尼常随菩萨。如善不善律仪。复次是陀罗尼。持菩萨不令堕二地坑。譬如慈父爱子。子欲堕坑。持令不堕。复次菩萨得陀罗尼力故。一切魔王魔民魔人。无能动无能破无能胜。譬如须弥山凡人口吹不能令动。问曰。是陀罗尼有几种。答曰。是陀罗尼多种。一名闻持陀罗尼。得是陀罗尼者。一切语言诸法耳所闻者皆不忘失。是名闻持陀邻尼。复有分别知陀罗尼。得是陀罗尼者。诸众生诸法大小好丑分别悉知。如偈说。
　　诸象马金　　木石诸衣　　男女及水
　　种种不同　　诸物名一　　贵贱理殊
　　得此总持　　悉能分别

