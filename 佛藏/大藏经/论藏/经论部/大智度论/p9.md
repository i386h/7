<!-- { "loadSidebar": true } -->
　　以是大智多闻人皆在王舍城故。佛多住王舍城。复次频婆娑罗王。到伽耶祀舍中。迎佛及余结发千阿罗汉。是时佛为王说法。得须陀洹道。即请佛言。愿佛及僧就我王舍城。尽形寿受我衣被饮食卧具医药。给所当得。佛即受请。是故多住王舍城。复次阎浮提四方中。东方为始。日初出故。次第南方西方北方。东方中摩伽陀国最胜。摩伽陀国中王舍城最胜。是中有十二亿家。佛涅槃后。阿阇贳王以人民转少故。舍王舍大城。其边更作一小城。广长一由旬。名波罗利弗多罗。犹尚于诸城中最大。何况本王舍城。复次是中人多聪明皆广学多识。余国无此。复次有人应得道者。待时待处待人。佛豫知释提桓因及八万诸天。应在摩伽陀国石室中得道。是故佛多住王舍城。复次其国丰乐乞食易得。余国不如。又以三因缘故。一者频婆娑罗王约敕。宫中常作千比丘食。二者树提伽。虽人中生常受天富乐。又多富贵诸优婆塞。三者阿波罗逻龙王。善心受化作佛弟子。除世饥馑故常降好雨。是故国丰。如佛涅槃后。长老摩呵迦叶欲集法思惟。何国丰乐乞食易得疾得集法。如是思已。忆王舍城中频婆娑罗王约敕常设千比丘食。频婆娑罗王虽死此法不断。是中食易得易可集法。余处无如是常供。若行乞食时诸外道来共论议。若共论议集法事废。若不共论便言诸沙门不如我。如是思惟。择取最上千阿罗汉。将就耆阇崛山集结经藏。以是三因缘。故知摩伽陀国乞食易得。如阿含及毗尼中说言。毗耶离国时时有饥饿。如降难陀婆难陀龙王兄弟经中说。舍婆提国饥饿。余诸国亦时时有饥饿。摩伽陀国中无是事。以是故知。摩伽陀国丰乐乞食易得。
　　复次王舍城在山中闲静。余国精舍平地故。多杂人入出来往易故不闲静。又此山中多精舍。诸坐禅人诸圣人皆乐闲静多得住中。佛是圣人坐禅人主。是故多住王舍城。如是等种种因缘故多住王舍城。问曰。若住王舍城可尔。何以不多住竹园而多住耆阇崛山。答曰。我已答。圣人坐禅人乐闲静处。问曰。余更有四山。鞞婆罗跋恕等。何以不多住。而多住耆阇崛山。答曰。耆阇崛山于五山中最胜故。云何胜。耆阇崛山精舍近城而山难上。以是故杂人不来。近城故乞食不疲。以是故佛多在耆阇崛山中。不在余处。复次长老摩诃迦叶。于耆阇崛山。集三法藏。可度众生。度竟欲随佛入涅槃。清朝著衣持钵入王舍城乞食已。上耆阇崛山语诸弟子。我今日入无余涅槃。如是语已入房结加趺坐。诸无漏禅定自熏身。摩诃迦叶诸弟子。入王舍城语诸贵人。知不。尊者摩诃迦叶今日入无余涅槃。诸贵人闻是语皆大愁忧言。佛已灭度。摩诃迦叶持护佛法。今日复欲入无余涅槃。诸贵人诸比丘。晡时皆共集耆阇崛山。长老摩诃迦叶。晡时从禅定起入众中坐。赞说无常。诸一切有为法因缘生故无常。本无今有已有还无故无常。因缘生故无常。无常故苦。苦故无我。无我故有智者不应著我我所。若著我我所。得无量忧愁苦恼一切世间中。心应厌求离欲。如是种种说世界中苦。开导其心令入涅槃。说此语竟著从佛所得僧伽梨。持衣钵捉杖。如金翅鸟现上升虚空。四种身仪坐卧行住。一身现无量身。满东方世界。于无量身还为一身。身上出火身下出水。身上出水身下出火。南西北方亦如是。众心厌世皆欢喜已。于耆阇崛山头。与衣钵俱作是愿言。令我身不坏。弥勒成佛。我是骨身还出。以此因缘度众生。如是思惟已。直入山头石内。如入软泥。入已山还合。后人寿八万四千岁。身长八十尺。时弥勒佛出。佛身长百六十尺。佛面二十四尺。圆光十里。是时众生闻弥勒佛出世。无量人随佛出家。佛在大众中。初说法时九十九亿人得阿罗汉道。六通具足。第二大会九十六亿人得阿罗汉道。第三大会九十三亿人得阿罗汉道。自是已后度无数人。尔时人民久后懈厌。弥勒佛见众人如是。以足指扣开耆阇崛山。是时长老摩诃迦叶骨身。著僧伽梨而出礼弥勒足。上升虚空现变如前。即于空中灭身而般涅槃。尔时弥勒佛诸弟子怪而问言。此是何人。似人而小。身著法衣能作变化。弥勒佛言。此人是过去释迦文尼佛弟子。名摩诃迦叶。行阿兰若少欲知足。行头陀比丘中第一。得六神通共解脱大阿罗汉。彼时人寿百年少出多减。以是小身。能办如是大事。汝等大身利根。云何不作如是功德。是时诸弟子皆惭愧发大厌心。弥勒佛随众心。为说种种法。有人得阿罗汉阿那含斯陀含须陀洹。有种辟支佛善根。有得无生法忍不退菩萨。有得生天人中受种种福乐。以是故知。是耆阇崛山福德吉处。诸圣人喜住处。佛为诸圣人主。是故佛多住耆阇崛山。复次耆阇崛山。是过去未来现在诸佛住处。如富楼那弥帝隶耶尼子经中说。佛语富楼那。若使三千大千世界劫烧若更生。我常在此山中住。一切众生以结使缠缚。不作见佛功德。以是故不见我。复次耆阇崛山清净鲜洁。受三世佛及诸菩萨。更无如是处。是故多住耆阇崛山。复次诸摩诃衍经。多在耆阇崛山中说。余处说少。何以故。是中净洁有福德闲静故。一切三世诸佛住处。十方诸菩萨。亦赞叹恭敬此处。诸天龙夜叉阿修罗伽留罗乾闼婆甄陀罗摩睺罗伽等大力众神。守护供养恭敬是处。如偈说。
　　是耆阇崛山　　诸佛所住处
　　圣人所止息　　覆荫一切故
　　众苦得解脱　　唯有真法存

　　复次是中十方无量智慧福德大力菩萨。常来见释迦牟尼佛。礼拜恭敬听法。故佛说诸摩诃衍经。多在耆阇崛山。诸摩诃衍经般若为最大。今欲说故云何不住耆阇崛山。略说住耆阇崛山因缘竟。

　　大智度共摩诃比丘僧释论第六

　　【经】共摩诃比丘僧。
　　【论】共名一处一时一心一戒一见一道一解脱。是名为共。摩诃秦言大。或多或胜。云何大。一切众中最上故。一切障碍断故。天王等大人恭敬故。是名为大。云何多。数至五千故名多。云何胜。一切九十六种道论议能破。故名胜。云何名比丘。比丘名乞士。清净活命故名为乞士。如经中说。舍利弗入城乞食。得已。向壁坐食。是时有梵志女名净目。来见舍利弗。问舍利弗言。沙门汝食耶。答言食。净目言。汝沙门下口食耶。答言不姊。仰口食耶。不。方口食耶。不。四维口食耶。不。净目言。食法有四种。我问汝。汝言不。我不解。汝当说。舍利弗言。有出家人合药种谷殖树等不净活命者。是名下口食。有出家人观视星宿日月风雨雷电霹雳不净活命者。是名仰口食。有出家人曲媚豪势通使四方巧言多求不净活命者。是名方口食。有出家人学种种咒术卜筮吉凶如是等种种不净活命者。是名四维口食。姊。我不堕是四不净食中。我用清净乞食活命。是时净目闻说清净法食。欢喜信解。舍利弗因为说法得须陀洹道。如是清净乞食活命故名乞士。复次比名破。丘名烦恼。能破烦恼故名比丘。复次出家人名比丘。譬如胡汉羌虏各有名字。复次受戒时自言。我某甲比丘尽形寿持戒。故名比丘。复次比名怖。丘名能。能怖魔王及魔人民。当出家剃头著染衣受戒。是时魔怖。何以故怖。魔王言是人必得入涅槃。如佛说。有人能剃头著染衣一心受戒。是人渐渐断结离苦入涅槃云何名僧伽。僧伽秦言众。多比丘一处和合是名僧伽。譬如大树丛聚是名为林。一一树不名为林。除一一树亦无林。如是一一比丘不名为僧。除一一比丘亦无僧。诸比丘和合故僧名生。是僧四种。有羞僧。无羞僧。哑羊僧。实僧。云何名有羞僧。持戒不破。身口清净。能别好丑。未得道。是名有羞僧。云何名无羞僧。破戒。身口不净。无恶不作。是名无羞僧。云何名哑羊僧。虽不破戒。钝根无慧。不别好丑。不知轻重。不知有罪无罪。若有僧事。二人共诤。不能断决。默然无言。譬如白羊乃至人杀不能作声。是名哑羊僧。云何名实僧。若学人若无学人。住四果中。行四向道。是名实僧。是中二种僧可共。百一羯磨说戒受岁种种得作。是中实声闻僧六千五百。菩萨僧二种。有羞僧实僧。以是实僧故余皆得名僧。以是故名比丘僧。
　　【经】大数五千分。
　　【论】云何名大数。少过少减。是名为大数。云何名分。多众边取一分。是名分。是诸比丘千万众中。取一分。五千人以是故名五千分。
　　【经】皆是阿罗汉。
　　【论】问曰。云何名阿罗汉。阿罗名贼。汉名破。一切烦恼贼破是名阿罗汉。复次阿罗汉一切漏尽故。应得一切世间诸天人供养。复次阿名不。罗汉名生。后世中更不生。是名阿罗汉。
　　【经】诸漏已尽。
　　【论】三界中三种漏已尽无余。故言漏尽也。
　　【经】无复烦恼。
　　【论】一切结使流受扼缚盖见缠等断除故。名无烦恼也。
　　【经】心得好解脱慧得好解脱。
　　【论】问曰。何以说心得好解脱慧得好解脱。答曰。外道离欲人。一处一道心得解脱。非于一切障法得解脱。以是故。阿罗汉名心得好解脱慧得好解脱。复次诸阿罗汉。二道心得解脱。见谛道思惟道。以是故名心得好解脱。学人心虽得解脱。非好解脱。何以故。有残结使故。复次诸外道等。助道法不满。若行一功德若行二功德求道不能得。如人但布施求清净。如人祀天。言能脱忧衰。能得常乐国中生。亦更有言八清净道。一自觉二闻三读经四畏内苦五畏大众生苦六畏天苦七得好师八大布施。但说第八名清净道。复次有外道。但布施持戒说清净。有但布施禅定说清净。有但布施求智慧说清净。如是等种种道不具足。若无功德若少功德。说清净。是人虽一处心得解脱。不名好解脱。涅槃道不满足故。如偈说。
　　无功德人不能渡　　生老病死之大海
　　少功德人亦不渡　　善行道法佛所说

