<!-- { "loadSidebar": true } -->
　　【论】释曰。萨陀波仑渴仰欲闻般若故。见十方诸佛为大众说法。其心欢喜其意得满。诸佛以其信力坚固精进难动故。安慰其心赞言善哉。我本初行菩萨道求般若时。亦如汝今。汝莫忧愁自谓福薄。尔时萨陀波仑大得诸三昧力其心深著。是故诸佛为说求诸三昧性不见实体。亦不见入三昧出三昧者。众生空法空故。诸佛为略说般若波罗蜜相。不念有是法。所谓一切法无相故不可念著。我等住是无所念法中能具足六波罗蜜。具足六波罗蜜故得佛金色身。如经中说。诸佛教化利喜安慰其心。问曰。上化佛已为说昙无竭是汝世世善知识。今何以复问何等是我善知识。答曰。以佛敕于善知识中倍应恭敬爱念故。又以欲于十方佛所闻昙无竭功德。欲自令信心坚固不疑故问。十方佛答如经中说。萨陀波仑是昙无竭所度因缘人故。诸佛佐助示导。或有诸菩萨佐助佛所应度者令至佛所。问曰。上闻虚空声。不问故七日啼哭。今不见十方佛。何以不大忧愁更求见佛。但欲于昙无竭所问诸佛去来事。答曰。萨陀波仑。先时但有肉眼未得三昧。以深心信著善法故大啼哭。今得诸三昧力。又见十方佛。诸烦恼微薄。著心已离故。但一心念。我当何时见昙无竭。问曰。若萨陀波仑得是三昧力。何以不还入三昧问十方诸佛从何所来去至何所而欲见问昙无竭。答曰。十方佛上以种种因缘赞昙无竭。世世是汝师。是故欲问。是时萨陀波仑念昙无竭菩萨。是我先世因缘。是故生恭敬尊重心。以有大功德故尊重。是先世因缘故恭敬爱乐。问曰。先说萨陀波仑不大著世间事。深爱般若波罗蜜故愁忧啼哭。今何以自鄙贫穷无以供养但以好心随师意则是法供养。何用华香为。答曰。法供养虽上。而世间众生见远来求法。而空无所有。则不发喜心。以世法故求供养具。复次五波罗蜜为助般若波罗蜜法。助法中檀波罗蜜为首。萨陀波仑思惟。我得尊重福田。昙无竭菩萨当以助道法根本供养。亦欲为起发众人。萨陀波仑是智人善人。贫穷而能供养。何况我等。复次诸善法行时思惟时。其味各异。萨陀波仑欲行布施味。是故求供养具。问曰。萨陀波仑是大菩萨。能见十方佛又得诸深三昧。何以贫穷。答曰。有人言。此人舍家求佛道。虽生富家道里悬远。一身独去不赍财物。有人言。虽是大人宿世小罪因缘故生贫穷家有。虽是小人先世少行布施因缘故生大富家。如苏陀夷尼陀等是诸天所供养人而生小家。贫有二种。一者财贫。二者功德法贫。功德法贫最大可耻。财贫好人亦有法。贫好人所无。无有华香者。无有上妙宝华。又以少故言无。我若空往。师虽不须我心不得大喜。是故欲卖身。问曰。若卖身与他谁买此物往供养师。答曰。舍身即是大供养。去住无在。有人言。是人卖身取财因人供养。我为供养故卖身为奴。又人言。尔时世好人皆知法。虽自卖身主必能听供养而还。复次是人发深心欲行檀波罗蜜。为供养法及法师。而无外物唯有己身。是故卖是内物。于外内物中内施为重惜之深故。是故欲不破布施愿故卖身供养。此中自说不悔因缘。我世世丧身无数。未曾为清净法故。今为供养说法者故。丧是身大得法利。萨陀波仑定心断贪惜身意。于道中入一大城。欲得卖买如意故入此大城。一心欲卖身除羞愧破憍慢故。唱言谁须人。问曰。魔何以欲破其意。答曰。魔常为诸佛菩萨怨家故欲来破。复次诸小菩萨未得诸法实相。魔及恶人能坏。若得无生法忍住诸菩萨神通力无能破者。如小树栽小儿能破大不可破。复次此中自说魔破因缘。所谓是萨陀波仑爱法故。自卖身供养般若波罗蜜及法盛菩萨。当得正闻般若波罗蜜。如经中广说。问曰。若魔欲坏萨陀波仑。先来闻空中声。及见十方佛时何以不坏。今方隐蔽诸婆罗门居士。令不闻其声。答曰。萨陀波仑先心未定。惜身未尽见十方佛。已得诸三昧。其心乃定。今定心相现。是故魔惊。若菩萨心未定。未能动魔。若大菩萨其心已定。魔亦不来。萨陀波仑今欲定心出魔境界。是故魔来。譬如负债人未欲远去债主不遮。欲出他界则不听去。问曰。魔有大力。何以不杀此菩萨而但破坏。答曰。魔本不嫉其寿命。但憎其作佛心。是故欲坏。又复诸天神法人无重罪不得妄杀。但得坏乱恐怖。若神无此法则人无活者。是故不杀。婆罗门性中生受戒故名婆罗门。除此通名居士。居士真是居舍之士。非四姓中居士。除一长者女者。以其为佛道世世集功德故魔不能蔽。复有人言。是萨陀波仑不应死故令一女人闻。有人言。是昙无竭菩萨神通力故令长者女得闻。如是三唱无人买者便大愁忧。问曰。萨陀波仑既不惜身。虽无人买亦不应愁。答曰。既发大心不满其愿。是故大愁。释提桓因作是念。萨陀波仑欲卖其身无有买者。如经中广说。问曰。释提桓因报得知他心。应知萨陀波仑心已决定。今何以来试。答曰。诸天但知世间人心。作佛不作佛心非其所知。除佛无有能知其为佛道故与授记。复次释提桓因欲多所引导故来试之。令闻见者皆发心求佛。又如金银等诸宝不以轻贱故烧锻磨打。菩萨亦如是。若能割肉出血破骨出髓其心不动。是正定菩萨。是故天帝来试。问曰。帝释是大天王。何以妄语作是言。我欲祠天须人心血髓。答曰。若以悭贪嗔恚烦恼欲求自利故妄语。是故为罪。帝释若作实身实语。菩萨则不信。是故如其国法天祠所须为其信受故。是时萨陀波仑信其语而大欢喜我得大利。大利者阿鞞跋致地。第一利者是佛道。大利者五波罗蜜。第一利者般若波罗蜜。大利者般若波罗蜜。第一利者般若波罗蜜方便力。大利者菩萨初地。第一利者十地。大利者从初地乃至十地。第一利者第十地。大利者菩萨地。第一利者佛地。如是等分别虽未具足。已住具足因缘故言便为具足。问曰。若释提桓因化身来。何以言汝须何等价。答曰。知其欲供养昙无竭菩萨满其愿故。又复释提桓因苦困萨陀波仑。畏其所索者大。是故言须何等价。随汝意与我者言于汝不大贪惜不致悔恨者与我。萨陀波仑无力势故不能得使旃陀罗故自捉刀。婆罗门亦畏罪故不能破。是以自执刀破身。问曰。若长者女闻声。何以不来问。汝何以自卖身耶。答曰。但空言卖身事轻。破身出心随事重。故长者女发心。长者女住在阁上见是人自割刺作是念。一切众生皆求乐畏苦贪爱其身。萨陀波仑而自割刺是为希有。又以先世福德因缘所牵故即往到其所而问。萨陀波仑答欲供养昙无竭菩萨。复问。得何等利。答言。般若波罗蜜名菩萨所学。当从彼闻我学是道。当得作佛与一切众生作依止。譬如厚叶树多所荫覆。又如热时旷野险道清凉大池。为说佛功德现事可以发心者。所谓金色身三十二相大光无量光大光。为阎浮提恶世众生。诸佛真实光明无有限量。大慈乃至六神通义如先说。不可思议清净戒禅定智慧。如佛戒等五众中说。于诸法中得一切无碍知见者诸佛有无碍解脱。是解脱相应知见。一切法中无所碍知见分别如先说。萨陀波仑言。我得如是无量佛功德。以无上法宝分布与一切众生。无上宝者。有人言。三宝中法宝。有人言。一切八万四千法众是为法宝。得是故除诸烦恼灭诸戏论得脱一切苦。有人言。无上法宝即是阿耨多罗三藐三菩提。更无过上者故。有人言。涅槃是无上法宝。何以故。一切有为法皆有上。如阿毗昙言。一切有为法及虚空非数缘尽名为有上法。数缘尽是无上法。数缘尽即是涅槃之别名。有人言涅槃道虽是有为以其为涅槃。故于有为法中为无上。如是等法宝分布为三乘与众生。如是等无量佛法当从师得。是故我舍是老病死所住处不净臭秽之身。为供养般若波罗蜜故。当得佛身金色等。如先说长者女世世供养诸佛种善根智慧明利。闻是法其心深入大得法喜。乃至心惊毛竖语萨陀波仑言。甚为希有。汝所赞法大微妙。为是一一法故应舍如恒河沙等身。何况一身。长者女不知何因缘故。困苦其身而怜愍之心谓不可。今闻是无量无边无比清净佛法。以是因缘可得故大欢喜。是故说为是法故应舍如恒河沙身。女言。汝以贫故自苦困其身。于今可止。恣汝所须当以相与。我亦随汝而求是道。问曰。是菩萨既自割截身体。云何能与长者女多说佛法。答曰。是菩萨心力大虽有身苦不能覆心。是菩萨始以刀割肉流血方欲破骨出髓。而长者女来未大闷故能得说法。释提桓因知其心定试之而已。故无所言。即复本身赞言善哉。汝心坚受是事者。帝释意如汝今生死肉身未得佛道。能如是不惜身。汝不久当于一切法中得无所著。住无生法忍中疾得阿耨多罗三藐三菩提。以过去佛为证。如是等种种因缘安慰其心。我是天王。爱乐佛道故来相试。欲知汝心坚软云何。欲令汝信故言须人心髓祠天。实不须也。汝愿何等当以相与。汝是好人为是佛种当相拥护。萨陀波仑直信心善软深著佛道故不分别众生。闻帝释语便言。与我阿耨多罗三藐三菩提。帝释言。此非我力所能办。是佛境界。复次有人言。帝释大苦困萨陀波仑。今以此语谢之。帝释意谓求金银宝物。不知乃索阿耨多罗三藐三菩提。既不能与愧负而已。复更语言。必相供养更索余愿。帝释语意我既大相苦困不得直尔而去要相供养。萨陀波仑虽不惜身欲以此身供养昙无竭闻般若波罗蜜。是故语言。若汝无此力。令我身体平复如故。帝释言。如汝所言。疮即平满与本无异。问曰。先已割肉云何令得平满。答曰。佛说有五不可思议。龙事所作尚不可思议。何况天。又虚空中微尘充满。帝释福德生心便能和合平满。如诸天及地狱中身非是三生身。罪福因缘故和合便有。是时帝释知其心坚与愿已即时灭去。尔时萨陀波仑宿世微罪已毕福德明盛。是故长者女将归。有所须者从我父母索之。如经中广说。问曰。是女先言汝所须物尽从我索之。今何以言从我父母索。答曰。今既将归到舍。以萨陀波仑目见入舍从父母得之愧不称前言。是故先自说从我父母索之。又女虽力能得宝以子女法故从父母索之。女既入舍如先所许。从父母索与。其国无有佛法。是故问女阿谁是萨陀波仑菩萨。女如所见如所闻尽向父母说萨陀波仑事。今父母当听我与萨陀波仑菩萨俱及五百侍女并供养具供养昙无竭菩萨。父母闻其言即听。如汝意。问曰。长者贵而有力。云何先不识萨陀波仑。闻其功德故便能令女及其眷属宝物与之俱去。答曰。长者亦植德本以少因缘故生无佛国。暂闻佛德发其宿识心即开悟故能发遣。譬如莲花生长具足见日开敷。父母知女心淳熟无不净行持操不妄不乐世乐但求法利。知其心至不可制止。若违其意恐其自害。思惟筹量已既全其意。自得功德欢喜令去。世间因缘深著难解。爱之至故尚不能违。何况为佛道。故其心清净无所染著而不听之。女以父母为法见听不惜宝物。亦以随喜心为之欢喜。尔时众心既定庄严七宝之车。与大众围绕稍稍东行。是时五百女亲属及城中众人。见是希有难及之事皆亦随去。人众既集欢悦共行。渴仰众香城如渴者思饮。渐渐进路遥见众香城。乃至与长者女及五百女人恭敬围绕。欲往昙无竭所。问曰。昙无竭是大菩萨。得闻持等诸陀罗尼。般若波罗蜜义已自通利忆持。何用七宝台书般若经卷著中供养。答曰。虽有种种因缘。略说有二义。一者众生心行不同。或乐见经卷。或乐闻演说。二者昙无竭身为白衣现有家属。钝根众生或作是念。此有居家必有染著。何能以毕竟清净无著般若波罗蜜利益众生。自未无著。何能以无著法教化。是故书其经文著七宝牒上众宝供养。诸天龙鬼神皆亦共来恭敬供养花香幡盖雨于七宝。众生见者增益信根。则以此法示传佛语。案文演教劝发一切宝台庄严之具及萨陀波仑。问释提桓因如经中说七宝印。印者是昙无竭真实印。常自手执以印于经。有人言七宝印者有求佛道七大神。是执金刚杵。常给昙无竭菩萨使守护经文。不令魔及魔民改更错乱。为贵敬般若故。有人但闻演说而发心者。有人见其庄严文字而欢喜发心者。是故庄严宝台用金牒书七宝印印。问曰。台上书写般若。昙无竭菩萨口所演说般若。虽二处俱有而书写处不能益人。何以先至台所。答曰。所书般若入法宝中。佛宝次第有法宝故应先供养。昙无竭一人故僧宝所不摄。是故先供养法宝。又昙无竭菩萨所说者虽是法而众生取人相故多生著心。若见所书般若不生人相。虽取余相著心少于著人生患。是故先供养经。经法诸佛尚供养。何况昙无竭及萨陀波仑。昙无竭因般若波罗蜜故得供养所因之本。何得不先供养。是故分所供养具为二分。问曰。昙无竭有六万婇女五欲宫殿。云何能以所散花物化为花台。答曰。有人言诸佛神力因萨陀波仑所供养物作此变化。有人言昙无竭是大菩萨法性生身。为度众生故受五欲。如昙无竭菩萨名字义中说。问曰。菩萨法先于众生中起悲心。欲度众生苦故。求阿耨多罗三藐三菩提。今但见昙无竭神力威德。云何发心。答曰。发心有种种。有闻说法而发心者。有于众生起慈悲而发心者。有见神通力大威德而发心者。然后渐渐而生悲心。如智印经中说。依爱而断爱。依慢而断慢。如人闻道法爱著是法。故舍五欲出家。又有闻某甲得阿罗汉道而生高心。此人无胜我事。彼尚能尔。我何不能。而生大精进得阿罗汉道。佛道中亦如是。长者女等及五百女人常深贪势力自在乐。闻往古有人神力变化宝物具足人中受天乐后。见昙无竭台观宫殿在大法座上坐。天人供养。又见所供养物于虚空中化成大台心即大喜。发难遭想知皆从福德因缘可办是事。是故皆发作佛心所闻发心者行皆次第行。如毗摩罗鞊经中说。爱慢等诸烦恼皆是佛道根本。是故女人见是事已生爱乐心。知以福德因缘可得是事故皆发心。因是爱慢后得清净好心故言佛道根本。譬如莲花生污泥。发心已作愿。如昙无竭所为。我等亦当得是。时萨陀波仑等头面礼昙无竭菩萨。花香等供养不贵故先。以供养身贵重故后礼拜。礼拜已说本求般若因缘。如经中说。我本求般若时。闻空中声。乃至我今问大师诸佛从何所来去至何处。问曰。萨陀波仑得诸大三昧。所谓破无明观诸法性等。云何不知空而取佛相深生爱著。答曰。若新发意菩萨虽能总相知诸法空无相。于诸佛所深爱著故。不能解佛相毕竟空。虽知空而不能与空合。何以故。诸佛有无量无边实功德。是菩萨利根故深入深著。若佛不为是菩萨说空者。是菩萨为爱佛故能自灭亲族。何况余人。但以解空故无是事。萨陀波仑深著诸佛故不能知而问大师。今为我说诸佛来去相。我见佛身无厌足故。常不离见诸佛。
