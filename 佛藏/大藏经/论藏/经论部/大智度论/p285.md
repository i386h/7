<!-- { "loadSidebar": true } -->
　　【论】问曰。上来已处处说诸法性空。云何分别有善不善。须菩提。何以从后已来。品品中义无异而作种种名问。答曰。是事上已答。复次众生从无始生死已来著心深难解故。须菩提复作是重问。复次是般若波罗蜜欲说是空义要故数问。复次佛在世时。众生利根易悟。佛灭度五百年后。像法中众生爱著佛法堕著法中。言若诸法皆空如梦如幻何以故有善不善。以是故须菩提怜愍未来众生钝根不解故重问世尊。若诸法皆空。云何分别有善不善等。此中佛自说因缘。凡夫颠倒心故。于法皆作颠倒异见。乃至不见一法是实。凡夫于梦中著梦得梦见梦者。亦著梦中所见事。是人若不信罪福起三种不善业。若信罪福起三种善业。善不善不动。善名欲界中善法喜乐果报。不善名忧悲苦恼果报。不动名生色无色界因缘业。菩萨知是三种业皆是虚诳不实。住二空中为众生说法。毕竟空破诸法。无始空破众生相。住中道为众生说法。所谓五众十二入十八界。皆是空如梦如幻乃至如化。是法中无梦亦无见梦者。菩萨语众生。汝等于空法颠倒心故生诸著。如经中广说。是菩萨方便力故。于颠倒中拔出众生著破颠倒法中。譬如悭贪是颠倒。以布施破悭贪法。而众生著是布施故。为说布施果报无常实空。从布施拔出众生令持戒。持戒及持戒果报中拔出众生。语众生言。天福尽时无常苦恼。拔出众生令离欲行禅定。而为说禅定及果报虚诳不实能令人堕颠倒中。种种因缘为说布施持戒禅定无常过失令住涅槃得涅槃方便。所谓四念处乃至十八不共法。令众生住是法中。若布施持戒禅定是定实法。则不应令远离。如布施持戒等破凡夫法。此则因颠倒而生。虽少时益众生。久则变异能生苦恼故。亦教令舍离。菩萨方便力故先教众生舍罪。称赞持戒布施福德。次复为说持戒布施亦未免无常苦恼。然后为说诸法空。但称赞实法。所谓无余涅槃是。时须菩提欢喜甚希有。菩萨能如是知是诸法实相。所谓毕竟空。而为众生说法令至无余涅槃。佛言。是一种希有问。欲更知菩萨希有法。一切声闻辟支佛。不能报是菩萨。何况余人。须菩提问。何等是更有希有法。佛答如经中说。问曰。经中教令布施持戒禅定。今复更说有何等异。答曰。先说生身菩萨。今说变化身。先说一国土。今说无量世界。如是等差别。问曰。若菩萨知佛是福田众生非福田。是非菩萨法。菩萨以何力故能令佛与畜生等。答曰。菩萨以般若波罗蜜力故。一切法中修毕竟空心。是故于一切法无分别。如畜生五众十二入十八界和合生名为畜生。佛亦如是。从诸善法和合假名为佛。若人怜愍众生得无量福德。于佛著心起诸恶因缘得无量罪。是故知一切法毕竟空故。不轻畜生不著心贵佛。复次诸法实相是一切法无相。是无相中不分别是佛是畜生。若分别即是取相。是故等观。复次菩萨有二法门。一者毕竟空法门。二者分别好恶法门。入空法门则得等观入分别法门。诸阿罗汉辟支佛尚不及佛。何况畜生。为其轻众生不怜愍布施故教不分别。问曰。菩萨身非木石。云何众生来割截而不生异心。答曰。有人言。菩萨久修羼提波罗蜜故能不愁恼。如羼提仙人被截手足血皆为乳。有人言。菩萨无量世来深修大慈悲心故。虽有割截亦不愁忧。譬如草木无有嗔心。有人言。菩萨深修般若波罗蜜。转身得般若波罗蜜果报空心故了了知空。割截身时心亦不动。如外物不动。内亦如是。得般若果报。故于诸法中无所分别。有人言。是菩萨非生死身。是出三界法性生身。住无漏圣心果报中故身如木石。而能慈念割截者。是菩萨能生如是心故。割截劫夺内外法时。其心不动。是为菩萨希有法。复次希有法者。如经中说。我以佛眼见十方如恒河沙等世界中菩萨。入地狱中令火灭汤冷。以三事教化众生。如经中说。问曰。若尔者不应有三恶道。答曰。三恶道众生无边无量。菩萨虽无边无量众生倍多无量。菩萨随众生可度因缘。若于三恶道中有余功德者菩萨则度。重罪者则不见菩萨。菩萨一相见无分别心故。不一一求觅众生。譬如大赦及者得脱不及者则不蒙。问曰。若众生割截菩萨或食其肉。应当有罪。云何得度。答曰。此菩萨本愿。若有众生啖我肉者当令得度。如经中说。众生食菩萨肉者则生慈心。譬如有色声香触人闻见则喜复有闻见则嗔。味亦如是。有嗔者有起慈心者。如毗摩罗鞊经说。服食香饭七日得道者有不得者。非以啖肉故得度。以起发慈心故得免畜生。生善处值佛得度。有菩萨于无量阿僧祇劫深行慈心。外物给施众生意犹不满。并自以身布施。尔乃足满。如法华经中。药王菩萨外物珍宝供养佛。意犹不满。以身为灯供养于佛。尔乃足满。复次人得外物虽多不以为恩。所以者何。非所爱重故。得其身时乃能惊感。是故以身布施。菩萨又为天上诸天说法。如经中广说。人以四事摄之。布施爱语利益同事。布施有二事。如经中广说。问曰。何以略说余四道。而广说人道中法。答曰。三恶道中苦多故众生少疑。若见菩萨大神通希有事。则直信爱著得度。诸天有天眼故自见罪福因缘。菩萨少现神足则解。人以肉眼不见罪福因缘果报。又多著外道邪师及邪见经书。诸烦恼有二分。一者属见。二者属爱。若但有一事则不能成大罪。三毒人得邪见力。能尽作重恶。邪见人得贪欲嗔恚。能大作罪事。如须陀洹虽有三毒无邪见故。不作堕三恶道重罪。是故人中多有三毒邪见。又眼不见罪福因缘故难度。难度故多说。问曰。若尔者于四事中何以多说布施。余三略说。答曰。布施中摄三事故。以财施法施教化众生。则无所不摄。复次四事中初广开布施。则知余三亦如是。问曰。若尔者何以略说财施而广说法施。答曰。财施少法施广故。所以者何。财施有量果报。法施无量果报。财施欲界系果报。法施亦三界系果报。亦是出三界果报。财施能与三界富乐。法施能与涅槃常乐。又财施从法施生。闻法则能施故。复次财施果报但富乐无种种。法施亦有富乐亦有余事。乃至佛道涅槃果报。以是等因缘故广说法施。二施义如经中佛自广说。问曰。经中须菩提何以故言菩萨得一切种智不。答曰。须菩提意。若菩萨时得一切种智则不名菩萨。云何未得佛而能得一切种智。得一切种智故名为佛。若先作佛何用一切种智为。佛答。今得一切种智名为菩萨。已得一切种智名为佛。菩萨时具足佛因缘。生心欲得一切种智。得已名为佛。真实之言菩萨不得。佛亦不得。所以者何。菩萨未得佛。得已竟更不复得。世俗法故说菩萨今得佛得已竟。第一义中则无一切法。何况佛及菩萨。又经中言。佛心不异菩萨。菩萨不异佛心。次第相续不断故有二心。如无异无分别故。问曰。九次第定三十二相八十随形好。此是世间共有法。何以故。名为出世间不共法。答曰。四禅四无色定灭受想名九次第。灭受定但圣人能得。四禅四无色定。从初禅起更不杂余心而入二禅。从二禅乃至灭受定。念念中受不杂余心名为次第。凡夫是罪人钝根。云何能得三十二相。如转轮圣王提婆达难陀所得相。名字虽同而威德具足。净洁得处则不同于佛。如先分别转轮圣王佛相不同中说。又是相圣无漏法果报故。自在随意无量无边。转轮圣王等相。是福德业因缘不能自在有量有限。复次提婆达难陀。有三十相无三十二相。转轮圣王虽有三十二相无威德不具足。不得处与爱等烦恼俱。八十随形好具足。唯佛菩萨有之。余人正可有少许。或指纤长或失腹。有如是等无威德之好不足言。是故说言出世间不共凡夫法无咎。
　　问曰。从初来处处说诸法五众乃至一切种智不说是三十二相八十随形好。今经欲竟何以品品中说。
　　答曰。佛有二种身。法身生身。于二身中法身为大。法身大所益多故。上来广说。今经欲讫故生身义应当说。是故今说。复次是生身相好庄严。是圣无漏法果报。今次第说。上杂诸波罗蜜说四念处等诸法义。如先说十力等。是佛法甚深义今当更略说。
　　问曰。佛十力者若总相说则一力。所谓一切种智力。若别相说则千万亿种力。随法为名。今何以但说十力。
