<!-- { "loadSidebar": true } -->
　　答曰。佛实有无量智力。但以众生不能得不能行故不说。是十力可度众生事办。所以者何。佛用是处非处力。定知一切法中因果。所谓行恶业堕恶道。有是处。行恶业生天上无是处。善亦如是。不离五盖不修七觉得道者。无有是处。离五盖修七觉得道者有是处。余九力尽入此力中。佛以此力筹量十方六道中众生可度者不可度者。可度者以种种因缘神通变化而度脱之。不可度者于此人中修舍心。譬如良医观其病相审定知其可活则治之不可活者则舍之。度众生方便者。所谓二力。业力定力。求其业因缘生处。人以业因缘故。受身缚著世间。禅定因缘故得解脱。行者必应求苦。从何而生由何而灭。是故用二力。业力有二分。一者净业能断恶业。二者垢业。净业名禅定解脱诸三昧。不净业者。能于三界中受身。人有二种。钝根为受身故作业。利根为灭身故作业。问曰。若尔者何以不皆令作净业。答曰。以众生根有利钝故。问曰。众生何因缘故有利钝。答曰。以有种种欲力故。恶欲众生常入恶故钝。欲名嗜好。嗜好罪事生恶业故钝。善欲者乐道修助道法故利。问曰。众生何以不皆作善欲。答曰。是故佛说世间种种性恶性善性。恶性者恶欲。恶欲故根钝。如火热性水湿性。不应责其所以。问曰。恶欲即是恶性有何差别而作二力。答曰。性先有欲。得因缘而生。譬如先有疮得触因缘则血出。性在内欲在外。性重欲轻。性难除欲易舍。性深欲浅。用性作业必当受报。用欲作业不必受报。有如是等差别。复有人言。欲常习增长遂成为性。性亦能生欲。是人若今世若后世常习是欲。则成为性。住是性中作恶作善。若住善性则可度。若住恶性则不可度。佛既知众生二种性。已知其果报善道恶道种种差别。恶性者堕三恶道。善性者有四种道。人天阿修罗涅槃道。问曰。一切到处道力与天眼力有何差别。答曰。天眼但见生死时此中未死时知。见因知果天眼。见现前罪福果报。是名一切到处道力。问曰。声闻辟支佛亦得涅槃。亦能化众生。何以无是力。答曰。是故说后三力。三世中众生事尽能通达遍知。以宿命力一切众生过去事本末悉知。以天眼生死智力故。一切众生未来世中无量事尽能遍知。作是知已知现世中众生可度者。为说漏尽法。以是故但佛有此力二乘所无。如有一人即日应得阿罗汉。舍利弗日中时语言。汝无得道因缘舍而不度。晡时佛以宿命神通见。过去八万劫前得道因缘今应成就。晡时说法即得阿罗汉道。复次佛以初力知众生可度不可度相。以第二力知众生为三障所覆无覆者。以第三力知众生禅定解脱净不净者。以第四力知众生根有利有钝能通法性不通者。以第五力知众生利钝根因缘善恶欲。以第六力知二欲因缘种种性。以第七力知众生利钝根善恶果报处七种道。以第八力知众生宿世善恶业障不障。以第九力知众生今世未可度未来世生处可度。以第十力知是人以空解脱门入涅槃无相无作门入涅槃。知是人于见谛道思惟道中念念中断若干结使。以是十力筹量众生。所应度缘而为说法。是故说法初无空言。问曰。佛智慧无量身相亦应无量。又佛身胜诸天王。何以正与转轮圣王同有三十二相。答曰。三十二相不多不少义如先说。复次有人言。佛菩萨相不定。如此中说。随众生所好可以引导其心者为现。又众生不贵金而贵余色琉璃颇梨金刚等。如是世界人。佛则不现金色。观其所好则为现色。又众生不贵纤长指及网缦。以长指利爪为罗刹相。以网缦为水鸟相。造事不便如著手衣。何用是为。如罽宾国弥帝隶力利菩萨。手网缦。其父恶以为怪。以刀割之言。我子何缘如鸟。有人不好肩圆大以为似肿。有以腹不现无腹如饿相。亦有人以青眼为不好。但好白黑分明。是故佛随众生所好而为现相好。如是等无有常定。有人言。此三十二相。实定以神通力变化身。随众生所好而为现相。有人言。佛有时神通变化。有时随世界处生。当生处不得言神通变化。又于三千大千世界中。随可度众生处生则为现相。如密迹经中说。或现金色或现银色。或日月星宿色。或长或短。随可引导众生则为现相。随此间阎浮提中天竺国人所好。则为现三十二相。天竺国人于今故治肩[骨*專]。令厚大头上皆以有髻为好。如人相中说五处长为好。眼鼻舌臂指髀手足相。若轮若莲华若贝若日月。是故佛手足有千辐轮纤长指。鼻高好舌广长而薄。如是等皆胜于先所贵者故。起恭敬心有国土。佛为现千万相。或无量阿僧祇相。或五六三四相。随天竺所好故。现三十二相八十种随形好。

　　大智度论卷第八十八



　　大智度论释四摄品第七十八之余(卷八十九)

　　　　圣者龙树菩萨造
　　　　后秦龟兹国三藏鸠摩罗什译
