<!-- { "loadSidebar": true } -->
　　问曰。何以名萨陀波仑。(萨陀秦言常波仑名啼)为是父母与作名字。是因缘得名字。答曰。有人言。以其小时喜啼故名常啼。有人言。此菩萨行大悲心柔软故。见众生在恶世贫穷老病忧苦为之悲泣。是故众人号为萨陀波仑。有人言。是菩萨求佛道故远离人众在空闲处求心远离。一心思惟筹量勤求佛道时世无佛。是菩萨世世行慈悲心。以小因缘故生无佛世。是人悲心于众生欲精进不失。是故在空闲林中。是人以先世福德因缘及今世一心。大欲大精进。以是二因缘故闻空中教声不久便灭。即复心念。我云何不问。以是因缘故忧愁啼哭七日七夜。因是故天龙鬼神号曰常啼。佛答须菩提。过去世有萨陀波仑菩萨。不惜身命不贪财利求般若波罗蜜时。在空闲林中闻空中声到空林中如上说。问曰。空中声为是何声。答曰。若诸佛菩萨诸天龙王。怜愍众生故。见是人不著世间法一心求佛道。以时无佛法。欲示其得般若因缘。故空中发声。有人言。是萨陀波仑。先世善因缘人。在此林中作鬼神见其愁苦。以其是先世因缘故。又是神亦求佛道。以是二因缘故发声如蜜膊婆罗门。为须达多至王舍城诣大长者家求儿妇。时蜜膊于王舍城大婆罗门众中。饮食过度腹胀而死作鬼神。于王舍城城门上住。须达多闻是婆罗门已死自往长者家宿。长者于后夜起办具饮食。须达多问言。汝有何事为欲娶妇嫁女。为欲请大国王。为是邑会何其匆匆营事乃尔。长者答言。我欲请佛及僧。须达多闻佛名惊喜毛竖。长者先得道迹。为其广说佛德。须达多闻已爱乐情至。甚欲见佛乘。念佛心。而小睡以念佛情至故须臾便觉。夜见月光谓为日出。即起趣门见城门已开。王舍城门初夜未闭为客来故。后夜早开为客去故。既见门开即直向佛。佛时在寒林中住。于其中路月没还闇。须达多心悔踌躇欲还入城。时蜜膊神放身光明照诸林野。告言居士。居士。莫怖莫畏。直去莫还去得大利。如彼经偈中广说。须达多见佛得须陀洹道。请佛及僧于舍卫城尽形供养佛。令舍利弗为须达师。于舍卫作精舍。如须达知识神示导萨陀波仑知识示导亦如是。是故见其愁苦而示导之。作是言。善男子。汝从是东行。行时莫念疲极等。问曰。疲极饥渴交来切身云何不念。答曰。大欲精进力故。一心爱乐佛道不惜身命。休息饮食等皆是助身法。是事虽来不为乱心。知皆虚诳无常无实如怨如贼。但为身乐故何足存念。莫为饥渴疲极等故而舍佛道。莫念昼夜者。莫念昼是行法夜应止息。实无昼夜。所以者何。日依须弥影翳故名夜。莫念内外者。众生多著内法。内法名身外法名五欲。内外法不定性空故不应著。莫观左右者。人散心行道故左右顾看。行者无缘观后。当前则不得不视。故但言莫左右顾看。复次恶魔常惑乱行者。或作种种形或作好色或作畏兽。在道左右故言莫观。是皆止其粗念莫坏身相色等相者。五众和合故假名为身。若说别更决定有身法。是则坏身相。若著无身法是亦坏身相。离是一异有无等边行于中道。则疾得阿耨多罗三藐三菩提。是故说莫坏身相等。此中佛自说因缘。若坏是诸相则于佛法有碍。佛法有碍者。则往来五道生死中。不能得般若波罗蜜。萨陀波仑报空中声言。而自说因缘。所谓萨陀波仑见一切众生堕在无明黑闇中。我欲为然智慧光明。一切众生有一切烦恼。我欲设一切佛法药。一切众生皆堕邪道。我为是众生故求无上道。是三种愿得般若波罗蜜则能具足。是故言受教。问曰。萨陀波仑不见其形但闻其声。何以便言受教。答曰。人所求事急故闻声则应。萨陀波仑亦如是。复次闻其所说理好则知其人亦好故不须眼见。如黑闇中有种种。众生眼虽不见闻其声则知其种类。尔时空中声复赞言善哉。以其虽不见形而能信受善语故。又复以其欲度一切众生故。求阿耨多罗三藐三菩提心不懈息。如是等因缘故赞言善哉。于三解脱门中应生信心者。是门诸法实相所入门。离是三门皆是虚诳无有实者。汝虽未得应生大信根力。信根力故渐具诸根。以离相心求般若波罗蜜者。所谓观诸法毕竟空。离众生相离法相。问曰。三解脱门摄在般若中不。若摄何以别说。若不摄云何经中说一切助道法皆摄在般若中。答曰。一切法皆入般若中。人皆畏苦故求解脱。是故于般若分中前说三解脱门。以何因缘得此解脱离诸二边。所谓众生相法相行般若波罗蜜。问曰。初教精进后教三解脱门般若。今复欲为何事故教亲近善知识。答曰。虽有好法若无教者行时多错。譬如虽有好药亦须良医。又萨陀波仑是新发意菩萨。般若波罗蜜甚深。云何但闻空中略教而能自具足。是故教语亲近善知识。善知识义如先说。今略说二相是善知识。一者教一心向萨婆若。二者教空无相无作无生无灭等般若波罗蜜法。若能如是行不久得般若波罗蜜。如药师为病者说服药法。汝能如法服病则得差。若从经卷闻从菩萨说闻者。遣萨陀波仑至昙无竭菩萨所。彼中二处有般若。一宝台上金牒书。二昙无竭所说。若人福德多者从昙无竭所说闻。福德少者从经卷闻。于师生佛想。以能教佛道因缘故。世间小人因缘事讫则忘其恩义。作是念。如人乘船度水。既到彼岸何用船为。是故说汝当知恩。应作是念。所从闻般若者即是我善知识。一切诸利中般若利最胜。行是般若疾得阿耨多罗三藐三菩提不退转。又复行般若因缘故亲近诸佛。常生有佛国中。离于八难值佛在世。菩萨应作是念。我得如是等诸功德。皆从般若得。般若波罗蜜从师而得。是故视师如佛想。有人能说般若波罗蜜者。有大福德多知识多得供养。弟子初为般若故随逐。后渐渐为供养利。是故说莫以世利故随逐法师。问曰。何以不但说亲近善知识。而说是种种因缘。答曰。有人既得善知识不得其意。反成仇隙而堕地狱。更相谤毁故。唯佛一人无有过失。余人谁能无者。若弟子见师之过。若实若虚其心自坏不复能得法利。是故空中声教若见师过莫起嫌恨。汝应作是念。我先世福德不具足故不得值佛。今值是杂行师我不应念其过失。而自妨失般若。师之过失不著于我。我但从师受般若波罗蜜法。如狗皮囊盛好宝物不应以囊故而弃其宝。如罪人执烛照道不可以人罪故不受其明自坠沟壑。又如行遣小人导道不可以人小故不随其语。如是等因缘不应远离于师。师若实有罪尚不应离。何况此中魔作因缘令说法者有深妙五欲。令弟子不染著法。说法者以方便故现受。方便者。所谓欲令众生种福德因缘。亦为同事摄众生故。复有诸菩萨通达诸法实相故。无所障碍无有过罪。虽作过罪亦无所妨。如人年壮力盛腹中大热虽食不适饮食不能生病。又如有好药虽被恶毒不能为害。如是等因缘故汝于师所莫起嫌恨而自失般若。如经中说。复有说法者。持戒清净离于五欲。多知多识有好名闻。威德尊重。弟子受法而不顾录。汝于是中莫生怨恨。当作是念。我宿世罪故今为小人。师不轻我我自无福不能得道。又我于师所应破憍慢。以求法利有如是等种种诸师。菩萨为求般若波罗蜜故。但一心恭敬不应念其长短。若能如是忍辱于师一心不起增减者。汝于师所尽得妙法。如完牢之器所受不漏。萨陀波仑闻空中声已从是东行。如经中广说。

　　　　大智度论卷第九十六



　　大智度论释萨陀波仑品第八十八之余(卷第九十七)

　　　　龙树菩萨造
　　　　后秦龟兹国三藏鸠摩罗什译
