<!-- { "loadSidebar": true } -->
　　【论】问曰。初品中佛放殊胜光明。诸天大集此间。何以更说。答曰。有人言。此是后会。有人言。即是前会天。以须菩提善能说深般若波罗蜜诸天欢喜。以是故佛微笑。常光益更发明。诸天光明不复现。如日出时星月灯烛无复光明。譬如焦炷在阎浮檀金边。四天王天者。东方名提多罗吒。(秦言治国)主乾闼婆及毗舍阇。南方名毗流离。(秦言增长)主拘槃茶及薜荔多。西方名毗流波叉。(秦言杂语)主诸龙王及富多那。北方名鞞沙门。(秦言多闻)主夜叉及罗刹。释提桓因。释迦秦言能。提婆秦言天。因提秦言主。合而言之释提婆那民。须夜磨夜摩天王名也。秦言妙善。删兜率陀兜率陀天王名也。秦言妙足。须涅蜜陀秦言化乐。婆舍跋提。秦言他化自在天。此间一梵天王名尸弃。秦言火。从梵天乃至首陀婆天。秦言净居天。业报生身光者。欲界天以灯烛明珠等施。及布施持戒禅定等清净故。身常光明不须日月。色界天行禅离欲。修习火三昧故。身常出妙光。胜于日月及欲界报光明离欲天。取要言之。是诸天光明皆由心清净故得。佛常光明者。面各一丈。诸天光明大者。虽无量由旬。于佛光边蔽而不现。释提桓因见佛神力光明作是念。佛光明能蔽诸天光。智慧之明亦当能破我等愚闇。又以佛命须菩提说般若。是故言一切诸天皆大集会欲听须菩提说般若义。今大福德诸天皆集。欲闻般若义。云何是般若波罗蜜者。是问般若波罗蜜体。云何行者。是问初入方便行。云何住者。问深入究竟住。须菩提受其语作是答。若人饥渴给足饮食感恩则深。菩萨亦如是。发心求佛道。为是人说般若则大得利益。感恩亦深。是故说般若。未发心者当发。已入圣道者则不堪任。以漏尽无有后生故。如是等因缘故言不任。问曰。若是人不任者。何以故。言是人若发心者。我亦随喜。不障其功德。上人应更求上法。答曰。须菩提虽是小乘。常习行空故不著声闻道。以是故。假设言。若发心有何咎。此中须菩提自说二因缘。一者不障其福德心。二者上人应更求上法。以是故。上人求阿耨多罗三藐三菩提无咎。若上人求小法是可耻。以中间傍及余事故。更称问。何等是般若波罗蜜者。所谓应萨婆若心。观色无常苦空无我。如先说。观五众。能生诸恼故。言如病。有人闻五众如病。谓为轻微故。言如痈疽有人以痈疽虽难愈犹或可差故。言如箭镝入体不可得出。有人以箭镝在体虽沉深难拔。良方妙术犹可令出故。言常痛恼。如人著衰常有不吉。五众亦如是。若人随逐则无安隐。以有衰故常怀忧怖。是五众如与师子虎狼共住常怀忧畏。是五众无常虚诳等过故。常不安隐。问曰。五众但有此十五种恶。更有余事。答曰。略说则十五。广说则无量无边。如杂阿含中呵五众有百种罪过。问曰。何以常说无常苦空无我。或时说八事如病如痈疽等。余七事少有说处。答曰。人有上中下。为利根故说四。即入苦谛。中根者说四。则不能生厌心。说如病如痈等八事则生厌心。钝根人闻是八事犹不生厌。更为说痛恼等七事然后乃厌。利根易度故。常多说四事。钝根人时有可度者故。希说余事。上八事名为圣行。余七事凡夫圣人共行。初四入十六圣行故。般若中常说。又说般若为菩萨利根故多说圣行。今问云何是初行法。故此中都说十二入。乃至六种等亦应如是。呵十八界等亦应具说。诵者忘失。所以者何。此十八界等诸法。皆是五众别名故不应不说。若行者观五众等寂灭远离。不生不灭不垢不净等。此但为般若波罗蜜故。不合上十五说十五事。三乘共故。声闻人智力薄故。初始不能观五众若远离若寂灭等。但能观无常等入第三谛。乃能观寂灭。菩萨利根故初观五众。便得寂灭相。用无所得者。常用无所得空慧观诸法相。
　　复次释提桓因问般若波罗蜜相。不问五众患厌事。但说般若相。般若相者。不离五众有涅槃。不离涅槃有五众。五众实相即是涅槃。是故初发心钝根者。先用无常等观。然后观五众寂灭等。十二因缘亦如是。复次修四念处乃至八圣道分。是共法应萨婆若心。以无所得者。是名般若波罗蜜相。六波罗蜜乃至十八不共法。独是大乘法。问曰。应说般若波罗蜜相行。何以故。中间说诸法。诸法更相因缘润益增长。答曰。须菩提上先说诸法无常等过。后说诸法远离寂灭无所得空。然后说诸法虽空从因缘和合故有。次说四念处乃至十八不共法行佛道。听者作是念。上说远离寂灭空故知非常。说十二因缘故知不灭。而无知者见者。谁修行是诸法得佛。是故说菩萨作是念。诸法空无我无众生。而从因缘故有。四大六识是十法各各有力。能生能起能有所作。如地能持水能烂火能消风能回转。识能分别是十法各有所作。众生颠倒故。谓是人作我作。如皮骨和合故有语声。或者谓人语。如火烧干竹林出大音声。此中无有作者。又如木人幻人化人虽能动作无有作者。此十法亦如是。前生法后生法因缘。或共生因缘。或相应因缘。或报因缘等。常修常集因缘。令果报增长。如春殖果树随时溉灌华果繁茂。以智慧分别。知一切诸法无有作者。菩萨初发意回向。与佛心作因缘。而初发意回向时未有佛心。佛心中无初回向心。虽无而能作因缘。问曰若初发心回向时。无菩提心者。何所回向。答曰。般若波罗蜜实相中。诸法非常相非无常相。非有相非无相故不应难言。回向心已灭无所有。云何与菩提作因。若诸法不生不灭。非不生非不灭。云何以不生不灭作难。无菩提心何所回向。复次佛自说。菩提相非过去非未来非现在。云何难言。未来无菩提故何所回向。复次如如品中说。过去世不离未来世。未来世不离过去世。过去世如未来世如一如无二。云何说菩提心不在回向心中回向心不在菩提心中。但菩萨闻是赞叹佛法发心爱乐。我所有功德。皆回向佛道。从发心已来乃至佛道。修是功德不休不息。用如幻如梦无所得故。是名菩萨般若波罗蜜。能知诸法因缘生果报。而无有定相。释提桓因难。何以故。回向心不在菩提心中可得。菩提心不在回向心中可得。须菩提不以世谛如幻如梦说。但以第一义谛说是二心。皆空非心相。何以故。诸法毕竟空中。无是心非心。如是法云何可有回向。若有二法可有回向。譬如乘车西行。南有止宿处故回车趣向。车与回向处异故。可有回向。不得但有车而言回向无异故。非心相常非心相者。须菩提意谓。是心相如常住不生不灭不垢不净。以非心相故非心。亦无是非心。是故说不可思议。不可思议亦常不可思议。不可筹量思惟取相。以是因缘故。阿耨多罗三藐三菩提所因心。似果不似则不能生。若初心不净。后不能发净心。如炼铁不能成金。佛以须菩提深入因缘般若波罗蜜中。此是般若波罗蜜名也。以能深得诸法因缘故。即以为名。无有违错故。于大众中。赞言善哉善哉。汝是小乘人。而能善说深般若波罗蜜。安慰诸菩萨心者。以般若波罗蜜教诸菩萨。汝莫自以烦恼未尽未成佛道故而自懈废。诸法无碍初心后心无有异相。但勤精进则成佛道。我应报恩者。须菩提作是念。我行此诸法实相。得脱老病死苦。我云何不念是法大恩。以是故常乐说法。复次佛有大悲心。乐说法度众生。我以佛恩故得道。我亦助佛说法度众生。是为报恩。又知今世尊。因过去诸佛得成佛道。是故我亦爱敬过去佛。如子爱敬父故。亦爱重于祖。又亦爱敬过去诸菩萨及弟子。能说法教示故。今世尊亦因此得成。须菩提深心信三宝故说。我知今世尊及法过去诸佛及弟子恩。法即是法宝。今佛过佛即是佛宝。诸菩萨及弟子即是僧宝。六波罗蜜如先说。示者示人好丑善不善应行不应行。生死为丑。涅槃安隐为好。分别三乘分别六波罗蜜。如是等名示。教者教言汝舍恶行善是名教。利者未得善法味故心则退没。为说法引导令出。汝莫于因时求果。汝今虽勤苦。果报出时大得利益。令其心利故名利。喜者随其所行而赞叹之令其心喜。若乐布施者赞布施。则喜故名喜。以此四事庄严说法。
