<!-- { "loadSidebar": true } -->
　　【经】尔时须菩提白佛言。世尊。何以故。名为摩诃萨。佛告须菩提。是菩萨于毕定众中为上首。是故名为摩诃萨。须菩提白佛言。世尊。何等为毕定众。是菩萨摩诃萨而为上首。佛告须菩提。毕定众者。性地人八人。须陀洹斯陀含阿那含阿罗汉辟支佛。初发心菩萨乃至阿鞞跋致地菩萨。须菩提。是为毕定众。菩萨为上首。菩萨摩诃萨于是中生大心。不可坏如金刚。当为毕定众作上首。须菩提白佛言。世尊。何等是菩萨摩诃萨生大心不可坏如金刚。佛告须菩提。菩萨摩诃萨应生如是心。我当于无量生死中大誓。庄严。我应当舍一切所有。我应当等心于一切众生。我应当以三乘度脱一切众生令入无余涅槃。我度一切众生已。无有乃至一人入涅槃者。我应当解一切诸法不生相。我应当纯以萨婆若心行六波罗蜜。我应当学智慧了达一切法。我应当了达诸法一相智门。我应当了达乃至无量相智门。须菩提是名菩萨摩诃萨生大心不可坏如金刚。是菩萨摩诃萨住是心中。于诸毕定众中而为上首。是法用无所得故。须菩提。菩萨摩诃萨应生如是心。我当代十方一切众生若地狱众生若畜生众生若饿鬼众生受诸苦痛。为一一众生。无量百千亿劫代受地狱中苦。乃至是众生入无余涅槃。以是法故。为是众生受诸勤苦。是众生入无余涅槃已。然后自种善根。无量百千万亿阿僧祇劫。当得阿耨多罗三藐三菩提。须菩提。是为菩萨摩诃萨大心不可坏如金刚。住是心中为毕定众作上首。复次须菩提。菩萨摩诃萨生大快心。住是大快心中为毕定众作上首。须菩提白佛言。世尊。何等是菩萨摩诃萨大快心。佛言。菩萨摩诃萨从初发意。乃至阿耨多罗三藐三菩提。不生染心嗔恚心愚痴心。不生恼心。不生声闻辟支佛心。是名菩萨摩诃萨大快心。住是心中为毕定众作上首。亦不念有是心。复次须菩提。菩萨摩诃萨应生不动心。须菩提白佛言。云何名不动心。佛言。常念一切种智心。亦不念有是心。是名菩萨摩诃萨不动心。复次须菩提。菩萨摩诃萨于一切众生中。应生利益安乐心。云何名利益安乐心。救济一切众生不舍一切众生。是事亦不念有是心。是名菩萨摩诃萨于一切众生中生利益安乐心。如是须菩提。是菩萨摩诃萨行般若波罗蜜。于毕定众中最为上首。复次须菩提。菩萨摩诃萨应当行欲法喜法乐法心。何等是法。所谓不破诸法实相。是名为法何等名欲法喜法。信法忍法受法。是名欲法喜法。何等名乐法。常修行是法。是名乐法。如是须菩提。菩萨摩诃萨行般若波罗蜜于毕定众中能为上首。是法用无所得故。复次须菩提。菩萨摩诃萨行般若波罗蜜时。住内空乃至无法有法空。能为毕定众作上首。是法用无所得故。复次须菩提。菩萨摩诃萨行般若波罗蜜时。住四念处中。乃至住十八不共法中。能为毕定众作上首。是法用无所得故。复次须菩提。菩萨摩诃萨行般若波罗蜜时。住如金刚三昧乃至离著虚空不染三昧中。住于毕定众作上首。是法用无所得故。如是须菩提。菩萨摩诃萨住是诸法中。能为毕定众作上首。以是因缘故名为摩诃萨。
　　【论】释曰须菩提已从佛闻菩萨义。今问摩诃萨义。摩诃者秦言大。萨埵秦言心。或言众生。是众生于世间诸众生中第一最上。故名为大。又以大心知一切法欲度一切众生。是名为大。复次菩萨故名摩诃萨。摩诃萨故名菩萨。以发心为无上道故。复次如赞菩萨摩诃萨义品中。此中应广说。复次佛此中自说摩诃萨义。众生有三分。一者正定必入涅槃。二者邪定必入恶道。三者不定。于正定众生中当最大故名摩诃萨。大众者。除佛余一切贤圣。所谓性地人是圣人性中生。故名为性。如小儿在贵家生。虽小未有所能。后必望成大事。是地从暖法乃至世间第一法八人。名见谛道。十五心中行。问曰。是十五心中何以名为八人。答曰。思惟道中用智多。见谛道中多用见。忍智随于忍。所以者何。忍功大故。复次忍智二事能断能证八忍中住。故名为八人。须陀洹斯陀含阿那含阿罗汉辟支佛义如先说。初发意菩萨者。有人言。初发意者。得无生法忍。随阿耨多罗三藐三菩提相发心。是名初发意名真发心。了了知诸法实相。及知心相破诸烦恼故。随阿耨多罗三藐三菩提心。不破故不颠倒故。此心名为初发心。有人言。诸凡夫人虽住诸结使。闻佛功德发大悲心怜愍众生。我当作佛。此心虽在烦恼中。心尊贵故天人所敬。如转轮圣王太子初受胎时胜于诸子。诸天鬼神皆共尊贵。菩萨心亦如是。虽在结使中胜诸天神通圣人。复次菩萨。初发心乃至未得阿耨多罗三藐三菩提。有授记入法位得无生法忍者。名阿鞞跋致。阿鞞跋致相后当广说。如是等大众当作上首故名摩诃萨。是菩萨欲为一切圣人主故。发大心受一切苦。心坚如金刚不动故。金刚心者。一切结使烦恼所不能动。譬如金刚山不为风所倾摇。诸恶众生魔人来。不随意行不信受其语。嗔骂谤毁打击闭系斫刺割截心不变异。有来乞索头目髓脑手足皮肉尽能与之。求者意犹无厌足。更嗔恚骂詈。尔时心忍不动。譬如牢固金刚山人来斸凿毁坏。诸虫来啮无所亏损。是名金刚心。复次佛自说金刚心相。所谓菩萨应作是念。我不应一月一岁一世二世乃至千万劫世大誓庄严。我应无量无数无边世生死中。利益度脱一切众生。二者我应舍一切内外所有贵重之物。三者一切众生中等心无憎爱。四者我当以三乘如应度脱一切众生。五者度如是众生已实无所度。而无其功此中心亦不悔不没。六者我应知一切法。不生不灭不来不去不垢不净等诸相。七者我应当以清净无杂心行六波罗蜜。回向萨婆若。八者我应当善知一切世间所作之事。及出世间所应知事皆悉通达了知。九者我应当解了诸法一相智门。所谓一切诸法毕竟空观一切诸法。如无余涅槃相。离诸忆想分别。十者我应当知诸法二相三相乃至无量相门通达明了。二相者。一切法有二种。若有若无若生若灭若作若不作若色若无色等。三门者。若一若二若多。从三以上皆名为多。若有若无若非有非无。若上若中若下。若过去若未来若现在。三界三法善不善无记等三门四门五门。如是等无量法门皆通达无碍。是中心不悔不怯不疑。信受通达无碍常行不息。灭诸烦恼。及其果报及诸障碍之事。皆令败坏如金刚宝能摧破诸山。住是金刚心中当于大众而作上首。以不可得空故。不可得空者。若菩萨生如是大心如金刚。而生憍慢者罪过凡夫。以是故说。用无所得。诸法无定相如幻如化。复次心如金刚者。堕三恶道所有众生我当代受勤苦。为一一众生故代受地狱苦。乃至是众生从三恶道出。集诸善本至无余涅槃已。复救一切众生。如是展转一切众生尽度已。后当自为集诸功德。无量阿僧祇劫乃当作佛。是中心不悔不缩。能如是代众生受勤苦自作诸功德。久住生死心不悔不没。如金刚地能持三千大千世界。令不动摇。是心坚牢故名为如金刚。大快心者。虽有牢固心未是大快。如马虽有大力而未大快。于众生中得二种等心。故不生欲染心。若有偏爱则为是贼。破我等心。为佛道之本常行慈悲心。故无有嗔心。常观诸法因缘和合生。无有自性故则无痴心。爱念众生过于赤子故无有恼心。不舍众生贵佛道故。不生声闻辟支佛心。问曰。若心牢固如金刚即是不动。今何以更说不动心。答曰。或时虽复牢固心犹有增减。如树虽牢固犹可动摇。动有二种。一者外因缘动如先说。二者内因缘动。诸邪见疑等。若常忆念一切智慧佛道。我当得是果报故心不动。复次菩萨应种种因缘利益众生。饮食乃至佛乐以利众生。常不舍众生欲令离苦。是名安乐心。亦不念有是心。复次菩萨乐法名为上首。法者不破坏诸法相。不破坏诸法相者。无法可著无法可受故。所谓不可得。是不可得空即是涅槃。常信受忍是名为欲法喜法。常行三解脱门名为乐法。复次菩萨住是十八空中。不随十八意行故不起罪业。住四念处乃至十八不共法。灭诸烦恼集诸善法。故能为上首。复次菩萨入金刚三昧。等心受快乐。厌于世乐增长善根。智慧方便故于大圣众而为上首。若能为大者作上首。何况小者。是故名为摩诃萨。

　　大智度论释断见品第十四

　　【经】尔时慧命舍利弗白佛言。世尊。我亦欲说所以为摩诃萨。佛告舍利弗。便说。舍利弗言。我见众生见寿见命见生见养育见众数见人见作见使作见起见使起见受见使受见知者见见者见断见常见有见无见阴见入见界见谛见因缘见四念处见乃至十八不共法见佛道见成就众生见净佛世界见佛见转法轮见。为断如是诸见故而为说法。是名摩诃萨。须菩提语舍利弗言。何因缘故。色见是妄见。何因缘故受想行识乃至转法轮见。是名妄见。舍利弗语须菩提。菩萨摩诃萨行般若波罗蜜时。无方便故于色生见。用有所得故。于受想行识乃至转法轮生见。用有所得故。是中菩萨摩诃萨行般若波罗蜜。以方便力断诸见故而为说法。用无所得故。
　　【论】问曰。佛将五百大阿罗汉。至阿那婆达多龙王池。受远离乐。欲说自身及弟子本业因缘。而舍利弗不在。佛令目连命之。时目连以神通力到祇洹。时舍利弗缝衣语目连言。小住待缝衣讫当去。目连催促疾去。时目连以手摩衣衣即成竟。舍利弗见目连贵其神通。即以腰带掷地语言。汝举此带去。目连以两手举此带不能离地。即入诸深定举之。地为大动带犹著地。时憍陈如问佛。以何因缘故地大震动。佛言。目连入甚深禅定作大神力。欲举舍利弗带而不能举。佛告诸比丘。舍利弗所入出禅定。目连乃至不识其名。佛所入禅定。舍利弗乃至不识其名。如舍利弗智慧与佛悬殊。何以言我亦乐说。答曰。舍利弗非欲于大众中显其智慧高心故说。舍利弗逐佛转法轮人。广益众生。是摩诃萨义所益甚广。是故佛说已。舍利弗次说。复次多人信乐舍利弗语。所以者何。以宿世因缘故。多发菩萨心。佛以大慈悲心故。吾我心及习根本已拔。又法爱已断故。如是种种因缘故听。舍利弗言。我见及知者见者。佛见菩萨见诸众生见等。及有无断常等邪见。五众乃至诸佛法转法轮等诸法见。是菩萨能断是三种见。故当于大众中说法。是三种见无始世界来习著入于骨髓。须菩提作是念。佛说五众等乃至诸佛法是菩萨行。何以为断诸见故说法。作是念已问舍利弗。舍利弗答。无方便菩萨欲行般若波罗蜜。观色求定相。取色一切相生色见。与此相违名为有方便。是菩萨虽观色不生妄见。而能断诸见。
