<!-- { "loadSidebar": true } -->
　　复有五种果。即现身得。何等为五。一者入慈三昧。二者入无诤三昧。三者入灭尽定。四者见道。五者阿罗汉果。若布施者即得果报。入大慈定者。能发心与无量众生安隐之乐。以与无量众生乐故名为慈心。以是慈心熏修自体。是故初起慈心三昧。即布施者得现果报。又入无诤三昧者。悉能防护一切众生诸烦恼心。以广摄取利益众生熏修自体。是故初起无诤三昧。即布施者得现果报。又入灭尽定者。则能摄取无量功德。以取无量功德熏修自体。以此三昧似于涅槃。是故初起灭尽三昧即布施者得现果报。又见道者离见道烦恼。以圣道力熏修自体。以是义故。初起见道即布施者得现果报。又阿罗汉果者。远离修道一切烦恼心得自在。是故初起阿罗汉果。即布施者得现果报。又菩萨摩诃萨布施果者。如无尽意修多罗中。及余一切修多罗中广说应知。而诸菩萨摩诃萨等。修行布施胜余人施。离自取乐为欲利益他众生故。而行布施。又复略说。菩萨求于二种法故。而行布施。一者求于大富资生故。二者求得成就波罗蜜故。
　　又复菩萨起如是心。我若无有多资生者。虽有施心而无财物可以布施。是故起心为欲成就资生大富施与众生。依此施故怨亲平等摄取利益。是故菩萨见依布施故。得成就无量福德。一者能摄取怨。二者恒常给济一切众生衣食等物。三者心不怯弱。四者余亲不欺。五者常为众人敬信尊重。六者一切眷属信受其语。七者入大众时心无怖畏。八者一切怨敌不能伤害。九者亲属欢喜。十者现果资生常有不空。十一者常为他求。十二者所作已办。十三者情所爱敬常自围绕。十四者所不爱敬皆悉远离。十五者所有成就世间出世间利益胜事。常为一切亲属所庆。十六者若无利益一切诸亲则怀忧恼。十七者护一切恶。十八者自令安住诸善法中。十九者见他神通心不欣尚。二十者恒常赞叹一切功德。二十一者覆藏诸过。二十二者弃舍一切非丈夫相。二十三者成就一切大丈夫相。二十四者无有贫穷下贱乞人看施主眼。二十五者一切求心称事满足。是故菩萨摩诃萨。深见布施有如是等无量功德为欲利益一切众生。自能成办如是力故。信喜布施以依信喜行布施故。则能满足檀波罗蜜。
　　问曰。为从胜心成就清净布施果报。从胜福田成就清净布施果报。答曰。有人言。从胜心故。成就清净布施果报。何以故。现见施事是一而果报差别。犹如种子。此义云何。犹如种子地等是一。而依种子见有胜果。如是施物是一。而依胜心乃至施畜生等。以心力故得人天果。转轮圣王声闻辟支佛佛菩提果。以是义故。依于胜心得胜果报。是故得知胜心为重。此复何义。若施事是重。依施事故成就清净施果报者。离重施事以慈悲心施与畜生施与福田如布施佛不应成就清净施果。又若离快胜尊重心等布施如来。应得成就清净施果而实不成。以是义故。成就清净布施果报。心为胜因。而施事福田能生胜心。依此义故。如来经中赞叹福田。复有人言。依胜福田依重施事成清净果。何以故。以闻布施不知福田得胜果报。此明何义。不识佛等功德福田布施佛等得胜果报。如有猕猴施如来蜜。及婆私咤加尸迦等。又如女人爱念心故。以诸幡盖及华鬘等本心实欲供养儿塔。而实供养辟支佛塔。谓是儿塔。从辟支佛得无量福。不从本心儿边得福。如是等以是义故。从胜福田及以重事得胜果报。不从心得。故知福田施事为重。又有人言。不知福田无福田事。不得成就清净施果。如有一人施尼乾子生罗汉想。而不成就清净果报。又有人言。心以福田及施事等三种和合。此明何义。若布施者。从所尊重起布施心。知福田等无量功德。值遇诸佛如来福田。或时值遇如来弟子。从尊重心起布施心。所可施物是难舍事能舍布施。三种和合方得成就清净果报而心为重。以是义故。此三种中唯心一种为重为胜。是能舍主能施主者。问舍主施主有何差别答曰。有乞求者持他物施是能施主。持自物施是能舍主。又有人来乞。持自物施是能施主若人发心求贵重物。而口不言。知心即施是能舍主。又布施物时悭心数数中间隔起是能施主。若无悭心数数起者。是能舍主。又虽施他物以悭心故自求果报。是能施主。若施他物不以悭心专求自果。是能舍主。又离喜等心而行布施。是能施主。共欢喜心于三时中不悔心施。是能舍主。又若求未来胜果报者。是能施主。离世间报求涅槃果是能舍主。又若施求于现在未来及涅槃果。是能施主。若发心求大菩提果。唯大悲心施与众生是能舍主。成就善知回向方便者。问曰。何故说戒施后次说善知回向方便。答曰。为欲示现异道功德故。此义云何。外道人等求自乐故。修戒施等回向三有。又声闻人辟支佛等。亦自为身求涅槃乐。修戒施等回向涅槃。诸菩萨摩诃萨为利益他求大涅槃。以慈悲心一味等。心与众生。乐修戒施等回向无上大菩提果。以戒施等同彼外道声闻辟支佛。是故如来示现回向胜道功德说戒施后。次说善知回向方便。又修戒施等贪著世间乐果报心难可防护。是故如来说施戒后次说善知回向方便。此明何义。以戒施等非三昧行。唯取欲界天人之中净妙色等境界果报。而彼净妙色等境界。虽作心护贪等烦恼不可得离。何以故。以于过去无始世来习贪爱等染著境界以心取彼色等境界难防护故。而诸菩萨彼时修行地方便法。即于彼时虽复未离贪等烦恼。而修戒施贪等烦恼不能染心。又为断疑。是故如来说戒施后。次说善知回向方便。此示现何义。世间有人。疑于菩萨不离烦恼修戒施等。以利根故观有为法。一切皆悉苦空无常。修戒施时贪等烦恼为染菩萨不染菩萨。为断彼疑。菩萨尔时为欲利益一切众生。舍自利益乃至不求转轮王处乐果报事。唯为一切众生乐故。求佛菩提。所有善根回向涅槃。以是义故。菩萨虽复未离世间。一切世间所有过患不染菩萨。又依清净戒回向清净故。此明何义。以依清净持戒之力。是故能舍以舍力故。诸所求法皆悉成就。是故如来说戒施后。次说回向方便。是故如来修多罗中说。持戒人所愿所作皆悉成就。何以故。戒清净故。

　　　　弥勒菩萨所问经论卷第六



　　　　弥勒菩萨所问经论卷第七

　　　　后魏天竺三藏菩提流支译
　　问曰。应说回向义及说方便义。云何回向义。云何方便义。答曰。若回余处善根功德向佛菩提。是名回向。又依佛菩提起修行心。无量种门于一切时于一切处集诸善根。为欲证得一切种智。依于世谛境界般若。回向方便普令转来故。此明何义。以诸菩萨依于世谛境界般若知因似果。修有量因深心成就菩萨不共道功德等。增长胜法置于无量果报之中。是故名为回向方便。
　　又以同胜回向故。此明何义。以略说菩萨摩诃萨有二种回向。何等为二。一者同回向。二者胜回向。同回向者。一切善根皆悉回向萨婆若智。胜回向者。如无尽意修多罗布施果中说。须食与食具足命辩色力乐故。须饮与饮离渴爱故。如是施衣得色施乘得乐施灯得眼。施音乐者得净天耳。如是乃至施髓脑者得金刚身坚固不坏如是等。又同回向者。为与一切众生乐故。胜回向者。未生信心者令生信心故。若有破戒者。令得持戒故。若无闻慧者令得闻慧故。若有懈怠者令得精进故。若有喜忘者令得忆持故。若心散乱者令得禅定故。若无智慧者令得智慧故。若有悭惜者令成就舍故。如是等。又同回向者。为满六波罗蜜故。胜回向者谓舍外事故。为令一切众生具足大富资生故。舍手脚等一切肢节。及以诸根为令一切众生具足诸根手足等故。如是等回向一切修多罗中广说。应知。又为欲清净诸佛国土。是故回向。此义云何。菩萨为欲清净四种义故。檀等诸白法回向佛菩提。何谓四种。一者为欲清净诸佛国土。二者为欲清净菩提之心。三者为欲教化淳熟清净众生之心。四者为欲清净一切佛法。而菩萨不为得世间位故回向。不为求于自身乐故回向。不为取声闻辟支佛地故回向。又施等布施远离尽因回向。以诸菩萨取一切种智因。是故菩萨善知回向方便。又菩萨有四种事施等功德尽。何等为四。一者不回向阿耨多罗三藐三菩提。二者求于世间人天生处。三者无回向方便。四者亲近恶知识。如是菩萨一切施等善根尽灭。若菩萨行布施等。若三种法常现前者。菩萨尔时施等功德远离尽因能成一切种智。何等为三。一者正遍知菩提心。二者怜愍众生。三者不违如来言教。
　　又以摄受方便故。此明何义。以诸菩萨乃至摄取微少善根能成就广果。以即彼布施等世间众生取天人果报。即彼布施等诸菩萨摩诃萨取佛菩提。是故菩萨成就回向方便。如如来方便修多罗中说。又善男子。菩萨摩诃萨以方便智乃至舍一口食施与一人。则能遍满一切众生。何以故。以菩萨有方便智慧故。以一口食乃至施与畜生。而心常共一切众生。以彼善根皆愿回向一切种智。菩萨布施为二种事。是故施与一切众生。一者求一切智地。二者回向大菩提。复次善男子。菩萨摩诃萨以方便力施布施时六波罗蜜皆悉满足。何以故。以诸菩萨摩诃萨见乞索人时。摄伏悭嫉心增长大舍心故。即得成就檀波罗蜜。又诸菩萨以自身持戒布施持戒人所有破戒人令成就持戒。是名菩萨摩诃萨尸波罗蜜。
　　又诸菩萨慈心不嗔心定心布施。是名菩萨摩诃萨羼提波罗蜜。又诸菩萨布施佉陀尼蒲阇尼等。种种饮食身口意业去来进止。是名菩萨摩诃萨毗离耶波罗蜜。又诸菩萨施布施时。专心一念欢喜不散乱不求余事。是名菩萨摩诃萨禅波罗蜜。又诸菩萨施布施时。观察法相。谁是能舍谁是能受。谁受果报。是菩萨如是观察不见一法。以不见一法谁是能舍谁是能受谁能受果。是名菩萨摩诃萨般若波罗蜜。如是等方便修多罗中所明回向方便。应知。
