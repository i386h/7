<!-- { "loadSidebar": true } -->
　　述曰。此师意说。例于识体五种义同。一异熟。二所缘行相俱不可知。三缘三种境。四五法相应。五无覆无记。前虽已有本识八门。随其所应故但有五。于十义中此别开不可知为一门　然但有四。除自相．一切种．及行相．并舍受俱。因果不断。转舍时位。在例后明。此例以前。如其所应亦如是故　问本识五法俱。触等亦如是。触虽不与触自相应。五法是同随应相例。本识行相即是了别。触随所应应例行相。令心．心所同触前境。是触行相故。余例难亦然　答余门通故可咸相例。行相既言了别。何得触等例同　此不成救。与识相应既言触等。触等亦应与自俱故　此理不然。随所应有触．非触俱。相应有五法。五法相应例得同。了别在识不通余。何得触等例行相。了别行相在于识。亦令触等例皆同。与舍相应不在受。亦应受等例成失。此上二说义虽未周。以理而言亦无妨难。
　　论。有义触等至无简别故。
　　述曰。此难陀论师等多人为此解。初许触等受熏。后被难已转计。方言缘种名一切种　此第三说例上五门．并不可知。即有其六。谓从异熟乃至无记。除识自相．行相．受俱。颂言触等。即是自相。故不须例　此论体例。若正义无违或合为一。若邪宗谬义假作别师。非必异说今此别师。
　　第四师破。
　　论。彼说非理。
　　述曰。第一非也。
　　论。所以者何。
　　述曰。第二彼问有何所以。
　　论。触等依识不自在故。
　　述曰。三论主答。既非心王故不自在。前第二卷于可熏中有自在义　世亲摄论四外别立有自在义方能受熏。
　　论。如贪信等至能持种子。
　　述曰。染中举贪等取嗔等。善中举信等精进等。既如贪等故。不可说触等同识能持种子。此乃不例一切种门　问所熏有心．及心所。心所不自在故不受熏。能熏之中有心所。心所不自在故非能熏　答心所有增减义具可能熏。心所不自在故非所熏摄　问何故受熏则遮心所。及其能熏心所亦得　答为因据有力。心所亦能熏。受熏须报主心所非所熏　问心所为因能熏言有力。心所为果有力言所熏　答心所能熏无过失。心所亦能熏。心所受熏过失多。心所非所熏　问何故能熏即言无失。为所熏者过失便多　答为因之日有力而是能熏。为果之时无力乃非所熏　问何者名过失　答顿生六果失　问何故心所受熏。后时顿生六果。心所能熏。后果不顿生六。　答心所受熏。即能熏心．心所。一念便熏成六种。后生现时顿生六果。心所能熏。相分．见分。但随己数而熏。非一一法皆有六种。即所熏无顿生六果。唯熏心王一体法故。若六法受熏。便有三十六种见．相分种。各自生己现行本识等。即有顿生六果之过　问如缘本识增上缘中熏成种时。同时心所亦熏成本识种。缘彼心所亦尔。何故心所能熏。所熏无顿生果之妨　答即能熏心王。缘本识及五数熏成种子。此种后时。生本识及五数现行。能熏心所不熏彼本识。及五数种。此相分熏种。但生自相分现行。非亲生彼本识等故。故无此妨　问心所能熏。何不同彼心王能熏。俱生于彼本质之法。心所能熏。即生自相分现行。不生本质耶　答若能熏之心是一。缘本识及五数。所熏有六故即熏六个。能熏之心后种生现行。顿生六果妨。不可论其本质生与不生。所熏六种乍可论其本质．影像。其所熏不然　此亦不然。受熏例应尔。心所生影像。心王生本质。由是义故。如实义者。如缘本识熏种之时。能熏心聚。共熏成一本识之种。此增上缘。本有种子为因缘故。无顿生六果之妨。多种生一芽。因缘便无此事。增上缘等理亦无失　又设能熏各各熏一本识种子。虽为六种。六种共生一果亦无妨难。能持之识体是一故　论所言如贪．信等不能受熏。此对难陀亦熏心所。非对经部。经部说心所亦非所熏故。如摄论云是能依故。不自在故。若对彼宗有立已成之过。由大乘异师。亦有说心所是所熏故。今以为喻　量云。第八五数。应非所熏。是能依故。不自在故。如贪．信等　若尔七识应是所熏。既是自在．及所依故　此亦不然。因明者说但遮能依心所体是所熏。不表七识心王是所熏法。触等五法既非所熏。如何同识能持种子　又以不能持诸种子。为第二宗于理无失。文有宗二因．喻唯一。
　　四第三师言。受熏何失　五论主牒破。
　　论。又若触等至有六种体。
　　述曰。即一有情能熏所熏。随是何法有六个种。以六法体为所熏故。一．一所熏有一种故。
　　六外人复言。六种何失。
　　论。若尔果起从何种生。
　　述曰。此即第七论主复征。若尔果生从何种起。
　　八外人复云。皆从彼起　九论主复云。
　　论。理不应言至生一芽故。
　　述曰。成业论中广破此义。量云。别能持中六种种子。应不共生一果。因缘性故。如六能熏。能熏虽有六现。不是因缘共生一果种　若尔杂集第八卷如何通。彼许多因生一果故。如五无间业受一期报故　成业论中自解此妨。可许多缘生一果体。不许多因能生一果。因缘辨体无此事故。前立量中。已有因缘因果言故。
　　十外人转言。熏种虽多。生果之时但从一种　此下十一论主复非。
　　论。若说果生至便为无用。
　　述曰。初二句牒。下二句难。此就见分能熏为论　问既尔护法等如何释此文。新旧之种若随用一。旧新种中一无用故。又能熏有六熏成六种共生一果。为难亦尔。此乃自违。不劳他语　答曰。新旧因缘。能熏有六熏成六种势力齐等。俱逢缘合可许此类共生一果。如一麦中有多极微。可许同生一芽等果。非许一一微各各生果故　若尔成业难多种生一芽何为会释　彼破经部色．心二法各各有种共生一果。如二麦等共生一芽。非此所许。今五数中各有种子共生一果。故是所非。若一识中同类种子共生无妨　故此文言。若一种生余无用等。不尔此言深为自害。若能持是一。多同类种许共生一果。若能持是别。虽同类种。不许同生果。
　　十二外人云。次第生果　十三论主复难。
　　论。亦不可说至势力等故。
　　述曰。同熏之种。一生果时余亦应生。熏习同时势力等故。如生果种故不可说心种先生。余触等种次第生果。此中比量易而可知。
　　十四外人复云。六果顿起。
　　十五论主复难。
　　论。又不可说六果顿生。
　　述曰。此即总非。
　　有何过失。
　　论。勿一有情至俱时生故。
　　述曰。若六果生便有此失　彼若救言如摩醯首罗面有三目。复有龙王有八万眼。有六种体。于理何违　难此不尔。不可说心中之种生此眼。心所中种能生彼眼。即应一念有六本识。又无多眼者。彼如何通。故唯心王持种于理为善　又如人二眼。识但是一。多眼龙王何必识多　又若许尔即一有情有六本识。便为六身非为一体。
　　次第十六彼复转救。
　　论。谁言触等至持诸种子。
　　述曰。外人转计。此即不例同于本识持种受熏名一切种。
　　故第十七论主复问。
　　论。不尔如何至名一切种。
　　述曰。问触所由。
　　次第十八外人复云。
　　论。谓触等五至名一切种。
　　述曰。此解似种。　本识变种能生果故名为真种。触等与识同一所缘。故彼亦能变为种子。不能生果名为似种。
　　十九问彼何故须然　二十彼答。
　　论。触等与识所缘等故。
　　述曰。此显三因触等似种。若不缘种。心．心所法所缘。便有不同之失。
　　论。无色触等有所缘故。
　　述曰。生无色界既不缘色。不缘种者。此何所缘。
　　论。亲所缘缘定应有故。
　　述曰。若但缘本识相分之种。自不须变。即无亲所缘缘。自无相分故。便非唯识。心外取故。若托彼变但是疏缘。不于触等之上现影像故。
　　论。此似种相至生现识等。
　　述曰。无实用故。不能生现识根境等　等者等取诸根．境等。
　　此如何等。
　　论。如触等上至非识所依。
　　述曰。心所所变似眼根等。不能为依亲生五识。亲生五识者。心王所变故。色等亦尔。亦非实碍。此六眼根等。同时同处不相障碍。
　　论。亦如似火无能烧用。
　　述曰。此显同喻。镜中之火名为似火。无烧用故。
　　此上并是第三师救　次二十一论主难云。
　　论。彼救非理至而相例故。
　　述曰。谓若是触等缘似种相名一切种。即是第四缘境之门。在第三门一切种后执受处中方应相例。如何于前一切种中乃例缘境。
　　论。由此前说至有重言失。
　　述曰。此显正义。由此理故。前句所说一切种言。定目本识有彼受熏能持种义。不目缘种．似种等义。故不可以触等五数缘种为例　若不是说受熏持种名一切种尔者。本颂乃有重言之失。上解一切种已言缘种。下解执受中复言缘种故　若彼救言缘种子者名一切种。执受处中说有根身。无重过者。理亦不然。世亲摄论第一引阿毗达磨经言。执受有二。一五色根。及根依处。二相名分别习气　种子可执。复是所缘。与身别明此有何位。故所说非也。
　　二十二第三师问。若不如我所说义者。亦如是言应有简别。以不许例持诸种故　次二十三论主复答。
　　论。又彼所说至定不成证。
　　述曰。此总非也。
　　论。勿触等五亦能了别。
　　述曰。此下正难　了别。唯是识行相故。
　　论。触等亦与触等相应。
　　述曰。上勿字流至此。勿触等五与触等相应。以说本识触等相应故。不尔如何触等相例。
　　论。由此故知至非谓一切。
　　述曰。由此理故。故知颂中亦如是言。随所应说。若前若后。性相求故应可例有。随理无违即便相例。非谓一切皆令例之。此例几门。即有六门。前第二师例同五门。今加断舍随所应故。余不例者准义可知。以随文便中间相例。故亦可许例于舍位。欲显初后皆有例法。及非例法。故中间说触等相例。若最后句方说例者。恐谓一切皆合例故　上来虽有多文。非是正明本识。例彼触等义门分别　下第七段。即是第九解本识因果法．喻门。是本颂中第九句恒转如暴流也　于中有二。初问。后答。将欲解文寄问征起。
　　论。阿赖耶识为断为常。
　　述曰。此为问也。前解自相唯阿赖耶。今分别中依自相说。
　　论。非断非常以恒转故。
　　述曰。此第二正答所问　于中有三。初解本颂。次破外执。后劝归信　初中有三。初解法。次解喻。后总结　解法中有二。先举所明因果之法。后广解释。此即初也　举颂二字正答前问。经部师等持种色．心。无色无心有时断灭　僧佉自性。虽为法种仍体是常　为简彼宗言非常断。
　　恒义如何。
