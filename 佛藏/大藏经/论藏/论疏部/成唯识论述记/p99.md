<!-- { "loadSidebar": true } -->
　　述曰。以此恶作唯戚行转。故与忧根相应。不与喜．乐相应。通无记性故。与舍根相应。下论说言于无记法亦追悔故。与舍俱也。以非五识俱故无苦　问若善．恶追悔亦通舍不　答曰不然。恶作强思生善．恶。与忧必俱起。若无记追悔。即无记威仪．工巧心中俱。或于善染相续未位方与舍俱。故善．染时俱即无舍受。舍受亦通戚行。但不多分别故名为舍。非无戚行也。故恶作戚行得与舍俱。强思生故。非善．染舍可与俱也。与萨婆多别。彼唯忧俱。故离欲舍。此与舍俱。圣者犹有　此解不然。违下文故。应说恶作多与忧根相应。舍俱起者是彼伴类。若无染．善者。无记亦无故。亦离欲舍。圣者起悔但是恶作。非体是悔。善中是厌。无记即威仪．工巧惠。忧根无故。悔离欲舍。离欲舍者行相粗故。世间离欲其种犹在。有漏离欲退．可起故。非如圣者亦断种故。
　　论。睡眠喜忧至中庸转故。
　　述曰。睡眠与欲界意识俱一切受相应。以睡行相通欢故喜受俱。通戚故忧受并。中庸故舍受俱。如次第配。
　　论。寻伺忧喜至意乐俱故。
　　述曰。寻．伺与四受相应初定意有乐故。然此师说寻．伺五无一向定义。以不言与苦欲界乐俱故。此即意识无苦师义。
　　论。有义此四至意苦俱故。
　　述曰。第二师说。此四亦苦受俱。意有苦故。悔增至三眠增至四。极苦之处亦有眠。寻．伺增至五受。俱起寻．伺。大论第五不言与苦．乐俱者。如前已会。此据实理。彼约别义。
　　论。四皆容与至不相违故。
　　述曰。第五别境相应门。皆五得俱。能缘行相。及所缘境。不相违故。
　　论。悔眠但与至轻安俱故。
　　述曰。自下第六与善俱门。初二唯与十善容俱。欲界无轻安故。前第六卷善中。虽有异解欲有轻安。无是正文。故今据后说。设许亦有亦无轻安。非定引生故。寻．伺十一俱。增轻安故。有人云。三藏言。西方有二说。一云未至定有寻．伺。非根本地者不然。寻．伺支非未至故。论有诚文说初静虑也。
　　论。悔但容与至贪等细故。
　　述曰。自下第七十烦恼俱门。悔行相粗必独生。染分不与贪等九法并起。唯无明相应。贪等行相细故。此据多分不许余俱。下文邪见悔修定。则说与俱邪见与嗔俱故。悔亦与邪见．嗔俱。此文不尽理。又先行施后生追悔。悔与贪俱。有言我何意作此事。即分别我见亦与悔俱。合嗔．邪见．贪．我见得俱。此中约粗相不得　又解必不得俱。与悔间起非必相应　问忿等独头生许慢等俱起。恶作别头起。应贪等俱生　答忿等嗔等分。如本得相应。恶作别有体。非与贪俱起。何故忿等各别起耶。于自十中各别起故。
　　论。睡眠寻伺至不相违故。
　　述曰。此三与本惑并得俱起。如大论第七染污分别说。设追悔往恶而自邈责。恶作亦不嗔俱。与恶作间生实不俱起。设说俱者间生名俱。后三种十皆俱。所缘．行相俱不违故。
　　论。悔与中大至皆起彼故。
　　述曰。下第八随惑俱转门。悔中大俱。遍与不善染心俱故。与忿等十不得俱起。各自为主。如忿等十自不相应。眠等三法二十皆俱。于梦等中皆容得起忿等法故。
　　论。此四皆通至亦追悔故。
　　述曰。第九三性门。于中初总。后别。四皆通三性。如五十五．五十八。对法等同。此中恶作何以通无记。以于无记业亦追悔故。于无记业虽不定起无记之悔。起无记悔必依无记业故　问何故显扬第一。恶作染．不染。善．不善。不言无记　彼顺小乘故。多分起故。唯说忧俱者故。
　　论。有义初二至有寻伺故。
　　述曰。下第二别释中性门。悔．眠唯生得善。恶作行相粗而体鄙。其方便善体必微细。殊胜法故不通方便。睡眠昧略故非方便起。故于闻．思位中虽有起者。而非加行善。加行善间起故。设睡眠中而缘法义。但生得善非强思生。任运起故寻．伺二种通加行善。于闻．思．修三位皆有寻．伺故。闻所成等者。显因闻所成诸法皆是此故。若唯言闻惠。即狭劣也。
　　论。有义初二至有悔眠故。
　　述曰。闻．思等位悔作诸恶。于眠等位思择义故。
　　次应辨染。以见．修等后自有门故先不说。
　　论。后三皆通至解粗猛故。
　　述曰。染谓有覆。净谓无覆。于染．净二无记。眠等三皆通。即欲界修道二见俱有眠等故。初定有寻．伺故。恶作非染无记。以解粗猛故。不与二见俱。染必不善故。
　　论。四无记中至非定果故。
　　述曰。染无记中。无别相故略而不说。净四无记中。悔唯是威仪．工巧二法。威仪．工巧二法。四无记中是中二故。谓异熟为第一。变化为第四故。以彼恶作行相粗猛。不与业异熟心俱。非定果故。亦不说与变化心俱　此说异熟有二。一谓业果。即此中说。二谓法执。亦通染故。此不说之。前说染无记不通恶作故。其余无记心。虽不缘威仪等。亦是彼摄。非异熟生。此中说言恶作不通异熟性故　又解彼不缘威仪等。心法执皆异熟无记。亦恶作俱。此中且据业果者说。应勘诸论。佛地二障中等文。
　　论。眠除第四至亦得眠故。
　　述曰。眠非变化心俱。非定引生故。增异熟心俱者。眠中亦有住异熟故。此异熟生心非实异熟。寻．伺亦然。不与第三第八识中文相违也。
　　论。寻伺除初至名等义故。
　　述曰。除异熟心。异熟心解微劣。不能寻求伺察名等法故。大论第一七分别中说。不染污分别此有善．净无记。善谓随与一信等善法相应。非谓信等别唯起一。此总举善。随设与一即名为善。不染分别故。彼说净无记与此同。此文但说不与业果异熟心俱。非法执类异熟心也。彼可与俱。
　　自下第十界系门。有三子门第一子门。明界所系。
　　论。恶作睡眠至皆静妙故。
　　述曰。二唯欲界。所以者何。以余二界妙故无有。妙者胜义。若身有疲极忧根等故方有眠．悔。彼无此等。故名为妙。其后寻．伺及初定者。以余上地皆是静故。寻．伺嚣繁非静。非静故静处无有。或静及妙皆通二种。
　　第二子门上下相起。
　　论。悔眠生上至亦起下上。
　　述曰。二法生上不起下者。极粗恶法故。无所用故。不假起故。上不起下。其邪见者悔修定者。是本有位。诽谤涅槃。色界中有无容起悔。此不违下　又解即色界中有起悔。亦是生上起下。今据多分。及生有故言无也。此二非上地所有。不说下起上　寻．伺通二地。下得起上。上得起下。欲界入初定名下起上。第二定以上至第四定。起初定及欲界邪见。辨无色界起下色欲界润生心等。故名上起下。
　　论。下上寻伺能缘上下。
　　述曰。第三子门。下上寻．伺互得缘上下。境界宽故。欲界者缘上二界。色界者缘上下二界地。
　　论。有义悔眠至极昧劣故。
　　述曰。第一师有义。悔．眠不缘上。以此恶作行相粗近。其眠行相极昧略故。无有梦中缘上界故。或缘上名非缘上地。
　　论。有义此二至所更事故。
　　述曰。第二师说。亦缘上界。有邪见者悔修定故。悔得缘上。亦通增上慢邪见中有中谤灭而悔修定。即是生上亦起下悔。前文约多分。此据实义　又解彼时极促不容生悔。此据本有位邪见．悔俱故。无生上起下悔失　梦能普缘曾所更事。所更事中通上地法及定等故　上烦恼等皆以三界分别此理。故应生上起下恶作。谓中有中起邪见者。悔先所作事。论不许悔与九本惑俱。故邪见时无容起悔。即是别时起得此悔。非与谤灭心俱。故不相违　又解据实。亦邪见俱。及有嗔俱。论据多分不许与邪见．嗔等俱。许俱义稳。
　　下第十一学等三门。
　　论。悔非无学离欲舍故。
　　述曰。以离欲时要舍彼故。第三果等。于无记事等要不追悔。已审决故。若尔岂无悔先身作恶等耶。此即是厌。非谓悔也。无记设悔。即工巧等惠。悔随忧根有无。行相同故。如彼虽有愁戚。或是舍受等故。说是学者。顺诸有学有为善法皆名学故。
　　论。睡眠寻伺至皆无学故。
　　述曰。皆通三种。善法欲以去皆名为学。无学身善法皆名无学。故对法第四。六十六．五十七中皆通此说。不能烦引。
　　论。悔眠唯通至势力起故。
　　述曰。十二见等所断门。分为二段。初解悔．眠。后解寻．伺。此初也。初二悔．眠。通见．修断不通不断。论有唯言。小乘唯修断。今通见断者。亦邪见等势力起故。缘见等生故。
　　问苦根非无漏。无学成就名不断。睡眠应亦然。
　　论。非无漏道亲所引生故。
　　述曰。谓苦根在五识。由无漏后得智位引。或引后时五识等生。非悔．眠二有此义故。
　　问忧根虽非无学。二十二根中仍名不断。何恶作等不如是也。
　　论。亦非如忧深求解脱故。
　　述曰。其彼忧根。五十七说随顺行相。深求解脱故不同恶作。忧根许为三无漏根故。如对法第十。
　　论。若已断故至非所断摄。
　　述曰。六十六说。无学身有漏一切法。皆名非所断。皆已断故。何故今眠不言非所断。以此义故眠亦是非所断。据求无漏无漏所引即非非断。恶作虽悔先恶求涅槃等。然不深求。行相浅故。不同于忧故深言简　又解此据多分不得者。有求出世深生悔故可名不断。若无漏引名为无漏。眠虽亦然。远引生故。但非亲引。故亲言简。
　　论。寻伺虽非至非所断摄。
　　述曰。下文有二。初总。后别。此文总也。二法虽非无分别智真无漏道相应。名无漏引。或加行时引无漏道故。从后得智之所引生。俱时引故。亦通非断等。此解即通无漏师义。后解虽非正智。及后得俱真无漏道。而能引彼如忧。从彼引生如苦。亦通非断。后解即不通无漏师义。
　　论。有义寻伺至是分别故。
　　述曰。下别解也。非所断者。于五法中唯分别摄。唯有漏故。论决判彼是分别故。大论第五说寻．伺决择四句云诸寻．伺皆分别。有分别非寻．伺故。今以为证。
　　论。有义此二至寻求等故。
　　述曰。于中有三。一证。二理。三会。此初也。亦五法中正智所摄。显扬第二等说正思惟是无漏故。宁知思惟体即是寻。显扬第二．大论第二十九。皆云彼正思惟能令心寻求．极寻求．趣入．极趣入等故有等言。寻求者寻也。
　　论。又说彼是言说因故。
