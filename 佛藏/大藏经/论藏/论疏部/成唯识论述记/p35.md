<!-- { "loadSidebar": true } -->
　　有解云。种望于种为因果。若许同时非因缘。见分望见虽同时因果。即非因缘摄　若尔种望现起类亦应然　故应更解。种望于种许同时生。体便无穷。自类许有同时生故。即一刹那有多种生。都无因缘。不许后种更生果故。现行望种名为异类。虽亦熏种。后种未生果故非无穷。于一刹那无二现行自体并故。所生之种由此不可更生现行。种望于种类亦应尔　问若尔如何本有同念得生新熏。体相违故　此不同时。如世第一法无漏。缘增本有种子。牵生后念任运自类法尔之种。复能为因生于后念一新熏种。本．新二种缘力既齐同生一现。故无同念种生种失　此亦难解。若本有种更生种子。便一念中有四法也。谓一本有。二本有所生。三新现行所熏。四是现行。如何可说三法展转　今释。不然。即本有种．及现行为因缘。生一新熏种故但三法　又解。本有种望新熏种非其因缘。现行能熏为因缘故。即是本有唯望现行。现行唯望新熏。为因缘故。由此别脱戒。体不增。而用增。与道定戒相似。定．道二戒既是现思。故唯念念是用增非体　前解即与别脱戒体用俱增义。
　　此中虽显与果俱有望现行说。可现在时说为因义。种望于种既许异时。若入过去何者因义。
　　论。虽因与果至无自体故。
　　述曰。其因与果有俱者。谓生现。不俱者。生自类。虽俱．不俱而要现在可有因用。以有体故。若入过去即无因用。体已灭故。未来亦尔。因用未生体无有故。
　　问为因既通种与有种。何故此言与果俱有。
　　论。依生现果至与果俱有。
　　述曰。依生现行果之种子名为俱有。不依引生自类名种　何故尔耶　能熏生故。望异类故。果现起故。相易知故　种望于种非能熏生。非异类故。非现起故。非易知也。此中不说　故摄论第二云。不生现行名为种类。生现行时名为种子　胜军如何释非即此刹那。以彼计执因果同世故　云何复释无种已生文　如彼抄会。如瑜伽论第五十六。别抄有文。及下第四可披解也。
　　现行能熏转识等应名种子。
　　论。三恒随转至方成种子。
　　述曰。谓要长时其性一类相续无断。至得对治道。名至究竟位。各各究竟故。
　　论。此遮转识至不相应故。
　　述曰。遮七转识．及色等法。不得为种子。此但言心。实亦遮色　经部六识等能持种子。亦此中破。以三受转变。缘境易脱故。
　　论。此显种子自类相生。
　　述曰。即显前种生后之义。此非俱有。俱种摄故。摄论无此　问第七识亦至金刚心方断。何不名种　答十地等中以转变故。缘境易脱故。未对治已即转变故。种子不然　若尔如何名有受尽相种子．无受尽相种子。名言无记种生果无量无尽。可恒随转。善．不善等种生果有限。如何恒转　答曰。彼据生果有分限。名有受尽相。非种子体未得对治。即灭无余　又有分熏习名有受尽相。名言熏习名恒随转。此等种唯有自类生果恒随转。即是与果不俱有名种。此阙恒与果俱一义　若阙一义得名种子。其第七识阙恒随转。应名种子　此不应尔。今于此中。正以生灭．恒转二理显种子义。余但别遮。非正显故。其第七识为种不成　又说种子具有六义。非显具六即是种子　又此自类亦非种子。不与果俱故。无性摄论说非种子然名种类　此显自类至对治位非得种名。生果之时可名种子。但若生果必俱时故。若论其体。自类之时亦名种子。非现行故。此但任运牵生后果。若缘具胜种子势增。有胜与果用起之时。方名种子　无性显此二位差别。果俱名种。不尔名为种类　今此约非现行谈其体说总名种子。亦不相违　又显种子具斯六义。非说念念皆具六义故皆名种　然应分别。若具六义方名种子阙一不成。无性有情第七。阙与现果俱故非是种子　若尔即未生果时恒随转种。应不名种　由此应释。对治道起。谓令不生现行等位。如见道中无想定等。据其体有。修道方除。据果不生种见道断。以尽已来无与果俱义故。今言与果俱者。至对治道起已来。有与现行果法。俱现和合之义名为种子。非要此念与现和合方名种子。不尔便于一界不成三界诸种子。种子成就义便不成。故知不约刹那而说。约后能有与果俱义以显自性　无性所言不生果时名种类者。约毕竟不生当果为论。如见道中无想定等。
　　若恒随转得名种子。应善种等生不善等。
　　论。四性决定至方成种子。
　　述曰。谓随前熏时现行因力故生善．恶等。功能决定非杂乱生。
　　论。此遮余部至有因缘义。
　　述曰。遮萨婆多等。善法等与恶．无记等。为同类因。有因缘义　夫因缘者。辨自体生。性相随顺。以善等不辨恶法等自体。又不相随顺。何义是因缘　又异熟因通善．恶性生无记果。遍行因等是异性果。俱有因取异熟．无间士用等果为因亦然。
　　若要善等种方为善等因。种既恒有。应顿生果。
　　论。五待众缘至方成种子。
　　述曰。谓自种子要待众缘和合。种子转变起取现行等诸果作用。功能殊胜方成种子。故种自类非因缘合。不名种子。
　　论。此遮外道至恒顿生果。
　　述曰。谓外道执。别有一法名曰自然。不待众缘恒顿生果。此方外道为计亦然。大梵．时．方等计亦尔。同此所遣。此中且举一自然义。
　　论。或遮余部至非恒顿生。
　　述曰。三世有执。缘体一切时有。即恒非无。今言待缘种方生果故遮彼执　若缘恒有应恒生果。种既不许恒时生果。故缘恒无。
　　问若设有缘善等性定。应善色等种生善心等果。
　　论。六引自果至方成种子。
　　述曰。谓于别色．别心等果。各自引生方名种子。非善等色种。生善等心果可名种子。不相应故。
　　论。此遮外道至生一切果。
　　述曰。即大自在为因生一切果等。皆是此计。果应无别。以因一故。果既有异因亦应殊。故非一因生一切果。
　　论。或遮余部至互为因缘。
　　述曰。萨婆多等以善色望四蕴为因。四望色蕴亦得为因　此即不然。唯引自果因果随顺。功能同故名为因缘。若增上缘等。义则可尔。如何色等与心为因。不相随顺功能异故。
　　问言恒随转名为种子。第八识现行既恒随转。为名种不　有说亦得。以名一切种子识故　若谓然者。此现行望自种既非因缘。非能熏故如何名种　有说不得。言一切种子识。含藏一切法能生一切法名一切种。非彼现行能生自种。种虽依识现行自体。是识所缘。不同于识。故识现行非名种子　此阙何义也　与果不俱故　其无性人第七识亦具六义。应名种子　此亦不然。论自解言与现行果俱现和合方成种子。种子之法其相沉隐。所生果法其相粗显。故与现俱方成种子。第七相显。设所熏种。果乃沉隐。不与现行果法和合。不名种子。第八现识亦然。无所生果故。
　　第八门中以上明种。自下第三总结聊简。
　　论。唯本识中至成种非余。
　　述曰。简上转识等非名种义。
　　此中别解上六义中。言唯内种具有六义。然世亲摄论亦通外种。此中引之解。外谷麦种既能生果。名种子不。
　　论。外谷麦等至非实种子。
　　述曰。虽识所变假名种子。非实种子。现行法故　摄大乘云。作．不作失．得过。故成相违。外种内为缘。由依彼熏习。又引颂云。天．地．风．虚空。波．池．方．大海。皆真内所作。分别不在外　故由内种。外谷等熟彼非实种　问种亦识所变。应非实种子　答曰不然。内种识变已复生麦等。麦等复识变。以重变故。故非种子。如眼根等。故下文云。外麦等克体。非因缘生果。故因缘唯内种。非外种故　此等已上并摄论有。自下第九双辨内外生．引二因。此内外种皆有生．引二因体不。答有。何者。
　　论。此种势力至即名引因。
　　述曰。其内外种生近果生正果名生因。引远果引残果名引因　无性云。如内识种生现识等名近果。是生因。望名色等是远果。是引因。外种望芽是近果。是生因。望茎等是远果。是引因　天亲云。如内种子生正果名生因。生残果名引因。即现在种生现在身名生因。生六处等皆名生因。引余枯丧尸骸等名引因　虽生他界等。势分力故余骸尚有。如下自解。外种生芽茎等为生因。是正因。生枯死时草等。是引因。势分力故。然至此位时。内外种皆无。或生他界等。或种已久灭。然由前生势分力故引彼犹有。即义说彼生因之种名引因　然今两说生．引二因俱无别体。一体望别故说二也。若无引因势分力者。一切死后皆应顿绝如化生死。若遍四生具二因者。无性理胜。以化生死无尸骸故。然世亲论意。无著大师为成引因说枯丧等。故说颂言。枯丧由能引。如任运后灭。天亲解云。若无引因。应无枯丧果如任运后灭。但是天亲解略。无性释广。亦不相违。此虽摄论文。然对法第四卷说能引．所引能生．所生。瑜伽第九说能引．所引俱是引因。能生名生因。瑜伽第十云。从无明乃至受是引因。爱．取．有是生因　此意欲显未润七支去果犹远名为引因。引远果故。能润二支．及所润有。去果近故名曰生因。近生果故。亦即此中近．远所摄。无性但约已润种中果去因为近．远。瑜伽约润．未润位去果近．远。亦不相违。
　　次第十四缘分别辨内外种因．非因缘。熏．不熏别。
　　论。内种必由至是因缘性。
　　述曰。内种是因缘。必由熏习方能生果。法尔种子必由熏长方能生果故。新熏熏生方能生果。有情法故。
　　论。外种熏习至辨所生果。
　　述曰。无性摄大乘第二卷说。如从其炭．牛粪．毛等。如次生巨胜．青莲根．及蒲。非巨胜等与炭等。俱生俱灭互相熏习而从彼生。名无熏习。如巨胜等与华等。俱生俱灭由熏习故生香气等。名有熏习。外种不定。内则定熏　故外种子既唯现行。为增上缘辨所生果。
　　论。必以内种至所生果故。
　　述曰。此显外种非无因缘。从内共相种子生故。如摄大乘自广分别。
　　自下第二解熏习义。于中有三。初总问。次略答。后广辨。
　　论。依何等义立熏习名。
　　述曰。初问起也。
　　论。所熏能熏至故名熏习。
　　述曰。此标具义。释熏习名。略答所问　熏者发也。或由致也　习者。生也。近也。数也。即发致果于本识内。令种子生近。令生长故。此略标有三。一所熏四。二能熏四。三令种生长名熏习故。
　　论。何等名为所熏四义。
　　述曰。此广辨也。
