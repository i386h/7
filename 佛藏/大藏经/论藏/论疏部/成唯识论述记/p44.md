<!-- { "loadSidebar": true } -->
　　或虽不同亦兼取彼。瑜伽论等第一卷。说同一所缘不同一行相。以境相似故说名为同。其实各别　此约实义名所缘等　彼约相同名同一所缘　又此约影像说为相分名所缘等。相各别故　彼约本质说为所缘故名为同。亦不违也。下此论文许有二故。如枢要中释此疑难　此中五义各有所简　时简前后　依简别识　行简依同其境各别　缘简别见　事简体多。
　　虽具上义。若事不等不名相应。如五与意唯依．事简　或但四义。唯除行相。以各别故。一一应思非无所以。
　　上来已解相应门讫。自下解颂唯舍受言。此第四段。即是第七五受分别。
　　论。此识行相至舍受相应。
　　述曰。此有二文。初三复次等释唯舍俱。后简不与余所相应之所以也　初中第一三复次释。后解外难　三复次中。一一有多所以　且初释中复有五义。一极不明了是舍受相。若苦．乐受必明了故。此中忧．喜入苦．乐中。依三受门不言忧．喜　二不能分别违．顺境相取中容境。是舍受相。若是余受取顺．违境故　三由微细。若是余受行相必粗　四由一类。若是余受必是易脱。此行相定。故成一类。五相续而转。若是余受必有间断。此恒相续故唯舍受　若许明了行相可知。便应不能摄益相续　若能分别违．顺境相。非真异熟。真异熟者取境定故　若粗动者。应如余心非异熟主。显行相难知异余识也　若许易脱。即善．恶趣皆悉不能互摄彼种。许是善识能持恶种。与理相违。摄论第三亦有此解　若有间断。便非彼生。亦不受熏。已舍寿故。性非坚故。如余心等　由此五义必具有故。便能受熏持种相续　又解。此识极不明了。简无惠．念。惠．念行相极明了故　不能分别违．顺境相。显唯．舍受非苦．乐俱。及简不与善．染等并　微细之缘。简定及非异熟。非异熟法相粗动故。定深取所缘。此任运细不深取故　一类之义。简胜解数。先不定境今印定时有胜解故　相续而转。显无有欲。今有希望方有欲起。此相续故无有欲也　由此五义。第二正显唯舍所由。所余四缘。因简别境等故唯与舍俱　虽有二解前解为胜。显舍受俱。不应于中简其别境等。
　　论。又此相应至唯是舍受。
　　述曰。此第二复次。显是异熟总业所招故唯舍并。
　　论。苦乐二受至非此相应。
　　述曰。显此不与苦．乐二受相应所由。如八证中最初执受五因之内。任运生解。如五十一．对法第二说　异熟生等。并如前释。由六识中异熟生受。待缘方起。故今简之。
　　论。又由此识至为自内我。
　　述曰。常者。相续义　无转者。一类义　我是一．常。故此似我。显第七识恒缘执我。
　　论。若与苦乐至舍受相应。
　　述曰。显我不缘苦．乐二受。非一类故。故唯舍俱。生善．恶趣余受转故。第三复次也　由前三义故唯舍俱　勘诸经论。唯初复次五义之中第四义解。
　　上来依理解颂文讫。自下依义释外妨难。
　　论。若尔如何至恶业异熟。
　　述曰。萨婆多等为此难也。彼部难云。舍受寂静。善业调顺可能招之。如何逼迫业。亦招寂静果。此依彼宗故以为难。
　　论。既许善业至此亦应然。
　　述曰。即返质答。既许善业能招舍受。此不善业类亦应然。能招舍受。
　　论。舍受不违至善恶俱招。
　　述曰。此显所由．及同法喻。舍受行相不违苦．乐二种品故。此质解也　舍受不违苦。恶业不得招　舍受不违乐。善业应不感　苦．乐自相违。善．恶之业不招于苦．乐　舍受不违二。何妨善．恶并能招。如无记法二业俱感不违二故。不以寂静解舍。亦通恶业感。中容之行名为舍故通不善招　问返诘虽然理犹未晓。如何寂静果。逼迫因所招　答曰无记既寂静。何为恶业果。舍虽寂静。不违二故得为恶果。下同禅定禅之寂静。此无所能为故通恶业感。余七转识设起苦．乐。此识皆俱。以舍不违苦．乐品故　若或苦．乐俱于人．天中应不受苦果。以相违故。三恶趣中应不受乐果。亦相违故　此中苦．乐皆是别报。故舍不违。若随所生受便转变。即易脱故。过失如前。
　　外人复难。
　　论。如何此识至心所相应。
　　述曰。解受俱中。自下第二释不与余心所相应。既知唯舍已便难唯五俱。
　　论。互相违故。
　　述曰。此论主答。别境．善等行相。与识既互相违。故不俱也。此总答之。
　　论。谓欲希望至无所希望。
　　述曰。下别答也。随何世境乐便有欲。任运之识不乐观境。故无有欲。
　　论。胜解印持至无所印持。
　　述曰。胜解印持曾为犹预境今得决定事　此识行相[夢-夕+登]瞢闇昧　境非先不定今可须印之。故无胜解。
　　论。念唯明记至不能明记。
　　述曰。念相明记曾习事转　此识昧而且劣。恒缘任运现在之境　不能明记曾所受境故无有念。
　　论。定能令心至刹那别缘。
　　述曰。定虽影像相分刹那新起。其加行时所观本质前后相续。恒专注缘　此识任运不作加行专注本质。恒缘现在影像所缘。但新新起　且定行相。一．一刹那深取专注趣向所缘。此识浮疏行相不尔。故非定俱　言任运者。是随业转。
　　论。惠唯简择至不能简择。
　　述曰。德等事者。等失．俱非。余文可解　此之别简。行相周通。于佛起别境。于理亦无失。
　　论。故此不与别境相应。
　　述曰。此总结也。
　　已说别境非此识俱　次简善等不俱所以。
　　论。此识唯是至亦不相应。
　　述曰。异熟必非通善．染故。十一．六．二十亦定不相应　等者。等取余善等法。即不定四既通三性亦在其中。
　　然有难曰。善．染非异熟。可说不相应。不定中无记。何非此识并　为答此问故次说云。
　　论。恶作等四至定非异熟。
　　述曰。非异熟者。非真异熟。不遮异熟生亦有恶作等。下不定中自当分别。非一切时常相续故非此相应。
　　上来第七唯舍门讫　下第五段。即是第八何性俱门。
　　论。法有四种至何法摄耶。
　　述曰。此最初问　法有四种。何法所摄　大乘亦有自性善等。如本．释中。此三种性。或各分二。一世俗。二胜义。有为善法名世俗善。招世．出世可爱果故。粗重．生灭．非安隐故。无为善法名胜义善。最极寂静性安隐故　诸极恶法名世俗不善。能招粗显非爱果故。诸有漏法名胜义不善。自性粗重不安隐故　有为无记法名世俗无记。不能招爱．非爱果故。自性粗重滥不善故　虚空．非择灭。名胜义无记。不招二果。无所滥故　或各分三。善有三者　一感爱果善。谓有漏善法　二性巧便善。谓有为善法　三性安隐善。谓无为善法　不善三者　一感非爱果不善。谓极恶法　二性非巧便不善。谓染污法　三性不安隐不善。谓有漏法　无记三者　一相应无记。谓诸无记心．心所法　二不相应无记。谓无记色．不相应行　三真实无记。谓虚空。非择灭　或各分四。善有四者　一自性善。谓信等十一唯善心所　二相应善。谓信等相应心．心所法　三等起善。谓诸善色．不相应行。种子善者准义亦尔　四胜义善。谓善无为　不善四者　一自性不善。谓无惭等十唯不善心所　二相应不善。谓无惭等相应心．心所法　三等起不善。谓不善色。不相应行。种子亦尔　四胜义不善。谓有漏法　无记四者　一能变无记。谓诸无记心．心所法　二所变无记。谓无记色法。种子亦尔　三分位无记。谓无记不相应法　四胜义无记。谓虚空．非择灭　如对法第三末．第四卷初诸门解善等。皆以此义通释于彼。此中一一如理应知。
　　论。此识唯是至异熟性故。
　　述曰。下答有三。初总答。次别答。后释无记名。此总答也。若善．恶性必非异熟。
　　下别答之。
　　论。异熟若是至应不得成。
　　述曰。别有三释。此为一因证唯无记。摄论第三卷未自解。善趣既是善。应不生不善。恒生善故即无流转。由集故生死流。由苦故生死转。恶趣翻亦然。既恒生恶应无还灭。由道故还。由灭故灭。
　　第二因云。
　　论。又此识是至俱作所依。
　　述曰。此识既是果报之主。为善．染法之所依止。既恒是善。应不为恶依。是恶。亦应不为善依。互相违故。何得与二俱作所依。
　　第三因云。
　　论。又此识是至应不受熏。
　　述曰。如前已说唯无记性可受熏习。
　　萨婆多等若复难言无熏习识亦有何过。
　　论。无熏习故至俱不成立。
　　述曰。此论主答。得等如前破　若无熏习者。染净因果俱不成立。既无熏习即无种子。种子若无即是无因。因既无故其果亦无。
　　论。故此唯是无覆无记。
　　述曰。此总结也。
　　自下第三释无记等义。
　　论。覆谓染法障圣道故。
　　述曰。何名无覆。覆谓覆障。体即染法　覆义如何　障圣道故。
　　论。又能蔽心令不净故。
　　述曰。合以二义解其覆字　即覆者。覆蔽也。蔽心令不净故名为覆。
　　论。此识非染故名无覆。
　　述曰。总结释也。
　　论。记谓善恶至可记别故。
　　述曰。何名无记。记谓善．恶。此有二义可名为记。一善有可爱果。不善有不可爱果。可记别故。二善．恶法体胜无记法。可调和故。或[怡-台+龍]戾故。可记别也　世尊记此当得此果。体性如是可记别故。说名为记。
　　论。此非善．恶故名无记。
　　述曰。此结释名　总是第八何性俱门。自下第六段诸心所法例同于心。非是分别识自体门。
　　论。触等亦如是者至必同性故。
　　述曰。此四说中第一。第二。第四说同护法等一师多复次。义不违也　义虽有四。文段有三牒前颂第八句也　初师唯以五心所法。例同心王无记性矣。次无记性后有亦如是故。如文可知。
　　自下即是第二师说。
　　论。又触等五至亦如是言。
