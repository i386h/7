<!-- { "loadSidebar": true } -->
　　述曰。大段第二明四分义。即分为四。初立二分　于中有二。初立二分。后引教成　立二分中。初申自义。后方破他。此出自义　谓安惠等古大乘师。多说唯有识自证分无相．见分。护法出已说见．相有。依集量论等方显发之。故先叙宗　自体生时者。识自体也　皆似所缘能缘相现者。依他二分。似遍计所执情计二分现也　似能缘相者。大乘见分收。当小乘事摄。似彼行相取所缘故。名似能缘　似所缘相者。大乘相分收。当小乘行相。似彼所缘心外相分。为见分所缘故。名似所缘相　是心外法此中无故。
　　论。彼相应法应知亦尔。
　　述曰。一如于心。今此正义　不同安惠．及小乘中正量部等。无所缘相得名为缘　不同萨婆多等。许有行相。但取心外所缘。无心．心所自能缘故。
　　论。似所缘相至说名见分。
　　述曰。此说能似摄于见．相。
　　论。若心心所至自所缘境。
　　述曰。自下第二正破安惠．正量部等　量言。如缘青时若心．心所上无所缘相貌。应不能缘当正起时自心所缘之境。此立宗也。许无所缘相故。因也。如余所不缘境。喻也。或如余人境　又量。我余时缘声等心。亦应缘今色。许无所缘相故。如今缘自青等之心。余人亦尔。
　　论。或应一一能缘一切。
　　述曰。谓除所缘色外诸余法。亦应为此缘色心缘。无所缘相故。如现自所缘色。他人亦尔。
　　论。自境如余余如自故。
　　述曰。或自境如余境亦不缘。或余境如自境亦应缘。即此二喻各通前量　或论中二量次第配之。初属上。后属下。此义意言。缘此自境时。心上必有带境之相。如镜面上似面相生。方名所缘。不尔便有如前说过。除正量等外所余部共大乘同　而真如无似境之相。如下所缘缘中自会。
　　此破所缘无讫。次破无能缘见。然佛地论第三。四智三诤。但论相分有无不论见分。即与此别。下第九中自当解释。
　　论。若心心所至如虚空等。
　　述曰。心．心所法有能缘相。不尔心等应非能缘。无能缘相故。如虚空等。
　　论。或虚空亦是能缘。
　　述曰。此返难云。汝虚空等。应是能缘。无能缘相故。如心．心所　古大乘师即安惠等。既如是立二分俱无。论下自说　清辨亦云。若约胜义诸法皆空。唯有虚伪。如幻化等。若约世俗见．相俱有。许有外境。故非唯识。识离于境有何体用。故知诸法有境无心。若言心等有缘作用许有实作用。便非释子。亦违圣教。今且违汝一切唯境。故能缘相决定是无。小乘诸师此相皆有　此义意言。心．心所生必有能缘之相。如镜必有能照之相。不尔便有如前说过。不同外道．小乘有实作用体仍非无。此中比量。准之可解　若尔即镜应名能缘　如下所缘缘中说。
　　第一别破正量部等。第二别破清辨。合破安惠下引经证。
　　论。故心心所必有二相。
　　述曰。故者因也。因前义说。
　　论。如契经说至各自然而转。
　　述曰。引厚严经　上之二句明内心有。外境是无　下之二句明自内心见．相二分有。谓即似能所缘相是　各自然而转者。谓见．相分各各自然。从其因缘和合而起。不必须待心外之境　或计大自在天之所作故方乃得转。
　　今异于彼说自然言。故缘龟毛心影像起。此证有二分也。
　　论。执有离识至自体相故。
　　述曰。下解三分　于中有二。初对十九部辨相差别。后申三分。此等即初　除大众．正量。外皆是此也。又大众部心得自缘。见分缘相与此等同。自缘体者则不如是。以缘自体不须别起行相。以能缘见者为行相。所缘见为所缘．及事。此等取境者彼执。心外之境是所缘。心上有似所缘之相名行相。体即见分摄故　以大乘相．见分。即彼宗立名。非是彼定许有见．相分名也　观所缘云带彼相故　即是行相。谓行于相见分能缘说名为事　是心．心所自体相故。是释事义　不言自体事言自体相者。简大乘事谓自证分。言自体事便滥彼故。
　　论。心与心所至行相相似。
　　述曰。心．心所。同所．依所缘。俱依一根。缘一境故　行相相似。俱有似境相。随是青等行相各别。总相似故。虽受以领纳为相。想以取像为相等。一一心．心所。各有青等行相故(名为相似)。
　　论。事虽数等至相各别故。
　　述曰。识．受等体各是一故。而相状别。识．受．想等体性相状各各别故。行相言似。不言等者。据相似故。相似．等义无有差别。
　　论。达无离识至见分名行相。
　　述曰。是大乘义。则说相分是所缘故。由无心外法。以小乘行相而为所缘。即是相分。彼宗说相分非是所缘。是能缘上所缘之相故。彼之见分自体事者。大乘名行相。能行于相故。所似即相分。
　　论。相见所依至即自证分。
　　述曰。此二所依自体名事　言所依者。是依止义。谓相离见无别条然各别自体。此二若无一总所依者。相离见应有。是二法故。如心与所。然无别体。但二功能。故应别有一所依体。起二用时由有此体。故言相．见自体名事。即自证分。然小乘人心外有境。即以为所缘。大乘说无故。以彼小乘行相。为大乘相分。大乘心得自缘。别立自体分即以为事。故以见分名行相。即小乘事体是见分。不立自证分。无返缘故。大．小二乘所说各别。
　　然彼难云。刀不自割。如何心能自缘。别立自证分。
　　论云。此若无者至必不能忆故。
　　述曰。谓无自体分。应不自忆心．心所法。所以者何。如不曾更境必不能忆故。谓若曾未得之境。必不能忆。心昔现在曾不自缘既过去已。如何能忆此已灭心。以不曾为相分缘故。我今虽不令为相分缘。然自证分缘故。如曾相分所更境故。今能忆之　量云。今所思念过去不曾更心等。除宿命．他心智等余心一切皆应不能忆。不曾更故。如不曾更色等　却证故知。曾现在缘。佛地第三云。集量论说。乃至若不尔者。如不曾见不应忆念。
　　论。心与心所至有差别故。
　　述曰。然心．心所同所依根。其所缘相各各变别。故但相似。缘青相分皆变青故。事虽数等而相各异。识．受等体有差别故。与小乘别　然瑜伽第一说同一所缘不同一行相。据了别领纳各各不同故。相分虽不同然极相似。如青为境。诸相俱青相似名同　见分各异。虽俱是青取像各异。故名不同行相　此中有行相与见分。虽各非一。各据义别。境据总故名之为一。见据别故名为相似。此卷论中据实为言。故与瑜伽说不同也　又彼约疏所缘缘。此约亲所缘缘。此心．心所许时．依同。所缘．事等。亦据所缘各相似义。非是相违。
　　明三分中。次文第二约三分等明心．心所。
　　论。然心心所至各有三分。
　　述曰。此即陈那菩萨依经立理。诸论共同。
　　何须说三。
　　论。所量能量至所依体故。
　　述曰。相分．见分．自体三种。即所．能量．量果别也。如次配之　如以尺丈量于物时。物为所量。尺为能量。解数之智名为量果。心等量境类亦应然。故立三种　若无自证分。相．见二分无所依事故。即成别体心外有境。今言有所依故离心无境。即一体也。
　　论。如集量论至此三体无别。
　　述曰。相唯所量。见为能量。自证为量果。此颂意言。今此三种体是一识。不离识故说之为唯。功能各别故说言三　果是何义。成满因义。见分缘相既为能量。能量无果量境何益。如人量物起量解也　小乘量果即是见分。行相为能量。外境为所量。与此稍别　然有六师。及叙陈那以前．以后。量．及量果体性不同。如因明抄说。佛地论中虽说三分。无颂引证。唯有长行。
　　论。又心心所至证自证分。
　　述曰。明四分中。自下第三说有四分。于中有四。初立四理。二分别之。三引教成。四释颂意。下即初也　护法以后方始立之。理极须然。如文可解。然诸经论唯多三分。
　　论。此若无者至应皆证故。
　　述曰。此立理也。第三．第二心分既同。应立别有能证自分。量云。第三分心。应有能照之心。心分摄故。犹如见分　见分返此或无能证。
　　论。又自证分至必有果故。
　　述曰。见分为能量。第三为量果。若第三能量。立谁为量果。为量如前。
　　彼若救云第二见分为第三果。
　　论。不应见分至非量摄故。
　　述曰。由此见分或时亦有非量摄故。不证第三。
　　论。由此见分至必现量故。
　　述曰。诸体自缘皆证自相。果亦唯现。见缘相分。或量．非量。故不应言见分为果。不可非量法为现量果故。故不可见分或缘于相是比．非量。返缘自证复是现量。难曰。见分缘相或量。或非量。一向现量自证分以为果。何妨自证唯现量能量。亦得比量或非以为果。
　　解曰。现量心自体。比．非量果可唯现。比．非二种非证体。何得能为现量果　现量为比果。比不为现果。问答亦然　外内难。缘缚难。例亦然。见缘相为缚。自证应亦尔。是缚无失。然唯现量。如五识境缚。仍是现量收。证自体故。为是烦恼染污相故。如末那章　夫证自体必现量摄。故不可说见分缘相。或量．非量。为自证果。不可见分一时之中为量．非量。以相违故。纵许见分或比．非量。为第三果。亦不定故。现量为果义即定故。一心之中相违不可或量．非量。故立第四义亦如前。
　　论。此四分中至后二是内。
　　述曰。下分别之。此释见分若时现量。应为第三果难也。但由见分似外缘外故名为外。非体是外。故此现量亦不缘三。后二名内。体是内缘内故。
　　论。初唯所缘后三通二。
　　述曰。其义可知。纵缘于心以心为相。亦唯所缘。相分之心不能缘故　问见分缘外从境名外。见分缘唯所缘。从唯所缘名所缘　答曰此义亦可然。此文影显故无有失。为色等难皆应准思　今意欲显由见缘外不得返缘立第四分。故立外名理实非外　因论生论。自证缘见。应相分心不能缘虑。所缘心故。如相分心　此义不然。自证缘见一能缘上义别分故。若为相分心。必非一能缘体故。或别人心。或前后心。由此必非能缘性故。见分等心故能缘虑。相心不然。谓第二分以第三为果。自为能量。第三缘见。以第四为果。能量可知。缘第四时以谁为果。不可即以第四为果。如缘见分见分非果。此义应思。即以所缘第四为果。第四缘第三为果。例此同故。功能应尔。若更立者过无穷故。唯尔所者分限足故。如无色界本识见分缘种子等。更无余相。种子搏附识自体分。即以自证为相分缘。缘彼种故。然不缘彼自体分上能缘功能。过如前说。仍以第三自证为果此例应同。
　　论。谓第二分至或现或比。
