<!-- { "loadSidebar": true } -->
　　述曰。第三文也。显执细微断之所在。无始串习体相微隐。故十地云。远随现行故。不作意缘故　是俱生义。故名为细。一非世道伏。二非初道断。初道断者即见道断。三非地未满修道能断。要第九胜道方断故言难断。初简修道不相应惑。第二简见道一切。第三显自行相细。胜道方除故唯修断。一识分别。第六数断非第七。二乘分别。第六识者二乘数断。非菩萨于六识中。三习分别。若菩萨数断习非种子。若二乘种数断非习。不数断者道数数修。若数断者断道俱数。于二乘中渐次行者。故唯修断。若顿悟者亦通见断。先世间道伴已伏故。菩萨不然。不障地故。无超越故。然初二果不能断之。有覆无记第九品故。断有二种。一断种。二伏灭。今论断种。第六识中。二乘入圣道暂伏灭。要离自地欲尽方断。于金刚心方究竟尽。菩萨初地暂能伏灭。四地永不行。金刚心位方究竟尽。第七识中。二乘入无漏心方暂伏灭。金刚心方断尽。菩萨七地已前入无漏心能伏。八地以上方永不行。金刚心方断顿尽。故言数数修道方能除断　又总而论六．七。道数数修。断有数数．不数数义。二乘断彼第六识执种子。非习能数数断。菩萨数数断其粗重名数数断。其种子等道数数修。非断数数。以十地中皆不断故。第七识执要金刚心方能顿断。三乘修道道数数修方能除灭。非数数断　此中二执行微名细。何故三心初断名细　若言品类粗细。初断为粗。难易粗细。先断名细。此中言品类。修道下品名细。三心约难易故。初断名细。亦不相违。以界第九品断名细。品类细故。有难断不名细。即三心中第二三品。有名细非难断。即三心中初．中品等。有名细亦难断。如九品中下下品等。此中所说二我执故。三心约难易以分粗细。九品约行相。以分粗细理不相违。此显所断以作二解又能治所治以分粗细。九品中从所治行相名细。三品中从能治行相名细。亦不相违。唯言生空断者。一通三乘。二以行相而说。其实菩萨亦法空断。胜生空者。简异有漏。及游观生空心。断彼不能故。此说无间非解脱道。
　　论。分别我执至故名分别。
　　述曰。此释分别。文亦有三。内缘必藉。兼藉外缘。故于外缘说于亦字　非与身俱以来。显异俱生　要待以下。显分别义　言分别者。谓邪教分别。及邪思分别。一分别言通二处也　自下别解分别之执。余文可知。
　　论。唯在第六意识中有。
　　述曰。显执所在。间断粗猛故有此执。余识浅细。及相续故。不能横计起邪分别。邪分别者必有间断。及粗猛故。以第八识浅而不间。五间而又浅。七二俱无故唯在六。
　　论。此亦二种至执为实我。
　　述曰。第一即是即蕴计我。二十句等。自心相等如前二解。
　　论。二缘邪教至执为实我。
　　述曰。离蕴计我。余义如前。心所变相众同分摄。随其所应依何法变。或以名教而为本质起自心相。二重如前。不说二境总别之相如枢要说。
　　论。此二我执至即能除灭。
　　述曰。显执相粗断之所在。违见道故道生便灭。相见道中不断之故。故论言初　又真见中有无间．解脱。无间道断。异解脱名初。此依种子　又解脱道能断粗重亦名为初。此约一心　若三心者。准法执说。虽有三品断。望俱生者总名为粗。行相猛名为粗。初圣道除名为易断。此依二乘．及行相说言生空断。菩萨亦通以法空断。
　　论。如是所说至或有或无。
　　述曰。此下第二总释二执。合说本质之有无也。于中有二。初解所依有无。后然诸蕴相下。解蕴我有无合有三解。一七．六有无。二修．见有无。三即．离有无。随义应说。从粗至细展转推故。即是他人及于己身以为本质。并是此摄。能缘缘不著。皆名心外故。第七计我心外唯有。第六计我心外之蕴。或是于无。如吠世等。我无所依蕴故说为无。俱生定有。分别或无。即蕴计我本质是有。离蕴计我本质是无。
　　论。自心内蕴一切皆有。
　　述曰。亲所缘也。不问即．离计为我者。影像必有故无少法能取少法。唯有自心还取自心故皆缘蕴。此上总辨我所依也。
　　论。是故我执至妄执为我。
　　述曰。结成前义。影像相分必是蕴故。缘此为我。义显大乘亲缘。于无心不生也。成所缘缘必有法故。
　　论。然诸蕴相至决定非有。
　　述曰。自下第二解内心相对我有无。内相依他缘生故有。外境横计故定是无。
　　论。故契经至说五取蕴起。
　　述曰。恐义无由故。引经证内心相有　言沙门者。息恶之义　婆罗门者。净行种也。四姓之中一姓　等余三姓。或等所余若天若魔若梵等也。此等总是能起计人　所有我见。是能执惠　五取蕴起。所计境也。余文易解。
　　论。实我若无至恩怨等事。
　　述曰。自下第五假设外征释诸妨难。若三段科第三文也。此中难云。若无实我谁能记忆曾所更事。亦能了知一切境界。诵持经书。温习文史。恩济于彼。怨害于此。贪爱是财嗔怒个物。种种事业。犊子部我亦能记忆。与外合问。应立量云。一切有情。应无忆识等事。以无我故。如太虚空　下辨外救有三问答。初文有五。文相可知。答中论主初皆却质。
　　论。所执实我至是事非有。
　　述曰。且如冥性未变为大等时。我未受用境。后大等生我方受用。前无是事无受境用。后有是事有受境用。若是常者破之。量云。汝之实我。后起受用时亦应不起用。以前与后体无别故。犹如前时。即难我体有变易也。
　　论。前应如后至体无别故。
　　述曰。此中叙计准前可知　量云。汝之实我。前无受用事时应有受用事。即后体故。如后位时。以后与前体无别故者。通前及后二难之因　次外人救。
　　论。若谓我用至理亦不然。
　　述曰。此牒计非次显非理。
　　论。用不离体至应非常故。
　　述曰。此中二难。体用相例。量云。用应常有。许不离体故。如体。体应非常有。许不离用故。如用。外人计体不离于用故为此因。
　　论。然诸有情至非于我宗。
　　述曰。由第八识与一切法更互为缘宿熏习力。有忆识等事故无失也　更互为因等。能所摄藏也。义显前作已熏种本识中。后从本识生诸识等起忆念等。下广当辨。
　　论。若无实我至谁受果耶。
　　述曰。此第二段。文有其三。叙外人难。若无实我无实作．受。既无作．受法体应空。应立量云。一切有情。应无作．受以无我故。如龟毛等。
　　次论主质。
　　论。所执实我至应是无常。
　　述曰。此有二量。我既常有谁能作．受。言变易者。是体改转无常之义。量云。汝我。应不能作业受果。许无变易故。许体常故。如虚空等。诸执我常皆无变易。今设遮计亦得。若用转变令体无常亦得。若用有变易。汝所执我应体无常。许用变易故。如色声等　若破僧佉。令体亦转变。或随卷舒名为变易故应无常。或是设遮。
　　论。然诸有情至于理无违。
　　述曰。此叙正义。文易可知　心心所法因缘力等者。谓由七识熏习种子因缘力故。阿赖耶识生于诸趣相续无断。六识造业。此并第八亦能受果。于理无违　又心心所。即第八识。自许种子因缘力故。其现行识相续无断。即此六识有时造业。并与第八亦能受果。于理无违。又八识等心．心所法。各自种子因缘力故。诸趣五蕴相续无断。即此假者。六识作业。六．八受果。于理无违。除第七识。
　　外人又难。
　　论。我若实无至求趣涅槃。
　　述曰。第三段。文有其四。外人难。若有我者可有厌舍。我既实无。谁生生死及得涅槃。既无此事便为大失。无厌舍故。此中二问。应立量云。一切有情。应无生死亦不求涅槃。以无我故。如虚空等。
　　论。所执实我至常为自害。
　　述曰。论主质云。我性既常。何能生死。量云。汝我。不能轮回生死。计无生灭故。如虚空等　既非苦恼。应不能厌苦乐求涅槃。以是常故。如空无为。既执我常复沉生死求趣涅槃。故彼所言常为自害。总结彼非。
　　论。然有情类至求趣涅槃。
　　述曰。叙正义也。然有似我唯蕴所摄和合假者。身心相续诸生不断。起烦恼已复生诸趣。深厌此苦便求涅槃。故无实我。
　　论。由此故知至妄执为我。
　　述曰。总结前非述正义也。其文易解。
　　就破外计文总有四。其第三段别问答中。上来第一已破我讫。自下第二次破执法。于中有二。初破计。后解执　或有三。初总问答。次广别破。后解法执　或分为四。第一总问答。第二别问答破。第三合破小乘．外道。第四解彼二执　或分为五。初外道．小乘略共为问。征法非有。第二略答法体是无。第三外道．小乘别问别破所取非有。第四合破小乘．外道所能取无。第五解彼法执分别俱生伏断位次。
　　论。如何识外至不可得耶。
　　述曰。此即第一外道．小乘略共为问。征法非有。前所计我识内识外皆体是无。但应总问云何实我不可得耶。今者彼法识内可有。有似法故。但识外无。为简他宗计识外有故今问曰。如何识外实有诸法不可得耶。
　　论。外道余乘至理非有故。
　　述曰。此即第二略答彼问。法体无也。亦答识外不答识中。
　　论。外道所执云何非有。
　　述曰。为五段中。自下第三外道．小乘别问别破所取非有。于中有二。初是外道别问别破。第二小乘别问别破。就初外道别问破中。初问次破。此即问也。
　　论。且数论者至二十三法。
