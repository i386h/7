<!-- { "loadSidebar": true } -->
　　述曰。第二别摄十二有支。此中以总复摄于别十二支故　问何以知十二支是别。摄总惑．业．苦不尽耶　答若除此中无明．爱．取余一切惑。除正感后世行。余别报等行．并别报体。苦圣者身行。及苦等。非十二支故　就解十二支中有三。初以惑．业．苦总摄十二支。即此文是。二广明十二有支。即论云此十二支略摄为四谓能引支等以下文是。三总结支归惑．业．苦。即下论云由惑．业．苦即十二支故。此能令生死相续也　今此惑．业．苦总摄十二支中。指如余论广释。即瑜伽第九．第十．第九十三。对法第四。十地论第八。及天亲所造十二因缘论等。此为论也。然缘起经中亦甚广明。至下论中此所无者附文解出　此十二支且略以十门解释。一列支名辨总别体。二明支总别名义得名。三次第所由。四总．别业用。五因果差别。六支互为缘四句料简。七能．所引生诸论对释。八废立增减释诸妨难。九定世破邪。十诸门辨释。论文有四。一能．所引生。二释妨。三定世。四诸门辨　一列支名辨总．别体者。列名可知。总五事中相及分别。三性之中唯依他性。取蕴．处．界一分为体　别体性者。一无明支者。以行蕴中无明为体。不取余法。何以知者。缘起经云。初无明有十一殊胜非余法故。大论第九云。以七无知等为无明支。故唯取无用不取余法　问若尔何故对法第四云。无明与行得为因缘。无明俱思种名无明支故　答曰不尔。彼非因缘故。此论解云。无明俱思假说为无明。实非此支摄。由假说彼为行因缘。实非取余为此支体。大论第十。及此论下。说为一事故不取余法。又诸论．此论皆言。正发业唯是无明。余者是助故不取也。非如小乘约分位辨。此有十九．七．五．六种诸无知等。如大论第九等说。此无明支别有实性。何以知者。下十二支假实之中说为实故。大论第十。乃至五十六缘起善巧中皆言实故。又五十五明诸烦恼假实之中。言五见假。此为实故。又缘起经下卷。五十六中。皆广问答简诸余法故名无明。俱舍第十文势同也。此通现行．及种为体。十地经云。无明有二。谓子时．果时。缘起下卷云。无明有四。谓随眠等。又唯发业性。通不善．无记。然发福．非福．不动三无明别。如对法第七　二行支者以身．语．意三行为体。心．心所法为体。谓行体是思。此身．语．意三在欲界名福．非福。身．语在色界。意亦通无色。名为不动。大论第九等同此解。此支亦通现行．种子。十地经说行有二种。谓如无明有子．果时行亦尔故。唯善．不善性　三识支者唯取阿赖耶识亲因缘为体。九十三云。于母胎中因识为缘。续生果识随转不绝。任持所有羯剌蓝等。非余七识随转不绝能任持故。彼下文云。又即此识当来后有名色等种之所随逐。非余七识诸种所随故。此论又云。所引支者。谓本识内亲生当来异熟果摄识等五种。此中识种谓本识因。故知识支不取余七　问曰若尔何故大论第九卷末。以六识为识支广解已。云此于欲界具足六种。色界唯四。无色唯一　答曰。九十三中自有会。云行为缘故令识转变。此识现法但是因性。摄受当生诸识果故。约就一切相续为名说六识身。既有此解故言六识者。是就二乘一切身语。彼不立有第八识故。又一身中约一切识相续为名说言六识。其实唯取阿赖耶也。果报主故。说与名色互为缘故。乃至命终恒随转故　此唯种子不取现行。何以知者。大论第十．此论等云胎藏苦故　问若尔何故大论第九云三行所熏发种子六识。及种子所生果时六识名为识支。处处又说行熏于识。识与名色得互为缘识入母胎。非种子时有是义故。十地论云如无明有子时．果时。乃至于生．老死亦尔　答此论下云。此五种子在于因时无有前后。约当生果位中说故有前后也。或于现在是过去世。此生．老死位说识支故。有现行识其实唯种。不尔便违五十六说。彼说五种胎藏苦故。此论所引支中。又言识等五是种故。识既如此说名色入母胎。乃至说受亦有二种。谓境界受为爱缘等。皆准此知。此五体皆唯种子故约当生位。及于生．老死位说故。言有现行实皆无也。此唯无覆无记性摄　四名色支者。有二种体。一者一切有漏五蕴皆是此体。通异熟．非异熟。如九十三说。又五色根。根依大种。根处大种。所生诸色。及余诸名。皆名色摄。大论第九云。受蕴想蕴．行蕴．识蕴．十有色处．法处色等。皆名色支。此论下云。或名色种总摄五因。于中随胜立余四种。通取三性以为体也。若准此论及诸论等。通取异熟。及余性故。若约名色不相杂乱说此支者。即除六根．触．受法种皆名色摄。谓色蕴中除根余色。除受蕴全。除行蕴触。除识蕴中本识．意根。余想蕴全。三蕴少分。为名色支体。此论下云。此中识种谓本识因。除后三因余因。皆是名色种摄。故此二体宽狭不同。前体即是四蕴名名。色蕴名色。泛尔通释。即体相滥。后解名色五种各别可有差别稍似分明。不尔如何名五种子。五体即是一名色故。此唯异熟无记性故。第八相应中除触．及受。六识俱中又除一切异熟触．受。所余现在异熟六识。及过．未世所余异熟心所法种。皆是此体。又九十三云。俱生五根名之为色。无间灭意名之为名。即与六处无别体也。然说六识为识支故。由说与彼互为缘故。偏说六根。非实此支之体唯尔。前解为胜。此约六处与名色支无别体性一义解释。非谓尽理。无覆无记性　五六处支。唯内六处。此唯取彼异熟种故。即五色根。及前六识若有异熟居过去世说为意也。此约一意二世分别。即义说别。若不尔者名中无识。此约一时俱有五种而为论也。若约当生分位说者。即名色支具足五蕴。初生之位在过去识名为意者亦名中摄。未名六处故。此唯种子。有处亦说为现行者。如名色中说。下至触．受皆准此知　六触支者。除第七识取余第八相应触全。六识之中若异熟触一切皆是。此约五种同时为论。若分位为言。六处位后所有触数方是此体。大论第九说六触身名为触故　七受支。此亦同前触应知也。作用分位义皆同故。然论说受为爱缘者。约当来生。及于现在生老位中现起受说。然即彼体是生支摄。今此受支唯在种位。以识等五论皆名为胎藏苦故。九十三云。此五皆是唯种子故　八爱支。唯取爱数一法为体。大论第十初云。爱谓三界爱。亦通现．种。十地论说故。此论下文云。爱支与取得为因缘。非现望现体是因缘故。爱种．现为此支体　九取支。通取一切烦恼。瑜伽论说一切烦恼令生续故。即通见．修所有烦恼令生相续。又下文说。正唯修断。助润通见。论文多据四取为体。在家．出家二诤本故。四取以三见。及贪为体。大论第十．及九十三等云。欲取云何谓欲贪。见取．戒禁取．我语取即三见故也。诸在家者以欲贪为先而兴诤故。诸出家者依三见为先而兴诤故瑜伽上下四取体三文不同。一唯取四取是四取体。二缘四取贪为四取体。三若能取。若所取。若所为取。皆四取体。今此合取。所说义别故无妨难。勘别抄也　问若尔何故十地经等云爱增名取。　答下自会言。虽取支中摄诸烦恼。而爱润胜说是爱增。非无余惑。此通种．现。十地经说故。如爱引证　十有支。即取前行。及五果种为爱．取润已转名为有。九十三等云。爱．取和合润先引因转名为有。是当生起因所摄故。此有或唯说业等者下文自会。今上来解此唯种子。由前六法种子转名有故　十一生者。即五果现行。以异熟五蕴为体　十二老死亦然。然老死即前五蕴变灭。然生．老死二名。是于五蕴假立名。即不相应行蕴。今取实体亦前五蕴。此不取种。唯引果故。种即是前五种支故。若约分位未润已前名识等五种。被润已去有果起已名生．老死。亦通种子无妨。缘起经说生．引同时。即虽被润总转名为有。生果之识等仍名引故。唯取现行至下当悉。萨婆多师一一皆以五蕴为性。如俱舍第九．婆沙第二十二三等解　第二辨支总别名义得名者。初解总名。此名缘起。亦名缘生。五十六云。无有主宰．作者．受者。无自作用不得自在。从因而生托众缘转。本无而有。有已散灭。唯法所显能润所润堕相续法名为缘生。大论第十释云。由烦恼系缚。往诸趣中数数生起。故名缘起。此依字释名　又解即依缘字．起字解此名也。唯有漏十二支得此名矣。又依托众缘速谢灭等。依刹那释通一切法。又众缘过去而不舍等。此依义释名。今依此解。又乃至。于过去世觉缘性已等相续起等。如世尊言我已觉悟正起宣说。展转传说故名缘起。此解亦得。合有五释不能烦引。五十六说。因名缘起。果名缘生。谓此无明随眠不断有故彼无明缠有。此缠生故彼诸行转。如是乃至老死亦尔。然五种果中以前后相望为因缘。为因时非果。为果时非因。据义别故。世亲俱舍自意同此。亦得别名。缘起经云。如是诸分各由自缘和合无阙相续而起名缘起义。释总名已。次辨别名　名义得名者。言无明者非六释摄。以无别体义可为六释故。初离无与明别解。后合之总释。故名离合。旧云六释者是。谓此六释依二法简别。离合方可为解。非如眼等虽有二字名曰斫刍。而体一法无可简别用此六释。六释不遍诸法释故。如别抄解　行者当体彰名。造作是行义。亦功能得称　了别名识　触境名触　领纳名受　耽染名爱。
　　追欲名取　有果名有　蕴起名生义。胜鬘经及缘起经等。瑜伽等亦有别释。皆同于行。不能别引　言名色者是相违释。名之与色体各别故。如云能立与能破言。五十六云。何故四无色蕴名名。答顺趣种种所缘境义。或依言说名分别种种所缘境义故说为名。何故色蕴名色答于彼彼方所种殖增长义。及变碍义故说为色。变碍有二乃至广说。既各彰别体。故是相违释。非名体即色。非是依名之色。名所有色故　六处者带数释。处者生长门义。体类不同有其六种。此带六言故带数释　老死者变异义是老义。灭无义是死义。前是异相。后是灭相。各有所表既如名色。故相违释。不说异相而言老者毁责名也。亦相违释。老死别故。
