<!-- { "loadSidebar": true } -->

　　有余依及无余依二地

　　自下第十二合决择有余无余二地。有半卷。分之为二。初正决择二地。后通结诸地决择劝之应思。前中初结前生后。二开章解释。于中复二。初立章门。则有十四。颂中等云摄三门故。次依门解释。初释离系门。有二问答。如文可知。第二释寿行门。泛论罗汉有其二种。一者利根。二者钝根。利中有二。一俱解脱。二慧解脱。钝中亦尔。此中何人能舍增寿。此有五释。一云唯有利根俱解脱者舍寿增寿。余三不能。故云功能差别。二云若利根人慧解脱皆得增舍。唯除钝根不能增舍。三云初之二果不得延命。不还果者亦得延命。则引涅槃三十三卷而证此义。更勘彼文。四云初二果人亦得延命。不还者亦得延命。俱由福力不由定力。未得边际自在定故。五云初之二果亦得自在定而延寿命。以伏惑得根本定故。第三释转依。先问答。答中有三。初正答前问。次引说证成。后举喻以辨非离非合。初中。意谓转依出缠真如之所显故与彼六处非异非不异也。真如种姓者。以真如为体故。真如种子者。缘真如为境而熏成种子故。真如集成者。依真如而集成万德故。如为体故不可说异。据义不一故不可说不异。故云异不异性俱不可说。然此不可说义如前已说也。世尊依此已下。第二引说证成。寻文可解。如屠牛师已下。第三举喻以辨。于中先举喻以况其法。后因言长辨已转依者取相差别。谓彼所取众相。既离言性。如真如境不可言说也。第四释住门中。言渐入灭定者。若慧解脱人欲入无余时未必入灭定。今约俱解脱故说先入灭定。亦可罗汉将入无余时要入灭定。不须出定遂入无余。此则住于第八识入般涅槃。不同小论住第六异熟心等而般涅槃。言一切生一切生类者。此有两释。一云一切生者四生也。生类者变易报也。二云一切生者四生也。生类者。于四生中一一各有种类不同也。言唯成辨者内自证故者。有师释云既言辨者自证。故知虽非六趣而有其人。然下文云不可施设此是如来声闻等者。此显无差别义非无其人。然今三藏门人释言对修道说为辨者辨者内证于真法界更无证者。第五释差别门有二问答。第二问答中。此界非是苦故非所遍知。非是集故非所应断。故不可灭。亦名为住。第六释有门。有三问答。初辨是有。次辨其相。后明有之所以。两番释。第七释常门。问答征释。第八释乐门。亦问答征释。第九释殊异门。有三问答。第十释异性门。并文相可知。第十一释自在门。有三问答也。问曰。二乘入无余既无身智。何故复言得自在耶。解云。虽无身智而真法界远离系缚。故云自在。第十二释发趣门。有二问答。初问答中。言唯住有余可有此事者。问曰。若尔。何故楞伽经云。大慧菩萨白佛言。世尊如何声闻佛说得成阿耨菩提。佛告大慧菩萨为无余涅槃者说。答曰。有师说言无有二乘修不成佛。故住无余亦得回心。经中约此说为入无余涅槃者说。论约久远离可得知故。说唯住有余可有此事非住无余也。遂引三文证成此义。一者涅槃经二十一云。声闻独觉八万六万四二一万劫住处名为涅槃。若住有余依时。无有二乘八万劫等住故。二者楞伽经云。味著三昧乐。安住无漏界。无有究竟趣。亦复不退还。得诸三昧身。乃至劫不觉。譬如昏醉人。酒消然后觉。彼觉法亦然。得佛无上身三者大智论云。断三界业烦恼入无余涅槃而生净土闻法华经。三藏门人说云。有决定二乘修不成佛。彼经说意为欲入无余涅槃者回趣大乘故说声闻得成大觉。非谓已入无余者还趣大觉。是故无违。又解如是论下说方便示现入无余依界等。假说此人为入无余涅槃者实回向菩提声闻住有余涅槃。三昧酒醉是不定姓人住于寂定后出定已趣大乘为变易身。涅槃经云八万劫住者。彼约消练住八万劫等。然后乃到十信初心故作是说。其智论文旧来两解。一云。约法性净土即是无余体故。云生净土入无余界。一云受变易报往反化土闻法华经。以往为生非是受生也。第二问答中言增诸寿行方能成辨者。此有两解。一云虽无余生。而依自在定烧练分段增变易寿故。成辨大觉。一云延分段命得住多劫修大乘行故。经云。须陀洹八万劫到等。皆延命而住也。虽有两解。前解为胜。言物类善男子等者。凡一物类。指回向菩提声闻也。又解。非如定性二乘永入无余不在情数。故云物类也。言同法者。前方便示现等者。问。有何所以故同法者前示入无余耶。泰师等解云。恐彼同法发无见故。作化身乐入无余。第十三释种姓门。文有四番。初辨罗汉种姓有差别故。有发大心。有入无余。二明根缘有差别故。回心时位不同。于中初辨声闻回心时节位不同。后别辨菩萨容趣下乘。为佛所护定不趣入下乘。三明回向菩提声闻。归同如来入于无余。四明回向菩提声闻。从本已来当言不定种姓。第十四释秘密门。初约无余依辨如来秘密。后总约无余及余诸差别辨佛秘密。前中有三。初明不定姓及诸如来住无余时无三种畏等。次明不定姓人及菩萨姓人住无余时利益他事。于中。初正辨利他。后引经喻况。幻师喻者。显其变化。商主喻者。显多利益。船师喻者。显能济度也。第三释已总结下。总约佛辨密意。中意谓于此无余利他事。及余种种自利利他福德智慧等诸秘密中诸位菩萨。应正随转。理实地前具有三忍。今但言下忍者。约初为语。广如本地分。问于法决择总义云何已下。第二通结诸地决择劝之应思。此中问意。于十七地决择总义云何。答。由品类差殊等者。谓由境行果品类差殊。立十七地诸法。即于彼十七地中。释难分别诸门一行等诸句。广如处处往往已说。如是应知此中总义者。此即牒结也。于此地中余决择文更不复现者。于此有余无余地中余决择文更不复现。又解。此十七地中余决择文更不复现。前为胜也。当知乃至余类应思者。显说难尽劝人应思也。
　　
　　第八十一

