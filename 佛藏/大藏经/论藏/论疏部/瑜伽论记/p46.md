<!-- { "loadSidebar": true } -->
　　于世出世二道资粮有十四法中自下第九解善友性。于中初广次略后结。广中又二。初明善友具足八支。后明由具八支成五善作。前中。初列八支。后次第解。解具多闻中。能善受持。通语业意业。言善通利者。语业自在。意善寻思见善通利。明意业自在。解所证中有七。初证二十想。案智度论有十想及九想。从无常想乃至不净想是名十想。从青瘀想至观察空想是名九想。如是合有十九想。以何法为体。若远公云九想想为体。但缘欲界。十想慧为体。通缘诸法。今解十九并慧为体。若兼助伴并念想等。故彼论中解十想。言或智或念或想。彼复问言此二想有何等异。答。九想为遮未得禅定为淫欲所覆。十想能除灭淫欲等三毒。九想如缚贼。十想如斩杀。九想为初学名因。十想终成为果。此中先辨十想差别有四。一辨无常苦无我想不可乐想差别之想。观有二种总观别观。前为总观此中别观。别观有二。一者观法二者观有情。前为呵一切法观此中观有情罪恶不同。二死无常想别。此有二义。一观诸行最后无常名为死想观察诸行刹那无常名无常想。二观执受何名为死想观想诸行名无常想。三辨不净厌食想别。不净治淫贪。厌食治食贪。四辨断离灭。依智度论解有三义。一断三毒名断想断恶趣因故。离爱名离离人天因故。苦尽名灭灭五趣果故。二修四善根离烦恼名离修无漏道断烦恼名断。入涅槃时灭诸苦名灭。三断烦恼得有余灭名断。得无余灭灭尽诸苦名灭。此二方便名离。问。无常苦无我想与无漏智俱。厌食等四想与有漏慧俱。何故先无常等后厌食等。答。无常等三在于见道破邪见等而得圣果。厌食等四在于修道离淫欲等诸烦恼故。然即初三想示见道。中四想显修道。后三想彰无学道。彼论复说无常想通漏无漏。正得无常是无漏。初学无常是有漏。若无漏在九地有漏在十一地。乃至后三想有漏无漏故一切地中摄。次辨九想。所触有二。一爱自身不净观治。二爱他身九想所治。此有四种。一威仪欲爱其进止语言等事。二显色欲爱其青黄赤白等事。三处所欲爱其眼耳等身之处所。四细触欲爱其细滑柔软等触。如涅槃经等说。此中青瘀脓烂血涂三想治第二贪。膀胀啖食离散三想治第三贪。骨锁一想治第四贪。观空一想治第一贪。智论师约经四贪分为七染。一爱进止。二爱语言。三著形色。四著形容色。五著细触。六通著前五。七著人相男女相爱。后之二爱九想通治。然此九想取相性故缘欲界身。身念处中少分胀等并欲界初二定中摄。骨想欲界三根本定摄。除第三定乐想多故。问。既有十九为九摄十为十摄九。答。准智论有三说。一云十中不净想具摄九想。一云十中不净厌食不可乐三具摄九。一云想观通摄十想。今此瑜伽十九想释更加过患想为二十。开合不同论主意别。二证八定。三证四等。四证三果。五证五通。不言第四果及漏尽通者。以在或阿罗汉中成故且不先言。六证八解脱。七证三神变。一神力神变者即是神通轮。种种转变令他归伏。二记说神变即记心轮。是他心通。记他人善恶心念。令其归信。三教导神变即说法轮。是漏尽通。说已漏尽教导众生令证漏尽。亦名三业示现。初示神力不思议事回邪入正。二示他人内心所念修善识机。三示他人自己漏尽灭障涅槃不移本座即便悟入。解语具圆满中。明八语。无所依语者。不为规求名利等事发语说法。名无所依语。自下第二由具八支能为五事。于中初列五名次解。后结。初解谏举中。犯戒者犯二百五十戒等。犯轨则者犯大众共五诸余轨则。其有五德者由三根故能正谏举。言五德者即此中说一具真实二应时三饶益四柔软五善友名慈心。三根即是见闻疑也。止时起恶令不起故名谏。彰已作恶令悔除故名举。第二解忆念中。初列三义。次解。后结。解即有三。第三念令忆义中。初令彼忆所忘文义。后又若有善下令彼忆修善义利。此人曾所修善经久逐忘若令重忆。此人知寿必引梵行及余义利。是故令忆。第三教授中。初总明。次别解劝结。别解中。初明劝修五分法身言论。二明教授小欲喜足言论。三劝证永断离欲寂灭言论。四观损减恶法杂染缘性缘起所有言论。缘性是因。缘起是果。第四教诫中。初治有犯令其调伏。二既调伏已令得利养收敛摄受。后解名义于应作善令现行于不应作恶令不现行。于其积习恶者应舍及不积习善者应行。基公云。此解教授教诫与多余处别。谓四教授业。此中总明余处别论。四教授等无违。第五善说正法中。初说世间法。说彼世间施戒修法令离恶趣得生人天名初所作。于五欲中开示过患令离染著故说施论。于彼恶趣欲令出离故说戒论。欲令离下生上净天故说修定生天之论。二说出世法中。初说四谛论。二明说意。为诸有情成就故者。成七方便。得清净者。令得入圣。令法久住者。若教若证传灯不灭。由此三义故。宣说相应助伴等法。此中景云。四谛教法与理相应。教能资行名为助。像教复随顺灭谛清净名顺清高称机益物故有用相称。基云。相应。谓与理相应。即缘如是智也。助伴。同时心心法也。随顺。即有漏加行智。随顺正智故。清高简浊乱语也。有用者。谓得涅槃。相称。不相违语也。应顺名句等。所有语言。又此言论应时而发者。应时机也。殷重渐次相续俱有者。欲说法时作利他意。故名殷重。先说方便后说根本。故言渐次。为诠法义。必须词句相续连带。故云相续。语必会义。故名俱有。如是方能令其欣庆乃至令其欢喜勇悍无所诃顺。下明无有过。由彼成就如是八支下。结由八支故得善能谏举他等。俱基公云。由彼成就如是八支者。谓即又此言论应时而发以下是。或前初解善能谏举中八者是。略义中。初结前问后。次解。后结。解有四义。一乐为利益安乐。二明利乐离于颠倒。三明利乐方便善巧能令积集引发功德。四明利乐为性好乐发勤精进。第十闻正法中。初解正法。后解听闻。前中初总标次别释后总结。正士谓四向正至谓四果佛及弟子总名正善丈夫也。就别释中。先解十二分教。二以三藏摄于十二。初解契经文分有三。初明世尊随机散说。于中。初说五蕴十二处十二缘起四食四谛十八界语。次说三乘语。次说道品语。后说入圣方便语。不净息念等者。此有两解。一云不净数息是说五停。念者是说总别念语。诸学证净者是说四不坏净语。一云不净者不净观。息念者持息念。诸学者三学。余如前说。次明结集法者。安布结集广一明缘起。如集藏传等。后解契经名。略二义。一贯穿等即是结鬘义。二引义利等即是出生义。杂心五义。明了论七义。广释如彼。二应颂者。谓佛说经已半。或于最后。为后来重说伽陀。我为钝人闻长行说仍未了义或中间时或于最后重说伽陀。三藏云。佛于长行略说未显名未了义。故于中间或于最后重说伽陀令显了。故云或复宣说未了义经。亦未论要。为后来或为钝根方重说。泰云。应颂有三。一于说义中间应以偈颂上义。二于说义最后重颂前义。三于诸经中颂及长行未了义经应更分别故名应颂。基述三藏言。非经未了谓听者未了。此未之所闻也。三记别者。谓记弟子命遇生。兼显授记得涅槃事。皆名记别。或复长行随说何法义即显了。亦名记别。四讽颂者。谓非长行直说。但以巧妙言调结于句韵。或作二句乃至六句等讽颂说法。是不重颂伽陀颂也。不同室路迦诵。不问有义无义但满三十二字以为一诵。是经论数法。五自说者。谓无请主。令法久住不请而说。如法收颂等。六因缘者。因请而说。即一切经律但是有请说者皆名因缘经。言及诸所有毗奈耶等者。十二年前众未有犯但略教诫。十二年后因众有犯广说戒经名因缘经。七譬喻者。引浅况深令物晓悟名譬喻经。八本事者。通说世尊因地未发心前所经之事。及余众生宿世之事名为本事。九本生者。此说世尊因地从初发心起行已来所经死生行难行等。名本生。十方广者。唯说一切诸菩萨道得菩提事名方广。十一希法者。谓说佛及弟子七众所有功德。若共不共胜于余故名希法。其若七众为求涅槃断恶修善所生功德近感人天同余福分故名为共。因此远克出世涅槃故名不共。以不共故胜于其余外道功德。虽共感人天人天中胜。故云胜诸世间知胜义一切智者同意所许甚奇希有大福。等字。即收余处所说青牛行瓦钵间不相打触。白狗听法。猕猴奉蜜等事。名为希法。式叉摩那。此云正学。学六法故。十二论议者。谓研究经义宣畅宗要也。摩呾履迦此名本母。第二以藏摄分中。今此文说素怛览藏摄十分。毗那藏摄因缘。阿毗达磨摄论议也。此云因缘是第二藏摄者。准上辨因缘。前义应通三藏摄。今据后义唯毗奈耶摄。二十一云。诸佛愍诸声闻故。缘依四圣谛宣说真实苦集灭道无量教法。所谓契经应颂记别讽颂自说因缘譬喻本事本生方广希法论议。三十八云。说方广一分唯菩萨藏。所余诸分有声闻藏。八十五云。于十二分教中除方广分余名声闻相应契经。即方广分名大乘相应契经。涅槃第三云。护大乘者受持九部。彼自言唯无因缘譬喻论议。法华第一声闻有九。唯无方广自说记别。对法云。契经应颂记别讽诵自说。此五声闻藏中素怛览藏摄。缘起譬喻本事本生。此四二藏中毗那耶藏并眷属摄。缘起是正余三是眷属。方广希法。此二菩萨藏中素怛览藏摄。论议一种。声闻菩萨二藏中阿毗达磨摄。问。所以诸教不同。答。对实大小并具十二。依如此处及二十一三十八声闻菩萨各具十二。八十五菩萨唯方广声闻有十一者。佛菩萨所有余十一分皆是广利有情。及意深广法。并文义广博。为具此三义故并名方广。非余十一。声闻阙前三义。故唯十一无有方广。若据理正为方。文多称广。声闻亦有方广。如二十一说。涅槃第三菩萨无因缘譬喻论议者。以菩萨多分本来无犯故无制戒因缘。又多分如来常为说法不假劝请因缘。多分闻法结悟解无劳譬喻。多分能悟深理不假如来论议分别。故说大乘无此三部。法华声闻无三者。以声闻不能广利有情及意狭故无方广。又以机劣多分如来待请方说故无自说。虽有记别弟子当生等事而非如大乘广明授记成佛亦无记别除理。故无授记。对法菩萨藏除初五唯有余七。声闻除方广希法有余十者。以方广深理广利有情。希法差别难思广大威德最胜相应故正菩萨藏摄非声闻藏。虽菩萨藏中亦有契经等初五而并摄为方广希法。故不说别名。问。凡夫所造论疏为是论议经摄不邪。解云。若此论八十一云。谓于是处世尊自广分别诸法体相。又于是处诸圣弟子已见谛迹于自所证无倒分别诸法体相。既云见谛迹者所造。即知异生所造论疏并非论议经收。依大智度论。凡夫所造亦是论议经。第十一思正法中。初问次解后结。解中有二。初明远离不应思处。二明应思处。不应思处有六。一我体无故不应思。二有情假立亦无真实故不应思。三世间中如器世界如是安布如四大性法尔如是亦不应思。四有情业果唯佛乃知佛十力中业力最深非声闻境故不应思。五静虑所发神通境界非思量境故不应思。六诸佛境界非声闻境故不应思。解应思处中。初略。后广。自相共相者。略辨有三。一且如色蕴中十一种异名为自相。同有变坏等三义即是共相。二五蕴各别名为自相。同有聚积总略义故名为共相。三色等五蕴性相各异名为自相。无常苦空无我理同名为共相。广解中。初总辨思惟有二门。二此复云何下广释二门。三总结。谓若思惟诸蕴相应言教者。正辨以二门观察五蕴若复思惟如前所说等者。例余法皆以二门分别观察故也。广释中。初约五蕴辨二门。后例余法。前中。初依算数门观五蕴相。列五蕴差别显数。即算计门也。言或复由此乃至展转差别者。且如色蕴有十一中眼有多种乃至法处色亦非一种等故。第二以称量行相观五蕴。于中有三。初标列四理。次解。后结。解中。一明观待道理。云说名道理瑜伽方便者。如此观待修瑜伽者。方便了知故立为观待道理名瑜伽方便。二作用道理。谓诸蕴中六根有取境作用。六尘为境作用。乃至法为意境为意所行或复所余十七界为意境界为意所行。如是类解八识各从因缘而生。了别自境作用亦尔。三证成道理。云由三量故如实观察等者。一依圣教证蕴无常以圣教说蕴从缘生皆无常故。一依现量证蕴无常由依定发苦无常智证蕴无常。三由比量验蕴无常如对数论立声无常从缘作故犹如电等。基法师者。先云圣言今言至教者。即至极之教以理至极无问内外皆名至教。先云圣言者即不如此。三十二种言中圣言有十六何必要是佛语名为圣言。以相言圣者佛菩萨等。今言至教者即无所简相。四法尔道理。云由彼诸法本性应尔等者。本性应尔谓无始来。自性应尔不待众缘。法性应尔法相道理。或即如是或异如是或非如是者。且如四大坚即是地乃至动即是风名即如是。如说地能持乃至风能敷等此说业用异四大体名异如是。如色形处是地清澄是水炎亦名火轻触是风缘所造色本非四大假说四大名非如是。以因风增造得轻触轻触非是风大等。第十二无障中。先总标内外二无障。然后广次略。后广辨。于中有二。一辨障。二翻显无障。前中有三。初广。次略。后结。广中。先辨内障。后辨外障。内障有二。一乏少资。具增贪嗔痴。二由先业及由现在不平等因多诸疾。三多事业种种乐著。外障复二。一依恶友无善师教。二居恶处昼夜諠杂或过恶触或多惊恐。略义中。略前内外二障。分别为三。谓加行障。远离障。寂静障。此三并从所障为名。加行障中。众多疹疾宿食住身是前内障为障。或被蛇蝎等是前外障为障。又不能得衣食等。还是向前内障为障。远离障中有八。一食粗重。二多事业所作。三乐语言即是上说乐著语言。四乐睡眠即是上说乐著睡眠。五乐諠众即是上说乐著諠众。言淫女巷论者。泰基同云。淫女多语油少邪卷言论淫女私巷之事。六又多爱乐数与众会即是上说多与众会。七乐杂住。八乐戏论。此亦尽是内障中事。寂静障中。初出所障寂静之体即是止观。次出能障即内障中末后四法。止障。即是放逸及住非处。观障。所谓乐自恃举及以掉乱。于中先解自恃举。后释掉。总结之。第十三惠舍中。初标施意后问答辨。标施意者。为庄严无漏心。为与无漏心以为助伴。为资修瑜伽行。为涅槃最上义故而修布施。基云。为庄严心者。谓得无漏心。为助伴心者。谓滋无漏作意等。此四义施。即同婆沙八施中第八胜义施。但智论说八施普有过失者。为欲除遣有所得执。故总说为过。问答辨中问有六。一问能施人。二问受施人。三问所舍物。四问施体相。五问施因。六问施缘。亦名施意。答即有六。答第二问中教引利益安乐句别者。基云。说示名教身作劝名引。答第三问中是诸菩萨所现行事非此义中意所许施等者。景云。此释疑难。难云。菩萨行施本为安乐前人而行惠施。云何逼恼妻子乃至大男大女等令其苦恼将施前人。为通此难。故云是诸菩萨终无逼恼妻子行施事。非此中意所许施。以无逼恼此人生彼人安乐故。若尔云何向言将妻子施。为答此问。故下答意者菩萨有三因缘将妻子施。一有自在力能制伏彼伏将他施时自知无罪。二以方便劝导教化令无嫌恨。三知前人得我妻子不为损恼。由具三义将妻子施。阙一不可。基云。此中意明菩萨用前有情数物。施时必须所用施之情欢喜方用之施。非是彼生嫌恨菩萨欲得自意所许即用之施。长读下文。今此文意自身头目手足等随愿施与最难可行。是诸菩萨所现行事非。声闻分。若有于彼有情类由具三义故将妻子等施名无罪有情数施。此亦是声闻分也。玛瑙采石者。即一物也。以马瑙石有采文故也。生色可染者。金是生色。银是可染。有言是梵音。但玄应师云生便黄色不可变改故名金也。白色可染变。故即银名可染也。赤珠布施者。文右旋也。答第四问中。明施体相。即无贪相应思及身语业。或自相续或他相续者。或自施或劝他施。第十四沙门庄严中。初颂及长行列十四门。次依门次第解释。后结成。庄严十四门者。一正信。二无谄。三少病。四精进。五慧。六少欲喜足。七易养易满。八杜多功德。九端严。十知量。十一善士法。十二具聪慧相。十三忍辱柔和。十四成贤善法。解成就妙慧中。云俱生觉慧加行觉慧即生得善方便善也。解易养满中。若依婆沙说难养难满。选择饮食名难养。数多饮食名难满。自有多食而名易满。如有一人顿食多。不数食。自有少食而是难满。如一人食少。而数数便食。解杜多中。初列名标数。二辨相。三释杜多名。四明别治贪欲。列名标数中。云如是依止若食乃至或十三种者。若依景师解列名有十二摄为三类。食四衣三处中有五总名敷具。处中第五常期端坐处如常坐也。若于次第乞食中分二。一随得乞食。二巡家次第而乞。即有十三。若依乞食无差别性唯有十二。以随得乞食总入次第乞食中收故。又基师云。十二杜多食。四衣三坐五。列名及下解中分为十三。以别开常期端坐处如常坐为二。此但是一常坐不卧。如十二杜多经说。下除障及广解中虽更别开则除障而仍是一。今解列名有十三摄为三类。食四衣三处中有六也。以常期乞食即名随得乞食。处中第五名常期端坐。第六名处如常坐故也。然此杜多名数开合不同。若依四分律。食四衣二处六合有十二。食四者。谓乞食。不作余食。一座食。一揣食。衣二者。谓衲衣三衣。其次第乞乞食中收。过中不饮浆一坐中摄。处六如常解。涅槃经中衣三食三处六为十二也。粪扫毳衣三衣名衣二。乞食一座一揣名食三。处同律解。智论衣二食五处五为十二。衣二者衲色。食五者一座中收。处五者除随坐故。或有经说十六杜多。或有处说十一杜多。虽然多处说为十二。今此论正明十二兼开十三。于中次乞属乞食。不作余食属一座食。节量食属先止后食。略无衲衣。第二辨相中解乞食文有二。初开为二。次别解二。后辨开合意。随得乞食者。泰法师云。随旧门从往还家次第乞食者。远公云。凡愚贪味弃贫就富。二乘悲狭舍富从贫。大士之行离贪去狭不简贫富。故名次第乞。然依此文。声闻亦应不简贫富次第而乞也。解三衣中。三衣则用好叠判成。僧伽胝者此当有上义。谓入王宫聚落此衣最在上被。故有上义。具足应言僧伽胝婆参。婆参衣。嗢怛罗僧伽者亦有上被义。谓在寺内即被七条。在五条上。具足应言嗢怛罗僧伽婆参。婆参名衣。安怛婆参者此云内衣。安怛名内。婆参名衣。谓但三衣。五条儭体。故名内衣。解云。毳衣中景法师云。羊毛名毳。用毳毛织成三衣。或有唯持此毳衣。或有唯持粪扫三衣。皆名杜多。远公言。准涅槃经。鸟兽细毛名毳。行者若无粪衣可得。取此为衣。基师又云。无问鸟兽之细毛皆曰毳。恐三衣以无价叠等为。故以毳毛为之也。此文或是长衣。故知杜多亦有长毳衣。应须说净也。阿练若名空闲处。去村一拘卢舍半。处如常坐者。旧云随坐。随有草地。得处便坐。故不同此论。第三释名中。旧名头陀讹也。今名杜多。此云修治或翻抖拣或翻洗浣等。解柔和中。堕在钵中为钵所摄者。泰云。食入钵内名堕钵中。婆罗门法清净涂少地置钵上食。但食人涂地上即为钵所摄。如是六种可乐可爱等者。即六和敬也。前三业为三。和同受用为一。戒见各为一。故六也。结成庄严文中云凡百者凡诸也。
