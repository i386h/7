<!-- { "loadSidebar": true } -->
　　六七八识同依意根。略去识身相应三语。故但言意。又实义门虽有八识。然随机门但有六识。六七八识同第六摄。就所依名故但言意。所依非色或离于身。犹如心受。故不言身相应。准前故略不说。又六七八虽皆同有心意识义。心法意处识蕴摄故。然意义等故但言意。皆是思量意根摄故。第八持种心义偏强。第六普遍了别境界识义偏强。是故不说心地识地。身及相应略故不说。地义如前。文中初结前问后。后对问解释。释中复二。初以五门分别地体。后第三卷中复以十门解释地义。初文复二。先标列后别释。文云心意识者。解有二门。一依决择分中分别。八识通名心意识。二依此中论文别有所属。据何道理如此属当。心者有集起之义。第八义强。集诸法种起诸法故。思量名意。末那中胜。恒审思量胜余识故。识者现前了别。六识粗显了别义障故六名识。此中景拟真谛师引决定藏论九识品立九识义。然彼决定藏即此论第二分曾无九识品。备师又云。昔传引无相论阿摩罗识证有九识。彼无相论即是显扬论无性品。然彼品文无阿摩罗名。今依楞伽经等有九识义。第九名阿摩罗。此云无垢。基师云。依无相论同性经中。彼取真如为第九识。真一俗八二合说故。今取净位第八识本以为第九。染净本识各别说故。如来功德庄严经云。如来无垢识是净无漏界。解脱一切障。圆镜智相应。此中既言无垢识与圆镜智俱。第九复名阿末罗识。故知第八识染净别说以为九也。地婆诃罗云。西方一解第六识别义名为阿摩罗。断惑证灭有胜用故。新罗晓法师云。自性清净心名为阿摩罗。与第八赖耶识体同义别。今存此释。善顺彼经。所随依止性所随依附依止性者。此有多释。三藏有两解。一解。因相赖耶是种所随。果相赖耶是依止性。又自相赖耶是名所随。种子赖耶依附自相故名依附。果相赖耶熏名依止性。又解。本识相分名为所随。见分名依止性。亦言所随即因见分。依附等言说自体分。景师解云。心谓一切种子所随依止性者。即是集起种子义。又是所随依附性者。即是持种集起诸法二义。集起故得名心。基作三解。一解。初句显第八现识与有漏种为所依止故名所随。随成有漏等故。后句显与无漏种子为所依附所随依止性。虽复依止义同。无漏不等故名依附。又解。初句显有漏种随逐本识成有漏无记。用依体义。后句显此种子虽依本识生善染等功能仍异非唯全一。故名依附。用各别义。又解。初句谓种子依于现行名所随依止性。种为能随依止现识故。后句显此现行所随依止识附于前种子能依止性。更互相依二俱名心。更作一解。生本识种但名依止。若生余法种名依附依止。体能执受者。释阿陀那义。意谓恒行意及六识身无间灭意者。此中通明过去六识名意。非唯第七。一切皆有依止义故。据实此意唯取第七。如成唯识摄大乘论释心意识三种别义。五识地中所以不说恒行意者。以五识地各别有同时色根。意地无别同时根。故说末那名恒行意。是故六识皆有同时根及次第灭意根也。末那有三。一人执。二法执。三者平等。云何知有无漏末那。如下第六十三卷中云。若彼末那于一切时思量为性相续而转。如世尊说。出世末那云何建立。答名假施设不必如义。乃至广说。问八识并有无间灭意。何故此中唯约六识无间灭为意耶。答依三藏言。释论略译应五百卷。总译有八百许。故释论一解。八识虽具心意识三。而于意地约别名识。识既六识。意根六。故不说八七。又问前五识地已说五识无间。意地重说者何。答三藏解。意识通与六识为根故举六识。据唯意识。解所依中其俱有依唯识四说。第四正义。第六意识所依七八。及七八更互相依。等无间依彼有三说。第三正义。八识各以自类为开导依。然于此处不言俱有依者。以意识无不共俱有依故略也。基公牒论文中加俱有字。未知何正。种子依谓如前说等者。六依八。如前引唯识解。彼第四卷释七依八有二说。一云唯依种子。二云亦依现行。此第八心既通现种。现种相依更互无失。解所缘中。谓一切法如其所应者。唯识第二说第八识缘执受处。即诸种子及有根身器世间等。对法论说。缘五色根四尘一分除声。五十五说。缘五色根五外一分。理实亦缘声。然对法论且说恒相续境故不取声。唯识解缘处有三说。第三正义云。若于自身可有持用便变为彼。即自地自类变是。此说一切共受用者。若别受用准此应知。鬼人天等所见异故。于他身处亦变似尘受用他故。唯缘有漏种非无漏种。缘有根身彼有两说。一云亦变他根。二云唯变自根。前来且说业力所变外器内身界地差别。若定若通若法威力界地自他即不决定。不缘心等皆如彼文。第七缘境彼有四说。第四正义。唯缘第八识见分。广释如彼。六识缘境。其义可知。文云不共境者。不共五识故。何故蕴中唯三不言识蕴者。此有三解。一解。自性门摄故除也。又解。五识自证证自证分亦缘识蕴故共缘中摄。又解。六内处中既有意处故除也。次明助伴。即诸心所。因位第八唯遍行五俱。第七识识论五说。第五说者有十八俱。谓遍行五四烦恼八随烦恼并别境慧。意识一切。五识如前。若无漏位心意识三皆得与二十一俱。问诸心所极少起时几数俱起。答依基师等解。遍行五于极少位必俱起五。若别境五及不定四。此九随一起时必六俱起。无明及大随烦恼八。此九定十四。除轻安余十善及贪慢疑五见谄诳憍合二十一定十五。若轻安无惭愧三必十六。嗔及忿恨覆恼嫉悭害八起定十七。此依对法五十五数开见为五而判之耳。若依此论五十三。其数不定。思之可知。若备公云。善心起时极少十八数俱起。谓善十除安。遍行五。别境三。谓念定慧。辨远离中。云恒信等相应故。文云一一而转者。谓一想一受等故。有行相者。谓行解相状。唯有为缘非无为缘。无分别智无相状故。如识自影。有二行相。一影像相分取本质境行解相故。二即见分取亲相分解行相分。若取通义。行境体相名为行相。通无为缘。理无妨矣。问与前不同一行相何别。答前对境辨行相。此文约行解辨行相。有所缘者问曰。与同一所缘何殊。答先明同异。此明必托。有释。前约增上缘以辨同一。今约境界缘以辨所缘。有所依者。必托三所依故。自下明作业中文有二。初明对五识业。后明不共业。初文有七。一了自境。二自共相者。意识证量缘法自相。若是此量知法共相。故正体智证如自相。问若尔三法印中何故说二空为诸法共相。解云。自共何定。若说真如别有离相之相不同于事。即说真如名为自相。即此真如理统万品还是共相。三世。四断续。五为二转发业。六招异熟。七前方便中作意引起率尔五识。又染净位中三性意识为同类因引等流位中诸识。此中基师判。第六识通有此七。第七八识除发业招异熟有除五分。景师云。初一后三通五识业非是不共。中间四业唯意识能。此师第七文中分为二。故云后三。今判。初业八识通有。第二三七意识全有。余七识分有。第四业六识通有。七八分有。第五业意识全有。五识分有。七八中无。其第六业六识通有。七八中无。此据粗相。若细分别准思可解。下明意识不共业中。初标列十五门。后依门辨。谁心六事不共。谓离欲及退断善根并续受生命终。大乘不唯十五。更有悔忧等。故论说等言。分别所缘中。有相分别。若依对法。摄三分别中自性随念二。以五识无自性自性体等故。七分别中任运分别即五识故。今此论中自性分别即是任运故。说有相。谓于先所受义唯摄随念故。与彼论宽狭不同。或是与对法两门俱同。先所受义则摄自性随念分别。等流心位有相分别缘前率尔心住所受境故。基师判云。不如前解。威仪路工巧处者。威仪谓表色。路体即四尘。四尘是彼所依故说威仪路。又解。威仪四尘为性。路即发彼心与彼为依。说心为路。工巧处亦尔。但是五尘四尘别故。此中威仪多于道路施设。工巧多于处所施设。故一名处一名路。二俱显所义。七分别以寻伺或五七八识为体。任运分别是五七八识故。七唯有漏有通无漏。唯识第七解。问准对法论。任运分别亦通五识。如何此论不共业中辨耶。答依三藏解。据实对法为正。然此论凡举七分别故。任运分别实非不共。问若五识中无自性分别者。无性摄论又云何通。彼论破正量部心藏色为意根义云。若意识以心藏色为意根者。一切时应无决择随念分别唯有自性分别。如五识故。三藏解云。彼部许五识中有自性分别故。论主入他宗破。非将大乘义破也。审虑所缘者。备师云。重缘前境思审缘故。四倒之义如下第八。法住智者。景师云。知三界上中下果在因中住名法住智。是世俗智。下云出世间智。即是二智。基师云。法住智是如量智。出世间智是如理智。备师云。依教法而生此智故云法住智。是后得智。醉者。基师云。此有四缘。以惛沉掉举放逸妄念散乱贪嗔等为体。或俱时心心所为性。有义通五识。意增故偏说。景师云五缘。狂有五缘。俱舍第十五云。依不平等大种故心便失念。故知以妄念为体。或俱时心心所为性。此唯欲界除北洲五趣皆有。北洲人无逼恼。诸天有故。小乘佛有。大乘不然。十地亦无。末摩者此名死穴。亦云死节。有言有六十四处。或百二十处。梦有七缘。四由闇相作意思惟者。景师云。于法不了名为闇相。而乐思惟法于前发梦。更有一解。瞑目思惟黑闇色相故致于睡梦。七由他引。他引有四。问梦以何为体耶。答婆沙六说。评家取心心所为体为正。今大乘中亦以眠相应心心所法为体。又若婆沙第三十七卷云。问此睡梦中所起善法为加行为生得善耶。答唯生得善。以惛微故。有余师说。亦加行善。以于文义亦简择故。今大乘中亦通加行善。如十住断结经说。上方妙识佛土众生受化梦乃得悟。彼佛于睡眠中与诸众生神识说法。受化之识随其所应得成四果乃至独觉。亦于梦中结跏趺坐而般涅槃。菩萨受决乃至成佛皆于梦中云云。由此等文故知亦通加行善。觉有三缘。睡增者不胜彼疲极故者。以经多时睡不胜疲极更从睡觉。有所作者要期睡故者。初睡时期打五更须觉礼佛等。总以心心所为性。四缘故闷通有心无心位。亦以心心所为性。由彼闷触引生心闷。醒亦以当位心心所为体。发业四缘。初三如次。即三种思。谓审虑决定发动。若依小乘前二通见修二断烦恼。第三唯修断。今依大乘发总报业。前二通见修。第三唯是见道烦恼。若发善总报三思皆善。亲引烦恼亦不共无明等见道所断。由此经云。诸圣有觉不共无明已永断故不造新业。对法亦言。胜义愚发福不动业。世俗愚发非福业。皆见所断。若发别报业第三思亦通修道烦恼。次随顺功用等者。刹那等起发业风也。此风随顺第三功用起思于业。俱时引发身语。故广百论破胜论云。汝我一不动。何能发业。彼反难云。汝心心所亦一非动法。何能发业。提婆答云。心虽不动一由心寻伺引起于风。风亦起业。离欲四缘。体唯是慧。通有无漏。离欲退有五缘。二新修善品者。数思男女形状。即有因力境界力不正思惟力三。受行顺退法者。是五退具也。断善根文有二。初明缘多少。后约现种明断差别。或五缘或六缘。一利根。二意乐恶。三逢恶友。四邪见重。五行恶无畏。六于众生无哀愍故。利根者内自思构邪见猛利不怖众恶不生慈愍便断善根。此名因力而断善根。即是五缘。若更逢恶友顺恶意乐断善根。此名缘力而断善根。具有六缘。要利根者断非钝根。广恶意乐断狭意不能。人三洲除北。对法第一云。唯欲界上上品邪见能断善根非余故。唯苦集下邪见非于灭道。或通四谛下邪见。通行相者非余。要无惭愧。俱不怖恶非余二性。恶不慈悲。依此因力方断善根故。缘力必由近友故。阿颠底迦毕竟之人。一阐底迦有种性者。对法论说一俱断善根。善根有二。一种子。二现行。折种势力令不趣现名断。非断种子。唯断欲生生得非加行善。加行胜前方便时已不起故。为九品断非一刹那。拟宜无间断非如道害。续善四缘。一是利根。二见亲友修福。三诣善士闻因果。四因前缘故生犹豫。证决定故还续善根。景师解云。初闻他说有因果时。尔时耳识及同时意识是率尔心。因生犹豫者。是寻求心。是无记故非疑烦恼。证决定者。是决定心。亦是无记非善正见。还续善根者。是染净位。正见心中方续善根。以断善时断彼现行。今时还续现善。种子先有不可说续。若言犹豫是彼疑使疑使无间起正见心名证决定续善根者。此疑烦恼于五心中是何心摄。若是决定心位不得名疑。若在染净心位者云何从决定心后方起疑心。由有此妨故依前释。不同萨婆多或疑或正见续善根。基作两解。初解同景。加复说言。若自利根率尔思惟因生犹豫证决定故续善根者名因力续。若虽利根后逢善友听闻正法因生犹豫证决定故而续善根名缘力续。第二解者。同萨婆多无偏取舍。备师云。因生犹豫故续种子。善证决定故续现行。今解。以闻正法等时创堕于境名率尔心。次寻求名等及与决定而未决定知所诠义。至染净位或生疑心然后续善。或即正见而续善根故。言因生犹豫证决定故还续善根。若作是解者。还因萨婆多。此中通续生得及方便善。断善之时胜法先尽。故正断得。还续之时由内外缘。由此二善不定。由闻正法殊胜外缘引生善根通方便善。但自思惟见他修福多续生得后引方便故。或初续善唯起生得。方便后起以难生故。胜既先断。所以后续。续欲界善。非上二界。顿续非渐。渐起余品。断难尽故九。续顿生故一。断处必能续续未必断。俱舍第十七云。于现身中能续善不。亦有能续。除造逆人。彼人定从地狱将没。将没时言谓彼将死或即于彼将受生时。将受生时谓中有位见后果相便续善根。又云。缘力断善根。地狱生时续断势弱故。因力断善根。地狱死时续因力强故。又意乐坏非加行坏断善根者。是人现在能续。若俱坏断善者要身坏后方续善根。见坏或不坏等。其义亦尔。自下明死生。大文分二。初明内分死生。后明外分成坏。前中先明死生。后第二卷云如是展转诸有情类以下。明观空而得尽漏。前中先明死后明生。死中文三。一总标列六种死。二次第别解。三又行善不善下随义杂说。初文中云谓由寿量极故而便致死者。总释死义。莫问时非时死。但是舍命名寿量极于其六中。基师解云。初三死不明了识离身正死。后三死明了心识未离身将死。就第二别解中。寿尽死者。即业命终。是名时死。下二名非时死。衣食阙名福尽。若余缘枉死名不避不平等。九因即九缘义。别称二九。七不知于己若损若益者。入水投火他损堕坑愚痴故死。八非时行非梵行。饥饱远行病时而犯故死。九非量行非梵行。染爱过度故死。对法说三死。一寿尽故死。如生北洲极寿百岁。业虽未尽命尽故死。二福尽故死。耽定衣食阙横缘故死。三业尽故死。三时业尽故。此论唯依现缘辨死。不依过去缘。故无业尽死。其外缘中离己名福尽。合己名不平等。对法通说过现合二缘名福。故二论不同。若依俱舍。约寿尽福不尽等作四句。可知。若依对法。初将寿。尽死对业尽死作四句。寿尽死非业尽者。如大乘中一业灭多生。如初一生寿尽故死业势未尽。二业尽故死非寿尽者。如有一业但感百年。百年满已遇胜缘故更延寿命。于所延寿不尽而死。第三可知。第四俱不尽死者。中夭之流。次将福尽死对寿尽死作四句。有福尽死者。如饥冻死等。有寿尽死非福尽。如大富者死有余财。福寿俱尽死者。衣食与命一时俱尽。俱不尽死者。如大富者横被他杀。次三性心死中之别有二。初明善不善心死。后明无记心死。初中有二。初别明二性心死。后重明二性心死相差别。死有三位心。一正死心。即末后刹那。唯识说为第八识。对法论说。死有末心。生有初刹那。中有初刹那。唯无记性。二次前润生心。唯第六识我爱相应。对法说为九种命终心唯有覆无记。三次前明利心。即此三性是粗想现行故。细想现行无记心者即我爱心。此说第六识。若粗第八即末后心。故说不能忆善恶法。就第三随义杂说中文分为八。一明三性何类先起。二明死因。三明善恶相。四明润生相。五明解支节。六明根没顿渐。七死名差别。八上下舍相。第二文中二因力者。初是名言种子。后是业。此人次生二因熟今速舍命。第三文中。谓受尽先业所引果已行不善善者。见中有前相。如日后分者。日将没时。或山山峰影者。下品恶业者。当相如峰影悬覆。中品如山遍覆。上品如日后分极覆。或下品如日后分影覆。中品如山遍覆。上品如峰影极覆。此是将命终时由先恶业所见当果相。下辨差别所以。不言下品不善业者。以多无恶相故且不说。第四解润生相中。景师等解。泛论润有二时。一于将命终位爱润业受中有生。中有末心起爱润必受生有。此二时起受唯是修断故。对法第五云。此自体爱唯是俱生有覆无记性。此自体爱既是隐没。将知即非发业烦恼。以对法云俱生或能发恶行业者是不善故。是则俱生爱中有九品。上三品强是不善能发业。下六品是隐没无记不能发业。将欲死时及中有末心。尔时心细故但起后之六品不发业。爱父母是生有缘。中有末心起倒见。求交会时名求生有。对法亦云。已离欲圣者对治力强。虽未永断此爱不行。由随眠力令生相续。然与五十九文不同。彼明七种结生相续。一由缠及随眠润生。谓诸异生。二唯随眠润生。谓已见圣迹。彼文既尔。是须斯那含俱种润生。何故二处不同。三藏解。从多而说异生起爱圣者随眠。于中细论。须斯起爱那含随眠。亦可须斯虽现行爱由智力制。不同异生所起爱力。故总说言已见圣迹唯随眠润。测师等云。瑜伽约润中有说唯随眠。杂集约润生有说现行爱。故不相违。以在死位去道近故唯种子润。若在中有润生有时去圣道远故亦现行。备师云。若不还者在初禅等爱未尽。故没于下天生于上处。亦起我爱。然此论文约没欲生上界。故说不起。上来所说唯爱润生。若依五十九卷云。全界一切烦恼皆能结生。三藏解云。将命终时及中有末心定须起爱。此爱正润生故。此二时次前得起余结助润生故。以爱正润生故。故此论云。将命终时乃至未至惛昧想位长时所习我爱现行。对法第五云。相续力者有九种命终与自体相应。于三界中各令欲色无色界生相续。摄论亦云。若无修道无明诸行不熟。十地经亦识为种子。爱水为润。覆以余结生名色身。由此建立中有生报者。有两解。一云。有中报生即持业释。一云。中有及生报是相违释。第五解支节中。除天那落迦者。天唯善业果。地狱恒解支节。更须何须说。轻谓作善业者。凡解支节是恶业感。然作善者恶业轻微。故解节亦轻。第八上下舍相中。唯心处舍者。前虽上下冷触渐起。至于心处未甚苦冷。即时后识心处舍时。复从心处大冷触起遍满所依。今依此文上下。渐舍皆至于心。昔来相传。若种善渐冷至头面即死。若造恶业生鬼中者。从头渐冷至腹即死。若生畜生至膝即死。若生地狱至脚即死。即皆无文证。又旧世亲释云。若作善业所起冷触定应向上。若造恶业所起冷触定应向下。即触云。若生善趣从足渐冷至头方死。若生恶道从头渐冷至足方死。此由未见此论故。信自人情。据实阿赖耶识初受生时。最初托处即名肉心。若识舍肉心即名为死。故此卷末云。又羯逻蓝识最初托处即名肉心。如是识于此处最初托。即从此处最后舍。自下明生。先问后答。答中文三。一明中有方便生。二尔时父母贪爱俱极下。明生有根本生。三第二卷中又羯逻蓝渐增长时下。明本有渐增长。此言生者。即生支故。唯识云。始从中有至本有中未衰变来皆生支摄。辨中有中二十二门。一明中有因缘。由我爱无间已生故者。牒前将死起于我爱。虽次润生爱灭起正死心。今现举初故略而不说。无始乐著戏论因已熏习者。即是名言种子。望生中有是亲因缘。净不净业因已熏习故者。有分熏习望生中有为增上缘。故显扬云。无始熏习为因。善恶业为缘。彼所依体者。中有赖耶与同时蕴为所缘体故。由二种因增上力故者。牒前我爱及净不净业名增上力。从自种子即于是处中有异熟无间得生者。从名言熏习自种子即于死有灭处中有生。如种灭处即有芽生。问欲色界死处中有即生。此事可尔。无色界死若生下界所现中有从何处生。答依景师解。随前死处中有现前。若无色死复无色经无量生后从无色死生下界时所起中有。还于最初从下界死生无色处中有现前。基师云。此有一难。谓如在欲界得色界定业力犹微成后报业。次得无色定业胜为生报。生无色界受生报已。生色界中方受后报。尔时欲界二十劫空乃于欲界前身死处中有现前而色界生。此亦难解。应言即于当生处现。理亦何失。虽有此解理实不然。前死处现其理为正。无色无处即于入定死处受果。故从死处中有现前。若生处现便太疏远。生处当遥。谁次传识。故前说是。今依婆沙评家。当生处中有现前。大乘中未见文。亦可取小乘文为证。故此说为正。问若尔无色没生下界者。既随当生处中有现前。彼无往来。何用中有。解云。要须中有起染污意求生方生。又润生有业或必中有中起故。婆沙解云。彼先已造感中有业。虽无往来亦受中有。业力所引必应起故。二死生同时。三具根。以于六处门常求有故。四相状。五极净天眼境。即大菩萨广慧声闻天眼能见。诸天报得天眼及轮王眼不见。中有妙于阿耨尘故。六不同前将死位起内我爱。唯起境界爱。缘当生境故。七同当生形。一业招故。八如天眼见障外色。九身往。如得神通。十不见异趣。见同类及身当生处。问见几世界中有有情。解云。随其眼见所应生处。若三千界或三千外其中中有皆悉见之。十一行相。恶业眼视下净者生三恶趣。虽见生处见其胜净。所以欣生。若见秽相不欣生。故俱舍云。天首上三横。地狱头归下。此文并说地狱为面视于下。非头不向下。但与余二趣视下相似。故同说之。十二生时分限。七日一死。寿势颓败。乃至极经七七日住必得生处。问有众生造轮王业。未至劫增其人已住轮王中有。岂不久得劫增耶。解云。审有是人。即往余世界中得于生处。十三可转生处。生时二缘未合。谓父母等未和合。禽兽等非时。如独生狐中等。时处未和故。或如谤解脱生地狱等。皆可转故。十四释异名有四种名。问四有相望皆有中有。何偏说此名中有耶。解云。若彼非趣于二趣中间起者得名有。余之三有是其趣摄。虽有中间之义不名中有。健达缚此云寻香行。寻当生处香而行往故。或唯食香。香所资故。如化乐者名寻香故。此唯欲界名非色界者。彼虽不寻香。寻香类名寻香。见生处起爱。不闻香自无鼻识。生处无香故。十五三界有无。除无色界。以无形及处故。基师解云。欲色二界中亦非必定有。变人为虎雀化为蛤等。无中有故。涅槃经言。或说欲色界有中有。或说欲界无中有。皆不解我意。若一切有者何故说有不解我意故许通无。容豫者有。速疾者无。陷身入地狱。此等皆无故。虽有此说。今勘涅槃经。无欲色字。彼经明二十一对诤论文云。或有中阴或无中阴。准下文释。泛言有中阴无中阴。皆不解我意。所以者何。欲色界有。无色界无。非一向有无故。故为证不成。其陷身入地狱等者。准婆沙七十卷云。毗奈耶说。度使魔罗等即身陷入无间地狱。问此等为受中有不。答受中有身。然以迅速难可觉知故作是说。初一刹那死有蕴灭中有蕴生。后一刹那中有蕴灭生有蕴生。乃至广说。变人为虎等者。若顺憬师云。此等别报虽转而总报不改。婆沙复云。施设论说。劫初时人有忽腹行。身形既变共号为蛇。复有欻然生第三牛。身形既变共号为象。问如是转变有死生不。乃至答应作是说彼无死生。问如何人趣即作傍生。答非即人趣转作傍生。但彼身形前后有异。于中有说。彼恒是人。复有说者。复是傍生等。有余师说。彼有死生。如是说者彼无死生。故二说中初说为善。经死生者多忘本事。既忆本事故无死生。故知欲色一切定有中有。此说为善。然中阴经云。无色中阴礼如来者。释是大众部经。不劳会释。今寻正理论第二十三卷。元瑜释云。有余部师执无中有者。即大众部上座部化地部立无中有。与前师言似如矛楯。勘异部宗轮。大众部一说部说出世部鸡胤部本宗同义都无中有。十六趣向相。见地狱相。谓已旧同类喜乐驰趣。生处境碍即便续生。十七明中有唯是化生。十八趣向心。初明趣地狱心。后类明向四趣。如瘿鬼者。有鬼颈有大瘿。所逼不能吃食。决择分说。鬼畜一分恒受众苦同于地狱。然此处唯说鬼趣。鬼趣重故略举之。十九由三处现前得入母胎。二十无三障碍。初标。次别释。后合结二门得入母胎。有麻麦果者。有麻麦果塞蔽产腹。如车螺形者。以宽大故。或有形曲有秽有浊者。穴不顺直难安子故。其处秽恶津液浑浊。不堪揽之成所依故。或感大宗叶业者。自有感大宗叶业。父母无之。或自无父母之。二十一于父母起颠倒。二十二薄福多福。闻见声闻。自下明生有。文分为二。初明识支最初依托。后第二卷初辨种子具不具。前中有二。一总标依托。二云何下别释其义。先问后释之中有五。一明依托相状。二诸根依此次第当生。三诸根依处亦次第生名得圆满。四识托于色安危共同。五初托肉心后从此舍。谓此所出浓厚精血合成一段等者。谓父母精血合成一段。中有末心起爱烦恼名为颠倒。中有末身名颠倒缘。即彼一段非情精血与中有俱灭。即此同时由种子力。有微细根及造根大种并余与根同是有情分不净精血和合搏生。言此羯逻蓝中有诸根大种等者。此中景解。此文即能能造离所造。次于后明同处不相离者。此文据初生时四根未起。已有能造地大。地据其处所。故得相离。若六处时四根生已。即根与大互相涉入。如众灯光处所不异。则名同处不相离也。备师云。五相虽别而一地造。既有身根与地大俱故。第二分云。同处未有四根。故此文云。相离义无相违。虽有地大不造四根故。但就种类假名能造。基后说言。初有诸根大种。并有诸扶根大种者。即说造身大种及造扶身尘大种。为造余四根大种等。非更别有相依而有。是造义故。不尔岂复唯有大种无所造耶。欲界一切四大种不离色触等故。问曰。文说及根所依处大种俱生。所依及处有何异耶。解云。若直言所依即是造根四大。若言所依处。处即是根所依四尘。此则通举故云也。
