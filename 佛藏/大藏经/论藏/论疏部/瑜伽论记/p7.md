<!-- { "loadSidebar": true } -->
　　自下明生有中。第二段辨种子具不具。于中初约五姓以明种具不具。说般涅槃及无涅槃。即影说不定人竟。后据三界总报自体明种随逐。其五种姓义名。据楞伽经所明五种。无有无姓有情终不成佛者。以别义明菩萨阐提终不成佛。按此论所明五种。其决定及无姓终不成佛。新旧诸师立破道理。略而不述。广明法尔新熏种子义者。指如识论。自下明本有渐增长。文分为二。前明胎内增长相。后生后渐次下明胎外所作事。前中复二。先约种相差别以障果增。后又于胎下正明胎分增长。前中有十。一名色渐增。二因用不同。三凡圣见异。四受起差别。五种子新旧。六三时报业。七有染离染。八粗重随眠。九种子众名。十转舍转得。就第五种新旧中。言又种子体无始时来等者。护月云。种子本有。由新熏发方生。故名为新。此文为证。难陀云。此说名言本识现种无始新熏不能自得异熟果。要由净业新熏招集方乃能生。故名为新。护法云。名言及业种各具法尔新熏。然其名言种子虽复法尔旧成。无有支熏不能得果。新旧合用其果方生。望业招果与其新名。言若果已生说此种子为已受果者。即前本有种子为彼现行净不净业之所熏发。若得果竟名已受果。然名言种虽得果已。功能无尽。名无受尽相。若业种子随其势力。或灭一生二三四生终有尽期。名有受尽相。第六解三时报业中。言虽余果生要由自种者。景师解。一果体起酬二种因。义分两果。酬于业种名异熟果。酬名言种名等流果。虽望彼业有余异熟果生之义。要由亲因自名言种方始得生。一云。虽除此生。余无量生果生要由自种。而此生寿量尽边生此生果种名已受果。所余生自体种子未与果故不名已受果。言然此种子亦唯住此位者。景师云。然此不定受种子。若受报时不离三时。故言亦唯住此位。基又解云。顺受业中报定时不定。种子缘差。现在未得受果。虽于余生方始受果。亦唯住在顺现受位。显扬论说业有三。谓顺现受生受后受。或分为四。加不定受。或开为五。不定受中离时及报定与不定为二业故。此文不说顺现受者。意说多时不受果种。虽经多劫而不腐败故。然大乘中若业种子有减一生乃至多生。从初受时名现生后三时业别。由此义故亦有多时顺现受种。唯别报故。且不说之。其譬喻师说有八业。谓三时及不定。皆有定不定。谓顺现受时定报不定报定为二。余准可知。是第四业不别依三时但总分别。彼破萨婆多云。若无间业定顺生受不可转者。三界善业非想最胜。亦应无越得圣道者。彼既可转此亦应然。今大乘中似同譬喻。彼阿阇世王五逆之业忏悔不受。即是生报可转时报俱不定。故决择云。决定受业者依未解脱人相续中说。若已解脱人无有决定受业。由此顺现业等皆二业成。虽未见正文理有何失。第七有染离染。景师云。于现生后及以不定。随一赖耶识中有欲离欲一切皆同。虽三时报别。然由前后是一行者。身相续故。基师云。一界中有诸界种。系染同故。离染翻此。第八文者。解云。粗重有三义。一损恼义。唯染污法。二无堪任义。亦通无记。三性有漏义。通有漏善。善法种子无前二义。故不名粗重。然决择说有自性业粗重。对法亦名有漏粗重。据第三义亦名粗重。是故一切所依自体即是异熟五蕴之身烦恼依附。名粗重所随。无记种起名粗重所生。体是异熟无覆无记名粗重自性。第九种子众名略举有十一。界者因义性义。种姓者类别义。自性者体义。因者能生他义。萨迦耶者虚伪身可破坏义。戏论者分别义。所分别故。阿赖耶者所受著义。取者所取义。苦者逼迫义。萨迦耶见及我慢所依处者。我见我慢依生处义。第十舍得文者。善无记法种子由烦恼力数能生果。故入涅槃不得自在。由断彼缘不能牵果。随意灭度名内缘自在。自下正明胎分增长中分七。一时节。二资禀。三分位。四变异。五男女住相。六母苦逼。七出胎相。时节中在胎经三十八七日。后经四日。合迳二百七十日。方始出生。此说极满足者。或经九月或复过此者。九月即是三十八七日。或复过此即是余经在胎十月。此说极满足者。八位中五王经说。一七日如薄酪。二七日如稠酪。三七日如凝苏。四七日如肉变。五七日胞成熟。起风入胎吹其体身。六情开张。在母胎中生藏之下熟藏之上。乃至十月(云云)。又羯罗蓝者此名杂秽。亦名和合。此为最初众苦因起。损恼既广喻立箭名。俱舍名剌。稀末稠也。遏部昙者此名为疱。亦名息肉。闭尸者此名凝结。键南者此名坚厚。钵罗奢佉者此名枝分。若依十二支摄此八位。初一通在识支名色支中以体多刹那故。次遏部昙乃至发毛爪等五位。唯在名色支中。根形二位在六处支。变异中分文为二。初标四异。后随别解释。自下明胎外所作事。分文为二。前明渐次所作事业。后又诸有情下。明从无始来前能生后恒作四缘。前中文相有六。谓初触六触。次学世事。次耽著家室。次造诸业。次受用境界。后乃至或往五趣或入涅槃。按文相也。出生已后名为触支。就解四缘中。言又诸有情者。牒能生也。于如是有情等者。明所生也。彼有下重辨能生所生。乃至此复于余谓祖能生父。父生于子。子生于孙。孙后生孙故。自下明空观尽漏。如是句义甚为难悟者。谓漏尽句义非易解悟。所以者何。虽能尽漏而无我故。谓我无有等者。三藏云。我无我所时方分等。我所童仆璎珞等谁。我所资具事。非唯我所体亦空。故非他我时方分等三。景师云。谓我无有若庄严分若僮仆谁若资生事。既无此所。明知无我。次言我亦都非若分若谁若事者。谓汝我自体非是他我若庄严分若僮仆谁若资生事。明知无我。备师云。我无五蕴分。无我见谁我所见事。非唯自身无此三义。他身亦无分谁事也。基师又解。分谓类。谁谓体。事谓物。初破我所后破我体。或分谓三世时分。谁即我体。事则我所。初观自身后观他身。上来正明内分死生竟。次傍乘义辨外分坏成。初结前问后二对问解释。释中有二。初总明成坏。第二云何火灾已下别辨成坏。前中复四。初明成坏由众生业。二明三灾劫坏处所。三明坏空成住。名二十劫为一大劫。四辨梵世寿量有三。谓由诸有情所作。能感成坏业故者。即以寻伺谄诳等为火灾业。喜为水灾业。乐及二息等为风灾业。欲界通善不善二业所感。上界唯善。景师云。初业势盛。感世界成。后业势衰。感斯散坏。即说衰时之业为感坏业。故论说云。内有寻伺火故外感火灾等。言由彼外分已下。通伏难。难云。外器成坏坏别业灭。内分生死死别业灭。下答由彼外器皆悉散坏故待坏业。内死但寿尽非皆散坏故无别死业。下释。所以者何。由彼外世非情粗色恒相续住。顿灭实难。故坏由业。内身识托。识在寿存。业尽寿亡任运易谢。又感成器等者。谓能感外器业。定引一劫不增不减。一切众生共业招故。内死不然。由种种业寿命不定。各别业感。业尽寿亡便任运死。解处所中有二。初明三灾所坏处。二明灾不坏处。名为灾顶。次明四劫。各二十为一大劫。中唯二十住劫有增有减可说二十。成坏空三既无增减。准住劫量。解寿量中。梵前益天者。即是第二梵辅天也。大梵王前作饶益故。有九种。一日月岁数。法华论云。昼夜日月时年以此为数。菩萨地亦言。劫有二种。一是日月岁数。二是阿僧祇。二增减劫。即是饥病刀。小三灾劫名为中劫。三二十劫为一劫。即梵众天寿量。四四十劫为一劫。即梵前益天寿量。五六十劫为一劫。即大梵天寿量。六八十劫为一劫。即大灾劫。七七大为一劫。即水灾劫。八七水为一劫。即风灾劫。九三大阿僧祇劫。依华严经第二十四卷阿僧祇品。有百二十数。第一百二十名一阿僧祇。依旧摄论说三十三阿僧祇。第二劫为小一劫为二十一劫。第三劫为中一劫为九故。初为大一劫为三故。虽有此文。不知积何以成无数。若俱舍论引解脱经说六十数。唯有五十二。八忘失。第五十二名阿僧祇。仍以十积数。不同华严从万以上皆倍倍积。谓万万名亿等。以大小各别故取数不同。又若璎珞经楼炭经等中。佛随机说劫数多小非一。但大智度论引经说。有万百由旬城溢满芥子。有长寿人过百岁已持一芥子去。芥子都尽劫犹不尽。乃至广说。真谛云。如经说芥子聚尽劫犹未尽者。百年取一乃至唯一芥子。不名为聚故名聚尽。以有芥子在故名劫犹未尽。言大梵寿量六十中劫者。旧来相传皆云。梵王但经五十八中劫少二中劫。所以者何。于成劫中初一别劫成器世间。梵王未来。但经十九劫后。坏劫时一劫火起。梵王亦无。是则梵王于一大劫八十劫内除正空时有二十劫。于成坏时各除一劫。但寿五十八劫。而言寿命六十中劫合为一劫者。从多总判。故智度论云。梵王寿命五十八劫。若依起世经说。梵王还满六十小劫。彼云。世界初成时初成初禅三天宫殿。欲界宫殿未有。尔时梵王已从上地生在梵宫。尔后方造欲界空居天等。即于成劫满二十也。后至坏时至第二十劫。欲界火起已烧多时。梵王犹在。火势经久垂至梵宫。梵王方去。是故于坏劫亦经二十劫。则具经六十劫。此与火等初成坏时量位相当感故。大梵寿量一劫时定。三天三品修生不同。劫数故异。问约此论及俱舍等。明十九劫坏众生世界。第二十劫坏器世界。若立世经说十劫坏众生世间十劫坏器世间。若为会通。解云。见闻各异。难可会释。又解。经说初从坏地狱乃至坏梵补。经十小劫众生世间坏。梵王未上生也。以大梵王独一少故摄入器中。论中多少。通论故言十九劫坏有情世间一劫坏器世间。剩明贤劫量者。补阙解。有人云。非水火劫。乃约千佛前后出时。经于百千火水等劫远亘长时。总名贤劫。故俱舍言。释迦菩萨初僧祇中值七十五千世尊。最后值佛名罽那尸弃。第二僧祇值七十六千世尊。最后值佛名曰燃灯。第三僧祇值七十七千世尊。最后值佛名毗婆尸。度三祇后入百劫。谓水火等劫。修相报业。于三十二劫遇于二佛。谓尸弃佛毗舍浮佛。如佛名经说。此毗婆及尸弃毗舍浮佛同是过去庄严劫千佛。而不同水火等一劫。将知贤劫亦非水火等劫。故观药王药上菩萨经云。尔时释迦佛告大众言。我忆往昔于妙光佛末法之中出家学道。闻五十三佛名心生欢喜。展转相教至三千人。异口同音称名礼拜除无量罪。初千人者华光佛为首下至毗舍佛。即于过去庄严劫中千佛是也。中千人者拘楼孙佛为首下至楼至如来。于贤劫中千佛是也。后千人日光如来为首下至须弥相。于星宿劫当得作佛。依此判释理恐不然。依俱舍等小乘教法判大乘义云。庄严劫中末后三佛不同一水大劫出。证贤劫中千佛亦别劫出。理谓不然。所以者何。小乘中明三祇遇佛数量全少。大乘不尔。所以者何。依如涅槃说。初依菩萨供五恒佛。初地至六地。是第二依值六恒佛。七八九地为第三依值七恒佛。第十地为第四依值八恒佛。又三祇后无别百劫修相报。然本业璎珞等经云。第十地后更经多劫修千三昧学象步等。但是第三僧祇数摄。应知三劫各千佛。并各据一水火等劫同劫出世。无别大劫名为贤劫。何以得知。如贤劫经及长阿含经等并云。此劫初成之时水雨充满。上界诸天下观水聚。见千莲等光明照曜如百千日。诸天记言此劫大劫贤。于此劫中当有千佛出现于世。此岂不记水火劫中有千佛耶。又依立世毗昙云。住劫中八小劫已过。十一未来。第九一劫现在。此第九劫几多已过几多未来。未来定余六百九十年。世云今时住劫中第九劫。即配属云。前五劫中无佛。第六劫中有拘留孙佛。乃至今第九劫有释迦佛出。后第十劫中有弥勒佛。后十劫住无佛出者不然。西方判之。今时正当住劫中。已有四佛出世。长阿含云。拘留孙佛于四万岁时出等者。从住劫初人寿命无量。减至四万岁时拘留孙佛出。三万岁时拘那含佛出世。二万岁时迦叶佛出世。一百岁时释迦出世。从此渐减迄于十岁至刀兵劫。如弥勒下生云。近刀兵劫。若依立世毗昙。近饥馑劫。故彼论云。此劫为饥饿故尽。过十岁已寿命渐增。至八万岁弥勒出世。既依西方判。今正当住劫初劫。立世云。此劫为饥饿故尽。复准瑜伽三十岁时有饥饿劫。弥勒成佛经说近刀兵劫者。据至十岁后有九百九十五佛于十九劫中出说。依立世今是第九住劫。弥勒第十劫出。余诸佛于后十劫分布渐出。更安二千佛出亦得无妨。以于中间一一佛出相去皆隔众多岁数时劫。以大乘判。住劫具足二十下世二十上故。于初劫减时四佛出世。增时一佛出世。即初劫已有五佛出世。自余诸佛于后十九住劫前后分布出现于世。长阿含云。毗婆尸佛人寿八万岁出世。尸弃佛七万岁严出。毗舍婆佛六万岁时出者。应是前水火劫二十住中最后住劫渐减时出。虽复隔劫是七佛数。故一处列之。问劫体是何。解云。若据小乘时无别体。约法以明。故五蕴为体。大乘即以二十四不相应行中时为体。自下第二别辨成坏。于中有二。初明坏。后如是略说世间已坏云何世间成下明成坏。中分三。初火次水后风。火中分二。初问次答。答有三。初明二十住劫为坏之渐。次于最后增已下正明二十坏劫。后如是世界皆悉烧已下明空劫。次文复三。初总明住劫中一增一减。次又此中劫下。明减劫时小灾衰损而后渐增。后如是二十减二十增等结成住劫。言谓有如是时乃至八万岁者。赡部洲人从初寿命无量减至八万。虽云寿命无量不过半劫。以婆沙云欲界善业无有能得一劫寿者。若无间地狱及持地龙王不善业果有经一劫。问曰。成劫之末住劫之初如何取别。景法师云。成劫中劫一劫成器世间。后十九劫渐布众生。五道住处皆悉遍有。赡部洲人寿命无量。未减一分。尔时判属成劫中第十九劫。从寿无量渐减未至八万岁来。即属成中第二十劫。从寿八万渐减乃至十岁。即属住二十劫中第一住劫。故俱舍云。从世间初成十九别劫。于无量时已度此。无量寿众生渐减乃至十岁。世间已成及住。是住初别劫。真谛疏云。从成劫中剡浮洲有人已去寿命未减已还成劫从初至此时。经十九别劫满。从寿减一分已去未至八万已还。是成劫中第二十劫。若减至八万乃至十岁。即是住劫之初。从此后增至八万岁。即是住中第一劫终。泰法师云。减至八万是住劫中第一劫初。乃至十岁。是住劫中第一劫终。第二段中有二。初明三灾衰损。后又能弃舍损减寿量下。明后渐增。初文复二。初明小三灾。后明三衰损。俱舍说。小三灾皆于十岁时起。故别劫生。今者大乘同于一劫三十二十十岁时起。俭病刀如次。如俱舍说。俭有三事。一白骨。二运筹。三聚集。广如彼说。问何故此三灾于寿有短长。景师云。以俭劫时有少所食经时最多。疫病劫中药力支持弱故经时次少。刀兵相杀七日即尽。经时最少。基师又解。由不善业下中上品故。招感三灾时有长短。刀灾但云七日不言夜者。白日相见杀害易成。夜中闇黑杀害事少。略不说夜。有余经言。由施众生一搏食故不生饥饿劫中。由施众僧一可梨药不堕疫病劫中。由一日夜持不杀戒不堕刀兵劫中。若依小乘住劫中前十九有小三灾。以第二十劫唯有一上增而非减。故无灾起。今依大乘有二十减二十增。故二十劫皆有小灾现。问曰。刀兵等三何灾初起。答曰。若依立世云。是二十小劫中间有小三灾。次第转轮。一者大疾疫。二者大刀兵。三者大饥饿。今此瑜伽似依寿命增减而说。故云三十岁时有俭灾。二十岁时有病灾。十岁时有刀灾。此三灾并以不平等大种为体。衰损中。若楼炭云。寿至五岁身量七寸。按古俱舍。女子五月嫁。父母愿子终于十岁。犹如今日愿寿百年。甘遮变味者。谓沙糖煎甘[這-言+蔗]作。变甘[這-言+蔗]为味故。结成住劫中。言二十减二十增者。若对法论则同小乘。初一唯减后一唯增。中间十八有上有下。与此不同。云何会释。奘法师云。此不相违。初一唯减者。是减中最初已前无增。故云初一唯减。后一唯增者。第二十住中唯增即满。向后更不磷减。故言后一唯增。光师释俱舍云。问初劫唯减下劫唯增。据何时等中间十八。解云。二十住劫前后相望。前有情福胜。后有情福劣。住中初劫福最胜。应合受用上妙境界。故下时极迟。从第二劫以去其福渐薄。上稍迟下渐疾。以上时境胜薄福故不合受用故上时迟。以下时境劣薄福故应合受用。故下时疾。如是乃至第二十劫福最薄故。上时极迟。故初后劫等中十八。又解。寿未减时是成劫摄。无量岁初减已去方名住劫。第二十劫上至八万多时经停故。初后等中十八。按立世云。疾疫劫末诸有在者各散分处。时有一人合某阎浮提内男女唯余一万留为当来人种。极八千岁。是时女人至五百岁尔乃行稼。寿八十千岁。住阿僧祇年。乃至众生未造十恶。从起十恶业道时节。寿命因此十十岁减。度一百年则减十岁。次后百年复减十岁。次第渐减至余十岁。广释增减应寻彼文。且依琳法师记。从佛灭后。至今大周长安五年乙巳之岁。已经一千七百五年。而寿犹长者以法住力故尔也。以立世说正法一千年内众生寿命恒受百年不减故。自下第二正明坏劫中分二。初明有情世间。唯言没已生极光净天者。且据极处不障生余下天等处。泰师云。广论约始故云入初定。此论约终故云入第二定。立世云。五净居天来欲界空中共相教示。悉生光净。次当于此时五趣世间居住之处下。明器世间坏。起世经云。无天雨泽所有果木一切干枯。即有迦梨风吹八万四千海水皆令四散。于下起第二日宫置须弥半腹等。小乘因此说六日转光在海下坏时方出。今者大乘未见文说。问七日行何也。答有三释。一云乱行。二云上下为行分路旋运中间各去五千由旬。三云横列如雁行。正理论以后为正。言逾前四倍者。泰师云。第二日轮望初日轮热增四倍。乃至第七日望第六日亦增四倍。六所烧事中。论数无第五。基师云。第五即妙高。第六是大地。合一处明。略无标第五名。其体已列。憬法师云。本译云五六苏迷卢山及以大地而传写人失其五字耳。展转炽盛极至梵世者。欲色界色粗细类殊。不可下火而烧上器。大势相接渐坏世间。故言展转实别火坏。略为三事中。一草事由初所槁。二水事由五所涸。三坚事由二所烧。合成八日者。其第六日能为二损。一分损大海。一分损山地。半入损水。半入损坚。故数成八合但七日。自下第三明空劫中。乃至余影亦不可得。此虽无文。亦同小乘有空界色。言无影者。以无质故。非无迥色。又如经说。空劫之时犹如闇穴。故知有闇色。问此色何业招。亦他自地众生业感非成非坏业所招故。自地众生得天眼者。可见用故。或言无影。影即迥色。迥色亦无。不同彼宗。无业招故无用故。次明水灾。火焰势必上腾。所以灾从下起。水风藉空飘注。由此灾从上生。如见实三昧经云。施虚空中起三十三重云。覆三千界。经五中劫天降大雨流注不绝如象王尿等。起世经云。从二禅已下雨沸灰水百千万岁。洪波漂荡。所有世界散灭无余。名水灾过。问由何七火方一水灾。答第二禅中小光天寿二劫。无量光天四劫。极光净天八劫。若一火后即起水灾。彼天如何时寿八劫。由此即显七水之后复起七火方一风灾。总显八七火一七水方风灾成。第三禅少净天寿十六劫。无量净天三十二劫。遍净天六十四劫。八七火一七水方一风。水火九七成六十三。后一风灾成六十四。由是三灾坏劫各别。下明风灾。见实三昧经云。风灾起时众生悉生第四禅已上。从二铁围中间起大风灾。名僧伽多。先吹遍净天宫。两两相拍散坏都尽。次吹光音已下宫殿。共相[打-丁+棠]触令无形相。次吹大小诸洲须弥山等。三千刹土下上散灭。自下明成。大文有二。初明世界成。后如是安立世界成已下。明其中可得诸法。初文中。乘上风灾坏故。略不说火水坏而后成。若依起世即云。是于虚空中起大重云覆三千界注大洪雨。渧如车轮水聚增长。乃至梵天有四风轮。持彼水聚令不傍流。一名为住。二名安住。三名不随。四名牢固。时彼水聚雨断已后还自退下无量由旬。尔时四方一时有大风起。名阿那毗罗。吹转此水生大沫聚。风吹此沫掷置空中。先造梵宫七宝间成。彼水退灭无量由旬。复掷水沫成魔天宫。次造他化乃至夜摩忉利已下。从下向上次第而成。旧俱舍云。如前劫中火灾坏后。初禅已下三千界久远虚空。后劫将起。于虚空中有微细风。渐渐而起。以为种子。出生七宝造于梵宫。及造欲界空居四天所有宫殿。文云寿尽故者。彼天分限命尽。业尽故者。不满天寿业力尽故。福尽故耽定味等便舍命故。二禅三禅虽有初生。以无寻伺更无希望。以无谄诳亦无君臣。初定皆有故有大梵起希望念也。按文相也即说随造宫成众生即住。不待总成方布人住。言自此以后有大风轮等者。从上向下造空天已。次造忉利已下五道住处。从下向上次第造之。先造风轮。量等三千大千世界者。若俱舍颂云。安立器世间。风轮最居下。其量广无数。厚十六洛叉。次上水轮深十一亿二万。下八洛叉水。余凝结成金。此水金轮广径十二洛叉。三千四百半。周围此三倍。备师云。仰周布者。喻盘肩相。傍侧布者。如槃底也。基师云。仰布为下。傍布为砖塘。如持谷篅。上堪水雨之所激注。下为风飙之所冲薄者。景师云。若无金轮向下填埤。风轮冲水有上升义。由向下捺名为风飙之所冲薄。基师解。今者大乘金轮在下。水轮在上。与俱舍等相违。今更起说。水轮在下。金轮在上。而言上堪雨注等者。此谓上堪诸界藏云降种种雨之所激注。下为风冲。虽复间有水轮。而由风力展转之所冲也。故此卷下文如次言风轮水轮地轮。七金山者。一逾健驮罗。此云持双山。顶有两棱故。二毗那砣迦。此云障碍。有神住中障善法故。又解。有神王人身象头作魔事能障行者。此山形彼神头故名障难也。三頞湿缚羯拏。此云马耳。似马耳故。四苏达梨舍那。苏者善义。达梨舍那见义。即善见山。见此山形善多生故。五朅达洛迦。此云担木。往阿修罗以此木担须弥山。山有担木故以为名。六伊沙驮罗。此云持轴。山峰似轴故。七尼民达罗。海中鱼名。此无所翻。山峰似之故以为称。此与俱舍次第不同。楼炭经明三种铁山。应寻彼文。中八洲者。东二洲。一提诃。此云胜。二毗提诃。此云胜身。南二洲。一遮末罗。此云猫牛。二筏罗遮末罗。此云胜猫牛。西二洲。一舍塘。此云谄。二唱怛罗漫怛里拏。此云上义。北二洲。一矩拉婆。此云胜边。二憍拉婆。此云有胜边。婆沙百七十二云。人住四洲亦住八中洲。此八中洲复有五百小洲。以为眷属。于中或有人住或非人住。或有宫者。非天宫殿。若起世经云。须弥东西去山过半由旬大海之下有鞞摩质多阿修罗王。国土纵广八万由旬。须弥山南去山过千由旬大海之下造踊跃阿修罗王住处。乃至山北去山过千由旬大海之下造罗睺阿修罗王住处。八大那落迦处。诸大那落迦者。婆沙百七十二释。那落是造义。迦是恶义。造恶之者生彼处故等有多义也。独一者或在虚空。或在广野。或在山间等。寒者则八寒。近边者八热门。外四种园。第四卷中当释。傍生有三住处。谓诸地水空。大海为本。从此本处散行余处。鬼住处者。以阎罗王处为本。此于阎浮洲下深五百由旬。有大国土纵广五百由旬。从此本处散行余处。又婆沙说。阎浮提诸西南有五百鬼城。半受苦半受乐。起世经云。阎浮提南二铁围间有阎罗王宫。纵广六千由旬。乃至广说。言一分者。除与人天同住故。赡部从树为名。毗提诃此云胜身。瞿陀尼此云牛货。俱卢此云胜生。逾缮那者。俱舍颂云。极微．微．金水．兔．羊．牛．隙尘．虮．虱．麦．指节。后后增七倍。二十四指肘。四肘为弓量。五百俱卢舍。此八逾缮那计十六里也。言六千五百者。此则据周围也。八德水者。一甘。二冷。三软。四轻。五清净。六不臭。七饮时不损喉。八饮已不伤肠。龙宫者。大海之下有娑伽罗龙王宫殿。纵广正等八万由旬。又须弥山持双山中间海内。复有难陀忧波难陀二龙王宫殿。纵广六千由旬等。神住中别标四神各住一级。四大王天在持双山。俱舍颂曰。坚手及持鬘。恒憍大王众。如次在四级。亦住余七山。景师云。此等诸神并是天趣。非天胁者。似阿修罗胁故以为名。如王舍城广转胁山与此相似。善住龙王帝释之所乘也。多罗树似棕栌树。果如钵。大金崖侧无热池。俱舍颂曰。此北九黑山。雪香醉山内。无热池纵广五十逾缮那。楼炭起世皆云雪北香南。涅槃后云香山顶上。释言。量及四宝对洲等与俱舍不同者宗异故。其轮王路但言绕此洲。王四洲之相。余处亦有。往余处飞空而行故。唯此洲有其金路。赡部树者。起世云。于此树下有阎浮檀那金。聚高二十由旬。以此胜金出阎浮树下。是故从树为名。一切阎浮檀金从此得名。设拉末梨似皂筴树。此所无也。卵生鸟居东面。以翅扇水。开二百由旬取卵生龙。胎生鸟欲食卵生龙时。亦上东枝。法用如前。取胎生龙时则上南枝。水开四百由旬。则不能取余二生龙。湿生鸟取卵胎龙时法用如前。取湿生龙则上西枝。扇水开八百由旬。化生取卵胎湿生龙时法用如前。取化生龙则上北枝。水开一千六百由旬。广如起世等说。劫初之人从意化生。诸根无缺。腾空而行。林条者。其形如蕨。糠米皮[禾*乞]谷也。或云[禾*乞]块也。司契者。司谓衙府。契谓要限。则官长也。摩诃三末多此云大等意。大众齐等意乐共同立以为尊者也。亦名差摩塞缚弥。此云田主。诸刹帝利种此后也。婆罗门此云净行种。或云静胤。初禅梵王名静。自称我是静王体胤。故名静胤。吠舍云坐收种。坐而收利。戌达罗云耕田种也。补阙引俱舍云。日行此洲路有差别。故令昼夜有减有增。从雨际第二月后半第九日夜渐增。从寒际第四月后半第九日夜渐减者。西国热雨寒三际各有四月。正月十六日是热初月始日也。则从七月九日已后夜分渐长。从正月第九日已后夜分渐减。尽增减位与此相违。一昼夜增几。增一腊缚。昼夜减时亦减一腊缚。起世经云。日天子身寿五百岁子孙相承。皆于彼治宫殿住持满足一劫。乃至六月北行。于一日中渐北向六俱卢。未曾暂时离于日道。六月南行。亦一日中渐移向南六俱卢舍。日宫六月行时。月宫十五日中亦行尔许。广说如经。又依汉地法。五年五月五日有两闰。月行速者。谓南北路速于日。不定者绕山行迟于日。又此日行远山为冷近为热者。照七金须弥势分近故热。远之故冷。于上稍欹便见半月者。俱舍云。近日自影覆故见月轮缺。今则不然。月自欹侧余而自映故见其亏。亦有天神菩萨并非天手障以为日蚀。言鱼鳖等影现月轮者。余经说言。有赡部树影现。三藏引本性经云。昔三兽共行仁义时。天帝释欲试真伪。兔拾薪烧火杀身供帝。帝怪至诚骸安月轮。望世取揩。天地经云。安养国宝应声菩萨作日城。宝吉祥菩萨作月城(云云)。俱卢舍者。即五百弓量。依梁朝尺丈量。一弓长八尺。五百弓长四百丈。静息王者。此有二类。一大菩萨作。二实有情鬼趣所摄。有云。此文既说。由感杂染增上业故。生那落迦中。故知地狱趣摄。余宗说在五百由旬鬼国之中。静息义如决择。那落迦卒犹如化生者。显宗论云。无间大热及炎热三。于中皆无狱卒防守。大叫啼叫及众合三。少有狱卒。琰魔王使时时往来巡检彼故。其余皆为狱卒防守。有情无情异类狱卒防守治罚罪有情故。火不能烧。俱胝者。俱舍五十二数中第八数名俱胝。谓一十百千万洛叉度洛叉俱胝。以十相乘洛叉当一亿。度洛叉当十亿。俱胝当百亿。然西方有四种亿。一十万为亿。二百万为亿。三千万为亿。四万万为亿。今瑜伽显扬数百万为亿。十亿为俱胝。故言百俱胝为一佛土。华严千万为亿。名百万亿。智度论十万为亿。名百亿。则此三千乃至施作佛事者。昔来相传诸世界中所起佛俱从一报身佛变化所起。则于一世界唯有一佛化身。是则余佛不起化身。若尔便违本愿。是故若以前后竖望。则于多劫无佛出世。若于现在横论。十方世界乃有无边佛出。一一化佛皆是十方报佛同化。以诸如来于诸世界尽有大悲起化本愿。如在一室燃众多灯。一时发光光皆相遍。诸佛如来菩萨起化身无别亦尔。事发同故。若以末从本。本别末别。得言化佛有多。但相貌难分不可辨异。自下明成已可得诸法。文分为二。初列二十四章。后随别释十九章。不释五章。一不解十时分。俱舍论云。刹那百二十为一怛刹那。六十怛刹那为一腊缚。三十腊缚为一目呼剌多。三十目呼剌多为一昼夜。三十昼夜为一月。十二月为一年。一年为三时。谓寒热雨各有四月。唯有八位。今与彼别为十时者。半月则十五日。十五日呼剌多为夜。十五日呼剌多为昼。时谓年余之劫。如前已说。二不解十受欲者。指如经故。按中阿含第三十六卷行欲经云。给孤独问。世中为有几人行欲。世尊对曰。凡有十人行欲。广说如经。然经文烦广故今约义以副十种。十种虽异而略有三。一非法无道求物欲。二法非法求物欲。三如法以道求物欲。详夫行欲之来略有四种。一求财物自养安稳。二养父母妻子奴婢作使。三供养沙门梵志令升上与乐俱而受乐报生天寿长。四得财物已不染不著见患而用。然则将此四种辨彼三求不同以障十人。初三者何。一非法无道求。都无四事。二非法无道求。有初二事无后二事。三非法无道求。有初三事无后一事。次之三者。一法非法求。都无四事。二法非法求。有初二事无后二事。三法非法求。有前三事无后一事。后之四者。一如法以道求。都无四事。二如法以道求。有前二事无后二事。三如法以道求。有前三事无后一事。四如法以道求。备有四事。以此而言之。三种二四种一故成十种。此中若非法无道求等都无四事为最下也。若法非法求有前三事为最上也。若如法以道求具有四事为最妙也。三不解八世法得者得利故。不得者不得利故。不对面而赞名誉。不对面骂名毁。面赞名称。面骂名讥。逼恼名苦。适悦名乐。四不解三品。五不解四威仪。易故不释解。五趣中。言种果所摄者。那落迦诸蕴显其趣体。种谓地狱名言种子及与所生趣。同是异熟无记性故。故是趣体。并彼业者。顺趣故体非趣。化生中。或具不具六种者。不具谓无想天无第六意处及一切生有死有。或云。劫初鬼畜未必具根而化生故。六依持中。或不由造作者。则劫初成非人功作。宫殿化起者。如六天中复随福业宫殿自起。安稳依持者。谓城等。七摄事中。第六福业及方便作业者。修福业时前方便业。十资身具中。第八什物之具者。除余九外余床枕等资身之具。什物者具义。非是十数。八数随行中。第七第八由第六起故言属彼。二十二种发愤者。发愤缘故。邪业方便者。邪身语业方便也。又如有贷物将云不肯还主名为陷逗。轨范师者阿阇梨。亲教师者和上也。近住弟子者依止也。正知入胎不正知住出者。谓轮王者此说金轮非余三种。或四皆尔。无文遮故。七苦不说第八苦者。基师云。成劫已有非于住劫方新有故。一解。废总就别故略不说。七慢依五法起。谓上中下我德生。如五蕴论及决择皆通见修断。憍体则贪染著自法醉逸为义。慢对他而心举。是二差别如唯识第六说。见闻觉知中。依知言说者谓各别于内所受所摄所触所得者。景师云。耳根耳识名所受。鼻舌根识名所证。身根及识名所触。意识所得为他宣说名知言说。基师云。或以鼻舌身三及五识俱意并定心意如次配之。或耳鼻身舌如次配所受等四。其五俱时意皆是知。总通此四。十九十三说。见知现量。闻唯圣言量。觉是比量。就众多言说句中有二。初总。后彼复云何下别也。释词句者。训释诸法所有言词。戏论句者。谓歌唱等。摄义句者。如以伽他摄散义句。字母者。谓三十三字十四音。十四音者。谓哀阿噎伊邬乌纥侣纥闾吕卢翳爱[污-ㄎ+?]奥闇恶。不取后二故成十四。迦佉等五。车等五。吒搋等五。多他等五。波披等五。夜逻罗缚赊沙婆诃叉。不取叉字故三十三。将前十四音约后三十三字。出生一切语言文字。名诸字母。别解中。所谓地等者。景师释。地者九地或四大中地大名也。根则六根名也。境则六境名也。法谓蕴等色也(云云)。基师云。地者。如所诠总法显能诠总字。以义为教依。或约初标总名与后所释。为所依故名地。又有听制功德过失者。如律中说不得上过人树等。依制不上是功德。违上是过失。若为命难听上无罪。坚妙智退沈量助伴者。景师云。说善知识等令坚妙智离于退名。复作助伴。基师云。若勤精进妙智令坚。放逸懈怠妙智乃退。沈谓惛沈。量谓度测掉举也。助伴者同时心所也。基师又云。示现教导赞励庆慰四句。则旧所言示教利喜。景师云。示现教导者现通说法。赞励庆慰者。见修功德。赞励庆慰。七例句者。则八啭声除第八呼。泛声有三。一男。二女。三非男女。一一各有八。一体。二业。三具。四为。五从。六属。七依。八呼。今此则是男声中之一声。诠目丈夫之七啭声。如次配属体业具等。第八泛声醯补卢沙更无别义。今但说七。又有施设等者。依受戒法说。施设者。敷设座所。教敕者。语言训示。标相者。结界已。静息者。打静也。表了者。白众也。轨则者。所表轨则。安立者。置受戒人眼见不闻之所。积集者。大众聚集。决定者。问遮难事。配属者。属当羯磨所行之事。惊骇者。令发上心得上戒等。初中后句者。说三羯磨。族姓想者。受戒人是婆罗门等族姓。或说。随相持者为释族姓。犯者非释等。立宗者。乞求为初。则四依也。言说者。教化他人。成辨者。坚持戒故得罗汉果名成辨。受用者。受戒已竟。依僧受用财法二利。寻求者。求未得法。守护者。护已得法而无退义。羞耻者。耻已作恶。怜愍者。他有过谏举令悔。堪忍者。堪忍疲苦精勤之事。怖畏者。怖退失事。简择者。弃恶行善。基师云。杂糅者杂本释诸经论等也。
