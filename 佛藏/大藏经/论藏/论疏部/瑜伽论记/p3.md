<!-- { "loadSidebar": true } -->
　　就五识身相应地中。初问答标列十七地名。后随别解释。初文虽总标列十七地而少。故寄五识地明之。于中有五。一问。二答。三征。四显。五结。显中有二。谓颂长行。若依释论分为四文。初总问答。二更征举。三列名。四总结。问起三因。初云问者先闻诸经所说瑜伽师地其义未了故为此问。或作论者先总受请欲为解说自假兴问。又发问者有五。一不解故问。二疑惑故问。三试验故问。四轻触故问。五为欲利乐有情故问。今是第五问也。但答十七。释第三征。何等十七。及解颂文。嗢拖喃者。此云集施。拖南是施。嗢是集义。以少略言集合多法施诸学者令易受持故名集施。三摩地俱者。释虽解之。然犹未尽。意显等引地等体通五蕴。单言三摩地不言俱者。唯一定数不能显得体通五蕴。故说俱言显与等引地宽狭同故。但以横通五蕴体同。不以竖通三界义同。问何故不言三摩呬多非而言三摩地俱非有何意也。答意显等持等引异故。但是等引皆通五蕴功德。恐谓等持亦通五蕴。故言三摩地俱。显有俱言方通五蕴。等持唯是一定数故。与等引不同。故列其名。颂与长行别也。其理虽尔。设言等持俱。亦与等引长短不同。等引乃是上二界五蕴。等持俱言体通三界诸五蕴故。虽然且就定地而显别也。如是具者。释有二义。一近指前行。谓由如是闻等地行故。得具三乘及二灭果。二远总指。谓由如是上来所说境行诸地故。得成三乘及二灭果。故如是言通有无余。然此十七解名出体。并如释文。五识地者如前解题。意地三义。一六根中意。二六识中意。三第七摄。如次配三番释。然六识亦得名身。此第二释。犹如心受。唯名为意不与身名者。同体依聚义可身名。所依非色故名心受。初后二解略故不说身相应言。由此不说心地识地。有寻等地有三义。有评家。第二师云。中间静虑寻已离欲者。如欲界入不净观暂折伏贪非六行离。释论稍难。至第四卷释地名中当广显之。第三师释。初师所引文中唯说上界三无心。不说下地无心眠。问者略解粗相。义彰可知彼卷末自解。五无心中当具显。等引有三义。一等能引。二引于等。三等所引。若依正义。前二唯有心。后一通无心。等引非等引总摄一切有心无心定位所有功德。故颂言俱。俱言即显相应义故。相应三义如前已说。地体亦三义有评家。有无心地有五义有实义。释各如释。如是即显五识身地。随其所应有无漏位。通以有漏无漏五蕴为性。以俱有依通七八故。此论文略不取无为。望其五识无摄属故。势疏远故。意地通以一切有为无为诸法为体。第六意识能通缘故。有寻等三地皆唯以有为通有无漏。随其上下三地所有识诸法为体。论依上下地出三地体不说无为三地故。或随所应彼地所证亦通无为。三摩呬多地通以上二界地有心无心漏及无漏五蕴功德以为体性。论云。三摩地俱俱即相应摄属之义。释论又云。如是二地总摄一切有心无心定位所有功德。非三摩呬多地不唯在欲亦通上二界。唯有漏有为蕴性。释论虽言翻前易了。观彼地本论文。有漏七作意皆是此地。论云。或不清净故名不定地。唯得世间未永害随眠诸心心所故。以上二界及欲界一切有漏法以为自性。有心无心二地。论有五番释。就实义中。无心地唯无为无余涅槃为体。有心地通以有为无为诸法为体。不说有余涅槃为无心地体故。此依二乘。居在佛位。其无心地亦通二灭亦通有为。菩提犹在无有漏心。名无心故。余之四门唯文释义。闻思二地。若说二乘随其所应以有漏无漏五蕴为体。释论解云。如是三地用三慧品心心所等及所得果以为自性。无为非是二乘二慧观所得果。故非地体。无漏由彼二慧熏种故为地性。若依菩萨二所成地。亦通无漏。十地经说。八地以上一切菩萨所闻诸法能堪能思能持。天亲解云。此则三慧如次配之。既于无漏相续修慧即成闻思。闻思此念内成无漏。故为地体。修慧理通故。不得待说。取所成果为地体故。更勘彼文在第十地释。泰法师云。八地已去体唯取修慧义说闻思。闻思唯有漏。又即修慧外闻名闻内思名思修证名修。与闻思相似借彼名故说为闻思。闻慧闻思唯有漏。景公云。八地已上有有漏心故成闻思。不尔。云何。净土听法不起无记不善二心。于曾得法不起加行。于未曾得闻思为先亦有加行。无加行者谓所曾得。灵隽师传云。西方合有两解。一同前义。二同后义。基法师云。今取八地已上无漏相续菩萨利根。一修慧中能起三用即名三慧。理亦无失。如下地喜乐二受虽各别体初二禅中即便同体。四地已前真俗二智体虽各别。五地已后应许同体。二乘等三慧别体。八地已上其体乃同。余说闻思唯有漏者。据二乘说。声闻独觉菩萨三地。随其所应各取自种现行有漏无漏有为无为随顺自集善法为体。不定种性所修成法为后乘因。亦无过失。释解声闻名中。唯自乘无波罗蜜声闻名。法华经以佛道声令一切闻即为二矣。有余依地。二乘无学所有有漏无漏诸法为性。无余依地。二乘唯以真如为性。余依无故。佛身有余前后两解。无余三解。今取正义。佛身有为功德有余依摄。无为功德无余依摄。如论具陈。又释论问。何缘五识合立一地说在最初。余识立一说在第二。答五识同无当说分别所缘等业。所说事少故。合一说在最初。意地翻此。故别立一说在第二。又以五识同依色根同缘色境故合立一。余依无色所缘不定故别立一。自性依缘粗细次第故说先后。又以五识同现量摄。故合立一说在最初。余识不定或现或比或非量摄。故别立一说在第二。基公释难。问何故五识云身相应。意识不说身相应。并不言心地识地。并如释论。何故心所乃有众多。唯以寻伺及定有无以明分位作用等别。不以慧非慧痴无痴等分位作用辨差别耶。答理例应然。但以略标增胜位别。故无说余。谓有寻等上下地位粗细别故。等引非等引上下定散界差别故。此二增强故略偏立由斯释论云。此中存略且说十七。非依余法不得立地。以瑜伽师用一切法为依缘故。又问何故但言有寻无寻地。不言有定无定地。而言三摩呬多及非耶。答三摩呬多此云等引。体通有心无心。不须言有。其寻等唯是一不定心所。不通无心。彼以有言表通五蕴。故释论中等持对等引为四句。第三俱言或等持俱亦等引地。谓诸静虑及诸无色有心定位心心所等除三摩地。三摩地体唯一别境定数故也。但以寻伺推度不推度粗细治别。体非三学无胜利益。故以有言显其分位。定体是学有胜利益。但言定非地。即显差殊。不须说有。以同寻伺心体亦无殊胜利益非学法故。亦以有言辨其差别。说为有心及无心地。又问何故不言善心地。但言有心无心耶。答总胜故别劣故。又问三乘所行有多种行。何故但说三慧为地。答以慧为首摄一切故。申此论名彼所成地。出世行中慧偏胜故。又问何故五乘不说人天。但说三乘。答说极胜乘不说劣故。说有性乘非无性故。又问。何故有四涅槃及与菩提唯说二依。答通三乘故。但说二灭。无住唯是大乘果故。自性本成故。又即摄尽故。但言二依不言二涅槃。即摄菩提。总言二依不说二灭。即摄四尽。其自性清净涅槃本旧自有。非今始得。不说为果。更有一解。此中若法有六义方立别地。何等为六。一者无滥。简不定性随缘起行故。二者发心。简无种姓不能发心故。三有胜用。简生得善不能克果故。四者差别。简性净灭地之通体故。五者共果。简无住果唯不共故。六者所假。简不相应无别体性非所假故。此中境行果三无等配十七地。前九地是三乘境。次六地是三乘行。后二地是三乘果。观境起行方证果故。境九为三。初二地是境体。一切皆以识为体故。次三地是境相。下上粗细境相异故。后之四地是境界位。定俱不俱心有无故。体二易知难知为前后。相三粗细成三品为前后。位四中欲界名不定地。上二界名定。颂三摩地俱非言在也。心与定俱名为地。与定不俱名不定地故。定胜故在前。散劣故在后。九次第定中前八有心地故先说。后一名无心地故后说。就行六地中。初三通行。三乘皆修三慧行故。初中后起以为前后。后三别行。随机修法成自乘故。劣胜小大方便根本以为前后。果二地中。若依二乘。因亡果亦亡。果立二门以为前后。若主佛身。菩提涅槃分成两异以为前后。云何五识身下。第二随别解释。文相有四。初约自性等五义分别五识。二约根境作意分别。三约率尔等心分别。四就喻相重辨初门所依缘等。前中复二。初举五义以为章门。后牒五识一一分别。前文可解。后文分别五识即为五段。别显眼识五门义。即为五。初明自性。依眼了别色者。此中且说不共所依。识相难了。举所依因及所了果而显自性。次解所依文别有三。初略显三所依。次摄之为二。后重出三体。唯识云增上缘依无间缘依因缘依。彼以四缘名显故。又云俱有依开导依种子依。大势同此。成唯识第四中以亲疏为次第。此中以显隐为次第。前后不同也。彼俱有依合有四解。明五识依但有三解。彼第三师同第二故。第三正义五有四依。谓五色根六七八识。同境分别染净根本所依别故。此中六七八识稍疏远故略不述。此中净月等解。依及所依言别义同。论云俱有依谓眼故。护法等解。若法决定有境为主。令心心所取此所缘及名所依。名通也。此论于所依中说依名。故云俱有依。彼论等无间依合有三解。第三五识各唯取自类识为依。以之为正。若小乘以过去为意。故论破云。意名应无。有义。今大乘说即于现在将灭位中有牵后力名次第灭根。非入过去方始名根。故新译摄论云。于将灭位得此名故。种子依虽有二说。解前五识皆无异解。第七卷中解依止者。谓前六转识以根本识为共亲依。共即依现。亲即依种。今此文中若依景释。唯举异熟赖耶。意取种子。基作三解。一云。种子是所执。所执即所依。与现行为依故。不离第八识故名异熟。又变异而熟亦名异熟。阿赖耶所摄。第二解云。由第八识得二种子名。一亲因缘。即识中种。二增上缘。即种持识依上根本能生之义亦名种子。彼论以二缘别故。说现行入俱有依中。此论以能生义故。说现行第八亦名种子。种子是所执能依。现行是能执所依。故亦不相违。第三解云。阿赖耶识与杂染法为二缘。一为种子。二为所依。故今现种二法皆为彼俱依。若此三依以四缘名显者。如唯识云。如次增上缘依等无间缘依因缘依所以不说缘缘者。即是第三所缘门摄。故所依中不说也。于重出三体中。以五义释。一所造。二所依。三净色。四无见。五有对。各有别义及有所简。种子识中。乐著戏论等者。此有三解。即言说及分别皆名戏论。以现行为因。所生种子异熟识即名言熏习种子是。二解。即所生现行异熟识名种子。依依熏习因是种故。三解。通取现种。次解所缘中。初约有见有对解。二约显形表等三色分别。有四复次。初列三色体数。二辨三色相。三对辨差别。第四偏明显色有好恶等。有见有对者。旧经论名可见。依梵本名有见。依正理论总有三说。云由二义故。一者。此色定与见俱故名有见。由色与眼俱起故。如有伴侣。二者。此色可有示现故名有见。可示在此在彼别故。如有所缘。有说。此色于观等事有像可现故名有见。可示如彼此亦尔故。有对有三。此是障碍有对。列三色体数中。若依对法论有二十五种色。故彼论云。青黄赤白长短方圆粗细高下若正不正光影明闇云烟尘雾迥色表色空一显色。此诸色中何假何实。范师述曰。青等四实。自余皆假。若依显扬论。光影之外说影像之色。所以分影为二者。前影色是障日光等成影之色。后影像色是水月为缘。于本识所现色上有眼识所见影像色。是色处摄。若在水镜等者。是法处摄。意识所现。处对法说。何故对法中色处中不别说影像色者。三藏会云。集论青等中本影合说故无影像。显扬别开本影故立影像色。何故此论明三十一不明迥色者。解云。空一显色之与迥色约体是同故是合说。对法中空一显色与迥色不同。所以然者。体虽是一而约处别。是故别说。谓在上空现者名空一显色。若近下迥处现者名为迥色。上观见苏迷卢山青琉璃影作虚空解则就影色假立空一显色。故对法云。空一显色者。谓上所见青等显色。此中相传三藏云。准藏论中自有四句。今依大乘唯有三句。一显非形者青等十三。二形非显者长等十色。三俱非句者无表色。景后拟补云。今瑜伽等论上所说中唯明两句。显而非形形而非显。不明亦形亦显俱色。故此论说显色有十三形色有其十种。表色谓屈申等。即是形色所收故。无俱色有何意耶。解云。小乘宗说。形显性别一处同聚故说俱色。大乘义中显色是实。如此显色积集之时假说形色。说彼形显假实色时色义周尽。云何更有俱色可说。影与闇别者。真谛释俱舍云。如云障日成阴。余色于中犹显现可见说为影。须弥障日成阴。余色于中隐不可见名闇。光与明别者。如俱舍云。日炎名光。星月火药宝珠电光称明。风吹细土名尘。雨后日出气从地起名雾。长短与高下别者。长短据四边。高下据处中。谓中凸名高。中凹名下也。方谓界方。圆谓团圆。形大曰粗。翻此名细。如束物头齐整名正。翻此名不正。余色易了。不须别释。其长短等色西方两说。一云。是假故非眼识境。一云。色处摄故是眼识境。此长短及与名等虽是假有而现量境。问若尔何故理门论云现量不依名种境者。三藏解云。名者名句文身。种者同异句。若依名种与所诠法互相系属为所缘者。即非现量。若但能缘名句文身所有自类而不缘彼相系属境。亦有现量。是故五识虽缘长短等假亦是现量。解表色相中。生灭相续者。不同正量部及日出论师义。由变异因者。即发业心刹那灭故果随因变。不同正量等先灭后生。故先生处不生。或无间或有间者。景拟补阙云。若善等业一类相续名为无间。善恶互起为有间。基师云。无间者如作一业相续即成。有间者。若中途而息后方更作也。即于此处变异生者。如坛场胡跪身住威仪善色不移本处也。辨差别中。表色者谓业用为作动转差别者。业用者思业也。由此思业为作故。诸有形色动转差别说名表色。基公牒论文业用为依。释中言以此言以此为依。未知何正。眼等所行者所游历义。境界者所瞩取义。所缘者带行相所著虑义。明好恶等中。偏明显色。补阙云。以青黄等有其能杂故。成坏等异故。分别好恶。形表二色无如此事。故略不论。基师云。举本实色末假可知。似色显现者。补阙云。因现显色犹如幻化。故名似色。基师云。依他之色似所执实色而显现故。对法言。似色了别。或眼意所取似本识所变色。故言似色。次明助伴。今依此论六位心所有五十三。于显扬等五十一上加邪欲邪胜解故。五识于此五十三中俱与三十六法相应。遍行五。别境五。善有十一。唯识复说亦与轻安俱故。烦恼有三。谓贪嗔痴。随烦恼有十二。谓无惭．无愧．惛沈．掉举．不信．懈怠．放逸．失念．心乱．不正知．邪欲．邪胜解。此说因位。若无漏位与二十一俱。遍行别境并善十一。言同一所缘不同一行相者。此有三解。一云。眼识及心所同类赖耶所变相分本质尘起。名同一所缘。心及心所各各别变影像不同。名不同一行相。行相义者。行谓见分。相即相分。行之相故名为行相。是依主释。不应难言第八无本如何说云同一所缘。用他第八所变诸相为本质故。一云。唯约影像分为二句。各变似一名同所缘。而实非一说不同言。问正智缘如境体是一。如何名似。解云。此约余心。若约正智境一故名同。一云。王数同缘一青故名同一所缘。而领纳了别等行解各别故名不同一行相。各从自种生者。此据实心所。非彼假者亦别种生。次明作业有六。一了自境。约因位说故。二了自相。处自相故。三了现在。唯因非果。四刹那非相续。不据等流。五随意识转。此即总举。下二别解。一自不善恶由意引。二自不能为转。但能为随转。六取爱非爱果者。不同大众部等五唯无记故。下明四识。大义准眼。随难钞释。因俱声者。西方两解。一云。二大发一声。然随强者判内外也。一云。二大各别发声。理实有二。二皆说俱。然有增微。故随增者说一声为俱。问化人语是何大造。答有两解。一云。虽是不执受大种声而是内声。一云。依下决择。化人有似心故。无妨亦说似因执受大种声。今此论及对法所列声中皆无响声。唯显扬说。彼云或依托崖谷所发响声。此中据法师云。因受等三是有体声。余并假有。是差别故。香中。平等者此有二解。一云。依四谛论解。正量部香有三种。香臭平等。平等者无臭香也。一云。长养根大名为好香。损害名恶。无前二用名平等香。范师云。香中三假余实。以论五十四名可意等。三是分位差别故。味中。若舍处所者。中容之味。能生舍受名舍处所。于中苦等六实。可意等假。触异名中。硬湿动暖地水风火。如次配之。此中若依萨婆多有十一触。皆是实法。并触入摄。若依成实论有三十五种触。揽四尘成四大。四大是缘成假法入所摄。今依此论二十六数等。虽有假实并触入摄。依论五十四云。四大实有所余唯假显扬中二十六触外。复言或缘光泽或不光泽。或缘坚实或不坚实。或缘执缚或缘增聚。或缘乖违或缘和顺。若俱生若和合若变异者。补阙述三藏解。更无别法。总于二十六触中随义别说。自下约根境作意分别。问眼由明见色。有见暗色。识依眼根生。有识不依根。答准相续解脱经云。由定力故有光明相。由此光明故见暗中。然即天眼尚假光明。况亦肉眼不假光明。若蝙蝠等者眼匡有光明。故闇中能见色也。能生作意者。西方三释。一解。设无本识相应作意。五识不生。二解。无意识俱作意五识不生。三解。无五识俱作意五识不生。依下第六十卷云。由俱有能生作意为依止故所生识转。补阙云。此据意识作意之数于前欲作见色之意眼识方生。不尔不生。不取眼识同时作意。以与眼识恒相应故。此亦从多说。须作意。有人在室正眠。贼在边而立。忽尔睡觉即此见贼。又有人从生不识白象。忽尔路逢等。何必须作意眼识方生耶。次约率尔等心分别。心生次第诸部不同。若依成实明。识想受想四心。前三无记。第四通三性。又初通六识。后三在意。若正量部明了论亦立四心。一初至识。二随行识。三决行识。四大六识。若上座部立九心论。一有分识。二引发。三观见。四寻求。五贯彻。六安立。七势用。八变缘。九还是有分识。今依此论约六识明五心次第生。七八常起。不论次第也。或善或染相续而转者。西方两解。一云。眼识唯一刹那。一云。亦得相续。如唯识论。广解五心指如别章。下喻辨如文。
