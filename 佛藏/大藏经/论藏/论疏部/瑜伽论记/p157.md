<!-- { "loadSidebar": true } -->
　　摄释分之上者。上来已于本地义中不尽之处广决择讫。于造论法用。犹未分明。今略摄释经论法用。以为一分。名摄释分。于此分中。论有二卷。此卷在前。故言之上。文中有三。初结前问后。第二正解。第三释已总结。正解释中。复开为两。初广明七义。第二略明六义。前有一颂。略列七门。随别解释。就此颂中义有三势。若随义列数则有十四。若义类相从则但有七。若据具五德故方能说法令生胜利义但有五分。文为六。以胜利为第六故也。言随义列数有十四者。一者是体。谓十二部经能诠所诠总是其体故名为体。二者是释。依五种法门解释经论。故名为释。三者是文。所谓名句字身是其文也。四义者。则是所诠教下诸义有其十种。所谓地义乃至广义。第五是法。则是十二部经教法。故名为法。第六是起。谓是等起。明十二部经起之因缘。故名为起。第七是义。则是法体上差别之义。所谓总别自相共相等义。不同第四文义之义。第八是难。则是颇设问答。次是第九。明法次第。师是第十。明成就十法。名说法师。说众是第十一。明处在五众说法。故名说众。听是十二。明彼说者说正法时。应安立他合住恭敬。无倒听闻。赞佛略广是第十三。依西国法。凡欲说法。或欲坚论。皆赞三宝。名赞略广。学胜利者是第十四。若具修学五分说法。犹如五分音乐。能令自他生喜乐。又能引发自他利益。名学胜利。又具五义说法。能令自他具三学胜利。第二相从为七义者。于前十四门中。前之九门摄之为二。所谓体释。体中有三。体及文义。文义二种重出前体。总则别为三故为一。释中有六。释一是总。法起义难次此之五种重解前释。故属于释。余五如前。故但有七。第三成七以之为五。初之体释。总为其一。师是第二。说众第三。听是第四。赞佛略广。是其第五。由具学前五为他说法。能令自他生诸胜利。依下文中。具此三理。依之释颂。三番方尽。今释长行。文有七段。初释四义。次释五义。第三师。第四说众。第五听。第六赞佛略广。第七学胜利。就初释四义中。第一释体。言经体有二一文二义者。举后文义以释前体。言文是所依义是能依者。由文显义以明能所。或有由义起说则义是所依文是能依。今依前义以明能所。若文若义并是所知。故云二种总是名所知境界。此中文通本显并诠义故。是义所依。义唯取显。显义能显本法十义。生物解故依文而显。故是能依。能依与所依和合生物解。是故文义作教自性。又解。理实但取文为体。然无义之文不得生解。故兼义而已。第二释释。举法等五解于前体广如下解。第三释文。于中初总列六种。第二别解。第三释已总结。就别解中。文分有二。初解六义。后总相分别。前中有四。初释名句字。次释语。第三释行。第四释机请。初中有二。初别解。后总释。将欲释文。先作六门分别名句字身。初辨体及释名。二明随身随语系地长短。三约三性分别。四明名等诠法尽不。五明八识缘名不缘名别。六明想欲寻伺转依以通违妨。初辨体性者。若约五法出体。名句字三谓于声上有诠召用假立名等。若推假入实。但以声为体。若其假实殊途合用异本。即用五法中不相应法为名句字体。谓依字有名。依名有句。句必有名。名必有字。然依声立字。是单假。依字立名。依名立句。是其重假。然有孤字无诠表者。有别字体。若依字成名。名中更无字体。依名成句。句中亦无名体。若释名者。何故名名。能令种种共所了知。故名为名。又能令意作种种相。故名为名。又由语言之所呼召。故名为名。句者。摄受诸名竟竟。显了不现见义。故名为句。文者。是显了义。由文令彼名句呼召诸法分明显了。以是名句所依处故。亦名为字。不可改转义名字。可改转者是名。以随所诠种种转变故。第二明随身语系者。依彼小乘。名句文三随身五地。随语二地。依大乘宗解。有漏者谓地前菩萨二乘凡夫所起名等一向随语系属二地。以依声上假建立故。不同小乘音声之外别有名等实体。故不得言随身五地系。若是大地菩萨诸佛如来所起名等。但是不系。第三约三性分别者。若依对法文说。名句味三。但是无记。释有三义。一据随转理门。二据从多论门。三据显现似彼相说。初随转者。道理教法名句文等通于三性。以随三性心心发于语业。语业既通三性。依三性声建立名等。当知名等理通三性。今依随转理门。同小乘相。说为无记。二从多者。众生所起名等。少分是其善恶。多分是其无记。故对法从多判为无记。故彼论云相属无记者谓名句文。辨善恶中不言相属善恶是名句等。故知从多判为无记。三者似彼显现故名无记。谓大菩萨及佛后智体是世间。似世间起名为世间。无记亦尔。诸佛菩萨所起名等体实是善。似无记故说名无记。第四明名等诠法尽不尽者。于五法中。名句但诠前四相名分别与及正智。前决择云前四是其名言安足处故。真如一种名所不诠故。又决择云。真如一种名言不及。以非名言安足处故。又此五法自相名言不及。唯现量所知故。五法共相随心起。是比量境故。名言所及。第五明识缘不缘者。在染八中唯一意识得缘名等。余七不缘。思之可解。在净八识转名四智。别相而言。唯意识中妙观察智名断疑智得缘于名。余三不缘。若通相论之。四智并有世出世智。皆得缘名。以成所作智成相作身说法度人。故知四智就通皆缘名也。第六约彼想欲寻伺转依明违妨者。依论云一切诸法由想故立名故呼此名为想。又此论云。此中欲为名首名为句首等。是则依欲起名。又十地云。何故净觉人。念智功德具。于诸上妙地。有力不解说。下释中觉者。是从因故举请说。依此三文。是则想欲与寻皆起名等伺故。摄论但云由转想蕴依得言说自在。欲之与寻并在行蕴。何故不言由转行蕴依得言说自在耶。答。虽皆是因。亲疏有异。欲是远缘。由有希望欲起言说。次则生相取法仪须安立名字。后起于寻发诸言说。于起说中相功最强验役于言说。论据此缘。故云由转想阴依得言说自在。已辨其义。次当释文。就别解中。初解名身。先总标其相。言名身者谓共知增语者。名从增语而生。亦能增于言语。故说此名以为增语。由名了法众所共知。故云共知增语。此有十二已下举数列名次第解释有其六对。初一假实从所诠为名。诠于假法名假。诠于实事名实。寻文可见。同类异类。则是总别一对。同类谓说有情之名。则说一切有情皆尽。若说色受大种其义亦然。异类谓说佛授德友青黄等名。此别诠人名青等法名。故是别名。随德名者谓变碍故名色领纳故名受等者。是随义名。假说名者谓呼贪名富等。此不依义但假施。不同初对诠假名假。是故第三与初两对别。第四对云同所了名者谓共所解想者。想犹是名。与此相违是非同所了名者。如当国名。同国人皆共所解。若闻异国名。非同所解。与前第二对同类异类有何异耶。解云。前同类异类。就同国名中曲辨同异。总说有情是人同名。别说佛授德友是人别名。总说色受及以大种是法同名。别说青黄苦乐舍受地水风等是法别名。今言同所了者。望同国名。非同所了。望异国名。是故不杂。第五对云。显名其义易了。不显名者其义难了。如达罗弭茶明咒等者。则是长年生处。昔有仙人名达罗弭茶。国从其名。名达罗弭茶国。今明彼仙所说明咒。其义难解。凡是咒文悉皆难解。且举此一。故云达罗弭茶明咒。此明同国咒名难了。不望异国。故与第四对异。第六对云略广名者。彼名体揽字多少名为略广。略谓略名是一字名。广名谓多字名。不同第二对同类异类望彼所诠总别异也。第二解句身中。总标列名。次第解释。不圆满句者。至方得圆满者。此玄谈也。次引颂证。如说诸恶者莫作者。依婆沙云此不长不短八字为句。此间旧译但有四字。矩师云梵本实有八字。汉语但四字今问三藏。亦云梵本八字为句。依梵本中又有者字。故依此间语合有五字。加其者字。所以须安者字。义势若同不须隔别。义势若别则须隔之。如说诸恶者直牒恶法。今牒诸恶欲何所为。欲令莫作。由有二义故须安立者隔之。诸善者奉行。虽引一颂。意取上半为证。下半相随向来。下指事以释。若唯言诸恶则文不究竟。若言诸恶者文虽究竟义不究竟。更加莫作方得圆满。则圆满句。所成句者。乃至如说诸行无常有起尽法等可解。标句者如言善性。出所修善。释句者谓正趣善士者。举能修行人释所引善法。不同所成能成。望同一法中随义相成。第三解字身中。景师等云。言字身者乃至四十九字者。如多字名说未满时名不究竟。说若满时名为究竟。句中亦尔。皆以彼字为依。以揽字成名。揽名成句。故一切字体自无究竟不究竟别。以无诠表故。三十九字者。三藏云。西方自有三释。一家音有十四。依西国十四音次第云。(悉谈)哀阿一伊邬乌纥吕讫闾。吕[月*馬][嘌-示+土]蔼(此四当鲁流卢楼)污隩闇恶。闇恶二音。多是助句之辞。后家取之。添为十六字。招声八者超声有八。毗声有二十五。加彼悉谭二字为四十九。第二家云。悉谭二字但是总标。非是字数。别加滥(时鮔)意。超声毗声头数多少如前。第三家云。音有十六。加闇恶(去声)超声有八。毗声有二十五。今准涅槃经文字品三十五字。名为字体。更有十四字。名呼字音。今此文中总牒彼诸字故云四十九也。上来别解名句字三。次总分别有五复次。初本末相生。此中乃至名必有字者。此文不具。若具应言欲为字首。字为名首。名为句首。句必有名。名必有字。字必有欲。欲想与寻并发起名。今且举欲。又若有字名所不摄唯字无名者。但有名必带于字。自有字名所不摄。谓无诠表。第二立三之意问何缘施设三耶。答意立名句文三欲令众生依名领受名所目法谓色声等增语是名。名能增生言语。或名从彼增语触生。故说此名为增语触。第三辨名等义。名有三义。一令他共所了知故名为名。二能令意依名取相。三出语言呼召称名。言摄受诸名究竟显了不现见义故名为句者。摄名成句能显不现见义是其句义。随显名句故名为文者。文是章字。能显成名句作用。是故名文。或名为字不可改转故。第四释经文。如世尊说增语增语路乃至广说者。下明词与施设名为广说。增语者诸一切众同类相应名者。如有一名众人同解增其言说。语路者并众同类欲能起彼故者。则以欲心希须立名起说开生名等。名增语路。词者谓彼相应语者。则声明论体名词。由习彼论引生名等称路故。言谓彼相应语。又则此语至名为彼路者。通取彼论能诠皆能生名名之为路。施设者至名为彼路者。由想等心于诸法体一一分别施设建立名句文等。说施设心等为名等路。欲即是词至施设之路者。前明欲是心法。今明欲是音声。依声立名即说声为名路。第五约六依处分别名等。名等依彼六处而得建立。指闻慧地。上来初释名句字竟。自下第二释语。于中初总标八语一一具七德故能说正法。次别解释。于中初解八语。后解七德。前中初明八语。次明八具三德。初一趣向德趣向涅槃故。二者自体德。谓美妙显了。三者加行德。谓易解乐闻无依不违无边等五。是其功能名为加行。下明八语一一具七德者。一相应谓语与名等次第等相应又依四种道理相应故。二助伴能成次第故。三随顺谓解释次第。四清彻。五清净资助。六相称。七常委分资粮。依此文中总牒一处似是第七。次文解中似分为二即成八也。审悉所作者释委义。恒常所作故者解常义。此即别解常委。彼分者谓正见等者。是三十七道分。此是彼资粮者。明八种语是彼道分资粮。第三释行相。明名句文诠蕴界处等差别不同。名为行相。亦可名句文等是佛菩萨等说者。见分所缘。名为行相。则是相分。第四释机请。有二十七种。约其七位。有二十七。一由根利纯为二摄人亦尽。二由行别有七。谓三毒则为三。四著我。第五思觉。第六三毒等分。第七蕴尘行。余文可解。上来解六义竟。自下总相分别。如是六文总有四相说名为文者。虽列六门不过四相也。一所说相。谓名身等行相为后者。以语说名等。故名等四种是所说。谓名句文正是文体。行相是由名句文当彼说者见分心起。生于见分故名行相。亦是文体所摄。二所为相谓机请等摄二十七种补特伽罗者。则是教所被机。由机故说。今说教之因缘亦为文也。三能说相谓语者。以依声屈曲表彰诠召诸法假立名等故语是所依。四说者相谓声闻菩萨及如来者。论夫说法者亦通诸天及以化人。今略故说三人也。如是六种至是故名文者总结也。名等正是文体。语是文依。亦名为文。由机起说。机亦名文。说者起说。亦名为文。下次第四释义。于中初辨十义。后结劝依教寻义说法。前中有三。初开十种。次次第别解。后以颂收。就别解中。文有九段。初解地义有其二番。初明五地。后明十七地。文相可知。第二解相义有其三番。初明自相等五指思慧地。次明异门等五。有释约一体法随义广解。故名异门相。信等四法。名瑜伽相。随缘异增异转。名转异相。染净可知。今解总一标名。别开多门。如说补特伽罗异门有六等。名异门相。于一一门复开多种。名转异相。此等法门。如声闻地等。下明所诠相等五。于中前二摄三性。后三亦摄三性。初所诠相者谓相等五法如五事中说者。如决择分五事中文。五法但摄二性。前四是依他。如如是圆成实。执著此五为遍计所执。此同决择中文及佛性论三无性论等。明五法不摄遍计所执性。第二能诠相者谓则于彼至是遍计所执自性相者。执有能诠定性名者是遍计所执性。此同中边分别论名是分别性。若依显扬论中所诠相中有三性因缘。相名分别正智是依他如如是圆成实。于彼二性执有定性名遍计所执。能诠亦具三性。因缘之名。是依他。十二部经从法界所流。是道生境界。清净真实。于中执定。是遍计所执。次明遍计所执众名差别。上明前二相摄三性。下明后三相亦摄三性。言此二相应相者乃至执所依止者。执有能诠所诠定相属著。是遍计所执性。言则是遍计所执自性执者。是能执心。则是六七二识。所依止者。正出遍计所执性。虽无有体。然能生彼能执之心名所依止。依显扬论但令作解释。则当楞伽名相是妄想自性。言执著相者谓诸愚夫至遍计所执自性执者。现行能执心是依他性。别而言之唯六七二识名执。今三界有漏心皆名执著相者。相从得名。及彼随眠者。由执遍计熏成八种种子。亦是依他性摄。别当楞伽分别是缘起自性。言不执著相者谓已见谛者如实了知遍计所执相者。无相真如。及彼习气解脱者。择灭无为。能了知心。是正智。此二是圆成。则当楞伽正智如如不坏是成自性。第三解作意等义。于中有其五门。今举作意。等取余四。故言等也。须知新译经论但著等字则是向外等。不同旧译经论或向外等或向内等。一明七作意。二明十智。三明六识。四明九遍知。五明三解脱门。言此中乃至应观诸法者。则当毗昙识智及诸使。当以三门通。若问识识者当以八门通。若问智知者。当以谛门通。若问遍遍者。当以种门通。第四解依处义。正明依此三事佛教方起。故云依处也。初列三门。次依门辨。第三释已总结。依门辨中。初解事依处复分为三。初开诸门。次依门释。后结成次第。开诸门中。初总开三门。一根本事依处。即是生死涅槃果体。二得方便事依处。即是前果之因。此二自利。三悲愍他事依处。是利他行。次别开二十三门。依门释中。初次第别释。后重分别。前中言退堕有二。一不方他者。谓自然寿命色力等退减后劣于前故。二方他者。如我一期寿命短色力等弱不及于他名退堕。翻前名为升进。十种受欲者。如本地第二卷记释。施戒修善有漏行者。多说四无量为修也。三种恶行者。此有两释。一云则是不施不持戒及修四无量也。一云是身语意恶行也。流转杂染有二句谓无明及有爱者。诸见不了名为无明。出家之人多由见故流转生死。在家之人多由爱故流转生死。此之二种是生死之根本。故偏说之。谓无明是前际缘起之本。有爱是后际缘起之本也。清净行者略有三学五地等者。谓资粮地即解脱分。加行地通达分。见修究竟。即为五地。当知学等有九根本句谓增上戒学等至及加行地者。戒定有无贪等三在二地故。二三为六。增上慧学乃至及究竟地者。慧学在见道名四无倒。在修名明。在无学名解脱。复为三句足前为九。言令离欲者谓诃责六种黑品诸行等者。如第三十卷说。云何名为寻思彼品。谓作是思若我于彼诸净色相不净法性不如实知。于内于外诸净色相发起贪欲。便为颠倒黑品所摄。是有诤法有苦有害有诸灾患有遍烧恼。由是因缘发起当来生老病死愁叹忧苦种种扰恼。若我于彼诸净色相不净法性如实随观。便无颠倒白品所摄。是无诤法无苦无害。广说乃至由此因缘能灭当来生老病死乃至扰恼。解云。一有静法。二有苦。三有害。四有诸害患。五有遍烧恼。六由是因缘发起当来乃至种种扰恼。是为六种黑品也。下重分别中。先别分别悲愍中五。次合分别根本事处中六得方便事中十二。前中先将离欲示现行对论作其三句。于初句中亦有三番。一或令离欲而不示现。如教导他令其离欲而谓彼曰如其所言不应作者。汝今亦不应作。此劝同他不作诸恶。而不示现分别善因得乐恶因得苦等。二或怖彼言。汝不离恶我打汝等。三或求云。若汝是我亲爱必不应作。如是三番教不起恼。唯是令离欲。第二句或有示现不令离欲。如处中者但示现行善功德及行恶过失。而未堪遮令离过失。俱句可知。不辨俱非句。次合牒教导赞励二句。后释庆喜有五胜利。下令分别根本处事中六得。方便得中十二事因果相生。对论可知。言顺退分行顺进分行随其所应者。皆通染净。或感善趣或感恶趣也。如是三事已下。结成次第。可知。上来初解事依处讫。自下第二解时依处有三。言事等者。以三世法可为言说所安足处。决择五法。亦云前四可名所及。如如一种名所不及。第三解补特伽罗依处。如前说也。即依是处已下。总结显其依处义也。次有四义。如文可知。第九解略义及广义。文有三番。初番云略义者宣说诸法同类相应者。如说色等更不说余。广义者宣说诸法异类相应者。且如说色因即说心等。第二番不了义经名略。了义经名广也。第三番中。初明名义略广。次引说证成。下释所引经意。于契经中文广义略等者。长行散说广文义略。颂中文略摄多义。下以一颂摄前十门。德是胜利。非德过患。颂与长行次第不同。以乘言便故也。下复次结劝也。长行有七段中。初释四义竟。自下第二释五义。于中初结前生后。后次第别释。前中言如是建立诸经文义体已者。结前所明文义解前体门总名为体。则摄文义三为一门。诸说法者乃至后应辨次第者。此以法等起义释难次第解彼释门。总名为释。前解偈中摄彼十四为七门者。依此处文故。依此解于前偈。若不作此解。于此处文不可消释。就别释中文有五段。初解法中。先总标举。问曰。何故说十二分不增不减耶。答。为欲治十二支故也。次次第别解。言契经者谓贯穿义者。圣人言教贯穿诸相。如綖贯华。此释契经义即是素怛缆义也。长行直说者。此辨契经之相简于伽他。故云长行直说。多分摄受意趣体性者。明此初教所诠之义。多分明说所诠意趣及所诠体性。应颂者谓长行后宣说伽陀者。重宣前义。又略标所说不了义经者。长行虽说义犹未了。故今重颂令义显了。记别者。谓广分别略所标义者。泛于诸法前略标举后重广说分别指示。皆名记别。又记命过弟子生处者。此记因果名为记别。缘起者至宣说法要者。如彼经初说云有一黑鹿未至我所等。如是经文名缘起经。又依别解脱因起之道毗奈耶摄所有言说者。如律文中。时跋陀摩子犯于某罪。佛因此事等言。亦是缘起经。本事者谓除本生宣说前际诸所有事者。除说菩萨本生。说于菩萨过去身外之事及说他人生本生外本事。尽名本事。言七地四菩萨行者。如前第四十九卷说。何等为七地。一种姓地。二胜解行地。三净胜意乐地。四行正行地。五决定地。六决定行地。七到究竟地。又云于一切菩萨地中有四菩萨行。一者波罗蜜多行。二者菩提分法行。三者神通行。四者成就有情行。广释如彼文。又如诸字若无摩呾理迦即不明了者。依西国记说。劫初时梵王造百万偈声明论。后时天帝释略之说十万偈。更于后时有迦单设罗仙造一万二千偈。次有波腻尼仙又造八千偈。护法论师又造三千偈。名杂宝声明。当今盛行。又于此乃至亦名论义者。非直分别诸法体相名论议。若解义用。若解名相。但令循环研窍并名论议。第二解等起即依三种而起言教也。第三解义。初结前生后。二开章解释略有二种。一总义。二别义者。开章门也。释中先释总义。后释别义。前中先辨四相。后重解后二。释别义中。先辨四相。后重辨后二。训释言词复由五种。一由相故立名二。由自性故立名。三由业用故立名。四由法尔故立名。五由因果故立名。义门差别亦由五相。言行自性有三行差别者。景师云。身口意上生等行别在行蕴中。亦可三善根为三行。亦可三不善根为三。或三学为三行。今解即身口意三业也。位差别中。五种三门。五种二门。寻文可知。第四解释难。初总标。二别释。别释中。先设难。后解释。于中先正释五难。后辨四记。前中谓于不了义难。方便显了令其得解。于语相违难。示其意趣随顺会通。次类释第四第五难。次却通第三道理相违难。或以黑教而决判之者。若与四道理违。推入外道黑说。非我法也。若是佛法之义。或复示现四种道理或因果相应。所谓此言或为增果。或为增因。故佛作此说。下辨四记为通。一者一向记。谓为如理请问。二分别记。或为如理或不如理来请问者。如小乘说如有问言为我说阴。应语彼云阴有五种为说何等。三反问记为令彼戏论问者自收己过者。亦如小乘如有问言为我说法。应反问言法有众多为说何等。不为分别色受等别。四者置记由四因缘。指思慧地。又知有问如来灭后为有无等等者。九十六道皆说自所事师为如来。如问佛如来身灭后为有无等。此于二谛所有道理皆不应记。如来约胜义谛非有性故不可记别为有。以胜义谛毕竟无人故。约世俗谛所依能依道相违故者。约世俗谛中非无假人。以依道谛假建立故。道是所依人是能依。不同约胜义谛中二向是无。故言相违。于世谛中有断惑尽不成实故。建立如来。故非无也。又就灭道法体亦不可得言有无。道是有为念念生灭。前念所依已灭不可言有。后念能依道有不可名无。是故相违。次就灭果亦非有无。断惑得择灭。不可言无。而择灭但于真如假以建立无有实体。不可言有。第五解次第。言如世尊言此言显示盛美圆满次第者。初是出家美。次成道美。后转法轮美。故云盛美圆满中三次第也。又复说言我曾处父净饭王宫颜容端正者。释前出家盛美。乃至广说者。是解释后二盛美。又复说言为何义故乃至能成次第者。成前出家故。是能成盛美。又复经中略说诸法。如言三受复言乐受苦受不苦不乐受等言但圆满此受。故名圆满次第。如说四谛又云苦集灭道等言。但圆满次第也。七段之中第三释师。言六法十义者。谓名身等六法。地义等十义。如上说。四者言词善巧谓语工圆满八支成就等者。谓相应等七声。先首等八语。并如前说。二十种善巧方便者。如因明文。第四释说众。先总标列八言五众。后牒名别解。言离五种难者。如前释难中说。三法者蕴界处也。或三学也。言处净信等众乃至令生净信故者。谓处净信众。令倍增长。处邪怨众。令入处中信。处处中众。令生净信故也。
