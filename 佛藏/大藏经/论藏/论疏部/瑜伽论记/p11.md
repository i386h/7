<!-- { "loadSidebar": true } -->
　　九地境中分之为三。上之二地明境体竟。此有寻有伺等三地是境相。下上粗细境相异故。是谓来意。寻谓寻求。伺谓伺察。或思或慧于境推求粗位名寻。即此二种于境察审细位名伺。非一刹那二法相应。一类粗细前后异故。今依彼法有无此二建立三地。是谓释名。建立地体者。释论三说。初说云。此之三地就二前后相应建立无心地。说初之二地名有心地。故知下地诸色等法皆名无寻无伺地。第二师云。此三就二离欲建立故。此卷中既以离寻伺染名无寻无伺地。故知随应有彼染故名初二地。第三正义。此三但就界地建立。此卷中说。欲界及初静虑若定若生名有寻有伺地等。故知但依界地建立。征破前师皆为非正。会释彼文并如彼说。问唯识第七卷护法约离欲而立三地。与释论所破第二师义相似。如何会释。谓释论破第二师云。已离欲者下地诸法名无寻伺等。未离欲者上地诸法应名有寻有伺等。由此应成杂乱过。去测法师云又助难。若依离欲立三地者。中间根本同缚同离应成一地。有杂乱过。解云。论意自有两释。一云。护法用第二说以为正义。而无两失。下劣从上胜。离染名无伺等。上胜皆下劣。未离非伺等。故无前失。又说离欲有其二时。谓加行及正离时。今依加行说离欲言。故先离寻后离伺欲。故无后失。二云。识论说离欲言。与释论异。所以者何。欲有二种。一烦恼欲。谓贪嗔等。二自性欲。谓九地法随其自地性不相厌义说为欲。随应上地所有诸法性厌下地义说离欲。五十六云。由彼有情于诸寻伺以性离欲而离欲彼地虽名无寻无伺。此后现行。亦无过失。释论第二师依离烦恼欲有前二过失。识论正义依离自性欲说故无两失。就此地中大文分三。初问。次略答。复云何界施设建立下。别释前标。然寻上下文势有三种颂。一是总颂。总别大章故。二是中颂。牒前章门后细标列故。又说标列释已。即以一颂重收前义。亦名中颂。三是后颂。释诸门义。总以一颂重收结故。别释五门中。解初界门有三。初问。次答八门。后随别释。第一数建立中分二。初标堕界非堕界。后此中欲界下别释三地。非堕摄界者。乃至无漏界者。景师释。谓方便道资粮道见修究竟。如是等道能趣涅槃。道谛所摄。故名方便。萨迦耶见者名虚伪身。即染五蕴得对除断。是其择灭及真如理灭。言无戏论界者。无漏种子不同名言戏论种子。名无戏论。基师又解。无戏论无漏界者。谓真如性离分别。无漏体故。若定若生者。若得彼定若生其中。此中由离寻伺欲道理故说名无寻无伺地等者。释论第二师引此为证。未离寻伺染欲界初定诸法假者名有寻伺地。静虑中间诸法假者已离寻染未离伺染名无寻唯伺地。二定已上诸法假者俱已离染并名无寻无伺地。即显欲界教导等差别。若已离欲亦名无寻无伺地等。实义不然。此三但依界地建立。谓欲界初定有漏无漏诸法聚中寻伺可得。已离欲未离欲法皆名彼地等引。次上文为证。不由有染名为彼地若已离染名非彼地。若作此解便大杂乱。故论云。若无漏界有为定所摄初静虑亦名有寻有伺地等。若就相应及离欲立三地别。此等诸文皆有过失。广如释论。此言由离寻伺欲故名无寻无伺地者。然唯说彼二定已上无寻无伺一地有漏无漏。皆彼定离寻伺染故。下地不然。不得以有染为彼地故无染便非。故唯说彼二定已上。由此不说下之二地随离彼染即非彼地。教导作意者。谓在欲界住心无相无寻伺故。出彼定者身在欲界已离初定欲入无寻伺定。后出之时还起寻伺。生彼者若生二定等亦起下寻伺故。若无漏界有为定所摄等者。如依初定起无分别智缘真如境。亦名有寻有伺地智。以依寻伺地起此智故。不由寻伺相应分别现行名有寻伺。以十地云证时离觉观思惟分别故。是故此位不可言说。若依初定起后得智为众说法即与寻伺相应。若无寻伺即不能起风起语说法。故显扬第一卷云。薄伽梵说。由依寻伺故发言说。非无寻伺。又十地论云。何故净觉人念智功德具于诸上妙地有力不解释。长行释云。净觉即是起言说因也。言余如前说者。上来分别离寻伺欲故说名无寻无伺地。不由不行有寻有伺地心名无寻伺。即知未离寻伺欲故名有寻有伺地。不由不行无寻无伺等心故说名有寻有伺地。第二处所中。言从此下三万二千逾缮那至等活等者。基法师解。此文意说。地平之下三万二千逾缮那方至等活。等活广十千逾缮那。次下过四千逾缮那方至黑绳。黑绳下二千至众合。如是八那落迦皆广十千。下六地狱相去皆二千。无间地狱底去地平计一十二万八千逾缮那。苏迷卢山入水八万。此乃过彼四万八千。以此准知。八热地狱深于俱舍。彼说无间底去地平四万逾缮那。彼说水轮虽深八亿。依风轮上。金轮复厚三亿二万在水轮上。故妙高山据彼金轮。今者大乘金在水下。次据金轮。水在金上。虽不言深数。无间之底既计一十二万八千逾缮那。妙高入水但言八万。明知妙高不据金轮。半上半下水中浮住。备公解云。今依此论。上八地狱高之由旬各有四千。故从此洲至等活地狱上有三万二千由旬。下自据之量四千由旬。余七地狱向下而住各据四千。凡八个四千合三万二千由旬。等活向上复有三万二千由旬。合有六万四千由旬。犹有一万六千由旬不至金地。上文但云诸地狱广十千由旬不言竖量又各四千。是故八狱竖各四千广十千。八狱上下重叠而住。又解。论师既立广量十千。即知高量亦各十千由旬。依此而言。从此平地向下而入过三万二千量至等活地狱。等活地狱纵广十千。十千已下复隔四千有余七狱横布而住。不得上下比次安布。何者。以从平地向金地轮但深八万。从上向下既除三万二千之外方有八狱。唯有四万八千由旬地。如何上下得受八狱各高万由旬故。如等活至亦尔者。泰云。依萨婆多。此八地狱即立热八大地狱边。无有别处。正量部云。在铁轮山临风水轮无日月光冷气所冲。备云。还从平地向下过三万三千量有初寒狱。从此复隔二千由旬。七地狱高各二千上下如重。又解。八寒地狱高广各十千。从此入地过三万二千量有初寒狱。向下复隔二千由旬有七寒狱周围傍住。烧然等三。少分多分全分别也。一聚者不见形容。但见一聚火相故。辨色界处中。凡论修禅有三。一唯有漏熏下四定。二唯无漏八地以上变易生死。三有漏无漏。如五净居业虽凡位而造。由今无漏资有漏定更助故业令胜上生。言复有超过净宫至得生其中者。景云。如他化自在天上复有摩罗天宫。即言处所高胜。然即他化自在天摄。今五净居天上直言复有超过净居宫大自在住处。十地菩萨得生其中。不言即色究竟天摄。明知非地所摄。基云。即凡夫位所造广果天处业。将入第八地生广果天。无漏极熏资彼先时后报业。至第十地满心方生于彼。华严经云。现报利益受佛位故。后报利益魔醯首罗智处生故。此言生者。以练粗果转胜得妙故名为生。非无漏心有命终受生之理。无色界有四处所者。有四蕴根。四空寿命长短不同故。或无处所者。无别宫宅。上下参差故。第三有情量中。西北身量转复高大者。俱舍颂云。赡部洲人量三肘半四肘。东西北洲人倍倍增如次。彼说。此洲或三肘半四肘。东洲八肘。西洲十六肘。北洲三十二肘。今说博大不言倍增。以不定故。三十天增一足。谓分一俱卢舍为四分之中一分。复分为四分。增此一分故言一足。基又云。更有一释。言一足者。即俱卢舍分为四分。一分中复分为三。是此二中之一分故言一足。即显知足天身半俱卢舍余半分。乐化天一俱卢舍中三分。他化天身三分余半减一俱卢舍也。与俱舍不同。彼云。欲天俱卢舍四分一一增。然时分天地空之际业果难胜故同帝释。今解。帝释住地居之顶感报殊胜能及时分。问何故欲天寿量倍增身不尔耶。答人寿为之所极悕望。身则不然故。又解。身量以外亦有粗妙等多差别互有得失。寿量以外更无余能。故一向倍增也。色天身量同难心。大梵身量不倍前益者。以寻有无际业果难胜故。无云减三者。以离变异受定难修故。三恶趣身大小不定。随业增微身大小。则知无间身量未必八万。然有经论说。遍狱量。据最大说。第四寿建立中。无色寿命有倍不倍者。如婆沙八十四卷云。问何故无色寿量有倍增者有增半者有增少分者耶。答如异熟因有尔所力还受尔所异熟果故。复次空识无边处有无边行相亦有异行相。谓空无边处无边行相招万劫寿。余行行相亦招万劫寿。识无边处无边行相招二万劫寿。余行相亦招二万劫寿。此上更无无边行相唯有异行相。故彼寿量不倍增下。然无所有处别有摧伏我我所等胜善观行。异于异地。由彼善招二万劫寿故。余行相所招寿量亦倍倍增。复次空识无边处有奢摩他毗钵舍那。谓空处奢摩他招万劫寿。毗钵舍那亦招万劫寿。识处二行各招二万寿。此上无胜慧唯有定。故彼寿量不倍增下。余如前说。复次四无色地皆无多种功德。故二等有二万劫寿。上三无色离下地染有少故倍倍增寿。谓识处已离下一无色地染招二万劫寿。并本二万为四万劫。无所有处已离下二无色地染招四万劫寿。并本二万为六万劫。非想处已离下三无色地染招六万劫寿。并本二万为八万劫。除北俱卢洲余一切处悉有中夭者。若小乘说云。一切三界皆有中夭。唯除郁单越无想天最后身菩萨。今此文虽不说最后身菩萨无中夭事。理必应有。故下文云。非自害非他害者一切那落迦乃至住最后身菩萨。然位大乘。最后身菩萨多据化相非实后身。若据实者。初地已上即无中夭。何须远说后菩萨无中夭耶。故知下文说彼后身菩萨无中夭者是权非实。故此不论。无想天者。依决择说有其三种。若下因感必定中夭。若中业感或有中夭或无中夭。若上业感无中夭。有斯进退故此不论。以北拘卢一切皆修无我所业得果决定无中夭。故此中偏说。第五受用中分二。初标三门。后随别释。别释中先明受用苦乐。文分为二。一明四受苦。二又于四种那落迦中无有乐受下明受乐。三又由六种殊胜故苦乐殊胜下总明苦乐胜劣差别。四复次三界有情所依依身下劝厌三界欣求无漏。受苦之中复分为二。初明三界苦。后明无漏非苦。前中复二。初明欲界苦。后辨色无色苦。欲界中分二。初略明五趣苦。后又于等活下广明五趣苦。就广明中。先明地狱苦。文分为四。一解大那落迦。二近边。三寒。四孤独。近边中娘短吒者。此云粪尿虫。觜如针故名针口出。身长一尺身白头黑。此虫及狗鸟狱卒等诸宗不同。萨婆多师经部大乘说是非情。然少差别。上座部师说为情类。设拉末梨状如皂荚树形。多诸刺故。地狱唯在此洲下。若余二洲断善作无间业来此受苦。婆沙说。三洲皆有边地狱及独一地狱。有说言。二洲有此二地狱非北洲。净乐处故。吉祥者诸漫殊室利也。苏陀味者。天中有树出四食味名云苏陀。所谓青黄赤白色。无色界有烦恼故有障故等者。基师解。由有烦恼故死不自在尚有死。由有障即长寿天难故于住正法不自在。今解。约惑业报以显无堪任义也。自下第二明受乐中分三。三界别故。初在此卷。后二在第五。八热八寒独一近边四地狱中无有乐受者。无异熟乐及等流乐。三种饿鬼亦尔者。次上各说由外障碍饮食等。决择此中无乐唯言三鬼。决择即言一分傍生亦名纯苦者。傍生虽实尔无别相可标。略而不说。世亲摄论说有等流乐者。唯识第五会云。应知彼依随转理说。随萨婆多等说。或彼通说余杂受处。无异熟乐名纯苦故。七宝中轮珠非情。余五是情。轮珠二宝天帝所有。下应轮王。象宝即前非天胁中善住龙王五百子之一子。马宝亦是天帝龙马。女及二臣亦皆天帝之臣妾也。轮王化息还死归天。余王王虽皆轮应。银铜铁别。亦无余宝。北洲决定胜进者。彼洲定有生天后报业。无我观前修十善业故。有处说。彼有后报业定堕鬼中。
