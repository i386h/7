<!-- { "loadSidebar": true } -->
　　上来七品明自利利他自分行讫。自下二品明其胜进。于中初供养品总明自利利他随缘造修之行。后菩提分品明其内证之行。今此品中广明供养三宝亲近善友修四无量故以题名。文中先问后答。答中初举颂开三章门。后依门辩释即为三段。初解供养文分为二。初明十种供养。后明六种增上意乐。前中复二。初明供佛。后类供法僧。前中有三。初问次答后结。答中先列十门。后依门辨。十门之内初二一对谓供佛身及以制多。景云。设利罗者此翻名体。谓供养佛体。迦耶名身。舍利是稻谷。又佛弟子名舍利子者。应言奢利弗多。奢利是能言之鸟。母名奢利似其鸟故。弗多名子。今此奢字难道。还云舍利子。言制多者。三藏云积聚。积聚砖石乃至金银为佛塔故。由营造此佛塔故。能令自他积聚福业亦名积聚。于中或安舍利或不安舍利处俱是佛塔俱名制多。窣堵波者是高显义。犹当此处浮图义也。泰云。设利罗此云身。谓亲供养如来色身。舍利者音讹也。窣堵波者此云供养处。旧云浮图者音讹也。梵本云名勃陀。制多者此云高胜。谓胜上之处也。基云。设利罗是体即佛体。下文虽言供养色身。意供养真佛法身故言体。测云。依西方法多是安置佛舍利处曰制多。若僧祇律云有舍利处名之为塔。无舍利者名曰支提。次二现前不现前一对。次二自作教他一即前六种以财敬供养以为第七。即前七种。于多财事运广大心名广大供养。即前八种。净心供养名为无染。上来九种是财供。第十正行是行供养。依门辨中即分为二。初明前九财供养。后明第十行供养。前中初明有财行九供养。第二若无力下次明无财运心供养。前中复二。初别明九种。第二总明。前中初二可解。就解现不现前中文分为二。初明现不现供养。后明供养得果差别。前中有三。一现对佛及现对制多供养。第二通现不现。第三不现供养。言若一如来法性即是三世如来法性一制多性即是一切十方制多法性者。真如理同法身体一。今时菩萨对一如来及一制多缘其法性兴供养意。即是运心普遍十方如来及制多真如咸兴供养。第三于不现前一切如来一切制多总对三世佛及制多施设供养者。当运心时不见佛及制多。总对余方现在之佛及与制多。并想过未佛及制多不现供养。下明得果。得果有二。一成因德。二成果德。因德有三。一摄梵福广多功德。二明离过不堕恶道。三能成胜菩提资粮。文中略明不现前供以成因德。成果德中。先明现供唯对一佛及一制多心境少狭唯得大果。次缘不现佛及制多心境渐宽得大大果。三供现不现前境普心遍行得最上果。次明自作教他中。初明三种供养。后明得果不同。言不依懈惰诸逸处者。旧论无处字。云处者。今谓常所倚卧及过非之处也。不得依此处而设供养。解财敬中。若旧论云无尽财胜财。然勘梵本无胜财语。今云无量财者。已得定自在菩萨所现财物以用供养养无尽故。三藏云。远法师无尽者多也。广大中景云。初牒前起后。谓上所陈财敬供养以牒前也。下辩广相。若多妙者。此二明物广。若现不现若自作教他作者。此四明事广。若淳净心下明其心广。下以向前七供养善迥求菩提。释广大义。基云。七种名上是多所供养。即奉施无尽财是所妙供养。第三又即如上所陈财敬供养是总。总言如上陈若多供养第一妙供养第二。乃至淳净心猛利胜解为七。远师云。若诸菩萨于如来所为一。制多所二。乃至财供养多妙等三。现前四。不现前五。自作六。他作七。若淳净心下释上支心。义意有妨。又文意有违。何以为七者。此中明广大。意在菩养以及物自求菩提。而取如来制多者。不然。所供养境故。法师同此。今大师依第二释以多财为第一。财妙为第二。乃至纯净心第七。测同远师。无染供养有六者。景云。一不坏轻慢。二不住放逸懈怠。三不轻弃掷不散漫心无杂染心。四不诈设供养。五不得雌黄涂于经像以其臭故。不得苏灌洗像。六不以局崛罗香者。烧时大臭故。似此间烧胶臭。遏迦华等臭华香等而为供养者。此华大如人手。色赤似肉。则是盘立时缚迦华。泰云。西方人供养诸天及鬼神形庙。或以雌黄涂酥灌洗。皆是臭物故名染污供养。菩萨不尔。局崛罗此言安悉香。遏迦华是赤色华。皆是供养神鬼香华。故不应供养佛也。基云。言无染有六者。谓有五供养字为五。于第三供养字中分二。不轻弃掷者。谓不掷物供养即为一。不散漫不杂染为一。故有六种。远师此中全别。测云。一自手供养。二离轻慢。三离放逸等过。四离轻蔑等。五离謟诈贪。六离财物染过。上来别明九种供养。自下总明。于中初明以三种财为前九种供养。二明自在菩萨化事供养。三种财者。一自力得。二从他得。三得众具自在财宝。第二文中即有四句。初明化众多身恭敬礼拜。二明一一化身化出多手持华供养。三明一切化身出妙音声歌赞于佛。四明化出诸庄严具供养如来。下云由此菩萨已得证入不退转地等者。测云。谓由已入第八地已上。故常在净土恒见诸佛他受用身而作供养。又解。不退有二。一八地已上证得无相无功用故任运恒有进无退。二初地已上证见真如无分别等诸见烦恼及诸苦触所不能动。今于此中通据一种不动也。上来广明有财供养。自下明无财力运心缘彼大千界中所有三品供具供养如来。上来总是前九财供养讫。下明第十行之供养。初正明行。二挍量显胜行。中景判为六。一修四无量。二修四法。三修习随念。嗢拖南此云略义总义。三宝及波罗蜜修习随念。四信解离言真如。五修三学。六修六度四摄。基云。言修无常想苦想无我想者。此为三法印也。不言空者即无我同。故不说。又言其涅槃修胜利想者。谓此为诵言常诵也。伽他为颂。嗢拖南为施。此言于其涅槃修胜利想则常诵也。测云。初明资粮道。二少时下明方便道。三离言法性下明见道。四何况下明修道。前中初明四无量。次明四法印。后明四念。则佛法僧波罗蜜多。如是菩萨于三宝所下第二明兴供养时发起六种增上意乐。邬昙妙华者。此间无名可翻。西方大有。此树无华。但在叶间有子而出。轮王出时方生华也。如青莲华有华无子。与邬昙钵树有子无华正相违也。自下第二解亲近善友。先为七问。于中前四问善友体相。后三问求法者相。前中初问成几功德能为善友。二问几德相应能为善友所化不虚。三问成就几相令他远闻极生净信。四问由几种相于所化生为善友事。后三问文可知。下依七问次第解释。言胜妙威仪等者。测云。于初句内有四句。初句久习今成。第二被服祥审。第三三千威仪都备。第四举身齐整望之俨然。言四于善友若正依止于如法义若合若离随自在转等者。基云。谓所依止师说法。若与旧同名合若别名离。或依经论等名合。若别出见经不依等名离。并如法之见也。随师自在而不倾动。又自性名合差别名离。又合者即令此义相符。如因明中合等。若离者令此义别。如因明中离等。一作宝想难得义故者。教法难得。二作眼想者。由法开导得广大慧因。如眼导引能有所得。亦可教法开导能生慧眼。是眼因故名作眼想。因受果名。三作明想。已得广大俱生慧眼者。牒前义也。于一切所知等照义故者。教所生慧等照名明。因受果名说教为明。第三解修四无量中文三。初约三缘修四无量。二对百一十苦偏明修慧。第三结叹胜利之相。前中复三。初举数列名。第二解释。第三义门分别。前中将解先释名体。体者景云。谓四无量慈悲喜舍。若众生缘者。依小乘说唯假想观。慈悲即用无恚为体。喜是喜根。舍是无贪。依大乘解通有假实。若初学菩萨为调心故假想修习。出体如前。若久学自在与乐拔苦能有实益。即用智慧为体。法缘无量。即用诸佛菩萨人空观智以之为体。唯观五蕴因缘假有毕竟无人。由此观智说示有情令其同得。名为法缘四无量心。故维摩经说。云何观众生。答如燋谷芽。如须陀洹身见。如阿那含人胎。如阿罗汉三毒。如得忍菩萨贪恚毁禁。若尔云何名慈。答曰。得此法已为众生说。是即真实慈也。无缘四无量者。即是无分别智。远离一切分别戏论。由得此智见平等理利他事成。是故此时名证极爱一子之地。故无缘慈无分别智以为体性。涅槃亦云。无缘者。缘于如来无缘法身。如来离分别故名作无缘。问曰。证智缘理既无分别无利物相。云何名慈。答曰。如诸菩萨为利有情求如意宝。得此宝时虽无分别。能随众生福力上下起云雨宝利益事成。此亦如是。本为利他于多劫中修习此智。得此智时虽无分别。而随众生福力上下起后智云施法施财雨种种宝。一切成办。虽无分别而是大慈。若尔云何论中皆判此智名为自利。答曰。差别二智故作此说。今据后智利他事成皆由智故说证智是真慈体。基云。慈无痴善根为性。悲无嗔善根性。喜无贪善根性。舍如舍数。若依小乘。为除与上相违惑故假以明观。而今大乘以所缘三境故实起无量救之。释其名。哀怜名慈。恻怆名悲。庆物名喜。亡怀名舍。并从义得名。此就众生缘中释名。若然法缘无缘慈悲喜舍云何得名。法缘无量是人空智。无缘无量是其证智。二智起时实无哀怜恻怆等四行差别。由此智故能起有情缘中慈悲喜舍别相行解。从果受称。是故亦立四种之名。解释中有二。初举四无量境。二对境辨修。初云若诸菩萨于其三聚一切有情安立以为无苦无乐等者。一邪定聚。谓作五逆定入地狱故。二正定聚。得忍已去定得涅槃故。三不定聚。除前二外余众生是也。大小共许此义。今瑜伽约三乘定性众生名正定。无三乘性人名为邪定。三乘不定性人名为不定。菩萨初学于此三聚假想安立以为三种。一无苦无乐即慈境。慈能与乐。慈不缘苦。缘苦悲故。慈境无苦。为无乐者。而与之乐故。无苦乐是慈境。有苦者是悲境。有乐者是喜境。喜彼乐故。则前三境通是舍境。测云。若粗分别。四禅已上名无苦无乐。三恶趣名为有苦。三禅已下乃至欲界人天名为有乐。巨细分别。于无色界具有三种。故智论云。摩诃衍义说四无量通缘三界通漏无漏。对境辨修中。初对初境修三种慈。二如有情缘下类明对三境修三无量。前中虽不牒无苦乐境。如有苦等境而言与乐即已解竟。安住无倒者。测云。但于蕴中假立有情无真实我。故名无倒有情等。第二类明。言远离痴嗔贪惑者。景述两释。一者云。舍所缘生无苦乐者多生于痴。由舍无量令彼舍痴。有苦有情多生于嗔。由舍力故令其舍嗔。有乐有情多生于贪。由舍力故令其舍贪。故道如其次第离痴嗔贪修舍俱心。二云。一切有情或有一分于菩萨身不生苦乐。如是之人多生菩萨痴心。或有一分于菩萨身是怨生苦能生菩萨嗔心。今时修舍于能生苦有情不起嗔心。一分是亲生菩萨乐。菩萨于彼应起贪心。今时修舍不起贪心。故云随其次第离之。基解亦同之。又云。又令生离惑至圣果位而放舍之名舍。又怨亲平等故名为舍。此亦且约令离三惑。前三现乐非利益。舍一令离三惑。当来出苦名利益。此中已下第三义门分别。初辩三缘有共不共。有情缘者与外道共。道理亦与二乘共也。法缘共二乘者。二乘亦观唯法无人。此法缘者不共外道。以诸外道皆有我执故无法缘。无缘唯大乘有。次就利乐分别。景云。前三唯名安乐意以与现在及世间益故。舍名利益意以与后世及出世益故。泰云。前三无量正能拔苦与乐名安乐意乐所摄。舍无量除其违顺平等利物名利益意乐所摄。三辨异名。自下第二对百一十苦偏明修悲。于中有三。初明对苦修悲。第二因解大悲之义。第三结叹修悲胜利。前中复三。初总明对苦修悲。第二问答广辩一百十苦。第三释已总结。就辩百一十苦中。初就增一门中明五十五苦。第二别就九苦门中辩五十五苦。如是两番如戒经说。前五十五观众生苦。后五十五自观己苦。前中云无差别流转苦者。即是苦谛。复有二苦等者。泰云。言欲为根本苦者。因欲故贪著内外可爱事。可爱事若变坏时便生诸苦也。言痴异熟者。由受痴报无黠慧故。若为增上猛利苦受体所触之时。即于自身执我我所。愚痴迷闷极自怨嗟。为身心苦箭所射不能自明解。若黠慧人虽遭苦触自开解无二箭也。景云。凡受苦触计我怨嗟。必在盛年已去。故言猛利体受所触计我我所等。现所受苦乃是前业所感。遇此报苦不知何从。故名痴异熟生苦。自逼恼苦谓无系外道者。则尼犍子悬头刺股拔发类等。一类威仪多时位者。坐卧立等随一多住也。后五十五苦不取根本九苦。但取余随生苦。第二门中有四种苦故。故得成五十五。复有二苦等者。远师云。即前二门中苦。谓宿因所生苦即前痴异熟生苦。现缘所生苦即是前欲为根本苦。但以义别故来。增九中景云。坏法尽法者。此据依外依果坏尽所以生苦。泰云。坏法坏时苦者。可坏时生苦也。尽法尽时苦者。可尽之法若至尽时便生大苦。前但坏不尽也。八法中不言苦但言利等三者。即此内明苦故不言苦也。谓如前说五乐所治有五种苦者。如前自他利品所说。一因乐。今翻云因苦。所谓恶业翻善业。根境顺苦受触翻顺乐受因苦。二受乐。今翻云受苦。即苦受也。三苦对治乐谓饥得食等。今翻不得苦。四受断乐谓入灭定。今翻之在有心位故苦。五出离乐即出家乐。故下言家即在家苦也。远离即得色界初定远离欲界结。今不得色初定故有欲界结苦。寂静即第二定离初禅寻乐。今不离初禅故有寻苦。菩提乐即三菩提。今在异生位故苦。故家欲界法寻异生苦。如次配之。后五苦中前三苦苦。次一坏苦。后一行苦。又诸菩萨下第二因解大悲。于中有二。初明大悲所缘。二解大义。旧论开新论第六自作逼恼苦为二。谓自作苦及逼恼苦。乘有一苦谓他作苦。少第十四一切流转苦及第十七随逐苦。故唯十八。今十九中前之八种前五十五苦中末。后十一苦后五十五苦中来。问曰。何以尔许苦来余不来耶。义曰。取一一门中增上者来以为大悲境故。所谓愚痴苦者即前二门中愚痴苦。行苦即前三门中行苦。毕竟苦即前四中毕竟苦。因苦即前六中因苦。生苦即七门中生苦。自作逼恼苦者前八门中自逼恼苦。或衰损苦即前九门中或衰损苦。宿因苦者是后五十五苦二门中宿因所生苦。广大苦者即是四门中总名。那落迦苦即四门中那落迦苦。善趣所摄苦还是四门中善趣苦。一切邪行所生苦即是五门中总苦名。一切流转苦者即是六中总苦名。无智苦者七门中无智现行苦。增长苦者八门中诸出家者贪等烦恼增益生苦。随逐苦即九门中第八苦名也。受苦即十门中受苦。粗重苦者即十门中三界烦恼粗重苦。显扬中广解五十余苦。然与此稍异。次解大义。由四缘故悲名大悲等者。若悲在四无量名悲不名大悲。尚与声闻共。初地以去菩萨亦有。若悲名大悲唯在佛地及第十地。问曰。何故初地至九地不名大悲。义曰。由四缘方名大悲。九地以前菩萨虽有缘甚深行苦及猛利作意二因缘。无长时习及极清净因缘故。由长时习等三缘故。极清净要第十地等故。故九地已还菩萨不名大悲。自下第三结叹胜利。于中初先结叹。次明胜利。后引说证成。胜利有二。初明地前修悲胜利。二明地上修悲胜利。地前有二。初明地前由修悲故速入初地得六种心。二过小乘见道无学厌离之心。悲前行心者。地前修悲。乃是初地悲前行心正观有情堕在百一十种极大苦蕴。自下第二明地上修悲所得胜利。谓能满六度。自下第三引说证成。与旧论全异。彼云若有人问何等名为菩萨。应正答言住大悲者是。上来解修四无量大文有三。中前二段讫。自下第三总结叹四等胜利之相。初总结叹。二明得四胜利。何等为四。得现法乐住一。得福资粮二。于菩提意乐坚固三。为生忍苦四。
