<!-- { "loadSidebar": true } -->
　　初发论端六门分别。一叙所为。二彰所因三明宗要。四显藏摄。五解题目。六释本文。第一叙所为者。此论所为有何等耶。如释论明。有十番两缘。一为法久住及利有情故。二为圣教已隐没者重开显。未隐没者倍兴盛。及有情界中有种姓者出生死。无种姓者脱恶趣故。三为舍无见及有见故。四为成熟菩萨性人唯依大教遍于诸乘文义行果生巧便智断障得果自他俱利。及二乘无性亦依大教各于自乘文义行果生智断伏得自乘果离恶趣故。五为执著邪教不信大乘者。及于深经种种意趣迷乱诽毁者令生信解故。六为摄益乐略言论及乐广者故。七为立正论及破邪故。八为显三性有无及世间道理证得胜义四法门故。九为开随转真实二种理门令知二藏三藏法教不违。及开因缘唯识无相真如四理门令修观行有差别故。十为示境别令知诸法体相位别。及示行别令知三乘方便根本果差别故。如是等类所为诸缘。处处经论种种异说。当知皆是此论所为。第二彰所因者。按释论等云。佛涅槃后魔事纷起。部执竞兴。多著有见。龙猛菩萨证极喜地。采集大乘无相空教造中论等。究畅真要除彼有见。圣提婆等诸大论师造百论等。弘阐大义。由是众生复著空见。九百年时有出家士名阿僧佉。唐云无著。应中印度阿瑜陀国(本生处者北印度犍驮罗国是也)其国王城西五百里。营立禅省。领数百人授以禅法。无著为人位登初地。证法光定得大神通。事大慈尊请说此论等。慈氏菩萨随无著机。恒于夜分从知足天降于禅省。为说五论之颂。一瑜伽论。二分别观所名分别瑜伽论。三大庄严论。四辨中边。五金刚般若。于时门人或见光明不见相好不闻教授。或见相好不闻教法。或见闻者。然世代玄远名既湮灭。唯有无著天人共知感慈氏化餐受诸教。今此论中理无不穷事无不尽文无不释义无不诠疑无不遣执无不破行无不备果无不证。自非玄鉴高士敦能唱和于此者哉。奘法师以超世之量悼还源之梗流。故能出玉门而遐征戾金沙而殉道。乃到中印度摩揭陀国那烂陀寺。遇大三藏尸罗跋陀罗。始闻此论文义领会意若泻瓶。虽复所迳诸国备通群章之妙。而研究法相特思于兹文。既而旋轫上京。奉诏于弘福寺以贞观二十一年五月十五日肇译此论。至二十二年五月十五日绝笔解坐。此论梵本有四万颂。颂三十二言。译为一百卷。自佛法东流年载修远。虽闻十七地论之名。而不知十七者何也。地持善戒但是菩萨一地。决定藏论是决择分初。自余汉土皆未之有(善戒经是求那跋摩译。地持论是昙无谶译。传闻梁武帝时。真谛太清四年岁次庚午十月。往富春令陆元哲宅。为择琼等二十名德翻十七地论。始得五卷)。今始部分具足。文义圆明。荡荡乎明大明于重宥。锽锽焉声希声于宇内。斯可谓整蹄驾于玄途。辟幽关乎虚室者也。第三明宗要者。释论下云。又十七地具摄一切文义略尽。后之四分皆为解释十七地中诸要文义。故所不离瑜伽师地。由是此论用十七地以为宗要。第四显藏摄者。释论下云。虽复通明诸乘境等。然说者问答决择诸法性相。意为菩萨令一切皆得善巧修成佛果利乐无穷。是故此论属菩萨藏阿毗达磨。欲令菩萨得胜智故。第五解题目者。首称瑜伽师地论本地分中五识身相应地第一。解云。瑜伽师地论者。前乃标一部之总名也。印度本音称曰瑜伽。唐无正名。如瞿通九义无当一名。故置本音。今安瑜伽意亦如是。且就一义名曰相应。释论总出体云。谓一切乘境行果等所有诸法皆名瑜伽。一切并有方便善巧相应义故。此中意说三乘所有境行果法并名瑜伽。其境与行果其行与果法并有方便善巧相应义故。方便善巧之体。若依十度以后得智而为自体。显内显外二善巧故。唯以别境慧为其体性。今此善巧依释下文以作意慧二法为性。若于此作意复于此证达。故境行果皆不相违。注心洞融并不乖故。按释论中境行果三各三别释。境中有总有别。总中云谓一切境无颠倒性。不相违性。能随顺性。趣究竟性。与正理教行果相应。故名瑜伽。如次四境与理教行果相应不违。诸心所缘名之为境。诸智所证名之为理。理深境浅。心所取境无颠倒性。即所执无有为无为有。与智所证理不相违。其我法有有无为无。境颠倒性情谓然。非实如是。不顺正理故。境无倒性与理相应。境不违教。能随顺行能趣究果。准亦可知。或四即是四重二谛。此四境与理教行果共相应故。别释境中引其五教以成六境。一或说观待等四道理名瑜伽。此四总摄一切正道理故。或说二十四不相应行中一名瑜伽。因果相称故。此二并如决择分等处处广说染净无性名瑜伽。除违契顺最为胜故。如大梵问经等。三说真如名瑜伽。理中最胜。一切德相应故。如楞伽经。四说从一法增至百法皆名瑜伽。法门虽别义无违故。如大义经。五说蕴界处缘起谛等皆名瑜伽。摄一切境顺机宜故。如广义经。解云。此中初三依地所执圆成实如次配之。此六境皆其无颠倒等四性顺四种法故。行瑜伽中亦有总别。总云。谓一切行更相顺故。合正理故。顺正教故。趣正果故。说名瑜伽。别有十七。一辨瑜伽师地经说。正修诸行名瑜伽。总摄一切相应行故。二月灯经说。修三十七菩提分法名瑜伽。此于一切顺果中最为胜故。三大分别六处经说。止观平等运道名瑜伽。众行主故。四海慧经说。修三摩地名瑜伽。住心发行此最强故。五显扬论等说。信欲方便精进四法名瑜伽。此四通生一切行故。六闻所成地。别辨世出世等九道名瑜伽。会理除惑位别胜故。七修所成地。总辨修习诸对治道名瑜伽。为乐略者总说修故。八有处说。缘诸地所摄无倒智名瑜伽。行中胜故。九有处说。方便善巧或唯方便名瑜伽。作意与智发行胜故。或就发最初发悟胜故。十功德实性经。诸缘起观名瑜伽。于出生死最为要故。十一正行经说。正见等八支圣道名瑜伽。趣涅槃城此为胜故。十二毗奈耶经说。修戒等名瑜伽。戒定慧学因中胜故。十三大义经说。修一切世出世行分位差别皆名瑜伽。正行阶位相符顺故。此上说三乘通行。下四唯大。十四慧到彼岸经说。观空作意名瑜伽。发起大行此最胜故。十五彼经复说度胜名瑜伽。导大乘行此殊胜故。十六余处说。此慧度所摄无分别定名瑜伽。能发一切胜功德故。十七余处复说。菩萨慧悲平等双转名瑜伽。能证无住大涅槃故。果瑜伽中亦有总别。总云。谓一切果更相顺故。合正理故。顺正教故。称正因故。说名瑜伽。别释中引七教。一分别义经说。力无畏不共佛法名瑜伽。伏诸魔制异论胜余乘故。二殊胜经说。佛无住涅槃名瑜伽。尽未来际无所住故。三大义经说。佛地无分别智及大悲名瑜伽。自利利他常无尽故。四辨说瑜伽师地经。佛地功德皆名瑜伽。穷于法界无断尽故。五分别三乘功德经说。三乘果德名瑜伽。皆与正理等相应故。六赞佛论说。三身三德皆是瑜伽。一切果德不相离故。七集义论说。果位所摄有为无为诸功德聚皆是瑜伽。等至究竟和合位故。此说境行果名为瑜伽。前于初标说等字者。释论复言。如是圣教亦名瑜伽。称正理故。顺正行故。引正果故。此文可解。理入境中故更不说。有义正取三乘观行说名瑜伽。数数进修合理顺行得胜果故。境果圣教瑜伽境故。瑜伽果故。诠瑜伽故。亦名瑜伽。然观上下今古所解合为四类。一唯取行。二取境行果三。三并取教。四此三并。如释说。前来传解一境。二理。三行。四果。五得果既圆利生救物药病相应。前后合有四种。有释。此中四义故曰相应。一教理玄会。二行果冥符。三智境克谐。四空有不二。夫教不会理则龃龉而难趣。行不符果则修造之功虚。智不谐境则照物之功僻。有不即空则舍之情见。梵言阿遮罗。此云师。有调化之功。匠物适机。群徒所放之美称也。释论解云。三乘行者由闻思等次第习行。如是瑜伽随分满足。展转调化诸有情故名瑜伽师。或诸如来证瑜伽满。随其所应持此瑜伽调化一切圣弟子等令其次第修正行。故名瑜伽师。梵云步弥。此云地者。生成住持义也。始自五识终暨无余。凡圣因果统无不备。皆具能生成住持。有类于地故云也。释论解云。地谓境界。所依所行或所摄义。是瑜伽师所行境界。故名为地。如龙马地。唯此中行不出外故。或瑜伽师依此处所增长自法故名为地。如稼穑地。或瑜伽师地所摄智依此现行依此增长。故名为地。如珍宝地。或瑜伽师行在此中受用自法。故名为地。如牛王地。或诸如来名瑜伽师。平等智等行在一切无戏论界无住涅槃瑜伽中故。是彼所摄故名为地。或十七地摄属一切瑜伽师故。如国王地。是故说名瑜伽师地。解云。其境及所摄各唯一解。依行二种各有二解。合六番释也。梵云舍萨怛罗。此云论释论云。问答决择诸法性相故名为论。俱舍论云。教诫学徒故称为论。然则师有瑜伽。瑜伽之师。依主释也。瑜伽师之地。亦依主释。瑜伽即地。二体无别。地是所诠。能诠即论。瑜伽师地之论。亦依主释。合为瑜伽师地论。有三释。释论问云。此论既有五分。何故但名瑜伽师地。答有三解。初解者。初分名地。后四不名地故。云就初立名故无有失。二解。一切法皆是瑜伽师地。以瑜伽师用一切法为依缘故。此中存略且说十七。三解。十七地具摄一切文义略尽。后四分皆为释十七地中要文义。故亦不离此。后二解五皆名地。此若但言瑜伽地。不知是谁之地。故标师名。但言师地不言瑜伽。不知复是何师之地。由此总言瑜伽师地。但言瑜伽师不说地者。不欲唯明瑜伽假师。欲说彼师所依地法令顺修学成彼师故证彼地故。言本地分中者。是部中之别称也。梵言怛罗。此云本。此诸大格宗明诸地。地不自照开五分以明旨。五分虽别会归于诸地。是故初分名之为本地。如前释。梵言婆只。此云分中。分者支别也。论虽百轴。约地辨宗。宗不烦显。支别开五。故谓之分。中之言内。言五识身相应地第一者。是位中之初题也。梵言般遮。此云五。毗若南此云识。了别为义。释解五识从根立名有三义。一眼等根是眼等识不共所依。二亲依眼等利钝识明昧故。三同时依必俱有故。非如意等。对法唯识云。随根立名。具五义故。梵言迦耶。此云身。身者有三义。形碍。依身。体聚义。决择分言。五识所依有形碍故。由此名身。若尔眼等必依。何不名身独身名身。前四依身身为所依故独名身。若尔心亦依身而转。何不名身。有色界中心依身转。无色不尔。眼等必依身根方有故可名身。如释论言。又必不离所依身故。犹如身受。又依义体义故并名身。如六思身六识身等。前二不共。此乃通名。梵言三般罗讫多。此云相应。释有三义。一依五识身建立此地故名相应。如律中说王相应论贼相应论。二五识相应心品总名相应。此地虽明多法。以心心所胜故别说。此即时依处事等义名相应。三摄属义。谓此地中说五识身所摄属法。即自性所依缘助伴作业。故名相应。地亦如前。梵言钵剌闼摩。此云第。乃十七中之创首故称第一。第六释本文者。此论唯有正宗无初后分。就文大判总有五分。初五十卷名本地分。略广分别十七地义。次三十卷名摄决择分。略摄决择十七地中深隐要义。次二卷名摄释分。略摄解诸经仪则。次二卷名摄异门分。略摄经中所有诸法名义差别。后十六卷名摄事分。略摄三藏众要事义。就初分中有十四段。虽复明十七地。而合有寻等三地为一。合有心无心二地为一故。谓第一卷初半是五识身相应地。从第一卷半并第二第三卷合二卷半是意地。次七卷是有寻等三地。次二卷半是三摩呬多地。次第十三卷中一纸余是非三摩呬多地。次第十三卷中一纸许是有心无心二地。次第十三卷中及第十四十五合二卷半是闻所成地。次四卷是思所成地。次一卷是修所成地。从第二十一至第三十四半卷合十三卷半是声闻地。次第三十四卷中后半卷是独觉地。从第三十五至第五十卷半合十五卷半是菩萨地。次第五十卷中二纸余是有余依地。次后两纸余是无余依地。
