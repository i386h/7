<!-- { "loadSidebar": true } -->
　　释曰。初六句出体。次两句依地。次一句依身。后一句释力义也。力处非处十者。总标也。一处非处智力。以十智为体。处谓合道理义也。如说善因能感爱果。造不善业。能招恶果。斯有是处。非处谓不合道理义也。如说善因感恶果。造不善因。感爱果。必无是处。佛智能知处非处故。名处非处智力业八除灭道者。第二业异熟智力。以八智为体。除灭道二智也。知如是类业。感如是异熟。名业异熟智力。除灭道智者。以业异熟非灭道摄故。业异熟智力。除灭道智也。定根解界九者。此有四力。定谓第三静虑解脱(八解脱也)等持(三三摩地)等至智力(八等至也)　根谓第四根上下智力。能知众生信等五根有上下故　解谓第五。种种胜解智力。能知众生种种喜乐。殊胜解故　界谓第六种种界智力。能知众生种种性故。此之四力。九智为体。唯除灭智。以静虑等。非灭谛故　遍趣九或十者。遍趣谓第七遍趣行智力。一切诸行。皆能趣果。名遍趣行。佛智能知。名遍趣行智力。若谓但缘能趣为境。九智为体。除灭智也。灭是所趣果。非能趣行故。故除灭智。若谓亦缘所趣为境。十智为体。宿住死生俗者。一第八宿住随念智力。能知过去宿住事故。二第九宿住死生智力。能知众生死此生彼故。此二智力。缘事法故。俗智为体　尽六或十智者。第十漏尽智力。言漏尽者。谓涅槃择灭也。若谓但缘漏尽为境。名漏尽智力。以六智为体。除苦集道他心四智。以此四智不缘灭故。若漏尽身中所得智故。名漏尽智力。以十智为体　宿住死生智依静虑余通者。宿住死生二力。依四静虑。起所余八智。通依十一地起谓欲界四禅。未至。中间。并四无色也　赡部男佛身者。此之十力。依赡部洲男子佛身。于境无碍故者。释力义也。智于境中。知无碍故。名之为力。由此十力。唯依佛身。唯佛永断诸惑习气。于一切境。随欲能知。余圣不然。故不名力。
　　从此第二。明身力。论云。如是诸佛遍于所知。心力无边云何身力。颂曰。
　　身那罗延力　　或节节皆然
　　象等七十增　　此触处为性

　　释曰。身那罗延力者。佛生身力。等那罗延。此云人种神。或节节皆然者。或言表有余师说。佛身支节。一一皆具那罗延力。大德法救说佛如来身力无边。犹如心力。大觉独觉。及转轮王。支节相连。有差别者。诸佛世尊。似龙盘结。独觉似钩锁。轮王似相钩故。三相望。力有胜劣。象等七十增者。明那罗延力量也。象等七力。十十倍增。一十凡象力。当一香象力。二十香象力。当一摩诃诺健那力(此云大露形神)。三十摩诃诺健那力。当一钵罗塞建提力(此云胜蕴神)。四十钵罗塞建提力。当一伐浪伽力(此云妙支神)。五十伐浪伽力。当一遮弩罗力(此云执持神)。六十遮弩罗力。当一那罗延力。故象等七。十十倍增。名那罗延力也。此触处为性者。如是身力。触处为体。谓所触中。大种差别。
　　从此第二。明四无畏。论云。四无畏相。差别云何。颂曰。
　　四无畏如次　　初十二七力

　　释曰。四无畏者。一正等觉无畏。十智为体。犹如初力(释初字也)。二漏永尽无畏。或六智或十智。为体。如第十力(释十字也)。三说障法无畏。八智为体。如第二力(释二字也)四说出苦道无畏。或九智或十智为体。如第七力(释七字也)。正等觉无畏者。谓佛自言。我于诸法。正等觉者。若有世间沙门。梵志。天魔。梵等。依法立难。言佛如来于如是法。非正等觉。无有是处。设当有者。我于是事。正见无畏。故得安稳无怖无畏。漏永尽者。谓佛自言。我于诸漏已。得永尽。若沙门等。依法立难。言佛于漏未得永尽。佛为通释。无怖畏故。说障法无畏者。佛说染法必能为障。若外道难。言染非能障。佛为通释。无怖畏故。说出苦道无畏者。佛说修道必能出苦。若外难言道非出苦。佛为通释。无怖畏故。答难无惧。故名无畏。
　　从此第三。明三念住。论云。佛三念住。相别云何。颂曰。
　　三念住念慧　　缘顺违俱境

　　释曰。三念住者。以念慧为体　一缘顺境。不生欢喜。念住。谓有弟子。一向敬佛。如来缘之不生欢喜。舍而安住正念正智。名第一念住　第二缘违境。不生忧戚念住。谓有弟子。不恭敬佛。如来缘之。不生忧戚。舍而安住正念正智。名第二念住　第三缘顺违境。不生欢戚念住。谓有弟子。一类敬佛。一类不敬。如来缘之。不生欢戚。舍而安住正念正智。名第三念住。颂言俱者。即顺违俱也。
　　从此第四。明大悲。论云。诸佛大悲。云何相别。颂曰。
　　大悲唯俗智　　资粮行相境
　　平等上品故　　异悲由八因

　　释曰。如来大悲。俗智为体。以缘一切有情事境界故。问此大悲名。依何义立。答由五义故。一资粮大。谓大福德智慧资粮。所成辨故。二行相大。谓此力能于三苦境。作行相故。三所缘大(释颂境字)谓是总以三界有情。为所缘故。四平等大。谓普利乐诸有情故。五上品大。更无余悲能齐此故　此与悲异由八种因。一由自性异。大悲以无痴为体。悲以无嗔为体。二由行相异。大悲作三苦行相。悲唯作苦苦行相。三由所缘异。大悲缘三界悲唯缘欲界也。四由依地异。大悲依第四禅。悲依四静虑。五由依身异。大悲依佛身。悲依二乘身。六由证得异。大悲离有顶。证。悲离欲界证。七由救济异。大悲救济事成。悲唯希望救济故。八由哀愍异。大悲哀愍平等。悲哀愍不平等故。
　　从此第五。明佛同异。论云。已辨佛德异余有情。诸佛相望法等不。颂曰。
　　由资粮法身　　利他佛相似
　　寿种性量等　　诸佛有差别

　　释曰。谓佛三等。一由资粮等圆满故。二由法身等成辨故。三由利他等究竟故　约寿种性身量等殊。佛有差别。言寿别者。谓佛寿有长短。言种别者。谓佛有生刹帝利种。有生婆罗门种。言姓别者。谓佛有姓乔答摩。有姓迦叶婆等。言量别者。谓佛身有长丈六。有长千尺等。颂言等者。谓显佛法住久近等故。如是别者。所化有情。机宜别故。佛有三德不可思议。一因圆德。二果圆德。三恩圆德　因圆德者。复有四种。一无余修。福德。智慧。修无遗故。二长时修。三阿僧祇耶修。无倦故。三无间修。刹那刹那。时无废故。四尊重修。恭敬所学。修无慢故　次果圆德。复有四种。一智圆德。二断圆德。三威势圆德。四色身圆德。智圆德中。复有四种。一无师智自觉悟故。二一切智照真理故。三一切种智照俗事故。四无功用智任运起故。断圆德中亦有四种一一切烦恼断。二一切定障断。三毕竟断。四并习断　威势圆德。亦有四种。一难化必能化。二答难必决疑。三立教必出离。四恶党必能伏　色身圆德。亦有四种。一具众相。二具随好。三具大力。四内身骨坚。越金刚。外发神光。逾百千日　后恩圆德。亦有四种。一能令永解脱。三恶趣为三也。二令出善趣生死复为一也。故名为四。又解安置善趣为一。安置三乘为三故。名为四。总说如来圆德如是　若别分折。则有无边。唯佛世尊。能知能说。诸有智者。闻说如斯。生信重心。彻于骨髓。彼由一念极重信心。转灭无边。不定恶业。摄受人天。殊胜涅槃。故说如来出兴于世。为诸智者无上福田。如薄伽梵。自说颂曰。
　　　若于佛福田　能殖少分善　初获胜善趣　后必得涅槃。
　　从此第二。明共功德。就中有二。一总标名。二别解释。且总标者。论云。已说如来不共功德。共功德今当辨。颂曰。
　　复有余佛法　　共余圣异生
　　谓无诤愿智　　无碍解等德

　　释曰。复有佛法。与余圣者。及异生共。谓无诤。愿智。四无碍解。此三二乘。亦有。五通。静虑。四无色。八等至。三等持。四无量。八解脱。十遍处等。异生亦有。虽佛功德。超过一切。然依类同。故说为共。
　　从此第二。别解释。就中二。一明共圣德。二明共凡德。就共圣德中四。一明无诤行。二明愿智。三明无碍解。四明依边际定力得。且初无诤者。论云。且辨无诤者。颂曰。
　　无诤世俗智　　后静虑不动
　　三洲缘未生　　欲界有事惑

　　释曰。无诤世俗智者。烦恼名诤。谓阿罗汉观有情苦。由烦恼生。恐他烦恼复缘己生。故思引发如是相续。此智生时。令他有情不缘己身。生贪嗔等。息烦恼诤。得无诤名。此行但以俗智为体。后静虑不动者。此无诤行。依第四禅。发。乐通行中。此最胜故。言不动者。六无学中。唯不动性有无诤智。退法等五。不能自防。况能息他诸烦恼诤。故唯不动。三洲缘未生者。唯人三洲。有无诤智。缘未生者。缘未来惑。令不起故　欲界有事惑者。谓缘未生迷事烦恼。诸无事惑。不可遮防。内起随应。总缘缘境故。
　　从此第二明愿智论云辨无诤已次辨愿智颂曰。
　　愿智能遍缘　　余如无诤说

　　释曰。以愿为先。引妙智起。如愿而了。故名愿智。此智出体。依地种性。及所依身。与无诤同。唯所缘别。愿智遍缘一切法故。
　　从此第三。明无碍解。论云。已辨愿智。无碍解者。颂曰。
　　无碍解有四　　谓法义词辩
　　名义言说道　　无退智为性
　　法词唯俗智　　五二地为依
　　义十六辩九　　皆依一切地
　　但得必具四　　余如无诤说

　　释曰。无碍解有四谓法义词辩者。一法无碍解。二义无碍解。三词无碍解。四辩无碍解。名义言说道无退智为性者。出体也。谓无退智。缘能诠名。名法无碍解。名句文三。总说为名。此名句文。持所说义。及生物解故。说名为法　又无退智。缘所诠义。名义无碍解　又无退智。缘方言词。立为词无碍解　又无退智。缘契正理。无滞言说。及缘自在。定慧二道。名辩无碍解。无滞言说。名之为辩。定慧二道。能起辩说。道是辩因。故亦名辩。是利根故。名无退智。智。缘名等。决断无碍。名无碍解。故四无碍。以无退智为体也。法词唯俗智者。此二无碍。缘名身等及世言词事境界故。唯俗智摄。五二地为依者。法无碍解。通依五地。谓欲界四静虑也。无色界中。无名等故。词无碍解。唯依二地。谓欲界初静虑也。二禅已上。以无寻伺故。义十六辩九者。义无碍解。或十智或六智为体。谓若诸法皆名为义。十智为体。若唯涅槃。名为义者。六智为体。如漏尽通说　辩无碍解。九智为体。唯除灭智。谓辩无碍。缘说道故　皆依一切地者。此义及辩。二无碍解。通依一切地起。谓九地也。但得必具四者。随得一时。必皆具四。余如无诤说者。此四无碍。依不动性。依三洲身。如无诤说。
