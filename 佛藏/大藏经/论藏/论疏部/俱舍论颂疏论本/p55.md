<!-- { "loadSidebar": true } -->
　　释曰。一无明。二疑。二邪见。四身见。五边见。六戒禁取。七见取。八贪。九慢。十嗔。烦恼生时。先由无明。于谛不了。由不了故。次引生疑。于四圣谛。生犹预故。从此疑心。引生邪见。谓定拨无苦集灭道。由拨无谛。引身见生。谓苦蕴中。拨无苦理。便决定执此为我故。从此身见。引边见生。谓依我执断常边故。从此边见。引生戒禁取。便计前执。为能净故。从戒禁取。引见取生。谓计能净已。或必执为能胜故。从此见取。次引贪生。谓自见中。情深爱故。从此贪后。次引慢生。恃自见解。生高举故。从此慢后。次引生嗔。违已见中。必憎嫌故。如是且依次第起说。越次第者。前后无准。
　　从此第二。明起惑因。论云。诸烦恼起。由几因缘。颂曰。
　　由未断随眠　　及随应境现
　　非理作意起　　说惑具因缘

　　释曰。由三因缘。烦恼现起。一由未断随眠。即惑因也。二随应境现。说言无随应者。随其所应也。如顺境生贪。违境生嗔等。此惑境界也。三由非理作意。即起惑加行也。由上三因。烦恼现起。说惑具因缘者。此上三因。谓此且据具因缘。说或有唯托境界力生。如退法根阿罗汉等。
　　从此大文第三。杂明诸烦恼起。分三。一明漏等四门。二明结等六门。三明五盖差别。就明漏等四门。分二一出体。二释名。此下出体。论云。即上所说。随眠。并缠。经说为漏瀑流轭取。漏谓三漏。一欲漏。二有漏。三无明漏。言瀑流者。四瀑流。一欲瀑流。二有瀑流。三见瀑流。四无明瀑流。轭谓四轭。如瀑流说。取谓四取。一欲取。二见取。三戒禁取。四我语取。如是漏等其体云何。颂曰。
　　欲烦恼并缠　　除痴名欲漏
　　有漏上二界　　唯烦恼除痴
　　同无记内门　　定地故合一
　　无明诸有本　　故别为一漏
　　瀑流轭亦然　　别立见利故
　　见不顺住故　　非于漏独立
　　欲有轭并痴　　见分二名取
　　无明不别立　　以非能取故

　　释曰。初两行明三漏。次一行明瀑流及轭。后一行明四取。欲烦恼并缠除痴名欲漏者。此四十一物。名欲漏体。谓欲界系。根本烦恼。有三十一。并十缠成四十一　有漏上二界唯烦恼除痴者。此有五十二物。为有漏体。谓上二界。根本烦恼。各二十六。五部惑中。各除嗔痴也。两界合论。故成五十二。彼上二界。虽有昏沉掉举二缠。不立为漏体者。以缠少故。又此二缠。随从他起。不自在故。同无记内门。定地故合一者。明上二界。合为有漏也。一同无记性。二同内门转(缘定及身。名内门转也)三同是定地。由此三义。二界随眠。合为一漏。无明诸有本故别为一漏者。三界无明。各有五种。此中十五物。为无明漏。谓由无明。为三有根本。别为一漏也。瀑流轭亦然者。瀑流与轭。体与漏同故。说亦然。谓前欲漏。折出诸见。名欲瀑流。及名欲轭。如是有漏。折出诸见。名有瀑流。及名有轭。折出诸见。名见瀑流。及名见轭　如是已显二十九物。名欲瀑流。谓贪。嗔。慢。各有五种(十五也)。疑四(四谛下疑也。足前成十九)。缠十(足前成二十九)。二十八物。名有瀑流。谓贪与慢各十(上二界。各五。总成二十)。疑八(上二界各四。疑成八。足前成二十八也)。三十六物。为见瀑流。谓三界中。各十二见(苦下五见。集灭各二。见为四。足前成九。道谛下三见。故成十二也)。十五物。为无明瀑流。谓三界无明。各有五也。应知四轭。如瀑流说。别立见利故者。折出诸见。别名见瀑流及见轭者。以见推求性猛利故。见不顺住故非于漏独立者。令住生死。名为漏义。见性猛利。不顺住义。由此于漏。不独立名。但可与余合说为漏　欲有轭并痴见分二名取者。此明四取体。同四轭。欲轭并痴。名为欲取。有轭并痴。名我语取。见轭分二。一名戒禁取。二名见取。应知三十四物。为欲取体。谓贪。嗔。慢。无明。各五(四五二十)。疑有四(足前成二十四)。并十缠(足前成三十四)。三十八物。为我语取体。谓贪。慢。无明。各十。疑有八(上界合论)。六物为戒禁取体。三界各有二戒禁取。故为六也(若下一道下一)。三十物。为见取体。三界各有十种见(十二见中。除二戒禁取)。上界烦恼。名我语取者。我语谓内身。依之说我。故上界烦恼。多缘内身。名我语取。我语之取。依主释也。于诸见中。别立戒禁取者。由此独为圣道怨故。双诳在家出家众故。谓在家众。计自饿等。为天道故。诸出家众。计舍可爱境。为清净道故。无明不别立以非能取故者。不立无明。别为取者。能取诸有。故名为取。谓不了相。名为无明。非能取故。不立为取。但可与余。合说为取。此上四取。依萨婆多宗说也　若依经部。四取谓以贪为体性。贪缘五欲境起。名为欲取。贪缘六十二见起。名为见取。贪缘戒禁起。名戒禁取。贪缘三界我语起。名我语取。故彼四取。以贪为体。
　　从此第二。释名。论云。此随眠等。名有何义。颂曰。
　　微细二随增　　随逐与随缚
　　住流漂合执　　是随眠等义

　　释曰。微细者。释随眠义也。根本烦恼。行相难知。故名微细。犹如眠也　二随增已下。三义释随。且第一二随增者。所缘随增相应随增。能随烦恼。于所缘境。及所相应。增昏滞故　随逐者。第二释随义。烦恼起得。此烦恼得。随逐有情。常为过患也　随缚者。第三释随义。烦恼现行。随缚有情　住流漂合执者。释上漏等名也。住者。能令众生久住生死流者。能令有情三界流转　于六根门。泄过无穷故。名为漏。漂者。极漂善品。故名瀑流。合者。和合有情。受种种苦。故名为轭。执者为有漏依。执取生死。故名为取。是随眠等义者结上也。

　　俱舍论颂疏论本第二十



　　俱舍论颂疏论本第二十一

　　从此第二。明结等六门。就中分二。一正明结等。二诸门分别。就正明结等。分二。一明结等五门。二明六垢。就明结等五门分二。一标章。二别释。且第一标章者。论云。如是已辨随眠并缠。世尊说为漏瀑流等。为唯尔所。为复有余。颂曰。
　　由结等差别　　复说有五种

　　释曰。除漏等外。由结等差别。复有五种。一结。二缚。三随眠。四烦恼。五缠。
　　从此第二。别释就中分五。一释结。二释缚。三释随眠。四释随烦恼。五释缠。就明结中分三。一明九结。二明五下分结。三明五上分结。且初第一九结云何。颂曰。
　　结九物取等　　立见取二结
　　由二唯不善　　及自在起故
　　缠中唯嫉悭　　建立为二结
　　或二数行故　　为贱贫因故
　　遍显随惑故　　恼乱二部故

　　释曰。结九者。一爱结。二恚结。三慢结。四无明结。五见结。谓三见也。六取结。谓二取也。七疑结。八嫉结。九悭结。于中恚。嫉。悭。唯欲界系。余遍三界也　问何缘三见名。为见结。二取名为取结。答颂言物取等。谓三见二取。一则物等。二则取等。言物等者。物者体也。三见有十八物。二取亦十八物。故名物等。见十八者。谓苦下有身边二见。四谛下。各有邪见。合成六见。三界各六。故成十八。取十八者。苦下有二取。集灭各有一取。谓唯见取。道下亦二取。故成六取。三界各六。故名十八。言取等者。三见等。是所取也。二取等。是能取也。故名取等。谓由戒取。执身见等。为能净故。或起见取。执身见等。以为胜故。故身见等。名为所取。戒见二取。名能取也。由二唯不善及自在起故者。谓嫉悭二。唯不善性。又嫉。悭。唯自在起。不随从他。唯自力起故。名自在起。由二义胜故。于缠中别立为结。此释非理。论主破云。若缠唯八。此释可然。许有十缠。此释非理。以忿覆二种。亦具两义故。故应立为结。由此应言嫉悭过失尤重。一数现行故。谓由嫉悭数现行也。二为贱贫因故。嫉为贱因。悭为贫因也。三遍显随惑故。谓遍显欢戚随烦恼也。谓嫉与忧相应。遍显戚随惑也。悭喜相应。遍显欢随惑也。四恼乱出家在家二部故。谓出家于教法。为嫉悭恼乱。在家于财物。为嫉悭恼乱。五或恼乱天阿素洛故。谓天帝释。有甘露味。阿素洛。有女色。天悭味嫉色。阿素洛悭色嫉味。便兴斗诤。六或恼乱人天二胜趣故。七或恼乱他及自部故。部者众也。谓悭恼自众。嫉恼他朋。由上七义。故于十缠。唯二立结。颂言恼乱二部故者。应知摄后四种二部也。
　　从此第二。明五下分结。论云。佛于余处。依差别门。即以结声。说有五种。颂曰。
　　又五顺下分　　由二不超欲
　　由三复还下　　摄门根故三
　　或不欲发趣　　迷道及疑道
　　能障趣解脱　　故唯说断三

　　释曰。又五顺下分者。一身见。二戒禁取。三疑。四欲贪。五嗔。问何缘此五。名顺下分。答下谓欲界。此五顺益下分界故。名顺下分。由二不超欲由三复还下者。正释顺下也。由贪嗔二。不超欲界。设有能超上生有顶。由身见等三。还生欲界。故说贪嗔如守狱卒。身见等三。如防逻人故。说此五名顺下分。有说言下分者。谓下有情。即异生也。及取下界。谓欲界也。前三能障超下有情。后二能令不超欲界故。五皆得顺下分名。问如诸预流。断六烦恼。云何经说断三结耶。答此有二师。第一释者。颂云摄门根故三。言摄门者。谓身见在一门。即苦门也。戒禁取在二门。谓苦道门也。疑通四门。谓四谛门也。说断三种。摄彼三门故。说断三已说断六。言摄根者。谓边见依身见转。见取依戒禁取转。邪见依疑转。故说断三种。摄彼三根。故说断三。已说断六。或不欲发趣。已下第二释也。或言。谓显有余师释。凡趣异方。有三重障。一不欲发趣。二迷正道依邪道故。三疑正道。趣解脱者。亦有三障。一不欲发趣。谓由身见。执我我所。怖畏解脱。不欲发趣。二者迷正道。谓由戒取。执非道故。迷于正道。三者疑于道。谓由疑故。于道犹豫。佛显预流永断如斯。趣解脱障。故说断三。
　　从此第三。明五上分结。论云。佛于余经。如顺下分。说顺上分。亦有五种。颂曰。
　　顺上分亦五　　色无色二贪
　　掉举慢无明　　令不超上故

　　释曰。顺上分五。一色界贪。二无色界贪。三色无色掉举。四色无色慢。五色无色无明。由此五种。能令有情不超上界。名顺上分结。以贪过重。两界别论。
　　从此第二。明三缚。论云。已说结缚云何。颂曰。
　　缚三由三受

