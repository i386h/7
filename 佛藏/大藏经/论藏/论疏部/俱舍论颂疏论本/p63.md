<!-- { "loadSidebar": true } -->
　　释曰。若在圣位。经欲界生。厌欲界生。厌苦心强。必不往上色无色界。证不还已。定于现身。般涅槃故　若于色界。经生圣者。容有上生无色界义。色界无苦。厌心劣故。容生无色天。此经欲界生圣。及往上界生圣。必无练根。兼无有退。问何缘经生圣。及上生圣。必无练根并退。答经生习根。极淳熟故。及得殊胜所依止故(昔于凡身。得道未名胜依。经生唯于圣身。名殊胜之也)。故无练根及退转也。
　　从此第五。明杂修静虑。论云。前说上流杂修静虑为因。能往色究竟天。先应杂修何等静虑(一问也)。由何等位。知杂修成(二问也)。复有何缘。杂修静虑(三问也)。颂曰。
　　先杂修第四　　成由一念杂
　　为受生现乐　　及遮烦恼退

　　释曰。初句答第一问。次句答第二问。下两句答第三问。先杂修第四者。夫欲杂修四静虑者。必先杂修第四静虑。以第四定最堪能故　成由一念杂者。杂修定成。由一念杂。谓阿罗汉。或是不还。彼必先入第四静虑。多念无漏。相续现前。从此引生多念有漏。后复多念。无漏现前。如是旋还。后后渐减。及至最后。二念无漏。次引二念有漏。现前无间。后生二念无漏。名杂修定。加行成满　次复唯有一念无漏。次复引起一念有漏。无间后生一念无漏。中间有漏。前后无漏。以相间杂。故名杂修。此一念杂。名根本成。修第四已。乘此势力。亦能杂修下三静虑　杂修静虑。总有三缘。一为受生。生净居故。二为现乐。受法乐故。三为遮止起烦恼退。若不还修。由前三缘。若罗汉修。除受生一。
　　从此第六。明净居唯五。论云。何缘净居处。唯有五。颂曰。
　　由杂修五品　　生有五净居

　　释曰。由杂修第四静虑。有五品故。净居唯五。一下品。二中品。三上品。四上胜品。五上极品。初品有三。谓三心也。初起一无漏。次起一有漏。后起一无漏。第二品六。谓更三心并前成六。第三品九。谓更三心。并前成九。第四品十二。谓更三心。并前九心。故成十二。第五品十五。复起三心。并前十二。故成十五。如是五品。如其次第。感五净居。应知此中。无漏势力。熏修有漏。令感净居。非是无漏能感净居。憎背有故。
　　从此第七。明身证不还。论云。经说不还。有名身证。依何胜德。立身证名。颂曰。
　　得灭定不还　　转名为身证

　　释曰。若不还果。修得灭定。转名身证。灭定无心。由身证得。故名身证。又世尊言。福田有二。谓有学十八。无学有九。解云。言有学十八者。于有学中。有四向三果为七。及随法行。随信行。信解。见至。家家。一间。五种那含。故成十八。无学九者。一退法。二护法。三思法。四安住法。五堪达。六不动。七不退。八慧解脱。九俱解脱。问何缘身证。不预其数。答无漏三学。是圣者因。择灭涅槃。是圣者果。灭定有漏。不是依因。依因无故。不预其数。
　　从此第四。明阿罗汉向果。就中分五。一明向果差别。二因论明治道。三明尽智后智。四明道果。五明六种姓。且第一明向果者。论云。已辨第三向果差别。次应建立第四向果。颂曰。
　　上界修惑中　　断初定一品
　　至有顶八品　　皆阿罗汉向
　　第九无间道　　名金刚喻定
　　尽得俱尽智　　成无学应果

　　释曰。得不还者。从断初定一品为初。至断有顶八品为后。名阿罗汉向。趣阿罗汉果故。即此向中。断有顶地第九品惑。无间道。名金刚喻定。此定能破一切烦恼。犹如金刚能摧一切。故名金刚喻定。定虽有力能破一切。余惑先断。故今唯断第九品惑此定既能断有顶地第九品惑。能引此惑尽得俱行尽智令起。即此尽智。是解脱道。此解脱道。与漏尽得。最初俱生。故名尽智。颂言尽得俱者。即是漏尽得。俱名尽智也。尽智生已。成无学果。更无学故。亦名为应。谓阿罗汉。此翻为应。应受人天广大供养故。
　　从此第二因论明治道。就中五。一明地由道离染二明道引离系得。三明道离地通局。四明近分道。五明世道缘行。且地由道离染者。论云。由何等道。离何地染。颂曰。
　　有顶由无漏　　余由二离染

　　释曰。有顶由无漏者。断有顶染。唯无漏道。非有漏道。以有漏道欣上厌下。于有顶地。无上可欣。故有漏道。不断有顶。余由二离染者。余谓余八地也。离八地染。通由二道。漏无漏道。俱能离故。
　　从此第二。明道引离系得。论云。既通由二。离八地染。各有几种离系得耶。颂曰。
　　圣二离八修　　各二离系得

　　释曰。诸有学圣。以有漏无漏二道。离于八地修断染时。各能引生二离系得。谓有漏道。断八地修。能引有漏无漏二离系得。若无漏道。断八地染。亦能具引有漏无漏。二离系得。由二种道。同所作故。各引二得。此之二道。同断修染。名同所作。
　　从此第三。明道离染通局。论云。由何地道。离何地染。颂曰。
　　无漏未至道　　能离一切地
　　余八离自上　　有漏离次下

　　释曰。无漏未至道能离一切地者。谓未至定。起无漏道。能断九地故。言一切余八离自上者。余八谓中间。四本静虑。及三无色。于此八地。起无漏道。能离自地及上地染。不能离下。谓已离故　有漏离次下者。谓诸有漏道。唯能离次下一地染。谓犹依未至。离欲界染。及依二禅。离初禅染。乃至有顶。离无所有处染。名次下地。不断上地染。势力劣故。不断自染。自地烦恼。所随增故。更不断下地染。谓已离故。
　　从此第四。明近分道。论云。诸依近分。离下地染。如无间道。皆近分摄。诸解脱道。亦近分耶(问也)。不尔(答也)。云何(征也)。颂曰。
　　近分离下染　　初三后解脱
　　根本或近分　　上地唯根本

　　释曰。近分离下染者。近分有八。四静虑边。四无色边。边谓近分。近根本故。初禅近分。离欲界染。如是乃至有顶近分。离无所有染。名离下染。初三后解脱者。初三谓初二三禅。后解脱。谓第九解脱。此三近分。第九解脱。或入根本。或在近分也。上地唯根本者。从第四禅。至有顶地。名为上地。此五地近分。第九解脱道。必入根本故。致唯言。谓此五地。近分根本。同一舍受。离下染时。必欣上地。以受无异。必入根本。前三静虑。根本喜乐。近分唯舍。转入异受。少艰难故。有不能入。
　　从此第五。明世道缘行。论云。世道缘何作何行相。颂曰。
　　世无间解脱　　如次缘下上
　　作粗苦障行　　及静妙离三

　　释曰。世谓有漏道。有漏无间道。缘下地境。有漏解脱道。缘上地境。若无间道中。缘下地法。作粗苦障。三种行相。于三行中。随起一行相也　若解脱道。缘上地法。作静妙离三种行相。于三行中。随起一行相也　非寂静故。说名为粗。非美妙故。说名为苦。非出离故。说名为障。静妙离三。翻此应知。
　　从此第三。明尽智后智。论云。尽智无间。有何智生。颂曰。
　　不动尽智后　　必起无生智
　　余尽或正见　　此应果皆有

　　释曰。不动者。利根罗汉也。不动罗汉。于尽智后。必起无生智。以不退故。余尽或正见者。余谓退法等五种。钝根罗汉。于尽智后。或生尽智。或生正见。无无生智。后容退故。问不动种姓。无正见耶。答颂言此应果皆有。无学正见。一切无学。无简钝利。尽皆有之。谓不动法。无生智后。或更起无生智。或唯起正见。
　　从此第四。便明道果。就中五。一明沙门性果。二明立四果因缘。三别明中二果。四明沙门果异名。五明沙门果依身。从此下第一。明沙门性果者。论云。何谓沙门性(一问)。此果体是何(二问)。果位差别总有几种(三问)。颂曰。
　　净道沙门性　　有为无为果
　　此有八十九　　解脱道及灭

　　释曰。初句答第一问。第二句答第二问。下两句答第三问。净道沙门性者。谓诸无漏道。名为净道。此之净道。是沙门性。怀此道者。名为沙门。沙门此云勤息。谓无漏道。以能勤劳息烦恼故　有为无为果者。谓有为无为。是沙门果体。有为果者。解脱道也。无为果者。是择灭也。此有八十九解脱道及灭者。列数也。此有八十九解脱道。为有为果。八十九品。所证择灭。为无为果。谓断见惑。有八无间八解脱道(八忍八智是也)。断九地修惑。有八十一无间道。八十一解脱道。见修合论。有八十九无间道。唯沙门性十八九解脱道。亦名沙门果。亦名沙门性。息恶义边。名沙门性。与无间道。为等流果。边名沙门果。一一择灭。唯是无为。沙门果体。谓无间解脱道。是沙门性。择灭是彼证。名沙门果。即名离系士用果(不生士用)。应知无间道。唯沙门性。若是择灭。唯沙门果。若解脱道。亦沙门性。亦沙门果。
　　从此第二。明立四果因缘。论云。若尔世尊。何不具说(问也。何缘世尊。唯说四果。不说八十九沙门果耶)。果虽有多。而不说者。颂曰。
　　五因立四果　　舍曾得胜道
　　集断得八智　　顿修十六行

　　释曰。具足五因。佛立四果。一舍曾得道。谓舍先得果向道故。若预流果。唯舍向道。所余三果。通舍向道及前果道　二得胜道。谓得果摄殊胜道故。三总集断。断是无为也。谓总一得得诸断故。名总集断。言一得者。谓得果时。起一类胜得。得前诸断。非一得也　四得八智。谓得四法四类智故　五顿修十六行。谓能顿修无常等故。于四果位。皆具五因。余位不然。故佛不说。
　　从此第三。明中间二果。论云。若唯净道。是沙门性。有漏道力所得二果。如何亦是沙门果耶。颂曰。
　　世道所得断　　圣所得杂故
　　无漏得持故　　亦名沙门果

　　释曰。世道所得断圣所得杂故者。谓有漏道。得一来不还果。名世道所得断。此所得断。兼前见道所得择灭。总相合集。以为果体。名圣所得杂。圣谓见道也。由圣所得杂故。亦名沙门果也。无漏得持故者。又中二果。择灭无为。世道证时。能引无漏离系得故。有无漏得所任持故。亦名沙门果。
　　从此第四。明沙门果异名。论云。此沙门性。有异名耶。颂曰。
　　所说沙门性　　亦名婆罗门
　　亦名为梵轮　　真梵所转故
　　于中唯见道　　说名为法轮
　　由速等似轮　　或具辐等故

