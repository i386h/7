<!-- { "loadSidebar": true } -->
　　释曰。即前所说。真沙门性。经亦说名为婆罗门性。婆罗门者。此云净志。远烦恼故。与勤息义同也。亦名梵轮。是真梵王。力所转故。佛与无上梵德相应。是故世尊。名真梵王。梵者净也　然沙门性。通见修无学三道。于中唯见道说名为法轮。谓见道中。有速等相。似世间轮。故得法轮名。一谓见谛道。速疾行故。言速疾者。十五刹那也。二有舍取故。谓舍前谛。取后谛也。三降未伏故。谓由见道能见未见。能断未断也。四镇已伏故。谓已见断者。无迷退故。见道无退也。五上下转故。谓观上苦等已。观下苦等故　或具辐等故者。或言显尊者妙音师说也。彼说见道。有辐毂辋似世间轮。谓八圣道。唯在见道。正见。正思惟。正勤。正念。似世间辐。正见等四。依戒而转。故名为辐　正语。正业。正命。似世间毂。正语等三。以戒为体。戒是正见等。众行所依故。名为毂也　正定似辋。摄正见等。令不散故。故名为辋。问宁知法轮唯是见道。答憍陈那等。见道生时。地神天神。即传唱言世尊已转正法轮故　问云何三转。十二行相。答此苦圣谛(显见道也)此应遍知(显修道也)此已遍知(显无学道)是名三转。一一转时。别别发生眼智明觉。解云。于见道中。法忍名眼。法智名智。类忍名明。类智名觉。又解。观见名眼。决断名智。照了名明。警察名觉。此解通三道也　言十二行相者。如苦谛下。有三转十二行相。集灭道谛。各有三转十二行相。理实总有十二转。四十八行相。然数等故。但说三转十二行相。毗婆沙师。所说如是　若依经部。法轮非唯见道。即此三转十二行相。所有法门(教法)名为法轮。言三转者。三周转故。言十二行相者。三周循历四圣谛故。谓此是苦。此是集。此是灭。此是道(此一周转四谛。此名示相转也)此应遍知。此应永断。此应作证。此应修习(是第二周。转四谛也。此名劝相转也)此已遍知。此已永断。此已作证。此已修习(是第三周。转四谛也。此名引证转。无学道法也)由此法门。于他相续。令解义故。此约教名法轮。于他相续。见道生时。已至转初。故名已转。理实三道。皆是法轮也。
　　从此第五。明沙门果依身。论云。何沙门果。依何界得。颂曰。
　　三依欲后三　　由上无见道
　　无闻无缘下　　无厌及经故

　　释曰。三依欲后三者。初三果人。依欲界得。名三依欲。后阿罗汉。通三界得。名为后三。问前之二果。未离欲故。非依上得。理亦可然。如超越第三先离欲染。云何不许依上得耶。答颂言由上无见道。谓超越证第三果人。必入见道。色无色身。无见道故。故无上界超越。证不还果也。无闻无缘下者。此明无色无见道也。谓无色中。无正闻故。又无色界。不缘下欲界故。夫入见道。要须闻教及缘欲苦。无色不然。故无见道。无厌及经故者。无厌者明色界无见道也。夫入见道。要须厌苦。色界无厌苦。著定乐故。及经者。此是教证上界无见道也。经云。有五补特伽罗(五那含也)此处通达。彼处究竟。解云。此处者。此欲界也。通达者。见道名通达。通达谛故。彼处者。彼上界也。究竟者。于彼处得涅槃也。此经不言彼处通达。明知上界。无见道也。

　　俱舍论颂疏论本第二十四



　　俱舍论颂疏论本第二十五

　　从此第五。明六种性。就中八。一明六阿罗汉。二明六性先后。三明从性果退。四明学凡种性。五明三退不同。六明退果时相。七明练根不同。八明无学九人。此下第一。明六阿罗汉者。论云。如前所说。不动应果。初尽智。后起无生智。诸阿罗汉。如预流等。有差别不(问也)。亦有(答也)。云何(征也)。颂曰。
　　阿罗汉有六　　谓退至不动
　　前五信解生　　总名时解脱
　　后不时解脱　　从前见至生

　　释曰。契经说有六阿罗汉。一者退法。谓遇少缘便退所得。二者思法。谓惧退失恒思自害。三者护法。谓于前所得法自防护。四者安住法。无胜退缘。虽不自防。亦能不退。无胜加行。亦不增进。五堪达法。谓性堪能好修练根。速达不动。六不动法。不为烦恼所退动故　前五种性。从先学位信解性生。此五总名时解脱也。以要待时。方能入定。及心解脱。言待时者。时有六种。一得好衣。二得好食。三得好卧具。四得好处。五得好说法。六得好同学也　后不动种性。为不时解脱。谓是利根。以不待时便能入定。及心解脱故。从先学位见至性生。
　　从此第二。明六性先后。论云。六阿罗汉。所有种性。为是先有。为是后得(问也)。不定(答也)。云何(征也)。颂曰。
　　有是先种性　　有后练根得

　　释曰。退法种姓。必是先有。思法等五。亦有后得。谓有先来。是思法姓。或有从退练根成思乃至不动法。如思法说。此中退法。非必定退。乃至堪达。非必能达。但约容有。建立此名。故六阿罗汉。通三界皆有。若退定退。堪达定达。是则上界。唯有安住不动二种。阙余四也。谓彼上界。无有退失自害自防及练根故。故无余四。
　　从此第三。明从姓果退。论云。如是六种。谁从何退为姓为果。颂曰。
　　四从种姓退　　五从果非先

　　释曰。不动种姓。必无退理。就前五种。唯退法一。姓必不退。谓居下故。唯思法等四。有种姓退。谓从思法。退入退位。或从护法。退入思法。或从安住。退入护法。或从堪达。退入安住。是名姓退。五从果非先者。退法等五。皆有退果。谓退无学也。思法等四。或有姓退。或有果退。虽俱有退。然并非先　言先者。谓先学位。住思等四。令至无学。此思等四。姓之与果。必无退理。谓学无学。道所成坚故　若于无学。退法等姓。修成思等。四种种姓。此名非先。是容有退。以唯无学道所成故　唯先退法。有退果义。以姓是退故。故颂言非先不摄退法也　依萨婆多宗。唯预流果。必定无退。以断迷理见道惑故　谛理真实。楷定可依。圣慧已证。必无退理。后之三果。许有退果。以修道惑。是迷事故。事相浮伪。无定可依。断迷彼惑。有失念退　若大众部。预流果有退。阿罗汉无退。依经部宗。预流罗汉必无退果。圣道证故。中间二果。许有漏道证故。容有退也。若超越三二果。亦无有退　依经部宗。阿罗汉果。有六种者。约现法乐住。有退不退。非约退果。若得果姓。皆名不动。无六种也。现法乐住者。有漏四静虑也。退此静虑。名为退法。思此静虑。名为思法。护此静虑。名为护法。安住静虑。名为安住法。堪达静虑。名堪达法。不退静虑。名不退法。约现法乐住。分六种姓也。
　　从此第四。明学凡种姓。论云。唯阿罗汉种姓有六。为余亦有六种姓耶。设有皆能修练根不。颂曰。
　　学异生亦六　　练根非见道

　　释曰。有学与异生。种姓皆有六。以应果六种。因有学异生。种姓有六。故无学中。有六种也　然于见道。必无练根。以见道速疾。无容起彼练根加行故。
　　从此第五。明三退。论云。如契经说。我说由此所证四种。增上心所。现法乐住随一有退。所得不动。心解脱身作证。我决定说无因缘从此退。如何不动法。退现法乐住。颂曰。
　　应知退有三　　已未得受用
　　佛唯有最后　　利中后钝三

　　释曰。退有三者。一已得退。谓退已得殊胜功德法故。二未得退。谓约未得殊胜功德。即名为退故。三受用退。谓已得功德。于受用时。不现在前。名为退也　佛唯有最后者。佛唯有后一受用退。以具众德。无容一时顿现前故。利中后者。利谓不动罗汉。有中后二退。中谓未得退。后谓受用退。以利根故。无已得退。钝三者。钝谓退法等五。此具有三退也。经言不动法。退现法乐住者。约受用退。非余二退。故无有退。
　　从此第六。明退果相。论云。诸阿罗汉。既许退果。为更生不。诸住果时。所不作事。退时作不(问也)。不尔(答也)。何缘(征也)。颂曰。
　　一切从果退　　必得不命终
　　住果所不为　　惭增故不作

　　释曰。一切果退。须臾必得。无有命终而不得者。若命终者。修梵行果。应非安隐。可委信处。又住果位。所不作业。于果退时。惭愧增故。亦必不造。譬如壮士。虽蹶不仆。
　　从此第七。明练根不同。论云。如上所说。有练根得无学有学。正练根时。各几无间。几解脱道(第一问也)。何性摄(第二问也)。何所依(第三问也)。颂曰。
　　练根无学位　　九无间解脱
　　久习故学一　　无漏依人三
　　无学依九地　　有学但依六
　　舍果胜果道　　唯得果道故

　　释曰。初三句答初问。第四句无漏两字答第二问。依人三已下答第三问。练根无学位九无间解脱久习故者。此明练根。于无学位。退法等五。转一一性。各九无间。九解脱道。犹如初得阿罗汉果。以九无间九解脱道也。彼钝根性。由久串习故。须九无间九解脱。学无学道。所成坚故。名为久习　学一者。有学位中。转一性。各一无间。一解脱道。非久习故。犹如初得预流果。以一无间(道类忍也)一解脱道(道类智也)无漏者。明练根道唯无漏性。以增上故　依人三者。依身门也。唯人三洲。能修练根。天趣中无。谓无退故　无学依九地者。依地门也。谓无学练根。依未至中间四禅三无色也　有学但依六者。有学练根。但依六地。于前九地。除后三也　舍果胜果道唯得果道故者。明有学依六地所以也。夫转根者。容舍果道及胜果道(向道是也)。所得唯果。非是向道。必无学果无色地摄。故学练根。但依六地。
　　从此第八。明九无学。论云。诸无学位。总有几种。由何差别。颂曰。
　　七声闻二佛　　差别由九根

　　释曰。无学有九。谓七声闻。退法等五。不动分二。一名不退先利根故。二名不动。后修得故　言二佛者。谓独觉大觉也。此圣差别。由下下等九品根异。故成九圣也。
　　从此大文第二。明七圣人。就中二。一建立七圣。二明慧俱解脱。且初七圣者。论云。学无学位。有七圣者。一切圣者。皆此中摄。一随信行。二随法行。三信解。四见至。五身证。六慧解脱。七俱解脱。依何立七(一问)。事别有几(第二问也)。颂曰。
　　加行根灭定　　解脱故成七
　　此事别唯六　　三道各二故

