<!-- { "loadSidebar": true } -->
　　释曰。初两句答初问。下两句答第二问。依加行异。立初二圣。谓先加行。随信他语　及自随法行也　依根不同。立次二种　钝根名信解　利根名见至也　依得灭定立身证名　依解脱异。立后二圣。谓由慧力。离烦恼障。名慧解脱。兼得灭定。离解脱障(即灭定障。名解脱障。不染无知为体)。名俱解脱。离定慧障。名之为俱。此名虽七。事体唯六。谓三道各二故。且见道立二。谓信法二行　修道立二。谓信解见至　无学道立二。谓时解脱。不时解脱　故约三道。事唯有六。
　　从此第二。立俱慧解脱者。论云。何等名俱及慧解脱。颂曰。
　　俱由得灭定　　余名慧解脱

　　释曰。六种罗汉。得灭定者。名俱解脱。先由慧力。解脱惑障。又得灭定。解脱定障。故名为俱。余名慧解脱者。余谓未得灭尽定。阿罗汉也。此名慧解脱。唯由慧力。于烦恼障。得解脱故。未离定障。不得名俱。
　　从此大文第三。明学无学满。论云。如世尊说。五烦恼断(五下分结那含断也)。不可牵引(不为欲惑牵引)。未名满学(已上经文。下依经问也)。学无学位。各由几因。于等位中。独称为满。颂曰。
　　有学名为满　　由根果定三
　　无学得满名　　但由根定二

　　释曰。有学名满。具由三因。一由根满。谓是利根。二由果满。谓得不还。三由定满。谓得灭定　有有学者唯由根满。谓诸见至。未离欲染。由见至故。名为根满。未离欲故。无余二满　有有学者。唯由果满。谓信解不还未得灭尽定。是不还故。名为果满。谓是信解。不名根满。未得灭尽定。非定满也　有有学者。由根果故。亦得满名。谓见至不还。未得灭尽定。由见至不还。故名根果满。未得灭定。不名定满　有有学者。由果定故。亦得满名。谓诸信解。得灭尽定。非见至故。不名根满　有有学者。具由三满。谓诸见至。得灭尽定。夫得灭定。必是不还。故具三满　无学名满。但由二因。一谓根满。二谓定满　无学位中。皆是无学。无非果满。故无由果。名为满也。有诸无学。唯由根满。谓不时解脱。未得灭尽定　有唯定满。谓时解脱。得灭尽定。有具二满。谓不时解脱。得灭尽定。思而可知。
　　从此大文第三。明诸道差别。就中分六。一明四道。二明四通行。三明菩提分法。四明证净。五明正智解脱。六明厌离通局。且初明四道者。论云。广说诸道。差别无量。谓世出世。见道修道等。略说几道能遍摄耶。颂曰。
　　应知一切道　　略说唯有四
　　谓加行无间　　解脱胜进道

　　释曰。加行道者。谓引无间道。前之加行也。无间道者。谓诸断惑道也。解脱道者。无间道后。名解脱道。谓已解脱所应断障。最初所生。胜进道者。除前三外。所余诸道。渐胜进故。即解脱道。后所起诸道也。问道义云何。答谓涅槃路。乘此能往涅槃城故。又解道者。谓求所依。依此寻求涅槃果故。
　　从此第二。明四通行。论云。道于余处(余经处也)。立通行名。以能通达趣涅槃故。此有几种(第一问也)。依何位立(第二问也)。颂曰。
　　通行有四种　　乐依本静虑
　　苦依所余地　　迟速钝利根

　　释曰。初句答第一问。下三句答第二问。经说通行。总有四种。一苦迟通行。二苦速通行。三乐迟通行。四乐速通行　道依四根本静虑。名乐通行。以摄受支(十八禅支也)。止观均平。任运转故。名之为乐。非乐受也。若依无色未至中间。名苦通行。以不摄支。止观不等。艰辛转故。名之为苦。非苦受也。谓无色界。止多观少　未至中间。观多止少　名不等也。颂言所余地者。即此无色等也然此乐苦。二通行中。钝根名迟。行稽迟故。利根名速。通境疾故。
　　从此第三。明菩提分法。就中六。一举数释名。二明出体。三明念住等。四明觉分增。五明漏无漏。六依地分别。且举数者。论云。道亦名为菩提分法。此有几种。名义云何。颂曰。
　　觉分三十七　　谓四念住等
　　觉谓尽无生　　顺此故名分

　　释曰。经说觉分有三十七。谓四念住　身受。心法。四正断。勤断二恶。勤修二善　四神足欲。勤。心。观　五根。五力。信。进。念。定。慧。也　七等觉支。一择法。二精进。三喜。四轻安。五念。六定。七行舍　八正道支。一正精进。二正念。三正定。四正见。五正思惟。六正语。七正业。八正命　是名三十七菩提分法。菩提者此云觉。无明睡眠。皆永断故　尽无生智。为此觉体。三十七法。顺趣菩提。名菩提分。
　　从此第二。明出体。论云。此三十七。体各别耶(问也)。不尔(答也。体唯有十。故言不尔)。云何(征也)。颂曰。
　　此实事唯十　　谓慧勤定信
　　念喜舍轻安　　及戒寻为体

　　释曰。名虽三十七。论实体唯十。一慧。二勤。三定。四信。五念。六喜。七舍。八轻安。九戒。十寻。三十七中。且慧摄八。谓四念住。慧根慧力。择法觉支。正见也。此八以慧为体。勤亦摄八。谓四正断。精进根。精进力。精进觉。支正精进也。此八以勤为体　定亦摄八。谓四神足。定根定力定。觉支正定。此八以定为体　信但摄二。谓信根信力。以信为体　念唯摄四。谓念根。念力。念觉支正念。此四以念为体　喜唯摄一。谓喜觉支。以喜为体　舍亦摄一。谓舍觉支。行舍为体。此言舍者。非是舍受。是大善地中。行舍名舍也　轻安摄一。谓轻安觉支。以轻安为体　戒但摄三。谓正语。正业。正命。以戒为体　寻唯摄一。谓正思惟。以寻为体　上来所明。慧勤定三。各摄八种。三八二十四也。信摄二。足前成二十六也。念摄四。足前成三十也。喜摄一。舍摄一。轻安摄一。戒摄三。寻摄一。此七足前成三十七。故体唯十也。毗婆娑师。说有十一。谓戒分二。以身语业不相杂故。分身业语业为二也。余九同前。
　　从此第三。明念住等。论云。念住等三。名无别属。如何独说。为慧勤定(解云。四念住。四正断。四神足。此三名无别属。如何念住独说为慧。正断独说为勤。神足独说为定也)。颂曰。
　　四念住正断　　神足随增上
　　说为慧勤定　　实诸加行善

　　释曰。四念住等三。随增上义。说慧勤定。若论实体。三位遍摄诸加行善。谓念住等。相应俱有五蕴。名加行善也。且四念住位。慧为增上。于正断位。勤为增上。于神足位。定为增上。问何缘于慧。立念住名。答萨婆多释。慧由念力。持令住故。依论主解。理实由慧。令念住境。如实见者。能明记故。问何缘于勤名为正断。答于正修习。勤断二恶。勤修二善。此勤力能断懈怠故。或名正胜。于正持策身语意中。此最胜故。问何缘于定立神足名。答神谓神变灵妙德也。足即是定神所依也。神依定发。定为神足。故名神足。
　　从此第四。明觉分增。论云。当言何位。何觉分增。颂曰。
　　初业顺决择　　及修见道位
　　念住等七品　　应知次第增

　　释曰。初业者。谓修别相总相念住位也。此初业位。能审照了身等四境。慧用胜故。说念住增　顺决择者。暖等四位也。且暖位中。能证异品(决择分也)。殊胜功德。勤用胜故。说正断增　顶法位中。趣无退位。定用胜故。说神足增。忍法位中。必不退堕。善根坚固。得增上义。说五根增　世第一位。非世惑法。所能屈伏。得无屈义。说五力增　及修见道位者。修道位中。近菩提位。助觉胜故。说七觉增　见道位中。速疾而转。通行胜故。说八正道增　有余师说。于见道位。建立觉支。如实觉知四圣谛。故于见修二位。建立八道支。以此二位。俱通直往涅槃城故　念住等七。品应知次第增者。结上初业等位。有念住等七品增也。
　　从此第五。漏无漏分别。论云。此三十七。几通有漏。几无漏耶。颂曰。
　　七觉八道支　　一向是无漏
　　三四五根力　　皆通于二种

　　释曰。七觉支。八正道。唯无漏也。三四者。一四念住。二四正断。三四神足也。五根力者。谓五根。五力也。此四念住等。皆通有漏无漏二种也。
　　从此第六。明依地。论云。此三十七。何地有几。颂曰。
　　初静虑一切　　未至除喜根
　　二静虑除寻　　三四中除二
　　前三无色地　　除戒前二种
　　于欲界有顶　　除觉及道支

　　释曰。初静虑一切者。依初静虑。具三十七故。言一切未至除喜根者。依未至地。唯三十六。除喜根故。以近分地励力转故。于下地法。犹疑虑故。无有喜也　二静虑除寻者。依第二禅。亦三十六。彼除寻故。无正思惟支也。三四中除二者。三四谓第三。第四静虑也。中谓中间禅也。此三四中。各三十五。谓除前二即无喜寻也。前三无色地除戒前二种者。前三无色。除戒三支。及除前二。即是喜寻。总除五种。故三无色。各三十二也。于欲界有顶除觉及道支者。欲界有顶。无无漏故。除七觉支。及八道支。有余二十二也。
　　从此第四。明证净。论云。觉分转时。必得证净。此有几种(第一问也)。依何位得(第二问也)。实体是何法(第三问也)。有漏无漏耶(第四问也)。颂曰。
　　证净有四种　　谓佛法僧戒
　　见三得法戒　　见道兼佛僧
　　法谓三谛全　　菩萨独觉道
　　信戒二为体　　四皆唯无漏

