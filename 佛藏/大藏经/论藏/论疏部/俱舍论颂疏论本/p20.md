<!-- { "loadSidebar": true } -->
　　释曰。同类因相似者。谓善五蕴。与善五蕴。展转相望为同类因(言展转者。如色蕴与色为因。与余四蕴为因。余四蕴等。望色等皆得名为因也)。染污与染污。无记与无记。五蕴相望应知亦尔。言亦尔者。同前善五蕴。亦展转为因也。自部地前生者。言自部者。于相似中。唯取自部。为同类因。非一切相似皆同类因也。部谓五部。即见苦所断乃至修所断　此中见苦。唯与见苦所断为同类因乃至修所断。唯与修所断为同类因。言自地者。简自部中他地也。于自部中。唯取自地。为同类因非他地也。地谓九地。谓欲界四禅四无色也。如欲界见苦。唯与欲界为同类因。乃至有顶。唯与有顶。为同类因。以有漏法部系皆定。异地相望皆无因义也。前生者。于自地中。唯取前生为同类因。过去望现未名前生。现在望未来名前生。故前生字唯通过现。若过去世。与现未为同类因。若现在世。与未来为同类因也。道展转九地者。前言自地。依有漏说　若无漏道九地相望。皆互为同类因。言九地者。谓未至。中间。四静虑。三无色也。依此九地。起无漏道。一一皆与九地为因。依未至地。起无漏道。能与九地道谛为因。乃至无所有处。起无漏道。亦与九地。为同类因。论云。此于诸地。皆如客住。不堕界摄。非诸地爱摄为已有。是故九地道。虽不同而展转为因。由同类故。解云。无漏非界系。虽起于诸地。如客人住也。有漏爱摄。故堕界摄。若无漏法。非九地爱摄为已有。故无漏道。不堕界摄也　唯等胜为果者。简差别也。然唯得与等胜为因。非为劣因。为无漏道谓加行生故。岂设勤劳。劣法为果。故与等胜为同类因。且如已生苦法智忍。还与未来苦法智忍。为同类因。是为等因　若苦法忍。与苦法智乃至无生智。为同类因。是名为胜　智胜忍故。广说乃至诸无生智。唯与等类为同类因。更无有法胜无生智故。又诸已生见道修道。及无学道。随其次第。与三二一。为同类因。解云。见道与三为因。见修无学也。修道与二为因。除见道也。无学道与一为因。除见修道也。又于此中。诸钝根道。与钝及利。为同类因。诸利根道为利道为因。如随信行。及信胜解。时解脱道。随其次第。与六四二。为同类因。解云。见道二圣。一钝。二利。钝谓随信行。利谓随法行　修道有二圣。一钝。二利。钝谓信胜解。利谓见至。无学道有二圣。一钝。二利。钝谓时解脱。利谓不时解脱。此约三道。总有六圣。今随信行与六为因。信胜解。与四为因。除见道二圣也。时解脱道。与二为因。除见修四圣也。若随法行。及见至不时解脱道。随其次第。与三二一为同类因。解云。随法行。与三为因。谓随法。见至。不时也。见至。与二为因。除随法也。不时与一为因。除随法及见至也。论云。诸上地道。为下地因。云何名为或等或胜。解云。此难九地道互为因。上地胜。下地劣。与下为因。是则与劣为因。非等胜也。论云。由因增长。及由根故。谓见道等。下下品等。后后位中。因转增长。解云。答前难也。不由地有上下。令道等有胜劣。虽依下地。望上地道。有二种因。得名为胜。一由因增长。第二及由根故。由因增长者。谓见道等下。释因增长也。等取修道。及无学道。后后位中。因转增胜。谓修无学道。在见道后。无学道在修道后。名为后后。又见道等。各有下下品等九品道也。此九品等位。后后位中。因亦转胜。如上地起见道。与下地修道等为因。及上地下下品等。道与下地上中品等道。为因。以后后位因增长也。第二由根者。上地钝根道。与下地利根道为因。论文不释根者。谓易解故。又论云。虽一相续无容可得随信随法二道现起。而已生者为未来因。解云。此文释伏难。伏难意者。难前及由根故。如一身中。已起钝根随信行道。不可更起利根随法行道如何可说上地钝根道。与下地利根道为因。故言虽一相续身无容二道起。而上地已起。随信行道。与下地未来。随法行为因。理无妨矣　加行生亦然者。此明有漏加行生法。同前无漏。唯与等胜。为同类因。故言亦然　闻思所成等者。正明加行善体也。谓闻思所成等者。等取修所成。因闻思修。所成功德。名彼所成。此之三慧。加功用行。方得发生。名加行善。闻所成法。与闻所成慧。为同类因。是名为等。闻所成法。与思修慧。为同类因。是名为胜。思与思修为同类因。除闻所成以闻劣故。修唯与修。为同类因。除闻思二。以二劣故　欲界无修。是散地故。上二界无思。举心思时。便入定故。无色无闻无耳根故。论文约三界明因。读可解也　此加行善束成九品。若下下品。为九品因。下中品。与八为因。乃至上上品。唯与上上品为因。除前劣故。生得善法。九品相望。展转为因。染污亦然。谓生得善。或从下品。生中上品。或从上品生中下品。容一一后皆现前故。故得九品展转为因。染污亦尔者。准生得说也。无覆无记。总有四种。谓异熟生。威仪路。工巧处。变化心。俱随其次第。与四三二一为因。解云。后胜前故也。
　　从此第四。明相应因。论云。如是已说同类因相。第四相应因相云何。颂曰。
　　相应因决定　　心心所同依

　　释曰。相应因者。心心所法。要须同依。方名相应。故言决定。谓同依言。即显必同所依。同所缘。同行相。同时。同事。五义具足。名为相应。论云。此中同言显所依一。谓若眼识。用此刹那眼根为依。相应受等。亦即用此眼根为依。乃至意识。及相应法。同依意根。应知亦尔。解云。心与心所。所依不异。名为一也。
　　从此第五。明遍行因。论云。如是已说相应因相。第五遍行因相云何。颂曰。
　　遍行谓前遍　　为同地染因

　　释曰。遍行者。谓十一遍使。及相应俱有法也。十一遍使者。谓苦谛有七。五见。疑。无明也。集谛有四。邪见。见取。疑。无明也。此等诸法遍与五部染法为因。名为遍行。遍行即因。持业释也。谓前遍者。唯取前生。遍行诸法为因。此之前生。简未来世。唯通过现。为同地者。不与异地染法为因也。论云。此与染法为通因故。同类因外更别建立。亦为余部此与染法。为通因故。由此势力。余部染法。及彼眷属。亦生长故。解云。为遍行因。取五部果。名为通因。若同类因。唯自部果。非通因也。言眷属者。谓与烦恼。相应俱有法也。
　　为此第六。明异熟因者。论云。如是已说遍行因相。第六异熟因相云何。颂曰。
　　异熟因不善　　及善唯有漏

　　释曰。唯诸不善及善有漏。是异熟因。异熟法故。问何缘无记。不招异熟　答由力劣故。如朽败种　问何缘无漏。不招异熟。答无爱润故。如贞实种无水润沃。又非系地。如何能招系地异熟。余法具二。是故能招。如贞实种。水所沃润。言异熟者。依萨婆多宗。因是善恶。果是无记。异类而熟。名为异熟。俱有等四。因。唯同类熟　谓因与果。俱性同故　能作一因。兼同异熟　谓有同性果。有异性果。故　今异熟因。唯异类熟。故唯此一名异熟因。
　　从此大文。第三明世摄。颂曰。
　　遍行与同类　　二世三世三

　　释曰。二世者。遍行同类。唯通过现二世也。三世三者。谓异熟相应俱有三因。通三世也。颂既不说能作因所居。义准应知。道三世非世。非世者无为也。
　　从此大文第二。明因得果。于中有四。一总标果体。二对因配果。三别显果相。四因取与时　且初第一。总标果体者。论云。已说六因相别世定。何等为果。对彼成因。颂曰。
　　果有为离系　　无为无因果

　　释曰。上句出体。下句释妨　果有为离系者。释体也。果有二种。一者有为。谓士用。增上。等流。异熟。此为六因。所引生故。名之为果。二者离系。择灭为体。由道所证。择灭名果　道为证因。非为生因。故此证因非六因摄　无为无因果者。释疑也。论云。若尔无为。许是果故。则应有因。要对彼因。乃可得说此为果故。又此无为。许是因故。则应有果。要对彼果。乃可得说此为因故。解云。无为是离系果。应名有因。无为是能作因。应名有果也。为遣此疑。故有斯颂。无为无因者。无六因故。谓无为法。体虽是果。是所证果。非是六因所引生果。故名无因。无为无果者。无五果故。谓无为法。于生不障。立能作因。非能证故。无离系果。无取与用。无有为果。是故择灭。是因无果。是果无因。余二无为。是因非果。故三无为。皆无因果。旧译无为非因果者。此翻谬矣。无为是能作因。不可言非因。无为是离系果。不可言非果。非即非其自体。无即乃是无他。故得言无。不可言非也。论云。何缘不许诸无间道。与离系果。为能作因(难合有因)。于生不障。立能作因。无为无生。道何所作(答前难也)。若尔谁果。果义如何(解云。此有两句问。一道既非因。未知谁果。二无因是果。果义如何也)。谓是道果。道力得故(言道果者。答谁果也。道力得者。答果义也)。若尔道果。应唯是得。道于得有能。非择灭故(解云。得者。离系得也。由道引故　应有功能)。不尔。于得于择灭中。道之功能有差别故(答也)。云何于得。道有功能(征也)。谓能生故(答也)。得是有为。道能生故　云何于灭道有功能(征也)。谓能证故(答由道证择灭也)。由此理故。道虽非灭因。而可得说择灭。为道果(结成也)。
　　从此第二。明对因配果。论云。总说已竟。于诸果中。应说何果何因所得。颂曰。
　　后因果异熟　　前因增上果
　　同类遍等流　　俱相应士用

