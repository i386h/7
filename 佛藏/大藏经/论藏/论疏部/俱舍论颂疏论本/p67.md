<!-- { "loadSidebar": true } -->
　　从此第三。建立十智。论云。云何二智(有漏无漏)。建立为十。颂曰。
　　由自性对治　　行相行相境
　　加行辨因圆　　故建立十智

　　释曰。由七缘故。立二为十。一由自性故。立世俗智。体是有漏世俗法故　二对治故。立法类智。全能对治欲上界故　三行相故。立苦集智。此二智境。体虽无别。而行相别故。立二智。谓苦智作苦空等四行也。集智作因集等四行别也　四行相境别故。立灭道智。言行别者。谓灭智作灭静等行。道智作道如等行。言境别者。谓灭智。缘灭谛无为境。道智缘道谛有为境也　五加行故。立他心智。本修加行。谓知他心故。约加行。名他心智　六事辨故。建立尽智。事辨身中。最初生故　七因圆故。立无生智。一切圣道。为因生故。
　　从此第四。明法类兼治。论云。知上所言法智类智。全能对治欲上界法。为有少分治上欲耶。颂曰。
　　缘灭道法智　　于修道位中
　　兼治上修断　　类无能治欲

　　释曰。修道所摄灭道法智。断欲界已。兼能对治上界修断。欲之灭道。胜上界故。已除自怨。兼除他敌故。由此类智无能治欲。
　　从此大文第三。明十智行相。就中三。一明十智行相。二明行摄净尽。三明实体能所。且初行相者。论云。于此十智中。谁有何行相。颂曰。
　　法智及类智　　行相俱十六
　　世俗此及余　　四谛智各四
　　他心智无漏　　唯四谓缘道
　　有漏自相缘　　俱但缘一事
　　尽无生十四　　谓离空非我

　　释曰。法智及类智行相俱十六者。谓法智缘欲界四谛。作苦空等十六行相。类智缘上界四谛。亦作十六行相也　世俗此及余者。谓世俗智。作此十六行。及作所余自共相行。以世俗智。缘一切法故　四谛智各四者。苦等四智。各有自谛四种行相也　他心智无漏唯四谓缘道者。此明他心智。若无漏者。唯四行相。谓缘道谛。作四行相。有漏自相缘者。有漏他心智。缘自相境。缘心心所自相法故。如境既自相。行相亦自相也。俱但缘一事者。有漏无漏。二他心智。俱缘一事。谓缘心时。不缘心所。缘受等时。不缘想等。论云。诸他心智。有决定相。谓唯能取欲色界系(简无色界。不知上故)及非所系(缘无漏故也)他相续中。(缘他身也)现在(不缘过未)同类(法分他心智。知法分心。类分他心智。知类分心。有漏他心智。知有漏心。无漏他心智。知无漏心也)心心所法(不缘色故)一实自相。为所缘境(唯缘一事。名为一也。不缘假法。名实也。不缘共相。名自相也)空无相不相应(三解脱分别也。谓缘道谛。作四行相。与无愿解脱门相应。不作空非我行。不与空解脱门相应。不作灭谛四行相。不与无相解脱门。相应之也)尽无生。所不摄(他心智。是见性故。彼不摄之)不在见道无间道中(修他心智。容预时修。见道速疾。非容预故。无间道中。正断惑故。亦非容预。故彼二位。无他心智)余所不遮。如应容有(余修道位。加行解脱。胜进三道。此位不遮容有他心智也。已上论文也)尽无生十四谓离空非我者。尽无生智。十六行中。除空非我。有余十四行相。由此二智于出观时。作如是言。我生已尽。梵行已。立所作已办。不受后有　我生等言。涉于世俗。故于观中。离空非我。
　　从此第二。明行摄净尽。论云。为有无漏越此十六。为更有余行相摄不。颂曰。
　　净无越十六　　余说有论故

　　释曰。上句述正宗。下句叙异说。净无越十六者。无漏为净。大毗婆娑诸论师言。无有无漏行相。越此十六行相也。余说有论故者。有余西方师。说有无漏行相。越此十六。由识身足本论说故。彼论说云。颇有不系心。能分别欲界系法耶(彼论问也)曰能分别。谓非故苦常故。空故。非我故。因故。集故。生故。缘故。有如是处。有如是事。如理所引。了别(已上本论答前问)西方论师意。彼论既于非常等八行相外。言别有有是处有是事二行相。故知离十六行相。外别有有是处。有是事。二无漏行相也。
　　从此第三。明实体能所。论云十六行相。实事有几(一问)。何谓行相(二问)。能行所行(此有两问。一问能行。二问所行也)。颂曰。
　　行相实十六　　此体唯是慧
　　能行有所缘　　所行诸有法

　　释曰。初句答第一问。次句答第二问。次句答第三问。第四句答第四问。行相实十六者。行相名既十六。其实体亦十六也。苦谛有四。非常苦空非我待缘故。非常。逼迫性故苦。违我所见故空。违我见故非我　集谛有四。因集生缘。如种理故因(种子生芽道理)。等现理故集(因集果令现也)。相续理故生(令果相续)。成办理故缘(为缘令果成办也)　灭谛有四。灭静妙离。诸蕴尽故灭。三火息故静(贪嗔痴火)。无众患故妙。脱众灾故离　道谛有四。道如行出。通行义故道。契正理故如。正趣向涅槃故行。能永超生死故出　此体唯是慧者。此十六行相。体唯是慧。慧观四谛。作此行相。能行有所缘者。心心所法。名有所缘。此是能行。能行境故。所行诸有法者。一切诸法。皆名所行。所缘境故。
　　从此第四。诸门分别。于中六。一明性依地身。二明念住摄智。三明十智相缘。四明十智缘境。五明人成智。六约位辨修。且初明性依地身者。论云。已辨十智行相差别。当辨性摄依地依身。颂曰。
　　性俗三九善　　依地俗一切
　　他心智唯四　　法六余七九
　　现起所依身　　他心依欲色
　　法智但依欲　　余八通三界

　　释曰。性俗三九善者。性谓三性门。俗智通三性。余九智唯善也　依地俗一切者。依地门中。世俗智依九地。谓从欲界。乃至有顶故言一切　他心智唯四者。他心唯依四静虑。起五通所依。止观等故。由此余地无他心智　法六余七九者。法智依六地。谓未至中间四静虑也。所余七智。通依九地。谓四谛智。类智。尽智。无生智。此七智通。依未至。中间。四静虑。下三无色。名九地也　现起所依身他心依欲色者。依身门中。他心智依欲色界身。俱可起故。不依无色。彼无通故　法智但依欲者。法智唯依欲界身起。以缘欲界四谛境故。余八通三界者。除他心智及法智。外所余八智。通三界身。皆得起也。
　　从此第二。明念住摄智。论云。已辨性地身。当辨念住摄。颂曰。
　　诸智念住摄　　灭智唯最后
　　他心智后三　　余八智通四

　　释曰。灭智。摄在法念住中。以缘择灭唯是法故。若他心智。后三念住摄。以能知他受心法故。不知色故。除身念住。所余八智。通四念住。
　　从此第三。明十智相缘。论云。如是十智。展转相望。一一当言几智为境。颂曰。
　　诸智互相缘　　法类法各九
　　苦集智各二　　四皆十灭非

　　释曰。法类道各九者。法智能缘九智。除类智　类智能缘九智。除法智　道智。能缘九智。除世俗智　苦集智。各二者。苦集二智。一一能缘二智为境。谓世俗智。及有漏摄。他心智也。四皆十灭非者。四谓世俗。他心。尽无生智。此四皆缘十智为境　灭智不缘十智为境。故言灭非。灭智唯缘择灭境故。
　　从此第四。明十智缘境。就中有二。一正明十智缘境。二明俗智缘境。且正明十智缘境者。论云。十智所缘。总有几法(一问)。何智几法。为所缘境(第二问也)。颂曰。
　　所缘总有十　　谓三界无漏
　　无为各有二　　俗缘十法五
　　类七苦集六　　灭缘一道二
　　他心智缘三　　尽无生各九

　　释曰。初三句答第一问。余五句答第二问。所缘总有十谓三界无漏者。标所缘法也。十智所缘。总有十法。谓有为法分。为八种。三界所系。及无漏有为。此四各有相应不相应二。故成八种。无为有二。一者是善谓择灭也。二者无记。谓虚空非择灭也　俗缘十法五者。俗智缘十。法智缘五。谓欲界二。无漏道二。及善无为。故为五也　类七苦集六者。类智缘七。谓色无色界。无漏道。各二为六。及善无为。为七　苦集六者。苦集二智。各缘六法。谓三界所系。各二法也。灭缘一道二者。灭智缘一。谓善无为　道智缘二。谓无漏道二也　他心智缘三者。谓他心智。缘欲界色界无漏三相应法也　尽无生。各九者。尽无生智。能缘九法。除无记无为也。
　　从此第二。明俗智缘境。论云。颇有一念智。缘一切法不(问也)。不尔(答也)。岂不非我观知一切法皆非我耶(难也)。此亦不能缘一切法(答也)。不缘何法(一问)。此体是何(第二问也)。颂曰。
　　俗智除自品　　总缘一切法
　　为非我行相　　唯闻思所成

　　释曰。初句答第一问。下三句答第二问。以世俗智。观一切法。为非我时。不缘自品。故除自品　言自品者。谓俗智自体。相应俱有也。不缘自体者。谓境有境别故。不缘相应者。谓同一所缘故。不缘俱有者。谓极相邻近故。此无我观。俗智为体。唯是闻思所成慧也。
　　从此第五。明人成智者。论云。已辨所缘。复应思择。谁成就几智耶。颂曰。
　　异生圣见道　　初念定成一
　　二定成三智　　后四一一增
　　修道定成七　　离欲增他心
　　无学钝利根　　定成九成十

　　释曰。异生圣见道初念定成一者。谓异生位。及圣见道。初苦法忍。名为初念。此之异生。及初念圣定。成一智。谓世俗智　二定成三智者。入见道至第二念苦法智位。定成三智。谓世俗智。法智。苦智。后四一一增者。从苦法智。后有四位。一第四念。苦类智位。二第六念集法智位。三第十念灭法智位。四第十四念道法智位　此上四位。皆增一智。且第一位。成前三智。增一类智。总成四智。于第二位。成前四智。又增集智。于第三位。成前五智。又增灭智。于第四位。成前六智。又增道智。故见道位。总成七智。修道定成七者。此约修道。未离欲位。亦成七智。如见道说。离欲增他心者。于离欲位。成前七智。有增他心。总成八智。无学钝利根定成九成十者。时解脱者。定成九智。除无生智。不时解脱。定成十智。
　　从此第六。约位辨修。就中分六。一约见道辨。二约修道辨。三约无学道辨。四约余位辨。五约依地辨。六明四修义。且初约见道辨者。论云。于何位中。顿修几智(此总问也)且于见道十五心中。颂曰。
　　见道忍智起　　即彼未来修
　　三类智兼修　　现观边俗智
　　不生自下地　　苦集四灭后
　　自谛行相境　　唯加行所得

