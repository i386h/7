<!-- { "loadSidebar": true } -->
　　次叙同者。余文如前自更和会。楞伽所说二种阐提。初是断善根具邪见者。后是菩萨具大悲者。初者有入涅槃之时。后必不尔。以众生界无尽时故。无性有情不成佛故。大慈菩萨无成佛期。然第五性合有三种。一名一阐底迦。二名阿阐底迦。三名阿颠底迦。一阐底迦是乐欲义。乐生死故。阿阐底迦是不乐欲义。不乐涅槃故。此二通不断善根人。不信．愚痴所覆蔽故。亦通大悲菩萨。大智大悲所熏习故。阿颠底迦名为毕竟。毕竟无涅槃性故。此无性人亦得前二名也。前二久久当会成佛。后必不成。楞伽但说具前二名有性阐提。庄严通说有性．无性二种阐提。瑜伽．楞伽二种断善果必当成。因现未成断善根故。楞伽大悲因现定成果必不成。以众生界无尽时故。无种性者现．当毕竟二俱不成　合经及论阐提有三。一断善根。二大悲。三无性。起现行性有因有果。由此三人及前四性四句分别。一因成果不成。谓大悲阐提。二果成因不成。谓有性断善阐提。三因果俱不成。谓无性阐提．二乘定性。四因果俱成。谓大智增上．不断善根而成佛者　总而言之。涅槃据理性及行性中少分一切唯说有一。摄论据有性利钝根。以明但分上下。善戒经依有．无类别。说有．无二性。又涅槃依有性利钝以分二。无性为一。故病分三。法华化不定不别分别。总相说三。般若说请问入道。说有性非无性。胜鬘喻负四类担隐不定性。以通从别不超三类故。楞伽依有性以辨当成不成。虽说有五不说无性。庄严论中具别分别因果之性俱不现行。第五离二不说大悲。瑜伽总谈生类性之有无。虽陈五种第五之中不说大悲及断善者　大乘有性众所共许。定性二乘及无性者人所不悉。如瑜伽六十七决择中说　问何故楞伽不说无性。瑜伽不说大悲阐提　答教所被机时众别故。楞伽为显大悲菩萨是第五性。五种种姓皆谈有故。遂隐五中无性不论。瑜伽据理五性类别。纵断善者入前性中。据用虽无种体有故。大悲．断善则是第一或第四中。但说无性为第五中。所以不说大悲菩萨。决择六十七。有五难无性有情一说无疑起难。二有情无根难。三诸界平转难。四应具诸界难。五无应转有难　答即有六。一教．理并违答。二假设非例答。三非喻乖理答。四平喻无别答。五背法不齐答。六纵转不成答　谓有难言。云何而有毕竟无般涅槃法耶。应诘彼言。诸有情类种种界性．无量界性．下劣界性．胜妙界性为有．为无。若言有者无有毕竟无涅槃法者不应道理　此亦违理。则唯识云有性法尔。无此不然　若言无者经言诸有情类有种种界性乃至胜妙界性不应道理。此亦违经。无性即是下劣界摄。复有难言。有情虽有种种界性乃至胜妙界性。而言无有无根有情。如是无涅槃法何故不尔。或应许有无根有情。应诘彼言。诸无根者为是有情。为非有情。若是有情外无根物应是有情。假设为难。非他所许　若非有情。而言何不许有无根有情者不应道理。性非无根何得例难。复有难言。如作刹帝利已后作婆罗门．吠舍．戍达罗。如是乃至作那落迦已。或乃至作天。如是何故不作无涅槃法已。或时后作有般涅槃法耶。应诘彼言。诸类相转为有一切界。为独有一耶。若有一切喻不相似。彼无一切故为非喻。若独有一。先是刹帝利等。乃是转为余类不应道理。乖正理故。复有难言。如刹帝利等具一切界。如是无般涅槃法。何故不有般涅槃法界耶。应诘彼言。有界．无界为互相违为不尔耶。若互相违。而言无法何故不有般涅槃法不应道理。互相违故。若不相违。则此有情是无。亦有般涅槃法不应正理。无别体故。复有难言。现见一地。于一时间无金种性。或时则有。乃至一时无盐种性。或时则有。或于一时有诸界性。或时则无。如是先无般涅槃法种性。何故不于一时成有般涅槃法种性耶。应诘彼言。如地方所。先无此性。后有此性。或先有此性后无此性。如是先有声闻种性。后无是性。乃至先有大乘种性。后无是性。先有不定性。后无是姓耶。若言尔者。顺解脱善应空无果。又若尔者。立种性定不应道理。若不尔者。汝言先住无性后住有性。如地方所。有种性者先住有性。后住无性。如地方所不应道理。又应责彼。无涅槃法下劣界者。为则此生转成有性。为于后生。若则此生彼遇缘已于现法中。为能起顺解脱分善。为不能耶。若言能者。现起善根而言无性不应道理。若言不能。彼遇良缘现法不能起顺解脱善。而言转成般涅槃法者不应道理。若言后生方成有姓。彼为先生积集善根后生遇缘方起彼善。为先不集。若言先集。彼于此生值遇良缘能起善根。而言后生方成有性。不应道理。又如彼因应空无果。若先不集。是则此人前后相似俱未集善。而言后生方成有性非此生者。不应道理。
　　证二乘定性者云。华严第四十世间品云。佛子菩萨摩诃萨。于兜率天临命终时。有十种果现。第三于右手掌中放大光明名净境界。悉能严净大千世界。此世界中若有无漏诸辟支佛觉斯光者。即舍寿命入于涅槃。若不觉者光明力故。移置他方余世界中　庄严论第一卷云。余人善根涅槃时尽。菩萨善根不尔　又云。三乘众生由界差别故种性差别　涅槃经云。我于经中为诸比丘。说一乘．一道．一行．一缘。如是一乘乃至一缘。能为众生作大寂静。永断一切系缚．愁苦．苦．及苦因。令一切众生至于一有。我诸弟子闻是说已。不解我意唱言。如来说须陀洹乃至阿罗汉皆得佛道。
　　又摄大乘为十义故说一乘。引摄不定姓故。又法华论中四种声闻。不为趣寂受记故。楞伽．瑜伽五姓差别如是非一。量云。二乘之果。应有定姓。乘所被故如大乘者。
　　无种姓人证者。涅槃三十六云。善男子若说一切众生定有佛性。是人名为谤佛法僧。若说一切定无佛性。此人亦名谤佛法僧　又涅槃云。譬如病人有其二种。一者若遇良医妙药及以不遇。必当得差。二者若遇即差。不遇不差。三者遇与不遇要不可差。初是定性大乘。次为不定性。第三即是定性二乘及与无性　又涅槃云。善男子如是诤讼是佛境界。非诸声闻．缘觉所知。若人于此生疑心者。犹能摧坏无量烦恼如须弥山。若于是中生决定者是名执著。如是执著不名为善　又三十六云。善男子我虽说言一切众生悉有佛性。众生不解佛如是等随自意语。善男子。如是语者后身菩萨尚不能解。况于二乘．其余菩萨　又恒河七人。第七常没　又善戒经种性品云。无种性人虽复发心勤行精进。终不能得无上菩提　又彼经云。无种姓人但以人天善根而成就之　又庄严论无涅槃法有二。一时边。二毕竟等。如前已说　又胜鬘云。离善知识无闻非法众生。以人天善根而成就之等　金刚经云毛道生。今云愚夫生。梵云婆罗(去声)此云愚夫。本错云缚罗。乃言毛道　无性量云。所说无性。决定应有。有无二性随一摄故。如有性者。或圣所说故。如说有性。
　　诸经论中。或唯有正宗无序．流通。如瑜伽等。或唯有初．中无后。如显扬等。或唯有中．后无初。如集论．二十唯识等。或三分具有。如成唯识等。真谛所翻二十唯识三分具有。菩提流支所译与大唐同无初有余二。无唯初后无中分者。以造论者必有所明故。
　　释稽首义。如章中释。
　　释诸归敬三宝中。有唯归佛非法僧者。旧地持云。敬礼过去未来世现在一切佛世尊　发菩提心论云。敬礼无边际。去．来．现在佛。等空不动智。救世大悲尊　俱舍初颂亦唯归佛　有唯敬僧非佛．法。辨中边云。稽首造此论。善逝体所生。及教我等师。当勤显斯义　无唯敬法。古所翻二十唯识初唯敬佛法云。修道不共他。能说无等义。顶礼大乘理。当说立及破　有唯敬佛．僧无法。龙树十住论云。敬礼一切佛及诸菩萨众．声闻．辟支佛无我我所者　有唯敬法．僧无佛。世亲金刚波若论云。法门句义及次第。世间不解离明惠。大智通达教我等。归命无量功德身　法救杂心亦云。敬礼尊法胜。所说我顶受。我达磨多罗。说彼未曾说。此皆敬论主及所造论。
　　有三宝通敬。即显扬．对法．摄论．佛地．及四分律等如是非一。于唯敬佛中。有唯敬法身非余二。般若灯论初归敬颂。楞伽初云。归命大智海毗卢舍那佛。此虽经主所置。唯敬法身也　涅槃经云。若能计三宝常住同真谛。佛即是法。法则是僧　胜鬘又云。归依说一乘道法及三乘众。此二种非究竟归依。若有众生如来调伏。乃至归依法．僧。是二归依非二归依。是归依如来。何以故。无异如来。无异二。归依如来即三归依。此是如来正师子吼。有唯敬受用非余二。发菩提心论是。唯敬佛之实智．悲故。有唯敬化非余二。宝积云因净修广如青莲华等。有通报．化非法身。古地持云。敬礼过去．未来世．现在一切佛世尊。有通敬三身。显扬云。善逝．善说．妙三身。对法．佛地初敬皆同。有唯同体三宝。涅槃．胜鬘是。有同体．别体通。对法等是。无唯敬别体非同体。及唯敬任持三宝者。
