<!-- { "loadSidebar": true } -->
　　科成唯识本颂文者。依瑜伽论第三十八云。谓诸菩萨求正法时当于何求。当于一切五明处求。一内明处。二因明处。三声明处。四医方明处。五工业明处。诸佛语言名内明处。如是乃至一切世间工巧业处名工业明处。此各几相转。谓内明论略二相转。一者显示正因果相。二显示已作不失．未作不得相。因明论亦二相。一显摧伏他论胜利相。二显免脱他论胜利相。声明论亦二相。一显安立界．及能成立相。二显语工胜利相。医方明论有四种相。一显病体。二显病因。三显断已病生。四显断已不生。工业明论显各别工巧业处所作成辨种种异相。菩萨既先学内明处。内明处中以正因果而为其相　故应分二。一未发趣位。二已发趣位。故三十颂。初二十五颂明未发趣位正因果相。后之五颂明已发趣位正因果相。前未发趣正因果相中。复分为二。初十七颂明正因相。由识变故诸法得生。以识为因。次之八颂明正果相。由种识故生诸分别法体之果。及异熟等分位之果。其明三性等六颂之文。因释妨难。属果相摄。若诸果生唯识为因。唯有识者。何故世尊说三性等。故属于果。后之五颂已发趣位正因果中。文复分二。初之四颂显正因相。后之一颂显正果相。此二位中义兼具明已作不失相．未作不得相。未趣．已趣义皆具故。理准可知。有诸外道多计为常。故明因相破此常执。有小乘师及七断论等。多计为断故。说果相破彼断执。今为破此明非断．常。故十七颂明因中分三。初一颂半标识变境无实我法。十四颂半释能变．所变体非为我法。一颂释变义　或前二十九颂宗明正因相显非常故。后之一颂宗明正果相显非断故。以佛正法因果为宗破彼常断故。今应说总为二段。因相有二。初二十五颂宗明因体。未趣入故。次之四颂宗明因位。已发趣故。因体之中。前二十四颂明世俗因。次有一颂明胜义因。性．相亦尔　或初一颂半略明因。后二十三颂半广明因。标释亦尔　或分为三。谓相．性．位。前二十四颂明唯识相。次之一颂明唯识性。后之五颂明唯识位。初中有二。一标。二释。谓初一颂半略释难以标宗。后二十二颂半随所标而广释。广中有三。一广三能变体。二广依识所变。三广由假说言　或总为三。谓初．中．后。初一颂半名初。次二十三颂半名中。后五颂名后。初．中．及后一切善故。广中分三。初十四颂半广三能变体。次一颂广依识变。后八颂广假说等言　又总分三。谓境．行．果。初二十五颂明唯识境。次有四颂明依境起唯识行。后一颂依行得唯识果。辨境之中明真俗谛。二十四颂明俗谛。次之一颂明真谛。明俗谛中分二。初标。后释。如相．性．位三科中解。次上三科如疏中解　又总分三。谓略．广．中。初一颂半名略。次二十三颂半名广。后五颂名中。为利迷我法。利迷于识。利迷行位利此三根。或迷所执．依他．圆成如次配之。或初破有执。后二破空执。故分为三不可增减　或总分四。初一颂半总标纲要分。第二十四颂半广陈能变分。第三有九颂结释外难分。后之五颂依修获益分。先未有说故总标宗。不知识性如何故次陈能变。虽成所立外问须除故结释难。既如是已闻思何利。故次明修获益。由此成四不增不减　或总分五。一略标宗。二陈识性。三彰变义。四释外征。五修成果。宗义为主故最初陈。虽有识言未知识性。故次于前随宗陈辨。虽知其体未明变义。故次识体而说变义。虽说义门妨难未遣。故随变义次释外征。达义周圆随释难已故须入位。故分成五。其第三彰变义。于前分为四科中。第三结释外难中离出。义意可知也。
　　论。若唯有识云何世间及诸圣教说有我法。准瑜伽释言。总问此论所明宗要。问者先闻诸经所说一切唯心。其义未了故为此问。或作论者先总受请。论之宗要尽在心中。欲为学徒分别解说。自假兴问为起说因故为此问。若不尔者。先无略说无容欻问。又发问者略有五种。一不解故问。二疑惑故问。三试验故问。四轻触故问。五为欲利乐有情故问。今为第五。专为利乐诸有情故作此论也。已达故非初二。自问故非次二。故依第五以发问端。
　　由假说我法有种种相转　安惠解云。佛身诸法不可说为若我．若法。证不可言故。执．习俱尽故。施说我法唯在于余。除佛已外诸异生等。于计所执总无之上别执为我法。世尊为除此妄实执。于总无上义施设。为圣教我法。如论所引厚严二颂　护法云。世间依情起妄执无。圣教依因缘道理假施设为我法　难陀师云。依相分上起所执我法。随计妄情说为世间我法。即依所变依他上施设为圣教我法　何故本颂最初答难即标论宗　般若灯论初释八不。清辨二释顺世俗解。今以此颂摄一部中所有义尽。由是答标。下十四颂半广此所标三种能变下三句颂。次是诸识转变等一颂。广此第五句颂彼依识所变。后有八颂广此颂上二句由假说我法等。彼初二颂答文外违理难。后六颂答违经难。言虽似别。意皆依心所变现而说。后之五颂总广修此一颂半所经行位。故先答难即标论宗。总摄一部之大意也。初一颂半分之为三。初二句随先问答。次一句随别征释。后三句随陈自列。此以义科。非依释段。
　　我谓主宰法谓轨持。主是俱生我。无分别故。宰是分别我。有割断故。主是第七我。宰是第六我。主是世间我。能作．受故。宰是圣教我。依用辨故。并疏为五解。圣教法名轨。依用辨故。世间法名持。执实自体能自持故。并疏为五。此中皆依增上义说。四解通依世间．圣教。第五别配。
　　有情命者等。金刚般若说四。虽诸本名别。今菩提流支所翻云。我．众生．命者．寿者。天亲论释。见五蕴差别一一阴是我。如是妄取是名我相。此意总计三世五蕴差别为我。见身相续不断是名众生。此计五蕴从前际来相续不断故名众生。一报命根不断住故是名命者。此计现在现有命故。命根断已后生六道是名寿者。此见未来生寿更起故。理准此名是养育者。养未来故。翻家错失名为寿者。不尔生者命者。诸教之中应别说有寿者。由此彼经但说四种。以缘三世总别计故。瑜伽八十三但解八名。一我。我我所见现前行故。举有能缘以显所缘我体是有。二有情。谓诸贤圣如实了知唯有此性更无余法。又复于彼有爱著故。情者性也。初总谈彼有情之义无体可显。即五根等皆名有情。此即是我唯有此性无余法故。后解以爱为情。能生我爱说名有情。于彼法性生爱著故。若无有情谁情所爱。三意生是意种类。有能思量胜作用故。显是意类故名意生。四摩纳缚迦。依止于意而高下故。若总释义。此名儒童。儒美好义。童少年义。美好少年名曰儒童。论依别释。摩纳是高义。高慢他故。缚迦是下义。卑下他故。以依止意。或陵慢他。或卑下他。名摩纳缚迦。五养育者。增后有业。作士夫用故。初养未来。后长养现在。六补特迦罗。以能数数取诸趣故。诸贤圣等亦名此者。从未得道旧身说故。七命者者。与寿命和合现存故名命者。寿命是别者。是总也。总者与别命和合现存故名命者。八生者者。谓具出现等故。瑜伽第十云。生云何。谓胎．卵二生初托生时。等生云何。谓即于彼身分圆满仍未出时。趣云何谓从彼出生。起云何。谓出已增长。出现云何。谓湿．化二生身分顿起。蕴得云何。谓诸生位。五取蕴转。界得云何。谓诸蕴因缘所摄性。处得云何。谓即诸蕴余缘所摄性。诸蕴生起云何。谓即诸蕴日日饮食之所资长。命根出现云何。即诸蕴余寿力故得相续住。此中略义。谓生自性。若生处位。若所生。若因缘所摄。若住持所引。若俱生依持。前十中第一生。及第五出现。是生自性。第二．三．四是生处位。第六蕴得是所生。第七界得．第八处得。是生因缘所摄。第九诸蕴生起。是任持所引。第十命根出现。是俱生依持。谓生者具有此十义。以总作用故但说八。合士夫用入养育者多分计故。若开为二增后有业名养育者。育现在身作士夫用名为士夫约世开之　能断金刚般若经依杜行顗梵本。贞观二十三年于玉华宫夜翻朝进。本既别矣。列名亦殊。初八后九。依大般若等诸本。及大师自本中能断金刚分梵本亦四。所以天亲等释唯四非多。其能断初八云。有情．命者．士夫．数取趣．意生．摩纳婆．作者．受者。后文说九。此八加我。初文因说度一切有情。有情为首略无其我。此中士夫即育养者。于现在身作士夫用故。瑜伽生者即作者。摄此八之中。前六别行相。后二通行相。故前说八。后兼说我。六别行相．二通行相所以有九。大般若一处说十三。瑜伽八中加士夫．作者．受者．知者．见者。开瑜伽八中养育者分为二世。故说士夫。依此初九是别作用。后四通作用。依别作用．单行相说故。或说十五。加使作者．及使受者。依单．重．通．别行相具说故。初十三单说。后二重。初九别。后六通行相故。大般若第七说有十七。前十五中加起者．使者或说十九。前十七中加使知者．使见者。后二文亦依单．重．别．通行相一切具说。由此诸教说数不同。
　　预流等者。等二十七贤圣．十三住等菩萨。
　　二十七贤圣者。一信解。二见至。三身证。四惠解脱。五俱解脱。六预流向。七预流果。八一来向。九一来果。十不还向。十一不还果。十二阿罗汉向。十三阿罗汉果。十四极七返有。十五家家。十六一间。十七中般涅槃。十八生般涅槃。十九无行般涅槃。二十有行般涅槃。二十一上流般涅槃。二十二退法阿罗汉。二十三思法阿罗汉。二十四护法阿罗汉。二十五住法阿罗汉。二十六堪达法阿罗汉。二十七住不动法阿罗汉　十三住圣如疏第九卷。

　　成唯识论掌中枢要上(本终)


　　成唯识论掌中枢要卷上(末)

　　蕴处界三废立离合　颂曰。
　　随增说我事　　为依此所行
　　生．持分略．广　　无别根．所缘

