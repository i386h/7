<!-- { "loadSidebar": true } -->
　　论。于六因内至是因缘性。自此已下释四缘体性也。此文第一释因缘体　若依婆沙。能作因中四大造色五因。亦因缘性。此中略也。唯说全因相摄。故婆沙一百七云。因缘者。如种子法。等无间缘者。如开避法。所缘缘者。如任杖法。增上缘者。如不障碍法　准此四义摄法不尽。如有力能作。非唯不障故。婆沙十六云。问为因摄缘。缘摄因耶。答互相摄。谓前五因是因缘。能作因是余三缘。有作是说。缘摄因。非因摄缘。谓前五因是因缘。能作因是增上缘。等无间缘．及所缘缘。非因所摄　然无评家。今详二说不同意者　前师兼有作用为能作因。除五因外所有作用。皆能作因摄。由此开避．任杖之用亦能作因摄　后师取不障碍义为能作因。故即六因摄用不尽。由斯不障碍是增上缘义。非是开避及任杖义。今详二说相摄为善　问若尔何故。显宗论云。六因．四缘体虽无别而义有异。且等无间．及所缘缘既非因摄。故知余二义亦有殊。缘义等故与因皆别。故有总辨因．缘异言。因谓能生。缘能长养。犹如生．养二母差别。又缘摄助因方能生。生已相续缘力长养故。或有说因唯有一。缘乃众多。犹如种子．粪．土等异。又因不共。共者是缘。如眼。如色。又作自事名因。若作他事名缘。如种．粪等。又能引起名因。能任持者名缘。如花。如蒂。又近名因。远者名缘。如珠。如日。又因能生。缘者能辨。如酪出生苏。人钻器能辨。又正有义名因。能助显发名缘。如字界字缘于义有差别。如斯等类差别众多。是故因．缘别立名想。此总意显因亲．缘疏。故因亲中亲五．疏一。疏缘之中疏三．亲一。已随理．教略辨诸缘　论既此说何理证知相摄为善　答总说因之与缘非无有异。因是亲称。缘是疏名。六因之中五是亲故以亲名同。四缘之中三是疏故以疏名同。然因中有疏。谓能作因。缘中有亲因缘也。不可以缘义疏故因缘疏能作。不可以因义亲故能作亲因缘。故显宗云。六因．四缘体虽无别而义有异。又准婆沙云。我说作用以为因．果。诸法实体恒无转变。非因．果故　准此故知。因缘以作用为体。作用既一故知无异　又显宗云。且等无间．及所缘缘既非因摄。故知余二义亦有殊。缘义等故　今详此说义有余也。以一师说因不摄二缘即谓因缘．及增上缘。因亦不摄。何不以因缘．增上是因摄故。二缘亦合摄在因中　又此二缘。婆沙两师同许摄在因中。二缘。一师说摄。一说不摄。如何以一师偏义例破两师之义　又一师说因不摄等无间缘．所缘缘者。有别意也。能作因有二义。一但不障。二兼有力。若但取不障即唯摄增上。若兼作用即摄三缘。由此二师说有差别　又显宗引余处释因．缘别义云。因如生母．种子等。缘如养母．粪土等者。此说亲因为因。疏因名缘。如婆沙问四大造色为是因义。为是缘义。此以因缘为因义。增上为缘义。岂即因义是六因。缘义是四缘耶。又能作因中。亲谓四大造色。根识依等。疏谓但不障碍。等无间缘．及所缘缘。若言疏故不摄入因。岂疏但不障碍若言亲故不摄入因。岂得亲于根识依等。故知说不摄者是有余说。诸论皆言除能作因所余五因是因缘性。性是体义。类义。此类之法是因缘体。又婆沙云。增上缘如不障法。解能作因亦云不障。故知同也。岂可因不障缘不障。二不同也。一种不障岂得有亲有疏　有人于此全不开悟。自问答云。于二说中明其相摄。为约体说。为约用说。若约体说。应能作因摄彼四缘。增上一缘摄彼六因。体皆宽故。若约用说。六因．四缘作用各别。如何相摄。解云。夫六因．四缘展转相摄有其二义。一约体以明。二据用相似。婆沙初师约体以明。因缘摄五。能作摄三。若据能作体宽实摄四缘。增上体宽能摄六因。所以但言能作摄三。增上摄一者。此师意说。六因．四缘相对明摄。且据一相摄体尽。即休故说因缘摄五。能作摄三。为能作因外有余五因。增上缘外有余三缘。明其相摄。故不别说能作摄四。增上摄六。问若据体性明相摄者。体性恒有。是即六因．四缘无别。如何相摄。故婆沙云。我说作用以为因果。诸法实体恒无转变。非因果故　解云。据体无变。因与缘同。以体从用。故说差别。若婆沙第二师．及此论。据用相似以辨相摄。若论六因．四缘作用各别。互不相摄。然说因缘摄五因。增上摄能作因者。据用相似以明相摄也。其等无间．及所缘缘。不似因故。故因不摄　详其此释未得论意。一何诸德总无觉者。论既皆云五因是因缘性。如何说是以为似也。又不障之义是能作因。亦是增上缘义。因之不障。与缘不障。有何差别而言相似非即是也。又言相似故摄。及云且据一相摄体尽。即休者。凭何经．论。复有何例。又能作因体即四缘体。因缘何疏能作唯三缘。又增上缘即六因体。五因何疏。增上独摄能作。准此解释未为当理　问四大造色生等五因。为是因缘。为是增上　答准婆沙一百三十一云。大种与所造色为几缘。答因．增上。因谓生因．依因．立因．持因．养因。增上者谓不碍。及唯无障　解云。是释发智文。此是约四缘作论。言因者是因缘也。婆沙一百二十七云。问造是何义。为是因义。为缘义耶。设尔何失。俱见其过。若是因义。此四大种于所造色五因皆无。如何可言能造诸色。若是缘义。诸所造色各除自体余一切法。无不皆是此增上缘。如何但言大种所造答应作是说。造是因义。问此于造色五因皆无。如何因义。答虽同类等五因皆无。而别有余五种因义。谓生．因．依因．立因．持因．养因。由此能造。有余师言。造是缘义。问诸所造色各除自体余法皆是增上缘。如何但言大种所造。答增上缘义有亲。有疏。有近。有远。有合。有不合。有在此生。有在余生。诸亲近等说名为因。诸疏远等说名为缘。由此义故。说诸大种与所造色为因．增上。亦无违理　又五事论亦叙两说并无评文　今详两说。前师为正。所以知然。发智既约四缘问答。如何实是增上缘而答是因缘。更无此例故　若尔何故论说五因因缘。此非同类等五因。如何是因缘摄　答此与同类等五因。义不同故非五因摄。生果力用分同五因。不同余增上缘。故是因缘。由此本论说十因为因缘。一为增上　问若尔何不说十一因而但说六　答生等五因因义别故。若法为因果通三界四蕴．五蕴。此中说之。造色之因唯二界果一蕴少分。由斯不说。又若法为因通多蕴共果。此中说之。四大为因唯是一蕴少分共果。此中不说。由斯俱有因等五因之外。不别建立生等五因。故入能作因摄。由此造色力用。胜余三缘。故入因缘中摄。若开出生等五因。即有十因为因缘也。诸论并据全因相摄。故说五因为因缘也。应更思之。
　　论。除阿罗汉至等无间缘性。第二释等无间缘也。此文是出等无间缘体也　谓一切已生即是过去．现在心．心所法。唯除罗汉临涅槃心。虽是已生非等无间。无后心故。
　　论。此缘生法至等无间名。释等无间缘名。
　　论由此色等至不等生故。废立缘体。谓心．心所前后体一名之为等。中无间隔名为无间。等而无间名等无间。色．不相应即不如是。虽无间生体不一故。杂乱而生非等无间。正理引婆沙说云。心．及心所所依．所缘．行相有碍。由斯故立等无间缘。色．不相应无如是事。故不立彼为此缘体下自释云　谓一所依．所缘．行相。定无有二识等并生。故必由前与处方起。若前为碍后不得生。由此证知。唯心．心所前能为后等无间缘　又云　然约开避。及据牵生立此缘体。故极微等虽前避后而非此缘。心等相生有定．不定。故知亦据有力牵生。现见一心前后相续。虽前避后其理皆同。而生．不生有定．不定。且生定者。谓世第一法心之无间。生苦法智忍　乃至广说　问曰若前．后体一中无间隔。前与后处后方得生。及后定生。此证有力能牵引者。命根相生亦前后体一。中无间隔。前与后处。后方得生。亦是定生。此命即是有力牵生。何故不立等无间缘　正理释云。此例不然。命与生体俱先行力所引生故。谓此命根。非无间灭命力所引。要是先位所作行业力所引生。既尔命根应一念顷一切顿起。一切同依一念行业力所引故。先业所引心．心所法起。应不藉等无间缘。且诸命根无顿起失。即由业力生次定故。因果法尔一刹那业引多刹那异熟令起。又无用故命不顿生。谓为任持众同分故引命根起。一命相续足能任持。多便无用。心．心所法虽先业引。而非不待等无间缘。托诸根．境而得生故。既托根．境和合故生。设多并生亦非无用。然无第二等无间缘。故同类中无二俱起。又心．心所非唯先业力所引生。异熟．及余杂乱起故。若不更托等无间缘。应一刹那有多俱起。谓命根体唯是异熟。唯由先业力所引生。可言同类定次而起。心．心所法无如是事。异熟灭已有等流生。等流无间有刹那起。或起异熟非定同类。故心．心所虽有异熟生。而亦不可言与命根等。是故唯等常无间生名等无间。以此与此为缘故说　准上论文。等无间缘总有多义以简诸法。一有开避与处后方得生。不开避后后即不生　二有牵引后力　三体等　四有生无间隔与后作缘。简命根等。由此唯心．心所立等无间缘也　正理论云。譬喻论师说诸色法如心．心所法有等无间缘。见乳．醅种．花。生酪．酢．芽．果。如心．心所前灭后生。故知诸色有此缘义。又无经说唯心．心所。能为此缘故立此缘。定非色者是虚妄执　正理论中广破此执。今此论明色非等无间缘。亦是破譬喻师执。
　　论。谓欲界色至等无间缘。指事释也　或欲界后生欲界．色界二无表色者。谓身在欲界入有漏六禅也　或欲界．无漏二无表色。谓无漏六禅也。道．定二戒不并起故。无欲界后起三种无表。
　　论。尊者世友至等无间缘。叙异说也。由一身中先有一长养色相续不断。后有第二长养色生不相违害故。不立等无间缘。此师释意。阙开避义。及杂乱不等故。不立等无间缘。
　　论。大德复言至多所荫映。此大德以前．后．多．少不等故。非等无间缘。
　　论。岂不心所至三摩地等难也。色以前后不等非是等无间缘。心所亦前后不等。如何是等无间缘。
　　论。此于异类至无非等过。释也　言其等者据自类说。非不同类。
　　论。岂唯自类至等无间缘。难也。岂是唯自类为等无间缘。因何等义唯约自说。
　　论。不尔云何至以说等义。答也。
　　论。唯执同类至为缘故起。叙异执也。彼相似同类为等无间缘。非异类也。
　　论。彼说非善至而得生故。破异执也。无始已来未曾起无漏心。初无漏心应阙等无间缘。
