<!-- { "loadSidebar": true } -->
　　论曰至观外色解脱。释初解脱　言内有色相观外色者。谓胜解作意。观自己身被虫啖等。见内身相。及见外虫故。言内有色相观外色解脱故。正理云。经言有色观诸色者。为显何义。非未除色。能如实通此经深义。然诸先圣传授释言。未能伏除缘内色想。是有色义。云何知然。第二解脱差别说故。谓于第二既作是言。内无色想观外诸色。故知。初解脱未除内色想。由此论者。建立最初。名内有色想观外色解脱。谓观行者。如害怨尸。虽已离欲贪而为令坚固。以不净行相复观外诸色。由于外色数观察故。于内色中亦生厌想。如乐净者。颈系狗尸极怀羞惭深生厌恶。如是观外不净相已。方内色身亦是不净。观心净故。见内身中三十六物不净充满。如观箧中众色类物。名初解脱极成满位　此成满位解脱何法。谓心于色不乐．憎背．诃毁厌恶。遮止欲贪。即解脱欲贪。是无贪性故。(已上论文)。
　　论。二内无色想观外色解脱。释第二解脱　言内无色想观外色者。谓胜解作意。见内自身被虫食等。不见身相。唯见虫等。故言内无色想观外色解脱。故正理云。修观行者。从此后时渐复遣除缘内色想。谓以胜解想自命终。舆载遗身置弃尸处。种种禽兽争共食啖。须臾身尽唯见禽兽。或于是处以火焚烧。乃至遗灰风所飘鼓。须臾身尽唯见空界。或想自身如苏．盐等为火．水等之所融消。乃至身无唯见火等。名内无色想观外色解脱。此胜解力除色想故。虽缘身起而不见身。既已遣除缘内色想。心相续转无别事业。胜轻安乐任运现前。于此位中数数修习缘色处境厌背行相。是名第二解脱成满。亦如第一解脱欲贪。虽于先时修不净想已得解脱。缘色欲贪而无始来我爱难遣。若观身有仍恐退生。故后复修内无色想厌恶色观。清净过前。行者尔时。依初静虑得此二观。深生味著。为欲令此转增进。故入第二静虑复修二解脱。复修二法次第如前(已上论文)。
　　论。三净解脱身作证具足住。释第三解脱。故正理云。彼瑜伽师久观不净。厌恶转故令心沈戚。为欲策发令暂生欢。或为暂解久修劳倦。或为自审验不净观堪能故。彼复依第四静虑。于欲界色起净胜解。先取宝衣．花等净相。由胜解力渐广思惟。遍于所缘作净行相。如契经说。彼于后时。应取少净相总思惟诸色。此虽策心而不掉举。虽观净相而不起贪。既知善根势力增上。次复于境略聚其心。于一所缘观净而住。此位名曰净解脱满。能究竟舍不净想故。此净解脱亦如第二内无色想观外诸色(已上论文)。
　　论。四无色定至第八解脱。列余解脱名义如后释。
　　论。八中前三至想观增故。述前三体　前三以无贪为体者。以近治贪故。然契经中说。内有色想观外色者。非是以想慧为体。以于此时想观增故。如四念住。及宿住念等。实慧为体而说念也。若慧为体。应近治废。
　　论。三中初二至行相转故。述前三解脱行相别也。
　　论。三并助伴皆五蕴性。述三解脱眷属体也。
　　论。初二解脱至心澄净故。述三解脱依地别也。欲界初定有显色贪者。由眼识身所引起故。
　　论。余地亦有至非增上故。述欲界闻慧亦有此三。于三定中亦有三种。非增上故不立解脱。初．二定中亦有第三。于四定中亦有初．二。以非增上故不建立。正理论云。虽欲界中亦容得有。而为欲界贪所凌杂。故不建立二解脱名。三．四定中虽亦得有。去所治远势力微劣。又乐净伏故不得名(三定乐伏四定净伏)第三解脱依后静虑离八灾患。心澄净故。第四并近分。立后静虑名。相似善根下地虽有。非增上故不名解脱。欲界欲贪所凌杂故。初二定中不净伏故。第三定中乐所迷故　故皆不立净解脱也(已上论文)。
　　论。次四解脱至性微劣故。出次四无色解脱体。于四无色唯取定善。非散善及染。
　　论。非散善者至亦有散善。此述散善两说不同。彼地散善唯生得善。无闻．思故。
　　论。近分解脱道至方名解脱故。述空处近分中解脱道。缘空处故得名解脱。无间道缘下地故。不名解脱不背下故。正理论中更有一释云诸近分地九无间道八解脱道。亦非解脱。不背下地故。缘下道杂故。又未全脱下地染故(已上论文)。
　　论。然于余处至非全分故。通余处说。
　　论。第八解脱至得解脱名。述第八解脱体性。如根品有二释。一背厌受．想而起此故。名为解脱。即是余处名想受灭。或总厌背有所缘故。即是厌一切心．心所也。由此名为灭尽定也。
　　论。有说由此至无漏心出。述此定入．出心异也。
　　论。八中前三至为所缘境。述解脱境异也。不净是可憎。净境名可爱　彼非择灭者。即是自．上有漏法。及类智品道非择灭也。
　　论。第三静虑至所动乱故。述第三定无解脱所以也。
　　论。行者何缘至彼方成故。述修净解脱意也。
　　论。由二缘故至得胜自在。述修解脱意也　等者。等胜处等。
　　论。故能引起至种种作用。述得定自在即能起无诤等作用也。
　　论。何故经中至各在边故。述经中二解脱得身证名所以也。
　　论。已辨解脱次辨胜处。已下一行颂。第三明八胜处。
　　论曰至足前成八。列八名也。
　　论。八中初二至第三解脱。指同前也。
　　论。若尔八胜处至或终不起。述与解脱体等虽同。而力用异。即是胜所缘故名为胜处。解脱为因。胜处为果。因修解脱入胜处故。前三解脱于诸色中。但能总取不净．净相。今八胜处于诸色中。分别少．多．青等异相故。前解脱但于色中。弃背欲贪。及不净想。今八胜处能于所缘。分析制伏令随心转。由此证知。第三解脱总取净相。故立一名。八胜处中后四胜处差别取故分为四种　言胜处者。婆沙一百四十一云。问何故名胜处。答降伏所缘。摧灭贪爱故名胜处　正理云。或于是处转变自在。不随起惑故名胜处。胜于处故立胜处名。或此善根即名为处。处能胜故立胜处名(已上论文)。
　　论。已辨胜处次辨遍处。下一行颂。第四明十遍处。
　　论曰至故名遍处。述名也。即是周遍缘此四大．四色。及空识等名为遍处。正理云。经于此处皆言一想。上．下．及傍。无二．无量。于一切处。无间无隙。周遍思惟故名遍处。遍于处故立遍处名。或此善根即名为处。行相遍故立遍处名。此中地等显示所缘。所说遍言显示行相。行相虽等而所缘别。是故遍处分为十种。经言一者。显此等至思惟一类境相现前。想言显是胜解作意。何故唯十得遍处名。此上更无遍行相故。唯第四定空．识无边。可得说有无边行相(已上论文)。
　　论。十中前八至五蕴为性。述体性也。
　　论。依第四静虑缘欲可见色。述所缘也。谓色处为所缘。缘假四大故。
　　论。有余师说至风界为境。述异说也。
　　论。后二遍处至蕴为境。述所缘也。
　　论。应知此中至胜前前故。述胜劣也。
　　论。此解脱等三门功德。已下一行颂。第五明二得及依身也。
　　论曰至灭尽定故。指前说也。即是前不相应中释。
　　论余解脱等至未曾习故。述余七解脱通二得也　言等者。等八胜处。及十遍处　有曾习者。是离染得　新习得者。是加行得。
　　论。四无色解脱至由教力故。述依身也。依下地身容起上地定故。无色定依三界身起。三解脱．八胜处．八遍处。由教力故唯欲界。以教在欲界故。
　　论。异生及圣皆能现起。述起人也。第八解脱唯圣人起。如前已说。前七解脱通凡．圣起。
　　论。诸有生在色无色界。已下一行颂。第六明起定缘。
　　论曰至为起因故。述因力也。此于先时　近者近曾起者　及数修者数数修故。即是近同类因。由此二因力故。生色．无色　虽无教力而得生起。
　　论。二由业力至生上地故。述第二力也。谓先于欲界。或于色界等。造顺生受．及顺后受业。在上地中业果时受。由此业力。必令有情离下烦恼得于上定。方得生彼　以若未离下地烦恼。必定无容生上地故。
　　论。三法尔力至皆增盛故。述法尔力。劫将坏时。有情法尔皆生上界。欲生上界法尔善根增胜。得上地定断下烦恼。
　　论。诸有生在至之所坏故。述生上二界起无色定。由因．业力。非法尔力。以第四定不为三灾之所坏故。
　　论。生在色界至加由教力。述在色界起上静虑。由因力．业力．及法尔力　若生欲界起上无色。由因力．业力．教力。起色界定。由业力．因力．法尔力．教力。故言一一应知加由教力。
　　论。前来分别种种法门。自下一行颂。大文第三明法住时也。
　　论曰至菩提分法。此文有三。一述二种正法。二述能持人。三述住时分　此文第一述二种正法也。一教。二证　教谓三藏　证谓三乘菩提分法　因教得证故先明教法　若以昔教对今佛。即教先而佛后。佛因教证故　若今教对能说。佛先而教后。佛说教故　若以今证．今教。即教先而证后故先证法　若以因证能弘教。即有证．教方住。
　　论。有能受持至住尔所时。第二述能持人也。由能受持持法不灭。由有正说传法不灭。若唯持不能说。即阙传灯之义。若唯说而不持。即废忘而不行。故兼之也。有能依教而行者。即证法便住世间。若持法而不行。即无加行善。若依教而正行。即生菩提分法。故由受持．正说二人。教住于世。由修行一人。证法住世。故随三人住世时量。应知正法尔所时住。
