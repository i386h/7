<!-- { "loadSidebar": true } -->
　　论曰至意触所生受。述曰。长行释中文有二。初明三蕴。后分处．界。此明三蕴。文中有三。即释三蕴以为三也　此文是初受体也。文复有三。一示体。二分三受。三分六受　领随触者。示自性受。体异余心所也。诸心。心所。虽与受同领所缘境。而不领随触。非自性受。自性受领所随触　若时为所缘。尔时非所领　若时为所领。尔时非所缘　有人云。诸心．心所同缘一境。皆能执受。与受何别。解云。诸心．心所虽复同缘俱名执受。受领纳强。名自性受。犹如十人。同一处坐。一人是贼。傍忽有人叫唤呼贼。虽复十人同闻贼声。实是贼者领即偏强。不同余九。受领境强。想等领境弱。应知亦尔　又解。诸心．心所。虽复同缘皆执受境。想等诸法从别立名。受无别名。虽标总称即受别名。如色处等虽有两解前解为胜　准此两解皆约领境名受。然与论意并不相当　又准此释。受与想等皆同。但强弱有异。立名不同。受既如此余亦应然。岂非杂乱　又此论云。受蕴谓三。领纳随触。即乐．及苦．不苦不乐　正理云。随触而生。领纳可爱．及不可爱．俱相违触名为受蕴。领纳即是能受用义　准此二论。俱以领纳随触为受。不取领境　又此论第十云。如何触为受所领行相依。行相极似触。依触而生。故正理第二云。又说诸受略有二种。一执取受。二自性受。执取受者。谓能领纳自所缘境。自性受者。谓能领纳自所随触。乃至。领所缘受与一境法。差别之相难可了知。乃至。虽受亦能领纳境界。而此领纳自性难知。故领纳触为自性受。此不共余易了差别。如是诸受。与心等法同所缘故。领纳异故。所缘事别。所领事别。由此触于受。若时为所领是时非所缘　若时为所缘。是时非所领　故缘．领事别　准此岂得取境胜故偏得受名　又显宗第二云。云何此受领纳随触。谓受是触邻近果。故此随触声。为显因义。能顺受故。受能领纳能顺触因。是故说受领纳随触。领纳顺触名自性受。有人又云。言领纳触名自性受者。谓即此受领纳自体。言领触者。触是其因。受是其果。受能领触顺．违．俱相。领纳触果。果即是受。还领自体以领触相故。故正理论释果云。如言王食国土非食地土。食地中所出。言食国土。举因显果。领触亦然。又如父生子。子媚好皆似于父。亦如果从种生。果似于因　准上所引。证受自领。皆非应理　若受还领受即违文。若时为所缘。尔时非所领　若时为所领。尔时非所缘　若领自体谁为能所。故婆沙第九云。若自性知自性者。不应建立能取所取　准此。既言能领所领。故知不是自领　又与所引喻不同。王食国土等岂是自食。此中言领者。即是自体有彼相故。自为能领彼为所领。如印物印。物领印相。不可说物自领物也　有人妄叙唯识转计破有部之义。将为正宗　误也　又云。若作俱舍师破云。诸心．心所。同一刹那俱缘前境。如何可言领相应触。若从他生。及相似者。即名为受。子从父生。果从因生。皆应名受者　此皆亦谬也。论主自以领纳为自性受。与正理同。何劳此中辄引唯识论破。以为破也。又诸法得名不同。岂可以一例余皆同名受。
　　论。想蕴至应如受说。第二出想蕴体也　想能取像者。谓取青等．男．女．苦．乐相状故名取像。
　　论。除前及后至名为行蕴。第三出行蕴体也　除前。谓色．受．想　及后。谓识蕴　余有为法。简无为也　即是除四蕴．及无为。余一切法皆行蕴摄。以法多故从通立名。
　　论。然薄伽梵至由最胜故。此下第二会释经也。文中有二。一顺释。二反难．释。此顺释也　理实行蕴摄多有为。然经唯说六思名行蕴者。以思行义胜余法故。
　　论。所以者何。征胜所以也。
　　论。行名造作至故为最胜。答胜所以也　由造作名行。业是造作。思为业性。造作义强余有为法。故名最胜。偏说思也。
　　论。是故佛说至名行取蕴。引教证也　准佛所说。故知。实通余法。以思造作义强。名行取蕴　正理论云。契经中说永断三结证预流果。非不永断见谛所断一切烦恼。当知此经是有余说。如是等经皆就胜说。此亦如是。造作有为功能胜故。云何说此能造有为。谓有胜能引生果故。
　　论。若不尔者至应知应断。及难释也。若依经文。唯六思身为行蕴者。即有为法中。除色受思．想．识外。余有为法。非取蕴摄故。即非苦．集谛。既非苦．集。即不可为应知．应断。
　　论。如世尊说至说亦如是。引文证　余有为法。必须达．及知也。未达．未知是知苦也　未断．未灭说亦如是者。亦云。若于一法未断未灭。我说不能作集边际。未断未灭是断集也。故知。一切有漏法皆须知．断。
　　论。是故定应至皆行蕴摄。结摄一切有为法也。
　　论。即此所说至立为法界总束七法为处．界也。
　　论。已说受等三蕴处界。自下第三有一行颂。释识蕴。并立处．界。
　　论曰至故名识蕴。长行释中有二。一释识蕴并分处．界。二总结五蕴并分处．界　前文有三。一释名义。二分为六。三立处．界。此所举文释识名义　即六识身各了自境。于自境处总取境相。不别取．像印．持等故名总取也。非是总．别相中取总想也。正理论云识谓了别者。是唯总取境界相义。各各总取彼彼境相各各了别。谓彼眼识。虽有色等多境现前然唯取色不取声等　释各别取境义　唯取青等非谓青等(论既言唯。故知。不通取别。简胜解也)　亦非可意不可意等　简触．受所取也　非男女等非人杌等。非得失等(随其所应简心所也)　如彼眼识。于其自境。唯总取相。如是余识随应当知(准上言唯定不取别)　又显宗云。识谓了者。是唯总取境界相义。各各总取彼彼境相。名各了别。谓识唯能总取境相。非能取别　入阿毗达磨第二云唯总分别色等境。非彼境相差别事。说名为识若能分别差别相者。即名受等诸心所法。识无彼用但作所依　准上三论有四唯一但。取总之文决定。不可言兼别也。心所法中无一唯别。容作两释　有人不得论意。妄为四解亦不可是非何者为胜。乃疑后学令迷论说。其四解者　第一解云。于境之中有二种相。一者总相。谓色．声等。二者别相。谓违．顺等。心．心所法于所缘境。心取总相不能取别。心所各自取境别相不能取总。以于一体无多解故。故入阿毗达磨论第二云。唯总分别色等境事说名为识。若能分别差别相者。即名受等诸心所法。识无彼用但作所依　第二解云。心王正取总相兼取别相。诸心所法。各自取别相非能取总相。此义意说。心王力强能取总别。心所力劣取别非总　破曰。违文无教。不可依据　第三解云。诸心所法。各各正能取自别相。兼取总相心王但取总相非别。此义意说王所作处心所必随。故心所法兼能取总王非随所故不取别　破曰。喻不相似。王能总领臣岂遍摄。无文违喻。不可依也　第四解云。心．心所法。一一皆能取．总别相。然彼心王正取总相兼取别相。诸心所法。各各正能取自别相兼能取他别相．及与总相。所以得知诸心。心所皆能取境总．别相者。如婆沙第三十四无惭纳息中。解无惭行相云。有余师说。此显无惭行相。此行相对余应作四句。有无惭非无惭行相。转。谓无惭作余行相转　有无惭行相转非无惭。谓无惭相应法。作无惭行相转　有无惭亦无惭行相转。谓无惭作无惭行相转　有非无惭亦非无惭行相转。谓若取此种类应说无惭相应法作余行相转。若不尔者。应说除前相　解无愧中亦有四句。不能具引　以此准知。皆取总．别　破曰。有人虽引文证。不知正．不且如受领随触。想取境像。岂可亦说想领随触。受取境像。理必不然。诸心。心所同一行相者。谓取青等诸法自共相等。非是心．心所法各别取像等也。婆沙三十四云云何无惭。答诸无惭无所惭。无羞无所羞。乃至。无敬性等。乃至。问此中所说差别名言。为显自性。为显行相。为显所缘　一说显自性。二说显行相。三说显所缘　准三十八云。云何不共无明随眠。答诸无明于苦不了。于集．灭．道不了。此中不了者。显不欲忍义谓由无明迷覆心故。于四圣谛不欲不忍故名不了。非但不明。如贫贱人恶食在腹。虽遇好食不欲食之。异生亦尔。无明覆心。闻四圣谛。不欲不忍　问此中所说不了名言。为显自性。为显行相。为显所缘。有作是说。此显无明自性。有余师说此显无明行相。复有说者此显无明所缘。评曰应作是说。如是无明于四圣谛。乃至不决择以为自性　准此评文故知。初师为正。无惭亦尔所作四句非是正义。故不成证　今详论意。心．心所法。虽同取青等总．别相等。然于此相。有即印持．取．像等多种不同。名为取别。心王总取境相。别相难知。如台六司同理一国。然所理事各各不同。王则总理。别相难了。
　　论。此复差别至至意识身。此第二就依分六也。
　　论。应知如是至转为意界。第三分识蕴为处．界也。
　　论。如是此中至及与意界。大文第四总结五蕴已。重总分五蕴。为十二处．十八界也　如文可知。
　　论岂不识蕴至复为意界。自下第四有十二行颂　问答分别。文中有十一段。此第一问意界也。前半颂问意体。后半颂问意数。此问体也。
　　论。更无异法即于此中者。即于六识中也。
　　论曰。至即名余种。释也　即六识身。为所依义名之为意。为能依义名之为识。如父．子。果．种。所望不同得名有异。此答体也。
　　论。若尔实界至十八界耶。第二问数也　若六识依他起故名之为识。即唯六识。更兼五根．六境。界唯十七　若为所依义名一意根。即更兼五根．六境。应唯十二　六识与意更相摄故者。摄意从识即为十七　摄识从意即为十二。
　　论曰。至界成十八释也　此为建立十八界故成第六依。故六识外更立意界。已上数也。
　　论。若尔无学至非意界故。难也　若以后识依故名为意者。无学后心无能依识。应非意界。
　　论。不尔此已至后识不生。答也　犹如种子已住因性。阙余缘故后果不生。后心亦尔。已住意性。余缘阙故后识不生。而成意界。
　　论。此中蕴摄至总摄云何。自下一颂。第二明蕴．处．界各一摄一切法。
　　论曰至一切法尽。长行释也。于中有三。一明一蕴．处．界摄一切法尽。二明胜义摄。三明世俗摄。此文初也。
　　论。谓于诸处至不摄他性。第二明胜义摄　此一蕴．处．界摄一切法。是胜义摄　言胜义者是真实义。
　　论。所以者何。征也　所以胜义摄唯摄自性。
　　论。法与他性至其理不然。答也　自性．他性恒相离故。不可相摄。
