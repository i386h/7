<!-- { "loadSidebar": true } -->
　　论。若尔何故至识所乘御。引经难也。
　　论。又如何言至五蕴为体。引例难也。
　　论。虽有是说至非独说识。答两难也。于识食中有喜．染等。及七识住。皆于生处所摄五蕴。不别分析总生喜．染非独说识。
　　论。然色等蕴至于余可说。明四识住。据别别说。于一一蕴生种种喜．染也。故识不同余四蕴故不立识住。
　　论。又佛意说至教意如是。第二释也。
　　论。又法与识至故非识住。明四种法必俱时也。识与其识无俱时理故非识住　正理论云。识与识住如种如田。理可如是。不违教故。然彼所说若法与识。可俱时生为识良田立识住者。不应正理。所以者何。彼先自说识所依著故名识住。非于俱起受等蕴中有识所依。彼依识故(此识为依非识依处)。识不依彼如何可说彼为识住(若以所依义释识住者。识不依彼受等法故。如何受等是识住耶)。又非所缘同一境故。俱生受等非所取故(依有二义。一所依义。心所法等非所依也。如前已破。二所缘义。以受等法复非所缘。如此中破。三相应依。如后破也)。又不可以相应依著释识住义。勿诸色法．及不相应非识住故(若相应义释识住者。一切色法。及不相应无相应义。应非识住)。又相应理无差别故。则应无漏亦识住体(有漏．无漏．心．心所法相应无别。因何有漏立识住体。无漏非也)。如何可说俱生色等为识良田立为识住　正理论云然我师宗作如是释。为令于识除我见心。故于识中不说识住。契经中言。我达世尊所说法教。驰流生死唯识非余。识谓世尊异名说我。为欲除灭彼我见心显识依他。体非是我。我所依性非谓能依。故识住门唯说有四。非实识住但四非识。今谓世尊所说识住。识色等四不言识者。由但色等于三时中。与续有识为助伴故。谓唯色等与识俱生。过．未亦能为识助伴。令续有识生死驰流。识则不尔。故非识住。且眼等根．及俱色等。与俱生识为所依．依　根为所依余为依也　已灭未生但为识境。是故色蕴于三时中。望续有识能为助伴。现在受等与识俱生为俱有因。一分与识同缘一境有助伴用。已灭未生俱为识境。是故受等亦于三时。望续有识能为助伴。识虽过．未望续有识少有助能。而俱生中全无助力。不俱起故。色等望识具二助能。识唯去．来故非识住。故非情数．及他身中。色等四蕴亦非识住。由彼望识但为所缘。不具二门助伴用故。住谓所住。是续有识引自果时。能为依义。住或所著。是续有识引自果时。能为境义。自身色等可有与识同一境义。设不同境然能为依。具二助能故立识住。非有情数他身色等则不如是。故非识住。
　　论。如是所说至四摄七耶。问相摄也。
　　论。非遍相摄至谓除前相。自此已下四句答也。如文可解。
　　论。于前所说至何处有何。已下一颂半。第六明四生也。
　　论曰至而生类等。此明立四所以。以生类等同名一生。正理论云。前所说界通情．非情(此即界宽。四生狭也)。趣唯有情然不遍摄(不摄中有。狭于生也)。生唯遍摄故说有情。无非有情名众生故　准此。有情名为众生。无情不名众生。旧译有情名众生者有两名也。准大乘同性经具六界故名众生也　又云。然有情类卵生．胎生．湿生．化生是名为四(释四生也)。生谓生类。诸有情中虽余类杂。而生类等言生类者是众生义(准此论文。多生类故名为众生)。若尔界．趣亦应名生(问也)。不尔。界通情．非情故。趣虽有情而非遍故。此唯情遍独立生名。
　　论。云何卵生至鹦鹉雁等。释卵生也。依卵而生名为卵生。卵必有胎是故先说。
　　论。云何胎生至猪羊驴等。释胎生也。依胎而生名为胎生。有胎无卵故在卵后说。为胎必湿故湿生先说。
　　论。云何湿生至蚊蚰蜒等。释湿生也。依湿而生名为湿生。以有所托故在化生前。以有湿无胎。在胎生后说。
　　论。云何化生至故名化生。释化生也。无而忽有名为化生。此缘最少故在后说。
　　论。人傍生趣各具四种。就趣辨生多少别也。
　　论。人卵生者至五百子等。释人中卵生也。婆沙一百二十云。人卵生者。昔于此州有商人。入海得一雌鹤。形色伟丽奇而悦之。遂生二卵。于后卵开出二童子。端正聪慧。年长出家皆得阿罗汉果。小者名邬波世罗(此云小山。邬波名小。世罗名山。近山生故)。大者名世罗(但名山也)。鹿母者。子名鹿故从子为名故言鹿母。即是毗舍佉夫人也。毗舍佉是二月星名。从星立名此云长养。鹿母所生三十二卵。卵出一儿　般遮罗是地名此云执。王妃生五百卵。生已羞耻恐为灾变。函盛弃殑伽河。随流而去。下有邻国王。因观水遣人接取见卵。将归经数日间各生一子。养大骁勇所往皆伏无敢敌者。时彼邻国王。与彼父王久来有怨。欲遣征罚。先遣使告今欲决战。寻后兵至围绕其城即欲摧破。般遮罗王极生忙怖。王妃问委。妃慰王言。王不须愁。此五百子皆是我儿。具陈上事。夫子见母恶心必息。妃自登城告五百子说上因缘。如何今者欲造逆罪。若不信者皆应张口。妃出两乳有五百道乳汁。各注一口。应时信伏。因即和好各起慈心。两国交通永无征伐。
　　论。人胎生者如今世人。如文可解。
　　论。人湿生者至庵罗卫等　曼驮多者。此云我养。布杀陀王顶疱而生。颜貌端正。王抱入宫告谁能养。诸宫各言我能养也。故以标名。旧云顶生王者。此从生处立名非本号也。此王长大为金轮王能破修罗欲侵天帝释位　遮卢者。此云脾。邬波遮卢此云小脾。于我养王两髀之上各生一疱。疱生一子。从所生处故以为名。以小标别。亦为轮王　言鸽鬘者。昔有一王此名静授。于王腋下有胞生一女子名为鸽鬘。从腋下出如鸽出飞。王重如鬘故以名焉。或生已后鸽恒随逐。王重如鬘因以立名　庵罗卫者。是树名也。有一女子从此树生。庵罗卫者或从子生。或从花枝生也。正理论云。此四生人皆可得圣。得圣无受卵．湿二生。以圣皆欣殊胜智见。卵．湿生类性多愚痴(今详人卵．湿生不多愚痴。作金轮王．及能得圣。此从多分)。或诸卵生生皆再度。故飞禽等世号再生。圣怖多生故无受义。湿生多分众聚同生。圣怖杂居故亦不受(卵生可尔。其湿生人即不众聚。此从多分也)。
　　论。人化生者唯劫初人。如文可解。
　　论。傍生三种至揭路荼等。释傍生通四生也。
　　论。一切地狱至皆唯化生。此释地狱．及诸天趣．并中有也。
　　论。鬼趣唯通至虽尽而无饱。释鬼趣中唯二生也。
　　论。一切生中至而受胎生。问佛不取化生受胎生所以也。
　　论。见受胎生至专修正法。答也。答中有二。一为利益。二为止谤。此即前也　就中有三利益。一引亲眷令入正法。二为令知是轮王种。三为令所化生增上心。如文可解。
　　论。又若不尔至息诸疑谤。第二止谤。如文可解。
　　论。有余师说至即无所见。述异释也。
　　论。若人信佛至此不成释。论主破也。佛既有持愿通能久留身。何须胎生。正理论云。今谓此释其理必成。通所留身非佛功德。力。无畏等所依熏故。不能广大饶益世间。所以然者。是可留法通愿能留。一切化生如刹那法必无留义。谓诸有为刹那定灭。诸佛神力亦不能留。设欲久留即须别化。此所别化非佛功德力无畏等之所依熏。故于世间无大饶益。若不尔者。佛应化为如本身形受诸供养令无量众生天解脱。故我所禀毗婆沙师咸作是言。后身菩萨为利他故不受化生。此义极成不可倾动。化生何故死无遗形。由彼顿生故应顿灭。如戏水者出没亦然。毗婆沙师说。化生者造色多故死无遗形。大种多者死非顿灭。即由此义可以证知。一四大种生多造色　婆沙一百二十七云。问一四大种为但造一造色极微。为能造多。若但造一如何不成因四果一。因多果少理不应然。若能造多。即一四大种所造造色有多极微。云何展转非俱有因。对法者说有对造色展转相望无俱有因。许则便违对法宗义。答应作是说。一四大种但能造一所造色极微。问如何不成因四果一。因多果少理不应然。答果少因多理亦无失。世现见有如是类。故因四果一于理无违。有说造多。问若尔一四大种所造造色有多极微。云何展转非俱有因。答非一果故非俱有因。以俱有因法必同一果故。此不成因同犹豫故。评云如前说者好。今详。正理不以婆沙评家为正。若作俱舍师破。汝准此释违婆沙正义也。
　　论。因论生论至为充所食。难文可解。
　　论。以不知故至暂食何咎。答文可解。
　　论。于四生内至皆化生故。释化生多。如文可解　正理论有两说。一说同此论。一说湿生多。二说无评家。今详若兼中有即化生多。若说本有即湿生多。两说无违。
　　论。此中何法至非即名生。已下一颂。第七明中有也　于中有三。一明中有名体。二引理教证有中有。三义门分别。此第一也。
　　论曰至故名中有。此出体释名也　有自体起者。谓异熟五蕴前趣死后后趣生。前二趣中间故名中有。两趣中故名之为中。四有之中一有摄故名之为有。中即是有故名中有。
　　论。此身已起何不名生。问也。生之与起名异义同。既名为起。何不是生。
　　论。生谓当来至故不名生。答也。虽生与起名异义同。于四有中立生名者。谓于当来所应至处建立生名。非于余位。由斯中有名起非生。
　　论。何谓当来所应至处。问也。
　　论。所引异熟至所应至处。答也　论。有余部说至故无中有。大众部等计也。
　　论。此不应许至理教者何。已下第二有两颂广引理．教证有中有。
　　论曰至处必无间。引谷等为例破。现见。谷等相续转法从子至芽。乃至果实中间无断。故知。死．生二有中间亦无断也。
　　论。岂不现见至何妨续生。大众部引像为喻救也。
　　论。实有诸像至故不成喻。此即略以二理破也。一像有不成。二非等不成。
　　论。言像不成至无二并故。此无二并。总有四种。一镜像色别无二并。二两岸像色无二并。三影光处别无二并。四月像镜面无二并。
　　论。谓于一处至依异大故。此第一也。镜面．像色。别四大造体是对碍。如何一处二得并生。故知无像。
　　论。又陕水上至二色俱生。第二两岸互见分明。即是一处有二像色。曾无一处并见二色。故知无有实像一处并生。
　　论。又影与光至谓二并生。第三光．影相违未曾同处。现见镜中光像在于影中。故知光像无实。
　　论。或言一处至如何别见。第四也。若谓像色镜面同处。见镜中月如观井水。近远别见。
　　论。故知诸像于理实无。总结上也。
