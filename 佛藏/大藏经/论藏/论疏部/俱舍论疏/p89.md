<!-- { "loadSidebar": true } -->
　　论。故本论言至善无寻业。引文证也。本论言。颇有业感心受异熟非身受耶。曰有。谓善无寻业　无寻业者。是中间定已上感心受故。非不感受。唯感心受故非根本地乐受　问此中三受作论。根本地喜．乐受总名乐受。虽不感依身乐受感意乐受。岂违本论答。此中意说不感身受。明知。中间定业不感初定根本地果。上不感下故。若能感喜根。何为不感依身乐受。由此两师俱违本论。
　　论。又本论说至俱时熟故。此文证欲界中有顺三受业。唯欲界中有此三业同时受故。婆沙一百一十八云。颇有顺乐受等三业非前非后受异熟果耶。答有　此中。非前者。遮过去。非后者。遮未来。受异熟果者。谓三果同于一刹那顷受异熟果。依此立问。是以答。有　谓顺乐受业色者。此业能感人．天九处。除声。恶趣四处谓色．香．味．触。顺苦受业心．心所法者。此业能感苦受．及彼相应异熟。顺不苦不乐受业心不相应行者。此业能感人．天四类异熟。谓命根．众同分．得．生住老无常。恶趣二类异熟。谓得．生住老无常。又顺乐受业心不相应行者。此业能感人．天四类异熟。谓命根．众同分．得．生住老无常。恶趣二类异熟。谓得．生住老无常。顺苦受业色者。此业能感恶趣九处。除声。人天四处。谓色．香．味．触。顺不苦不乐受业心．心所法者。此业能感不苦不乐受及彼相应异熟。又顺乐受业心．心所者。此业能感乐受．及彼相应异熟。顺苦受业心不相应行者。此业能感恶趣四类异熟。谓命根．众同分．得．生住老无常。人天二类异熟。谓得．生住老无常。顺不苦不乐受业色者。此业能感人．天九处。除声。恶趣四处谓色．香．味．触　正理破云。此亦非证。以本论中说三界业如三受故。然非三界所系诸业可俱时受。此亦应然。而本论言有三界业俱时熟者。为欲试验于对法宗解．不解故。或于增上果说受异熟声。色．无色思资下异熟令其久住故作是言。顺三受业文亦容作此释。故彼所引非定证因　婆沙一百一十八云。颇有三界业非前非后受异熟果耶。答有乃至广说。此中道理应答言无。以异熟果界地断故。而言有者有何理耶。有说。此中以问非理是故随彼作非理答。何故须作非理问耶。欲试验他故　广引事云云　复有说者。依增上果为此问答。亦不违理。以三界业容有一时受此果故　广引事云云。又云　由此道理今于此中依增上果作此问．答。亦不违理。以增上果一切界地无隔断故　(已上)若作俱舍师救云。准婆沙第二十解傍生．鬼趣异熟因中云。心．心所法者乐．喜．舍受。及相应法。准此论文。故知。许欲界有顺舍受业。三业同时受者。亦得是异熟果。非唯作增上果。及非定是为试验他故作非理问答。
　　论。此业为善不善耶。问也。
　　论。是善而劣。答也　问上地舍受胜善能感。何故三定已下舍受劣善所感耶　答胜．劣有二。一异地辨胜．劣。二当地异受辨胜．劣。若同地有三受。乐胜。舍受劣。下乐上地舍。舍胜。乐是劣。如欲界分三受。乐胜。舍是劣。欲乐对初舍。舍胜。欲乐劣。婆沙一百一十五云。问何故舍根唯善业感非不善耶。答舍根行相渐细寂静。智者所乐故善业感。诸不善业性是粗动故。不能感舍受异熟。
　　论。若尔便与至名为善业。难也。
　　论。应知彼据多分为言。释也。理实善至三。有顺二受业。多分顺乐受故。言善至三名顺乐受业也。
　　论。此业与受至顺乐受等。难也。意业通与三受相应。而体是思非是受性。身．语二业以色为体。既与受殊。如何说名顺受之业。
　　论。业与乐受至利益乐受。此第一通难也。业之与受体性虽殊。而能为因引乐受生故名为顺受。资助令生名为利益。
　　论。或复此业是乐所受。第二释也。业与果力。受是其果。领业功能名乐所受。
　　论。彼乐如何能受于业。征也。业是思等。受领随触。如何说乐能受于业。
　　论。乐是此业异熟果故。第一释也。即是果受于因名之为受。
　　论。或复彼乐至乐异熟故。第二释也。前释因与果故果受于因。后释果为因取名为所受。
　　论。如顺浴散至应知亦尔。喻显可知。
　　论。总说顺受至顺乐受等。已下释第三行颂。如文可解。
　　论。如是三业至其相云何。自下第四明四业也　于中有六。一明四种果业。二明四业差别。三明中有造业。四明定受果相。五明现法果业。六明业即受果　此一行颂明四果业。上两句分业为四。下两句叙异说。也。
　　论曰至立不定名。总分三业为二谓定．不定。
　　论。定复有三至总成四种。开二为四。此中所明不定者。非三时定受总名不定。
　　论。或有欲令至合成五种。述异说也。此师分不定业为二。谓于异熟有定．不定。合为五业。于异熟定．不定者。一此业虽定三时。受不定故名不定业。然随于一时定受异熟。二此业非唯三时不定。受异熟果亦不定也。
　　论。顺现法受至后次第熟。释三时定业也。后次第受业虽有多生。总合为一。
　　论。有余师说至异熟果少。述经部异说。此师意说。业力强故于现生受。现业既强如何唯感现生促果。
　　论。毗婆沙师至麦方结实。有部不许此师义也。
　　论。譬喻者说至亦有二种。此师说。现等四业各分为二。故成四句。合为八业。五业家唯分不定为二种。一异熟决定。二异熟不决定。业相难知。今应广引毗婆沙文。婆沙云。问诸顺现法受业定于现法受耶。顺生．顺后为问亦尔。譬喻者说。此不决定。以一切业此可转故。乃至无间业亦可令转。问若尔何故说名顺现法受业等耶。彼作是说。诸顺现法受业不定于现法中受异熟果。若受者定于现法非余。故名顺现法受业。顺生．顺后所说亦尔　准此师。受时不定名不定业　阿毗达摩诸论师言。诸顺现法受业。决定顺于现法中受故。名顺现法受业。顺生．顺后所说亦尔。是故若问。何故名顺现法受业乃至顺后次受业。应以此答。复有余师说五种业。谓现．生．后唯各一种。顺不定受业中复有二种。一异熟决定。二异熟不决定。四种业中异熟决定业此不可转。顺不定受业中。异熟不决定业。此业可转　复有余师说八种业。谓顺现法受业有二种。一异熟决定。二异熟不决定。顺次生受业．顺后次受．顺不定受业。亦各有二。一异熟决定。二异熟不决定。是谓八业。于中诸异熟定业此不可转。诸异熟不定业皆可转。为转此故受持禁戒等。是故此中应作四句。
　　论。于此所说业差别中。已下两颂第二明四业差别。
　　论曰至四业相故。论主评取四业为正。此中唯显时定．不定。释经所说四业相故。故知时定即是顺现等三。不定即是第四不定业也　正理云。此中唯显顺乐等业于现等时有定．不定。释经所说顺现受等四业相殊。故定业中分为三种。并不定业合而为四。是说为善。理必无有异熟不定时分定业。时定唯是异熟定中位差别故。非离异熟别有时体。如何时定非异熟耶。此中但依异熟定业得果位差别立顺现等故。若谓有业于时定者。谓熟必在此时非余。若越此时毕竟不受。故于时定非于异熟。此于异熟亦应决定。义相似故。相似者何。谓如于时有或非理。而名时分定如是于熟有或非理。应名异熟定　或复应许二俱不定。是故若业于时分定。彼于异熟亦应决定。若于异熟名不定者。彼于时分亦应不定。由此理故定无八业。以于诸业中有不定义者。应总立一顺不定受。所以者何。义相似故。谓如熟定。时不定业。时不定故既共许为顺不定受。如是时定熟不定业。熟不定故何不许为顺不定受。故譬喻者于此义中安立八业极为杂乱　准上论文。五业亦非正义　又云　譬喻者说。顺现受业等。于余生中亦得受异熟。然随初熟位立顺现等名。非但如名招尔所果。谓彼意说。诸所造业若从此生即能为因与异熟果者名顺现法受。若从次生方能为因与异熟者名顺次生受。若越次生从第三生方与异熟者名顺后次受。何缘彼作如是说耶。勿强力业异熟少故。彼执非善。所以者何。彼业先时已生异熟。中间间断异熟复生。理必不然。如种芽故。若谓无间而生后身。应无死生业无异故。或身无异应数死生。又一业招二．三生等。是诸果相为异。为同。相若异者。应如别业所感相续非一业果。或一业果。其相应同。应说何缘前．后相别。若谓满业助力使然。应唯一生前后有别。现见。引业所引一生。虽有众多满业果异。而引业一。但名一生。此亦应然。无别因故。相若同者。应是一生非一生中前．后相等。而可见有前．后生殊。此亦应然。一业果故(云云多破略而不录)　又云　勿强力业异熟果少。此亦非证。所以者何。非要果多业名强力。顺现受业名强力者。能速得果故立此名。又若执业要感多果方得名强。则感轮王异熟果业。望感佛业。应说名强。感多果故。若感佛业妙故名强。是则名强业有多种。以业强理有多品故。谓或有业果近名强。或由果多。或由果妙。然顺现受果近故名强。宁以强名证感多果　又云　又譬喻者说。一切业乃至无间皆悉可转。若无间业不可转者。应无有能越第一有　乃至　此亦但是虚妄僻执。以无间业异熟分位二俱决定有顶不然。故所引例无能证力。若有顶业皆不可转。起彼定者应定招生。是则无容起彼定已证无学果。及般涅槃。若一切业皆可转者。世尊不应说有定业。
　　论。颇有四业至俱时究竟。此明四业容俱造也。
　　论。几业能引至先业引故。明现不能引众同分。婆沙一百一十四云。问几业能引众同分。几能满耶。或有说者。二能引众同分亦能满。谓顺次生受业。顺后次受业。二能满众同分不能引。谓顺现法受业。顺不定受业。复有说者三能引众同分。亦能满。谓除顺现法受。一能满众同分不能引。谓顺现法受。复有欲令顺法现受业亦能引众同分。若作是说。此四种业皆能引众同分满众同分。此论同婆沙第二说　有人。以此论文证唯同分是引果者非。此中问业几能引众同分。不言几业招引果。非为定证。正理等云。几是引果。谓命根．众同分。此文为定。如异熟因中引文。
　　论。何界何趣至皆容造四。释造处也。
　　论。总开如是至余皆得造。释差别也。
　　论。不退姓名坚至可造余二。释凡．圣不退造业异也。
　　论。异生不退至一切处无遮。重释异生不造生圣不造生．后所以也。
　　论。然诸圣者至如后当辨。释得果位利钝同不造生．后也。圣人已离欲染得阿那含果。离有顶染得阿罗汉果退不经生。纵是退性不造生．后。
