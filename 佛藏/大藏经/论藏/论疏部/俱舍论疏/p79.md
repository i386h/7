<!-- { "loadSidebar": true } -->
　　正理破云。彼释不然。应正见等同此释故。谓正见等亦应可为如是计度。虽在道位无正见等。而得如斯意乐依正故。出观后由前势力起正见等耶见等无。以于因中立果名故。可具安立八圣道支。然非观中无正见等。若无正见等。道亦应无故。由如是理对法诸师应作是例。如正见等正在道时实有自体。亦应实有正语．业．命诸无漏戒。
　　论。有余师言至故名无漏。述经部异师释。
　　论。非一切处至此亦应然。异师引例释也。此师意说。由圣道力便能获得决定不作三耶名正语等。无别体性。此定不作依无漏道故名无漏。非别有法。如八世法不得衣等。此之不得无别体性。
　　论。别解脱律仪至别解脱律仪。破第七证。此亦准前由意乐力。谓由思愿力先立要期能定遮防身．语恶业。由斯故立别解脱律仪。准此意乐即是思愿。
　　论。若起异缘心至忆便止故。通有部难。
　　论。戒为堤塘至由心受持。破第八证。由心受持力遮防破戒恶法不生。非别无表。
　　论。若由无表至而破戒者。反难有部。若由无表遮防恶戒由如堤塘。堤塘不断。如何失念而有破戒。
　　论。且止此等至是我所宗。止诤归宗。破已复宗。非是实取有部义也。
　　论。前说无表大种所造性。已下大文第二明能造大　于中有三。一表．无表大种同．异。二明造时同．异。三约地同．异。此即第一。
　　论曰至异大种生。答也。
　　论。所以者何。征也。
　　论。从一和合至不应理故。释也。
　　论。如表与大至为有差别。下第二明造时同．异。
　　论。一切所造色多与大种俱时而生(谓一切有对造色及作俱无表)。然现在未来亦有少分依过去者(作后无表)。
　　论。少分者何。问也。下半行颂。答也。
　　论曰至从过去大生。释颂文也。初一念是作俱无表。第二念已去是作后无表。作俱无表从现大生。后念无表从过大生。此虽云从过去大生。非是大种于过去世造现．未色。此是作俱大种住现在时。悬造未来诸念无表落过去世。现．未无表依之而起。
　　论。此为所依至手地为依。明无表色依有二种　一为所依。即是能造无表大种　二但为依。即是造身余色大种　前为转因。如手转轮　后为随转因如地为轮依　问表与无表大种不同。如前已释不劳重述　未知。作俱无表。与其后念作后无表。为同一大。为别大耶。又后念无表有多刹那。为同一大。为各别耶　有人释此三解不同。不评是非还同未解　第一解云。造后诸无表即用造初无表大种。乃至。故婆沙一百三十二云。若成就现世大种。彼现在所造色耶　答如是　设成就现所造色。彼现在大种耶　答如是　以非现在大种无果故。亦非现在所造色无因故　自解云。以非现在大种无果故。所以必成现所造色。亦非现所造色无因故必成就大种。以此故知。现无别大造未来无表　今详。引此论文为证不定。此论文据有对色说。不是无对色据。生因大种非是依因。依因非是造色义故。细粗之色非一因故。不可别有依因大故。既约造大后念无表现在成就之时。不成现造大种。能造大种现在成就之时。不成未来所造色故。如何引此论文。证初念无表与后无表同一大造。此释虽不违理。误引论文以为过也　第二释云。一具四大造初念无表。即于此时。别有一具四大造彼后念诸无表色。正理第二十解大种望所造色非俱有因中云。谓有成就所造色非四大种。或有成就能造大种非所造色。自解云。以此文证。有成就能造非所造色。故知亦有现在大种无现在所造色。悬造未来　今详。此释违其理．教及所引文。亦非成证。言违理者。何因后念无量刹那同一大造。初念无表有何别因异大造耶。论但自云细粗因别。而无有文现．未别因。言违教者。正理正解此文中云。谓欲界所系初念无表。与能生大种俱时而生(准此。即造初念无表大种所造无表俱时而生)。此大种生已能为一切未来自相续无表生因(准此。即是此前能生初念无表大种。能为一切未来自相续无表色生因。无表生因即是造义)。此与初刹那无表俱灭已第二念等无表生时。一切皆是前过去大所造。此过大种为后后念无表所依能引发故。与后后念无表俱起身中大种但能为依。此大种若无。无表不转故(准此。即是此前能生初念无表大种。更不说别有大种造未来色)　言引论文不成证者。正理论云。成就能造非所造者　此望未来所造色说　非成就一切所造。望法不同以为句数。如何引此以为证耶　第三解云。一具四大造初无表。即于此时复起众多大种。悬造未来无表。刹那刹那四大别造。自问答云。一期无表其数极多。如何现在一刹那身。容彼众多能造四大。然自解云。异熟虚疏相容无失　今详。此释违其教理。复无文证。言违教者。如前所引正理论文。言违理者。准俱舍师释刹那。云如有动物度一极微名一刹那。准此。日轮一日一夜周四天下。所度极微数无边故。即是刹那不可胜数。若依日夜三十须臾。刹那有六百四十余万。以日计月。以月计年。以年计劫。刹那刹那无量无边。一一刹那有七具四大。一一大种复有七微。即是于一刹那有二十八微。计其根色虚疏。尚不得容造一日一夜无表四大极微。如何得容百年八万岁等　无文证者。凡所立义须引教．理。既违教无文。何成释义　虽释此义三解不同。不评是非何殊不解　今详教理。造初念无表。与后念无表同一大造。理教分明。不可违拒。如前所述。此论以转因声同造因也。转之言起。此色因过去能造大起故是转因。依现身大种故。故是随转因。如轮转时因手而转。亦依地转　婆沙一百三十三云。有色现在非现在大种所造。谓现在大种若色现在过去大种所造。此复云何。谓现在表所起无表过去大种所造。所以如前说。问此无表色亦有现在所依大种。何故不说耶答彼是转依非造依故。此无表色有二种依。一是转依。谓现在大种由彼力转故。二是造依。谓过去大种由彼力造故。此中但说造依不说转依。是故不说能造五因。皆过去故(解云。婆沙与此论及正理。名虽少异其义同也)。
　　论。何地身．语业何地大所造。自此已下。第三约地明造同．异。
　　论曰至大种所造。此释有漏自地依也。有漏之色系自地故。还用自地大种所造。亦由自地有大种故。不用他地大种所造　问身在下地起上定时。用下地身中上地大造。上地多色其四大种为在何处　答婆沙一百三十四云。问若生欲界色界大种现在前时。何处现前　有说眉间　有说鼻端　有说心边　有说脐边　有说足指　有作是说。随先加行安心处所是处现前　有余师说。欲界大种粗。色界大种细。细入粗隙如油入沙。然根本静虑现在前时。色界大种遍身内起若近分定现在前时。色界大种唯心边起　有说。近分定现在前色界大种亦遍身起。然长养身不如根本。如有二人俱诣池浴。一在池侧掬水浴身。一入池中浸身而洗。二人用水虽俱遍身。然长养身入池者胜　后解为胜。随定胜劣皆遍身故。
　　论。若身．语业至无漏生故。此释无漏随生处也。若无漏者依五地身。随生此地应起现前。即用此地四大所造　以无漏法不系界故。所以不用同地大造。必无大种是无漏故。无无漏大造无漏色　由所依力无漏生故。即用彼随身四大所造。
　　论。此表无表其类是何。已下两颂。大文第三明执受类别。
　　论曰至无变碍故。此释无表非执受也。
　　论。亦等流性至谓同类因生。释无表五类也　亦言。显彼兼有刹那。即是若法智忍俱时道共戒也。唯善．不善故非异熟生。无极微集故非所长养。同类因生故有等流性。与苦忍俱故故亦刹那。是有为法故故非实事。
　　论。此唯有情依内起故。释无表业是有情也。
　　论。于中欲界至大种所造。明散无表所依大种唯是等流性。同类因生故。非所长养。因等起心不能长养能生无表诸大种故。非是异熟因所生故非异熟。非无漏故非刹那。是有为故非实事　问此大种是谁等流果。正理论云。如是说者。从无始来定有能造无对造色已灭大种为同类因能生今时等流大种。造有表业大种亦应是无始来同类大种之等流果非从异类　又云　何缘定心所生无表。是无别异大种所生。散无表生依别异大　定生无表七支相望展转力生同一果故唯从一具四大种生。散此相违故依异大　问如不杀戒对多有情各一不杀。为同四大。为别四大　答同一大种。正理论云。虽对别异有情相续发多无贪所生无表。而但一具大种为因以所生果类无别故　疑曰。此多无贪所生无表非是一果。如何用同大造。
　　论。定生无表至无差别故。此释二种定生。并唯依定心所长养大种所生。以定心俱必有殊胜长养大种能作生因造定心俱所有无表。所以定俱无执受者。正理云。定心果故必无爱心执此大种以为现在内自体故。又此大种无有其余执受相故名无执受。
　　论。应知有表至散无表同。第二释表业也。若属身者是其身业。不属身者是其语业。身业与身合故有执受也。语业是声故无执受。既是业性。已表是情。无有非情是业性故。化人语等既无有得。故知非业。品类足云。诸表业是无执受者。多有是传家错耳。若不尔者。婆沙及诸论等即应合会释也　余义此与散无表同。谓有情数。及依等流．有受．别异四大种起。
　　论。表业生时至为不尔耶。自此已下问答分别。此即问也。
　　论。若尔何失。两关反问。各有何失。
　　论。若破坏者至二形量成。两关出过。如文可了。
　　论。有别新生至不破本身。此释两关难也。
　　论。若尔随依至如何遍生表。此重难也。
　　论。身有孔隙故得相容。答也。婆沙．正理更有一释。谓如染支体薄故不增　婆沙一百三十四云。问欲界身中先有间隙。色界大种来入中耶。答不尔。未来欲界身自有二种。一唯欲界大种。二色界大种杂。若时遇入色界定缘。彼唯欲界者便灭。色界杂者便生。故不可言先有间隙后来住中(解云。若未至现在不可说言有间隙也。若现在世名间隙。复不可言来入中也。若来入中即至后念。故在未来与下地色同时生也)。又婆沙一百二十二云。然表．无表依身而起　有依一分。如弹指．举足等。一分动转作善．恶业　有依具分。如礼佛．逐怨等。举身运动作善．恶业。此中随所依身极微数量。表业亦尔。如表数量。无表亦尔。
　　论。已辨业门至差别云何。自此已下一颂半。第四义门分别。
　　论曰至果仍续起。此释无表唯通善．不善也。无记不能发无表故。所以无表唯是善．恶。
