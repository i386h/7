<!-- { "loadSidebar": true } -->
　　论。若时菩萨至修习圆满。第三节也。婆沙一百七十七云。问此相异熟业经于几时修习圆满。答多分经百大劫。唯除释迦菩萨。以释迦菩萨极精进故超九大劫。但经九十一劫修习圆满。便得无上正等菩提。其事云何。如契经说。过去有佛号曰底砂。或曰补砂。彼佛有二菩萨弟子勤修梵行。一名释迦牟尼。二名梅怛俪药。尔时彼佛观二弟子谁先根熟。即如实知慈氏先熟。能寂后熟。复观二士所化有情谁根先熟。又如实知释迦所化应先根熟。知已即念。我今云何令彼机感相会遇耶。然令一人速熟则易。非令多人。作是念已便告释迦。吾欲游山汝可随去。尔时彼佛取尼师檀随路先往。既至山上入吠琉璃龛。敷尼师檀结跏趺坐。入火界定经七昼夜。受妙喜乐威光炽然。释迦须臾亦往山上。处处寻佛如犊求母。展转遇至彼龛室前。歘然见佛威仪端肃光明照曜。专诚恳发喜叹不堪于行。无间忘下一足瞻仰尊颜目不暂舍经七昼夜。以一伽陀赞彼佛曰。天．地．此界．多闻室。逝宫．天处．十方无。丈夫牛王大沙门。寻地．山．林遍无等。如是赞已便超九劫。于慈氏前得无上觉　问近佛地菩萨必于名．句．文身。得未曾得巧妙自在。应以别颂异门赞佛。何故经七昼夜。唯以一颂而赞佛耶　答菩萨尔时思愿胜故不重文颂。若改文颂则思愿不淳。复次菩萨尔时怖畏散乱。如颂差别心亦异故。云何而得一心流注。复次菩萨显已心无厌倦。能于一颂新新发起胜思愿故　问何故慈氏菩萨自根先熟。所化后熟。释迦菩萨则与此相违耶　答慈氏菩萨多自饶益少饶益他。释迦菩萨多饶益他少自饶益。是故皆与所化不并　解赞颂云　天地。总举。谓天上．地中　此界。谓此三千大千世界　多闻。谓毗沙门天宫。此即敬信名流十方故曰多闻　逝宫。谓梵王宫。以彼梵王计彼为常。佛为对治彼常计故。故名逝宫。逝宫无常义　又解逝宫所谓人宫。人宫速归磨灭故言逝宫　天处。谓除多闻室及逝宫所余天处　十方无。谓不但此三千大千世界中无。亦十方无　乃至丈夫牛王大沙门　我亦寻地．山．林遍无与我世尊等者　又解言。多闻室欲界天中举初天中一显余三天。及显上五天。即六欲天　宫色界天中举初一天。显余二天。及显已上诸天　天处。谓无色界天处。余同前解(应捡。已上是光释也)。
　　论。若时菩萨至修习圆满。第四节也。至金刚定是果满。尽智尔时生相在故。无生智等已除障故　婆沙一百七十八总有三说。第三评家云。如是说者。此等所说皆依一时一行增上说为圆满。如实义者。得尽智时此四波罗蜜多方得圆满。此论同婆沙第二师说　又正理云。住金刚喻定。齐此定慧波罗蜜多修习圆满。理应此位无间方圆。得尽智时此方满故　住金刚定即是得尽智时。复言此位无间方圆满。得尽智时此方满故。准此文意。应是已得名得。应捡抄释。若作此释。前说住金刚喻定。即是因位。
　　论。能到自所往至波罗蜜多。释六波罗蜜名。正理云。别别能到圆德彼岸故此六名波罗蜜多。
　　论。契经说有三福业事。已下明施．戒．修也。就中有二。一略。二广　此一行颂。略明三类之体性。下文自释。
　　论曰至非业非事。略释颂意。举十业道类释福业事也。十业道中十皆是道。思所托故。前七是业亦道。是业性故。思所托故　后三唯道。思所托故。非业性故　此中大同小异　善故名福。通身．语业．思．及相应法　思所托名事。即唯身．语　造作名业。谓身．语及思　准此道理。身．语通三。思唯业．福。思相应法唯得名福　修类中慈唯名福事。无嗔善根相应思所托故名之为事。体是善故名之为福。非思．及身语性不名为业。
　　论。且施类中至唯受福名。于施类中。论其施体。以身．语业及无贪相应思．及俱有为体　于中身．语二业。善故名福。作故名业。思所依门故名为事　彼等起思。善故名福。作故名业。非思所依托门故非事　思俱有法。善故名福。非作故非业。非思依托门故非事。
　　论。戒类既唯至具受福业事名。指戒释也。戒唯七支为体。善故名福。作故名业。思所托故名事。更无余句。
　　论。修类中慈至唯受福名。指修类中慈释。慈以无嗔善根为体。无嗔善根善故名福。此相应思以无嗔与乐为门转故亦名为事。非业性故不名为业　慈俱思戒唯名福业者。善故名福。作故名业。相应之思不依戒转。不名为事　言。余俱有法唯受福名者。非作故。非思所托故。慈等准此皆应思择。
　　论。或福业名至福加行故。述异说也　为成彼三起福加行者。谓为成施．戒．修。起身．语业加行名福业。即是作福之业。亦是根本非唯加行。如为杀生起杀加行。此于根本亦名加行。非唯前加行也。
　　论。有说至福业转故。此师唯取思为福业。不取身．语。第二师唯取身．语不取思也。初释通取思及身．语为福业也。
　　论。何法名施施招何果。此下第二广明施等　就中有三。一明布施。二明戒修。三明法施　就第一明布施中有九。一明施及果。二明施益差别。三明施果别因。四明施福最胜。五明施果无量。六明业轻重相。七明造作增长。八明施制多福。九明果由内心　此一行颂第一明施果也。
　　论曰至是真施体。此简施物。以身．语业及等起思为施体也。
　　论。或由怖畏至此具名施。此就舍有二种。一为怖畏等舍物与人。二为供养他。前不名施为供养饶益于他方名为施。
　　论。具名何谓至总立以施名。正出施体。谓正施时身．语二业。及无贪俱能起此聚总名为施。引颂可知　就颂中言刹那者。是同刹那也。谓无贪俱能起此聚同一刹那善蕴总名为施。非唯身．语。
　　论应知如是至财富为果。明施果也　当。谓生后果　现。谓现法果　理实当果亦通内身及解脱等。正理云。应知如是施类福业事。回向解脱亦得离系果。而且就近决定为言。且说能招大财富果。依何立此大财富名。以财妙广不可夺故。角胜等施。毒刺所伤。虽施而无大财富果。
　　论。言施类福者至准此应释。解类是体也。如叶类器以叶为体。草类舍以草为体。
　　论。为何所益而行施耶。已下半颂。第二明施益差别。
　　论曰至恭敬报恩。四句差别可知。
　　论。前已总明施招大富。已下。第三明施果别因。先总列三因。后别释三。此半颂总列三因。
　　论。且由施主差别云何。下一行颂。第二明施主别。
　　论曰至与果有异。明施主有德行施果多也。正理云。或有施主于因果中得决定信。或有施主于因果中心怀犹豫。或有施主率尔随欲。或有施主具净尸罗。或少亏违。或全无戒。或有施主于佛教法具足多闻。或有少闻。或无闻等。而行慧施由施主具信．戒．闻．等差别功德故名主异。由主异故施成差别。由施差别得果有异。
　　论。诸有施主至及火等坏。明四施别故四果异。
　　论。由所施财差别云何。下一颂。第二明财异。故得果别也　此中财者。是资生身财。非是集异门足第十六说七财也　七财者。一信。二戒。三惭。四愧。五闻。六舍。七惠。此圣财资法身也。非此所明。
　　论曰至妙色等果。略释因果相对。理实所施亦有于声。此中财施据衣食等。故说四境略不言声。非异熟故。衣等四境。成。食三境成故。又声非报。无相对故。略而不论。
　　论。谓所施财至皆有差别。别释也。色感好色。香感好名。味感众爱。触感自身。据一边而说。理实触亦得好．香．触也。然业果差别。唯佛能知。
　　论。由所施田差别云何。下半颂。第三明田别也。
　　论曰至施果有殊。总略释也。
　　论。由趣别者至受千倍果。别释趣犯戒人以是人趣故胜狗千倍。非为有德有苦。
　　论。由苦别者至不可取量。别释苦异。客．行．长病等田有苦故。施得福多　七有依者。一羁客。二行人。三病人。四侍病。五施园林。六常食。七随时施。
　　论。由恩别者至亿倍果等。别释恩．德别。如父．母．熊．鹿等恩。持戒人是德别。如本生经说。菩萨本生曾为一熊在深山中。尔时有人入山采薪。遇雪饥寒。熊将收养余命得存。天晴路通其人下山。遇见猎师。示彼熊处。共来加害分取肉时两手便堕。婆沙一百十四引经说　菩萨本生曾作鹿王。角白如雪。其毛九色。昔有一人。为水漂溺或出或没。鹿入河中救此人命。其人得活。王访此鹿。若有知处加以重赏。此人示处将欲杀时其人著癞。王问所由便不杀鹿。因乃发心。本生经说也。
　　论。于诸施福最胜者何。已下。第四半行颂明施最胜。
　　论曰至此为最胜。有三类。一离染施离染。能所德俱上故。二菩萨行施为利乐一切有情故。此由德及意乐故。三以庄严心施。为得涅槃最上义。此即初也。
　　论。若诸菩萨至亦为最胜。此第二也。
　　论。除此更有至亦为最胜。此第三也。
　　论。八施者何至而行慧施。列八名便释庄严心也。正理云为严心者。谓为引发信等圣财故行慧施。资助心者。谓欲灭除诸悭吝垢而行慧施。资瑜伽者。谓求定乐展转生因而行慧施。谓由施故便得无悔。展转乃至心一境性。得上义者。谓得涅槃。由初舍财。乃至展转一切生死皆能舍故。又行慧施是胜生因。依此能引发证涅槃法故。
　　论。随至施者至故不别释。逐难重释。
　　论。如契经说施预流向其果无量。已下一颂。第五明施果无量。
　　论曰至名最后生。明此五人虽非圣者。亦同圣得无量福。杂心第八云。施此五种人得大果。何以故。父母长育生身恩故。病者无所依怙。增悲心故。说法者增长法身故。示人善．恶故。近佛地者积集功德广摄众生故。
　　论。法师四田中是何田所摄。问。
　　论。是恩田摄。答。
　　论。所以者何。征。
　　论。为诸世间至便招无量果。释所以也。
　　论。欲知诸业轻重相者。已下一行颂。第六明由六因业轻重也。
　　论曰至如是如是。释六因也。
　　论。或有诸业至例此应思。明轻重相也。或有唯由后起成重。如盗佛得已供养后起即轻。得已销铸其罪即重根本。余文可解。
　　论。若有六因至非最轻重。明三结也。六上最重。六下最轻。随阙少．多。非极上．下。
　　论。如契经说有二种业。已下一颂。第七明造作增长业。由五因故业名增长。一由审思。二由圆满。三无对治。四有伴。五招异熟。
　　论曰至非率尔思作。释第一因。若全不思。及率尔思。但名造作不名增长。若审思造者。名为增长。
