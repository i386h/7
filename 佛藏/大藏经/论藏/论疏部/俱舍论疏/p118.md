<!-- { "loadSidebar": true } -->
　　论。然世尊言至作如是说。引经证也。佛说一切皆是苦者。依行．坏二苦门说。苦受有二。谓苦苦．行苦。乐受有行．坏二义。舍受唯有行义。若依行苦门观三受皆苦。依坏苦门乐受亦苦　观受自相苦受是苦。余二非苦　佛自释言。我依诸行皆是无常。及诸有为皆是变坏。密作是说。诸所有受无非是苦。故知以行苦门密说为苦。此经不依苦苦而作是说。
　　论。若由自相至实有三受。此论主引经难大众部也。庆喜既言。余经说有三受不言密意。故知说三受经非密意也。庆喜既言。依何密意此经复言诸所有受无非是苦。故知说诸受苦经是密意也。
　　论。世尊既言至非真了义。前举问证。后举答证。说诸受苦。非了义也。
　　论。又契经言至变坏法故。通第二经。经言以苦观乐受者。乐受有二。一自相门。是可爱故是乐性。二依异门。无常．变坏是苦性。佛令异门观为苦故。非自相门观为苦也。
　　论。然观乐时至观乐为苦。释伏难也。若自相是乐。异门是苦。何故世尊教观异门。不观自相。答云。若观自相增贪等故。观异门时能得解脱。故令观苦不令观乐。
　　论。如何知此自相是乐。大众部问。
　　论。如有颂言至故说受皆苦。引颂异门说乐为苦。举颂答也。
　　论。又契经言至此别意说。通第三经。
　　论。以诸世间至无实理成。释别意说所以。以诸世间乐少苦多。而谓总乐故名为颠倒。非全无乐而谓为乐成颠倒也。诸有亦以乐少苦多一向谓乐。名颠倒也。
　　论。若受自相至有何胜利。论主反难大众部师。一切诸受自相是乐说皆是苦。为欲除贪。一切诸受自相是苦。佛说为乐有何胜利。
　　论。若谓世尊至乃至广说。论主牒救破也。世尊说受皆苦言我密意。于观五受说如实言。故知皆苦是异门。五受是自性。非是随俗说。引二经证。如文可解。
　　论。又佛如何至分别说三反问也。苦受是一。如何法同因分别说三。
　　论。若谓世间至上等乐觉。论主纵计破。若谓世间于下苦起乐觉。上苦谓苦。中苦谓舍。随彼说者。乐亦三品不同。应于下苦起上乐觉。中苦起中乐。上苦起下乐觉。
　　论。又受殊胜至征问亦尔第二苦不成过。受胜境时有何下苦于中起乐。若受胜境时有下苦者。如是受境已灭未生。既于尔时无有下苦。即应乐觉转更增胜。尔时上等众苦都无有故。
　　论。又下品受至如何应理。第三颠倒过也。三受之中分明猛利。唯苦．乐二。舍受闇昧。若下品苦现在前时。许是乐受即是分明。中品苦受现在前时。许是舍受即是闇昧。下受分明。中受闇昧。其义颠倒故成过也。正理论云。执下分明。中翻闇昧谁有智者能忍此执。
　　论。又下三定至乐等三受。此第四违因．果过也。正理云。又定渐胜执苦渐增。于非理中谁过于此。
　　论。故不应依至乐等三受。总结非也。
　　论。又契经说至少分实乐。第五违经过。如文可解。
　　论。如是且辨至为证不成。结破引教不成证。
　　论。所立理言亦不成证。次破理也。
　　论。且以诸乐因至非不决定。破乐因不定。谓观所依身分位差别。外境方为乐因。或唯苦因。非唯外境。如所依患冷暖为乐因。所依患热冷为乐因。翻此苦因。苦．乐之因非唯外境。亦依身分为苦．乐因。分位决定因亦定也。
　　论。如世间火至决定理成。举喻显也。如文可解。
　　论。又三静虑中至能生苦故。破苦因不定也。或下三定皆有乐受无其苦受。三定之中生乐之因。岂不决定。
　　论。又彼所说至起于乐觉。破治苦生乐。受胜境时不治苦故。应无乐觉。
　　论。设许尔时至生极乐觉。此纵破也。
　　论。又静虑乐至准前应说。此破上地无苦治也。
　　论。又彼所说至应知亦尔。此破易脱生乐因。于初易肩分位之时有实乐生。若异此者。初易之后应渐乐增。以前重苦后渐微故　易脱威仪生于乐者。亦准此释。
　　论。若先无苦至生于苦觉。大众部难。若初易肩时无有苦者。因何于后时中匆生苦觉。
　　论。由身变易至实有理成。答也。如酒随其时分生甘．酢味。岂酒甘．酢于先已有。
　　论。由．此定知至如应名苦。已上总结苦谛体也。
　　论。即苦行体亦名集谛。依有部宗出集谛体也。自此已下别释集谛。
　　论。此说必定至爱为集故。经部师引经难也。
　　论。经就胜故至亦是集谛。有部通经。
　　论。如是理趣由何证知。经部征也。
　　论。余契经中至名补特伽罗。有部引经证。非唯取爱为集谛。兼业．无明为集谛故。故知说爱就胜而说。
　　论。又契经说至说有取识。释五种子。有二释　第一释云。一根。二茎。三枝。四节。五子。喻有取识　第二释云。五种子者。谓五趣种子　说有取识。取是烦恼。有烦恼识为五趣因名有取识　既契经中不言喻说。后释为正。此证经中非唯说爱。
　　论。又彼经说至说四识住。即彼经说置地界中。此即别名说四识住。彼五种子置地界中。喻五取识四识住也。此即烦恼．及识四蕴取识为因。非唯是爱。
　　论。故经所说是密意言。契经中说爱为集谛。即是从强密意言也。
　　论。阿毗达磨依法相说。依法相说即苦行法因义是集。即是一切有漏诸行名为集谛。
　　论。然经中说至及彼因因。会彼两经说不同也　爱为因故者。偏说起因　业．爱．无明者。具说三因。业为生因。爱为起因。无明为因因。爱为业因。无明与爱能为因故。故曰因因。
　　论。云何知尔。问也。
　　论。业为生因至经所说故。答也。
　　论。又彼经中至有绪故者。此是大因缘法门经　言后行者。是行支等　等者。等取后十支。皆次第说　有因有缘及有绪者。即是前支为因。为缘．及绪也。婆沙二十三云。如大因缘法门经说。佛告阿难老死有如是因。有如是缘。有如是绪　乃至广说。婆沙从后说。此论从前说。
　　论。为别建立至及四识住。有取识如种子。四识住如田。
　　论。故非唯爱为集谛体。有部结也。
　　论。何法名生何法名起。经部问。
　　论。界趣生等至应知亦尔。答。界．趣等异。品类不同。由业差别出现名生。爱但令起非差别因。论举喻显。如文可知。
　　论。爱为起因何理为证。经部问也。
　　论。离爱后有至定随爱故。有部第一指事答也。
　　论。又由爱故至驰趣后有。此即第二引例释也。
　　论。又取后身至如我爱者。此即第三以胜释也。
　　论。由此理证爱为起因。此总结也。
　　论。如是世尊说谛有四。已下一颂。第二明二谛也。
　　论曰至衣等亦尔。就瓶．衣明世俗谛。破显非实也。
　　论。又若有物至火等亦尔。此以慧析显非实也。
　　论。即于此物至名世俗谛。此释非实而名谛也。就世俗理实有非虚名世俗谛。
　　论。若物异此至名胜义谛。明胜义谛相。
　　论。如色等物至受等亦然。指事释也。
　　论。此真实有至名胜义谛。释名胜义谛所以。
　　论。先轨范师至名世俗谛。述经部中异师释。此师意说。正智取境不颠倒故名胜义谛。非正智取境非实名世俗谛。
　　论。已辨诸谛应说云何。已下。当品大丈第三就位辨人。文中有三。一明圣道加行。二就三道辨人。三明诸道差别　就明圣道加行中。一总标加行门。二明净身．器。三广明七加行。此下一行颂总标加行。正理论云。求见圣谛初业地中所习行仪极为繁广。欲遍解者当于众圣所集观行诸论中求。以要言之。初修行者应于解脱具深意乐观涅槃德背生死过。先应方便亲近善友。善友能为众行本故。具闻等力得善友名。譬如良医　乃至广说。
　　论曰至起修所成慧。述次第也。先须发心将趣见谛。第二安住清净尸罗。第三求顺见谛闻。第四思惟。第五习定。即是先住于戒。后修三慧。
　　论。此中三慧差别云何。问三慧相。
　　论。毗婆沙师至三慧亦尔。引婆沙答。闻慧缘名。思慧名．义。修慧唯义。引喻可知。
　　论。有言若尔至闻修所成。破婆沙释。准论有言。即是论主引别师破。
　　论。今详三相至名修所成。此是论主立三相。谓依闻。依思。依修所生三慧别也。
　　论。说所成言至食草所成。释所成名。因闻所成者。是其因义也。如人命因食。牛因草等　正理论云。此三慧相差别云何。谓如次缘名俱义境。理实三慧于成满时。一切皆唯缘义为境　加行位时闻缘名。思缘名．义。修缘义也。婆沙四十二评曰应作是说。三慧皆通十六行相及余行相。然闻．思所成慧。自力故无未来修。他力故有未来修。修所成慧。自力故有未来修。三慧皆通四念住。思所成慧二根相应。谓喜．及舍。
　　论。诸有欲于修精勤学者。此下三行颂。第二明净身．器。
　　论曰至三住四圣种列三因名也。
　　论。身远离者至由喜足少欲。释初因也　离相杂住者。谓杂恶友也。此离相杂住。及离不善寻二。易可得成。由喜足少欲。正理论云。此二由何易可成者。由于衣等。喜足少欲。诸有多求资生具者。昼狎恶朋侣。夜起恶寻思。由此无容令心得定。
　　论。言喜足者至无大欲。释次因也　无不喜足者。谓所得多．少粗之与妙无不喜足　无大欲者。谓不求多。不求妙也。
　　论。所无二种差别云何。问。无不喜足及无大欲。所无二种差别云何。
　　论。对法诸师至名大欲。此述对法诸师释。正理论释云。谓于已得妙多衣等恨不得此倍妙。倍多。即于此中显等倍胜更欣欲故名不喜足。若于未得妙多衣等希求得故名大欲。诸所有物足能治苦。若更多求便越善品。是此中义如契经言。随有所得身安乐者。令心易定及能说法故有希求治苦物者。是为助道。非为过失。
　　论。岂不更求至便应不成。此破对法诸师释也。岂不更求名不喜足。与大欲应无差别。以此俱缘未得境故。
　　论。是故此中至应知差别。论主自为无过释。于已得不妙．不多不生欢喜知足心故名不喜足。于未得衣服等事。求妙。求多。名为大欲。此境别心异。非是同也。
　　论。喜足少欲至欲贪为性。此明能治。及明所治。界系体性广狭不同。故正理论云。谓欲界系善心相应喜足．少欲。是欲界系。二界无漏例此应说。所治二种唯欲界系。以何证知。色．无色界亦有能治喜足．少欲。以现见有生在欲界从色．无色等引起时。所治二种现行远故。能治二种现行增故。
