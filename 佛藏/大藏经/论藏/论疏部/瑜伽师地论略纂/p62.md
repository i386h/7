<!-- { "loadSidebar": true } -->
　　论解应施不应施中。云若诸菩萨于所行施意乐清净乃至不应弃舍正现在前利众生事而施身分者。此中谓菩萨先来。意乐清净。不吝己身。于现前中。有利众生事。设有来求菩萨支节。不应施与。以现前利益多故。舍时利益少故。随多利益事行。若心退转。自生念言。此应可与不与。心生悭吝惜己身故。为破吝故。须舍身分。先心已清净。不吝己身。现前复利益事多。不应施身分。是此中意。
　　论云若有来求罩罗罝弶者。罩罗取鱼之物。罝是网鹿之具。弶者取兔雉等用也。
　　论解不合父母师长中。云任所屠害棰缚货卖者。随顺父母以知恩故。任彼屠害　尚自不敢窃怀施心何况显然施来求者者。此总结上。不得施父母等有心。尚自不怀。何况显然。而用布施。
　　论云又诸菩萨若作国王灌顶自在。乃至而告彼曰如我恩化汝亦宜然者。谓不合以诸百姓等妻子眷属。夺取布施。唯持村邑州土。或全或分。而布施时。其百姓妻子等。在中总得布施。虽得布施。仍告彼云。如我恩化。敬崇佛法。汝亦应然。
　　论云又不告曰不令觉知如弃舍法施糜饭等。乃至不合仪施菩萨不为者。谓如有人先不食葱。不自他心知。如布施之法。而与之葱。菩萨不为乃至广说。非直此葱不施于彼。亦不以此置金银器。不合仪式诸事业等。而施于彼。是此中意也。又如撩掷法。而施糜饭。不敬于彼。菩萨不为。不正威仪而施于彼。菩萨不为。
　　论云又诸菩萨应时而施不以非时者。谓饥食施食不施衣等。热时施冷不施火等　自他清净非不清净者。谓不见授者受者　合仪而施不以非仪。谓不施彼刀毒酒等。无乱心施。其义可知。
　　论云又诸菩萨于一切施谓财施法施无畏施惠施者。解两施讫。下结文。法师云。若异门。体相。释名。此是法义无碍解。能诠。所诠。多异门分别等故。若因果差别。是辨说无碍解。辨说因果故。又若准下结文。但云由财施故由法施故。此结上二门。由无碍解故。不言是何无碍。何故不言四无碍法摄。今释之云。谓于前财施。法施。无畏施中。所有异门。是法无碍。谓诸教法多以异门。分别法相。若体相即义无碍。所诠之义多约实体。体言相。若释名。谓训词无碍。释诸名字故。若因果差别。是辨说无碍。已能辨说诸因果事故。即四无碍。皆在此中。以于财等施上。有此无碍。如实了知而行惠施。是名巧慧。又四无碍解中一一。皆有异门体相。乃至因果等。未必别配之。此大义。
　　论下结文中。云总略义者由有财无财财施所施故者。即结卷初乃至如是生生必定获得无尽财宝　由法施故者。次结又诸菩萨终不口授求过外道所有正法。乃至我定当于此经等法不自在故不施于我当知是名菩萨巧慧而行惠施。由无碍解施故者。次结又诸菩萨于一切施谓法施财施法施无畏施。若异门等。乃至结文。菩萨巧慧而行惠施。由胜意乐施故结上四无量门。由施障对治智故者。即结四障四对治智。由增上意乐胜解施故者。即结次前空运心施。无有财宝。唯胜解其心故。
　　难行施中。云或长时串习者。如一经卷等。是菩萨长时串习。此利益多。不可施如前说。如财等是串习所得。又正串习具能施是经。或有上品恩者。谓有上品恩人未与。今将施之。
　　论云云何菩萨此世他世乐施当知此施略有九种。何者言九种。且如旧远师释云。财法无畏等各有三。财中三者。上妙为一。清净为二。如法为三。上妙即末尼等上妙物也。清净谓非劫盗得。如法者谓如法财。非刀酒等。其无畏法施等各三者。可知　又有人云。初其财施法施无畏施者。此辨三种体。于此三上。分出六用。财施有二用。谓悭吝垢。积藏垢。无畏施有三明三畏。法施合为一　问曰此中何故余处。法施为初。方明无畏。今此无畏施居先。法施为后。义曰下论云。谓财施无畏。能令众生此世安乐。此二俱现乐故。所以邻次财施。先明无畏施。法施居后。为利后世所以后明。
　　
　　第四十卷　　初持瑜伽处戒品第十之一

　　戒品者前明施品以除外悭。今次持戒以防内垢。广辨戒行故云戒品。即防非之异名。清凉之殊称。不可双举。目之戒品。
　　论解饶益有情戒。云略有十一种相。谓诸菩萨于诸有情能引义利等。有十一又字。即为十一相。若依旧地持。即于此初中分为二。
　　谓于诸有情能引义利彼彼事业与作助伴。是一　于诸有情随所生起。乃至亦作助伴。为第二。彼有别言第一第二等二字。今此论以同法是助伴故。故为一。此文为正。此论第四第五二门。彼合为第五故。有此开合不同。
　　论解住别解脱律仪戒中第五。云由此因缘则能拘捡习拘捡故渐能如昔等。此文意可知。言拘捡者。即拘捡其心。令不起恶散乱。如人作拘捡时。不生纵逸等。
　　论第七解常察己过不伺他非中。云诸有情所无损害心无嗔恚心菩萨于彼由怀上品法大悲故等者。旧论云由怀上品法心悲心　远师云。法心者是慧。以慧知彼是法数故。无人可嗔。悲心者悲心救彼。恐当受苦　今又解云。法大悲者。由怀上品法。可起大悲。意取悲救众生。不论法也　又论解菩萨五支中第四先时所作不放逸行。云若于后时当所违犯发起猛利自誓欲乐等。乃至结文。云先时所作不放逸行者。此中意。谓如有一。前身于未来所有犯处。自誓不犯。于所应行法。誓行之。以过去发愿。后身所有善法。皆行之。恶皆息之。是此中意。
　　论云菩萨成熟如是十支名住律仪戒善护律戒等者。此下有十又字。即名十支。结前十支广明义　言不顾恋过去诸欲者。谓结前出家已舍轮王位。所舍王位。是过去故。故此不顾过去欲　第四又乐远离不生喜足。结前文。前文有二。以此二句寻义配之。准第十配之。第五亦尔　第七又性柔和。当结前又诸菩萨住仪戒当察己过不伺他非。乃至饶益有情心等者。以起悲心怜愍犯戒诸有情故。不说他非。不论己是。性柔和故。故如此也　第九又不放逸。结前五种不放逸行　第十又能具足轨则净命。结前覆藏自善发露己恶等。此中有二。一具足轨则。二具足净命。具足轨则者。结前发露己恶覆藏自善等。乃至威仪寂静。具足净命者。结前离矫诈等一切能起邪命之法。矫诈得财。是不净命财。今离此矫诈。名具足净命。
　　论解安住摄善法戒中。菩萨由此十种相故名住摄善法戒以下。文次配上文。上之五度依文次配。于智度中别开为五处。五处者谓知善果胜利第一。谓即证得菩提时。所有相好一切功德等　了知善因。是第二。谓六度行等　了知善因果倒与不倒。第三。谓即作常乐我净解。是倒因果。若作苦无常等。是不倒因果　了知善法障。第四。谓了知六度之障。谓悭等六弊　了知善果胜利。寻求善因。于因果中。知倒不倒。不计为净等。了知善障等。而能速疾离之。并第五。若依远师云。此之第三。知善因果倒与不倒为二。是七倒二。知是非倒。四又字中分五处　是诸菩萨能于善果下。覆解前五处。今义不然　是诸菩萨下末文。云了知摄善法障为摄善故速能远离。释前何文。若释前第五了知摄善法障者。前但言知障。不言远离。今言远离。前第五。岂不相违。今分是诸菩萨下。为第五。以远离障与知障别也　问曰若取远离障。为第五。与前知善因何异。义曰别知善因。知六度等。是因未能除障。今第五除障故有别也。汝若以知障除障。不得为二者。知倒非倒。应不得为二。汝既不成。我义须立。知倒与善障何异。义曰别倒。谓四倒障谓六弊。故有别也　问曰何故前问三聚戒文亦问曰。住律仪戒。欲随律仪戒等。前结诸律仪戒。即双牒二法。谓住律仪戒。善护律仪戒。今解摄善法戒。及下饶益有情戒。不结第二门但结住摄善法戒等。有何意也。义曰准结文。以前例后律仪戒中。双结讫例后二应知故不说。更有余释。其解别解脱律仪中。初生起文中。但有住别解脱律仪戒言。无善护别解脱戒言。下结文即双结。兼有善护之言。其第三解饶益有情戒中。初生起但有住之一言。无第二善修摄善法戒之言。其结文中。即二种俱结。其第二摄善法戒。生起唯有住言。其结文中。云名住摄善法戒速能摄善一切种相。速能摄善一切种相之言者。意即结善修摄善法戒之言也。以理准别解脱戒。即生起及结。具足有二。其摄善饶生。互有准例。摄善具二结无生起。生起但一。饶生即有二生起。有二结。准中问同。故文不足　又释前门但只二门。谓住律仪。而能善护。此但一义。非有二门也。下饶生摄善。准亦一门。故下解中。生起及结。亦只一种。无劳烦解。
