<!-- { "loadSidebar": true } -->
　　由此色等至等无间缘者。明色非等无间。谓前念但有欲界色。或无间生欲界．色界二无表色。此据入有漏定得别解脱戒。或无间生欲界．无漏二无表色。此据入无漏定得别解脱戒。以色杂乱故非等无间缘。若依婆沙。更说有色界色。不系色俱生。婆沙通依余色说。此论唯据无表说。必无定．道无表俱生。又身生在欲界作色界化已。入无漏定。亦有三色一时俱现。诸论不说。且据一相明色杂乱。
　　尊者世友至等无间缘者。此约同时长养色非等。故色不立等无间缘。
　　大德复言至多所荫映者。此约前后色不等非等无间缘。
　　岂不心所至三摩地等者。问。岂不心所三性相生。有寻伺等相生。前后多少亦有非等。
　　此于异类至无非等过者。答。异类相望实有多少。同类相望即无非等。
　　岂唯自类至等无间缘者。问。
　　不尔者。答。
　　云何者。征。
　　前心品法至以说等义者。释。前心品法。总为后品同类．异类等无间缘。非唯自类。前文通释且于受等自体类中。前后相望。无少生多无多生少。以说等义。
　　唯执同类至为缘故起者。此述相似沙门义。唯同类相生为等无间缘。彼说非善至而得生故者。论主破。夫心．心所具四缘生。若执同类唯生同类。初无漏心前无此类。应阙此等无间缘而得生故。若阙得生。便有三缘生过。虽无同类因生。而有相应．俱有因生。故有因缘。
　　不相应行至可俱现前故者。于不相应中。展转相望三界．不系可俱现前。杂乱起故非等无间缘。于心．心所法中。尚无二界俱起。何况有多。由无杂乱故立等无间缘　又解得．及四相。容三界．不系可俱现前。同分三界可俱现前。非得．无想．二定．命根．名．句．文身。随其所应各一界现前。此上十四。又各随应。与余三界．不系不相应行。俱起杂乱不立。心．心所法即不如是　又解若别分别。得．及四相各有多体。三界．不系可俱现前。同分亦有多体。于三界中可俱现前。非得体亦有多。随其所应。于一界中可俱现前。灭尽定亦有多体。于一界中可俱现前。命根体一。随其所应一界现前。名句文身亦有多体。随其所应于一界中可俱现前。如多化人一时发语。此上十二。各随所应。与余三界．不系不相应行俱起。无想异熟．及无想定亦有多体。于一界中可俱现前。此上二种。各随所应。与余三界不相应行俱起。于此十四不相应行中。或有体多。通多界起。唯一界起。与多俱起．与一俱起。或有体一。唯一界起不通多界。与一俱起．与多俱起。皆成杂乱。相望非等。故不可立等无间缘。心．心所法即不如是。又正理十九云。毗婆沙说。心．及心所。所依．所缘．行相有碍。由斯故。立等无间缘。色．不相应无如是事。故彼不立为此缘体。
　　何缘不许至等无间缘者。问。
　　以未来法至无前后故者。答。等无间缘约世前后建立次第。未来世法。无前后故非等无间。
　　如何世尊至此法应生者。征。
　　比过现法至故非比智者。就答中总有三师。此即述说一切有部异师解。谓佛世尊。比过．现法便于未来能现了达。是第四定愿智所摄。如愿而知故非比智。
　　若尔世尊至应不能知者。论主破。若尔世尊未见过．现前际。于未来后际应不能知。又婆沙一百七十九云。问云何愿智能知未来。有说以过去．现在比知未来。譬如田夫下种子已。比知定有如是果生。彼亦如是。有说若尔愿智应是比量智非现量智。应作是说。此愿智不待观因而能知果。不待观果而能知因。是故此智是现量智非比量智。
　　有余复言至静虑通慧者。第二述说一切有部异师解。有余异师言。有情身内。有未来世果。因先兆。是不相应行蕴差别。佛起欲界俗智。观此先兆便知未来。非要现游根本静虑起生死通慧。方始能知此因果先兆。西方相传法同分摄。
　　若尔诸佛至非为现证者。论主破第二师。
　　故如经部至不可思议者。第三论主非前二说。即述经部。若依正理十九有三说。一说诸佛德用。诸佛境界。不可思议。第二说如过去世佛于未来现知见转。谓佛欲知有情因果。然现在世时分短促。故多观察过去．未来。非佛世尊欲知后际。先观前际然后能知。乃至广说(解云彼师意。宿住智能现知过去。生死智能现知未来。正理救不破之)第三说有情身内现有未来因果先相。犹如影像。或色．或心不相应行。佛唯观此便知未来。非要现游静虑通慧。然非于彼占相故知。以于未来现证见故。乃至广说(解云此师意说。由知先相未来现证。如因闻声方始回顾。正理救不破之)　若依婆沙十一亦有三说。初．二说同此论破。第三评家云。应作是说。佛知未来。是现非比。乃至广说。问此论前二说。婆沙亦同此论破。何故正理救耶　解云正理论师故违此论且作此救。未可为正　问正理初说．婆沙评家。与此经部有何差别　解云三说俱同　又解正理初说同婆沙评家。不同经部。此即宗别也　问若别。若同。如何解释　解云此论言举意遍知者。经部有两解。一云如来无不定心。举意遍知者皆由定故。能知。若依说一切有部宗。佛亦有散心。即是散心遍知无谬　问如来散心是现量耶　解云若二乘散心。但是五识无间所生意识名现量。及定心后所引意识亦名现量。以五识缘境．及定心缘境于境分明俱是现量。从彼所引意识。亦于彼所缘境分明亦得名现量。如愿智虽体通定．散。据散心中所引愿智知未来法者。此即名散心现量。若如来智非定心所引。及非五识无间所生亦是现量摄。此即经部与说一切有部不同　又解经部亦许如来有散心。若作此说即同说一切有部。故此论不破评家义。
　　若于未来至不生余法者。问。既法次第而生。明知未来有前后次第。
　　若此法生至等无间缘者。答。若此果法生系属彼因法。要彼因无间此果乃得生。如芽等果生要藉种等因。此等诸法虽相系属义说前后。然此非有等无间缘。未来世第一法等。总相而言。虽相系属义说前后。而非得有等无间缘。以等无间缘据世前后作用说故。
　　诸阿罗汉至非等无间缘者。问。
　　无余心等续此起故者。答。无余心等续此后心起。所以最后心非等无间缘。
　　岂不如是至应不名意者。难。岂不如是无间灭心亦名为意。无学后心无间。识既不生应不名意。
　　意是依所显至等无间缘者。释。意是依所显非作用所显。故最后心得名为意。等无间缘作用所显。若法至生相此缘取为果已定。无诸法。及诸有情能为障碍。令彼生相法不入至现。由无余心续故。所以最后心非等无间缘。
　　若法与心至生住异灭者。此下释两种四句。此即初四句。以心等无间对心无间四句分别　言心等无间者。若法是心等无间缘所引果故。名等无间。二无心定．及心．心所法。与前等故名等。无有余心间隔故名无间　言心无间者。谓若有法接心后起。若是心果。若非心果。但接心后起即名心无间　第一句。无心定出心．心所。及第二念等二定刹那。刹那显定体也。是心果故名等无间。非接心后起故非是心无间　第二句。谓初所起二定刹那上生．住．异．灭。及有心位诸心．心所上生．住．异．灭。接心后起故是心无间。非心果故非是心等无间　第三句。谓初所起二定刹那。及有心位心．心所法。是心果故是心等无间。接心后起故是心无间　第四句。谓第二念等二定刹那上生．住．异．灭。及无心定出心．心所上生．住．异．灭。非心果故非是心等无间。非接心后起故非是心无间。
