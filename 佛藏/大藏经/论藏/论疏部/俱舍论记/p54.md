<!-- { "loadSidebar": true } -->
　　有谓前生至以彼劣故者。答。有。谓前生胜无漏法。于后已起劣无漏法。如退上无学等果。下不还等果现前。又前已生苦法智上得。于后已生苦法忍上得。非同类因。以彼劣故。前明已生一切胜。望于未生一切劣非因。今明已生一切胜。望于已生一切劣非因。故前后别。
　　如是已说至心心所同依者。此下第四明相应因。
　　论曰至是相应因者。此总出体。
　　若尔所缘至为相应因者。问。若心．心所是相应因。所缘．行相别者。亦应更互为相应因。
　　不尔所缘至为相应因者。答。必须所缘．行相同者。
　　若尔异时至为相应因者。难。若尔前．后异时所缘．行相同者名相应因。
　　不尔要须至乃相应故者。解。要须三同乃名相应。
　　若尔异身至初月等事者。难。异身心等三种既同。应名相应。
　　为以一言至应知亦尔者。解。虽复所缘．行相．时同。又须同依方名相应。释同所依如文可知。应知五识虽亦依意。据别所依。意识更无别依。虽标总称即受别名。
　　相应因体至义何差别者。问二因别。相应因狭唯心．心所。若俱有因宽通诸有为。若是相应因定是俱有因。有是俱有因非相应因。除心．心所余有为法。此中以狭问宽。若相应因体即俱有因。如是二因义何差别。
　　由互为果义至互为因义者。由互为果义立俱有因。犹如远行商侣相依。共游险道更互相依。喻俱有因　依．缘．行．时．事五种平等。共相应义。立相应因。即如商侣相依于一时中。同受用饮食．衣服等。同作行．住等事业。望前相依共游险道。稍亲故喻相应　其中阙一者。谓于所依．所缘．行相．时．事中。若阙一种皆不相应　又解于心．心所法中。随其所应若有阙一。皆不相应　是故极成互为因义是相应因。
　　如是已说至为同地染因者。此下第五明遍行因。
　　论曰至当广分别者　遍行因者。谓前过．现已生遍行诸法。即是十一遍行随眠相应．俱有法。与后同地染污诸法。为遍行因。得非遍行因。或前．或后性疏远故。非一果故　遍行诸法。指同下释。
　　此与染法至亦生长故者。此明离同类因外别立遍行因。若同类因非与染污为通因。此遍行因与染污法为通因故。所以同类因外更别建立。此约通局以明。若同类因唯与自部为因。此遍行因。不但与自部染法为因。亦为余部染法为因故。所以同类因外别立遍行因。此约自．他部说。由斯遍行因势力。余部烦恼．及彼相应．俱有等法亦生长故。故正理云。唯生自部二因何别。无遍行因唯生自部。谓遍行法正现前时。俱时有力取五部果。
　　圣者身中至为遍行因者。问。学人身中修断染法。岂亦用此为遍行因。
　　迦湿弥罗至见所断为因者。答。一标宗。二引证。此即标宗。
　　故品类足至所感异熟者。此下引证。总引品类足三处文为证。此即初文。彼论既言云何见所断为因法。谓诸染污法。圣者自身中修断染法。既是染污法摄。明知见断法。通与一切染污为因。及见所断法所感异熟果。亦以见断为因。此即同文故来。
　　云何无记至及不善法者。第二文证。一切无记有为。及不善。以无记为因。圣者身中修断染污法。若上界者。无记有为摄。以上界无记为因。若欲界者不善摄。以见所断无记身．边二见为因。故知见所断法。通与一切染法为因。
　　或有苦谛至染污苦谛者。引第三文证。诸余染污苦谛。以有身见为因。圣人身中修断染污法。是诸余染污苦谛摄。明知见所断法。通与一切染法为因。以此故知。遍行因通生一切染污法。
　　若尔云何通至染污思者。难。彼文既说。圣人初退起染污思。唯用不善为因。明知圣者修断染污法。非以见断为因。若以见断为因。不应言唯不善为因。以身．边二见是无记故。
　　依未断因至故废不说者。通因有二种。一未断因。二已断因。彼论依修所断未断因蜜作是说。非是尽理之言。见所断法。虽亦是此染污为因。而由已断故废不说。
　　如是已说至及善唯有漏者。此下第六明异熟因。
　　论曰至异熟法故者。就长行中。一释颂。二决择。此即释颂　异熟法者。法之言持即目于因。此因能持异熟果故名异熟法。依主释也。若言异熟即法。持业释也。余文可知。
　　何缘无记不招异熟者。此下决择。问也。
　　由力劣故如朽败种者。答。
　　何缘无漏不招异熟者。问。
　　无爱润故至系地异熟者。答可知。
　　余法具二至水所沃润者。余不善．善有漏法。一体贞实。二为爱润。
　　异熟因义至名异熟因者。此下释异熟名问。为异熟之因据依主释。为异熟即因据持业释。
　　义兼两释斯有何过者。答。
　　若异熟之因至业之异熟者。难。若异熟之因据依主释。圣教不应言异熟生眼。是则因名异熟。若异熟即因据持业释。圣教不应言业之异熟。是则果名异熟。
　　两释俱通已如前释者。解两释俱通。已如前界品五类分别十八界中辨。汝不应以持业难依主。依主难持业。故正理十六云。然异熟因或持业释。故契经说异熟生眼。或依主释。故契经云业之异熟。
　　所言异熟其义云何者。别问异熟义。
　　毗婆沙师至名异熟因者。答。毗婆沙师因是善恶．果是无记。异类而熟是异熟义。谓异熟因唯异类熟。俱有．相应．同类．遍行因唯同类熟。能作一因兼同．异熟。故唯此一名异熟因。
　　熟果不应至简别余因者。论主叙经部宗义。熟果不应余五因所得。果具二义方得熟名。一由造业非即感果。要待相续将欲感果名转变。正感果时名差别。由斯果体方乃得生。二由异熟果随因势力胜劣。时有分限。或经十年或百年等　俱有．相应所生果体。虽有后义而阙前义。能作．同类．遍行．三因所生果体。虽有前义而阙后义　由此但应作如是释。由因变异而果方熟。是异熟义　汝毗婆沙师。不应但异简别余因。摄义不尽。若言变异摄义周尽。论主非异熟果非余五因得。但异摄义不周尽。
　　于欲界中至及彼生等者。此下约三界五蕴多少同时相望为俱有因显异熟因同感一果。于欲界中。有时一蕴为异熟因共感一果。谓行蕴中有记得。及彼得上四相。
　　有时二蕴至及彼生等者。身．语业是色蕴。四相是行蕴　问欲界身．语业。能感命根．众同分不　答不能感。故正理十六云。此异熟因总说有二。一能牵引。二能圆满。且众同分及与命根。非不相应行独所能牵引。云何知然。契经说故。如契经说业为生因等　又云非心随转身．语二业。定不能引命．众同分。不尔便违契经正理。经言劣界思所引故。此说欲有命众同分。唯意业感非身．语业身语表业众多极微一心所起。于中唯一引众同分．及与命根。余无此能不应理故。若许同时共感一果。则应更互为俱有因。有对造色为俱有因非宗所许。此非展转力所生故。又非次第一一极微牵引命根．及众同分。一心起故。非一心起无异功能。别引生．后而无过失。非为满业亦有斯过。于一生中。各别能取色．香．味等圆满果故。依此无表亦同此释。多远离体一心起故。不许互为俱有因故。若无对造色有非俱有因。说有对言便为无用。显有对造色皆非俱有因。故作是说有无对造色得为俱有因不可同彼。若欲界系身．语二业不能牵引便违契经。如说杀生若修。若习。若多修习。生那落迦。乃至广说。又违本论。如说于此三恶行中何罪最大。谓能随顺僧破妄语。此业能取无间狱中劫寿异熟。寿定说为所牵引果。此说所起显能起思。粗易了故。无相违失(已上论文)　以此故知。身．语二业不能感命．众同分　问此论同正理不　解云此论文无别说。意同正理。
　　问若言唯意业能感命．众同分。何故业品云四善。容俱作。引同分唯三。准彼论文。俱时能感生．后．不定众同分三。不可说言一刹那意业。能感三生众同分。复不可言刹那中起三意业感三众同分。复不可言过去三因等起思感三众同分。以异熟因必现取果　解云彼文但显四业中生．后．不定。容感同分现不能感。不言一刹那一时能感三种同分。故下论云。几业能引众同分耶。能引唯三。除顺现受。现身同分先业引故　又问若言欲身．语业不能感命．众同分。何故此论下文言二无心定．得不能引余通。既言余通。明知欲界身．语二业亦能感命．同分　解云言通感者容通感彼。不言一切皆悉能感。若随转身．语业即能感。若欲界身．语业即不能感　又解此论不同正理。欲界身．语业亦能感命．众同分。于其业中众多极微随其所应。或有唯感引果。或有唯感满果。或有一分感引一分感满。若言同一心起。不许感引果满果。同一心起。何者感色．何者感香等。虽同一心起即有感色等不同。何妨同一心起感引．满前．后别。若作此解与正理论异。
　　有时四蕴至及彼生等者。可知。
　　于色界中至及彼生等者。此约色．无色界辨。思之可知　问此中言等至．等引。余文复言等持。如是三种有何差别　解云梵名三摩地此云等持。通定．散。通三性。唯有心。平等持心令趣于境。故名等持　梵名三摩钵底此云等至。通有心．无心定。唯在定不通散。若有心定名等至。谓由定前心离于沈．掉平等至此定。此从加行立名　又解即定离于沈．掉名等。能至平等身心名至。若无心定名等至还作二解。准有心定可知。唯无心为异　梵名三摩呬多此云等引。通有心．无心定。多分有心定中说不通散。若有心定名等引。谓定前心离于沈．掉名等。能引起此定名引。此从加行立名　又解即定离于沈．掉名等。能引起平等身．心名引。若无心定名等引还作两解。准有心定释。可知。唯无心为异。
　　有业唯感至即命根等者。此下约感处多．少显业差别。于十二处中除声。非异熟故。于十一中若决定同性业感。体必俱有。具此二义者随感此处。极少定感一。乃至极多定感四。若容别性业感。体不必俱。随有阙者即不定。或能感五乃至十一。若业唯感一处异熟。谓感法处即命根等。等谓等取众同分。故婆沙云。复次有业唯受一处异熟。谓得命根．众同分业。彼业唯受法处异熟　又解亦等取生等。定同感故。余十处不定。若入无心即无意处。若生上界香．味定无。若生无色亦无色．触。此意色．香．味．触有时虽与命等俱生。容别业感。如人．天命等是善业感。此五容是不善业招。若眼等五。望彼命等。随在何趣。虽复定是同性业感。眼等四根。若在欲界。未得．已失即不成故。若生无色。眼等五根总不成故。以五色根．命．众同分是生处本故。同性业感。由斯不定故此十处非定同感。
