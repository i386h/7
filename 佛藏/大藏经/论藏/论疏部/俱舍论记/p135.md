<!-- { "loadSidebar": true } -->
　　论曰至名有随眠故者。有随眠心总有二种。一五部所断诸有染心。二修所断诸无染心　于中有染有二随增。或有随增谓于相应随眠未断。此是相应随增。或有随增谓缘彼心随眠未断。此是所缘随增　若于相应随眠已断则不随增。仍说有随眠以恒相应有伴性故　若无染心唯局随增名有随眠。缘此心随眠必未永断故。此心唯据缘缚随增名有随眠。若断缘缚不名有随眠　以有随眠心总有二种。一随增故名有随眠。二伴性故名有随眠。此无染心断缘缚已。既无随增复无伴性故。不名为有随眠心。相应亲近虽复断已名有随眠。所缘疏远断已不名有随眠心。又婆沙二十云。问过去．未来既无作用。云何可说随眠随增。有一解云。尊者妙音作如是说。彼虽无有取境作用。而于所缘．及相应法。有如现在系缚功能。故彼随眠有随增义　广如彼释。
　　如上所说至由前引后生者。此下第八明次第起。就中。一正明次第起。二别明起因缘　此即正明次第起。
　　论曰至前后无定者。且诸烦恼次第生时　先由不共无明于谛不了。不观四谛　由不了故次引生疑二途犹预　从此犹预次引邪见拨无四谛。由拨无谛次引身见。谓取蕴中拨无苦．无常．空．无我理。便决定执此是我故　从此身见引边见生。谓依前我执断．常边　从此边见引生戒取。谓由于我随执断．常一边。便计此执为能得彼净涅槃故　从戒禁取引见取生。谓计戒禁能得净已。必执为胜起见取故　从此见取次引贪生。谓自见中情深爱故　从此贪后次引慢生。谓自见中深爱著已。恃见生高举。陵蔑他人故　慢次引嗔。谓自见中深爱恃己。于他所起违己见中。情不能忍必憎嫌故　有余师说。于自见解多种之中。取一舍余。起憎嫌故。以见谛所断贪等生时。缘自身中见为境故　如是且依一类次第相牵起说。越次起者前后不定。以一一后皆容起彼十随眠故。
　　诸烦恼起至阿罗汉等者。此即第二别明起因缘。诸烦恼起由三因缘。因谓六因。缘谓四缘。随其所应。是因．是缘。且如将起欲贪缠时。一未为无间道断。未为解脱道遍知欲贪随眠故。二顺欲贪境现在前故。三缘彼非理作意起故。即起惑前邪相俱行非理作意是能引义。由此三力便起欲贪。此三因缘如其次第。初是因力。中是境界力。后是加行力。既言加行。明知前起。如贪既尔。余烦恼起类此应知。谓此且据具因．缘说。或有唯托境界力生。如退法根阿罗汉等。非由因力．加行力生。
　　即上所说至其体云何者。此下大文第三杂明诸烦恼。就中。一明漏等四门。二明结等六门。三明五盖差别　就明漏等四门中。一出体。二释名　此下出体。即上所说十种随眠并下十缠。经说为漏．瀑流．轭．取四门烦恼。如是漏等其体云何。四种总名如下别释　释别名者　于三漏中初二依主释。后一持业释　四瀑流中。前二依主释。后二持业释　应知四轭如四瀑流　于四取中。前一．后二依主释。第二持业释　言我语取者内有情法可说我言故。前文言。我语谓内身依之说我故。上界贪等多缘内身缘我语故名我语取。
　　颂曰至以非能取故者。此即颂答。又婆沙四十八云。问诸烦恼垢。何故不说为漏等耶。有作是说。彼亦说在欲漏等中。品类足说。云何欲漏。谓欲界除无明诸余结。缚。随眠。随烦恼。缠是名欲漏。乃至广说。随烦恼者即烦恼垢。应作是说。烦恼垢粗不坚住故不说漏等。不信。懈怠。放逸。亦由过轻微故不说漏等。
　　论曰至各二十六者。此下释初二颂明三漏。此则别释初颂。明欲漏。有漏。可知。
　　岂不彼有至何故不说者。问。岂不上界亦有惛沈．掉举二种。又品类足出有漏体。谓除无明余色．无色二界所系各有五结。谓爱。慢。疑。见取。各有一缚。谓贪各有八随眠。谓十惑中除嗔。无明。取余八种。各有八随烦恼。谓大烦恼地中除无明取余五种。小烦恼地中取谄．诳．憍足前为八。各有二缠。谓惛沈．掉举。应合有者皆名有漏。彼亦说缠。今于此中何故不说。
　　迦湿弥罗国至不自在故者。答。一彼界缠少唯有二故。二不自在非自力起故。所以不说。品类足据彼界有体。所以具说。
　　何缘合说至为一有漏者。此下释第五．第六句。此即问也。
　　同无记性至名有漏义者。答。一同无记性。二同于内门转。正理破云。彼界烦恼亦于外门有缘色．声．触境转故。应更别说第二合因。谓彼随眠同一对治。设依此义无坏颂文。谓此应言。何缘合说二界烦恼为一有漏。同无记。对治。定地。故合一。
　　俱舍师救云。虽彼上惑亦外门转。言内门转。从多分说。诸法立名种种不同。若不尔者。如言色界。岂无受等。三同依定地生。由三义同故合为一。如前所说名有贪因。因是所以义即是此中名有漏义。有谓有身。贪多缘有故名有贪。漏多缘有故名有漏。
　　准此三界至为无明漏者。此下释第七．第八句。辨无明漏。可知。
　　何缘唯此别立漏名者。问。
　　无明能为诸有本故者。答。无明能为一切三有生死根本。故十二支无明为初。
　　瀑流及轭至与瀑流同者。释第三颂。明四瀑流．轭。如文可知。
　　四取应知至名戒禁取者。释第四行颂。如文可知。
　　何缘别立戒禁取耶者。问。
　　由此独为至清净道故者。答。在家乐著生死故愿生天。出家欣乐涅槃故求清净计舍可爱境。谓别解脱戒等能舍可爱诸境计此为道。
　　何缘无明不别立取者。问。
　　能取诸有至合立为取者。答亦可解。
　　然契经说至应知亦尔者。述经部师引经解轭。然契经说。欲轭云何。谓于诸五欲境中。于欲起贪。于欲起欲。于欲起亲恋　于欲起贪爱。于欲起贪乐。于欲起醉闷。于欲起耽著。于欲起贪嗜。于欲起喜乐。于欲起执藏。于欲起随执。于欲起贪著。贪等十二并贪异名。欲是五欲境。缘欲起贪缠压于心。是总释贪。是名欲轭。应知欲轭以贪为体　问何故经中广说异名　解云或为钝根随解一故。或为多忘随忆一故。或为异国随方说故。或显巧言转变说故。或显一义有多名故。诸有异名皆准此释。有轭．见轭。应知亦尔。以贪为体。有谓三有。身缘有起贪故名有轭。见谓六十二见。缘见起贪故名见轭。欲．有．见三俱是境名。缘此三境起贪故名欲轭。有轭。见轭。所以三皆贪为体。不言无明轭者。以无明即轭名无明轭。持业释。以无明为体。
　　又余经说至名欲等取者。又述经部引经释四取以贪为体。又余经说。欲贪名取。即欲名贪。非是欲界贪故名为欲贪。由此故知。于欲等四境所起欲贪名欲等取。缘五欲境起贪名欲取。缘见起贪名见取。缘戒禁起贪名戒禁取。缘三界我语起贪名我语取　问何故经部但说轭．取不说四瀑流及与三漏　解云论者略举对辨差别　又解轭．取体异是故别说。瀑流体同四轭。已说四轭当知亦说瀑流。三漏不异当宗故不说也。
　　如是已辨至是随眠等义者。此下第二释名。如是已辨十种随眠并彼十缠。经说为漏．瀑流．轭．取。此即结前。此随眠漏．瀑流．轭．取名有何义。缠后别明故此不问。
　　颂曰至是随眠等义者。答。
　　论曰至故名微细者。此释眠义。根本十惑现在前时。行相难知故名微细。犹如睡眠行相微细故名为眠。
　　二随增者至增惛滞故者。此释随义。二随增者。一能随于所缘法增惛滞故。二能随于所相应法增惛滞故　惛滞谓眠。
　　言随逐者至常为过患者。此亦释随。谓此烦恼能起诸得。恒随有情常为过患。
　　不作加行至故名随缚者。此亦释随。不作加行为令彼惑生而数现起。或设劬劳为遮彼惑起而数现起。随缚有情故名随缚。
　　由如是义故名随眠者。总结。又正理云。何缘随眠唯贪等十非余忿等。唯此十种习气坚牢非忿等故。谓唯此十习气坚牢起便难歇。
　　稽留有情至故名为漏者。二义释漏。或住名漏。或流名漏。如文可知。
　　极标善品故名瀑流者。可知。
　　和合有情故名为轭者。合名为轭。和合有情受生死苦。犹如车轭。故名为轭。
　　能为依执故名为取者。执名为取。四取烦恼能为有情所依止处。执取诸法故名为取　又解四取烦恼能为诸有漏法依执取诸有漏法　又解四取烦恼能为业依执取当果。
　　若善释者至说名为取者。述经部解。

　　俱舍论记卷第二十

　　一挍了


　　俱舍论记卷第二十一

　　　　沙门释光述

　　分别随眠品第五之三

　　如是己辨至复说五种者。此下第二明结等六门。就中。一正明结等。二诸门分别　就正明结等中。一明结等五门。二明烦恼六垢　就明结等五门中。一标章。二别释　此即标章。即诸烦恼。一结。二缚。三随眠。四随烦恼。五缠。义差别故复说五种　问漏等四门皆说并缠。结等六门但言烦恼　解云漏等四门皆摄缠尽故说并缠。结等六门初一摄二。第二．第三．第六不摄。第四．第五虽复摄尽。非遍诸门皆摄尽故不说并缠。
　　且结云何至恼乱二部故者。此下别释。就中。一明诸结。二明三缚。三明随眠。四明随惑。五明诸缠　就明诸结中。一明九结。二明五下分。三明五上分　此即第一明九结。
　　论曰至当辨其相者。释结九　结谓结缚。此中爱结谓三界贪。余八随应当辨其相。故婆沙五十云。问此九结以何为自性。答以百事为自性。谓爱．慢．无明结。各三界五部为四十五事。恚结唯欲界五部为五事。见结有十八事。谓有身见．边执见各三界见苦所断为六。邪见三界各有四部为十二事。取结有十八事。谓见取三界各四部为十二事。戒禁取三界各见苦道所断为六事。疑结三界各四部为十二事。嫉．悭结各欲界修所断为二事。由此九结以百事为自性。
　　见结谓三见至于彼随增故者。别释见．取二结。见结以身．边．邪见三见为性。取结以见取．戒禁取二取为性　依如是理故发智论有如是言。问颇有五见相应法为九结中爱结系。非见结系。非不有五见随眠随增耶。答曰有。问云何。答集智已生灭智未生。见灭道所断见取．戒禁取相应法。彼为自部爱结为所缘系。非见结系。所以者何。苦．集谛下身．边．邪见遍行见结已永断故。灭．道谛下非遍见结即是邪见。唯缘无漏。望二取相应法所缘．应相二俱无故。非缘彼故无所缘系。非彼相应故无相应系。然彼二取相应法有见随眠随增。二取即是见随眠故。二取见随眠。于彼相应法随其所应。或相应随增。或所缘随增。
　　何缘三见至为取结耶者。问。
