<!-- { "loadSidebar": true } -->
　　又彼所说至准前应说者。此破第二治苦生乐　又彼所说要治苦时起乐觉者。准前下苦生乐文中已破。谓受胜境所生乐时。对治何苦而起乐觉。设许尔时治粗苦者。此能治细苦。过去已灭。未来未生。尔时转应生极乐觉。又于欲界可容治粗苦计细苦为乐。静虑中乐治何苦故而得生耶。如是等破。准前下苦生乐中说。
　　又彼所说至应知亦尔者。第三破苦易脱生乐。又苦易脱乐觉乃生如易肩者。此身分位初易肩时实能生乐。乃至此身如是分位未灭已前必有乐生。灭则不尔。若异此者。此初位后时乐应转增。苦渐微故。然久易时苦虽渐微而不生乐。故知乐受非是下苦　如是易脱身四威仪。于初易位生乐解劳。应知亦尔。
　　若先无苦至生于苦觉者。经部等问。若先无苦于最后时。何为歘然生于苦觉。良由初位苦微不觉。后渐苦增方能觉苦。
　　由身变易至甘酢味起者。说一切有部答。由身变易前后分位差别不同。前位乐生后时苦起。如酒等后时分位差别不同。初甘味起。后酢味生。非由先有后方生也。
　　是故乐受实有理成者。别结。是故乐受我说实有。据理亦成。
　　由此定知至如应名苦者。总结。由此上来所释教理。显受非皆苦亦有少实乐。定知一切诸有漏行三苦合故。如其所应名之为苦。非唯苦受名之为苦。
　　即苦行体亦名集谛者。此下第二明集谛。说一切有部标宗。即诸有漏苦．行体性亦名集谛能生果故。
　　此说必定至爱为集故者。经部申难显说违经。
　　经就胜故至亦是集谛者。说一切有部通经。经就胜故说爱为集。理实所余一切有漏亦是集谛　言爱胜者。润生等胜。
　　如是理趣由何证知者。经部问诸有漏法皆是集谛。如是理趣由何证知。
　　余契经中至依法相说者。说一切有部答。余经亦说余法为集。伽陀非唯说爱为因。说业．无明为因招后行。故知集谛非唯是爱。又契经说五种种子。一根。二茎。三支。四节。五子。此即别名喻有取识　取是烦恼。识有取故名有取识。如言有漏识　又彼经中说。以五种种子置地界中。此即别名喻四识住。种子．及田。俱生芽等。并是其因。识．及四识住。并能生果。俱名集谛。故知集谛非唯是爱　又解五种种子即喻五趣识　置地界中。即喻四识住。俱能生果并是集谛。故经所说爱为集谛。是密意言非真了义。阿毗达摩依法相说言诸有漏皆集谛。
　　然经中说至及彼因因者。此下说一切有部会释前经。然经蜜说爱为集者偏说起因。伽陀中说业．爱．无明皆为因者。具说业为生因。爱为起因。无明为因因。与业因为因故名因因　或与业．爱因为因故名因因。生之与起虽复俱是所得五蕴。由业体生故名生因。由爱助起故名起因。故婆沙一百七十三引经言。如契经说业为生因。爱为起因。生．起即是所得五蕴。
　　云何知尔者。经部问。云何知业为生因。爱为起因。无明为因因。
　　业为生因至有绪故者。说一切有部答。业为生因。爱为起因。经所说故所以得知。又彼大因缘法门经中。次第显示后行支等皆悉有因。有缘。有绪。此三并是无明等异名。生后行等果。以无明等能为因故。能为缘故。能为绪故。故婆沙二十三云。如大因缘法门经说。佛告阿难老死有如是因。有如是缘有如是绪。乃至广说　此论引经从前等后。婆沙引经从后等前。行既有因。因即无明。故知无明名为因因。或亦兼显业为生因。爱为起因。随其所应等中以摄。
　　为别建立至为集谛体者。释第二经。彼契经中为别建立种子．及田。说有取识．及四识住。明知五蕴皆能为因。故非唯爱为集谛体。
　　何法名生何法名起者。经部问。何法名生。何法名起。而言业为生因。爱为起因。
　　界趣生等至应知亦尔者。说一切有部答。三界．五趣．及四生等。种种不同品类差别。自体出现说名为生。若无差别但后有相续皆名为起。业与有爱如其次第为彼二因。业为差别生因。业令界等身形种种差别生故。爱为无差别起因。但后有续不简彼此爱皆能起　言有爱者。有之爱故名为有爱　譬如种子与谷．麦等别种类芽为能生因。业为差别生因应知亦尔　水与一切无差别芽为能起因。爱为无差别起因应知亦尔。
　　爱为起因何理为证者。经部问。
　　离爱后有至爱为起因者。说一切有部答。以三理证爱为起因。一离爱后有必不起故。二由爱力故相续趣后。三执取后身我爱最强。由此三理爱为起因　有爱。谓凡夫学人　离爱。谓诸无学。余文可解。
　　如是世尊至异此名胜义者。此即第二明二谛。
　　论曰至衣等亦尔者。此释初句及第三句中如瓶世俗。若彼物觉。彼物破时彼觉便无。彼物应知名世俗谛。指事可知。
　　又若有物至火等亦尔者。释第二句及第三句中如水世俗。又若有物以慧分析同聚余法。彼觉便无亦是世俗。犹如假水四境为体。被慧析余色．香等时。水觉则无。假火．风等应知亦尔。前界品言假地．水等是显．形色。彼文且据一显相说。
　　即于彼物至名世俗谛者。释世俗谛。即于彼物瓶未破时。水未析时。以世想名施设瓶．水。假施设有故名为世俗。依世俗理说瓶等是实名世俗谛。
　　若物异此至受等亦尔者。释第四句。若有物体异此瓶等名胜义谛。谓彼物觉。彼物破时彼觉不无。及慧析余彼觉仍有。应知彼物名胜义谛　如是色等物碎至极微。一一极微皆名色等。或以胜慧析除味等。一一极微皆名味等。彼色等觉从粗至细恒常有故。受等亦然。无色之法虽不可碎细至极微。然可以慧析至刹那。彼受等觉恒常有故。
　　此真实有至名胜义谛者。释胜义谛　问此言二谛通四谛不。及非谛不　解云婆沙七十七评家意说四谛皆通世俗．胜义。苦．集谛中有瓶．衣等。佛说灭谛如园．林．等。佛说道谛如船筏等。皆名世俗谛。佛说四谛各有四理。皆是胜义谛。又云。由说四谛皆有世俗．胜义谛故。世俗．胜义俱摄十八界．十二处．五蕴。虚空．非择灭亦二谛摄故。
　　先轨范师至名世俗谛者。经部之中先轨范师作如是说。如出世智即是无漏观智．及此出世智后得世间正智。所取诸法。名胜义谛。如此余智所取诸法。名世俗谛。
　　已辨诸谛至谓名俱义境者。此下当品大文第三约圣道辨人。就中。一明圣道加行。二约三道辨人。三明诸道差别　就明圣道加行中。一总标加行门。二广明七加行　此即第一总标加行门。
　　论曰至起修所成慧者。释上三句　顺见谛闻。谓闻顺见谛教。余文可知。
　　此三慧相差别云何者。此下释第四句。明三慧别。此即问也。
　　毗婆沙师至三慧亦尔者。亦缘句文　唯言缘名。举初显后。或影显也　俱谓缘名．及义。若据三慧成满位时皆唯缘义。今此文言闻唯缘名思缘名．义。据加行位辨三慧别　余文可知。
　　有言若尔至闻修所成者。论主述诸师破毗婆沙义。有言若尔思慧不成。若缘名时应是闻慧。若缘义时应是修慧。
　　今详三相至食草所成者。论主述已解　闻谓耳闻　思谓思量　修谓等持　此三即是能成三因。说所成言显三胜慧是闻．思．修三因所成。从因为名故言闻所成慧等　如言食所成命。草所成牛。食．草是能成。命．牛是所成　界分别者。闻通欲．色有耳闻故。非在无色无耳闻故　就欲．色中婆沙四十二云。地者闻所成慧在五地。谓欲界。四静虑。有说在六地。谓前五．及静虑中间。有说在七地。谓前六．及未至地(然无评家)思唯欲界是不定界。若欲修时堕思中故。非色．无色。以是定界。若欲思时堕修中故。修通色．无色是定界故。非在欲界不定界故　三得分别者婆沙四十二云。加行得。离染得。生得者。此三慧皆通加行得．离染得。非生得。闻．思所成离染得者。离有顶染时得故。有说三慧虽加行得而亦可言生得。从上地没生下地时亦有得故。有余师说。闻所成慧在欲界者唯加行得。在色界者可言是加行得。可言是生得。可言是加行得者。谓在欲界加行修习闻所成慧。观察诸法自相．共相。极纯熟者从欲界没生色界时乃可得故。可言是生得者。虽在欲界加行修习闻所成慧。观察诸法自相．共相若未生彼犹未能得。要生色界方得彼故。思所成慧唯加行得。修所成慧通三得。加行．离染．生时得故。
　　诸有欲于修至暂息永除故者。此下第二广明七加行。就中。一明身器清净　二明五停位。三明四念住。四明四善根　此即第一明身器清净。就颂文中。初一句显初因。次五句显第二因。后六句显第三因　第二因中初一句标。后四句释。就释中前两句举所治。后两句显能治　第三因中前两句显体。后四句立意。
　　论曰至三住四圣种者。举种列名。
　　身远离者至离不善寻者。释初句。
　　此二易可成至无大欲者。释第二句。颂文应云无不喜足。略不言喜。
　　所无二．种差别云何者。此下释第三．第四句。此即问也。喜足。少欲。所无二种．差别云何。
　　对法诸师至名大欲者。答　于已得妙衣服等更多求名不喜足。释已得多求名所无　于未得妙衣服等多希求名大欲。释未得多求名所无。
　　岂不更求至便应不成者。难。岂不更求名不喜足亦缘未得。便同大欲。此二差别便应不成。
　　是故此中至名为大欲者。论主申正解。不喜足望已得。大欲望未得。
　　喜足少欲至应知差别者。释治相违。喜足能治不喜足。少欲能治大欲。与此所治二种相违应知差别。于所已得不妙不多。住知足心名为喜足。于所未得衣服等事。不求妙．多名为少欲。
　　喜足少欲至唯欲界所系者。释界三．无漏。喜足少欲。俱通三界．及与无漏。所治二种唯欲界所系。
　　喜足少欲至欲贪为性者。释无贪性。
　　能生众圣至亦是无贪者。释第七句。此四圣种能生众圣圣之种故故名圣种。四圣种体显同前故亦是无贪。
　　四中前三至谓乐断修者。释第八句。四圣种中前三体性唯是喜足。一于衣服随所得中喜足圣种。二于饮食随所得中喜足圣种。三于卧具随所得中喜足圣种。第四圣种于有．无有乐断．乐修圣种。婆沙一百八十一释乐断．乐修云。问乐断．乐修有何差别。答乐断烦恼。乐修圣道。复次无间道名乐断。解脱道名乐修。复次见道名乐断。修道名乐修。复次乐断者显诸忍。乐修者显诸智。乐断．乐修是谓差别。
　　如何亦用无贪为体者。问。第四圣种乐断．乐修。如何亦用无贪为体。
