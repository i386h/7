<!-- { "loadSidebar": true } -->
　　论曰至在无间傍者。阿名为无。毗旨名间。此论两释。正理更有一说云。有说无隙立无间名。虽有情少而身大故　又婆沙一百一十五云。答依异熟果说名无间。以诸有情造大恶业生彼地狱得广大身。一一身形悉皆广大。遍彼多处中无间隙。故名无间(解云遍彼多处者。非是一一身形皆遍彼处。随生多少遍彼处所)　又婆沙一百七十二。一说虽亦有间假说无间。有说彼处恒受苦受无喜乐间故名无间。有说众多有情造作恶业相续生彼。满彼处所故名无间。评曰不应作是说。生余地狱多生无间者少。所以者何。以造作增长上品身．语．意恶业者乃生彼处。有情造作增长上品恶业。生彼处者少。造作增长中．下品恶业。生余地狱者多。如造作增长上品善业。生有顶者少。造作增长中．下品善业。生余处者多故。应作是说。由造作增长上品不善业。生彼所得身形广大。一一有情据多处所中无间隙故名无间　问地狱在何处。答多分在此赡部洲下。云何安立。有说从此洲下四万逾缮那至无间地狱底。无间地狱纵广高下二万逾缮那。次上一万九千逾缮那中。安立余七地狱。一一纵广万逾缮那。有说从此洲下四万逾缮那。至无间地狱。此无间地狱纵广高下各二万逾缮那。次上有三万五千逾缮那。安立余七地狱。一一纵广高下各五千逾缮那。有说无间地狱在于中央。余七地狱周匝围绕。如今聚落围绕大城(已上论文)释余七地狱名如前已述。
　　八捺落迦至故说为增者。解十六增。门各有四四重围绕堑最在外　所言增者　第一解云。此是增上被刑害所故说名增　第二解云。本地狱中适被害已。重遭害故故名为增　第三解云有说有情从地狱出已。数更遭此苦故说为增。此约出本地狱已数数受苦名增。故与第二不同。正理更有一解云。或于此中受种种苦。苦具多类故说为增　[卄/縳]伽此云功德。梵此云具。
　　今于此中至是有情不者。问。
　　有说非情者。答。
　　如何动作者。征。
　　有情业力如成劫风者。解。
　　若尔云何至死作琰魔率者。难。既死作率。明知是有情。
　　琰魔王使至非实有情者。通难可知。
　　有说有情者叙异说。
　　若尔此恶业何处受异熟者。问。
　　即地狱中至此何理遮者。答。狱率恶业果。即地狱中受。以地狱中尚容受彼五无间业所感大果。况此狱率恶业小果而不容受。此何理遮。
　　若尔何缘火不烧彼者。难。
　　此定由业力至故不被烧者。两释可知。又正理三十一云。无间．大热．及炎热三。于中皆无狱率防守。大叫．号叫．及众合三。少有狱率。琰王使时时往来巡捡彼故。其余皆为狱率防守。有情．无情．异类狱率。防守治罚罪有情故。
　　热捺落迦至寒捺落迦者。此下明八寒。结前生下。
　　其八者何者。问。
　　一頞部陀至大地狱傍者。答　頞部陀。此云疱。严寒逼身其身疱也　尼剌部陀。此云疱裂。严寒逼身身疱裂也。次三寒逼口出异声　嗢钵罗。此云青莲花。严寒逼切身变拆裂如青莲花　钵特摩。此云红莲花。严寒逼切身变拆裂如红莲花　摩诃钵特摩。此云大红莲花。严寒逼切身变拆裂如大红莲花。此中有情严寒所逼。前二后三随身变故以立其名。中三随声变故以立其名　又解前二随身立名。中三随声立名。后三随色变立名。又正理云。此中有情严寒所逼。随身．声．疮变立差别想名。谓二．三．三如其次第(已上论文)　此八并居赡部洲下。如前所说大地狱傍。又正理一说云。此寒地狱在绕四洲轮围山外极冥闇所。
　　此赡部洲至无间等耶者。问。洲量极狭狱量极宽。如何地下容受无间等。
　　洲如谷聚至渐陕渐深者。答可知。
　　如上所论至支派不定者。十六大狱增上业招。余孤地狱随有情类各别业招。或多有情。或二有情。或一有情。于中所止。差别多种处所不定。或近江河等。或在空中。或在海等余处。诸地狱器安布如是。本处地下。后时支派流转不定。
　　傍生住处至广说如经者。义便兼明傍生．鬼处。正理论云此赡部洲南边直下深过五百逾缮那量有琰魔王都。纵广亦尔　以此文证明知金刚座近北。诸地狱等在王都下稍近南边不相妨也。
　　日月所居至故见月轮缺者。此下第七明日．月。初句明日．月近远。第二句明日．月体量。次两句明四时。后两行明昼夜增减。
　　论日至依何而住者。问。
　　依风而住至令不停坠者。答。
　　彼所住去此至妙高山半者。正释初句。
　　日月径量至为益为损者。释第二句兼显星量。日．月二体随有情业增上所生。能于眼等为益为损。如遇日光眼见诸色。身冷得暖。果熟。花开。稼穑等物皆得成熟。此即为益　或如遇日光不能见色。蝙．蝮等。患热身损。果坏。花萎。稼穑等物皆悉枯槁。此即为损　如遇月光蝙．蝮等眼能见诸色。身热得凉。果熟。花开。稼穑等物皆得成熟。此即为益　或遇月光不能远见色。如人等眼患冷身损。果坏。花萎。稼穑等物皆悉枯槁。此即为损　损．益不同故言如其所应为益为损。
　　唯一日月至余例应知者。释第三．第四句。思之可知。
　　日行此洲至昼则渐增者。言昼夜增减者。印度国法分十二月为三际。一热际有四月。二雨际有四月。三寒际有四月。随其方俗立三际不同。又以十六日为月一日。以十五日为月满日。复分一月为二。前十五日为黑半。后十五日为白半　若依泰法师意解。从二月十六日至六月十五日为热际四月。从六月十六日至十月十五日为雨际四月。从十月十六日至二月十五日为寒际四月。是即雨际第二月后半第九日夜渐增。当此间八月九日。寒际第四月后半第九日昼渐增。当此间二月九日。从秋分日已去乃至春分日已前说夜增。虽冬至日已去昼渐增。夜仍长昼故说夜增。从春分日已去乃至秋分日已前说昼增。虽夏至日已去夜渐增。昼仍长夜故说昼增　若作此解。即与此论相违。此论云。日行此洲向南向北。如其次第夜增昼增准此论文日向南夜增。如何从冬至日已去日向北说夜增。准此论文日向北昼增。如何从夏至日已去日向南说昼增。又与婆沙一百三十六相违。彼论云至摩伽陀月(当此间十一月)白半之日夜有十八(解云十八牟呼栗多)。昼有十二(解云十二牟呼栗多)。从此以后昼增夜减。又云至室罗筏拏月(当此间五月)白半之日夜有十二。昼有十八。从此以后昼减夜增　以此文证准知夜极长已去说昼增夜减。昼极长已去说夜增昼减。若说秋分已去夜增昼减。春分已去昼增夜减。即与此文相违　又真谛法师立三际云。从此间正月十六日至五月十五日为热际四月。从五月十六日至九月十五日为雨际四月。从九月十六日至正月十五日为寒际四月。雨际第二月后半第九日夜渐增。当此间七月九日。寒际第四月后半第九日夜渐减。当此间正月九日　难曰此亦非理。若言七月九日说夜渐增为据何时。若言夜极短已去说夜增。即夏至已过。若言昼夜齐等已去说夜增。复秋分日未至。若言正月九日说夜渐减。为据何时。若言夜极长已去说夜减。即冬至日已过。若言昼夜齐等已去说夜减。复春分日未至。此即与理相违。又与此论．及婆沙相违。此即与文相违。此真谛立三际约此间节气以分。乍看似顺细寻即违　又有一解云从十二月十六日至四月十五日为热际四月。从四月十六日至八月十五日为雨际四月从八月十六日至十二月十五日为寒际四月。雨际第二月后半第九日夜渐增。当此间六月九日。寒际第四月后半第九日夜渐减。当此间十二月九日　难云若言六月九日说夜增。夏至日已过秋分未至还同前过。若言十二月九日说夜减。冬至已过春分未至还同前过。故亦非理。又论相违　今解云。西方诸国寒．热．雨三时节不定。还随方俗立三际异。世亲菩萨造论处立三际。当此间从十一月十六日至三月十五日。为热际四月。从三月十六日至七月十五日。为雨际四月。从七月十六日至十一月十五日。为寒际四月。其雨际第二月从后半第九日夜渐增。当此间五月九日。与夏至日稍得相当。此即夜极短已去说夜增。其寒际第四月后半第九日夜渐减。当此间十一月九日。与冬至日稍得相当。此即夜极长已去说夜减。说昼增减翻夜应知。此解乍看与此方节气不同。然顺论文。故论云。日行此洲向南向北。如其次第夜增昼增　亦顺婆沙文如前说。
　　昼夜增时一昼夜增几者。问。
　　增一腊缚至夜增昼增者。答。准下论文。刹那百二十为一怛刹那。六十怛刹那为一腊缚。三十腊缚为一牟呼栗多。三十牟呼栗多为一昼夜。于中昼夜若至极长。有十八牟呼栗多。若至极短。有十二牟呼栗多。中间延促有六牟呼栗多。三十腊缚为一牟呼栗多。三六十八成一百八十腊缚故。昼夜增减各一腊缚。从夏至日已去日行此洲。从北向南说夜增时增一腊缚。昼即便减一腊缚也。若从冬至日已去日行此洲。从南向北说昼增时增一腊缚。夜即便减一腊缚也。南北道路有一百八十。日日行一路。以此文证。故知夜极短已去。说夜增昼减。昼极短已去。说昼增夜减。
　　何故月轮至见有缺耶者。问。黑半渐尽故言末。非是末后也。除第十五日已前十四日皆名白半初。又解于黑白十五日中近后名末近前名初。虽黑半中从十六日已去渐缺。白半中至十四日已来亦有缺。以未及初缺相显故。
　　世施设中至见不圆满者。答。世施设论中作如是释。月被日照发影自覆。于覆暗处远见不圆。日体净妙月体稍粗。故月被照发影自覆如树发影。照既多少不同影覆多少为异。所以缺．还不定。
　　先旧师释至现有圆缺者。经部中先旧师释。日．月道路行度不同。于此路行应见其圆。于此路行应见其缺　又解日轮速疾。月轮迟缓。行度不同。日光赫[亦/火]。月明昧劣。日渐近月日照月轮映夺不现。若极相近映夺总不现。若渐相去方得渐现。后不照时彼体全现。映夺不现非由影覆。
　　日等宫殿何有情居者。此下第八明天器。就中。一明天所居器。二明天器近远　就明天所居器中。一正明天器。二便显余义　就正明天器中。一明四天王器。二明三十三天器。三明空居天　此下明四天王天器。将明问起。
　　四大天王所部天众者。答。
　　是诸天众唯住此耶者。问。
　　若空层天至诸层级等者。答　日等等取诸星　层级等等取七金山。
　　有几层级至住何层级者。正起颂文。一问层级。二问其量。三问住天。
　　颂曰至亦住余七山者。初句答初问。次三句答第二问。后一颂答第三问。
