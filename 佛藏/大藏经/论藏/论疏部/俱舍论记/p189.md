<!-- { "loadSidebar": true } -->
　　能忆是何义者。论主反问。
　　由念能取境者。犊子部答。
　　此取境岂异念者。论主又责。
　　虽不异念但由作者者。犊子部答。取彼境时虽不异念。但由我经者念方能取境。
　　作者即是至说彼能忆者。论主述宗通释。作者即是前说念因。非是实我。谓彼念类心差别种。能令后果念取境故。说前念因名为作者。然世间所言。制怛罗能忆。此制怛罗。非是实我。此于蕴相续假我立制怛罗名。从先见心熏种为因。后忆念果起。于忆念果起。于忆念果上立制怛罗名。故言依如是理说彼能忆　制怛罗。是星名。正月出现。正月从此星为名。于此月生故。以此星为名。若执我者于此月生。即说实我名制怛罗。故今通释。
　　我体若无是谁之念者。犊子部问。若有我体。可念属是我。第六转成。我体若无。是谁之念。
　　为依何义说第六声者。论主反问。
　　此第六声依属主义者。犊子部答。
　　如何物属何主者。论主复征。
　　此如牛等属制怛罗者。犊子部答。此如牛等物属制怛罗人主。
　　彼如何为牛主者。论主又问。
　　谓依彼至得自在者。犊子部答。谓依彼彼所乘．构乳．役使等中彼制怛罗得自在故名为牛主。
　　欲于何所至寻求念主者。论主复问。欲于何处驱役于念。而勤方便寻求念主我邪。
　　于所念境驱使于念者。犊子部答。
　　役念为何者。论主复问。
　　为令念起者。犊子部答。
　　奇哉自在至为令念行者。论主又征责。奇哉自在起无理言。宁为此我生而驱役此念　又解宁为此念。复作两关征定。又我于念如何驱役。为令念起。为令念行。
　　念无行故但应令起者。犊子部答。
　　则因名主至亦不离因者。论主示正义。若令念起名念主者。则念因名主是其所属。念果名能属。由念因增上力。令念果得生。故因名主。果于生时是因所有故名能属。即生念因足为念主。何劳立我为念主邪　即诸行五蕴聚。是缘成假。前后一类相续。是相属假。世间共施设是制怛罗牛。立制怛罗名为牛主。即此牛主是牛相续。从此至彼于异方生。变异生因故名牛主。此中无一实我制怛罗牛主。亦无实我是牛。但假施设。故言牛主亦不离因。牛是所驱役名果。牛主能驱役名因。同前念主不离念因。
　　忆念既念至如应当知者。此即例释。明初忆念。其义既尔。释后记知其义亦然。皆准忆念及与记知。孰为能了。谁之识等亦应例释。粗类大同非无差别　且识因缘与前别者。谓六根．六境等。如应当知　或识种名因。根等名缘。忆念．记知唯在意地。故与识别。
　　有作是言至能了等者者。此下就别破中。大文第二破数论师。就中。一叙宗。二正破。三通难　此即第一叙宗。数论者言。决定有我。事用必待事用者故。谓诸事用。待事用者。如天授行事用。必待天授我。行是事用。天授我名者。如是识等所有了别等事用。必待所依真实我体能了等者。
　　今应诘彼至识能了亦尔者。此即第二正破。论主破云。今应诘彼。天授谓何。若是实我此如先破。若假士夫五蕴上立体非一物。于诸行相续假立此天授名故。如假天授说为能行。识了别应知亦尔。但于假我说能了者名。非别实我。
　　依何理说天授能行者。此下第三通难。数论难。若无实我。依何理说天授能行。
　　谓于刹那至亦作是说者。论主答。谓于刹那生灭。诸行是缘成假。不异相续。是相续假。于二假上立天授名。愚夫于中执为一实我体。此之假我为自相续身异方生因。后念异处生名行。前念因即名行者。依此理说天授能行。如执灯焰行。及传声唤人。从此至彼异处相续。世依此说焰．声能行　如是天授前念身能为彼念识因故。世间亦谓天授能了　然诸圣者为顺世间言说理故。亦作是说。天授能了。
　　经说诸识至为何所作者。数论问言。经说诸识能了所缘。识于所缘为何所作。
　　都无所至说名了境者。论主答。识于所缘都无所作。但似境生说能了境。如麦果等酬麦因等。虽无所作。而似因起说名酬因。如是识生虽无所作。而似境故说名了境。
　　如何似境者。数论问。
　　谓带彼相至识能了亦尔者。论主答。谓能缘识上带彼所缘境界行相。如缘青色能缘识上。带青相现。识似境说识能缘。如镜对质带质像生。名似本质能照。是故诸识虽亦托根生。识无根相不似根故。不名了根。但名了境　或识于境相续生时。前识为因别后识起。说前因识名为能了。亦无有失。世间于因说作者故。如世间说钟．鼓能鸣。能生鸣果故于因立能鸣。或如灯能行无别能行者。识能了亦尔。无别能了者。
　　为依何理说灯数论问。
　　焰续中至理亦应然者。论主答。火相续中假立灯号。灯于异处。从此至彼相续生时。说为灯行。无别行者。如是心相续上假立识名。于青．黄等异境生时。说名能了。如成实论一念实识无能了故。要识相续。别于后念境上生时。相续假识名能了。或如色有体色生次色住。此中无别有者住者。说识能了理亦应然。无别了者。
　　若后识生至如芽茎叶等者。数论难。此中难意。由有我故。我是自在义。欲得此法前生此法生。此法后生。所以后不恒相似。不定次第　若后识生。从前识生非从我有。略为二难。一何缘后识不恒似前善．染识等。二既从识生。何缘不先定次第生如先芽．次茎．次叶等次第而生。
　　有为皆有至身外缘差别者。论主答　言住异者。谓住之异。约住明异。即异别名。有为之法皆有异相。后必异前故不相似。若异此者应无出定。又诸心相续亦有定次。若此心次后彼心应生。于此心后彼心必生。如二十心相生中说。又诸心相续。亦有少分行相等前后相似方能相生。不生余心种姓别故。如女心无间。或起庄严身心。或起染污心。或起彼夫心。或起彼子等时。从此诸心。相续．转变．差别熏成种。后还生女心。如是女心。于后所起严．污心等。有生功能。异此余无生功能。种姓别故。女心无间容起多心。然多心中。或先数起者。或明了近起者。先起非余　又解或先数起者。或先明了者。或先近起者。先起非余　有解若先数起者。就数起中起明了者。就明了中起近起者。由此义故先起非余　由如是心修力强故。唯除将起位时身。被外缘损坏。差别即不得起　又解唯除将起位身。遇外缘善．恶差别。逢此胜缘起即不定。
　　诸有修力至生于自果者。数论难。诸有修力最强盛者。宁不恒时生自强果。有生劣邪。
　　由此心有至最随顺故者。论主答。由此心有住异相故。后渐劣前。此住异相。于上中下别修果类相续生中。最随顺故。所以不恒生自胜果。有生劣果。
　　诸心品类至可易了知者。论主谦让仰推世尊。依如是义。于经部中故有颂言　于一孔雀轮青．黄．赤．白等　有一切种因相。如是如是果。从如是如是因生　知此等相非余智境界　唯一切智知　举易况难。一孔雀轮色差别因尚为难了。况心．心所诸无色法因缘差别可易了知。
　　一类外道至皆从于我者。此下就别破中。大文第三破胜论师。就中。一叙宗。二正破。三通难。此即第一叙宗。有一类胜论外道作如是执。诸心生时。皆从于我。以彼心是我家德故。
　　前之二难至如芽．茎．叶等者。此下第二正破。论主以前数论二难。难彼胜论。前之数论所说二难。于彼胜论为难最切　若诸心生皆从于我者。我一自在。何缘后识不恒似前。及不定次第生如芽茎叶等。
　　若谓由待至别住失故者。牒计别破。汝若谓我由待实句义色意合差别。方有异识生。及不定次第。破云。理定不然。我与色意合非极成故。以佛法宗不许有我．色意合故　又以理破。夫二物合必有分限。非无分故。谓彼胜论外道自类释合相言。非至为先彼后至名合　破云。若我．意合。意有分限故我应有分限。胜论计我周遍法界无分限故。又我．意合。意移转故我应移转。或我与意相就和合。我应与意俱有坏灭。然彼宗计我．意俱常　又汝若谓我体遍满。不可遍合。色意俱与一分我合者　破云。理定不然。我体是一。于一我体中无别分故。何得说言与一分合。不与余分合。假设许有合。我体既常。意无别异。还是一常。合宁有异生别识耶　又汝若救言我待德句义中别觉慧故方生异识　破云。为难亦与待意义同。我既遍满无有差别。谓觉因何得有差别。生异识耶　又汝若言待德句中行别。我方意合生异识者　破云。则应但心待行差别能生异识。何用我为。又总非。我于识生都无有用。而胜论言识皆我生。如药事成能除痼疾已。诳医矫说普莎诃言　普莎诃。此云吉祥　今此痼疾由我故除。此中亦尔。行足生心。何须此我　又汝若谓此心．行二由我故有　破云。此但有言。无理为证由我故有　又汝若谓此心．行二。我为所依。征云。如谁与谁为所依义。非心与行如画．如果。我为能持如壁持画。如器持果。若如彼喻。如是便有我与心行更相碍失。同色法故。若如彼喻。及有或时别住失故。以画色果与彼壁．器有时别故。然计我体无有障碍。望彼心．行无障碍失。我遍法界。望彼心．行无别住失。
　　非如壁器我为彼依者。胜论救。非如壁．器我为彼心．行依。
　　若尔如何者。论主征问。
　　此但如地至所依者。胜论答。此我但如地能为香等四物所依。虽彼宗计香是地家德。彼说眼见大地为香等所依。
　　彼如是言至假立我名者。论主破。世间假地无有别体。不离香等假立地名。我亦如是。无有别体。不离心．行假立我名　若依经部假地揽色．香．味．触成此假地。地是缘成假。论主述经部义。故说此地揽四物成无别有体。若依胜论。离香等外别有地。故喻离心．行。外别有实我。
　　若离香等至地有香等者。胜论难。若离香等四物无别有地。如何可言地有香等。
　　为显地体至木像身等者。论主答。地是假名。香等为体。为显假地体有香等别。故即假地说有香等。令他了达是此香等非是余物。如木像身。身即是木。离木之外无别像身。地即是香等。离香等外无别有地。
　　又若有我至生一切智者。论主又牒计征。又若有我待行差别。行既众多。何不俱时生一切智。
　　若时此行至令不生果者。胜论答。行有强弱。强者先起遮劣不生。故不俱时生一切智。
　　宁从强者果不恒生者。论主复征。强既先生。宁从强者果不恒生。有时生劣。
　　答此如前至渐变异故者。胜论答。以内例外。答此妨难。如前论主论修力道理。我许行非常。渐变异故。所以从强者。果不恒生。
