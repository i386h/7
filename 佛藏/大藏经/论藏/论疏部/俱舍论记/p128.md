<!-- { "loadSidebar": true } -->
　　又缘道谛至理亦不成者。此即第三即执见．疑难。又缘道谛邪见．及疑。若拨无解脱道。若疑无解脱道。如何即执此邪见．及疑能得永清净。若彼拨无如来所说真解脱道。妄执别有无想定等余清净因。是则执余无想定等能得清净。非邪见等。此戒禁取缘见道所断理亦不成。正理救云。此戒禁取体非不成。以计有于谤道邪见执为能证永清净道。由彼计为如理解故。谓彼先以余解脱道蕴在心中。后执诽谤真道邪见为如理觉。言如理者。彼谓拨疑真解脱道是不颠倒。以如理故执为净因。由此得成戒禁取体。彼心所蕴余解脱道非见道所断。戒禁取所缘以彼唯缘自部法故。道有多类于理无失　解云余解脱道。谓无想定等。正理救意言。既拨疑他所说道谛。复执拨疑为如理觉。故即执彼为清净因。时间迅速于非因果处起故。非见苦集断是见道断。复计心所蕴余无想等为解脱道。果处起故见苦所断。应知道有多类。或见道所断。或见苦所断。于理何失　俱舍师破云。亦有戒禁即执净因见苦所断。此亦即执何非苦断。若不即执彼执余为净因。是即应无见道所断。
　　又若有缘至非见彼断者。此即第四集．灭邪见难。又若有缘见集．灭谛所断邪见等执为清净因。此戒禁取复何因缘。非见彼集．灭断耶。正理救云。若有计彼谤集邪见能得清净。岂不此见无断集用。若有计彼谤灭邪见能得清净。岂不此见无证灭用(解云彼论意说。若拨无集便无所断。计道无用。若拨无灭便无所证。计道无用)俱舍师破云。如拨无道应无能证。虽拨无道计有余道能证。何妨虽拨无集．灭。计有余集．灭为所断．所证。
　　故所执义应更思择者。论主难讫复劝应思　正理思择如前应知。俱舍复难亦如前说。
　　如前所说至二种颠倒者。此下第四明四颠倒　问。如前所说戒禁取从常．我倒生。为但有斯二种颠倒。
　　应知颠倒至执我颠倒者。答。总有四。
　　如是四倒其体云何者。问。名字既尔。其体云何。
　　颂曰至想．心随见力者。上两句出倒体。第三句废立。第四句通经。
　　论曰至以为我倒者。释初两句。总有两说。此是初师。于五见中从于三见立四倒体。谓边见中唯取常见以为常倒。不取断见。诸见取中唯取苦下计乐．净者为乐．净倒。非余见取。有漏法中非真乐．净妄计乐．净故得说为非胜计胜。有身见中唯取我见以为我倒非我所见。应知四倒唯于有漏粗果处起见苦所断。见取虽亦通余三谛。非增胜故不立为倒。故婆沙一百四云。有作是说四颠倒于五见中。三见各一分以为自性。谓有身见中我见是我颠倒自性。非我所见。边执见中常见是常颠倒自性。非断见。见取中见苦所断执乐净见是乐净颠倒自性。非余见取　又正理四十七一说亦同此论初师。此论．婆沙．正理。皆约五见出体故言三见各一分。有说我倒摄身见全者。此是第二说。常．乐．净倒同前说。我倒异说故别叙也。故婆沙一百四云。问五见中几见为自性。答此以见苦所断二见半为自性。谓有身见。见取全。及边执见中常见。二见半非颠倒自性。谓邪见。戒禁取全。及边执见中断见。又正理四十七云。然毗婆沙决定义者。约部分别十二见中。唯二见半是颠倒体。谓有身见．苦见取全．边执见中取计常分。断．常二见行相乖违。故可说言二体各别　此论．婆沙．正理。皆约五部十二见出体。故言身见．见取全．边见一分。此论两说虽无评文。婆沙．正理意以此论后师为正。婆沙不言有说。正理复言决定义故。
　　我倒如何摄我所见者。此即问也。
　　如何不摄者。有说返责。
　　由倒经故至是我所见者。答。由四倒经作是说故。诸有计我于彼事中有自在力是我所见　既于我外别说我所。明知我所非我倒摄　又解此文有说引经证摄我所。我于彼事自在义边。是我所见。无有别体。
　　此即我见至见亦应别者。有说释经。此我所见即是我见。由我．我所二门转故所以别说　是我。是我见。第一转声　属我。是我所见。第六转声　由我。谓由我如此是第三转声　为我。谓为我如此是第四转声。于八转声中第一．第六。若是别见第三．第四。见亦应别。三．四见既不殊。初．六见宁有异。
　　何故余惑非颠倒体者。是下释第三句。此即问也。
　　要具三因至非颠倒体者答。谓要具三因胜者成倒。言三因者。一向倒故。推度性故。妄增益故。又正理云。增声亦显体增胜故(已上论文)　于五见中谓戒禁取。虽推度性．及妄增益。非一向倒。缘少分法得清净故。如戒禁取计有漏道得净涅槃。虽非究竟断惑证灭。而能暂离下八地染证彼灭故婆沙一百四云。戒禁取虽是推度性及妄增益。而非一向倒。亦于少分实处转故。谓有色界道能净欲界有。无色道能净色界有。上地道能净下地。与无漏道断染证灭。义相似故　又显宗云。谓戒禁取非一向倒。所计容离欲染等故。少分暂时得清净故　问如见取计乐受为乐。计善法为净。亦于少分实处转故。何故是倒　解云彼执有漏同涅槃乐。同涅槃净。于有漏中无少乐．净同彼涅槃一向倒故所以名倒。其戒禁取非道计道。即有分同无漏圣道证净涅槃故不成倒。断见．邪见虽一向倒及推度性。非妄增益。无门转故。所以非倒。所余贪．嗔．慢．疑等。虽一向倒．及妄增益。不能推度。非见性故。所以非倒。由具三因胜者成倒。是故余惑非颠倒体。集．灭．道下见取亦应别简。略而不论。故正理云。余部见取非增胜故(已上论文)　其我所见异执不同故不别简。若依初师。我所见非倒。应作是言我所见虽推度性及妄增益。非一向倒。亦于少分实处转故。如计实法是我所有。非无体故。所以非倒。若依第二师。此我所见即是我见。异门说二。既我见摄。亦具三因。所以是倒。
　　若尔何故至非我亦然者。此下释第四句难。若唯说见名为倒者。何故经中言诸颠倒总有十二。亦说想心。
　　理实应知至行相同故者。答。理唯见倒。想．心。随见亦立倒名。与见相应行相同故。相从说倒。体非推度。非四倒摄。
　　若尔何故不说受等者。难。若尔受等随见亦应名受等倒。
　　彼于世间至故经不说者。答。受等世间不极成故。谓心想倒世间极成。如言此事恼我心想。而不说言恼我受等。故经不说。
　　如是诸倒至见所断故者。显唯见断。如是诸倒预流已断。见及相应想．心等法见所断故。
　　有余部说至宁起欲贪者。叙异说。准婆沙．正理。是分别论者。于十二中八唯见断。常．我各三。谓想。心。见。乐．净各一。所谓见倒。四通见．修断。乐．净各二。所谓想。心。若谓不然。未离欲圣离乐．净想心。宁起欲贪。以此故知。乐．净想心亦通修断。
　　毗婆沙师至画药叉迷乱者。毗婆沙师不许此义。若有乐．净想．心现行。便许圣者有乐．净倒。圣者亦起有情想．心。是即亦应许有我见倒。非于妇女等及于自身。离有情想．心有起欲贪故。既起有情想．心。应起我见倒。复引经证。不通修断。经说诸圣于苦圣谛无间道如实见。解脱道如实知。如是于集．灭．道圣谛如实见．知　正理具引经文。此论略引经文故云乃至。超余三谛取后经文。当于尔时彼圣弟子非常计常。想．心．见倒皆已永断。乃至广说于苦．不净．非我三种。计乐．净．我想．心．见倒皆已永断。故知想．心唯取见倒相应力起是想．心倒。非余想．心。理实四倒见苦所断。而此经言如实见知集等谛时皆已永断者。于具见圣谛。说已永断故。圣虽于境知苦．不净。然圣有时为贪所逼暂迷乱故。率尔于境欲贪现前起乐净想．心觉已即止。非推度等故不成颠倒。如于旋火轮以迷乱故。非实是轮匆见谓轮。起轮心想。觉已即无。如于画药叉以迷乱故。非实药叉匆见谓是。起彼心想而生怖畏。觉已即无。此既非倒。圣者亦然。
　　若尔何故至不违彼经者。难毗婆沙师　庆喜。梵云阿难陀辨自在。是初果人。若想．心倒唯见所断不通修断。何故庆喜告辨自在。由有想乱倒故汝心焦热。后得无学果。远离彼想已贪息心便净。学位犹起想．心二倒。故知想．心亦通修断　有余经部师复作是说。八想．心倒学未全断。彼宗意说。见唯迷理故唯见断。想．心通迷理．事起故通见．修断。复通前经。前经所说于四圣谛如实见知想．心见倒皆永断者。此经非唯说见断。亦通修断　如是八种于修位中终由如实见知圣谛方得永断。离此谛观无余永断八种方便故。此经部所说八种亦通修断。不违前经。论主意朋经部。所以此中绝救　十二颠倒。若依毗婆沙师。唯见苦断粗果起故。于学位中诸染想．心及学．无学位无记想．心有迷乱者容可说倒。而非四倒。具三义就胜名倒如先。若依余部。八唯见断。四通见．修。如前应知。若依余经部师。四唯见断。八通见．修。亦如前说。
　　为唯见随眠至为余亦有者。此下第五明七．九慢。就中。一正明七．九慢。二释未断不起　此下第一正明七．九慢问。为唯见随眠约行不同有多差别。为余随眠亦有差别。
　　慢亦有者。答。
　　云何者。征。
　　颂曰至有修断不行者。上句正答。第二句明见．修断。下两句显未断不行。
　　论曰至故分七种者。此下释七慢。此即总释。
　　于劣于等至总说为慢者。此下别释七慢。文即为七。此释第一慢。于劣谓胜。于等谓等。令心高举。总说为慢　于等云何。如有二人精神齐等。一先诵得阿笈摩经。一后诵得。心便高举。故正理四十七云。于他劣等族明等中。谓己胜等高举名慢　岂不此二俱于境中如实而转不应成慢。方劣言胜。方等言等。称量而知何失名慢　于可爱事心生爱染如实而转如何成贪。此既耽求诸可意事无有颠倒。应非烦恼。然由此起能染恼心既许成贪。是烦恼性。如是虽实胜劣处生。而能令心高举染恼。名慢烦恼。于理何失　解云。族。谓种族。明。谓聪明。等言。即显色．力．财等。于等于胜至总名过慢者。释第二慢。于等谓胜。于胜谓等。总名过慢。慢太过故妄进一阶。或过前慢。或慢过重前。故名过慢。正理论云。于他等胜族。明等中。谓己胜等名为过慢。
　　于胜谓胜名慢过慢者。释第三慢　于胜谓胜。胜名过己。慢他过故名慢过慢。
　　或慢谓高举。高前过慢名慢过慢。正理论云。于他殊胜族。明等中。谓己胜彼名慢过慢。
　　于五取蕴至名为我慢者。释第四慢。于五取蕴执我．我所。此是我见　或缘我起慢。或恃我起慢。或由我起慢。故名我慢。
