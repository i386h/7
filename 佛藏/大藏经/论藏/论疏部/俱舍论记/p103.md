<!-- { "loadSidebar": true } -->
　　有余师说至依表得故者。答。前师意说。得不律仪恶阿世耶非永舍故。如停热铁赤灭青生。善．恶二戒应知亦尔。善戒灭恶戒生　后师意说。由得善戒舍恶戒故。若不更作无缘令得以不律仪依表生故。但是处中。准婆沙一百十七前师是健驮逻国诸师。后师是迦湿弥罗国诸大论师。彼论虽无评家且以后师为正　然正理论三十九取前师为正。故彼论云。前说应理。先受戒时恶阿世耶非永舍故。依前表业恶戒还起　俱舍师救云。诸师皆说得戒舍。此既得戒。宁容不舍。后不更作。如何更起。故知后说为正。正理意违俱舍。此乃反害本国诸师　问此论恶戒舍有三缘。何故婆沙舍缘有四。故婆沙一百一十七云。诸不律仪由四缘舍。一受别解脱律仪。二得静虑律仪。三二形生。四舍众同分　解云别解定戒俱名得戒故。此论合为一种。婆沙据定．散不同故分二开合为异　问别解与恶戒相翻以立。何故舍缘差别不同。解云若以别解五缘对恶戒　别解是善得难。舍易。作法即成得有故舍　恶戒是恶得易。舍难。作法不成。无有故舍　别解由求戒心得。以起邪见断求戒心。不成彼心戒亦随舍有断善舍　恶戒不尔。无断善舍　问于恶戒中何故无断恶舍　解云求恶戒心是不善惑断彼惑时必得定戒。得定戒已必舍恶戒。无有断彼惑已不得定戒故无断恶舍　又解得戒义当断恶舍。得善戒时虽复犹成求恶戒心。以不成彼恶戒体故名为断恶　断恶舍虽成求恶戒心由得善戒故能舍恶戒名为断恶舍．　断善舍善。非由恶戒能舍善戒。但由邪见故。心与戒二俱不成　别解有日．夜分齐故有夜尽舍　恶戒无有日．夜分齐故无夜尽舍　命终。二形。善．恶俱同。此义可知　总而言之。别解对恶戒三别．二同　若以恶戒三缘对别解脱。恶戒得易舍难。有得戒舍。别解得难舍易。故舍即成。非由恶戒将作不律仪人。必先舍故。若不先舍行屠羊等但是处中。命终。二形。同故无妨　总而言之。恶戒对别解一异．二同　问定戒与恶戒何故舍缘差别不同　解云若以定戒三缘对恶戒。定戒有易地失故有易地舍。恶戒命终定舍非由易地舍故无易地舍　定戒由退起惑失彼定故戒亦随舍有退舍。恶戒烦恼具成。更无退处故无退舍。唯命终舍分同恶戒　若依正理更有离染不同。定戒于离染位由舍退分有离染舍。恶戒先得定时必已舍故无离染舍　总而言之。定戒对恶戒。若依此论二别．一同。若依正理一同．三别　若以恶戒三缘对定戒。恶戒得善戒故。有得戒舍。定戒必无得恶戒故。得恶戒时定戒先退。退定戒时未得恶戒。故无得恶戒舍　恶戒身中容二形生有二形舍。定戒身中无二形生故无二形舍　恶戒命终全舍。定戒命终分舍。唯命终舍分同　总而言之。恶戒对定戒。二别．一同　问道戒与恶戒何故舍缘差别不同　解云若以道戒三缘对恶戒。道戒有得果．练根．及退失故。可有得果舍．练根舍．退失舍。恶戒三义俱无故无三舍　若以恶戒三缘对道戒。恶戒死时必舍有命终舍。道戒死已犹成无命终舍　恶戒有得善戒有得戒舍。道戒必无得恶戒理无得恶戒舍　恶戒身中容二形生有二形舍。道戒身中无二形生故无二形舍　总而言之。道戒．恶戒展转相望三缘各别。
　　处中无表舍复云何者。此下第四舍处中无表。非律仪非不律仪故名处中。
　　颂曰至作事寿根断者。处中无表由六缘舍。一由受心断舍。二由势力断舍。三由作业断舍。四由事物断舍。五由寿命断舍。六由依根断舍。前由。后断。通中间六。
　　论曰至舍由六缘者。标名．举数　问如婆沙舍处中善．恶中云。是谓所说表．无表业略毗婆沙。准彼论文亦说表业。何故此论唯言无表　解云此论偏明无表不说表。婆沙两种通明故俱说二　又解但舍无表必亦舍表。影显可知。故不说表　又解此论据舍现行故唯说无表。婆沙通舍成就．现行故具说二。
　　一由受心至弃先所受者。一由受心断坏故舍。以此无表由受心得。谓先誓。受善心．恶心作是愿言。恒于某时作善作恶。善如礼赞等。恶如捶打等。无表随转。要期未满本愿当亏忽在中途而怀追悔。舍本所受善．恶誓心作是念言。我从今时弃先所受无表便舍。本由受心得此无表。今舍受心无表亦舍。若舍受心舍离名舍。非将不成。若舍无表将不成就说名为舍。又正理三十九云。一由受心断坏故舍。谓先誓受恒于某时敬礼制多。及赞颂等。今作是念后更不为。彼阿世耶从兹便息。由彼弃舍本意乐故。或复别作势用增强与先现行相违事业。本意乐息无表便断　准正理文受心中亦有作业不说恶者略而不论　或等字摄　然彼又说别作势用增强事业。与先常行事业相违。本劣意乐尔时止息无表便断。得胜舍劣与此论别。此中受心断坏故舍义当故舍。婆沙名意乐息。杂心名悕望止。名异．义同。
　　二由势力至尽时便止者。二由势力断坏故舍。谓由净信猛利烦恼二势力故引起无表。彼二限势若断坏时无表便舍。喻况可知　问如正理云。二由势力断坏故舍。谓由净信．烦恼势力所引无表。彼二限势若断坏时无表便舍。如所放箭及陶家轮。故轨范师作如是说。由等起力所引发故。虽舍加行及阿世耶。无表或容尽寿随转。乃至发起极猛利缠。捶击禽兽。应知亦尔。或先立限齐尔所时。今限势过无表便断。又婆沙一百二十二云。限势未过。谓淳净心。及猛利缠。所作善．恶。随彼势力无表不断。如猛利缠杀捃多蚁(此云折脚蚁。或云卵蚁。名含二义。是故不翻。彼非为害显杀无惭)所发无表尽形相续。淳净信心所作亦尔。谓如有人起殷重信修营供具奉施众僧烧香．散花种种供养。或于佛说如是日．月．五年会等。请诸众僧种种供养。起淳净心发身．语业。乃至意乐未息。或加行未舍。无表不断。若意乐息。及舍加行。无表便断。余处中行广说亦尔。正理即云虽舍加行及阿世耶无表或容尽寿随转。婆沙即云若意乐息及舍加行无表便断。俱释势力断舍。何故两论不同。俱舍复同何说　解云净信．猛缠各有三品。谓上上．上中．上下。若起上上净信．猛缠。于其中间虽意乐息及舍加行。无表不断。若起上中．上下净信猛缠。于其中间意乐息舍加行。无表即断。正理通据三品说。若起上上品尽寿随转若起上中．上下即非尽寿。故说或容。显彼不定。婆沙此文若据上中．上下二品净信．猛缠故。言意乐息舍加行无表便断　或作论者意各别故。俱舍既无明文。或同正理。或同婆沙。或谓同两论。皆无妨矣。婆沙．杂心名限势过名异．义同。
　　三由作业至后更不作者。三由作业断坏故舍。以此无表由作业得。谓作善业。或作恶业。善如礼赞等。恶如捶打等。无表随转如先所受善业．恶业。今作是念后更不作无表便舍。本由作业得此无表。今舍作业无表亦舍。故正理云。三由作业断坏故舍。谓虽不舍根本受心然更不为所受作业。唯除忘念而不作者。以此无表期加行生绝加行时无表便舍　问受心亦要期。作业亦有期心。此二何别　解云受心据意以论。作业据身．语以说　又解受心誓受即得。作业作乃方成　又解受心虽亦有彼作业。受心强胜。无表但从受心得故。但名受心不名作业。作业虽亦有彼期心。作业强胜。无表但从作业得故。但名作业不名受心。婆沙名加行舍。杂心名舍方便。名异义同。
　　四由事物至罝网等事者。正理释云。本由彼事引无表生。彼事坏时无表便断。婆沙名事物。杂心名若事。名皆相似。
　　五由寿命至有转易故者．五由寿命断坏故舍。本得处中善．恶无表由所依身。以舍命故。彼所依止众同分身有转易故。无表便断。婆沙名由所依。杂心名若身。义皆无违。
