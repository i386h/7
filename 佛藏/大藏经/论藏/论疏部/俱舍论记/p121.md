<!-- { "loadSidebar": true } -->
　　若时菩萨至修习圆满者。释第三位。显精进一修习圆满　底沙此云圆满。是星名。从星为名。婆沙一百七十七云。问此相异熟业经于几时修习圆满。答多分经百大劫。唯除释迦菩萨。以释迦菩萨极精进故超九大劫。但经九十一劫修习圆满便得无上正等菩提。其事云何。如契经说过去有佛号曰底沙。或曰补沙。彼佛有二菩萨弟子勤修梵行。一名释迦牟尼(此云能寂能。寂众恶故)二名梅怛俪药(梅怛此云慈。俪药此云氏。菩萨在慈姓中生。从姓立名故名慈氏。旧云弥勒讹也)尔时彼佛观二弟子谁先根熟。即如实知。慈氏先熟。能寂后熟。复观二士所化有情谁根先熟。又如实知释迦所化应先根熟。知已即念。我今云何令彼机感相会遇耶。然令一人速熟即易。非令多人。作是念已便告释迦。吾当欲游山汝可随去。尔时彼佛取尼师檀随路先往。既至山中入吠琉璃龛。敷尼师檀结跏趺坐入火界定经七昼夜。受妙喜乐威光炽然。释迦须臾亦往山上。处处寻佛如犊求母。展转遇至彼龛室前。歘然见佛威仪端肃光明照曜。专诚恳发喜叹。不堪于行无间忘下一足。瞻仰尊颜目不暂舍经七昼夜。以一伽陀赞彼佛曰　天．地．此界．多闻室。逝宫．天处．十方无。丈夫牛王大沙门。寻地．山．林遍无等　如是赞已便超九劫。于慈氏前得无上觉　问近佛地菩萨必于名．句．文身得未曾得巧妙自在。应以别颂异门赞佛。何故经七昼夜唯以一颂而赞佛耶　答菩萨尔时思愿胜故不重文颂。若改文颂思愿不淳。复次菩萨尔时怖畏散乱。如颂差别心亦异故。云何而得一心流注。复次菩萨显己心无厌倦。能于一颂新新发起胜思愿故　问何故慈氏菩萨自根先熟所化后熟。释迦菩萨则与此相违耶　答慈氏菩萨多自饶益。少饶益他。释迦菩萨多饶益他。少饶益自。是故皆与所化不并　解赞颂云。天地总举。谓天上．地中　此界。谓此三千大千世界　多闻室。谓毗沙门天宫。此天敬信名流十方故曰多闻　逝宫。谓梵王宫。以彼梵王计彼为常。佛为对治彼常计故故名逝宫。逝是无常义。又解逝宫所谓人宫。人宫速归磨灭故言逝宫　天处。谓除多闻室及逝宫所余天处　十方无。谓不但此三千大千世界中无。余十方世界中亦无　遍求无等。乃言丈夫牛王大沙门　我今寻地．寻山．寻林。遍无与我世尊等者　又解多闻室。欲界天中举初天中一显余三天及显上五天。即六欲天也　逝宫。色界天中举初一天显余二天。及显已上诸天　天处。谓无色界天处　余解同前。
　　若时菩萨至修习圆满者。此释第四位。显定．慧二修习圆满。尽智已去名无上觉。次无上觉前。即是金刚喻定。此时定．慧修习圆满。此约菩萨行因位中说六圆满。不约果位。若约果位说六圆满。得尽智时。故婆沙一百七十八云。总有三说。第三评家云。如是说者。此等所说皆依一时一行增上说为圆满。如实义者。得尽智时此四波罗蜜多方得圆满　解云以戒摄忍以慧摄定故但言四。此论同彼第二师说。又正理云。理应此位无间方圆。得尽智时此方满故。
　　能到自所往至波罗蜜多者。释第五句六波罗。此云彼岸　蜜多。此云到。菩萨能到自乘所往圆满功德彼岸处故。故此六种名曰波罗蜜多。
　　契经说有至差别如业道者。此下大文第七明施．戒．修。就中。一略明施．戒．修。二广明施．戒．修　此即略明施．戒．修。
　　论曰至非业非事者。此即略释颂文。善故名福。造作名业。即是身．语．及与意思。思所依托名事。类谓性类。故婆沙一百二十六云。施．戒．修性　故知类性名异．义同。施．戒．修三类是善故皆福。于三类中。或业。或事。随其所应如业道说。谓如分别十业道中。有业亦道。谓前七种。有道非业。谓后三种。道名通十。业唯前七　应知此中福．业．事三通局亦尔。福即是通。业．事不定。总成四例。
　　且施类中至唯受福名者。此下约施．戒．修明福．业．事。此约施类以明。且施类中身．语二业具福．业．事三种义名。善故名福。作故名业。思所依托名事。故正理云。且施类中身．语二业具福．业．事三种义名。善故名福。作故亦业。是能等起身．语业思转所依门故亦名事(已上论文)彼因等起思唯名福业。善故名福。作故名业。思非自依托故不名事。思俱有法唯受福名。善故名福。非作故不名业。非思正依托故不名事。以思正托身．语起故。故俱有法不名为事。
　　戒类既唯至福业事名者。此约戒类以明。戒类既唯身．语业性。故皆具受福．业．事名。善故名福。作故名业。思依托故名事。
　　修类中慈至唯受福名者。此约修类以明。修类中慈无嗔为性。唯名福事。善故名福。思所依托故名事　慈名事者。业之事故　慈相应思业以慈为门而造作故。故慈名事。非作故不名业　与慈俱行思与慈俱行戒唯名福业。善故名福。作故名业。思非自托不名事。慈俱有思．戒非思正托起故不名事。以思正托慈门起故。所以但慈名事　问何故戒类中戒名为事。修类中戒不名事耶　解云戒类中戒据别解脱戒。是思依托故得事名。修类中戒是随心转戒。非思正托起故不名事　与慈俱行余俱有法唯受福名。善故名福。非作故不名业。非思正托起故不名事。
　　或福业名至起福加行故者。第二解。或福业名显作福义。谓福加行是施．戒．修前加行也。加行即福名福加行。谓此加行善故名福。造作名业　或福之加行。福是施．戒．修。业是福前加行故名福加行　事显所依　谓施．戒．修是彼福业之所依事。为成彼三施．戒．修事。所以于前起福加行　又解或福业名显作福义。谓福加行此显能依。事显所依。谓施．戒．修能依所依合说故名福业事也。
　　有说唯思至福业转故者。第三解。或是经部有说。唯思是真福业。善故名福。作故名业。非是所托事故不名事。福业之事谓施．戒．修。以此三种为所依门福业转故。是所托故此三名事。非真福业故不名福业　又解思真福业。此显能依。福业之事谓施．戒．修。此显所依。能依．所依合说故言福业事也。正理十四亦有三释。同此论。
　　何法名施施招何果者。此下第二广明施．戒．修。就中。一明布施。二明戒．修。三明法施　就第一明布施中。一明施体及果。二明施益差别。三明施果别因。四明施福最胜。五明施果无量。六明业轻重相。七明造作增长。八明施制多福。九明果由内心　此即第一明施体及果。一问何法名施。二问施招何果。
　　颂曰至此招大富果者。上三句答初问。下一句答后问。
　　论曰至是真．施体者。释初句。虽所舍财物亦得施名。而于此施性中舍财之具名之为施。谓由此身．语业。及能发具舍物得成故。舍物所由身．语。及能发。是真施体　舍谓舍与。具是因义。
　　或由怖畏至此具名施者。释第二句。或由八种施中怖畏施．希求施。希求施即是求报施。或是希天施。或希谓希天施。求谓求报施　于此贪故名之为贪　等谓等取余未说者。唯除第八取前七施　此前七施舍物事亦成非此意说。为简彼七施故说供养言　谓为于他尊重供养。贫乏饶益而有所舍。此舍具名施　此即当彼八种施中第八施也。
　　具名何谓者。此下释第三句。此即问也。
　　谓身语业．及此能发者。答。能发谓何者。征。
　　谓无贪俱至总立以施名者。答。谓无贪俱时能起此身．语业。心．心所法聚名为能发　又解谓无贪俱时心．心所法。能起此身．语业聚。彼能起者名为能发　前解为胜　引颂证意。刹那善五蕴总立施名。此言刹那非一刹那据怛刹那。取能发因等起心．心所法四蕴。及所发身．语色蕴。前．后善五蕴总名刹那　又解此颂据刹那等起。故言此刹那善五蕴。总立以施名　问如婆沙二十九解财供养体云。评曰应作是说。若所舍财。若能舍者身．语二业。若能发彼心．心所法。若受者受已诸根大种造色增长。皆此自性。如是财供养总用五蕴以为自性　准婆沙文亦取所舍财为施体。何故此论不取财耶　解云婆沙评家通出财施体故。通取舍财．及诸根等。此论偏据真施体。故言舍具名施。
　　应知如是至草类舍等者。释第四句。应知如是施类福业事。能招当来．及与现在大财富为果　言施类福者。类之言体。显福以施为体义　如叶类器。西方以荷叶等为器。显器以叶为体义　如草类舍。显舍以草为体义　等谓等余所未说喻　戒．修二类准此应释。
　　为何所益至不为二行施者。此即第二明施益差别。
　　论曰至恭敬报恩者。超果地故。谓离欲圣超于欲界异熟果地　余文可知。
　　前已总明至果有差别者。此下第三明施果别因。就中。一总明主等异。二别明主财田　此即第一总明主等异。结前问起。前已总明施招大富。今次当辨施果别家因。或施果家别因。或此别字通果及因。余文可知　且由施主至应时难夺果者。此下第二别明主财田。就中。一明主异。二明财异。三明田异　此即第一明主异。
　　论曰至与果有异者。释初句。由施主成信．戒．闻等七种圣财差别功德。故名主异。由施主异故施因成差别。由施因差别故。所以施因与果有异　此中言等。谓等取慧．舍．惭．愧　言七圣财者。一信谓深信也。二戒谓净戒也。三闻谓多闻也。四慧谓智慧也。五舍谓舍施也。六惭。七愧。惭．愧二种如前已释。故集异门足论第十六说。七财者。一者信财。二者戒财。三者惭财。四者愧财。五者闻财。六者舍财。七者慧财。广如彼释。又璎珞经下卷云。七财信．施．戒．闻．慧．惭．愧　施之与舍名异义同。诸论虽复次第不同七名皆等。
　　诸有施主至及火等坏者。释下三句。诸有施主具成如是信等功德。能如法行敬重等四施。如次便得尊重等四果。以因配果。如文可知　无损施者。谓行施时不损恼他施事得成。
　　田所施财至皆有差别者。此则第二明财异。由所施财或阙或具色．香．味．触。如次便得或阙或具妙色等果。此即总释。
