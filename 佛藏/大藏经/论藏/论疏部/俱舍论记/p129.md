<!-- { "loadSidebar": true } -->
　　于未证得至名增上慢者。释第五慢。于未证得殊胜功德中。谓己证得。名增上慢。正理云。有余师说。于证少德谓己证多。心生高举名增上慢。
　　于多分胜至名为卑慢者。释第六慢。正理论云。诸有在家。或出家者。于他工巧尸罗等德多分胜中。谓己少劣心生高举名为卑慢。此中于己心高举者。于他多胜谓己少劣。有增己故亦说为高。
　　于无德中至名为邪慢者。释第七慢。于诸恶行无德法中。谓己有德名为邪慢。故正理云。于无德中谓己有德名为邪慢。言无德者谓诸恶行。违功德故立无德名。犹如不善。彼于成此无德法中。谓己有斯殊胜功德。恃恶高举故名邪慢　若谓无德者是遮有德言。于实无德中谓有名邪慢。彼辨增上．邪慢别中说无种子名增上慢。有种子者名为邪慢。或全增益名增上慢。少分增益名为邪慢。如是差别理应不成。是故应知前说为胜。
　　然本论说至三中离出者。此下释九从三。会释本论。然发智本论说。慢类有九　我胜者。谓我胜彼　我等者。谓我等彼　我劣者。谓我劣彼　有胜我者。谓有他胜我　有等我者。谓有他等我　有劣我者。谓有他劣我　无胜我者。谓无他胜我与我齐等　无等我者。谓无他与我等我胜于彼　无劣我者。谓无他劣我我居下劣　此九从前七中三出离。
　　从三者何者。问。
　　谓从前慢至过慢卑慢者。答。谓从前七慢中第一慢。第二过慢。第六卑慢。如是三慢若依我见生行解。次第有殊。成三三九慢类。九中初三如其次第。我胜慢类谓我胜彼。于等谓己胜即是过慢。我等慢类谓我等彼。于等谓己等即是慢。我劣慢类谓我劣彼。于胜谓己劣即是卑慢　九中中三如其次第。有胜我慢类谓有他胜我。于胜谓己劣即是卑慢。有等我慢类谓有他等我。于等谓己等即是慢。有劣我慢类谓有他劣我。于等谓己胜即是过慢　九中后三如其次第。无胜我慢类谓无他胜我。于等谓已胜即是过慢。无劣我慢类谓无他劣我。于胜谓己劣即是卑慢。
　　于多分胜至高处是何者。问。如于他人多分胜法。谓己少劣卑慢可成。有高处故。无劣我慢类高处是何而起慢耶。
　　谓于如是至而自尊重者。答。无劣我慢虽无高处。于自爱乐胜有情聚。反顾己身虽知极劣。而自尊重故能起彼无劣我慢。
　　如是且依发智论释者。结。如是九慢类且依发智论释。
　　依品类足至胜境别故者。复依品类释慢类者。且我胜慢类从三慢出。若观劣境谓己胜即是慢摄。若观等境谓己胜即是过慢。若观胜境谓己胜即是慢过慢。余八慢类如理应说。
　　如是七慢何所断耶者。释第二句。此即问。
　　一切皆通见．修所断者。答。如是七慢一切皆通见．修断随其所应。若缘见所断者见断。若缘事者修断。应知七慢皆通三界。故婆沙四十三云。评曰应作是说。非卑慢等要比度他胜．劣而起。无始时来数习力故。虽生上界亦有现行。是故三界皆具七慢。
　　诸修所断至为可现行者。问。诸修断慢圣者未断时为可现行不。
　　此不决定至唯修所断者。答。此不决定。于七慢中或有修所断于未断位圣容现行。谓除慢类及与我慢。所余诸慢于此慢中或有修所断。于未断位而圣定不行。谓慢类我慢。此不行因次后当辨。寄喻来况。如杀生缠是修所断。而诸圣者必不现行。杀生缠者显由此惑发起故思断众生命。颂说等言显盗．淫．诳缠。无有爱全不起。有爱一分不起　问无有名何法　答谓三界非常灭相名为无有。于此非常贪求名无有爱。若泛说三界非常。诸无有爱通见．修断　此中意说于三界中。众同分上非常灭相名为无有。愿我死后断坏无有。于无有贪名无有爱。圣于此爱全不起故。唯修断故。所以但取缘众同分无常贪爱名无有爱。故婆沙二十七云。无有者谓众同分无常。缘此爱名无有爱。是故此爱唯修所断。以众同分唯修所断故。
　　又正理四十七云。岂不见所断亦有无常无有爱。何缘唯修所断　实亦见断。且随经说。谓契经中说有三爱。欲爱．有爱．无有爱三。于此经中说无有爱。取缘众同分无常为境者。贪爱异熟相续断故。如契经言一类苦逼作如是念。愿我死后断坏无有无病乐哉。今且据斯说唯修断。非见所断无无有爱(已上论文)　又解三界五阴无常灭相。于此贪求名无有爱。此即总说诸无有爱。然意唯取缘众同分无常贪求名无有爱。圣于此爱全不起故。唯修断故。故婆沙云。显此论者前来成立随契经义说无有爱唯修所断。今随实义显无有爱通二所断。三界无常通二断故。以此故知。三界无常诸无有爱是总说也　于当有身而起爱故名为有爱　言一分者。谓异生时发愿当为蔼罗筏拏大龙王等。正理云。等言为显阿素洛王。北俱卢洲。无想天等(已上论文)　蔼罗筏拏。是水名。水中龙象从水为名。即是帝释所乘龙象王也。故正理七十五说。蔼罗筏拏大象王。是三十三天所乘象王(已上论文)　圣人虽于善趣有身起爱。于恶趣龙王等有爱一分未断不起。以圣不爱恶趣身故。故名有爱一分。此杀．盗．淫．诳诸缠。此诸有爱。无有爱。一切皆唯缘修所断法故唯修所断。见所断法虽亦能缘修所断法。而非唯故非唯修断。杀．盗．淫缠。缘修所断身业起。诳缠缘修所断语业起。无有爱缘修所断众同分上无常法起。有爱一分缘修所断当有身起。
　　已说慢类等至见．疑所增故者。此即第二释未断．不起。
　　论曰至皆定不起者　等言。为显杀．盗．淫．诳诸缠。无有爱全。有爱一分　此慢类等。我慢。恶悔。是见及疑亲所增长　言亲增长。谓亲导引连续现前　虽修所断而由见．疑背已折故。圣虽未断。定不能起。见．疑有力扶持慢等。断如背折。有而不行。谓九慢类及七慢中我慢。有身见所增由我起故。应知九慢类。若依发智从慢过慢卑慢中出。即此三慢一分不行。若依品类亦有慢过慢。即有四慢一分不行。杀．盗．淫．诳缠。邪见所增。由邪见故行杀等事。语四过中以虚诳语是五戒中不虚诳语所远离故。所以别说。诸无有爱断见所增以缘当有断灭起爱。有爱一分常见所增。以贪当有大龙等身多时住故。于恶作中不善恶作是疑所增。追悔与疑少相似故。故圣身中虽有未断。而由背折皆定不起　问修断贪等亦用见．疑为遍行因。圣断见．疑如何现起　解云应知修断起由多因。或有要由亲因导起。如慢类等。或有但由疏因亦生。如贪嗔等。或因有二。一未断因。二已断因。如慢类等。要由未断因方能现起。余贪．嗔等由已断因亦能引起。
　　九十八随眠中至亦是遍行摄者。此下大文第二诸门分别。就中。一遍行．非遍行。二漏．无漏缘。三二种随增。四二性分别。五明根．非根。六明惑能系。七明惑随增。八明次第起　此即明遍．非遍行。
　　论曰至立遍行名者。释初行颂。唯苦．集断十一随眠力。能遍行自界地五部。故此十一皆得遍行名。除此十一余五部惑。无有力能遍行自界地五部。故皆不立遍行名也。如是十一于自界地五部诸法。一遍缘。遍缘五部为境界故。二遍随眠。遍于五部随增眠故。三为因。遍生五部染法。依此三义立遍行随眠名。除此十一余五部惑．及彼相应俱有诸法三义皆阙。十一遍行诸相应法。有初．后义阙中一义。十一遍行诸俱有法。有后一义阙前二义。故皆不立遍行随眠。
　　此中所言至或世间因者。问。此中所言遍缘五部。为渐。为顿　若渐次缘。余贪等惑亦应名遍行。以贪等惑缘五部故　若顿缘者。谁复普于欲界一切诸有漏法。顿计为胜起于见取。能得清净涅槃。或世间生天因起戒禁取。
　　不说顿缘至能顿缘五部者。答。不说顿缘自界地中一切有漏。皆为最胜。能得清净。或世间因。然说有力能顿缘五部各少分法名为遍行。
　　虽尔遍行至应亦遍行者。经部难。虽尔遍行亦非唯此十一随眠。以理而言。若于是处有我见行。是处必应起我爱．我慢。若于是处能得清净。或戒禁取见行。非胜计胜见取见行。是处必应起希求爱起高举慢。是即爱．慢亦应遍行。
　　若尔顿缘至何所断耶者。毗婆沙师反责经部。若说爱．慢顿缘见．修所断起故。应言爱．慢何所断耶。
　　应言修所断至见力引故者。经部答。应言修所断。以杂缘境界故。见断爱．慢部分别缘。或应见所断。由见力引故　经部意许爱．慢二种亦是遍行。以能遍缘五部法故。
　　毗婆沙师至不说自成者。述自宗。毗婆沙师作如是说。此爱．慢二是自相惑非共相惑。无顿缘力故非遍行是故遍行唯此十一。余嗔等惑非是遍行。准此爱．慢不说自成。
　　于十一中至缘下随眠者。此下释第五．第六句。缘上胜境不随增故无失得缘。缘下劣境即随增故有失不缘。故婆沙云。问何故是欲界烦恼能缘色．无色界。彼二界烦恼不能缘欲界耶。有一复次云。复次若色．无色界烦恼缘欲界者即应随增。若随增者界应杂乱。故彼烦恼不缘欲界　问如欲界烦恼虽缘上界而不随增。上界烦恼何故不尔。答上界蕴胜。欲界烦恼虽缘彼起而不随增。欲界蕴劣。上界烦恼若缘此起即便随增。如下劣人于尊胜者虽能现见而不为损。若尊胜者见下劣人便能损害。此亦如是。
　　此九虽能至准界应思者。此九虽能通缘自．上。然理无有自．上顿缘。于缘上中且约界说。或唯缘一界或二界合缘。引证可知。约地分别准界应思。又婆沙十九云。问何故不一刹那顷顿缘三界若苦。若集耶　答彼缘欲界亦随增。缘色．无色界不随增故。问彼何故缘欲界亦随增缘色．无色界不随增耶。有一复次云。复次欲界有彼等流。异熟果。色．无色界无彼等流。异熟果故。又一复次解非顿缘云。若如缘欲界即随增。缘色．无色界亦尔者。界应杂乱。若如缘色．无色界不随增。缘欲界亦尔者。即不应理。以无烦恼缘自界法。而有不具所缘。相应二随增者。缘自地法必具所缘。相应缚故。若一刹那顿缘三界若苦。若集。于所缘境有随增。有不随增者。亦应于相应法有随增。有不随增。是即违此因理亦坏相应法。勿有此失。故别时缘自界．他界理善成立　广如彼释　又婆沙云。何故遍行随眠能于他部随增非他界地　答遍行随眠于他部法有等流果。或异熟果。故能随增。于他界地无等流．及异熟果。故不随增　复次自界他部粗细相似故能随增。上界地细故不能随增。
　　生在欲界至不缘上界地者。问意可知。
