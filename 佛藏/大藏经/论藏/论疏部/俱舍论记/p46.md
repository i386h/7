<!-- { "loadSidebar": true } -->
　　所谓住相至有为相中者。初释经中不说所谓住相。此师释。经不说住者。三相过患有情易厌。故经别说。住相安住众生难厌。故经不说　然经说住异是此异别名。约住辨异。住之异故名为住异。如生名起灭名为尽。眼目异名。如是应知。异名住异恐三相中住异之名滥彼住相。故别释也。生力迁法令用入现。异．灭迁用令入过去。正令过去但是灭力。而言异相以助灭故。由斯过重故经说三。喻说可知。住非迁迫常乐安住为令生厌故经不说有为相中。
　　又无为法至故经不说者。第二释。住滥无为故经不说。
　　有谓此经至名住异相者。第三释。住．异合说故经说三。
　　何用如是总合说为者。问。
　　住是有情至四有为相者。答。为令厌住与异合说。如示黑耳与吉祥俱。为厌吉祥先示黑耳。黑耳．吉祥姊．妹二人常相随逐。姊名吉祥。所至之处能为利益。妹为黑耳。由耳黑故故以名焉。所至之处能为衰损。愚人贪染吉祥。智者欲令厌舍先示黑耳。既见黑耳吉祥亦舍。旧云功德天．黑闇女。译家谬矣。住．异亦尔。为令厌住与异合说。是故定有四有为相。
　　此生等相至生等相故者。此下明随相问起。本相有为。应有生等。若更有相便成无穷。
　　应言更有至于八一有能者。上句答初问。下句通难答第二问。
　　论曰至由四随相者。就长行中。初释颂本。后广决择。就释颂本中。此释初句。此四本相。由有随相作标相故。故名有为。此中正明本相有为由四随相。而言诸行有为由四本相者。相乘故说。虽复本相亦由本相。此中且对随相以论　应知大少四相各有三名。大相三名者。一名本相。对随相故。或是本法上相故言本相。二名大相。对小相故。或相八法故。名为大相。三单名生等对生生等故　小相三名者。一名随相。随本相故。或相随本故。二名小相。形大相故。或相一法故。名为小相。三名生生等。对生等故。上生字是小生。下生字是大生。能生生故　又解上生字是大生。下生字是小生。生之生故名为生生　如释生生余三亦尔。
　　岂不本相至展转无穷者。此下释第二句。问．岂不本相如所相法。一一应有四种随相。此四随相。复各有四展转无穷。
　　无斯过失至功能别故者。答。本．随能别。非有无穷。
　　何谓功能者。征。
　　谓法作用至一法有用者。释功能。即是八法作用。或名士用。士谓士夫。如士夫用也。从喻为名。本相于八。随相于一。各有用也　其义云何者。复征。
　　谓法生时至无无穷失者。释文可解。
　　经部师说至证体实有者。此下广决择。此即经部约三量破。经部师说生等四相本无实体。如今分别犹如分析虚空相似　色等等余四境．及五根等。谓此诸相。非如五境现量证实。非如五根比量证实。非至教量证体实有。至极之教故名至教。亦名圣教量。是即三量俱无。如何知有。
　　若尔何故至亦可了知者。说一切有部责彼经部。虽无现比证知而有圣教。经中既说有为之起等。第六转声。复言了知。明知有体。
　　天爱汝等至义是所依者。经部相调。但须依义不应执文。
　　何谓此经所说实义者。征。
　　谓愚夫类至亦可了知者。经部释经显无实体。谓愚夫类。无明所盲而无慧眼。于有为行前后相续。不知无常谓一谓常。执之为我。或执我所。长夜于中而生耽著。世尊为断彼执见破彼耽著故。显行相续。体是有为及缘生性。假立三相。故彼契经作如是说。有三有为之有为相。非显诸行。一刹那中具有三相实体。由一刹那。起等三相。以慧观察不可知故。非不可知应立为相。故彼契经复作是说。有为之起亦可了知。尽．及住．异亦可了知。既一刹那起等三相不可了知。经中复言了知。明知定约相续假立。非据刹那。以约相续方了知故。引彼经意证刹那无三相。显相续立　难中但引彼经一文。解中具引彼经二文。
　　然经重说至表善非善者。经部释经。然前经文。说有三有为之有为相。经应但言有三有为之相。然经重说后有为言者。令知此能相。表所相法体是有为。若但言有为之相。即不知此相定表所相法体是有为。或疑此相表有为是有。及善．恶等。故著后有为言。令知此相表所相法定是有为。故言勿谓此相表有为法是有。如白鹭所居表水非无。亦勿谓此相。表有为法是善．恶。如童女相能表男．女善．非善事。若性贞洁脚膝纤团。皮肤细软齿白唇薄。必生善子。此相表善。若性不贞洁脚膝笨大。皮肤粗涩齿黑唇厚。生不善子。此相表非善。此有为相。不同白鹭表有水。不同童女相表善．非善。但表所相法体是有为。
　　诸行相续至衰异坏灭者。论主述经部宗。约诸行相续假立四相。非据刹那。言相续者谓一期相续。或一运相续。随其所应初生起位名生。终尽灭位名灭。中间相续随转不断名住。即此住时前后刹那差别名住．异。约住明异故名住　异　故佛世尊。依此相续显四相义。于一时间对大众中说难陀言。是难陀善男子善知彼受生．住．异．灭。难陀未得道时多起贪欲。欲因受生。为离贪欲。常观诸受生．住．异．灭。故后得道犹观彼受。佛约难陀显斯义也。若约相续可能善知。若说刹那善知受生．住．异．灭者。受未来生可容现知。受住．异．灭必居现在。能知之智理非过．未。既俱现在不可同一相应品中慧能知受。理相违故。既言知受生．住．异．灭。明知生等非一刹那。应知现智刹那别起。知受相续生等四相。义即无违　又解若生等有实体。如何约受观生．住等。若生．住等刹那具有。云何可得并观。既约受次第别观故。知生等无别实体。非一刹那。
　　故说颂言至相续说住者。引颂证。此三行颂。并是经部诸师说颂。前两行显于相续立生等相。文异义同。后一颂破说一切有部刹那实住。由诸法刹那无有实住而有假灭。彼法生已不待外缘。刹那刹那自然灭故。于刹那中执有实住是为非理。是故唯于相续说住非约刹那。
　　由斯对法至名刹那法性者。论主复言。由斯相续立住义故。说一切有部阿毗达磨所说理成。故彼论言。云何名住。谓一切行已生未灭。相续说住。非生已经停不灭。名刹那法性。以时极促名一刹那。若更经停便非极促。论主虽复意朋经部。于本论文不多非拨。故引为证。
　　虽发智论至非一刹那者。论主会发智文。彼论虽说于一心中生等相。彼依一生众同分相续心。说总名一心。非一刹那说名一心。故不相违　又解三性心各别起时。一运相续名为一心　或约十位　或约一类说。众同分随其所应。
　　又一一刹那至四相亦成者。经部师言。何但约相续假立四相。若据刹那假立亦得。
　　云何得成者。征。
　　谓一一念至非无差别者。释。本无今有体起名生。有已还无无时名灭。能引后后刹那嗣前前起。或即此念后后刹那。嗣前前起名住。即假住相。或与前念或与后念。有差别故名住异。约住辨异故名住异　伏难言。如金刚等坚鞕之物。前后无别云何名异。为通此难故言。此金刚等。于前后念相似生时。前后相望非无差别。
　　彼差别相云何应知者。征。
　　谓金刚等至而见相似者。释。谓金刚等。有掷．未掷时差别故。故亦有异。就掷之中复有差别。若强力掷即速堕。若弱力掷即迟堕　又解若强力掷远故迟堕。若弱力掷近故速堕。时差别故而有异相。由斯道理。大种转变差别义成。从强言大。造色不说自成。诸行相似。刹那刹那相续生时。前后相望。粗相而观。虽复无多差别。细而言之非无有异。
　　若尔最后至应不遍有为者。此难异相。若言前后有差别故名为住．异。最后念声。最后念光。及临入无余涅槃时最后六处。此等诸法并无后念可别。应无住．异。若此后念无有异相。是则所立相应不遍有为　又解难住．异二相。既无后念可嗣。应无有住。既无后念可别。应无有异。
　　此不说住至无不遍失者。经部答。此通异相难。经文说异名住异者。意但说异为有为相。此不说住为有为相。故经言有三有为之有为相　问其义云何　答谓住之异故名住异。故若有住之处亦必定有异。后念声等。虽无后念嗣现刹那。而能嗣前过去刹那。亦名为住。虽无后念可异。与前念异故亦有异。此正释异。而言住者约住明异。由此立相无不遍失　又解此通住．异二相难。显二相中意立异相为有为相。此不说住为有为相。为欲约住辨异故。前解住也。不得我意浪难住相。此即且拨住相难。却问其义云何。答谓住之异。故名住异。故若有住之处亦必有异。最后声等虽无后念可嗣可异。而有前念可嗣可异。得有住异。此正明异是有为相。而言住者约住明异。由此立相无不遍失　若准文势前解为胜。若准答文后解亦通。应知住．异若最后念。虽无念可嗣可异。而能嗣前异前。若最初念。虽无前念可嗣可异。而有后嗣．后异。若中间刹那具有前．后嗣．异。设一刹那嗣．异流类。亦名住异　问答之中虽论最后。此乃略举一隅。
　　然此经中至生等别物者。经部略标经意。然此四相经中。世尊所说有为之相。略显示者。谓有为法本无今有名生。有已还无名灭。相续随转名住。即此住相前后差别名异。此中何用生等别物。
　　云何所相法即立为能相者。说一切有部难。若无别能相。云何所相法即立为能相。
　　如何大士相至有生等实物者。经部反难顺成已义。如何世尊大士三十二相非异于大士。角等三难准此可知。此有为相理亦应然。非异所相别有能相。虽了有为色等自性。乃至未了先无今有生。有已后无灭。相续随转住。前后差别异。仍未知彼体是有为。故非彼色等性即是有为相。然非离彼色等性有生等实物　能相．所相解各别故。不得言即　离色等外无别性故。不得言离。此是不即不离义也。
　　若离有为至复何非理者。说一切有部反征。
　　一法一时至许俱有故者。经部反难出过。一有为法有四别相。于一时中。应即生．住．异．灭许俱有故。
　　此难不然至而不相违者。说一切有部解。生用未来。三用现在。用时各别故。虽俱有而不相违。
　　且应思择至有用无用者。此下经部广破。此即劝思。未来法体为有。为无。然后可论有用．无用。体尚未定。何须说用。
