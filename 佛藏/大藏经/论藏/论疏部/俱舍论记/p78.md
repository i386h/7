<!-- { "loadSidebar": true } -->
　　若生色界至谓通果心俱者。此简差别准此通果唯舍相应。舍受中庸顺通果故。忧离欲舍。喜非中庸。故不说成。又婆沙一百三十九云若生初静虑成就欲界一法舍意近行。即通果心俱。总缘色等为境起故。有说成就三。谓色．声．法舍意近行。此心若缘所起身表。即有缘色舍意近行。此心若缘所起语表。即有缘声舍意近行。此心若缘所变化事以总缘法故。即有缘法舍意近行。有说成就六。谓六舍意近行。即通果心俱。此心容有总．别缘故(解云于三说中初说为正。一同此论正理。二不言有说。此初师意说纵缘身．语业亦兼缘能造触。或缘身业兼缘香．味．触。缘语业兼缘色．香．味．触。故但名法舍意近行)　又婆沙云。生第二静虑成就初静虑一。谓法舍意近行。以总缘故。有说成就三。谓色．声．法。若缘所起身表即有缘色。若缘所起语表即有缘声。若缘所变事以总缘故即有缘法。有说彼成就四。谓色．声．触．法。以生第二静虑起初静虑三识身时。容有彼眷属别缘色．声．触初静虑地无覆无记意识现在前故。或通果心总别缘故。
　　解云初说为正。如前解应知缘身．语业兼缘能造触。或缘身业兼缘触。缘语业兼缘色．触故。但名法舍意近行。第三师说从三识身后所引眷属威仪意识容有别缘。或通果心总别缘故成初定四。
　　有说如是至是意近行者。此下叙异说。或是经部师说。近行唯染。与意相牵数行所缘。若已离染此地近行必不现行。故唯是染非善．无记。
　　云何与意相牵数行者。问。
　　或爱或憎至故作是说者。异说答　爱谓贪　憎谓嗔　不择舍谓痴。此痴于法不择而舍。由喜与爱俱。忧与憎俱。舍与痴俱。舍言与痴俱。从强多分。此三与意相牵数行所缘名意近行。此文且据三毒。余惑亦与喜．忧．舍俱。与意相牵数行所缘。为对治彼杂染近行。于契经中说六恒住。谓于六境见色等已。不喜不忧心恒住舍具念．正知。非阿罗汉．无善法喜。但遮杂染故作是言说六恒住。故知近行唯是杂染。阿罗汉染无。故知非近行　心恒住舍。舍谓行舍。故集异门足论十五解六恒住中云。问此舍何所谓耶。答心平等性。心正直性。心无惊觉性。任运住性。应知此中说名为舍。复次有说六识相应缘色．声．香．味．触法境舍受名舍。今此义中应知意说。心平等性。心正直性。心无惊觉性。任运住性行舍名舍(已上论文)　具念正知。六恒住体。故婆沙三十六云。问六恒住法以何为自性。答以念．慧为自性。若兼取相应俱有四蕴．五蕴为自性。
　　又即喜等至谓诸善受者。复证近行唯是杂染。又即喜．忧．舍。世尊说为三十六师句。谓为耽嗜依别有十八。此是近行此所对治。出离依有十八。此非近行是能对治。二种不同成三十六。既二别说。故知唯染是意近行。此句差别是佛大师所说法。故名为师句　耽嗜依者。谓诸染受。受与耽嗜烦恼为依故　出离依者。谓诸善受。受与出离善法为依故。故婆沙一百九十云。此中耽嗜谓爱耽嗜性故。若受与彼为安足处名耽嗜依受。有说耽嗜者名一切烦恼。执著性故。若受与彼为安足处。名耽嗜依受。若受不为爱或一切烦恼为安足处名出离依受　又婆沙一百三十九云。问何故不说无覆无记。答彼亦说在此二中故。谓无覆无记受有顺染品。有顺善品。顺染品者耽嗜依摄。顺善品者出离依摄。
　　如是所说至无量差别者。略说受支如上分别。若约惑等诸余义门无量差别。如理应说。
　　何缘不说所余有支者。此下大文第二余指别文。问十二支中上来说四。何缘不说所余八支。
　　颂曰至随眠品当说者。答。识．及六处。前界品已说。行．有．爱．取。业．随眠品当说　问生．及老死前不别说。此复不指。有何所以　解云生．老死支即识等五。于此五中。识与六处已指前文。名色．触．受。如前别释。故不别说　问若尔爱．取是无明。应不别指　解云无明异说不同。或说恶慧或说非明。或说明无。由此爱．取不指。无明别指下说。
　　此诸缘起至如成熟饮食者。此下大文第二略摄喻显。初一颂喻烦恼。次两句喻业。后二句喻事。
　　论曰至种等相似者。问。
　　如从种子至应如是知者。释初颂。总有五喻言惑得裹业者。谓惑及惑得俱能裹业。然惑亲裹。得是疏裹。故正理云。烦恼裹业能感后有非独能感　余文可知。
　　如米有糠至应如是知者。释次二句。总有三喻。如草药为因果熟为后边其果熟已不能生果。其业亦尔。既果熟已更不招异熟。余文可知。
　　如熟饮食至应如是知者。释后两句。一喻可知。
　　如是缘起至今当略辨者。此下大文第九明四有。牒前起后。四有如前辨中有中已释名义。今于此中辨性．及系。
　　颂曰至余三无色三者。初句总标。次二句及余三。辨性。后无色三。辨系。
　　论曰至生有唯染者。释初二句。
　　由何烦恼者。此下释第三句。此即问。
　　自地诸惑至犹如生有者。答　自地。显非他地　诸惑。显是本惑。谓此地生。此地本惑皆容现起染污生有。引说可知　又解不现起者有染能故亦名能染。论文既言此地一切烦恼染污此地生有。明知皆有染能　然诸结生唯本惑力。并无惭．无愧．惛沈．掉举。以是本惑相应缠故亦能助润。非由自力缠．垢可能现起。性羸劣故。要由思择方现在前。初结生位身心昧劣故非现起　自力缠者。谓悭．嫉．忿．覆．悔　自力垢者。谓六垢　问缠中睡眠为是自力。为是随从　解云是随从。理实此位亦无睡眠。而不别简者。若自力缠．垢初结生位定非现起故此别简。其随从缠则非决定。若无惭．无愧．惛沈．掉举此位相应。若睡眠不相应。以结生位非睡眠。故。以随从缠性不定故。文不别简　又解睡眠是自力缠。若作此解即自力缠中已简。故婆沙五十简缠非结中有一复次。睡眠．恶作虽亦独立而不离二(已上论文)或说自力。或说随从。两释无违。并会婆沙如心所中已具分别。虽生有位心身昧劣。而由过去数起烦恼。或由过去近现行。或由二胜因引发力故。此位烦恼任运现起。应知中有初续刹那亦必染污与生有同。此即义便兼明。
　　然余三有至各善染无记者。释颂余三。余本．死．中各通三性。
　　于无色界至许具四有者。约界分别释颂无色三。
　　有情缘起至由何而住者。此下大文第二辨有情住。结前问起。
　　颂曰至引及起如次者。就颂答中。初句总示。次五句别释。次二句通经。后一颂明胜用。
　　论曰至由食而住者。此下释初句。
　　何等为食者。问。
　　食有四种至四识者。答。食总有四。
　　段有二种至翻此为粗者。此下别释段食。此显段食或细或粗。一以无秽为细。有秽为粗　劫初食者。谓劫初时人食地味．地皮饼．林藤无变秽故。食香稻以去方有便秽。二少软名细。多[車*更]名粗　细汗虫。即是虮虱。其体细小从汗而生。或人身中有虫食汗名细汗虫。
　　如是段食至分分受之者。唯欲界系香．味．触三。一切皆是段食自体。饥．渴二触名为食者。消宿食故。希新食故。显无病故。所以名食。可成段别而饮啖故。谓口能饮啖。鼻能饮。如象等鼻分分受之故名段食。此即释名　又解谓口饮啖。舌根即分分受味。由鼻饮故鼻根即分分受香。口．鼻中触身根分分受触。
　　光影炎凉如何成食者。问。如日光．树影．火炎．风凉。于此四中香．味．触三非可饮啖如何名食。
　　传说此语至如涂洗等者。答。如人患寒。忽遇日光．及火炎触即便有益。如人患热。得遇树影及凉风触即便有益。此亦名食　言段食者。毗婆沙师传说。此饮啖言从多为论。如药涂身及洗浴等。虽非饮啖。而能持身。亦细食摄。色界虽有能摄益触。以毕竟无分段饮啖故非段食。
　　色亦可成至何缘非食者。问。此不能益至而无益故者。答。色不能益自对眼根。色不能益解脱者故。夫名食者必先资益自所对根。及所依大。后乃及余根所依大。饮啖色时。于自眼根及所依大尚不能益。况能及余耳等四根并所依大。由诸色根境各别故。饮啖色时鼻．舌．身根不能取色益根．及大。未离欲者有时见色生喜乐者。由缘色故触生喜．乐。此是触食。非色是食。又后二果由离欲故解脱食贪。虽见种种好饮食色无益身故。若饮啖彼香．味．触时能益身故。色．香．味．触虽俱离贪。见色无益。余三有益。以此故知色非是食　又解偏举后二果者非但正显见色非食而无有益。兼显见色不生喜乐而无有益　又解色非食者。不至境故不离饥渴食事不成。虽见不能解除饥．渴　问于非段食何故唯简色耶　解云声非相续。意法无有分段。眼等五根虽含二义。食中无故。体净妙故。非饮啖故。此之八种非食义显故不别简。唯色一种相续分段。段食中有可饮啖。故恐滥段食是故别简。
　　触谓三和至通三界皆有者。释余三食。体唯有漏。界即通三界于前分别十八界中。说十五界唯是有漏。已显段食唯是有漏故不别说。
　　如何食体不通无漏者。问。
　　毗婆沙师至为灭诸有者。答。
　　又契经说至皆谓已生者。又引经显食唯有漏　部多．求生。皆三有身。四食既能安住资益。明知有漏。无漏不然。为灭诸有故非食体。
　　复说求生为何所目者。此下通经释第七．第八句。此即依经起问。
　　此目中有至暂时起故者。答。经说中有异名五种。求生是即五中一称。明知前经所说求生即目中有。余文可知。
　　如契经说至起谓中有者。引经转证起是中有如契经说。有无常可破坏自体起。有无常可破坏世间生。起谓中有。生谓生有。自体．世间是其通称。为明中有实有故以自体标名。生有恐执为常故以世间显过　又解影略互显　又解中有相隐自体标名。生有相显世间为称。
