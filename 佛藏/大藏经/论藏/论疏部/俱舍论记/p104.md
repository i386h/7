<!-- { "loadSidebar": true } -->
　　六由善根至所引无表者。六由善根断坏故舍。谓起加行断善根时。于加行位便舍处中善根所引无表。正理难云。六由依根断坏故舍。谓起加行断善．恶时。各舍彼根所引无表。非至断善得静虑时方舍处中善恶无表。以羸劣故。起加行时便舍处中善．恶无表。如何经主于此义中说第六缘名为断善。若作是说断善加行亦名断善。为第六缘。是则应言静虑加行亦名静虑便成七缘。静虑加行中舍恶无表故。应言根者通善．恶根。所说断言是断加行。由依根断为第六缘。此释颂文于理无失　正理意说。处中六缘一一皆能通舍善．恶。所言根断。根通善恶。断是断加行。若处中善断善加行舍。若处中恶断恶加行舍。即是静虑加行　俱舍师救云。理实颂中所说根断如正理说。而于长行偏言断善。影显断恶。或可。论主试后学徒为觉．不觉。应知此中若处中善生得善所起。及加行善所起者。皆于断善加行时舍。若处中不善断恶加行时舍。谓于静虑加行位中间思心舍名断恶加行舍。加行位中名为断者。若加行善不成名断能舍无表。若生得善。及与不善。伏不现行名之为断。能舍无表。非体不成　问处中善．恶何故唯于加行时舍　解云以彼劣故唯加行舍　难云加行善发别解脱戒彼既是强。如何亦于加行位舍　解云彼虽是强。由于此位舍能发心故亦随舍　难云生得善发处中善者。及不善心发处中不善加行位既未舍。彼能发之心如何有舍　解云虽未舍彼能发之心性劣故舍　问静虑加行舍恶处中受戒加行亦能舍不　解云不能舍。论说静虑加行舍故。又性中庸不违受戒于根本位尚不舍彼况加行耶　难云既性中庸何妨不违静虑　解云静虑正断恶故舍恶处中　难云别解非正能断惑。如何能舍不律仪　解云与彼恶戒敌对相违。虽非断惑得戒。名舍　又解能舍。如得静虑能舍恶戒。于加行位舍恶处中。得别解脱理亦应然。正得戒时既舍恶戒。加行理亦舍恶处中。岂有将受别解脱戒。不舍恶处中而受彼善戒。以将受时必先舍故。而言恶处中不违善戒据得戒已去。若初得戒即违不起正理不说略而不论　应知诸论说舍处中文多不具。此论．正理具说六种。可谓周备　问别解与处中无表何故舍缘差别不同　解云若以别解五缘对处中。别解善法增胜不依二形。有二形舍。处中中庸不违二形。无二形舍　别解有昼．夜分齐故。有夜尽舍。处中无斯定限。无夜尽舍。故舍义当受心断。命终断舍名义俱同。断善同根断少分　总而言之。别解对处中二别．三同　若以处中六缘对别解。处中有势力．作业．事物断故有此三舍。别解不尔无此三舍。受心断舍义当故舍。寿命断舍。名义俱同。根断分同断善舍　总而言之。处中对别解三异．三同　问定戒与处中无表何故舍缘差别不同　解云若以定戒三缘对处中。定戒有易地失故。有易地舍。处中由命终舍。或加行舍。非由易地失故。无易地舍　定戒有退失故有退舍。若善处中非由退起惑故舍。若恶处中惑先成故。非由退舍故。说处中无退失舍。唯命终舍同。然定戒分舍。处中全舍　总而言之。定戒对处中二异．一同　若以处中六缘对定戒。唯命终舍同如前解。余五缘舍唯处中有。定戒无可知　总而言之。处中对定戒五异．一同　问道戒与处中无表何故舍缘差别不同　解云若以道戒三缘对处中。道戒有得果练根．退失故有此三舍。处中不尔无此三舍。故三皆别。若以处中六缘对道戒。道戒并无故六皆别　问恶戒与处中无表何故舍缘差别不同　解云若以恶戒三缘对处中。恶戒舍难。故舍不成有得戒舍。处中易舍。作法即成。或加行舍故无得戒舍　恶戒恶中增胜不依二形。有二形舍。处中中庸不违二形。无二形舍。唯命终舍同　总而言之。恶戒对处中二别．一同　若以处中六缘对恶戒。处中舍易。作法即成有受心断舍。恶戒舍难。无受心断舍　处中有势力．作业．事物．根断故有此四舍。恶戒不尔。无此四舍。唯命终舍同　总而言之。处中对恶戒五异．一同　或根断中断恶舍义。当恶戒中得戒舍。以得善戒断恶戒故。若作斯解于根断中少分同得戒。
　　欲非色善至舍复云何者。此下第五舍诸非色　问欲界非色善法。及余一切三界非色染法舍复云何。上来文势正明舍善．恶．中。复作斯问义便并明　色．无色界非色善法。舍定戒中义便已明故此不问　问何故不问舍无记法　解云余善．染法是善．恶色同流类故所以别问。余无记法非流类故所以不问。
　　颂曰至舍诸非色染者。上两句答前问。下两句答后问。
　　论曰至二生上界者。释上两句。欲界一切非色善法。谓生得．闻．思并彼眷属。舍由二缘　一断善根。谓起邪见断彼善根。若生得善正断善时舍名断善舍。若加行善断善加行时舍名断善舍　二生上界名易地舍。谓转易地时必舍彼善。正理弹云。应言少分亦离染舍。如忧根等非色善法(解云等谓等取忧根俱生善恶作及彼眷属)俱舍师救云。断善．上生全舍别说。离染非全略而不论。
　　三界一切至非余方便者。释下两句。三界一切见．修所断非色染法。舍由一缘。谓彼但由诸能对治无间道起。随其所应。若此所断法品类能断无间道生。当舍此品类中所有烦恼及彼助伴。唯此道生能舍彼染。非余方便能舍彼染　问上来明舍欲界非色善法。及三界非色染法。何故不对别解脱等　问答分别　解云一一别对相翻废立理亦应得非正所明故不别说。
　　善恶律仪至除中定无想者。此即大文第五约处辨成。前两句明恶戒。后六句明善戒。此善．恶戒。处有差别故约处辨成　处中。处无差别。多通诸处故不别明。
　　论曰至具二形者者．释初两句。于北洲中无杀生等粗重业道无不律仪　扇搋半择名二黄门。如前已说。余文可知。
　　律仪亦尔至容有律仪者．释第三句。律仪亦尔。谓于人中除前所除北洲。扇搋半择二形。余人趣有。此即例同恶戒。不但在人三洲。并天亦有。故人．天趣容有律仪。
　　复以何缘至非律仪依者。问。可知　相续。谓身。
　　由经律中至非彼类有者。答。契经中说男根成就　毗奈耶说除弃此类扇搋等人。故知律仪非彼类有。余文可知。
　　复由何理彼无律仪者。问。虽有教说复由何理彼无律仪。
　　由二所依至惭愧心故者。答。一依相续非起二贪可发善戒。由二根所依身所起烦恼。于一相续身俱增上故。不发善戒。于正思择有堪能者。可发善戒。扇搋迦于正思择闻．思．修等无堪能故。不发善戒。极惭愧心能发善戒。半择迦无有极重惭愧心故。不发善戒　又解半择迦于正思择无堪能故。扇搋迦无有极重惭愧心故　又解俱通二种　又解总通三种。
　　若尔何故无不律仪者。难。
　　彼于恶中至相翻立故者。释。夫于善．恶心决定者得善．恶戒。彼二根等于极恶中心不定故。又善．恶戒于一身中相翻而立。彼身既不能得善戒故亦不能得彼恶戒　问舍善．恶戒唯二形舍。非扇搋．半择。何故得善．恶戒三俱不得　解云善戒善中增胜。恶戒恶中增胜。初得时难必须胜依身起。故彼三种俱不能得。后起称易扇搋．半择过非是重不能舍彼善戒．恶戒。戒依彼身　二形过重以能舍彼善戒．恶戒。戒不依彼。故正理三十九云。然二形生舍善．恶戒。二依贪欲极增上故。非成扇搋等舍善．恶律仪。起二依贪非极重故。
　　北俱卢人至善戒恶戒者。别显北洲无善．恶戒。北俱卢人无受戒故。无别解脱律仪。无入定故。无静虑律仪．无漏律仪。及无造恶胜阿世耶。故无不律仪。是故彼无善戒恶戒。
　　猛利惭愧至不律仪故者。此显恶趣无善恶戒。极猛利惭．愧三恶趣中无故。律．不律仪于彼亦非有　与胜惭．愧相应起故方有律仪　与胜惭．愧相违。与胜无惭．无愧相应有不律仪。
　　又扇搋等至嘉苗秽草者。喻况。可知。
　　若尔何故至近住斋戒者。难。若说律仪恶趣无有。何故经言龙受八戒　半月。谓十五日　八日。谓月八日　又解半月。谓白半十五日及黑半十五日　八日。谓白半八日及黑半八日　又解半月中八日。谓白半八日及黑半八日。
　　此得妙行至唯人天有者。答。龙虽受戒唯得处中妙行业道非得律仪。是故律仪唯人．天有非三恶趣　问若不得戒何故为受　解云令生妙行得胜果故。故婆沙百二十四云。扇搋．半择迦．无形．二形受近住律仪得律仪不。答应言不得。所以者何。彼所依身者志性羸劣非律仪器。亦不能为不律仪器。如碱卤田嘉苗．秽草俱不生长。然应授彼近住律仪。令生妙行当得胜果　问此论何故不说无形　解云此论不说略而不论。
　　然唯人具至静虑无漏者。释第四句。
　　若生欲天至彼必非有者。释第五．第六句。正理云若生欲天及生色界皆容得有静虑律仪。然无想天但容成就。生无色界彼俱非有。
　　无漏律仪至必不现起者。释后两句。无漏律仪不但在欲．色界。亦在无色。谓若生在欲界天中。及生色界中。除中定梵王。及无想天。以彼二处唯异生故。余十六处皆容得有无漏律仪。生无色中唯得成就下六地中无漏律仪。以无色故必不现行。
　　因辨诸业至所标诸业者。此下当品之中大文第二释经诸业。就中。一牒前总标。二别解释　此即牒前总标。
　　且经中说至其相云何者。此下第二别解释。就中。一明三性业。二明福等三。三明三受业。四明三时业。五明身．心受业。六明曲．秽．浊。七明黑黑等。八明三牟尼清净。九明三恶行．妙行。十明十业道。十一明三邪行　此下第一明三性业。就中。一问。二答　此即依经起问。
　　颂曰至名善恶无记者。颂答。
　　论曰至善不善故者。如是安等业名善等业相。谓安稳业说名为善。能得可爱异熟果者。暂时济众苦故。能得可爱涅槃果者永时济众苦故　不安稳业名为不善。由此能招非爱异熟。又极遮止趣向涅槃。与前安稳性相违故　非前二业立无记名。无别胜能不可记为善．不善故。
　　又经中说至业果无动故者。此即第二明福等三。初句列名。次三句别释。后两句释妨。
　　论曰至说名不动者。此即略释福等三业。
　　岂不世尊至皆名有动者。问。岂不世尊说下初．二．三定皆名有动。
　　圣说此中至说名不动者。答　等。谓等取喜．乐二受。故正理云。圣说。此中有寻．伺。喜。乐受动故。由下初定有寻．伺动。由下二定有喜受动。由下三定有乐受动。以有寻等灾患未息故立动名。若不动经中据因能感不动果故说名不动　又解等取喜．乐。出．入息。随其所应说名为动。
　　如何有动定招无动异熟者。此下释后两句。此即问也。
