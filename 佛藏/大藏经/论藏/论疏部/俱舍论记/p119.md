<!-- { "loadSidebar": true } -->
　　若作多逆罪至同感一生者。问。若作二逆能感二劫。乃至五逆能感五劫。皆次生熟。如何多逆同感一生。
　　随彼罪增至五倍重苦者。答。正释第四句。造逆渐多。其身转大。转复柔软。苦具渐加。受苦转增。造多逆中初是引业。后是满业。故正理云。造多逆人唯一能引。余助满故　又正理云。如造多逆先引。后满。依说一切有部。随造多．少皆名顺生受业同一劫受　若依成实论。若造一逆一劫受果。若造二逆二劫同受。如是乃至若造五逆五劫同受。余后四劫从初为名同名生报业。成实多依经部宗。一业感多身。亦多业感一身　若依正量部。若造一逆一劫受果。如是乃至。若造五逆五劫受果。于中初劫是生报业。余后四劫是后报业。各各别感。
　　谁于何处至经几时破者。此下第三具缘成破僧。一问谁能破。二问于何处。三问能破于谁。四问破在何时。五问经几时破。
　　颂曰至名破不经宿者。苾刍见净行破答初问异处答第二问。愚夫答第三问。忍异师道时名破答第四问。不经宿答第五问。
　　论曰至言无威故者。释苾刍见净行破。大僧破与佛敌对。自号佛故非在家等。以彼依身无威德故。唯见行者以恶意乐极坚深故。非爱行人。于染．净品俱躁动故。住净行人非犯戒者。以犯戒者言无威故。以此故知。先破僧后断善根。要具尸罗言威肃故。若断善根便舍戒故。故婆沙一百一十六云。问何等种类补特伽罗破法轮僧。答补特伽罗有二种。一者爱行。二者见行。诸见行者破法轮僧。非爱行者。以见行者所有意乐坚固猛利。于杂染．清净品所作决定无有退转。诸爱行者无如是事。故不能破　又唯男子破法轮僧。非诸女人。亦非扇搋．半择迦等。所以者何。破法轮时法尔自安立为大师　而诸女人非增上器。于大师非分。故不能破。然能广作破僧方便。犹如粗喜苾刍尼等　诸扇搋．半择迦．无形．二形皆是爱行。诸爱行者所有意乐。不坚不猛。于染．净品皆不决定。是故彼类不能破僧。
　　要异处破至对必无能者。释异处。异处谓羯阇尸利沙山。此云象头山。山顶如象头故以名焉。去鹫峰山北可三．四里。同一界内。天授住彼而破僧故非对大师。旧云伽耶山者讹也。以羯阇之与伽耶音相近故。故谬传尔。然西方别有伽耶山。去鹫峰山一百五十余里。非同一界。非破僧处。
　　唯破异生至说愚夫言者。释愚夫。前说未得圣名愚夫后说未得忍名愚夫。为含此二义说愚夫言。
　　要所破僧至在如是时者。释忍异师道时名破。显破僧时　言有余圣道者。要所破僧忍彼异师提婆达多异佛世尊。又忍提婆达多异佛所说八支圣道有余圣道　提婆达多作如是言。我是大师。非沙门乔答摩。五法是道。非乔答摩所说八支圣道。所破僧忍异师．异道。应说僧破在如是时。故婆沙一百一十六云。齐何当言法轮僧破。答施设论说。提婆达多自为第五皆共受筹。齐此当言法轮僧坏。复有说者作表白已。复有说者离所闻处。复有说者离所见处。复有说者离见闻处。如是说者若由意乐誓受余师。谓彼愚痴诸苾刍众。由定意乐发如是心作如是语。提婆达多是我大师。非佛世尊。齐此当言法轮僧坏　言五法者。正理云。言邪道者。提婆达多妄说五事为出离道。一者不应受用乳等。二者断肉。三者断盐。四者应被不截衣服。五者应居聚落边寺(解云乳等等取酪．生苏．熟苏．醍醐。此五名著味。余文可知)　又婆沙一百一十六云。云何五法。一者尽寿著粪扫衣。二者尽寿常乞食。三者尽寿唯一坐食。四者尽寿常居迥露。五者尽寿不食一切鱼肉．血味．盐苏．乳等(婆沙五法。与正理不同)。
　　此夜必和至坏僧和合故者。释不经宿。真谛师云。日将暮时破僧。至夜三更还复和合。故言此夜必和不经宿住。
　　如是名曰破法轮僧。能障圣道轮坏僧和合故。圣道不转名破法轮。坏僧和合名为破僧。故正理云。众若忍许彼所说时名破法轮。亦名破僧。
　　何洲人几至何洲人几者。此下第四明破二僧别。问处及人。一问法轮。二问羯磨。
　　颂曰至通三洲八等者。前两句答初问。后两句答后问。
　　论曰至过此无限者。释上两句。明破法轮。如文可知。又婆沙云。问破僧时佛在众中不。答佛时住彼界内而不在众。云何知耶。曾闻。提婆达多欲破僧时。佛以慈愍故呵制之言。提婆达多汝勿破僧。勿起极重恶不善。勿趣非爱大苦果处。佛虽如是殷勤呵制。而彼都无止息之心。尔时世尊起正智见审观前际。而我昔时破他眷属。即自观见。昔我无量无数劫前曾破坏他仙人眷属。彼业异熟今现在前。观见是已知此僧众定当破坏。便入静室默然宴坐。提婆达多便破坏僧。故知世尊在于界内而不在众。
　　唯破羯磨至故亦言等者。释下两句　通三洲者。有圣教故。及有出家弟子众故。余文可知　正理论云。于何时分容有破僧．破羯磨僧　从结界后迄今亦有至法未灭　破法轮僧。除六时分　又婆沙一百一十六云。问破羯磨僧。破法轮僧。有何差别。答破羯磨者。谓一界内有二部僧。各各别住作布洒他羯磨说戒。破法轮者。谓立异师．异道。如提婆达多言我是大师。非沙门乔答摩。五法是道。非乔答摩所说八支圣道。
　　于何时分至无破法轮僧者。此即第五无破法轮时。
　　论曰至无破法轮者　疱谓疮疱。邪戒．邪见名为二疱　邪戒谓说五法是道　邪见谓拨佛八正非道。余文可知　又婆沙一百一十六云。非初．后者。由此二时诸苾刍众。于圣教中和合一味不可破坏　非于二疱未出时者。谓圣教中未生戒．见二种疱时　非未和合共结界时者。要一界内有二部僧。别住异忍方名破僧故。非未建立第一双者。谓未建立第一双时。定无能破法轮僧者。诸佛法尔皆有第一双贤圣弟子。若有破坏法轮僧已。不经日夜。此第一双还令和合。非于大师涅槃后者。若于大师般涅槃后。作如是言我是大师非如来者。咸共责言。大师在世汝何不言我是大师。今涅槃后乃作是语。是故决定于此六时法轮不坏于所余时法轮可坏。
　　非破法轮至有此事故者。显破法轮由过去业。曾破坏他仙人眷属。如前已说　又正理云。于此贤劫迦叶波佛时。释迦牟尼曾破他众故。婆沙．正理各引一事。所以不同。
　　且止傍论至害后无学无者。此即第三明成逆缘。
　　论曰至非余者。释第一句。此即问也。
　　由弃恩田坏德田故者。总答。
　　谓害父母是弃恩田者别释恩田。
　　如何有恩者征。
　　身生本故者。答。
　　如何弃彼者。问。
　　谓舍彼恩者。答。
　　德田谓余至故成逆罪者。别释德田。德田谓余阿罗汉僧。及如来。具诸胜功德。及能生他胜功德故。坏彼胜德所依止身故成逆罪　又正理云。若有父．母子初生时。为杀弃于豺．狼路等。或于胎内方便欲杀。由定业力子不命终。彼有何恩弃之成逆。彼定由有不活等畏。于子事急匆起欲杀心。然弃等时必怀悲愍。数数缘子爱恋缠心。若弃此恩下逆罪触。为显逆罪有下．中．上故。说弃恩皆成逆罪。或由母等田器法然。设彼无恩但害其命。必应无间生地狱中。诸聪慧人咸作是说。世尊于法了达根源作如是言但应深信。
　　父．母形转杀成逆耶者。释第二句。此即问也。
　　逆罪亦成至谓父转形者。答。逆罪亦成。所依止身前后一故。由如是义故毗婆娑有是问言。颇有令男离命根非父非阿罗汉。而为无问罪触不。答曰有。谓母转形为男。问颇有令女离命根。非母非阿罗汉。而为无间罪触不。答曰有。谓父转形为女。
　　设有女人至成害母逆者。释第三句。此即问。
　　因彼血者至能长成故者。答。因彼血渧以成身者。此是生母杀成逆罪身生本故。第二女人但是养母。诸有所作应往来等事应咨后母。以彼后母能饮．能养．能长成故。故正理云。因彼血生者。识托方增故。第二女人但如养母。虽诸所作皆应咨决。而害但成无间同类。
　　若于父母至谓余而杀者。此下释误等无。此正明误杀无逆。如文可知。故婆沙云。由二因缘得无间罪。一起加行。二果究竟。虽起加行果不究竟。彼不得无间罪。虽果究竟不起加行。亦不得无间罪。
　　若一加行至极微成故者。此即等中以收　前师意说。从强表一。若二俱强。如一加行害父害母表及无表各二并生。若二俱劣。如害非亲。亦有二表二无表生　后师意说皆有二表二无表生。表微各异。由有表业能断他命。表业若无他命宁断。故婆沙云尊者妙音说曰。诸有表业极微所成。害母．及余极微各异。故有表罪于二人边得。又众事分受五戒时有五表五无表一时俱得。故知表．无表业有多并起。
　　若害阿罗汉至亦成逆罪者。释或有。可知。
　　若有害父至以依止一故者。此亦等字以收可知。
　　若尔喻说至杀阿罗汉者。引经为难。若尔譬喻经说当云何通。佛告始欠持。汝已造二逆所谓．害父杀阿罗汉。昔佛在世南印度国有一国王。以国委付太子始欠持。往室罗筏归佛出家得阿罗汉果。太子无道专行非法暴乱百姓。有旧老臣至父王所具陈上事。请王还国示诲太子。父王许诺请遂还本国。太子佞臣恐被诛戮。佞太子言。父王欲来夺太子位请遣一使在路而杀。太子纳此佞言遂遣使杀。父王知业因缘应合子杀。甘心受死。佛知斯事遣弟子去告彼太子始欠持言。汝已造二逆。所谓害父．杀阿罗汉　始欠持此云顶髻。
　　彼显一逆至诃责彼罪者。答。通彼经言。彼经显一逆由父．及罗汉二缘所成　言造二逆或以恩田．德田二门诃责始欠持罪　问前三俱转中言如属他生。俱时嗔．杀．盗。彼亦依止一故。有三业道俱时而转。杀父．罗汉依止亦一。何妨得二逆　解云嗔．杀．盗业殊故别结业道。断命是其一故不结二逆。
　　若于佛所至无间罪耶者。释第五句及第六句。下无字通两处故。此即问也。
　　要以杀心至无间则无者。答。要以杀心出佛身血方成逆罪。打心出血。以罪轻故无间则无。
　　若杀加行时至有逆罪耶者。释第六句。此即问也。
　　无于无学身无杀加行故者。答可知。
