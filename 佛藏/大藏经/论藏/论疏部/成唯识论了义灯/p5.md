<!-- { "loadSidebar": true } -->
　　造论缘起者。真谛三藏解云。凡有六义。一为令法义增长。二为有有情于所造论应得解脱。三为所迷失义令更明了。四为摄分散法义集在一处。五为分别甚深之义令浅易解。六为庄严言辞令义可爱。即疏所述作论六因　令增长者。众生根欲性各不同。或乐多说。或乐少说。乐处中说。故造论者。适众生意集诸法义。或多。或少。或复处中。适生所欲正法则得久住。此处虽灭彼处犹有。故使法义增长。即疏云欲令法义当广流布　二为众生于所造论而得悟者。或有众生厌旧乐新。或乐此说不乐彼说。只是一理有悟．不悟。犹如一金作种种物卖令生乐。前是为法。此是为人。即疏云。为令有情随入正法　三为所迷失义令更明了者。若说未了。令学者迷须更明说。或说有脱误令学者不解。又须明说　又众生有三种烦恼。一无明。二疑。三颠倒。由疑及倒故迷。由无明故不解。为除众生此烦恼等令迷失义得明了故。故须造论。即疏云。令失没义重得开显　四为摄分散义集在一处者。佛法诸义不出三解脱门。摄分散义集在三解脱门中。以除众生三种烦恼。一贪欲。二诸见。三无明。贪是修断。见是见断。无明通二。又是习气　以无愿门除贪。以空门除见。以无相门除无明。声闻所以不得一切智。为不能断无明习故。为断无明转钝成利故。说无相解脱门除故。摄分散义所以造论。即疏云。为欲略摄广散义故　五为分别深义令浅易解者。甚深有三。一所通达是境界。即如如理。以世智观之不能通达故名甚深。分别令易解。二修行甚深。二边之解易得。中道之行难生。偏见之心不能生得中道之解。故为辨说中道之解。为修行深所以造论　三微妙甚深。即无余涅槃果。生死有可度义故非甚深。极果一得永不可度。于不得者则为甚深。分别开示令易得之故须造论。即疏云。为欲显发甚深义故　六为庄严言词令义可爱者。义由言显。若不庄严言词则义不可爱。义不可爱则众生不能信受。犹如真金若不为镮钏等则不足可爱。故须造论。即疏云。为欲巧妙文词庄严法义令起爱乐生净信故　又造论意。义虽有六不出两种。一为摄持正法。二为成就众生　为持摄正法者。六种缘起从后向前次第相生。名．句．文是法。所诠是义。以义显行。以行显果。法是言辞。若言辞有诠次。句．味．名合理。则义趣可观。故造论意为严言辞令义可爱。言辞既合于理。义趣遂令可爱。则使深义易解。即从第六义生第五义。深义既显现易解。则义有途彻。分散者便得集在一处。即从第五生第四义。义既不散所迷失者则更分明。即从第四生第三义。所迷失者既更明了。依于了义得入正位。入正位故解脱系缚。即从第三生第二义。既解脱惑障。则能受能说。既能听受。又能解说。义则弘多。即从第二生第一义　又为令众生成就增上般若故须造论。成般若体有前三义。成般若事有后三义。故造论缘合有六义　成般若体有三义者。有三种烦恼障于般若。一无明。二疑。三慢　为令众生生解脱除无明障。须令法义增长。故第一义成般若初分　虽已解法及义。但于四谛犹有疑惑。以疑惑故障四谛解不得成圣。须释四谛令得正解除断疑惑。疑惑既除成圣之时即得解脱。故第二义成般若中分　虽已成圣断除疑惑。犹起我慢于六尘境而生爱著。起我所心于无我理犹有迷失义。须更分明说所迷失义。令进入修道除我慢等。故第三义成般若后分　般若事。事者业用有三种。一通真实义。二为他说。三安立真实义。此三即是八支圣道中正见．正思惟．正精进也　自能通达真实义即正见　又能为他解说之时必动寻．伺。故第二事即正思惟　他既得解欲令不退。故须安立真实之义。安立之时须作功力。故第三事即正精进　若义无途辙散而不集不可通达。故须摄分散义集在一处则能通达。故第四义成第一事　若为他说须分别深义令其易解。故第五义成第二事　若欲令他所解不退。须严言词令义可爱便解心坚明。故第六义成第三事　又为成就众生毗钵舍那．奢摩他故须造论。前三义成毗钵舍那。后三义成奢摩他　生死根本有二烦恼。一无明。二贪爱。如次障二。即见．修惑。入见破无明。在修破贪爱　毗钵有三德。一速疾智。二决定智。三微细智　于一时中能达多法义为速疾智。犹如帝释名为千眼非有千眼。以能一时见于千法故名千眼。疾智亦尔。故第一义为成疾智　于境不决定解则不生。须生决定解除疑惑心。故第二义成决定智　智虽决定若是粗解唯解粗境。不能通达甚深之义。又须生微细智达甚深境。若有迷失则智不微细。若所迷失明了则得微细智。故第三善为成第三智　若遂三惠分之。如次即闻．思．修惠。或唯就修．惠义分前．中．后　奢摩他亦有三位。一在定中。二出世。三不退。在定中离散乱。有漏定犹非胜。又令得无漏定出世间故。虽得出世定有退失者犹非胜。又令得无退定　若法义分散难得在定。故第四义摄分散法义集在一处成第一德　若深义隐昧则无漏定不生。深义显了胜定得起。故第五义成第二德　言说是修定本。若言说合理信受师教忆持不忘。则所修定无退。故第六义成定第三德也　又为破为立故造论也。为破者破四种烦恼。一为破迷真．俗无明。亦名迷生灭处无明。二破九十六种外见。三破障解脱见。四破迷因果无明　为破迷真俗无明者。苦．集是俗。于此不了名迷俗无明。灭．道是真。于此不了名迷真无明。苦．集是生处。灭．道是灭处。故为令通达四谛理故破此无明。所以造论　二破九十六见者。是九十六种外道各有所报。为令众生识于正理破此诸见　三为破障解脱见。即六十二见。由断．常见生六十二见。此见正与解脱相违。为令众生离断．常见执。及破此诸见。
　　四为破迷因果无明者。十二缘生是因果。欲示生死依因得立无因不立。令离他作等见达生死因果。二为立者为立如方便不动。此有三义。一立如。二立方便。三令不动　如者真实理也。方便者达如智也。不动者若得此方便正见不可动也。
　　如首罗长者性甚悭贪。有人就其求乞无有得者。佛知根熟得道时至故往化之。佛为说布施法。闻大惊怖问世尊言。唯有此法更无余法。佛答彼云。我唯以布施为法。如不杀生是施。即是他不怖。及令不盗即施他财。次第为其说十善法。其闻不损己财而成布施。生大欢喜赞叹如来。令人取两粗衣施佛。佛福德感好不感粗。令人取粗只得好者。其意惜好自起取之出粗还复得好。择之不得。乃以好者持用施佛。佛受之竟为说四谛。长者及眷属皆得初果。取诸财宝悉以施佛。佛去后魔王欲坏其正见。作佛形像至长者所。长者见喜。魔为长者倒说四谛。又说苦为乐。长者思惟正见不转。知非是佛语魔王言。汝定非佛。犹如鸡鸣作拘翅罗声　此即是如．方便．不动。为安立如．方便令其不动故造论也。为破破系缚方便。为立显解脱方便。为令离缚得解脱故　又为令得十种智能故造论也　一断背正法意智能。有向邪法断。令不背正法向邪法也　二入正法智能。有舍心者虽不背正向邪。而处中住令入正法　三令成熟智能。已入正法令其善根成熟　四令得解脱智能。善根既熟又化之令得解脱也　五令得五明智能。所以令得五明智能。为破邪论制伏他故　六观罪过智能。自观三业有过无过。用法律约之为令得现乐。若无过失则现世得恭敬供养等　七正愿智能。愿胜好事为令未来一切所求皆具足故　八通达声闻乘。九通达独觉乘。十通达佛乘。此三智能。为称众生根性说法。众生根性不同。随其所宜以三乘法化之　复有论师说造论意凡为四事。一为断众生于四谛疑惑。二为令出恶道。三为向正法。四为断下愿。下愿即是二乘愿。此四次第相生之意思之可悉　又明得造论及不得造论人。凡有四种四人。第一四人者。一无智。二疑惑。三颠倒。四已度。
