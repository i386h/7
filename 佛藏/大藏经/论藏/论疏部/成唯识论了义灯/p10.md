<!-- { "loadSidebar": true } -->
　　性种等随应者。通释前三句。谓前三句中。随其所应判性．种等不可一例。有性．界随心种不随。有性．种随心界不随。有界．种随心性不随。有三俱随。有俱不随。且如第八缘天眼．耳。性随种．界俱不随　问五．六无记缘五尘境得自相时。性不随心。云何第八性随心耶　答八本余末。又五．六识体通三性。八识因位唯无记故。如因七缘八。性同不同。通情．本故。界同种不同。如斯等类思之可悉　又七缘八以相从质是无覆。不得从八是异熟。故云随应　又作四句分别。有性境不随心亦独影唯从见者。谓第六散意与五同缘。即于此时缘菟角等。及第八识心王。性境不随心。心所独影唯从见。相分是假无别种故　问如第六缘第八心所相不缘彼见。此所带相为同别耶　答从能缘心同一种起　问缘彼见相。即许与六见分别种。此缘彼相云何同种　答以相分假从能缘起。与见同种　有性境不随心亦带质通情本。谓散意识与五同缘。即于此时并缘第八等　有性境不随心亦独影唯从见及通情本。谓散意识顿缘十八界。望与五识同缘五尘。名性境不随心。缘七心界即通情本。望不相应等即唯从见　问后得缘如相是何摄　答或通情本。从质名无为。从见名有为。以许无为依识假立。或复约性随境随心。有漏缘如亦可准此。若约种辨。即唯从见　或第四句　无分别智缘真如时性境不随。质善无为。智善有为。见独成种。无相可熏。得性境故名不随心　问初禅眼等识依彼上根缘彼地色相分是何　答有两解。如前上地识缘下。一云上地系。缘彼色故　应有随增　不是随增非漏性故　起染如何　若生上者已离下染故。若在下地缘上色等。眼．耳通果亦伏染故　俱生可伏见惑如何　设纵不伏起退定故　一云随心下地系故。以能熏心是下地故　如何缘上变下相分。又应不得彼自性故　由定通引任运缘上故得自性　二俱难。解　问既在下识云何上缘　答惑由他定通力引故　问梵天来下其事云何　解云。以下界色粗不为上依。自变为上地自身依之。即上地器依下地器为增上缘　问既来下界岂不缘下。如马胜往上。许缘上故　答亦缘下　问既尔相分是何所收　答上界所摄。以欲界无通果色故。准萨婆多即欲界摄。有通果故　问下界缘彼上界身器。是何句收　答性境不随心。由彼所引起定通果色为相分。属彼本质性界及种皆不随心　问第八可尔。既许眼等亦得缘上。相属上地岂非有漏异界随增　答色相不是漏自性故。或约业力异界不增。定通等引互增不障　又解但由上引第八通果。眼等杖之所起相分自是业果。属于下界无随增失。如通力变为鱼米等。引第六识通果之色为第八质。或虽即杖他八为质。即业果色是欲界系。第四卷云香．味．触三而为段食。唯欲界系故。二解任情。道理亦难。应可思择　问下界第八缘定通色。同时心所相分是何　答随能缘心所业果。同种同下界系。不别体故　问独头散意缘过去境及于五根相分是何　答是随其所应。准前义释。
　　释独影唯从见中。西明云。缘极微空花等所有相分皆熏成种。问既从种起。云何极微等说之为假。解云。以不生质故说为假。据有种生相分成实　今难。若云不生本质即为假者。异熟心．心法等应假非实。以各不能熏成种故。若云彼犹缘虑等故是实非假。即不由成种生质不生名为假实。又五识异熟心缘五境相。一非缘虑。二不能熏应假非实。此既非假彼云何然。若以独相分无质碍用名为假者。即法处中自在生色。论说无碍应假非实。若许尔者。八地已上自在所变金银乳等应非实有。又复且如色等之中。若质若相有假有实而色聚摄。如无为缘相分何摄。若无为摄现有生灭。若言色法现缘无为云何名色。若云心法为难亦尔。若云同分。岂有同分从种生耶。又若极微别熏种起复有五失。三失如前一向别种说。第四不如理思失。五十四云。由五相知。名不如理思惟极微。谓于色聚中有诸极微自性而住。应知名初一不如理思。既从种生即自性而住。五违正理失。论云以假想慧于粗色相。渐次除折至不可折。假说极微。本无微质。但以假想立为极微。即熏成种有极微色。应实无我妄计遍空。相熏成种生遍空相名遍满我。许即违教。有遍满我。不许违理。俱心假想。何不成种　要集又云。杂集所说十八界种各各不同。必无意识不从二缘。缘无为影似无为故。于百法中无为所摄。他界缘．无漏缘。虽异地无系而不离色等。缘一切无法。定必有所无不离色等。故与见相必不同体。强分别心得缘无等。所现相分具四缘义故是能熏。既得自熏何用见种。故依西明不依枢要。此等过失准前应知。恐烦不述　又云。然所变相能熏不熏总有三解。初二解非。要集自断。第一解云。缘菟角等独影从见。然异熟无记劣不能熏。胜者能熏。例圆镜．成事。以观察．平等杖因八．五缘他身土及佛说缘亦得成种。第二说缘无。一向影从见。如枢要解　第三解云。有质．无质．他界．有漏．无漏．无为．无法。所现相分除劣无记。余一切法具四义者。皆是能熏。云此说胜。不违教故。理遍通故。前之二说有力不熏成过失故　今谓此判不应正理。若已相分除劣无记皆别熏种。如缘假法不相应等。既有相分能熏成种。种何法收。若不相应摄。即各有体非三分位。从种生故。若非此摄复在何收。成种义齐。非是彼法不应道理。又他界缘散非他引。相别成种是何界摄。若他界摄不应异地心熏成他界种。不应正理。若自界摄缘他根心成种何摄。若根心摄不应正理。何以故。生心应虑根起发识。若不能尔何名根心。若在余摄亦多过故。又过如前恐烦且止。
　　西明云。此三分二分以释变言。自有三说。一云初三分安惠等八师释。除亲胜．火辨。世亲同时唯立二分。二云三分除安惠释。变似二言是依他故。余如上说。三云二分诸师共释。唯除安惠。三分更除火辨．亲胜。三藏意存后释。此释不尔。若以后释为正。三分非安惠文。二分亦无安惠。岂许安惠不释此颂。又准本疏。二分正是难陀等文。今云二分诸师同释。唯除安惠。三分复除火辨．亲胜者。岂可难陀亦立三分。根本疏主亲承三藏翻糅论人。岂可不知妄为此断。故取本疏科判为正。余定妄传。非三藏释也。
　　论。如患梦等。西明释云。对经部．萨婆多。萨婆多梦境虽实。而非父母执为父母。故得成喻。要集救断此亦为正　今谓不尔。既云正理五十云。梦缘过去曾所缘法。而有梦中见菟角者。曾于异处见菟见角。今于梦中由心惛倒。谓于一处和合追忆。或大海中有此形兽。曾见闻故今梦追忆。婆沙三十七大同正理。既有父母梦见父母。何不许梦缘实父母。不得引智度论外云实有人头余实有角救。彼自破云虽实有人实有角。但人头生角者妄。又外救云世界广大。或有国人有角等。亦破云若余国人有角可尔。但梦见此国所识人有角。则不可得破　何以故。大乘许梦缘虚妄故。作此破他。非他外人许缘妄法。今萨婆多自许缘实。何得以大乘义显成彼宗亦许缘妄。破彼可尔。立彼不成。故如本疏除其有部但对经部。
　　论云。我法分别熏习力故至变似我法者。问六．七有分别。后识生时有我法。五．八无分别。后识生时无我法　答今约分别解。我法五．八可得无。由他染熏成。识生似我法　问执心有分别。由彼故有似我法。无执无分别。非一切时似我法　答地上菩萨独作生观。七法执行。故心起时恒有我法　问有漏位有执。漏位似我法。无漏位无执。起无似我法　答前依执说。分别熏习。后似二生。执为我法不依无漏。无漏之心虽有二现。不执我法。但随假说　问执位分别有似二生。无漏不执应无相．见　答心二缘起。故有相．见。不由于执方见．相生。
　　论。境依内识唯世俗识是假境依亦胜义者。有四解。一云。有无对。遍计虚妄。唯世俗有。依他是缘生。境依亦胜义。二相见对。相分是假依见起。假境依识唯俗有。见分是实能起相。是假境依胜义有。第三胜劣对。世间世俗唯世俗有。后三形前亦胜义有。第四凡圣对。凡境唯世俗。圣境亦胜义。虽有四解。此中文意但依初对　问依凡圣缘。遍计亦应名胜义谛　答许亦无过。下第八云。亦可说为凡圣智境。既为圣缘亦名胜义。但不名有今。依有无谛摄故尔。

　　成唯识论了义灯卷第一(终末)



　　成唯识论了义灯卷第二(本)

　　　　淄洲大云寺沙门惠沼撰
