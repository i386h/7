<!-- { "loadSidebar": true } -->
　　种种言辞者以四无碍智依何等何等名字章句随何等何等众生能受而为说故　依何等名字章句者。释上种种言辞也。随何等何众生者。随万类众生。故有种种言辞。然罗什法师经无此四种功德文。但言吾从成佛已来种种因缘譬喻广演言教。种种因缘当是四中之第三。广演言教可拟第四功德。种种譬喻可拟第二。无第一种种方便。所以然者无数方便中摄一切方便故。初更无方便也。问。此四种功德云何次第。答。一切诸佛皆住八相成道故。第一明住功德。所以住八相者。如来知染知净。令众生舍染得净。故有第二教化功德。夫欲化物须内备诸德即与法相应。故有第三毕竟功德。德备于内巧说于外。故有第四说法功德。此四摄化物义。故总名法师功德　复有义下。第二广四方便。亦是释章门。释章门即应成四别。但论主大分为二。释前三方便为一类。释第四为一类。前三方便为二。一经释。二论释。经释即三。一一章中皆三。谓初标。二引证。三释经。
　　复有义种种方便者示现外道所有邪法如是如是种种过失故复种种方便示现诸佛正法如是如是种种功德故　言复有者。上明八相。方便义犹未尽。今欲广释。故言复有义种种方便者。标种种也。示现已下释种种也。可有三段种种。一者示现正法种种过失。如九十六种。二示现佛正法种种功德。略说五乘。广有八万法藏。三者邪为一种。正为一种。故云种种　如经下引证。就文有二。一者正明无数方便。
　　如经舍利弗吾从成佛已来广演言教无数方便　二从引导已下。释说方便意。
　　引导众生于诸著处令得解脱故　复有无数方便者。第三释经。就文为二。一者释无数方便。二者释上说方便意。
　　复无数方便者令入诸善法故复方便者断诸方便疑故复方便者令入增上胜智中故复方便者依四摄法摄取众生令得解脱故　此中明四种方便。今以三义释之。一者未入善法众生。令其入善。虽入善法未得无疑。故为断疑。虽复断疑未入胜智令得胜智。虽入胜智未得解脱故令得解脱。二者即是胜鬘四种重檐。云何为四。初为无闻非法众生说人天乘。令入善法。第二说声闻乘断四谛中疑。故言断诸疑故。第三说缘觉乘令入胜智。以缘觉智胜声闻智故。第四方便为说大乘。于大乘中以四摄法摄之。以布施摄之令为己眷属。以爱语摄之令发菩提心。以利行故摄之令善根增长。以同事摄之令其成佛。三者依佛性论。为四人破四障。成四因得四果。故不多不少但明四种。初方便破阐提不信障。令信乐大乘为成大净种。第二方便破外道邪我相障。令得波若。为大我种子。而言断诸疑者。无有虚妄之我有佛性之我。于有无法中诸疑得断。第三方便破声闻怖畏生死障。令得虚空三昧成就为大乐种子。种子以胜前二种方便故云胜智。又初一为下。次一为中。后一为上。故云增上。第四破独觉自爱身障。令得大慈大悲成就为大常种子。以缘觉无悲故。今明四摄法。即是大悲　诸著处者下。第二释说方便意。就文为二。初牒总释。
　　诸著处者彼处处著　或著诸界下。第二别释文为二。初列四著。次释四著。
　　或著诸界或著诸地或著诸分或著诸乘故。
　　上明四种方便。今明四著者为有四种著故。所以说四方便。非是别治。但是总治耳　著界者下。第二释四著。即四别。今前释著界也。
　　著界者谓著欲色无色界故　著地下。释第二也。
　　著地者著戒取三昧初禅定地乃至非非想及灭尽定地故　戒取者。即外道用诸邪戒为道。三昧著者。此是欲界中三昧。如成实论电光定等。又是毗昙未来禅也　著分者释第三。前列著在家出家二章门。
　　著分者著在家出家分故　次释二章门。
　　著在家分者著己同类作种种业邪见等故著出家分者著名闻利养种种诸觉烦恼等故　易知　著乘者释第四。前列声闻菩萨二章门。
　　著乘者著声闻乘菩萨乘故　次释二门。
　　著声闻乘者乐持小乘戒求须陀洹斯陀含阿那含阿罗汉等故著大乘者谓著利养供养恭敬等故著分别观种种法相乃至佛地故　易知　复种种知见者。广第二种种知见义。就文亦三。一标章门略释。二引经。三释经。
　　复种种知见者自身成就不可思议胜妙境界与声闻菩萨等故　自身成就不可思议境界。谓绝二乘菩萨境界也。与声闻菩萨等故者。上明异大小二人。今明同大小二人　如经舍利弗如来知见方便者。第二引经还证前二义。
　　如经舍利弗如来知见方便到于彼岸故　前证上与声闻菩萨等。如来真实过声闻菩萨。而能同声闻菩萨。故言方便也。此方便并异上来方便。仍取同声闻菩萨以为方便也。到于彼岸者。证于第一绝二人境界也　到彼岸者下。第三释经。
　　到彼岸者胜余一切诸菩萨故　当胜声闻菩萨不待言也　复种种念观者。广第三种种念观。此文但二。一者标章。
　　复种种念观者　二引经。
　　如经舍利弗如来知见广大深远无障无碍力无畏不共法根力菩提分禅定解脱三昧三摩跋提皆已具足故　所以无第三释经者。此中明力无畏等。处处经论皆以释竟。又文显现者。不须解释　又第一成就下。自上以来第一依经广三方便。今第二论主重广三方便。即成三别。一一中有二。一者牒。可化众生下。第二解释。论释与经异者。经多就法解。论但就人释。所以为异。
　　又第一成就可化众生依止善知识而成就故　第一成就。即是种种方便。所以示种种方便者。令可化众生依止善知识得成就故。
　　第二成就根熟众生令得解脱故　第二成就。即是种种知见。令根熟者得解脱。
　　第三成就力家得自在净降伏故　第三成就。或言。力家自在以家为正。力者十力。家者诸德。是力家流类。故称为家。自在净降伏者。第三即种种念观。种种念观者谓力无畏等。如上列。上二成就化两种众生。今第三成就既具一切功德。故能普降伏一切众生。又上二种成就利益根熟及未熟众生。今第三成就降伏如来一切烦恼。是故前明化他德。今叙自德。所以前门辨人知是化他。后不明人知是自德　第四说成就者。自上以来广前三方便竟。今广第四说成就。就文为二。第一从初竟此七种。令众生自身功德成就。明如来说法令众生自行成就。第二从教化成就下。明如来说法使化他行成就。前释现瑞中。大法雨等八种亦具此二。初六种佛欲令众生自行成就。后二法令化他行成就。是故现瑞。今说定起为物说法。亦令二德成就。自德成就中有二。第一经广。第二论略。就经广中为二。初牒章门。总广标七数所以。
　　第四说成就者有七种　第四说成就有七种者。此章正明法师功德。法师虽具四德而以说法为正。故广明具七种德能为物说法　一者种种成就下。第二正明七种成就。即成七别。初中有二。一标章。二引经。
　　一者种种成就　而言种种成就者。于一切法门皆穷其源底。然后能为物说法。
　　如经舍利弗诸佛如来深入无际成就一切未曾有法故　二者言语成就亦二。初标章。次引经。
　　二者言语成就得五种美妙音声说法　上明内穷法门。今明外有音声美妙法然后能为物说法。
　　如经如来能种种分别巧说诸法言辞柔软悦可众心故　三者相成就亦三。初标。次引经。后释经。
　　三者相成就　而言相成就者。可相时而动。可语即语。宜默便默。故名为相。二者有利根众生。闻上所说悟解相现。不须复说。故名为相　如经下。第二引证。
　　如经止舍利弗不须复说故　有法器众生故下。第三释经。
　　有法器众生心已满足故　即是利根菩萨闻佛上来所说法华。即便得解不更重说也。而三请后更广说者。为钝根声闻说耳。又此中通叹诸佛有知机之德。有利根之人已解佛悟不须复说　第四堪成就者。上明利根之人已解佛语不须复说。今明堪受化人犹未得解故应为说。初释。
　　四者堪成就所有一切可化众生皆知如来成就希有胜妙功德能说法故　次引经。
　　如经舍利弗佛所成就第一希有难解之法故　易知　第五无量种成就。就文有三。一标章略释。二引经。三释经。
　　五者无量种成就说不可尽　无量种成就者。法身具众德。而说不可尽故也　如经者。第二引经。
　　如经舍利弗唯佛与佛说法诸佛如来能知彼法究竟实相故　言实相者已下。第三释经。
　　言实相者谓如来藏法身之体不变义故　如来藏者。在烦恼之内名如来藏。亦名如来胎。法身之体不变义故者。虽在烦恼不为烦恼所染。故名不变。佛性论虚妄法有三变异。释无变异义。一果报尽故变异。二对治所破故变异。三念念灭故变异。法身离此三过失。一前后寂静故。无果报尽变异。二无漏故。无对治破变异。三非有为故。无念念坏变异　六者觉体成就。就文为三。初标。次释。后引经证。
　　六者觉体成就上第五明法身。今明应身。亦是报身觉体。即是佛体亦名佛性。以佛性显现故名成就　如来所说下。第二解释。
　　如来所说一切诸法唯佛如来自证得故　如来外能说一切法者。唯佛自证得故。自证得者即是自证得法身也　如经下。第三引经。
　　如经舍利弗唯佛如来知一切法故　七者随顺众生意为说修行法者亦三。一标。二释。三引经。
　　七者随顺众生意为说修行法成就彼法　此第七即是化身。随众生意为说修行法者。佛随众生意说法令众生修行也。此七法次第者。夫欲说法要备七德。一者内穷法原。二外有巧辨。三者知默。四者知悟。此四内外语默二双也。所以有此二双者。要由备法身现化身故。后三即明三身也。成就彼法者。如来成就随顺众生意为众生说法也　何等如是等故者。此第二解释。即是牒经中何等法云何法。用经以释论也。
　　何等如是等故　何等法者。牒五门之初也。如是等者。等取下四句也　如经下。第三引经。
　　如经舍利弗唯佛如来能说一切法故　第一种种法门下。自上已来第一就经广释七法。今第二就论重释七法。就文为二。一者释前。第二结前释后。释前七章。即成七别。第一种种法门者。牒上第一种种成就。
　　第一种种法门摄取众生故　摄取众生者。心内穷种种法门方能摄取于物也。
　　第二令不散乱住故　第二令不散乱住故者。以外具五种音声。听佛音声美妙心不散乱也。
　　第三令取故　第三令取故者。既闻法不乱。即令其取法也。
　　第四令得解脱故　第四令得解脱者。以取法故便得解脱也。
　　第五令彼修行成就得对治法故　第五令彼修行者。所以得解脱要须对治故也。
　　第六能令彼修行进趣成就故　第六能令彼修行进趣者。前令得见道。今进趣修道。
