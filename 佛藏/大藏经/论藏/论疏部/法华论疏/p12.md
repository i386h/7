<!-- { "loadSidebar": true } -->
　　又悟入者未发菩提心者令发心故已发心者令入法故　既同一法身即唯应发一佛心不发余心故。令未发菩提心者发菩提心也。既唯一无二即唯进不退。故已发心者令入法也。问。三菩萨何异。答。初是昔三乘中菩萨。后二是今一乘中菩萨。
　　又复悟入者令外道众生生觉悟故　次明悟者。既唯一佛道即悟无我九十六即外道归佛道。故云悟也。
　　又复入者令得声闻小乘果者入大菩提故　次令二乘人回小入大。即入十信位。谓菩提心也　令住者释第四住义。就文为二。初标次经。
　　令住者　既称唯一佛乘无有余乘。即令二乘人等住于佛乘不住余乘。故云住也。又释佛意门所以说一乘者。欲令一切众生住一佛乘故也。如下偈云佛自住大乘如其所得定慧力庄严以此度众生也。佛既自住大乘。还令众生住佛所住。故言令住也。亦如涅槃云。又有一行。是如来行所谓大乘大般涅槃。佛住大涅槃与众生说法令众生住也。
　　如经舍利弗但以一佛乘故为众生说法故　依法者。释第五。就文为三。一标。二引经。三释经。
　　依法者　所言依法者。依三世佛法而说法。故言依法。亦是法如是故。所以言依法也。问。依法之言以何文证。答。前文云。舍利弗一切十方诸佛法亦如是。论主用此文证　如经已下。第二引经。就文为二。初引过去佛章。
　　如经舍利弗过去诸佛以无量无数方便种种譬喻因缘念观方便说法是法皆为一佛乘故如是等故　如是等故者从是诸众生从佛闻法竟释迦顺同如此皆为一佛乘一切种智故　言譬喻者。第三释经。凡释四句。一释种种譬喻。二释因缘。三释念观。四释方便。就初文三。一标譬喻。二释譬喻。三结譬。
　　言譬喻者　如依牛有乳下。第二释譬喻。就文为二。初开譬。次合譬。
　　如依牛故得有乳酪生酥熟酥乃至醍醐此五味中醍醐为第一　开譬即五味相生　小乘如乳大乘如醍醐者。第二合譬。
　　小乘如乳大乘如醍醐故此譬喻唯明大乘无上诸声闻等亦同大乘无上义故声闻同者此中示现诸佛如来法身之性同诸凡夫声闻人辟支佛等法身平等无差别故　略合二味。谓小乘如乳大乘同醍醐。此譬喻明大乘无上者。依合味中但取一味为譬。谓此经唯明大乘无上譬同醍醐。诸声闻等亦同大乘者。释上唯明大乘无上也。声闻同者下传释。声闻中亦同大乘义故也　此譬喻示现下。第三结譬。
　　此譬喻示现　结譬者。正结一味譬意。以一切众生同一平等法身故名一味。问。何处具合五味譬耶。答。涅槃经云。如从牛有乳从乳出酪从酪出生苏生苏出熟苏熟苏出醍醐。如是从佛出十二部经。从十二部经出修多罗。从修多罗出方等经。从方等经出波若波罗蜜。从波若波罗蜜出大般涅槃。大般涅槃经以醍醐喻涅槃。今此经以醍醐喻法身平等。故知法华涅槃明义无二　因缘之义如向说者。上来释譬喻。今释第二。
　　因缘之义如向所说　因缘如向所说者。指前六门中第二说门中解也　言念观者下。释第三。初牒。次释。
　　言念观者　释中前明小乘人无我观。
　　于小乘谛中人无我等　次释大乘二无我观。
　　于大乘谛中真如法界实际法性及人无我法无我等种种观故　文处易知　言方便者。释第四。前牒。次释。
　　言方便者　释中前明小乘方便。次释大方便。
　　于小乘中观阴界入厌苦离苦得解脱故　观阴界入厌苦者。谓见道前七方便也。离苦得解脱故者。由具起诸方便故得解脱　于大乘中诸波罗蜜者。释大乘方便。
　　于大乘中诸波罗蜜以四摄法摄取自身他身利益对治法故　大乘中以六度等为入道方便。以四摄法摄取自身他身利益对治法故者。简异小乘也。小乘释起方便但为自身令得解脱。大乘以四摄法俱摄自他悉令住理。对治法者。即是方便亦是住理　遮者释六门中第六。就文为三。一标。二引经。三释经。
　　遮者　所言遮者。唯一佛乘一乘之外更无余乘。故名为遮　如经下。第二引经。
　　如经舍利弗十方世界中尚无二乘何况有三如是等故　无二乘者。第三释经。问。云无二无三今云何但释无二乘。答。经以缘觉为二。声闻为三。此之二三并是二乘。故今释二乘。即解无二无三也。依此论文乘正是果。以小乘涅槃果大乘涅槃果为大小二乘。文有四句者。一明无小乘涅槃。
　　无二乘者谓无二乘所得涅槃　唯佛如来下。第二明有大乘涅槃。
　　唯佛如来证大菩提究竟满足一切智慧名大涅槃　非诸声闻等下。第三重明无小乘涅槃。
　　非诸声闻辟支佛等有涅槃法唯一佛乘故　唯一佛乘故者。举唯有一释无二乘涅槃　一佛乘者已下。第四释唯大乘有涅槃。
　　一佛乘者依四种义说应知　依四种义说应知者。即上开示悟入四义也　如来此六种授记者。前章有三。一标六门。二释六门。三结六门。二章已竟。今第三结也。
　　如来依此六种授记　是故前说何等法下。与授记中有二。一正明六门辨与受记。第二引前五法以证六门。初章已竟。今第二引证六门。所以引证者凡有二义。一为释疑故来。疑者何以得知此正说章有六门耶。是故释云。佛上明五法即摄六门。是故当知有六门也。二者明五法叙佛为众生说法。今此六门亦是为物说法。故辨六门。次引五法。就文为二。前引五法。次以五法摄六门。
　　是故前说何等法云何法何似法何相法何体法如是示现　初如文　何等法者。第二以五摄六。还以第一何等法摄第一未曾闻法。
　　何等法者谓未曾闻法　云何法者。摄第二说门。
　　云何法者谓种种言辞譬喻说故　何似法者。摄第三依何等义。
　　何似法者唯为一大事故　何相法。摄第四令住第五依法。
　　何相法者为随众生器说诸佛法故　随众生器。即是第四令住。说诸佛法。即第五依法何体法者。摄第六遮。就文为二。一者明平等法身为一乘体。
　　何体法者唯一乘体故一乘体者谓诸佛如来平等法身　彼诸声闻下。明二乘非一乘体。
　　彼诸声闻辟支佛乘非彼平等法身之体以因果行观不同故　以因果行观不同故者。释二乘非一乘体义。约二乘因果观行故非平等法身。七方便为因。真圣位为果。行者二乘所行四谛等法。观者人无我观。以此四义并不同大乘。是故二乘非平等法身之体。问。云何以平等法身为一乘体。答。乘有三种。一性乘。二随乘。三乘得。性乘即是真如法身。要由有真如法身。然后修于万行称曰乘随。证得佛果名为乘得。以性乘是根本故说为一乘体　自此已下者。释方便品中第五断疑章。即释经中诸佛如来出五浊世竟长行也。就文为二。第一总明为断四疑。第二别释。就初文又三。第一总明佛说法为断四疑。
　　自此已下如来说法为断四种疑应知　何等四种已下。第二别出四疑。
　　何等四种一者何时说二者云何知是增上慢人三者云何堪说四者云何如来不成妄语。
　　何时说者已下。第三释断四疑。即成四别。一一中为二。一者牒疑。第二引经释初疑。
　　何时说者诸佛如来于何等时发起种种方便说法　云何时说者。此时即是劫浊。疑意云。佛何等时中起三乘方便　为断彼疑下。第二引经释疑。
　　为断彼疑如经佛告舍利弗诸佛出于五浊恶世谓劫浊等故　明于五浊世时起三乘方便。即断第一疑也　第二疑中亦两。一明疑。二引经释疑。
　　云何知是增上慢者如来不为增上慢人而说诸法云何知彼是增上慢　疑意云。佛不为增上慢人说法。以增上慢人未得究竟自谓究竟不受佛语。今云何知是增上慢耶　为断彼疑故如经下。第二释疑。
　　为断彼疑故如经若有比丘实得阿罗汉者若不信此法无有是处如是等故　若有比丘实得阿罗汉。即信此法非增上慢。若闻此法不生信者非阿罗汉。是增上慢　云何堪说法者。释第三疑。前牒疑。次引经释经。
　　云何堪说者从佛闻法而起傍心云何如来不成堪说法人　疑云。佛既是堪说人。而彼从佛闻法起于谤心。将知佛非是堪说法人　为断此疑已下。第二引经释经。
　　为断此疑如经除佛灭度后现前无佛如是等故　值佛闻法即不起谤若知谤佛即不为说。除佛灭后现前无佛。闻此法自不起信耳。非佛过也。问。佛灭后闻法起谤此是何人。答。若佛灭度后实是阿罗汉闻说一乘亦不起谤。若起谤者必是凡夫　云何如来不成妄语。释断第四疑。亦前叙疑。第二引经释疑。
　　云何如来不成妄语者此以如来先说法异今说法异云何如来不成妄语　疑云。昔说有三今说无三。前后相违。应是妄语　为断此疑下。第二引经释疑。
　　为断此疑如经舍利弗汝等当一心信解受持佛语诸佛如来言无虚妄无有余乘唯一佛乘故　唯有一乘无有余乘。一是实说。三是权说。故非妄语　乃至童子戏聚沙为佛塔。自上已来释经后长行。今此释偈。就文为二。初释一偈。次例余偈。初文有二。前牒偈。从谓发菩提心已下释偈。
　　乃至童子戏聚沙为佛塔如是诸人等皆已成佛道者　偈为二。一明菩提心菩提行。
　　谓发菩提心行菩萨道者所作善根能证菩提　此二善根能证佛果　非诸凡夫下。此明凡夫及决定声闻。
　　非诸凡夫及决定声闻本来未发菩提心者之所能得故　此二善根不得成佛　如是乃至小胝头下。第二例释余偈。
　　如是乃至小胝头等皆亦如是　问曰。经言一切善根皆成佛。云何但言发菩提心善方成佛耶。答。佛意虽修一切善要须发菩提心也。又假一切善为发菩提心因缘耳。终须发菩提心也。菩提心者是佛心。发佛心方得成佛也。尊者舍利弗说偈。自上已来释方便品竟。
　　日东天台后学沙门实观分会

　　法华论疏卷中(终)



　　法华论疏卷下

　　　　胡吉藏撰
　　自此已下。释譬喻品。初身子领解。此文大意者。上释方便品令小乘人悟入一乘得受记。今释小乘悟入一乘竟自呵责小乘过失。就文为二。初牒经。二偈。次论释。
　　譬喻品尊者舍利弗说偈言金色三十二十力诸解脱同共一法中而不得此事八十种妙好十八不共法如是诸功德而我皆已失　论释为二。一者问偈意。二者释偈意。论曰此偈示现何义者。即是问偈意。
　　释曰此偈示现何义　舍利弗自呵责身下。第二答释偈意。就文又二。初列呵责章门。次释呵责章门。即兼解偈。就初又三。一者总标自呵。二别明自呵。是故舍利弗总结。
