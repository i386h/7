<!-- { "loadSidebar": true } -->
　　疏。但如汝化身语二业等者。意如灯释　问既许能诠成语业不　答大乘语业实体唯思。若据假业。纵离质声名业无失。故佛地论第七说云化身语业各有三种。谓自他身．非身相应。意业唯二。谓自他身。无非身也非身谓非情。若心相应非非情故。故但二种　问小乘化语得为业不　答若依有部。即质化语能生名等。是语业性。若离质化。依婆沙意而有两释　一云化语性是语业。由心发故。虽离质化无执受生。然属有情非外器摄。故风轮等外器音声。与此相违不能诠也。弦管等声类亦如是亦无诠表。有歌曲等似名非真。许是语声。由风气等所引发故。虽名语声仍外器摄。无名非业。不成就故　二云虽是能诠然无实名。所有诠表似名非实。如镜中火似火非真。性亦非业。又不成就。以无执受大种生故。诸论据似说有情名。依即质化说成化语。
　　疏。今大乘因俱等者。按对法第一云。因受大种者。谓语等声。因不受大种者。谓树等声。因俱者。谓手鼓等声　释曰。因谓所以。受谓执受。省故言受。即内大种所引之声有情数摄。因不受声翻前可知。由内外缘所引之声名为俱也。二增上缘发生一声。然有宗不许。故显宗论云。无一声性以有执受．及无执受大种为因。二四大种各别果故。虽二大种有相扣击而俱为因各别发声。据自依处不成三体。虽有手鼓相击为因发生二声。而相映夺随取一种。相别难知。是故声处唯有二种。今依大乘。不取小义。
　　疏。如林声说法亦得有善等者。在佛化者而是善收。所余不尔。以佛色．声皆唯善故　有义设非是化。有情胜业所感外器有如是声。能诠诸法同弦管声。亦无有失　详曰。经中唯言是佛化作。弦管等声要人吹扣。无教不例故难依也。
　　疏。以语与名不即离等者。此遮伏难难云我名离语汝不许之。既不许离汝应即语。故有斯答。
　　疏。天所爱等者。略有二释　一天属能爱。爱属所爱。所爱名天天之爱故。依主释　二天之与爱并属能爱。今者所爱得天爱名。即有财释。如毗伽罗论而明此事。即枢要中所说是也。
　　疏。文者彰义等者。名．句二种为彰为显。显彰自性差别义故。文为所依从能依说称为彰显　有说文体即名彰显。以能诠彼名．句二故。能诠即是彰显义也　详曰。疏释为正。有所凭故。故瑜伽论五十二云。若唯依文俱可了达音韵而已。不能了达所有事义。若依止名便能了达彼彼诸法自性．自相。亦了音韵。不能了达深广差别。若依止句当知一切皆能了达。俱舍第五云。[褒-保+可]．阿等字非能诠表。顺正理论七十六云。文谓不．能亲目于义。但与名．句为诠义依。此等诸论言文不能了达事义能诠于法。云何名显。若名能显。云何不能了事义耶。故疏释善　若尔何故五十二云于一切所知所诠事中。极略想是文。若中是名。若广是句　答由能为依助彼名．句令成诠表。远有诠义。诠义疏微名之为略。非亲所诠小名为略　今又释云。若言能诠唯名．句二。若言能显通名．句．文。文能显彼音韵差别名．句二故。故五十二云。若唯依文。但可了达音韵而已。显扬十二云。显发名．句故谓之文。对法第二云。此言文者能彰彼二故。又此名显能显义故。义者所以。文是能显声之音韵之所以也。
　　疏。自相共相体非是遍者。此之二相互不相遍名非遍也。
　　疏。自性差别体即遍通者。此二俱遍自相．共相。故名为遍也。
　　疏。今不同彼等者。今此论言名诠自性。不同余教现量所证诸法自体之自性也。疏云诸法至唯现量证。即举所证之自性体。
　　疏。若尔一切法皆不可言等者。问与次问答何有别耶　答前粗后微。故二别也。细思可悟。
　　疏。又唯五根五尘心心法得者。根．尘自相名皆不得。故唯心得。佛果八识悉皆得之。因中第八得二自相。五识但得五尘自相。六五同缘得尘自相。定中意识亦得五根。余即不尔　问五根照境。五境自相根何不得　答现量之心名得自相。根非现量故不得彼　若尔何故显扬论云问如是现量谁所有。答色根现量等。准彼答词。即五根体亦名现量。今何言非　答彼文意举心之根．境。以为能有现量之心而言现量。现量之体实唯心法。
　　疏。不得共相之别义者。即共相差别义。差别之义句所得故　问此名．句二所诠自．共。与现．比量所缘何别　答有同．别。且比量心而有同者。通缘彼二。若不尔者。如何得言闻谓比量。比量据此得缘彼二。而言别者。于自．共相为欲了知。心相．行解实比余法。方名比量所取共相。现量望彼而言同者。但言名．句诠于色．声常．无常等。此自．共相现量亦缘而言别者。名．句所诠但依心变无实体性。唯共相转。现量带诠。彼之二相总名自相。又现量心寻彼名言所诠之法。虽不定计名属义等。而作行解亦与彼同。声不及处智不转故。佛知彼无以遍缘故。亦与彼同。除前诸义。若五．八识在于因位相。正义有体。定所带相通有无体。名．句所诠共相无故。故与彼别　问名．句所诠心变无体唯共相转。比量亦尔。二能变心．及二所缘竟何别耶　答句等所诠该于一切自类之法名为共相。比量所缘通于异类名为共相。如所作因通声．瓶故。比量之心立一种类贯比余法。寻句等心即不如是。故有差别　若尔寻句等智何量所收　答定心缘名现量所收。寻名横计即是遍计。非量所摄。若不横计虽不作意。贯于余法亦比量摄。不尔此心是何摄耶。更思　问名．句所诠与经所说二相何别　答经依法体。名．句所诠想心安立　问何故不取缘名等智所有相分为共相等。但取行解心变者耶　答所变相分不通余类不得名共。行解通余故名共相　问此寻名智既依共相。其相体无。如何得有名言熏习能生本体　答寻名言智相分非无。顺行解心能生本体。但于相上作青黄等．色声等解。解心所缘此之共相体性是无。于自相上增益此故。更有问答。如章具辨。
　　疏。未了有名等者。略有二释　一云由未能了法自相故不得有名。文巧略也。余准此释　二云虽有多字。犹未能了法之自性故须有名。有句准此。此明立彼名．句．文三。不取于颂之所以也。故下结云不别说颂。后解胜也　问依字有名．句。三皆不相应。依句颂方成。颂不相应摄　答有二释。一如疏辨。二云字成名．句等。言势相续不相应。颂虽以句成。言势间隔非彼摄。
　　疏。虽二自相互不相离等者。即是法．词二无碍体。体唯是惠。所对有别。体非异也。
　　疏。词对机等者。且如如来能以一音起一切声以应物机。
　　疏。耳闻已等者。此约闻法行相分二。非声．名等有二别体　或可。非体有异之言。显前法．词二无碍解。
　　论。诸余佛土至立三故者。维摩等经是为证也　问按彼经云。我土如来无文字说。但以众香合诸天人入律行等。此乃香上不立名等何得为证　答对于此土音声屈曲所立名字。言彼土无。不说彼香无文名等　问香上名等行相云何　答因香差别悟法自性差别等故。犹声屈曲解法等也　问思等如何依立名等　答由依思等了法性等假立名等　若尔彼土佛说法不　答亦说法　问如何表示令他得解而名说耶　答由能说者思上名等。令应化机思数等上名等得起名之为说。夫说法者本令他解。思等为缘他因解起名说何失　问岂彼众生总得他心。又下如何能知上意　答世界既差。总得何失。上加于下下解无违　问此方亦有见色。闻香自思解义。应依思等立名．句．文　答有二释。一依多分。二云由曾闻声先解名等。后见色等于义解生。忆念先时名．句等故　问此依香等解。云忆教依声。他解籍香生。同忆香非教　答要先闻声见色生解。虽见色解教依声。闻香生解不由声故。许名等依香等　前解为胜。此依色等立名．句等。而无教遮复不违理　问声内勤勇发。名等可即声。香待外方生。名等应非有　答内香亦勤发。如声得有名。外香同水林。名有何违理。由闻香等得生解故　若尔亦依所诠生悟。应亦依彼立于名等　答由因能诠所诠方解。故名．句等不依所诠　问经言依香以为佛事。即依香等立文．名．句。经亦说言或有佛土寂寞无言。或但虚空而为佛事。岂即依彼无言说等立名．句耶。
　　答立名何失。如依思等即其事也。无依声言名无言也。亦不违理　问既不依声而立名等。应无声．耳　答此土不依香等名教。香等不无。故彼声．耳亦复得有。
　　疏。发身语多法立等者。且据所发以辨于多。理对所防名多亦得。
　　疏。命根等者。所持有六。能持之命而得多名。此乃正答前外难也。无表依多。所依身．语色．声处收能依无表故法处摄。命根亦尔。名等类然。长等不然。故同色处。
　　疏。有义至法处摄者。若尔外言。我亦如是何理偏责　详曰。据实依思以立无表。但是一法。此释无违。若指他难而依所发以明无表。前释为胜。
　　疏。余十种法等者。大乘不相应有二十四。明十四讫。余之十种准上应知。故指不说。
　　论。有执随眠等者。按宗轮论。大众部等云。随眠非心。非心所法。亦无所缘。随眠异缠。与心不相应　问计意云何　答彼意说云。随眠即是贪等。随眠亦有十种。若无心位及起善时。由有随眠名异生等。若是心所无心等位既无诸染。应名圣者。若彼位有。何名无心．及善心等。由此计为心不相应。
