<!-- { "loadSidebar": true } -->
　　疏。应定说是蕴等者。略有二释。一云虽复双云我与非我。他本计我。非我兼说。故应杂云。如言我非我然体实唯我。虽言蕴非蕴我应定是蕴　二云此是伏难。难云计我与蕴不即不离。不即不离正是本计。明我非我亦合本计。如何非我不是正破。为此破云。应定是蕴。如似其我。我是正计。是彼本义。疏取本意难令即蕴。例意同前。
　　疏。又量至故无过者。问为无为喻为取我上为无为义。为取余耶。答但取我上。具如义灯　详曰。设取我外为无为义为喻亦得。余有无为等有不可说义。有无为等而不在彼我非我聚。我上既有不可说义。云何即在我非我摄。喻有二立。可为正喻　问余有无为云何得有不可说义　答无为不得说作有为。有为返此　若尔何故论云又既不可说有为无为。岂余有为等不可说作为无为耶　答既两句论成其一量。应须分别。不可说者而举因也。有无为者举其喻矣。因喻合言故无有失。若直准论。论中不言不在聚等。如何宗云于我非我聚亦不可说　问若取我外余为无为。论说又亦。又亦于谁　答由前难我而非是实。今更难彼非我聚等故言又也。亦者亦彼余有为无为。余有为无为有不可说。即不在于我非我聚。我亦同彼故。故言亦也。更思。
　　疏。虽性体常至非共许故者。详曰。此他比量。犯他不定。何得非过。应改因云许非自性作用或时有不起故。既简自性便无不定。或可自性安于宗中。而兼破之亦无其失。然初解胜。本破我故。
　　论。若无思虑等者。详曰。疏除僧佉。理实兼破数论一分受果等之义。亦无其失。量云。汝解脱实我应不能受涅槃乐果。许无思虑故。犹如虚空。彼宗计我。得解脱时虽无思虑。而能受彼涅槃乐果。故破无失。
　　论。理俱不成者。有义二释。一云有虑无虑皆不成故。二云若有虑者常住不成。若无虑者作．受不成。
　　疏。若对吠世至如足等者。问胜论足等六句何摄。答实句所收。即实句中四大为体。
　　论。若非我见所缘境者。有义二释。一云同疏。外道我体非我见缘。故下论云。若无我见能证涅槃。次云若是我见境者。是设遮也。若尔下云又诸我见不缘我等。岂不相扶。答应说我云。我见有二。一执著我见。二虽缘我而不执著。初染后净。言无我见得涅槃者据无染见。下立量破。破染我见故无相扶。二云诸宗计我皆我见缘。故后二量无相扶失。而言非我见缘者。是设遮也　详曰。若言我见有二种者。即彼我体亦我见缘。云何得言非我见境。故知彼宗净我见者。不作我解不名我见。
　　疏。虽不作如解等者。无分别智虽复不作真如之解。仍唤真如缘真如心缘。汝我应尔。然彼本计而不许也。

　　成唯识论演秘卷第一(本终)


　　成唯识论演秘卷第一(末)

　　论。所信至教者。问何者言教得至教名　答通于凡．圣言无差别。可信者语皆至教量。契至理故。会实事故。如八语品．四圣言等。故显扬论第十一云。至教者谓一切智人所设言教。或从彼闻法随法行。此复三种。一圣言所摄。二对治杂染。三不违法相　圣言所摄者。谓如来．及诸弟子所说经教。不违正法不违正义　对治杂染者。谓依此法善修习时。能求调伏贪．嗔．痴等　不违法相者。翻违法相。当知是名不违法相。违法相者。谓于无相增于有相。于杂染法立为清净等。名违法相　问外道言教三义并无。云何名彼为至教耶　答随彼宗言论云所信简违宗矣。
　　疏。总破前师等者。问设总破者岂亦不有一分相扶。各许净见不缘我故。又互不许染缘我故　答故疏说云但缘我见皆不缘我。此简净见及互不许。悉皆尽矣。论略指法。疏具明也　有云。若言我见应不缘我。即有过失。染见不缘我故者　详曰。不然。违论．及疏。疏．论叙难皆言染见。彼许缘我　问若尔自宗能．所缘义皆应不成。故外难云。汝宗眼识应不缘色。有所缘故。如缘声等识。难所缘量准可知也　答彼量便有自教．世间相违等过。世间共许眼缘于色。我即不尔　问正智缘如非世共许。他以为难何事不齐。难准前作　答本意但争我体有无。汝妄执我常能作受。故为前量。然真如理非能作受。体是实有。故正智缘。广如掌珍论　问他若将彼第七．八识为难如何　答我能所缘皆假言说。复不离识。汝我及见实能所缘。我复离识。故不为例。应审思之。
　　疏无有一我是相分者。彼二论中明十六种大外道论。所缘皆是自心相分。若有一我体是相分。我体可得名为所缘见缘于我。既无其我体是相分。故知我体不是所缘。见亦不缘我为其境。
　　疏。自下第四解分别俱生者。有义此文示其正义。于理为胜　详曰。俱生分别岂外道许。彼宗既无今标明彼分别．俱生。何乖自义言示自义名为胜耶．故疏无失。
　　疏。言我执至皆名执者。若言我见不通心王．及余心所。执言宽故。该见同时心．心所等皆名为执　或言我执亦唯是见。如下但说见名为执。今取前释。
　　疏。以许染净杂所生者。下第十论云。三性因缘许杂引生　问第七相分杂引云何　答有二释。一云。第七现相随于见．质通于二性。此相熏种。种随现相亦名二性。后相依此二性种生名杂引生　二云。此第七相或质同种。或见同种。种称杂引也。性杂可知　前解为胜。许第七相别有种故。
　　疏。不称本质至名为有执者。五识不亲缘自外质名为不称　有云。初禅眼识见欲火灾相分与质不相似故。别种生故　详曰。当地五识所缘质．相岂同种耶。复云何称。若言异地不称义显故举之者。亦为不可。便疑同地种同相称。
　　论。缘识所变五取蕴者。问此五取蕴何识所变　答有义除第六识余七识变。第六所变自亲相分下文别说起自心相执为我故　问若是本质如何但说缘识所变　答理实亦因余能变之识。说所变言依相．见故。实理亲缘唯所变相。若依本质亦缘能变。此随相显说所变言。实亦不应言识所变。不尔前执应说变言。前既但言缘第八识。此亦但应缘五取蕴　问何名取蕴　答对法第一云。以取合故名为取蕴。释。合是和义．顺义。不相离相资义。由蕴与取更相和顺。递不相离更令生长。故名取蕴。余具枢要。
　　疏。其实亦有者。有本质也。
　　疏。非无本质是俱生者。非有俱生执不缘本质。起。释俱生执要有本质之所以也。
　　疏。初简修道不相应惑者。独头贪等名不相应。世道能伏。
　　疏。若顿悟者亦通见断等者。有义俱生我见行相微细。如何超果说见道断。若言助伴先有漏伏。理亦不然。相应贪等我见行同。如何说伴前有漏伏。若伏相应我见应尔。行相同故。对法等说超初．二果。随转理门。非大乘义　详曰。障．果相违碍即断之。欲界烦恼既碍不还。见道断之而有何失。若言惑细。岂胜无漏见道之智。若不胜者胜断不胜何不许耶　又言伴者流类相助。非要相应。要相应者云何五地说断害伴。故疏不说相应之贪名伴已伏　又云相应行相同者。亦为不可。诸论皆言心王．心所同一所缘不同行相。若言对法随转理者。何处大乘不许超果。不许超果断欲我见。此论明言而无生上退断下失。岂不相违。亦不可以末那惑例。末那烦恼不能润生障不还故。又复论主已自简讫。
　　疏。界第九者。当界当界第九品也。
　　疏。有难断不名细等者。详曰。疏有三句。以理言之有第四句。即三心中第二心也。望初非细。望第三心非是难断。
　　疏。此就所断以作二解者。解难断义。即言品类是第一解。次言难易是第二解。
　　疏。以行相翻说者。我执正违生空之智。所以今言生空除灭　问若言俱生修道断者。与楞伽经岂不相违。按四卷经第二说云。大惠身见有二种。谓俱生．及妄想。须陀洹人二种身见断故疑法不生。十卷第四文意大同　答有义俱生据伏。分别约断。断之与伏俱名断故。或翻译者不悟大乘。随自所解小乘相说。萨婆多等皆见断故。
　　论。且数论者。依天亲菩萨传。叙此师事。如灯具引。又相传云。劫初之时有一外道。旧百论等名伽毗罗。此人修道得五通仙。造略数论已知世无常。身不久住。恐他于后破所造论。遂欲留身久住与他论难。往自在天所请延寿法。自在天云。汝可往林食余甘子。即可久住。其余甘子。未熟之时其色乃青。若已熟者其色黄白。此即仙药。此药初食酸苦少味。食已若饮冷水口中甘味。犹如食蜜。因以名焉。仙获此药乃恐无常。更往天所复请延年。天云断为一物最得长寿。天遂变仙为一方石。可一丈余。在频陀山余甘子林。陈那菩萨造因明论。成以宗因喻破其数论。彼仙门徒莫能通者。将陈那难辞书之于石。石寻书答。陈那知已与仙门属共往石所。书难在石同对记之。明旦来看。寻书解讫。如是复书。日日往看。至二．三日方始能解。陈那复书七日方解。如是复书更不能释。其石流汗大吼。振碎迸在空中。于是天神掌捧陈那。住在空中说颂赞叹。时众既睹。于是陈那所造诸论盛行于世。
　　疏。二变易而非本一说十六谛者。问下明五大而有两说。两说皆许五大成根。但别．总异。既能生他合唯俱句。云何此说唯变易耶　答而言五大别成根者。且约展转少相成说。据实成根体唯唯量。由斯十六名唯变易。审思。
　　疏。一自性者。问自性体即刺阇等三。云何三种合名一谛　答体实有三。作业等即同。故合为一　有义三德类同合之为一　详曰不可。勇．尘．闇等种种差别。何名类同。
　　疏。今云黄赤黑等者。由此三种是黄等故。所以能成一切诸色。余之名等皆悉准此行相释之。
　　疏。又从冥往至我受用故者。问何不受用能成冥性耶　答所成之法虽不离本。要本转变方堪用之。故言受用所成之法。如所成器虽体即金。要成其器方可受用。故言用器不说用金。此亦应尔。
　　疏。从自性先生大者。问自性生大。余二十二许展转生。云何论言二十三法总自性成　答二十三体皆自性成。据相相起但言生大。余传传生亦无失矣。
　　疏。我执者。执知其我所须事业。亦如律云执事人也。
　　疏。初名转异等者。我执初从大起之际名为转异。亦如世间苏油等瓶日炙津生。我从大生义同于此。名为绢织。或转异者说彼大也。以言初故。大从自性转异有故。
　　疏。我慢生五大者。问按涅槃经三十九云。从慢生十六法。谓五大．五知根．五作业根．心平等根。一何乖返　答有义经译误也。彼经下云。是十六法从五法生。所谓五尘。若慢已生十六法者。云何复云是五法生。故知译谬　详曰惑复彼宗计。有八十部差。经之上下各举一说。斯亦何过。
