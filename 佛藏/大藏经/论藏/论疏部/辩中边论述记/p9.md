<!-- { "loadSidebar": true } -->
　　述曰。颂中初句出体。后句释世义。于上句中。谓因果已用因果未用因已用果未用三世。应知。
　　论曰。应知因果至三世义别。
　　述曰。此总举所明。于颂上句。随应可解。
　　论曰。谓于因果至是现在义。
　　述曰。对法中说过去有八义。未来有七义。现在有五义。今此各唯据一义非尽理说。且如对法。说过去中。有因已灭果犹有故。即非因果已用义。今但约全世一期作法。同瑜伽五十六。非约刹那少分世说同对法等。可如彼论及唯识第三卷说。
　　论曰。已说世义至是谛义应知。
　　述曰。三句颂解四谛。第四句结。余文可解。
　　论曰。应知谛者至谓顺受法。
　　述曰。受根受境受相应法能顺生受。皆苦谛摄。由此即简无为无漏缘。虽受生。以不顺故非苦谛摄。以受生是异熟生故。此中偏说。又如瑜伽五十五。苦谛宽集谛狭。
　　论曰。二集圣谛至所因诸行。
　　述曰。若所因即异熟法前为后因。皆是集谛。体性宽狭与苦无殊。同小乘说。今此文虽总同。五十五说为胜。
　　论曰。三灭圣谛至能对治道。
　　述曰。诸论但说苦灭为灭谛。今亦取集灭。据实说故。诸处约体。唯说于苦有漏皆尽。今说二灭显二谛殊。亦不相违。释谛义等。如对法第六七及瑜伽第五十五等说。
　　论曰。已说谛义至是乘义应知。
　　述曰。第九解乘。上三句出体。第四句结。谓第一句中由字通三乘。功德过失四字通二乘。第二句中智字通三乘。无分别字唯大乘。第三句中出离字通三乘。依他唯声闻。自通独觉及大乘二。谓依他故。观涅槃功德生死过失而起。观此德失之智得出离者。是声闻乘。若不依他自唯依于自观涅槃法生死过失而起。观此德失之智得出离者。名独觉乘。若不依他唯依于自起无分别智观法真如。利益一切而出离者。名大乘。然此大乘虽观德失。显求一切智度一切有情不为观德失。故略不说。虽于因时独觉菩萨亦依于他。以其根性及得果生唯乐依自故。略不说。此中智望于自乘果。皆是正因。所观他等皆是疏缘。唯依此二说三乘别。非一切行皆同行也。
　　论曰。应知乘者至显示其义。
　　述曰。颂中言总而义有别故。此长行说如应义。
　　论曰。若从他闻至名无上乘。
　　述曰。三乘差别如文易了。配颂如前。
　　论曰。已说乘义至若彼所观义。
　　述曰。初句总。下三出体。于中五若。上三若是有为。下二若是无为。
　　论曰。应知此中假谓名等。
　　述曰。不相应中名最为胜。能摄诸法。举此等余一切假法。然瓶等法非别蕴法。虽假不说。旧论云。有言说名句味等者。不然。非一切不相应皆有言说故。
　　论曰。因谓种子所摄藏识。
　　述曰。若现若种。皆名为因故。
　　论曰。相谓器身并受用具。
　　述曰。体相易知故名为相。器者山河等。身者五根四尘聚所成身。受用具者即五欲资具。此不简别何识所变。但此种类即此中收。
　　论曰。及转识摄意取思惟。
　　述曰。相犹未尽论说及言。此是因余故言转识摄。一意旧言心。二取三思惟。旧言分别。此非也。
　　论曰。意谓恒时至一切境故。
　　述曰。七五六识如次应知。旧论云。第六识名分别。以具三分别故。今勘梵本。无此言也。但言思惟。寻度思惟语言行故。此中不言心所法者。以但举王即兼臣故。或复第八唯举其境不说其见。相易知见难知。七五六识不举其境。识易知故。上来论无娄有。此说无心所者。心之品故。
　　论曰。如是若假至总名有为。
　　述曰。此结上明有为诸法。此言相应法。即摄心等。以七识等体相易知。虽总名相。与器等法行相异故。于此结中别言及相应法。
　　论曰。若寂静者至所缘境故。
　　述曰。择灭无为寂静息諠杂故。真如不尔。故别处说。余义可知。
　　论曰。如是所说至总名无为。
　　述曰。总结上也。然旧论文无所观义。又说能寂名寂静境。此说非也。然能证道以为主故。总摄一切无漏有为。此言无为者。非业烦恼之所为故。然此可说通有无为。如对法第二卷。
　　论曰。应知此中至名蕴等善巧。
　　述曰。上来已说蕴等十境。自下第二缘此智名为善巧。
　　论曰。真实总义至所显真实。
　　述曰。自下大文第三摄上所明。总结合解体无增减说十所由。
　　论曰。能显真实至所显示故。
　　述曰。总能显。别从总显。故成二也。
　　论曰。所显九者一离增上慢所显真实。
　　述曰。旧论所显后十。慢谓独觉乘出离故。今说即同声闻。分别生故。即相真实。知所执无依他妄有。离增上慢。
　　论曰。二对治颠倒所显真实。
　　述曰。三无常等无倒真实治四倒故。
　　论曰。三声闻乘至细能解脱故。
　　述曰。因果四谛真实。是声闻出离粗细二谛真实。大乘出离由俗粗故。能成熟有情行利他行。由胜义细故。能自解脱行自利行。非声闻乘有如是事。故各别也。旧论云。粗熟有情及法。细解脱众生及法。皆非。
　　论曰。五能伏他论至显了大乘所显真实。
　　述曰。极成实中证成道理依喻道理成所说义。能降伏他。二净所行名显大乘。二障双断成大乘故。
　　论曰。入一切所知所显真实。
　　述曰。即摄真实。一切所知不过五事。以三摄五令解于五。故立入名。
　　论曰。八显不虚妄真如所显真实。
　　述曰。即差别实七种真如。
　　论曰。九入我执事一切秘密所显真实。
　　述曰。即十善巧实蕴等我见名我执。我执即事名我执事。一切秘密即四秘密。即对治等为解除我执入一切秘密。说十善巧治我见。故名对治秘密。令入正法名令入秘密。如是随义。如摄大乘对法等说。或我执者。谓十我见事者。即见所依事。谓蕴等十法为入解此我执所依之事及一切秘密故。十善巧真实也。旧论所显后十。准义。知非以有能显别为一故唯十真实。故知非也。

　　辩修对治品

　　染善相翻。称之为对。善巧除染立以治名。此非自生。要习方起。是故名修对治品也。
　　论曰。已辩真实至菩提分法。
　　述曰。此品有三。初结前生后标品所明。次此中下正明觉分。三修对治总义下结前修义。此即初也。对治者何。即修一切菩提分法出对治体。然对治更有众多。此广摄余故但此。
　　论曰。此中先应说修念住。
　　述曰。此下第二正明觉分。于此品中有十四颂。合分为二。初十二颂别明道品。第十三十四颂明修觉分差别之相。十二颂中合分为六。初一颂明修念住。次一颂明修正断。次四颂明修神足。次有二颂明修根力。以总解根力已。别有半颂。总明根力位。故不分根力以成二门。次有二颂明修觉支。次有二颂明修道支。然则七位觉分虽复不同。创修治道先修念住。对法第十卷说。是故最初为正观察真实事相。建立念住。如彼广说。故先说此。于中有二。初总简持生下所明。后颂曰下依举正释。此即初也。
　　论颂曰。以粗重爱因至修念住应知。
　　述曰。上二句颂明念住所治。下二句颂明修念住意。
　　论曰。粗重由身至入苦圣谛。
　　述曰。有漏粗重由身显之。以观于身知粗重故。身知粗重故。身为苦果故。观入苦谛。对法第十说。所有色身皆行苦相粗重所显。故观于身正断粗重。
　　论曰。身以有粗重诸行为相故。
　　述曰。释粗重由身故。
　　论曰。以诸粗至有漏皆苦。
　　述曰。粗重者。不调柔异名。有漏色身以有此粗重诸行而为体相。即是行苦故观为苦。对法云。是故修观行时治此。轻安于身生故。然粗重有唯染。有通异熟。有通无漏。如瑜伽第二唯识抄会。
　　论曰。诸有漏受至入集圣谛。
　　述曰。对法同此。文易可知。然前解谛中。受是苦谛。何故今观入于集谛。所望别故。若望熟因即是苦谛。若生爱义观入集谛。集之因故。爱是受果。观应入苦。如此征难如理应思。
　　论曰。心是我执至入灭圣谛。
　　述曰。心是我执所依所缘之自体事。观知此心我见便断。故入灭谛。
　　论曰。怖我断灭由斯离故。
　　述曰。未证灭谛。我见恒生。修道求灭。常恐我断。今观于心是我执事。我见既断。怖畏亦无。由斯入灭离我怖也。故对法说。观离我识。当无所有惧我断门。生涅槃怖。永远离故。文虽返解。意与此同。
　　论曰。观察法故至入道圣谛。
　　述曰。于染净法所有愚痴观法能离故观入道。然对法说。为断所治法。为修能治法故。观法时能入道谛。
　　论曰。是故而入至四念住观。
　　述曰。此结前明义释颂下二句。此中但约入谛观说。对法又有断除四倒得四离系合三义说。
　　论曰。已说修念住至勤修四正断。
　　述曰。颂中上半结前念住。下之二句明修正断及修之意。
　　论曰。前修念住至品类差别。
　　述曰。释颂上半。四谛理即能治。四种境即所治。
　　论曰。今为远离至精勤修习。
　　述曰。此中六句。此为初二句释颂第三句中为远离三字。次二句释颂为修集三字。然一为字贯杂。次二修句释第四句颂。
　　论曰。如说已生乃至广说。
　　述曰。此指经说显四正断。如契经说。已生恶不善法为令断故。此举一正断。乃至广说者。谓生欲策励发起正勤。策心持心。乃至余三正断作此说。如显扬第二对法等说。然菩萨藏经亦有此说。法蕴足说与此不同。不可为证。
　　论曰。已说修正断至勤修八断行。
　　述曰。明四神足合有四颂。第一颂出此体用。第二颂明用所治。第三四颂明用能治。此即初也。于此颂中。上二句说修神足自性及修之意。下二句明神足用。
　　论曰。依前所修至有所堪能。
　　述曰。依前正断中远离二恶修集二善精进故者。解颂中依字。心便安住解住字。有所堪能者心之用也。初解堪能字。论下自明。此即解颂第一句也。
　　论曰。为胜事成至胜事因故。
　　述曰。释第二句颂。为胜神通等事成故修此神足。胜事即一切事以是胜事所依因故。胜事解神。胜因解足。前加行时所求胜事。胜事之因即此神足。
　　论曰。住谓心住至说四神足。
　　述曰。此广住体。即是于定既能离恶集诸善已。次说神足而安住心。
　　论曰。此堪能性至修八断行。
　　述曰。此广堪能性体。
　　论曰。何者名为至是五失应知。
　　述曰。上三句出五失体。第四句结失劝知。然第一句长行不释。懈怠可知。妄圣言者。旧论言妄尊教。即和上阇梨教诫教授。然今圣言者。如圣言量。称理可信故名圣言。纵非尊师。言可信用。即名圣言。余长行自释。
