<!-- { "loadSidebar": true } -->
　　佛言。复听。提婆达多往昔之时无有恩报。乃往古昔有一王都。人民炽盛安隐丰乐。王有四子。一名大枝。二名副枝。三名随枝。四名小枝。其四王子年渐长大。皆娶邻国王女以之为妻。共于父所兴逆害心。父觉知已摈令出国。各将妻去。行至旷野路粮皆尽。共立恶制。可杀一妻取肉充食。用济身命得出长途。于时小枝作如是念。宁可自死不断他命。更无余计。宜将己妻密走他国。作是念已。将妻逃走饥渴所逼。妻便困乏不能前进。告其夫曰。圣子。我命将终无由涉路。小枝作念。我于罗刹恶伴存彼躯命。于此而终深可伤惜。即割髀肉与食。又刺臂血令饮。妻食肉血。渐渐徐行至一山谷。采拾根果以济身命。于其山间有大河水。时有一人。因遭怨贼截其手足。掷著河中作苦恼声。随流而去。小枝因出闻苦叫声。生悲愍心寻声往觅。遂见一人随水流下。即入河中背负令出。置河岸上。见手足俱无。情怀痛切。问言。善男子。尔因何事遭斯苦楚。其人具以事答。小枝报曰。汝今虽苦勿生忧怖。将根果令食。便语妻曰。可生慈念看养此人。既蒙恩养疮苦渐差。其妇于彼情生爱著。频频就彼共作言谈。菩萨禀性少行欲染。虽时聚会无解淫情。然此山中所有根果。由菩萨威力悉皆精妙。妇人食已弥益邪心。至其人所求行非法。彼便不许答曰。我几命断幸蒙见济。共为恶事便是弃恩。汝夫若知定分身首。妇数求及被烦恼逼。遂共交通深生爱著。不欲暂离。于其本夫心无恋乐。彼虽遣去亦不见随。便作是念。今此女人于我耽著。私通他妇乃是大怨。我定遭苦。即共筹议告其妇曰。夫若知我行非法者。必当断命。此不须疑。女人闻说以之为然。当设余计。女人耶智不学而知。即以衣缠头枕石而卧。小枝采果还至其傍。见有异状问言。贤首。有何所苦。答言。圣子。头甚苦痛。小枝报曰。欲何所作。女密怀计生此恶心告其夫曰。我先头痛。医与石柏涂头即差。小枝报曰。何处得有我往求觅。女曰。于彼崖下于山涧边。见有斯药既其悬绝。寻索而下我在上持。彼是大人。为性质直不怀邪伪。报言。可尔。以索系腰悬崖而下。欲采其药。妻遂放索落崖堕水。由彼有情有长命报合绍王位。落崖不死。随水漂流至王都所。属彼国主无子命终。臣佐国民共为筹议。王既无子今已命终。我等立谁绍继其位。唤诸相师。令觅一人堪为王者。时诸相师四方求觅。如有颂曰。
　　假令经百劫　　所作业不亡
　　因缘会遇时　　果报还自受

　　是时小枝。由其业熟合受王位。从水而出坐在崖边。然菩萨威德。所住之处光彩异常。时诸相师因游至彼。见此大人有王瑞相。咸皆欢喜往告诸臣曰。我等求得大人。具王瑞相。堪为国主。诸臣闻已。即令国人严饰城隍。备其大礼。选择吉日。共册为王。然未有国后。诸臣告令诸国贵族。若有端正好女。各令严饰将赴王都。称王意者纳之为后。王缘女人遭大苦恼。深生厌离无心顾眄。诸臣启言。大王当知。国后若无断王继嗣。诸方美女咸集于兹。欲册为后及诸婇女。王亦不许。说女人过患。福德有情所在之处。花果饮食悉皆甘美多有气力。尔时菩萨落崖已后。于其山中花果根茎并悉不生设有生者苦涩无味。彼二恶人。由诸根果无气力故。渐渐羸弱不能存济。时彼恶女。即便荷负无手足人。从山而出。入诸聚落巡行告乞。若他见问此是何人。报言此是我夫。虽复如是形容。更无他意。然而国法。若有女人事夫贞谨。人多敬重皆为供养。此女到处多饶饮食。如是游历渐至王都。诸人闻已皆悉嗟叹。或有心生喜乐山外遥观。城中诸人见斯事已。谓其方便共起讥嫌。王说女人有多过患。岂不见此贞谨妇人。无手足夫肩上担负。巡门告乞以相济给。时守门人见如上事。具奏王知。王闻是语敕令唤入。女人入内。王既见已即便微笑。而说颂曰。
　　食髀肉充饥　　饮我血济渴
　　肩负肉团行　　何处有贞谨
　　恶计求石柏　　冀我落崖亡
　　肩负肉团行　　何处有贞谨

　　时此女人闻王斯颂。情怀羞耻即便低头。诸臣闻颂不知其缘。白言。大王。所说之颂是何义利。王为诸臣次第广说。城中人民嫌此女人。共唱为恶摈令出国。佛告诸苾刍。于意云何。乃往昔时小枝者。岂异人乎我今即是。其女人者。今提婆达多是。非但今时无有恩报。过去之世亦复如然。
　　汝等苾刍。复当谛听。提婆达多无恩无报。乃往古昔有一王都。王名自在友。人民炽盛安隐丰乐。正法治化信重贤良。自利利他常怀大悲恒求妙法。于诸黎庶深有恋慕。后于异时。妃诞一子。形仪端正殊妙可观。颜色光晃如真金铤。头有伞髻。手臂纤长。额广平正。双眉相连。鼻高且直。诸根具足。亲族立字名自在。蕳付八乳母。年渐长大令遣入学。算计谋策印文秘字无不该练。工巧技艺悉皆通达。所谓象马车步乘驭善巧工射干戈。无不备悉。其自在童子。敬信贤良情怀仁让。自利利人是其本行。常有悲愍普爱黎元。舍去悭贪修行惠施。所有财货无一悭心。举国知闻悉皆倾慕。四方远近百逾膳那。所有孤贫尽来臻凑。皆令无乏咸起欢心。菩萨曾于一时。乘车出游趣芳园内。其车皆以金银琉璃砗磲码瑙天帝青宝。共为严饰。皆以微妙栴檀而为辕轭。于其车上。皆以师子虎豹之皮而为庄严。点诸宝佩。见者爱乐。驾以驷马。其疾如风趣于园所。时有聪明智慧大婆罗门。来告童子曰。
　　应知世间人　　皆闻汝行施
　　宝车虽爱重　　应施婆罗门

　　尔时菩萨闻是语已。即疾下车生欢喜心。便指其车告婆罗门曰。
　　我今舍宝车　　喜施婆罗门
　　愿我舍三有　　趣无上菩提

　　时婆罗门既得车马。乘之而去。菩萨又于一时乘大白象。名曰王增长。色白如珂雪及白银花。七支圆满众相具足。皆善安住。犹如帝释翳罗跋拏。行步庠序人所乐见。与诸眷属并诸仆从。咸共围绕。譬如满月耀于星汉。又复属以三春之际。杂花丛发泉池清澈众鸟和鸣。菩萨于时欲往芳园暂为游戏。时有他国怨敌。告婆罗门。令从菩萨乞大白象。时婆罗门。即从菩萨举手而乞。并说颂曰。
　　诸有人天众　　咸同好施名
　　所乘大白象　　宜与我将去

　　尔时菩萨闻是语已。即疾疾下象生欢喜心。便指其象告婆罗门曰。
　　我今舍白象　　喜施婆罗门
　　愿出三有流　　速趣菩提岸

　　时有诸臣奏父王曰。自在太子。今以增长大象。施与他国怨仇婆罗门。王闻是语生大嗔怒。便敕使者。令唤自在太子。既至。王便告言。汝今不应住我国内。太子闻是语已便自念言。父今舍我。我今为求无上菩提利益一切。被智慧铠舍此大象。复作念言。我今若在家者。必是不能随情舍施。宜应往山林坚持戒行。是故今可舍其家缘独居林薮。有往乞者誓不违逆。是时菩萨作是念已。便还本宫具告妃知。妃既闻已。恐离夫故心怀悲苦。即便合掌白菩萨言。圣子。若如是者。我亦随去往山林中。我终不能须臾之间暂相舍离。若乖离者我命不存。便说伽他告菩萨曰。
　　虚空无月无光彩　　大地无苗实不生
　　莲花池中水流枯　　妇人无夫亦如是

　　菩萨告曰。世间常法必有离别。汝于王宫生长。足好饮食衣服卧具。以斯养故身肉柔软。若山林间。以草敷地于草而卧。以果为食。采花果时步游荆棘。常持戒行。自身亦见众人心常坚固来者供养。我亦决定随意舍施。当施之时勿生忧恼。菩萨复告妃曰。汝应可自当善筹量。妃答言。我随圣子意。菩萨复告曰。若如是者。心常寄念发誓愿言。既立誓已。菩萨诣父王所顶礼白言。愿父恕过。所施大象与他国怨仇婆罗门故。由是过失。我往山林。愿王库藏常丰不渴。王闻语已与子离别。心怀凄怆忧悲苦恼。便告子曰。汝可住此。勿向山林。随意布施。菩萨颂伽他。答父王曰。
　　大地诸山林　　乍可令回转
　　我于乞求者　　施心终不移

　　尔时菩萨。说是颂已辞父而去。于时太子妃及男女。并诸侍从数有千人。皆大泣泪共出此城。时有一人。闻是大众泣泪哀号。问言。今此大众因何悲泣。答曰。汝岂不闻。便以颂报。
　　城中有太子　　自将象宝施
　　王责远驱摈　　由是众悲啼

　　尔时太子既出城已。告诸侍从。汝等回还。汝今应知。一切恩爱会当别离。眷属聚集法不长久。如彼行路同息树阴。会合片时要当分散。即说颂曰。
　　一切世间人　　会合必离别

　　尔时菩萨说是语已。可行三十里。见一婆罗门。来至菩萨告言。刹帝利童子。我闻汝名称远闻。从三十驿故来。为求四马车。愿施与我四马车于时太子妃。既见婆罗门来乞。心生轻慢已。粗恶言词告婆罗门。即说颂曰。
　　希奇甚恶性　　告言婆罗门
　　在于林树间　　来乞四马车

　　尔时菩萨告其妃曰。汝于婆罗门勿出恶言。便说颂曰。
　　若无求乞人　　我施谁当受
　　为趣菩提故　　尽施去悭心
　　六度殊胜福　　是名菩萨行
　　为证于菩提　　圆修一切智

　　尔时菩萨说是颂已。心生欢喜。复说颂曰。
　　我今除此悭贪垢　　宝辂施与婆罗门
　　古昔大仙皆共行　　并获无漏菩提处

　　尔时菩萨发此愿已。心生欢喜。持此宝辂施与婆罗门。时菩萨自负其男而于肩上。又妃将女还安肩上。进路而行。积渐至于山林。既至林已心生少欲。便修戒行依止而住。后于异时。有一婆罗门来诣林间。至菩萨所为求男女。时属曼低采果不在。时婆罗门举手赞叹。告菩萨言。刹帝利童子。愿得尊胜。便以伽他告菩萨曰。
　　我今无侍者　　与妻诸处求
　　汝之此二子　　愿将惠施我

　　尔时菩萨闻是语已。为离爱子便暂思惟。时婆罗门复告菩萨曰。刹利童子。我曾闻汝能施一切。今我乞求何须思忖。便即以颂告菩萨言。
　　汝今名称遍诸方　　能以慈悲施一切
　　如昔所闻能惠施　　仁今应可顺修行

　　尔时菩萨闻是语已。便以伽他告婆罗门曰。
　　我今定可舍身命　　本愿不生于异心
　　假令以子施他人　　于此终无有退转

　　复告婆罗门曰。
　　我今弃二童　　夫妻住林薮
　　女人性悲恋　　云何得存住
　　后人莫说我　　无悲弃自儿
　　不能舍己身　　而以男将施

