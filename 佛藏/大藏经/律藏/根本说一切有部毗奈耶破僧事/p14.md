<!-- { "loadSidebar": true } -->
　　尔时佛在波罗痆斯城婆罗奈河边。时彼城中有长者子。名曰耶舍。于日日中。令奏女乐受五欲乐。身心疲倦即便眠卧。诸伎女等围绕而睡。尔时耶舍。中夜忽觉见诸伎女。九孔流溢种种不净。头发蓬乱衣服垢秽。手足繁闹呓言喧杂。见此事已作是思惟。我于今夜在尸林耶。心生惊怖起蹑宝履。其履价直百千两金。趋至门边大声叫唤。诸人当知苦来逼我。诸人当知苦来逼我。悲泣雨泪。时有非人。隐耶舍声不令人觉。即为开门。尔时耶舍。出至大门亦发大声。悲泣哽噎复作是言。诸人当知苦来逼我。时彼非人。隐耶舍声不令人觉。便为开门。尔时耶舍。出至城门如前叫唤。时彼非人亦为开门。尔时耶舍出城门已至婆罗奈河边。尔时世尊河边经行。耶舍见水如前叫唤。佛闻其声。告言童子。此处无畏。汝可渡来。于是耶舍脱留宝履。渡诣佛所。顶礼佛足在一面立。
　　尔时世尊。即将耶舍至其住处。佛就本座。时彼耶舍。礼佛足已对如来坐。尔时世尊。即为敷演妙法示教利喜。诸佛常法。先说此法。所谓布施持戒生天之因。复说五欲所有过患。赞叹出家独处山林。思惟观察断诸烦恼。演说广大微妙之法。开示令解。诸有听者闻说此法。欢喜清净无有疑惑。佛观知已更复为说出世之法。所谓苦集灭道圣谛。犹如浣衣先除垢秽。既清净已色即易染。耶舍亦尔。初闻佛说心器清净。便能了知四圣谛法。证预流果。见法得法极通达法。究竟坚法越一切悕望。度一切疑惑不假他缘。于大师教余不能引。于诸法中得无所畏。耶舍尔时得此法已心大欢喜。从座而起整衣服。顶礼佛足右膝著地。合掌白佛而作是言。世尊。我今入此微妙之法获大胜利。从今已后乃至尽形。归佛法僧。为五戒邬波索迦。不杀不盗不耶行不妄语不饮酒。作是语已退坐一面。时彼耶舍出城已后。妻从睡觉不见耶舍。处处寻觅莫知所在。告父长者曰。长者当知。今子耶舍不知所在。长者闻已作如是念。岂非我子被诸恶贼及以怨家将出城外作无利耶。作是念已。即于四方令诸马使自持火炬。与诸人等处处寻觅。遂出城门渐至河侧。见有宝履价直百千。便作是念。我子定非恶贼得去。既脱宝履明知渡河。长者即便渡河而去。渐至佛所于时世尊。遥见长者从外而来。即以神力令彼长者虽入众中不见其子。时彼长者。既至佛所顶礼佛足。白言世尊。见我耶舍以不。佛言。长者。汝宜且坐。容于此处与子相见。时彼长者闻佛语已。起欢喜心得未曾有。礼佛双足在一面坐。
　　尔时世尊。为说妙法示教利喜。诸佛常法。凡所演说。先开布施持戒生天之因。复说五欲所有过患。赞彼出家独处山林。乃至令彼长者得预流果。其子耶舍。犹著俗时种种珍宝庄严之具。得阿罗汉果。尔时世尊。即摄神力而说颂曰。
　　调伏寂静持净戒　　常以妙法自庄严
　　于诸含识无害心　　是谓沙门苾刍行

　　于是时中。世间有七阿罗汉。佛为第一。尔时长者。忽见其子在佛前坐。见已告曰。童子汝来。共汝归家。汝母相忆悲伤啼泣。
　　尔时世尊告长者曰。于意云何。颇有已得无学智见证四谛法。彼人还家餐吐食不。长者答曰。不也大德。佛言。长者。汝今已得有学智见证四谛法不。答曰。已得。佛告长者曰。此耶舍童子。已得无学智见证四谛法。长者白言。我子耶舍获大果利。得无学智见。证四圣谛理。所谓苦集灭道。
　　尔时长者白佛言。世尊。愿佛世尊至明日时。与子耶舍来我宅中受我供养。尔时世尊默受其请。长者知佛许已礼足而去。
　　尔时世尊。至时著衣持钵。与耶舍童子到长者宅。耶舍母妻在中门傍。待佛世尊及其耶舍。既见佛来。自以其手严饰床具敷设座已请世尊坐。尔时世尊即就其座。时耶舍母及妻。礼世尊足在一面坐。尔时世尊。即为说法示教利喜。先演布施持戒人天之因。次演修习断诸烦恼。乃至证预流果。尔时其母及妻。既见法证法已。即从坐起礼佛双足白言。世尊。我于今日得此妙法。尽此形寿归佛法僧。永持五戒作邬婆斯迦。愿佛世尊。今日食时受我供养。世尊默然而许。时耶舍母见佛许已。即于家中。办诸清净上妙饮食。于世尊前饰一香坛。奉诸香味而以供养。世尊食已洒扫清净。重以香花周匝供养。在一面坐。如来尔时。重为说法即便而去。时波罗痆斯城诸长者等。闻第一长者子耶舍剃除须发被于法服随佛世尊而作弟子。其第二长者子。名曰富楼那。其第三长者子。名曰无垢。第四长者子。名曰骄梵拔提。第五长者子。名曰妙肩。闻耶舍出家。咸作是念。今耶舍童子生于贵家。富有珍宝身体端严。恒受快乐。舍其所好为佛弟子。将知如来甚大威德法亦微妙。我等应当剃除须发侍养如来学受胜法。作是议已即共同心。从波罗痆斯城至世尊所。礼世尊足在一面立白佛言。世尊。愿与妙法。我等出家为佛弟子。依如来教奉持梵行。
　　佛告诸长者子曰。今正是时。善来苾刍。汝便出家修诸梵行。作是语已彼长者子等须发自落袈裟著身成苾刍相。如经七日曾出家者。其所悟解如百岁苾刍。尔时世尊重为说法。汝等苾刍。独一静处远离喧杂。常守自心勤修苦行。今既出家应求梵行。度于彼岸证自正智。得佛神通尽于生死。梵行建立办于所作。勿受后有。如斯修者得无生果。时四苾刍闻佛此言。即便悟解证阿罗汉果。时此世间有十一阿罗汉。佛为第一。波罗痆斯城中有五十豪族家。闻此五长者子咸皆出家剃除须发而被法服证阿罗汉果。各作是言。如来教法甚为深妙。令彼五长者子各舍豪富而为出家。我等诸人亦宜诣佛而为弟子。作是议已咸至佛所。顶礼佛足在一面立白佛言。世尊。愿听我等于善法律中出家而为苾刍常修梵行。佛言。善来苾刍。须发自落袈裟著身。如经七日曾出家者。佛言。具寿。夫出家者。独处山林远离喧杂。常守自心勤修苦行。度于彼岸证自正智。得佛静力尽生死际。勿受后有。如斯修者得无生果。时五十苾刍。闻佛言已心获无碍。证阿罗汉果。时此世间有六十一阿罗汉。佛为第一。
　　尔时佛住波罗痆斯城仙人堕处施鹿林中。六十苾刍前后围绕。尔时世尊告诸苾刍。我今与汝。于一切天人系缚之中。而得解脱。汝等各可随诣诸方。为诸众生作大利益。且令汝等各各而往。不用同行。我亦往优楼频螺聚落。为利益故。尔时恶魔作是念言。此沙门乔答摩。住于波罗痆斯仙人堕处施鹿林中。为声闻众如是说法云。我于一切天人系缚中而得解脱。汝等苾刍。亦于一切天人系缚中同得解脱。汝等应往人间广为利益。汝等应各别行。不用同往。我亦将诣优楼频螺聚落者。我今应当为彼作诸障碍。尔时恶魔作是念已。化为摩纳婆往诣佛所。即于佛前而说颂曰。
　　汝不得解脱　　而作解脱想
　　汝在系缚中　　不能解脱我

　　尔时世尊作是念言。今者恶魔愿我散乱。世尊知已说颂答曰。
　　人天系缚中　　我已得解脱
　　罪者今当知　　我已摧伏汝

　　尔时恶魔便作是念。此沙门乔答摩能知我心。作是念已便生懊恼。内怀忏悔便灭而去。
　　尔时世尊复告诸苾刍曰。我于天人系缚中而得解脱。汝等亦得解脱。汝等应往余方作诸利益哀愍世间。为诸天人得安乐故。汝等不得双行。我今亦往优楼频螺聚落。诸苾刍等咸奉佛教。唯然而去。尔时世尊。往波罗痆斯城优楼频螺聚落。既到于彼诣白叠林。在一树下宴坐而住。时有六十贤部在聚落外。于日日中。与诸女乐共相嬉戏。有一女人。失众所期弃而出去。时六十贤部寻觅此女。渐次往诣至白叠林。便见世尊坐一树下颜貌端严。若有见者发清净心。调伏诸根意得寂静成就最胜。犹如金幢光明殊妙。诸人见已。便诣佛所。白言大德。颇见一女人不。世尊报曰。彼女人者是汝何亲。诸人白言。我六十贤部。在聚落外于日日中。令诸女乐作于倡伎。此一女人失我所期弃我而去。我今觅来。告言。诸人。于意云何。汝今所要。为求女身是要。为求自身要耶。诸人报曰。大德。求女身无益。寻求自身最为第一。世尊告曰。童子。汝等来坐。我今为汝宣说妙法。时六十贤部。顶礼佛足却坐一面。佛说妙法示教利喜。诸佛常法。先说此法。所谓布施持戒生天之因。复说五欲所有过患。赞叹出家独处山林思惟观察断诸烦恼。演说广大微妙之法。开示令解。诸有听者闻说此法。欢喜清净无有疑惑。佛观知已。更复为说出世之法。所谓苦集灭道四圣谛理。犹如浣衣先除粗垢得清净已色则易染。六十贤等。初闻佛说心器清净。便能了知四圣谛法。证预流果。见法得法极通达法。究竟坚法越一切希望。度一切疑惑。不假他缘。于大师教余不能引。于诸法中得无所畏。六十贤部得此法已。心大欢喜从坐而起。整衣服顶礼佛足。双膝著地合掌向佛。而作是言。世尊。我等入此微妙之法。获大胜利。从今已从乃至尽形归佛法僧。受五学处为邬波索迦。不杀不盗不邪行不妄语不饮酒。作是语已礼佛而退。
　　尔时世尊。夜既晓已于晨朝时。著衣入多军村。作是思惟。于此村中我先为谁说法。复作是念。是时村主有其二女。一名欢喜。二名欢喜力。我先往昔欲舍苦行时。此二女人。先以乳糜及与酥蜜。供养于我。我食此故身力强健。
