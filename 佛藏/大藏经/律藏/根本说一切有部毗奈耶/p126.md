<!-- { "loadSidebar": true } -->
　　缘在室罗伐城。时有婆罗门孩儿遇病。有邬波索迦是彼知识。来告之曰。孩子若病宜往逝多林中。从诸苾刍乞钵中水。令其洗沐必得平善。时婆罗门即往求水。见邬波难陀从乞钵水。邬波难陀便以残麨饭。内置钵水中而授与彼。彼见杂水起秽恶心。作如是语。我儿宁死谁能用此鄙恶之物而洗浴耶。以事白佛。佛言。不应以此秽水持施于人。若有人来乞钵水时。应净洗钵置清净水。诵阿利沙伽他咒之三遍。授与彼人。或洗或饮。能除万病(阿利沙伽他者。谓是佛所说颂。出圣教中。若读诵时。有大威力。但是余处令诵伽他者皆此类也。即如河池井处洗浴饮水之时。或暂于树下偃息取凉而去。或止客舍。或入神堂蹈曼荼罗践佛塔影。或时己影障蔽尊容。或大众散时。或入城聚落。或晨朝日暮礼拜尊仪。或每食罢时。或洒扫塔庙。诸如此事。其类寔繁。皆须口诵伽他。奉行获福。若故心违慢。咸得恶作之罪。但以东川法众此先不行。故因注言知圣教之有在其伽他者如有颂云)。
　　世间五欲乐　　或复诸天乐
　　若比爱尽乐　　千分不及一
　　由集能生苦　　因苦复生集
　　八圣道能超　　至妙涅槃处
　　所为布施者　　必获其义利
　　若为乐故施　　后必得安乐

　　佛言。不得以残食置钵水中。应当学。时有苾刍。安钵地上下无儭替。招致讥丑令疾损坏。佛言。应制学处。地上无替不应安钵。应当学。时有苾刍。立洗钵失手堕地。打破其钵。佛言。不立洗钵。应当学。
　　时有苾刍。于危险崖岸置钵。佛言。不应尔。不于危险岸处置钵。应当学。河水急流逆以钵[戀-心+廾]。遂令钵破。佛言。不应尔。不得逆流酌水。应当学。
　　六众苾刍前人坐自己立。为其说法。时有敬信三宝婆罗门居士等。呵止苾刍曰。大师世尊于无量劫勤修苦行。舍头目髓脑国城妻子。求得此法。云何仁等以逋慢心人坐己立。辄为陈说。佛言。不应尔。人坐己立不为说法。应当学。
　　时有病人。不能久立听法。佛言。若是病人坐卧高下。于道非道及以车乘。著靴覆头冠花缨络。持盖刀仗并著甲胄等。若是病者随何威仪为说无犯。为制学处。当如是说。
　　人坐己立不为说法。除病。应当学。
　　人卧己坐不为说法。除病。应当学。
　　人在高座己在下座不为说法。除病。应当学。
　　人在前行己在后行不为说法。除病。应当学。
　　人在道己在非道不为说法。除病。应当学。
　　不为覆头者。不为偏抄衣。不为双抄衣。不为叉腰者。不为拊肩者说法。除病。应当学。
　　不为乘象者。不为乘马。不为乘舆。不为乘车者说法。除病。应当学。
　　不为著屐靴鞋及履屦者说法。除病。应当学。
　　不为戴帽著冠。及作佛顶髻者。不为缠头。不为冠华者说法。除病。应当学。不为持盖者说法。除病。应当学。
　　缘在劫比罗伐窣睹。邬波难陀立大小便。诸俗人见共作讥嫌。作如是语。汝师世尊常怀惭耻。云何仁等得无羞愧。同彼俗流立泄不净。佛言。不应尔。不立大小便。除病。应当学。
　　时邬波难陀见有青草从彼乞用。他不肯与。遂服泻药。以不净盆夜洒草上。废他受用。邬波难陀往其舍。见愁忧问其故。彼具答。邬波难陀曰。是我治汝不以草施。因生讥骂。佛言。不应尔。不得青草上弃大小便及洟唾。除病。应当学。
　　时邬波难陀。持己故衣令浣衣人洗。彼不肯洗。便起嗔心。于彼洗衣水中故放不净。时彼不觉以手触水便污其手。遂起讥骂。佛言。不应尔。不得水中大小便洟唾。除病。应当学。
　　佛在室罗伐逝多林给孤独园。时城中施主。请命佛僧就舍而食。其看守人寺中守护。邬波难陀为其请食。故欲调弄不疾归还。从城出已至逝多林。于其中间步量其地可有几许。时看寺人怪其迟晚。恐日时过遂上高树企望归来。时有俗侣见而讥笑。沙门释子升上高树与俗不殊。佛言。不应尔。不上过人树。时有苾刍。为系染绳不敢升树。复有虎狼。难至亦不敢升。因被残害。佛言。不得上过人树。除为难缘。应当学。
　　众学法了。

　　七灭诤法

　　摄颂曰。
　　现前并忆念　　不痴与求罪
　　多人语自言　　草掩除众诤

　　佛告诸苾刍。有七灭诤法。应当修学。
　　应与现前毗奈耶当与现前毗奈耶
　　应与忆念毗奈耶当与忆念毗奈耶
　　应与不痴毗奈耶当与不痴毗奈耶
　　应与求罪自性毗奈耶当与求罪自性毗奈耶
　　应与多人语毗奈耶当与多人语毗奈耶
　　应与自言毗奈耶当与自言毗奈耶
　　应与草掩毗奈耶当与草掩毗奈耶

　　若有诤事起。当以七法顺大师教。如法如律而殄灭之。
　　忍是勤中上　　能得涅槃处
　　出家恼他人　　不名为沙门

　　此是毗钵尸如来等正觉。说是戒经。
　　明眼避险途　　能至安隐处
　　智者于生界　　能远离众恶

　　此是尸弃如来等正觉。说是戒经。
　　不毁亦不害　　善护于戒经
　　饮食知止足　　受用下卧具
　　勤修增上定　　此是诸佛教

　　此是毗舍浮如来等正觉。说是戒经。
　　譬如蜂采花　　不坏色与香
　　但取其味去　　苾刍入聚然

　　此是俱留孙如来等正觉。说是戒经。
　　不违逆他人　　不观作不作
　　但自观身行　　若正若不正

　　此是羯诺迦如来等正觉。说是戒经。
　　勿著于定心　　勤修寂静处
　　能救者无忧　　常令念不失
　　若人能惠施　　福增怨自息
　　行善除众恶　　惑尽至涅槃

　　此是迦叶波如来等正觉。说是戒经。
　　一切恶莫作　　一切善应修
　　遍调于自心　　是则诸佛教
　　护身为善哉　　能护语亦善
　　护意为善哉　　尽护最为善
　　苾刍护一切　　能解脱众苦
　　善护于口言　　亦善护于意
　　身不作诸恶　　常净三种业
　　是则能随顺　　大仙所行道

　　此是释迦如来等正觉。说是戒经。
　　毗钵尸式弃　　毗舍俱留孙
　　羯诺迦牟尼　　迦叶释迦尊
　　如是天中天　　无上调御者
　　七佛皆雄猛　　能救护世间
　　具足大名称　　咸说此戒经
　　诸佛及弟子　　咸共尊敬戒
　　恭敬戒经故　　获得无上果
　　汝当求出离　　于佛教勤修
　　降伏生死军　　如象摧草舍
　　于此法律中　　常为不放逸
　　能竭烦恼海　　当尽苦边际
　　所为说戒经　　和合作长净
　　当共尊敬戒　　如牦牛爱尾
　　我已说戒经　　众僧长净竟
　　福利诸有情　　皆共成佛道


　　　　根本说一切有部毗奈耶卷第五十


