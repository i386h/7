<!-- { "loadSidebar": true } -->
　　　　根本说一切有部毗奈耶药事卷第五

　　　　大唐三藏义净奉　制译
　　内摄颂曰。
　　王城那兰陀　　波吒竹仗林
　　弶伽胜峰山　　响声薜舍离

　　尔时世尊在王舍城羯兰铎迦池竹园中。是时未生怨太子由被提婆达多种种击发。而受其语。便加杀害顺法父王。自登王位。尔时此王于如来所。欲作种种毁害之事。放一大象名为护财。及恶马恶狗。令害如来。尔时王母韦提希既闻斯事。即告子言。汝于世尊所。勿行轻毁。如来恒畏众生起轻毁行。恐佛世尊离王舍城。此国土中失大利益。由世尊威力故。安伽国及摩揭陀国所有众生。增长利乐。恒生欢喜。王闻此语。心怀忿怒。报其母言。余国土中无有如来。其国岂当灭没无有众生。其母种种方便遮止。亦不回心。
　　尔时世尊即作是念。此未生怨太子作无量罪。我当令此住无根信。今未是时。我今旦往室罗伐城。作是念已。尔时世尊与声闻众。渐次游行诣室罗伐城。到彼城已。住逝多林给孤独园。时彼邻国王等。闻未生怨于世尊所欲行轻毁。如来惧于斯事。离王舍城。诣室罗伐城。今现到彼。邻国王等即作念言。彼小国王。父顺正法。而被杀害。由怀不足。诸天世人共所供养者。唯有如来。今此恶人更生轻毁。我等诸国共作种种方便。夺其王位。是诸王等展转遣使。更相报已备四种兵。具全甲仗。所谓象兵马兵车兵步兵。至王舍城。四方苗稼。悉被毁坏。周营而住。是时无稻干龙王复降大雹。更加伤损。有五百泉池。自然涸竭。天复无雨。国中饥馑。人亦不安。城外流水。咸散毒药。未生怨王大怀剧苦。非人得便。起大疾疫。病死弥甚。送出城门。丧车相及。是时未生怨。情怀无量。百种诸苦恼害身心。由怀忧故。以手拓颊愁叹而住。时未生怨母韦提希见子忧怀。问曰。汝何思念。即报母曰。百种剧苦悉今来现。母曰。我先语汝。实莫轻毁如来世尊。佛无所畏。唯虑轻陵。勿致世尊舍王舍城。若佛舍此。国内即现诸恶征祥。今此是也。王曰。阿母。今复如何。母曰。于世尊处应往忏谢。王曰。阿母。我实不敢对于世尊亲自见面。唯深责恨。母曰。汝曾不闻或用栴檀或以刀斧。于此二人不生异念。设复有人。以净信心栴檀涂拭。如来于彼不起喜心。设复有人。以诸怒心将刀伤割。如来于彼不起嗔心。时未生怨王闻母此说。敕唤一臣。卿即速诣佛世尊处。为我顶礼。起居如来。尊体轻利调适安不。复启此言。子有过患。父亦不见。唯愿世尊慈悲哀愍。诣王舍城。若佛不至。国当灭尽。臣白王曰。如是如是。臣依王敕。即往室罗伐城。到世尊处。顶礼佛足。而白佛言。未生怨王起居如来。具说如上。佛言。王及汝身咸得安乐。使者白佛。未生怨王复启世尊。子有过患。父亦不见其恶。唯愿世尊慈悲哀愍。诣王舍城。若佛不至。国当灭尽。佛即默然纳受。是时大臣见佛默然。便退而去。
　　尔时世尊舍室罗伐城。与诸苾刍渐渐游行。往至摩揭陀国界首。以佛威力。诸风神王起妙和风。吹去毒水。悉令涸干。诸水神王皆涌八功德水。泉池溢满。空注甘雨。信佛善神咸驱疫鬼疾死休息。四方兵众闻佛入界。各自退还。国内诸人货易交会。外国闻已更将种种货物。互相卖买。国内丰足。街坊巷曲人众庆叹如来威德。诸余外道皆悉默然。低屈而住。是诸人众甚大欢喜。时摩揭陀国王韦提希子未生怨王。闻佛世尊至摩揭陀国界。心大欢喜。命诸臣佐。告言。汝等可于衢路宽二里半来。清净洒扫除诸瓦石。以栴檀香水。洒其道路。复以种种上妙缯彩。奇丽庄严。王舍城中烧美名香。散诸杂花。祗待世尊。是诸臣佐受王教已。广大庄饰王舍城中。及诸衢路。时摩揭陀国主韦提希子未生怨王。以自威力。将四部兵。往迎世尊。是故世尊调伏围绕。时未生怨王与无量百千诸天。随世尊后。诣王舍城。欲入城时。世尊已举右脚。才入门阃。尔时大地六种振动。乃至边涌中没。于此世界。光明照耀。乃至幽冥之间。现大光明。诸天空中。于佛顶上。雨种种花。所谓嗢钵罗花。拘物头花。分陀利花。复散栴檀郁金香末。及曼陀罗花。摩诃曼陀罗花。并诸天衣。如来入城之时。现此种种奇特异相。诸小街巷自然宽广。诸小树林便即增长。其高大者复自低枝。象马牛鸟。随其类音扬声大喜。及诸器物自然振吼。盲者得见。聋者能听。哑者能语。不完具者咸皆具足。有昏醉者悉得醒寤。诸食毒者亦复消除。怨害之人俱生慈心。若有怀妊皆即诞生曾无苦痛。狱囚系禁枷锁杻械。自然解脱。贫穷困乏获诸财宝。有一邬波索迦。既见如是种种利益。便说颂言。
　　世尊所游国　　彼国无诸畏
　　饥馑及他军　　风雨常调顺
　　人众咸修福　　安乐悉无忧
　　百千希有事　　斯处皆成就

　　尔时世尊入王舍城。安慰大众。无不蒙益。世尊即还竹林精舍。尔时摩揭陀国韦提希子未生怨王。即诣佛所。顶礼双足。广说乃至世尊示教利喜已。默然而住。是时摩揭陀国韦提希子未生怨王。闻佛所说种种正法欢喜踊跃。悉皆信受。即从坐起。整理衣服。合掌恭敬。至心顶礼而白佛言。唯愿世尊慈悲受请。及苾刍众。于三月中受我支伐罗。并诸饮食。兼坐卧具。若有疾病。奉上汤药。一切资具无有阙乏。于时世尊默然受请未生怨王既知世尊默然受请。便起顶礼佛足。欢喜而退。还其本宫。营办供具。于三月中。支伐罗。及以种种饮食汤药。坐卧资具。供养世尊并苾刍众。无有阙少。是时王舍城中信心天神。见王如是广为供养。所有行疫灾鬼。并皆趁逐。经于那地迦村过。直至广严城中。乃便停住。其城人众。悉皆遭疫。死者极多。于衢路中。送尸灵舆相继不绝。时彼城中。有一婆罗门。名曰都末罗。于其梦中。乃见广严城内善神告言。
　　世尊调御师　　人天最尊上
　　若来至此城　　灾害必消散

　　其婆罗门闻是语已。至明清旦。即告城中诸居士栗姑毗等。我于梦中。见如是事彼诸人众闻此语已。各作是言。应作何法。复遣何人迎请世尊。至此城中安居三月。严饰供养得除灾害。诸居士等告都末罗曰。汝可自往迎请世尊。余无堪者。是都末罗作如是念。我往佛所。顶礼佛足。白言世尊。起居轻利。少病少恼。安乐而住。广严城内诸居士等。遣我迎来。此请世尊救诸人众。世尊不赴。彼城人众咸悉灭亡。不久当尽。作是念已。时婆罗门都末罗报居士言。摩揭陀国韦提希子未生怨王。长夜好杀。为性暴恶怨害极多。我若迎佛必是害我彼居士众便说颂曰。
　　两国为怨敌　　有使不拘留
　　何况如来使　　而能有伤损

　　是时都末罗。作吉祥善法。渐次而行。至王舍城。疲乏息已。即往佛所。欢喜问讯。退坐一面具白佛言。薜舍离城诸居士众。顶礼世尊双足。慰问如来。少病少恼。起居轻利。安乐住不。世尊告曰汝及薜舍离人。得安稳耶。都末罗白言。唯愿世尊往薜舍离城。如其世尊舍而不往。其城不久人众凋亡。空有残名。谁之止住。世尊告曰。我及于此诸声闻众。为王请留安居三月。种种资具而为供养。汝可见王具陈其事。王若许之。我即当往。时都末罗闻佛语已。遣使还国。具陈佛语。彼诸人众。共然佛语。复遣使来。令都末罗指摩揭陀国未生怨王所。传我等言。而慰问曰。少病少恼。起居轻利。安乐住不。作是请言。唯愿大王许如来往薜舍离城。王若不许世尊往者。薜舍离城不久磨灭。空有残名而无人众。是时都末罗布卢呬多作如是念。我今为当先见大王。为当先见大臣。复作是念。此先有教。不应先见王者。须求大臣。王设处分。臣亦能破。是故我今先见大臣。参事未久。大臣便问。何缘得来。都末罗报曰。我今为请如来。要须白王。愿仁助我白王。臣曰。如是。王若问时。我必当助。时都末罗即诣摩羯陀国韦提希子未生怨王所。到已便用吉祥赞颂。而赞其王。退住一面。白大王曰。薜舍离人众问讯大王。少病少恼。起居轻利。安乐住不。王报都末罗曰。彼诸人等。并安乐耶。时都末罗复白王曰。薜舍离人众。共作是言。愿许如来向薜舍离城。大王若不许如来向薜舍离城者。此城不久磨灭。空有残名。大王报曰。我每作是念。薜舍离城愿早磨灭。是我先意。王作语已。时都末罗即便退还。是时大臣前白王曰。世尊岂有舍一有情令得苦难。王曰。仁者不也。若不。如此言谓大王于世尊处而不恭敬。纵令大王许与不许。世尊为利众生故。必往薜舍离城。王曰。佛意非我所知。若尔应唤都末罗来。大臣奉命。便速唤来。王告都末罗曰。汝立誓言。若能如我供养恭敬世尊。如是作者我当随许。时都末罗闻此语已。速令往薜舍离城。报彼人众。具陈王语。彼既闻已。报使者曰。王独一身。由能供养。我等人众。岂不能为。唯愿世尊来诣薜舍离城。我等众人最胜供养。愿王随喜。使者承此语已。还报都末罗。是时都末罗具陈白王。尔时未生怨王亲诣佛所。顶礼世尊双足。退坐一面。而白佛言。世尊。我尽命存。供养世尊及声闻众。然而世尊常为利益诸有情故。不受我请。唯愿世尊受我一日微请。尔时世尊默然受请。时未生怨王知世尊默然受已。从坐而起。退还本宫。时未生怨王于其夜中。广办清净饮食。至晨朝时。令使往诣佛所。告言时至。佛既知已。洗手收钵。赴王请食。王自持金鉼。于世尊所。作如是语。唯愿世尊调伏所有恶龙药叉。大德。此无藁龙王。于我多时而为损害。非怨而怨。非仇而仇。非逆而逆。已生未生苗稼。皆被损坏。唯愿世尊起慈悲心。为调伏无藁龙王。世尊默然受请。又与未生怨王。施诵咒愿。却还住处。
