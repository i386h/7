<!-- { "loadSidebar": true } -->
　　尔时佛告具寿阿难陀曰。我今欲往波吒离邑。汝可随我。唯然世尊。我愿随从。尔时世尊于摩揭陀。人间游行。渐次行至波吒离邑。到制多所。即于彼住。时彼村邑婆罗门居士等。闻佛世尊游行至此波吒离制多所。于时人民互相告报。一时云集。往诣佛所。顶礼双足。退坐一面。佛即告曰。汝等当知。若放逸者。有五过失。何等为五。一者此婆罗门居士。以放逸故互相斗诤。以是因缘向官论列。由是财物悉皆散失。此是第一过失。二者复有婆罗门居士。由放逸斗诤故。恶名流布遍满诸方。是第二过失。三者复有婆罗门居士由放逸故心生贡高。往诣刹利婆罗门居士沙门众中。在彼众会每怀畏难。为非上首常作曲躬。是第三过失。四者复有婆罗门居士。由放逸斗诤故。欲命终时。心生悔过。是第四过失。五者复有婆罗门居士。心怀放逸。由放逸贡高故。死堕恶趣。生地狱中。是第五过失。复告婆罗门居士曰。不放逸者。复有五种利益。云何为五。一者婆罗门居士。由不放逸故。财不散失。此是第一利益。二者复有婆罗门居士。由不放逸无斗诤故。善名流布遍满诸方。是第二利益。三者复有婆罗门居士。由不放逸。心不贡高。往诣刹利婆罗门居士沙门众中。常无畏惧。欢悦游行此是第三利益。四者复有婆罗门居士。由不放逸。欲命终时。无有恶作。此是第四利益。五者复有婆罗门居士。由不放逸。命终之后往趣天中。此是第五不放逸利益。是故汝等不应放逸。尔时婆罗门居士等。既闻法已。即从坐起。整理衣服。合掌恭敬。顶礼世尊。而白佛言。唯愿如来慈愍我等。请于今夜止我馆舍。尔时世尊。默然受请。彼婆罗门及居士等。既见如来默然受请。咸共顶礼世尊双足。辞佛而退。时行雨婆罗门。是摩揭陀国为王大臣。彼闻世尊游行人间。至波吒离村。在波吒罗塔边而住。复闻波吒离人民悉皆供养。彼既闻已。即乘纯白草马车辂。侍从执持宝瓶金杖。及与五百摩纳婆等。前后围绕。为欲瞻睹供养世尊。往诣波吒离村既到彼已。即下车辂。就世尊所。向佛而立。问讯世尊。修敬毕已。退坐一面。尔时世尊为说妙法。示教利喜。默然而住。时行雨婆罗门从坐而起。偏袒右肩向佛合掌。白言世尊唯愿如来及苾刍众。受我明日家中供养。尔时世尊默然受请。时行雨婆罗门。既知世尊受彼请已。速即还家。尔时世尊洗足入室。结跏趺坐。端身正念。观见波吒离村大威力天神。以绳量界欲造大城既见是已。世尊晡时从定而起出于室外并诸苾刍露地而坐。尔时世尊告具寿阿难陀曰。汝不闻此波吒离村欲造大城。阿难报曰。我知世尊行雨婆罗门。与三十三天筹量欲造大城。世尊告曰。我在室中入定即以清净天眼。观见于彼波吒离村大威力天神并诸小神。及有威德诸人民等。各随彼神爱乐而住。皆顺天神所行教法。由诸天神于此住故。当知是城应为最胜。亦无邻国之难及水火所损。时彼行雨婆罗门。即于其夜广设供具并诸饮食。王晨朝时。令白佛众唯愿知时乃至食已。收钵已讫。时行雨婆罗门手持金瓶。盛满清水。长跪向佛。发大誓愿。今我供养佛及圣众。所有功德。回施波吒离所住天神。长夜安乐。尔时世尊即说颂曰。
　　若有清信人　　供养诸天众
　　此依大师教　　是佛所称扬
　　若于地方所　　智者为住处
　　食供持戒人　　并为说咒愿
　　应敬者敬之　　应供者供养
　　诸天护如子　　常受于欢乐

　　尔时世尊。为婆罗门说微妙法。示教利喜已。即从坐起便归本处。时彼婆罗门所应作已随分而去。谛心正念。如是思惟。世尊所出波吒离村。我今欲为世尊用村筑城。建立高门。号为乔答摩门。若渡弶伽河。我亦为造道路。名为乔答摩道。尔时世尊。知彼婆罗门心之所念即于波吒离村北面。中道而出。渐赴弶伽河。是时未生怨王韦提希子作如是念。我今亲自供养世尊。执持一百支伞盖。数凡五百。高荫佛上。其广严城诸栗姑毗等并作是念。今未生怨王。亲持伞盖。供养世尊。我等亦可修行斯事。作是念已。便即庄严五百伞盖。而为供养。时有诸龙王等。便作是念。今者王及栗姑毗盛修供养。我今身堕恶趣。岂不供养世尊。作是念已。持五百伞盖供养世尊。时有四天王众。亦作是念。今诸人等。不见因果应报。犹自供养。况我等辈照果知因。岂不能供养。作是念已。亦具五百伞盖。而供养佛。复有三十三天。亦作是念。诸天人等并皆供养。我今岂可不修供养。作是念已。便具五百伞盖。来供养佛。
　　尔时世尊便作是念。我今为诸天人。作胜因缘。令发信心。于时世尊作是念已。便现神力。令诸众会各各生念。唯我持盖于世尊顶上。世尊证正等觉时。有二千五百天人。伞盖持于世尊顶上。诸苾刍等。咸皆生疑。而白佛言。世尊作何善业。证菩提时。得二千五百天人伞盖持于世尊顶上。佛言。汝等当知。我于过去。积集资粮。作诸善业。广如上说。乃至终须自身受果。苾刍当知。往昔有转轮王。名大善现。具四军力。能摧怨敌。皆悉得胜。正法治世而为法王。七宝具足。惟少一子不得一千围绕。王所生子。悉将随从。王诸夫人。悉作是念。我设生子。还共分离。王性法尔。生子必将随从。我等今者共立制约。有怀胎者不得告王。后时有一夫人。身既怀子。诸夫人等将藏隐处。不令王见。日月既满。遂生一子。形貌端严。众人爱见。身皮金色头如伞盖。垂臂过膝。额广平正。眉间连合。鼻高修直。一切支分悉皆圆满。乃至长大。诸夫人等悉皆怜爱。如自腹生。后于异时。大王善现。从胜身洲七宝导前。八万国王皆悉围绕。时诸子等。左右营卫如半月形。威光照耀掩日月光。时诸夫人先藏之子。处于高楼。遥见父王。遂问诸母。来者是谁。母等答曰。是汝之父善现大王。子问母曰。父王灭后我得继嗣绍王位不。母又报曰。王今除汝唯少一子。不满一千。彼诸子中。王灭已后。大者绍位。汝既最小。不合登嗣。子复问曰。王若灭后。我既居小。不得绍嗣。愿诸母等。许令出家。我以正信。从家趣于非家精修梵行。诸母报曰。我于儿所极生怜爱。莫发此心。时子答言。我今立志。决定出家。彼诸母等既见专心。不生退转。皆作是言。子若如此。共我立契。当随汝心。后获胜果。必须来报。子即答曰。受命唯然。母皆随许。子得遂心。诣寂静处。无邬波驮耶及阿遮利耶教示训诲。自然悟得三十七道品法。现证独觉。既获果已。便作是念。我先许母。如证圣果。当必相报。我今可往报母等知。独觉圣者。以身现法。为利益事。便到母前。广现神变。身上出火。身下出水。放大光明。种种异相。异生人等睹神变已。速发信心。时诸母等见子神变。如截树倒。便即归礼。咸作是言。圣者。今能证得如是神通圣果。尊者须食。我等求福。唯愿留心。在此园苑。受我供养。时辟支佛。默然受请。彼诸母等。次第送食。每日供养。时独觉作念。而我于此坏幻之身。所作已办。我今可入无余涅槃。犹如鹅王翅翮具足飞腾虚空。广现神变。身上出火身下出水。放大光明。现神变已便入涅槃。于时母等积叠香薪。遂即焚烧。以乳洒火。收取余骨。置在金瓶。于园苑内起窣堵波。用以镮钏种种庄具。严饰其塔。幢幡伞盖置于塔上。后于春时。林花吐馥于其苑中。多诸胜鸟出美妙声。王与夫人及诸婇女。前后围绕诣林苑中。游行观看见独觉塔。命守苑人。此是何物。彼答王曰。此宫内事。我今不知。便问宫人塔之所由。诸宫怖惧一时作礼。即前白言。唯愿大王施与无畏。王曰。我今与汝。时诸宫人具以因缘。广为王说。王即语言。汝等不是。彼子既求爱乐王位。何不相报令使我知。册立为王受灌顶位。彼是大威德者。虽入涅槃。我以头冠缯彩伞盖。置于塔上。是时大王爱念子故。遂于塔上安置斯物。佛告。汝等苾刍。勿生异念。彼善现王者。即我身是。我于昔时。将以伞盖。供养缘觉窣堵波塔。由此福业。我昔已获二千五百转轮王位。复由彼业。今证无上正觉。于其顶上。咸持二千五百天人百辐伞盖。我若不证殊胜之果。更合感得二千五百转轮王位。于我所有福业异熟。悉皆回向施诸声闻。若种一升真珠。还博一升粳米。于我弟子亦不少乏。苾刍当知。作纯黑业。感黑异熟。作纯白业。还感白异熟果。广如上说。汝等苾刍应当用心精勤修学。佛为说已。诸苾刍等。欢喜奉行。

　　　　根本说一切有部毗奈耶药事卷第五



　　　　根本说一切有部毗奈耶药事卷第六

　　　　大唐三藏义净奉　制译
　　尔时摩羯陀国未生怨王。及广严城栗姑毗等。各造舡桥。于时诸龙便作是念。我今身堕恶趣。应修福业。各举其头。于弶伽河中。相续为桥。令世尊等蹈上而过。作是念已。彼诸龙等各各举头。相续为桥。尔时世尊告诸苾刍曰。此三桥上。欲得过者。随汝等心。我当与阿难陀蹈彼龙桥渡弶伽水。其诸弟子或取未生怨桥。或取栗姑毗桥。唯有世尊及具寿阿难陀。于龙桥上而渡。尔时有一近事之男。而说颂曰。
　　智人渡大海　　乘舡不作桥
　　愚者海为桥　　江河乘大舶
　　世尊已渡河　　婆罗门处岸
　　声闻乘筏去　　苾刍但洗身
　　触处水平流　　何烦别求井
　　断除贪爱本　　更当何所求

　　尔时世尊渡弶伽河已。遥见高原。告阿难陀曰。汝见原不。欲识因缘。为汝宣说。阿难陀白言。唯愿开示。佛言。此高原者。往昔大声王建立宝幢之所。其宝幢量。高一千寻。复以纯金众宝严饰。于此幢下广施财物。作功德已。即将宝幢弃弶伽河中。汝今欲见此宝幢不。白言世尊。今正是时。我及苾刍咸愿瞻睹。
　　尔时世尊以百福鞔万字轮相施无畏手。触彼高地。时有诸龙。便作是念。何故世尊以手触地。即知如来为苾刍众欲示宝幢。时彼诸龙即于地中捧出宝幢。诸苾刍众咸得瞻睹。时有苾刍。名拔陀离。志性闲静。僻在一处。补粪扫衣。
