<!-- { "loadSidebar": true } -->
　　　　大唐三藏义净奉　制译
　　尔时世尊。渐复游行。至五百仙人住处。时彼住处。华果茂盛。饮食充足。时彼仙人亦不顾恋。一切诸人来者任食。是时世尊。知彼仙人调伏时至。诣彼仙处。到已。以神力故。令彼仙人所有华果悉皆堕落。清泉美流亦皆枯涸。名华耎草变为萎黑。所居土榻自然摧坏。时诸仙众见是事已。以手掌颊。默然愁思。尔时世尊。告诸仙曰。何故愁思而住。众仙答曰。圣者。由汝两足胜福田来。令我住处变相如是。见如斯苦。世尊告曰。仙众。今者何故所居林树。花果灭坏。汝今欲此花果还复如故耶。仙人曰。我愿如故。尔时世尊。即摄神力。令彼花果复还茂盛。时诸仙人极怀希有。于世尊所。便生归信。尔时世尊。知彼仙众意乐随眠。应机说法。五百仙人既闻法已。证不还果。亦得神通。于世尊前。合掌恭敬。白佛言。我等皆愿于如来善说法律之中。而为出家。受具足戒。成苾刍性。修习梵行。是时世尊便作是言。善来苾刍。可修梵行。作是言已。时彼五百诸仙须发自落。袈裟著身执持瓶钵。威仪齐整。乃至如百岁苾刍。而说颂曰。
　　世尊唱善来　　发落衣钵具
　　诸根咸寂定　　随念悉皆成

　　时彼诸仙苾刍。勤精进故。乃至证得阿罗汉果。厌离三世。观金与土平等无异目观法界。如见掌中。刀割香涂。等无有异。以智慧剑。破生死[穀-禾+卵]。三明六通。具八解脱。辩才无碍。诸有财利。贪爱供养。悉皆舍离。释梵诸天。咸来供养。时彼诸仙本教授师白佛言。世尊。我以仙人形貌。诳惑世人。坠堕三恶。我先调伏彼已。然后出家。
　　尔时世尊。与五百出家仙众。及与诸苾刍等。如半月形。咸以神力。腾空而行。渐至杵山。于薄拘罗仙人所住之处。安止已住。时彼仙人遥见世尊具三十二大丈夫相。八十种妙好。以自庄严。圆光一寻。朗逾千日。犹如宝山。端严周匝仙人适见。即于佛所。生归信心。便作是念。我速下山。愿见世尊。得亲近故。然恐如来调伏自人已。遂即过去。我今宁可从山掷下。至世尊所。时彼仙人掷身而下。诸佛常法。终不忘念。见彼仙人。纵身掷下。即以神力。接取仙人。尔时世尊。知彼仙人意乐随眠。应机说法。彼闻法已。证不来果。成就神通。白言。世尊。听我于善说法中。而作出家。成苾刍性。于如来所。常修梵行。尔时世尊告曰。善来苾刍。应修梵行。佛说言已。时彼仙人。须发自落。袈裟著身。执持瓶钵。威仪齐整。广说如前。即说颂曰。
　　世尊唱善来　　发落衣钵具
　　诸根咸寂定　　随念悉皆成

　　尔时如来。告诸苾刍曰。此苾刍于我众中。最为上首。于声闻中。我信解中。亦为上首。所谓著树皮衣苾刍是。于时世尊。与千苾刍。而为围绕。作种种神变。至苏波罗城。尔时世尊。便作是念。我若从门而入恐诸门人生于异念。我应以其神力。从空而入。作是念已。即以神力。从空而下。入苏波罗城中。时彼国王。及具寿圆满。木耳珰。铜耳珰。锡耳珰。并彼十七王子。各各与其侍从。无量百千人民。皆诣佛所。是时世尊。及诸大众。前后围绕。往栴檀鬘宫殿处。到已于大众前。敷座而坐。尔时世尊。入于栴檀殿已。是时大众不见如来。遂欲毁栴檀殿。于时世尊思念斯事。此殿被毁。令斯施主福德冥没。我今应以神通之力。变为水精。是时此殿。内外明彻。咸见如来。如彼众人意乐随眠性行。应机说法。彼等闻已。无量百千有情证大殊胜。或有生解脱善根分。或有入智慧分。或有证预流果一来不还阿罗汉果者。或有发声闻菩提心。或有发独觉菩提心。或有发无上正等觉心。彼诸有情于如来处。一心恭敬。乐听正法。苾刍僧伽。而为上首。默然而住。尔时木耳珰等兄弟三人。种种营办。严设座已。遣使启佛。时今将至。饭食已办。唯愿世尊。知时早赴。尔时于大海中。有二龙王。一名黑者龙王。二名憍昙摩龙王。便作是念。世尊今于苏波罗城。演说妙法。我今速往。闻佛说法。是时龙王。各与五百眷属俱。以龙威力。化现五百流河。共趣苏波罗城处。于时如来便作是念。此二龙王若至苏波罗城者。令此国境尽皆没坏。是时世尊。告目连曰。汝先急食。何以故。目连当知。有五种急缘。应为先食。何等为五。一者从远方来。二者欲达远处。三者有病之人。四者为看病人。五者授事之人。以此缘故。令汝先食。世尊尔时先与目连食已。速往龙王之处。到已告龙王曰。汝当爱念苏波罗城。莫令毁坏。龙王白言。我等以善心来。不拟损害蚁子之类况欲伤苏波罗城及有情等。尔时龙王来至佛所。世尊告龙王曰。应如是说。彼闻法已。归佛法僧。受五支学处。
　　尔时世尊。授归戒已。方赴食处。时龙王等来看佛食。各自心念。唯愿世尊。先受我食。先受我水。世尊念曰。我若受一龙水。余龙无限。应为方便。即唤目连。而告之曰。今者五百龙王。各施我水。不可一一别受。汝可持钵。于水上取一钵将来。目连受命。即往取水将来。持以奉佛。佛即受取。而为饮之。具寿目连作如是念。世尊先说父母于子。能作难作。乳哺养育。教识种种赡部洲事。假使有人。一肩担父。一肩担母。至满百年。犹不能报父母之恩。又将大地珍宝玩饰之物。以奉父母。犹不能报。不为殷重。若父母不信佛法僧。渐渐教令信佛法僧。乃为报恩。若父母先无戒行。能渐教令持戒。若父母悭贪。能令舍施。若无智慧。令有智慧。如此之事。乃名报恩。是时目连作是念已。复更思念。如前佛说。我未曾作。即入定观察。先亡之母。生于何处即以天眼。见其亡母生摩利支世界。见已思念。谁能往彼。以法教化。复自思念。唯佛能为。余无得者。作是念已。往世尊所。白佛言。世尊。父母于子。难作能作。我之慈母。现生摩利支世界。更无余人能往彼界。为教化者。唯愿世尊为教导。世尊报曰。以谁神力。而往彼界。目连答曰。唯愿大悲加被于我。以我神力。共佛世尊。往彼世界于是大目乾连以己神力与佛世尊。移其一足蹈一世界一迷卢山。如是威力经七日中。方到彼界。母见目连从远而来。母云。经尔许时。不见于汝。如何得来。时摩利支世界人闻斯语已。递相言曰。此女少年。云何子老目连报曰。此女养我。是我生母。
　　尔时世尊。知目连母意乐。随眠种性。即便为说四真谛理。令得悟解。彼女闻已。得法见法。证预流果。以金刚智杵。摧灭二十萨迦耶山。破有身见由见谛理悉皆破坏。即说三种因缘。世尊利益于我。此之利益。非是父母国王天神眷属。亦非沙门婆罗门之所能辨。是佛所作能渴血海。破坏骨山。关闭恶趣门。开示涅槃路。建立人天业。即说颂曰。
　　世尊威力故　　关闭恶趣道
　　恶道多留难　　开示涅槃门
　　世尊除过失　　能令生慧眼
　　逮及清净源　　越兹苦海岸
　　世尊天人师　　善除老病死
　　百千世难遇　　今遇证斯果

　　说是颂已。白佛言世尊。我今归依佛法僧宝。为邬波斯迦。乃至命在以来。我常归依。今欲供养佛及目连。
　　尔时世尊。默然而受。时彼女人奉献佛食。佛遣目连受彼女人种种饮食。食已收衣钵洗足已。端身而坐。时彼女人取小坐具。就佛而坐。为闻法故。尔时世尊。即为说法。佛令目连取钵而洗。既洗钵已。佛告目连。当还本土。目连白佛言。以谁神足。而还本土。佛告目连曰。以我神力。作是言已。便至逝多林下。目连白佛言。今已至逝多林。甚为希有。世尊。今此神通。其名云何。佛言。名为速念神通。目连白佛言。我先不解诸佛甚深境界。我若先知如斯甚深境界。如一一油麻中。我皆教化。令得无上正遍知道。我今已取阿罗汉果。烧灭烦恼。不能得此大菩提行。时逝多林诸苾刍众咸悉生疑。白佛言。圆满诸苾刍。先种何业。速证阿罗汉果。复种何业。而生贵族家。种何业缘。而于婢腹中生。种何业报。断诸烦恼。证无生果。佛告诸苾刍。圆满苾刍。积习作业。得道资粮。遍缘如是。漂流中住。得决定觉。圆满苾刍。自积习业。自获其果。非自作业令地界受。非火水风界受。但身果自受。亦非蕴界六入界受。作业成熟。如有颂言。
　　假令经百劫　　所作业不亡
　　因缘会遇时　　果报还自受

　　尔时佛告诸苾刍。于往昔时。此贤劫中。人寿二万岁时。当尔之时。迦叶波佛出兴于世。明行圆满。善逝。世间解。无上士。调御丈夫。天人师。佛世尊。住波罗痆斯城。是时圆满。于彼教中。而为出家。具解三藏。为诸苾刍番次捡挍事业。后乃次至一阿罗汉。知洒扫事。彼便洒扫。既洒扫已。频被风吹尘秽覆污其地。时彼阿罗汉作是念。今且待风息。然后更扫。圆满三藏。见地尘秽。以为不扫。发嗔怒心。恶口骂辱。今此扫地。当何婢儿。时彼罗汉乃闻此言。作是念云。彼正嗔我。未可即见。且应默然。后陈此事。既嗔息已。彼阿罗汉即往圆满三藏所。而告之曰。汝今识我是何等人。圆满报曰。知汝于迦叶波佛教中出家。我亦出家。罗汉告曰。虽同出家。出家之业。我已作了。我得脱缚。汝犹被缚。汝口业不善。速应悔过。令罪消灭。圆满三藏闻便说悔。由先过咎。应堕地狱。遂得人身。从婢腹生。以说悔故。灭地狱业。五百生中。常处婢腹。今是最后身婢胎所生。由是义故。宿缘习业生豪贵家。勤知僧事。读诵智慧。善巧蕴界入因缘处非处。由此业故。于我教中。而为出家。断诸烦恼。证阿罗汉果。佛告诸苾刍纯黑业者。得纯黑报。纯白业者。得纯白报。黑白业者。得黑白业报。是故苾刍纯黑杂业者。应当舍离。纯白业者。应当勤修。世尊说是语已。诸苾刍等信受奉行。
