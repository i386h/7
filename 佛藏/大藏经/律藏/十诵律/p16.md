<!-- { "loadSidebar": true } -->
　　佛在王舍城。尔时六群比丘。处处留衣。著上下衣游行诸国。趣著弊衣无有威仪。诸受寄旧比丘。与六群比丘。架上取衣舒晒抖擞卷牒著衣囊中系举。以是因缘妨废读经坐禅行道。是中有比丘。少欲知足行头陀。闻是事心不喜。种种因缘呵责六群比丘。云何名比丘。处处留衣。著上下衣游行诸国。趣著弊衣无有威仪。诸受寄旧比丘与汝。架上取衣舒晒抖擞。卷牒著衣囊中系举。以是因缘妨废读经坐禅行道。诸比丘如是呵已。向佛广说。佛以是事集比丘僧。佛知而故问六群比丘。汝实作是事不。答言。实作世尊。佛以种种因缘呵责六群比丘。云何名比丘。处处留衣。著上下衣游行诸国。趣著弊衣无有威仪。诸受寄旧比丘与汝。架上取衣舒晒抖擞。卷牒著衣囊中系举。以是因缘妨废读经坐禅行道。佛以是事种种因缘呵已。语诸比丘。以十利故。与诸比丘结戒。从今是戒应如是说。若比丘衣竟舍迦絺那衣已三衣中若离一衣。乃至一夜宿。尼萨耆波逸提。除僧羯磨。一夜者。从日没至明相未出。三衣中若离一衣者。若离僧伽梨。若离郁多罗僧。若离安陀卫。除僧羯磨者。僧羯磨名如大迦叶。以因缘故。留僧伽梨耆阇崛山中。著上下衣来入竹园。时遇天雨。不得还上耆阇崛山。离僧伽梨宿。是大迦叶语诸比丘。我以因缘故。留僧伽梨耆阇崛山中。今遇天雨不得还山。离僧伽梨宿。今当云何。诸比丘以是事白佛。佛以是事集比丘僧。佛知而故问大迦叶。汝实留僧伽梨山中。著上下衣来入竹园。时天雨不得还山。是事问诸比丘。我留僧伽梨耆阇崛山中。著上下衣来入竹园。今遇天雨不得还山。今当云何。汝实尔不。答言。实尔世尊。佛以种种因缘赞戒赞持戒。赞戒赞持戒已。语诸比丘。从今日听一布萨共住处结不离衣羯磨。不离衣羯磨法者。一心和合僧。一比丘应僧中唱。大德僧听。是一布萨共住处。僧先所结共布萨界是中除聚落及聚落界。取空地及住处。若僧时到僧忍听。僧一布萨共住处。作不离衣羯磨。白如是。大德僧听。是一布萨共住处。僧先所结共布萨界。是中除聚落及聚落界。取空地及住处。作不离衣羯磨。谁诸长老忍是一布萨共住处作不离衣羯磨者默然。谁不忍者是长老说。僧已结一布萨共住处作不离衣羯磨竟。僧忍默然故。是事如是持。是名除僧羯磨。复有僧羯磨。如长老舍利弗病。欲一月游行诸国。僧伽梨重。时舍利弗语诸比丘。我欲一月游行。我今有病。僧伽梨重。今当云何。诸比丘以是事白佛。佛以是因缘集比丘僧。知而故问舍利弗。汝实语诸比丘。我欲一月游行。今我有病。僧伽梨重。今当云何。汝实。尔不答言。实尔世尊佛以种种。因缘赞戒赞持戒赞戒。赞持戒已。语诸比丘。从今听老比丘病比丘。作一月不离僧伽梨宿羯磨。乞羯磨法者。是老病比丘。僧和合时。偏袒右肩脱革屣胡跪合掌言。诸长老忆念。我某甲比丘老病。欲一月游行僧伽梨重。今从僧乞一月不离僧伽梨宿羯磨。僧怜愍故。与我一月不离僧伽梨宿羯磨。如是三说。是中僧应筹量。若是比丘言我老病。而实不老不病。不应与。若实老实病。应与。若言僧伽梨重。而实不重。不应与。若实重应与。与法者。僧一心和合。一比丘僧中。唱大德僧听。是某甲比丘老病。欲一月游行僧伽梨重。若僧时到僧忍听。僧与某甲比丘老病一月不离僧伽梨宿羯磨。白如是。如是白二羯磨。僧已与某甲比丘老病一月不离僧伽梨宿羯磨竟。僧忍默然故。是事如是持。乃至九月亦尔。如僧伽梨若郁多罗僧安陀卫亦如是。是中若未结不离衣法。比丘在聚落。衣亦在聚落。比丘应至衣所。若比丘在聚落。衣在阿练若处。比丘应至衣所。若比丘在阿兰若处。衣在聚落。比丘应至衣所。若比丘在阿兰若处。衣亦在阿兰若处。比丘应至衣所。若已结不离衣法。若比丘在聚落。衣亦在聚落。比丘应至衣所。若比丘在聚落。衣在阿兰若处。比丘应出聚落界。若比丘在阿兰若处。衣在聚落。比丘应至衣所。若比丘在阿兰若处。衣亦在阿兰若处。不犯。聚落者。若一家二家众多家。有居士共妻子奴婢人民共住。是名聚落。聚落有一界亦有别界。一家中亦有一界有别界。不相接聚落界者。若鸡飞所及处。若弃粪扫所及处。若有惭愧人所大便处。若箭射所及处。若比丘在一聚落。衣在余聚落。比丘应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。相接聚落界者。若容十桄梯。若十二桄梯。若容载梁车回转。若聚落有墙壁篱围绕外至几许名为界。是中界者。谓墙外容作事处。若聚落有堑围绕。外至几许名为界。是中界者。谓掷粪扫所及处。若比丘在一聚落。衣在余聚落。比丘应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。同族有一界亦有别界。是中同族别界者。谓门屋食堂中庭厕处取水处。若比丘在一族。衣在余族。比丘应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。家有一界亦有别界。是中别界者。谓户处食处中庭厕处取水处。若比丘在一家。衣在余家。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。重阁舍有一界有别界。是中界者。谓中重下重。是上重界。一户入故。中重上重是下重界。一户入故。下重是中重界。一户入故。若比丘在异重。衣在异重。比丘应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。若是重阁属一人者。无犯。外道人舍有一界亦有别界。外道名阿视毗尼揵子老弟子梵志等。除佛五众。余残出家人皆名外道。是外道舍界者。谓门屋食堂中庭厕处取水处。若比丘在一外道舍。衣在余外道舍。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。若诸外道同见同论。无犯。轮行人处有一界有别界。轮行人若伎人。歌舞人。踯绝人。相打人。相扑人。俳笑人。以粗轮载财物。细轮载妻子。游行诸国营轮住宿。是中界者。谓门处食处中庭厕处取水处。若比丘在一家。衣在余家。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。若是轮行人属一人者。无犯。场处有一界有别界。是中界者。谓门处食处中庭厕处取水处。若比丘在一场。衣在余场。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。场舍有一界有别界。是中界者。谓门处食处中庭厕处取水处。若比丘在一场舍。应在余场舍。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波夜提。园有一界有别界。是中界者。谓门处食处中庭厕处取水处。若比丘在一园中。衣在余园。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波夜提。园舍有一界有别界。是中界者。谓门处食处中庭厕处取水处。若比丘在一园舍。衣在余园舍。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波夜提。车行有一界有别界。是中前车界者。谓向中车杖所及处。中车界者。谓向前车后车杖所及处。后车界者。谓向中车杖所及处。若比丘在一车界。衣在余车界。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。单船有一界有别界。是中单船界者。谓船所系处。若柱若橛若板处。若比丘在一船。衣在余船。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。舫船界亦如是。树有一界有别界。是中不相接树界者。若日中时影所阴处。若雨堕时水不及著枝叶处。若比丘在一树下。衣在余树下。应取衣来。若至衣所。若受余衣。若不取衣来。不至衣所。不受余衣。至地了时。尼萨耆波逸提。相接树界者。若是诸树枝叶相接。乃至一拘卢舍。是中随所著衣至地了时。无犯。四十九寻衣角。如比丘与和上阿阇梨担衣道中行。若在前若在后。四十九寻内不离。若过四十九寻。至地了时。尼萨耆波夜提。有诸比丘。持衣钵著一处。在衣四边卧。是中一比丘若起去。离可得还取处。至地了时。尼萨耆波夜提。有比丘二界中卧衣离身乃至半寸堕他界中得突吉罗罪。若衣一角在身上。无犯(二事竟)。
