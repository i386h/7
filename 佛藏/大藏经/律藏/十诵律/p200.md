<!-- { "loadSidebar": true } -->
　　跋难陀释子。夏末月处处游行历观诸寺。欲知诸寺安居僧数并物多少。时到一处。诸比丘遥见从坐起。即与坐处问讯就坐小默然已。问诸比丘。此住处众僧。得安居施物不。诸比丘言得。问分未。答言。未。跋难陀言。持来与汝分。诸比丘持此物来令分。跋难陀与作分。上座得分已欲持起去。跋难陀言。上座小住勿便去。上座言。住作何等。跋难陀言。汝等已得财施。当与汝法施。是跋难陀辩才利根。能严饰语为说种种妙法。上座心欢喜故。尽以物分与跋难陀言。我分尽以施汝。第二第三上座皆亦如是。如是展转一切众僧亦如是。如是展转至处处寺中。皆如是得多物。持衣幞来入只桓。尔时诸比丘在只桓门边经行。遥见跋难陀来。作是言。是跋难陀释子无惭无愧。有见闻疑罪。多欲无厌持是衣幞来。渐渐近已。诸比丘问跋难陀。何处得是多衣物来。跋难陀广说上事。是中有比丘。少欲知足行头陀。闻是事心嫌恨言。云何比丘余处安居余处受物。诸比丘种种呵责跋难陀已。是事白佛。佛以是因缘和合僧。佛知故问跋难陀。汝实尔不。答言。实尔。世尊。佛种种因缘呵责跋难陀。云何名比丘。余处安居余处受物。佛但呵责而未结戒。
　　佛复憍萨罗国一住处。与多比丘安居。诸白衣居士见多众僧。为作房舍衣家中衣安居衣。佛后岁还只桓安居。是处有二长老比丘安居。此诸居士心念。我等亦当如去年施法。令诸比丘得衣。我得布施福不断绝。此诸居士如前所施。多持衣物至此住处。布施此二长老。是比丘作是念。是衣物分多。我等若分知得何罪。竟不敢分。跋难陀释子夏末月游行。从一住处到一住处。遍观诸住处安居僧数所得施物多少。又作是念。佛去年安居处。是中必多有施物。今当诣彼。念已便去。是二长老遥见已。从坐起迎与坐处问讯。跋难陀坐已小默然住。问是长老。是处众僧安居有施物不。答言有。问言。分未。答言。未分。何以故。长老答言。是衣物多。我等人少。若分不知得何罪。跋难陀言。汝未分者好。若分知汝等得何罪。二长老语跋难陀。汝能分不。答言能。跋难陀言。此中应作羯磨。不得直分。时二长老尽持衣出。著跋难陀前跋难陀分是衣作三分。语言。汝二人坐一聚边。自坐二聚间。语言。汝长老一心听。羯磨言。汝等二人一聚衣名为三。我一人二聚衣名为三。是羯磨好不。答言。善好。持是衣裹缚欲担去。二长老言。是聚衣我等未分。云何便去。跋难陀言。我若与汝分者。是中一好衣。应与知法人。然后当分。答言。当与。即持一上价衣出著一边。分余衣作二分与二长老。跋难陀即裹缚多衣物。担负到只桓。诸比丘只桓门边经行。遥见跋难陀来。自相谓言。此无惭无愧。有见闻疑罪。多欲无厌。人来渐渐近已问言。跋难陀。汝从何处得是多衣物来。跋难陀向诸比丘广说上事。是中有比丘。少欲知足行头陀。闻是事心嫌恨。种种呵责跋难陀。云何名比丘。故夺二长老物。呵责已是事白佛。佛以是因缘和合众僧。佛知故问跋难陀。汝实尔不。答言。实尔世尊。佛种种呵责跋难陀。汝云何欺诳。故夺是长老比丘物。种种因缘呵责已语诸比丘。是跋难陀。非但今世夺是二长老比丘物。是跋难陀。先世欺诳是二长老比丘夺物。是事中间今听。过去世河曲中有二獭。在是中住。河边得一鲤鱼。无能分者。二獭守住。有野干来饮水。见已问言。阿舅汝作何等。獭言。外甥。我等得此大鱼不能分。汝能为我分不。答言能。此中应依经书语分。不得直尔分。时野干即分鱼作三分。头为一分。尾为一分。中间肥者作一分。作三分已问言。谁喜近岸行。答言。此是。谁喜入深水行。答言。此是。时野干言。汝一心听说经书言。近岸行者与尾。入深水行者与头。中间身分与知法者。尔时野干口衔是大鱼身归去。妇见持是大鱼来。说偈问言。善哉智者。何处得是满口无头无尾鲤鱼来。答言。有愚痴不知断事喜斗诤者。智者因是得为王者。得增库藏。此无头尾鱼。我以断事故得。佛语诸比丘。汝谓此二獭。岂异人乎。即今二长老比丘是。时野干者。岂异人乎。今跋难陀是。尔时跋难陀夺獭物故。今世亦夺。佛种种因缘呵责跋难陀已。语诸比丘。从今日不应余处安居余处取物。若取得突吉罗。
　　阿难有共行弟子。名直信。软善好人。常入出一居士舍。是居士有二儿。居士得重病。直信比丘往问讯。居士与施坐处。共相问讯。是居士小默然已。语直信比丘。若我死后观我二儿。若有好者当与户钥。作是语已便命终。是直信比丘。即观善好儿便与户钥。第二儿索分物。得户钥者不与。时小儿到阿难所。言直信比丘。阿难便摈直信比丘。直信比丘是释种子。语五百释子言。为我求请和上听我忏悔。答言。云何能令汝得忏悔。直信言。汝等尽为我将男女小儿诣和上所。头面礼足在前坐。和上必当为汝等说法。和上说法默然已。汝等尽留诸小儿便舍去。和上必当言。汝等将是诸小儿去。作是语时汝等当言。听直信比丘忏悔者。我当将去。诸释子言尔。时即五百诸释子。如直信比丘教。将小男女至阿难所。头面礼足在前坐。阿难为说法已默然。诸释子留诸小儿便舍去。时诸小儿啼哭。阿难语言。将诸小儿去。彼言。若听直信比丘忏悔者我当将去。阿难思量已语诸释子言。我听忏悔。阿难后语弟子。汝得突吉罗罪。
　　有二比丘。共作善知识。一名旃陀罗。二名苏陀夷旃陀罗比丘。有僧伽梨欲贸易。苏陀夷比丘须僧伽梨。旃陀罗置僧伽梨著房中。苏陀夷谓旃陀罗欲贸是衣。我今须之便试著看。若可身者我便取之。旃陀罗入见著己衣便语言。汝得波罗夷。苏陀夷言。何以故。答言。汝盗心著我衣。苏陀夷言。不尔。汝欲贸僧伽梨。我须之。汝出后我取试著看耳。时苏陀夷心生疑悔。我将无得波罗夷耶。是事白佛。佛知故问。汝以何心取。答言。我以同意取。佛言。若以同意取无罪。从今日非同意物不应取。若取得罪。有五种同意取。一可信善知识。二人现在。三物现在。四取时白他。五取彼必欢喜。是名五种。有二比丘共为善知识。一名须尸摩。二名和修达。须尸摩能裁割衣。和修达须裁割衣。持衣财到须尸摩所。问言。谁能割截是衣者。我当与是人钵。须尸摩言。我能与汝裁割衣。汝与我钵不。答言能。须尸摩言。若能与我钵者。留衣财著我边去。即便留衣去。后须尸摩即与裁割。缝两向出叶卷牒已还主。语言。我用汝衣财作衣讫。汝与我瓦钵来。和修达言。汝是客作贫穷。不能自活人耶。答言。汝不知耶我是。即时和修达。净洗钵著一面未与便出去。时须尸摩作自物想取持去。和修达来不见钵。语须尸摩言。善知识。汝得波罗夷。何以故。汝以盗心取我钵。须尸摩生疑悔。我将无得波罗夷耶。是事白佛。佛知故问。汝以何心取。答言。我以自物想取。佛言。无罪。从今日不应为取物故与他作。若为取物故作得突吉罗。不犯者。若彼言。汝有事我当代汝作。我若守僧房。汝当代我迎食分。如是无罪。
