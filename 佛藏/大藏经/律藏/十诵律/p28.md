<!-- { "loadSidebar": true } -->
　　佛在舍卫国。尔时有一居士。发心欲与佛及僧饮食。复与僧衣。时世饥俭乞食难得。是居士财物不多。夏时已过。心中忧愁作是言。今何痛恼苦急乃尔。我本心欲与佛及僧饮食。复与僧衣。时世饥俭乞求难得。我财物少夏时已过。心中忧愁苦急不满我愿。我今当从僧中少多。请比丘与食与僧衣。令我福德不空。作是念已。便入祇洹打揵椎。有比丘问居士。何因缘故打椎。居士答言。我欲从僧中请尔所比丘到我舍。时知会人。即差尔所比丘去。次到六群比丘。六群比丘先时有次请。便持衣钵先到。请家办饮食时。教如是如是作。是时六群比丘。晨朝持衣钵到是居士舍。共相问讯在一面坐。居士作礼已在前坐。自向六群比丘软语。我本心欲与佛及僧饮食复与僧衣。今世饥俭乞求难得。我财物少夏时已过。心中忧愁苦急作是念。我今当从僧中请少多比丘与食。便与众僧衣。令我不失福德。以是因缘故。食与汝等衣当与僧。时六群比丘闻衣名心动。语居士言。是衣何似。持来示我。居士言善。即出衣示之。六群比丘见衣倍生贪心。语居士言。汝意欲令是衣有用耶。欲令举置耶。居士言。所以施者欲令用之。汝若欲令不用者当与僧。何以故。僧多有衣举在一处。朽坏虫啖。若令用者当与我等。我等少衣得布施我等当用。居士言。汝等知与僧不用。若汝等能用者便当相与。居士与食食已。持是衣与六群比丘。食已持是衣去入祇洹示诸比丘。是衣何似细好不。诸比丘言实好。汝何从得。六群比丘广说是事。是中有比丘少欲知足行头陀。闻是事心不喜。种种因缘呵责。云何名比丘。知物向僧自求向己。种种因缘呵已向佛广说。佛以是事集比丘僧。知而故问六群比丘。汝实作是事不。答言。实作世尊。佛以种种因缘呵责六群比丘。云何名比丘。知物向僧自求向己。佛以种种因缘呵已语诸比丘。以十利故与诸比丘结戒。从今是戒应如是说。若比丘知物向僧自求向己。尼萨耆波逸提。知者若自知若从他闻若檀越语。物者谓施僧物。若衣钵户钩澡灌时药时分药七日药终身药。向僧者。发心欲与僧未定与。尼萨耆波逸提者。是衣应舍。波逸提罪应悔过。是中犯者。若比丘知是物向比丘僧。自求向己。尼萨耆波逸提。若向三二一突吉罗。若比丘尼知是物向比丘尼僧自求向己。尼萨耆波逸提。若向三二一突吉罗。若比丘知是物向此三比丘。求向余三比丘。突吉罗。若比丘知是物向三比丘。求向二比丘一比丘。比丘尼僧。三比丘尼二比丘尼一比丘尼。三式叉摩尼二式叉摩尼一式叉摩尼。三沙弥二沙弥一沙弥。三沙弥尼二沙弥尼一沙弥尼。比丘僧。皆突吉罗。若比丘知是物向此二比丘。求向余二比丘。突吉罗。若知是物向二比丘。求向一比丘。比丘尼僧。三比丘尼二比丘尼一比丘尼。三式叉摩尼二式叉摩尼一式叉摩尼。三沙弥二沙弥一沙弥三沙弥尼二沙弥尼一沙弥尼。比丘僧三二一比丘。皆突吉罗。若比丘知是物向此一比丘。求向余一比丘。突吉罗。若知是物向一比丘。求向比丘尼僧。三比丘尼二比丘尼一比丘尼三式叉摩尼二式叉摩尼一式叉摩尼。三沙弥二一沙弥。三沙弥尼二一沙弥尼。比丘僧三比丘二比丘一比丘。皆突吉罗。若比丘知物向此三比丘尼。求向余三比丘尼。突吉罗。若比丘知是物向三比丘尼。求向二比丘尼一比丘尼。三式叉摩尼二一式叉摩尼。三沙弥二一沙弥。三沙弥尼二一沙弥尼。比丘僧三比丘二一比丘。比丘尼僧。皆突吉罗。若比丘知是物向此二比丘尼。求向余二比丘尼。突吉罗。若比丘知是物向二比丘尼。求向一比丘尼三式叉摩尼。二一式叉摩尼。三沙弥。二一沙弥三沙弥尼。二一沙弥尼比丘僧。三比丘二一比丘比丘尼僧。三二一比丘尼。皆突吉罗。若比丘知是物向此一比丘尼。求向余一比丘尼。突吉罗。若比丘知是物向一比丘尼。求向三式叉摩尼二式叉摩尼一式叉摩尼。三沙弥二一沙弥三沙弥尼。二一沙弥尼。比丘僧三比丘二一比丘比丘尼僧三比丘尼。二一比丘尼皆突吉罗。若比丘知是物向此三式叉摩尼。求向余三式叉摩尼。突吉罗。若比丘知是物向三式叉摩尼。求向二式叉摩尼。一式叉摩尼三沙弥二一沙弥。三沙弥尼二一沙弥尼。比丘僧。三比丘二一比丘。比丘尼僧。三比丘尼二比丘尼一比丘尼。皆突吉罗。若比丘知是物向此一式叉摩尼。求向余二式叉摩尼。突吉罗。若比丘知是物向二式叉摩尼。求向一式叉摩尼。三沙弥二一沙弥。三沙弥尼二一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼。皆突吉罗。若比丘知是物向此一式叉摩尼。求向余一式叉摩尼。突吉罗。若知是物向一式叉摩尼。求向三沙弥二一沙弥。三沙弥尼二一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二式叉摩尼。皆突吉罗。若比丘知是物向此三沙弥。求向余三沙弥。突吉罗。若比丘知是物向三沙弥。求向二沙弥一沙弥。三沙弥尼二一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。皆突吉罗。若比丘知是物向此二沙弥。求向余二沙弥。突吉罗。若比丘知是物向二沙弥。求向一沙弥。三沙弥尼二一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。三沙弥。皆突吉罗。若比丘知是物向此一沙弥。求向余一沙弥。突吉罗。若比丘知是物向此一沙弥。求向三沙弥尼二一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。三沙弥二一沙弥。皆突吉罗。若比丘知是物向此三沙弥尼。求向余三沙弥尼。突吉罗。若比丘知是物向此三沙弥尼。求向余二沙弥尼一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。三沙弥二一沙弥。皆突吉罗。若比丘知是物向此二沙弥尼。求向余二沙弥尼。突吉罗。若比丘知是物向二沙弥尼。求向一沙弥尼。比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。三沙弥二一沙弥。三二一沙弥尼。皆突吉罗。若比丘知是物向此一沙弥尼。求向余一沙弥尼。突吉罗。若比丘知是物向一沙弥尼。求向比丘僧。三比丘二一比丘。比丘尼僧。三比丘尼二一比丘尼。三式叉摩尼二一式叉摩尼。三沙弥二一沙弥。三沙弥尼二一沙弥尼。皆突吉罗。若比丘知是物向此多畜生。求向余多畜生。突吉罗。若比丘知是物向多畜生。求向二畜生一畜生。突吉罗。若比丘知是物向此二畜生。求向余二畜生。突吉罗。若比丘知是物向二畜生。求向一畜生多畜生。突吉罗。若比丘知是物向此一畜生。求向余一畜生。突吉罗。若比丘知是物向此一畜生。求向多畜生二畜生。突吉罗。若比丘知是物向比丘僧。求向比丘尼僧。突吉罗。若比丘知是物向比丘尼僧。求向比丘僧。突吉罗。若比丘僧破为二部。比丘知是物向此一部。求向余一部。突吉罗。若比丘向中生向想。得尼萨耆波逸提。若向中生不向想。亦尼萨耆波逸提。若向中生疑。尼萨耆波逸提。若不向中生向想。得突吉罗。若不向中生疑。得突吉罗。若不向中生不向想。不犯(二十九事竟)。


　　　　十诵律卷第九(二诵之三)

　　　　后秦北印度三藏弗若多罗译

　　明九十波夜提法之一

　　佛在舍卫国。尔时南天竺有论议师。以铜鍱鍱腹头上然火来入舍卫国。时人问言。汝何因缘尔。答言。我智慧多。恐腹裂故。汝头上何以著火。欲照闇故。语言。痴婆罗门。日照天下。何以言闇。答言。汝等不知。闇有二种。一者无日月火烛。二者愚痴无智慧明。诸人言。汝未见诃哆释子比丘。故敢作是语。若见共语者。日出则闇。夜则日出。时城内人民。即唤诃哆释子比丘。欲令共论。时诃哆闻之心愁。不得已而来入城道中。见二羝羊共斗。即因取相作是念。一羊是婆罗门。一羊是我。是我者斗则不如。见已转更愁忧。前行又见二牛共斗。复作是念。一牛是婆罗门。一牛是我。是我者即复不如。又前行复见二人相扑。作是念。一是婆罗门。一是我。我者即复不如。欲入论处。见一女人持满。瓶水水瓶即破。复作是念。我见诸不吉相。将无不如。不得已。便前入舍。见是论师婆罗门眼口相貌。自知不如愁忧更甚。适坐须臾。诸人便言可共论议。答言。我今小不安隐。须待明日。作是语已便还宿处。至后夜时即向王舍城。明旦城中人集。久待不来。知时已过。自到只桓推寻求之。余比丘言。诃哆释子即后夜时持衣钵去。诸城内人闻已种种呵责。云何名比丘。故妄语。一人语二人。二人语三人。如是展转恶名流布满舍卫城。是中有比丘。少欲知足行头陀。著衣持钵入城乞食。闻是事心不喜。食已向佛广说。佛以是事集比丘僧。以种种因缘呵责。云何名比丘。故妄语。种种呵已语诸比丘。以十利故与诸比丘结戒。从今是戒应如是说。若比丘故妄语者。波夜提。故妄语者。知是事不尔。诳他故异说。波夜提者。是罪名烧煮覆障。若不悔过。能障阂道。是中犯者。有五种。有妄语入突吉罗。有入波夜提。有入偷兰遮。有入僧伽婆尸沙。有入波罗夷。有入波罗夷者。自知无圣法。语人言。我有圣法。是名入波罗夷。入僧伽婆尸沙者。以无根四波罗夷法。谤他比丘故。入偷兰遮者。不具足波罗夷妄语。亦不具足僧伽婆尸沙妄语故。入波夜提者。若比丘以无根僧伽婆尸沙。谤他比丘故。入突吉罗者。除四种妄语。余妄语犯突吉罗。若比丘不见事言见。波夜提。若见言不见。波夜提。若见谓不见。语他言见。波夜提。若不见谓见。语他言不见。波夜提。若见已疑。为见不见。语他言不见。波夜提。若不见疑。为见不见。语他言见。波夜提。闻觉知亦如是。若随心想说不犯(一事竟)。
