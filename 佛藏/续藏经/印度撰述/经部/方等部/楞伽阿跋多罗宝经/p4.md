<!-- { "loadSidebar": true } -->
　　尔时大慧菩萨摩诃萨。复白佛言。世尊。诸识有几种生住灭。佛告大慧。诸识有二种生住灭。非思量所知。诸识有二种生。谓流注生及相生。有二种住。谓流注住及相住。有二种灭。谓流注灭及相灭。
　　［魏译］尔时圣者大慧菩萨。复白佛言。世尊。诸识有几种生住灭。佛告圣者大慧菩萨言。大慧。诸识各有二种生住灭。非思量者之所能知。大慧诸识有二种生。何等为二。一者相生。二者相续生。大慧。诸识有二种住。何等为二。一者相住。二者相续住。大慧。诸识有二种灭。何等二种。一者相灭。二者相续灭。
　　［唐译］尔时大慧菩萨摩诃萨。复白佛言。世尊。诸识有几种生住灭。佛言。大慧。诸识有二种生住灭。非臆度者之所能知。所谓相续生及相生。相续住及相住。相续灭及相灭。
　　大慧。诸识有三种相。谓转相业相真相。
　　［魏译］大慧。识有三种。何等三种。一者转相识。二者业相识。三者智相识。
　　［唐译］诸识有三种。谓转相业相真相。
　　大慧。略说有三种识。广说有八相。何等为三。谓真识现识及分别事识。大慧。譬如明镜持诸色像。现识处现亦复如是。
　　［魏译］大慧。有八种识。略说有二种。何等为二。一者了别识。二者分别事识。大慧。如明镜中见诸色像。大慧。了别识亦如是。见种种镜像。
　　［唐译］大慧。识广说有八。略则惟二。谓现识及分别事识。大慧。如明镜中现诸色像。现识亦尔。
　　大慧。现识及分别事识。此二坏不坏相展转因。
　　［魏译］大慧。了别识分别事识。彼二种识。无差别相。递共为因。
　　［唐译］大慧。现识与分别事识。此二识无异相互为因。
　　大慧。不思议熏及不思议变。是现识因。
　　［魏译］大慧。了别识。不可思议熏变因。
　　［唐译］大慧。现识以不思议熏变为因。
　　大慧。取种种尘。及无始妄想熏。是分别事识因。
　　［魏译］大慧。分别事识。分别取境界。因无始来戏论熏习。
　　［唐译］分别事识。以分别境界及无始戏论习气为因。
　　大慧。若覆彼真识。种种不实诸虚妄灭。则一切根识灭。大慧。是名相灭。
　　［魏译］大慧。阿黎耶识。虚妄分别种种熏灭。诸根亦灭。大慧。是名相灭。
　　［唐译］大慧。阿赖耶识。虚妄分别种种习气灭。即一切根识灭。是名相灭。
　　大慧。相续灭者。相续所因灭则相续灭。所从灭及所缘灭则相续灭。大慧。所以者何。是其所依故。依者谓无始妄想熏。缘者谓自心见等识境妄想。
　　［魏译］大慧。相续灭者。相续因灭则相续灭。因灭缘灭则相续灭。大慧。所谓依法依缘。言依法者。谓无始戏论妄想熏习。言依缘者。谓自心识见境界分别。
　　［唐译］大慧。相续灭者。谓所依因灭及所缘灭即相续灭。所依因者。谓无始戏论虚妄习气。所缘者。谓自心所见分别境界。
　　大慧。譬如泥团微尘非异非不异。金庄严具亦复如是。大慧。若泥团微尘异者。非彼所成。而实彼成。是故不异。若不异者。则泥团微尘应无分别。
　　［魏译］大慧。譬如泥团微尘。非异非不异。金庄严具亦如是。非异非不异。大慧。若泥团异者。非彼所成。而实彼成。是故不异。若不异者。泥团微尘应无分别。
　　［唐译］大慧。譬如泥团与微尘非异非不异。金与庄严具亦如是。大慧。若泥团与微尘异者。应非彼成。而实彼成。是故不异。若不异者。泥团微尘应无分别。
　　如是大慧。转识藏识真相若异者。藏识非因。若不异者。转识灭藏识亦应灭。而自真相实不灭。
　　［魏译］大慧。如是转识阿黎耶识。若异相者。不从阿黎耶识生。若不异者。转识灭阿黎耶识亦应灭。而自相阿黎耶识不灭。
　　［唐译］大慧。转识藏识若异者。藏识非彼因。若不异者。转识灭藏识亦应灭。然彼真相不灭。
　　是故大慧。非自真相识灭。但业相灭。若自真相识灭者。藏识则灭。大慧。藏识灭者。不异外道断见论议。
　　［魏译］是故大慧。诸识自相灭。自相灭者业相灭。若自相灭者。阿黎耶识应灭大慧。若阿黎耶识灭者。此不异外道断见戏论。
　　［唐译］大慧。识真相不灭。但业相灭。若真相灭者。藏识应灭。若藏识灭者。即不异外道断灭论。
　　大慧。彼诸外道作如是论。谓摄受境界灭。识流注亦灭。若识流注灭者。无始流注应断。大慧。外道说流注生因。非眼识色明集会而生。更有异因。大慧。彼因者说言。若胜妙若士夫若自在若时若微尘。
　　［魏译］大慧。彼诸外道作如是说。所谓离诸境界相续识灭。相续识灭已即灭诸识。大慧。若相续识灭者。无始世来诸识应灭。大慧。诸外道说相续诸识从作者生。不说识依眼色空明和合而生。而说有作者。大慧。何者是外道作者胜人自在时微尘。是能作者。
　　［唐译］大慧。彼诸外道作如是说。取境界相续识灭。即无始相续识灭。大慧。彼诸外道说相续识从作者生。不说眼识依色光明和合而生。唯说作者为生因故。作者是何。彼计胜性丈夫自在时及微尘。为能作者。
　　复次大慧。有七种性自性。所谓集性自性。性自性。相性自性。大种性自性。因性自性。缘性自性。成性自性。
　　［魏译］复次大慧。外道有七种自性。何等为七。一者集性自性。二者性自性。三者相性自性。四者大性自性。五者因性自性。六者缘性自性。七者成性自性。
　　［唐译］复次大慧。有七种自性。所谓集自性。性自性。相自性。大种自性。因自性。缘自性。成自性。
　　复次大慧。有七种第一义。所谓心境界。慧境界。智境界。见境界。超二见境界。超子地境界。如来自到境界。
　　［魏译］复次大慧。我有七种第一义。何等为七。一者心境界。二者智境界。三者慧境界。四者二见境界。五者过二见境界。六者过佛子地境界。七者入如来地内行境界。
　　［唐译］复次大慧。有七种第一义。所谓心所行。智所行。二见所行。超二见所行。超子地所行。如来所行。如来自证圣智所行。
　　大慧。此是过去未来现在诸如来应供等正觉。性自性第一义心。
　　［魏译］大慧。此是过去未来现在诸佛如来应正遍知。性自性第一义心。
　　［唐译］大慧。此是过去未来现在一切如来应正等觉。法自性第一义心。
　　以性自性第一义心。成就如来世间出世间出世间上上法。
　　［魏译］大慧。依此性自性第一义心。诸佛如来。毕竟得于世间出世间。
　　［唐译］以此心。成就如来世间出世间最上法。
　　圣慧眼入自共相建立。如所建立。不与外道论恶见共。
　　［魏译］诸佛智慧眼同相别相诸法建立。如所建立。不与外道邪见共同。
　　［唐译］以圣慧眼入自共相种种安立。其所安立。不与外道恶见共。
　　大慧。云何外道论恶见共。所谓自境界妄想见。不觉识自心所现。分齐不通。
　　［魏译］大慧。云何不与外道邪见共同。所谓分别自心境界妄想见。而不觉知自心想见。
　　［唐译］大慧。云何为外道恶见。谓不知境界自分别现。
　　大慧。愚痴凡夫性无性自性第一义。作二见论。
　　［魏译］大慧。诸愚痴凡夫。无有实体。以为第一义。说二见论。
　　［唐译］于自性第一义。见有见无。而起言说。
　　复次大慧。妄想三有苦灭。无知爱业缘灭。自心所现幻境。随见今当说。
　　［魏译］复次大慧。汝今谛听。我为汝说。虚妄分别以为有物。为断三种苦。何等为三。谓无知爱业因缘灭。自心所见如幻境界。
　　［唐译］大慧。我今当说。若了境如幻自心所现。则灭妄想三有苦及无知爱业缘。
　　大慧。若有沙门婆罗门。欲令无种有种因果现。及事时住。缘阴界入生住。或言生已灭。
　　［魏译］大慧。诸沙门婆罗门。作如是说。本无始生依因果而现。复作是说。实有物住。依诸缘故。有阴界入生住灭。故以生者灭故。
　　［唐译］大慧。有诸沙门婆罗门。妄计非有及有。于因果外显现诸物。依时而住。或计蕴界处依缘生住。有已即灭。
　　大慧。彼若相续若事若生若有若涅盘若道若业若果若谛。破坏断灭论。所以者何。以此现前不可得及见始非分故。
　　［魏译］大慧。彼沙门婆罗门说。相续体本无始有若生若灭若涅盘若道若业若果若谛。破坏诸法是断灭论。非我所说。何以故。以现法不可得故。不见根本故。
　　［唐译］大慧。彼于若相续若作用若生若灭若诸有若涅盘若道若业若果若谛。是破坏断灭论。何以故。不得现法故。不见根本故。
　　大慧。譬如破瓶不作瓶事。亦如焦种不作牙事。
　　［魏译］大慧。譬如瓶破不得瓶用。大慧。譬如燋种不生牙等。
　　［唐译］大慧。譬如瓶破不作瓶事。又如燋种不能生牙。此亦如是。
　　如是大慧。若阴界入性。已灭今灭当灭。自心妄想见。无因故彼无次第生。
　　［魏译］大慧。彼阴界入是灭。过去阴界入灭。现在未来亦灭。何以故。因自心虚妄分别见故。大慧。无彼阴界入相续体故。
　　［唐译］若蕴界处法已现当灭。应知此则无相续生。以无因故。但自心虚妄所见。
　　大慧。若复说无种有种识三缘合生者。龟应生毛。沙应出油。汝宗则坏。违决定义。有种无种说有如是过。所作事业悉空无义。
　　［魏译］大慧。若本无始生依三法生种种识者。龟毛何故不生沙不出油。汝之所立决定之义是即自坏。汝说有无说生。所成因果亦坏。
　　［唐译］复次大慧。若本无有识三缘合生。龟应生毛沙应出油。汝宗则坏。违决定义。所作事业悉空无益。
　　大慧。彼诸外道说有三缘合生者。所作方便因果自相。过去未来现在有种无种相。从本已来成事相承觉想地转。自见过习气。作如是说。
　　［魏译］大慧。若如是依三法因缘。应生诸法因果自相。过去现在未来有无诸相譬喻。及阿含自觉观地依自见熏心。作如是说。
　　［唐译］大慧。三合为缘是因果性可说为有。过现未来从无生有。此依住觉想地者。所有理教及自恶见熏习余气。作如是说。
　　如是大慧。愚痴凡夫恶见所噬。邪曲迷醉。无智妄称一切智说。
　　［魏译］大慧。愚痴凡夫亦复如是。恶见所害邪见迷意。无智妄称一切智说。
　　［唐译］大慧。愚痴凡夫恶见所噬邪见迷醉。无智妄称一切智说。
