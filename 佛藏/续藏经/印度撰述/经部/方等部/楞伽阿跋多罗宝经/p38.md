<!-- { "loadSidebar": true } -->
　　［魏译］尔时世尊重说偈言。唯心无所有。诸行及佛地。去来现在佛。三世说如是。七地为心地。无所有八地。二地名为行。余地名我地。内身证及净。此名为我地。自在最胜处。阿迦尼咤天。照曜如火焰。出妙诸光明。种种美可乐。化作于三界。化现三界色。或有在先化。彼处说诸乘。是我自在地。十地为初地。初地为八地。九地为七地。七地为八地。二地为三地。四地为五地。三地为六地。寂灭有何次。决定诸声闻。不行菩萨行。同入八地者。是本菩萨行。
　　［唐译］尔时世尊重说颂言。诸住及佛地。唯心无影像。此是去来今。诸佛之所说。七地是有心。八地无影像。此二地名住。余则我所得。自证及清净。此则是我地。摩酰最胜处。色究竟庄严。譬如大火聚。光焰炽然发。化现于三有。悦意而清凉。或有现变化。或有先时化。于彼说诸乘。皆是如来地。十地则为初。初则为八地。第九则为七。第七复为八。第二为第三。第四为第五。第三为第六。无相有何次。
　　尔时大慧菩萨。复白佛言。世尊。如来应供等正觉为常为无常。佛告大慧。如来应供等正觉非常非无常。谓二俱有过。若常者。有作主过。常者一切外道说作者无所作。是故如来常非常非作常有过故。若如来无常者。有作无常过。阴所相相无性。阴坏则应断。而如来不断。
　　［魏译］尔时圣者大慧菩萨摩诃萨白佛言。世尊。如来应正遍知。为是常耶为无常耶。佛告圣者大慧菩萨言。大慧。如来应正遍知。非常非无常。何以故。二边有过故。大慧。有无二边应有过失。大慧。若言如来是常法者则同常因。大慧。以诸外道说言微尘诸因常故。非是作法。大慧。是故不得言如来常。以非作法而言常故。大慧。亦不得言如来无常。言无常者即是同于有为作法。五阴可见能见法无。五阴灭故。五阴灭者诸佛如来亦应同灭。而佛如来非断绝法。
　　［唐译］尔时大慧菩萨摩诃萨复白佛言。世尊。如来应正等觉。为常为无常。佛言。大慧。如来应正等觉。非常非无常。何以故。俱有过故。云何有过。大慧。若如来常者。有能作过。一切外道说能作常。若无常者。有所作过。同于诸蕴为相所相。毕竟无有。然佛如来实非断灭。
　　大慧。一切所作皆无常。如瓶衣等。一切皆无常过。一切智众具方便应无义。以所作故。一切所作皆应是如来。无差别因性故。是故大慧。如来非常非无常。
　　［魏译］大慧。凡作法者皆是无常。如瓶衣车屋及席氎等。皆是作法是故无常。大慧。若言一切皆无常者。一切智一切智人。一切功德亦应无常。以同一切作法相故。又复有过。若言一切皆无常者。诸佛如来应是作法。而佛如来非是作法。以无更说有胜因故。是故我言如来非常亦非无常。
　　［唐译］大慧。一切所作如瓶衣等。皆是无常。是则如来有无常过。所修福智悉空无益。又诸作法应是如来。无异因故。是故如来非常非无常。
　　复次大慧。如来非如虚空常。如虚空常者。自觉圣智众具无义过。大慧。譬如虚空非常非无常。离常无常一异俱不俱常无常过故不可说。是故如来非常。复次大慧。若如来无生常者。如兔马等角。以无生常过故。方便无义。以无生常过故。如来非常。复次大慧。更有余事知如来常。所以者何。谓无间所得智常。故如来常。
　　［魏译］复次大慧。如来非常。何以故。虚空之性亦无修行诸功德故。大慧。譬如虚空非常非无常。何以故。以离常无常故。以不堕一异俱不俱。有无非有非无。常无常非常非无常。是故离于一切诸过不可得说。复次大慧。亦不得言如来是常。何以故。若言常者同于兔马驼驴龟蛇蝇鱼等角。是故不得言如来常。复次大慧。亦不得言如来是常。恐堕不生常故。是故不得言如来常。复次大慧。更有余法。依彼法故。得言如来世尊是常。何以故。依内证智证常法故。是故得言如来是常。大慧。诸佛如来内证智法。常恒清凉不变。
　　［唐译］复次大慧。如来非常。若是常者。应如虚空不待因成。大慧。譬如虚空非常非无常。何以故。以离常无常若一若异俱不俱等诸过失故。复次大慧。如来非常。若是常者。则是不生。同于兔马鱼蛇等角。复次大慧。以别义故亦得言常。何以故。谓以现智证常法故。证智是常如来亦常。
　　大慧。若如来出世若不出世。法毕定住。声闻缘觉诸佛如来。无间住不住虚空。亦非愚夫之所觉知。大慧。如来所得智。是般若所熏。非心意意识。彼诸阴界入处所熏。大慧。一切三有皆是不实妄想所生。如来不从不实虚妄想生。大慧。以二法故有常无常非不二。不二者寂静。一切法无二生相故。
　　［魏译］大慧。诸佛如来应正遍知。若出于世不出于世。法性常如是。法体常。如是。法轨则常如是。以彼法性一切声闻辟支佛等。亦不曾闻亦不曾见。如是法体非虚空中。毛道凡夫不觉不知。大慧。诸佛如来内证智者依彼得名。大慧。以依如实智慧修行得名为佛。非心意意识无明五阴熏习得名。大慧。一切三界不实妄想分别戏论得名。大慧。不实分别二种法者。而得名为常与无常。而佛如来不堕二法。不堕能取可取二边。如来寂静二法不生故。
　　［唐译］大慧。诸佛如来所证法性法住法位。如来出世若不出世常住不易。在于一切二乘外道所得法中。非是空无。然非凡愚之所能知。大慧。夫如来者。以清净慧内证法性而得其名。非以心意意识蕴界处法妄习得名。一切三界皆从虚妄分别而生。如来不从妄分别生。大慧。若有于二有常无常。如来无二。证一切法无生相故。
　　是故如来应供等正觉。非常非无常。大慧。乃至言说分别生。则有常无常过。分别觉灭者。则离愚夫常无常见不寂静慧者。永离常无常非常无常熏。
　　［魏译］是故大慧。诸佛如来应正遍知。不得言是常与无常。大慧。凡所言语。而得说言常与无常。远离一切分别尽者。不得言取常无常法。是故我遮一切凡夫。不得分别常与无常。以得真实寂静法者。得尽分别不生分别。
　　［唐译］是故非常亦非无常。大慧。乃至少有言说分别生。即有常无常过。是故应除二分别觉勿令少在。
　　尔时世尊欲重宣此义。而说偈言。众具无义者。生常无常过。若无分别觉。永离常无常。从其所立宗。则有众杂义。等观自心量。言说不可得。
　　［魏译］尔时世尊重说偈言。离于常无常。非常非无常。若见如是佛。彼不堕恶道。若说常无常。诸功德虚妄。无智者分别。遮说常无常。所有立法者。皆有诸过失。若能见唯心。彼不堕诸过。
　　［唐译］尔时世尊重说颂言。远离常无常。而现常无常。恒如是观佛。不生于恶见。若常无常者。所集皆无益。为除分别觉。不说常无常。乃至有所立。一切皆错乱。若见唯自心。是则无违诤。

　　楞伽阿跋多罗宝经会译四之上


　　楞伽阿跋多罗宝经会译卷第四之下

　　　　明临济正宗中都沙门员珂会译
　　一切佛语心品第四之下
　　尔时大慧菩萨。复白佛言。世尊。惟愿世尊。更为我说阴界入生灭。彼无有我谁生谁灭。愚夫者依于生灭不觉苦尽。不识涅盘。佛言。善哉谛听。当为汝说。大慧白佛言。唯然受教。
　　［魏译］尔时圣者大慧菩萨摩诃萨。复请佛言。世尊。惟愿如来应正遍知为我说。善逝为我说阴界入生灭之相。世尊。若无我者谁生谁灭。世尊。一切凡夫依生灭住不见苦尽。是故不知涅盘之相。佛告圣者大慧菩萨言。善哉善哉。善哉大慧。汝今谛听当为汝说。大慧白佛言。善哉世尊。唯然受教。
　　［唐译］尔时大慧菩萨摩诃萨白佛言。世尊。唯愿为我说蕴界处生灭之相。若无有我谁生谁灭。而诸凡夫依于生灭。不求苦尽不证涅盘。佛言。大慧。谛听谛听当为汝说。
　　佛告大慧。如来之藏是善不善因。能遍兴造一切趣生。譬如伎儿变现诸趣离我我所。不觉彼故。三缘和合方便而生。外道不觉计着作者。为无始虚伪恶习所熏。名为识藏。生无明住地与七识俱。如海浪身常生不断。离无常过离于我论。自性无垢毕竟清净。
　　［魏译］佛告大慧。如来之藏是善不善因故。不与六道作生死因缘。譬如技儿出种种技。众生依于如来藏故。五道生死。大慧。而如来藏离我我所。诸外道等不知不觉。是故三界生死因缘不断。大慧。诸外道等妄计我故。不能如实见如来藏。以诸外道无始世来虚妄执着种种戏论诸熏习故。大慧。阿黎耶识者。名如来藏。而与无明七识共俱。如大海波常不断绝身俱生故。离无常过离于我过自性清净。
　　［唐译］大慧。如来藏是善不善因。能遍兴造一切趣生。譬如伎儿变现诸趣离我我所。以不觉故三缘和合而有果生。外道不知执为作者。无始虚伪恶习所熏。名为藏识。生于七识无明住地。譬如大海而有波浪。其体相续恒住不断。本性清净离无常过离于我论。
　　其余诸识有生有灭。意意识等念念有七。因不实妄想。取诸境界种种形处计着名相。不觉自心所现色相。不觉苦乐不至解脱。名相诸缠贪生生贪。若因若攀缘。彼诸受根灭次第不生。余自心妄想不知苦乐。入灭受想正受第四禅。
　　［魏译］余七识者。心意意识等念念不住是生灭法。七识由彼虚妄因生。不能如实分别诸法。观于高下长短形相故。执着名相故。能令自心见色相故。能得苦乐故。能离解脱因故。因名相生堕烦恼贪故。依彼念因诸根灭尽故。不次第生故。余自意分别不生苦乐受故。是故入少想定灭尽定。入三摩跋提四禅。
　　［唐译］其余七识意意识等念念生灭。妄想为因境相为缘和合而生。不了色等自心所现。计着名相起苦乐受。名相缠缚。既从贪生复生于贪。若因及所缘。诸取根灭不相续生。自慧分别苦乐受者。或得灭定。或得四禅。
　　善真谛解脱。修行者作解脱想。不离不转名如来藏识藏。七识流转不灭。所以者何。彼因攀缘诸识生故。非声闻缘觉修行境界。不觉无我。自共相摄受生阴界入。见如来藏五法自性人法无我则灭。
　　［魏译］实谛解脱。若修行者生解脱相。以不转灭虚妄相故。大慧。如来藏识不在阿黎耶识中。是故七种识有生有灭。如来藏识不生不灭。何以故。彼七种识依诸境界念观而生。此七识境界一切声闻辟支佛外道修行者。不能觉知。不如实知人无我故。以取同相别相法故。以见阴界入法等故。大慧。如来藏如实见五法体相。法无我故不生如实知。
