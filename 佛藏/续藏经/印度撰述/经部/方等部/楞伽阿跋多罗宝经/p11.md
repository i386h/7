<!-- { "loadSidebar": true } -->
　　［唐译］云何无有性建立性。谓于虚空涅盘非数灭无作性。执着建立。大慧。此离性非性。一切诸法离于有无。犹如毛轮兔马等角。是名无有性建立性。
　　建立及诽谤愚夫妄想。不善观察自心现量。非圣贤也。是故离建立诽谤恶见。应当修学。
　　［魏译］大慧。建立谤相者。诸凡夫虚妄分别故。不知但是心见诸法是有。非圣人所见故。大慧。汝当远离不正见建立谤法相故。
　　［唐译］大慧。建立诽谤。皆是凡愚不了唯心而生分别。非诸圣者。是故汝等当勤观察远离此见。
　　复次大慧。菩萨摩诃萨善知心意意识五法自性二无我相。趣究竟为安众生故。作种种类像。如妄想自性处依于缘起。譬如众色如意宝珠。普现一切诸佛刹土。一切如来大众集会。悉于其中听受佛法。所谓一切法如幻。如梦光影水月。于一切法离生灭断常。及离声闻缘觉之法。
　　［魏译］复次大慧。诸菩萨摩诃萨如实知心意意识五法体相二种无我。为安隐众生现种种类像。如彼虚妄无所分别。依因缘法而有种种。大慧。菩萨摩诃萨亦复如是。依众生现种种色。如如意宝随诸一切众生心念。于诸佛土大众中现。如幻如梦如响如水中月镜中像故。远离诸法。不生不灭非常非断故。现佛如来。离诸声闻缘觉乘故。
　　［唐译］大慧。菩萨摩诃萨善知心意意识五法自性二无我相已。为众生故作种种身。如依缘起起妄计性。亦如摩尼随心现色。普入佛会听闻佛说。诸法如幻如梦如影。如镜中像如水中月。远离生灭及以断常。不住声闻辟支佛道。
　　得百千三昧乃至百千亿那由佗三昧。得三昧已游诸佛刹供养诸佛。生诸天宫宣扬三宝示现佛身。声闻菩萨大众围绕。以自心现量度脱众生。分别演说外性无性。悉令远离有无等见。
　　［魏译］闻诸佛法。即得无量百千万亿诸深三昧。得三昧已依三昧力。从一佛土至一佛土供养诸佛。示现生于诸宫殿中赞叹三宝。现作佛身菩萨声闻大众围绕。令诸一切众生得入自心见境。为说外境无物有物。令得远离建立有无法故。
　　［唐译］闻已成就无量百千亿那由佗三昧。得此三昧已。遍游一切诸佛国土。供养诸佛生诸天上。显扬三宝示现佛身。为诸声闻菩萨大众。说外境界皆唯自心。悉令远离有无等执。
　　尔时世尊欲重宣此义。而说偈言。心量世间。佛子观察。种类之身。离所作行。得力神通。自在成就。
　　［魏译］尔时世尊重说偈言。佛子见世间。惟心无诸法。种类非身作。得力自在成。
　　［唐译］尔时世尊即说颂言。佛子能观见。世间唯是心。示现种种身。所作无障碍。神通力自在。一切皆成就。
　　尔时大慧菩萨摩诃萨复请佛言。惟愿世尊。为我等说一切法空无生无二离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。尔时世尊告大慧菩萨摩诃萨言。谛听谛听善思念之。今当为汝广分别说。大慧白佛言。善哉世尊。唯然受教。
　　［魏译］尔时圣者大慧菩萨复请佛言。惟愿世尊为我等说。一切法空无生无二离自体相。我及一切诸菩萨众。知诸法空无生无二。离自体相已离有无妄想。速得阿耨多罗三藐三菩提。尔时佛告圣者大慧菩萨摩诃萨言。善哉善哉。善哉大慧。谛听谛听。我今为汝广分别说。大慧白佛言。善哉世尊。唯然受教。
　　［唐译］尔时大慧菩萨摩诃萨复请佛言。愿为我说一切法空无生无二无自性相。我及诸菩萨悟此相故离有无分别。疾得阿耨多罗三藐三菩提。佛言谛听当为汝说。
　　佛告大慧。空空者。即是妄想自性处。大慧。妄想自性计着者。说空无生无二离自性相。大慧。彼略说七种空。谓相空。性自性空。行空。无行空。一切法离言说空。第一义圣智大空。彼彼空。
　　［魏译］佛告大慧言。大慧。空者即是妄想法体句。大慧。依执着妄想法体。说空无生无体相不二。大慧。空有七种。何等为七。一者相空。二者一切法有物无物空。三者行空。四者不行空。五者一切法无言空。六者第一义圣智大空。七者彼彼空。
　　［唐译］大慧。空者即是妄计性句义。大慧。为执着妄计自性故。说空无生无二无自性。大慧。略说空性有七种。谓相空。自性空。行空。无行空。一切法不可说空。第一义圣智大空。彼彼空。
　　云何相空。谓一切性自共相空。观展转积聚故。分别无性自共相不生。自佗俱性无性故相不住。是故说一切性相空。是名相空。
　　［魏译］大慧。何者是相空。谓一切法自相同相空见递共积聚。大慧。观察一一法自相同相。无一法可得。离自相他相二相。无相可住可见。是故名为自相空。
　　［唐译］云何相空。谓一切法自相共相空。展转积聚互相待故。分析推求无所有故。自他及共皆不生故。自共相无生亦无住。是故名一切法自相空。
　　云何性自性空。谓自己性自性不生。是名一切法性自性空。是故说性自性空。
　　［魏译］大慧。何者一切法有物无物空。谓自体相实有法生。大慧。诸法自体相有无俱空。是故名为自体相有物无物空。
　　［唐译］云何自性空。谓一切法自性不生。是名自性空。
　　云何行空。谓阴离我我所。因所成所作业方便生。是名行空。
　　［魏译］大慧。何者是行空。谓诸阴等离我我所。依因作业而得有生。大慧是故名为行空。
　　［唐译］云何行空。所谓诸蕴由业及因和合而起。离我我所。是名行空。
　　大慧。即此如是行空展转缘起。自性无性。是名无行空。
　　［魏译］大慧。何者不行空。谓阴法中涅盘未曾行。大慧。是名不行空。
　　［唐译］云何无行空。所谓诸蕴本来涅盘无有诸行。是名无行空。
　　云何一切法离言说空。谓妄想自性无言说故。一切法离言说。是名一切法离言说空。
　　［魏译］大慧。何者一切法无言空。谓妄想分别一切诸法无言可说。大慧。是名一切法无言空。
　　［唐译］云何一切法不可说空。谓一切法妄计自性无可言说。是名不可说空。
　　云何一切法第一义圣智大空。谓得自觉圣智。一切见过习气空。是名一切法第一义圣智大空。
　　［魏译］大慧。何者第一义圣智大空。谓自身内证圣智法空。离诸邪见熏习之过。大慧。是名第一义圣智大空。
　　［唐译］云何第一义圣智大空。谓得自证圣智待一切诸见过习悉离。是名第一义圣智大空。
　　云何彼彼空。谓于彼无彼空。是名彼彼空。大慧。譬如鹿子母舍。无象马牛羊等。非无比丘众。而说彼空。非舍舍性空。亦非比丘比丘性空。非余处无象马。是名一切法自相。彼于彼无彼。是名彼彼空。是名七种空。彼彼空者。是空最粗。汝当远离。
　　［魏译］大慧。何者彼彼空。谓何等何等法处。彼法无此法有。彼法有此法无是故言空。大慧。我昔曾为鹿母说殿堂空者。无象马牛羊等名为空。有诸比丘等名为不空。而殿堂殿堂体无。比丘比丘体亦不可得。而彼象马牛羊等非余处无。大慧。如是诸法自相同相。亦不可得离此彼处。是故我言彼彼空。大慧。是名七种空。大慧。此彼彼空最为粗浅。大慧。汝当应离彼彼空不须修习。
　　［唐译］云何彼彼空。谓于此无彼。是名彼彼空。譬鹿子母堂无象马牛羊等。我说彼堂空。非无比丘众。大慧。非谓堂无堂自性。非谓比丘无比丘自性。非谓余处无象马牛羊。大慧。一切诸法自共相。彼彼求不可得。是故说名彼彼空。是名七种空。大慧。此彼彼空空中最粗。汝应远离。
　　大慧。不自生。非不生。除住三昧。是名无生。
　　［魏译］大慧言。何者不生。大慧。自体不生而非不生。依世谛故说名为生。依本不生故言不生。
　　［唐译］复次大慧。无生者。自体不生而非不生。除住三昧。是名无生。
　　离自性即是无生。离自性刹那相续流注及异性现。一切性离自性。是故一切性离自性。
　　［魏译］大慧言。何者无体相。大慧。我说无体相者。一切诸法体本不生。是故我言诸法无体相。而相续体刹那刹那不住。大慧。以见异异相故。是故一切法无体相。
　　［唐译］大慧。无自性者。以无生故密意而说。大慧。一切法无自性。以刹那不住故。见后变异故。是名无自性。
　　云何无二。谓一切法如阴热如长短如黑白。大慧。一切法无二。非于涅盘彼生死。非于生死彼涅盘。异相因有性故。是名无二。如涅盘生死。一切法亦如是。是故空无生无二离自性相。应当修学。
　　［魏译］大慧言。何者名为不二法相。大慧。二法相者。谓日光影长短黑白。彼如是等法各各别名。不得言不二。大慧。如世间涅盘一切诸法各各有二。大慧。何等涅盘。彼处无世间。何处世间。彼处无涅盘。以异因相故。是故我言一切诸法不二。一切诸法不二者。世间涅盘无二故。是故汝应修学。诸法空不生无体不二故。
　　［唐译］云何无二相。大慧。如光影如长短如黑白。皆相待立。独则不成。大慧。非于生死外有涅盘。非于涅盘外有生死。生死涅盘无相违相。如生死涅盘。一切法亦如是。是名无二相。大慧。空无生无二无自性相。汝当勤学。
　　尔时世尊欲重宣此义。而说偈言。我常说空法。远离于断常。生死如幻梦。而彼业不坏。虚空及涅盘。灭二亦如是。愚夫作妄想。诸圣离有无。
　　［魏译］尔时世尊重说偈言。我常说空法。远离于断常。生死如幻梦。而彼业不失。虚空及涅盘。灭二亦如是。凡夫分别生。圣人离有无。
　　［唐译］尔时世尊重说颂言。我常说空法。远离于断常。生死如幻梦。而业亦不坏。虚空及涅盘。灭度亦如是。愚夫妄分别。诸圣离有无。
　　尔时世尊复告大慧菩萨摩诃萨言。大慧。空无生无二离自性相。普入诸佛一切修多罗。凡所有经悉说此义。诸修多罗悉随众生希望心故。为分别说显示其义。而非真实在于言说。如鹿渴想诳惑群鹿。鹿于彼相计着水性。而彼无水。如是一切修多罗所说诸法。为令愚夫发欢喜故。非实圣智在于言说。是故当依于义莫着言说。
　　［魏译］尔时佛告圣者大慧菩萨摩诃萨言。大慧。一切法空不生无体不二相。入于诸佛如来所说修多罗中。凡诸法门皆说此义。大慧。一切修多罗。随诸一切众生心故分别显示。大慧。譬如阳焰迷惑禽兽。虚妄执着生于水想。而阳焰中实无有水。大慧。一切修多罗说法亦复如是。为诸凡夫自心分别令得欢喜。非如实圣智在于言说。大慧。汝应随顺于义。莫着所说名字章句。
