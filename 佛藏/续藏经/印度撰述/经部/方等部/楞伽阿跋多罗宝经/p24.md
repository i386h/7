<!-- { "loadSidebar": true } -->
　　佛告大慧。以四等故。如来应供等正觉。于大众中唱如是言。我尔时作拘留孙。拘那含牟尼。迦叶佛。云何四等。谓字等语等法等身等。是名四等。以四种等故。如来应供等正觉。于大众中唱如是言。
　　［魏译］佛告圣者大慧菩萨摩诃萨言。大慧。依四种平等。如来应正遍知。于大众中唱如是言。我于尔时作拘留孙佛。拘那含牟尼佛。迦叶佛。何等为四。一者字平等。二者语平等。三者法平等。四者身平等。大慧。依此四种平等法故。诸佛如来在于众中说如是言。
　　［唐译］佛言。大慧。如来应正等觉。依四平等秘密意故。于大众中作如是言。我于昔时作拘留孙佛拘那含牟尼佛迦叶佛。云何为四。所谓字平等语平等身平等法平等。
　　云何字等。若字称我为佛。彼字亦称一切诸佛。彼字自性无有差别。是名字等。云何语等。谓我六十四种梵音言语相生。彼诸如来应供等正觉。亦如六十四种梵音言语相生。无增无减无有差别。迦陵频伽梵音声性。云何身等。谓我与诸佛。法身及色身相好无有差别。除为调伏彼彼诸趣差别众生故示现种种差别色身。是名身等。云何法等。谓我及彼佛得三十七菩提分法。略说佛法无障碍智。是名四等。是故如来应供等正觉。于大众中唱如是言。尔时世尊欲重宣此义。而说偈言。迦叶拘留孙。拘那含是我。以此四种等。我为佛子说。
　　［魏译］大慧。何者字平等。谓何等字。过去佛名佛。我同彼字亦名为佛。不过彼字与彼字等无异无别。大慧。是名字平等。大慧何者诸佛语平等。谓过去佛有六十四种美妙梵声言语说法。我亦六十四种微妙梵声言语说法。大慧。未来诸佛亦以六十四种微妙梵声言语说法。不增不减。不异无差别。迦陵频伽梵声美妙。大慧。是名诸佛语平等。大慧。何者诸佛身平等。大慧。我及诸佛法身色身相好庄严。无异无差别。除依可度众生。彼彼众生种种生处。诸佛如来现种种身。大慧。是名诸佛身平等。大慧。云何诸佛法平等。谓彼佛及我。得三十七菩提分法十力四无畏等。大慧。是名诸佛法平等。大慧。依此四种平等法故。如来于大众中作如是说。我是过去顶生王等。尔时世尊重说偈言。迦叶拘留孙。拘那含是我。说诸佛子等。依四平等故。
　　［唐译］云何字平等。谓我名佛。一切如来亦名为佛。佛名无别是为字等。云何语平等。谓我作六十四种梵音声语。一切如来亦作此语。迦陵频伽梵音声性。不增不减无有差别。是名语等。云何身平等。谓我与诸佛。法身色相及随形好等无差别。除为调伏种种众生现随类身。是谓身等。云何法平等。谓我与诸佛皆同证得三十七种菩提分法。是名法等。是故如来应正等觉。于大众中作如是说。尔时世尊重说颂言。迦叶拘留孙。拘那含是我。依四平等故。为诸佛子说。
　　大慧复白佛言。如世尊所说。我从某夜得最正觉。乃至某夜入般涅盘。于其中间乃至不说一字。亦不已说当说。不说是佛说。世尊。如来应供等正觉。何因说言不说是佛说。佛告大慧。我因二法故作如是说。云何二法。谓缘自得法及本住法。是名二法。因此二法故我如是说。
　　［魏译］大慧菩萨复白佛言。世尊。如来说言。我何等夜证大菩提。何等夜入般涅盘。我于中间不说一字。佛言非言。世尊依何义说如是语。佛语非语。佛告大慧言。大慧。如来依二种法说如是言。何者为二。我说如是。一者依自身内证法。二者依本住法。我依此二法作如是言。
　　［唐译］尔时大慧菩萨摩诃萨。复白佛言。世尊。如世尊说。我于某夜成最正觉。乃至某夜当入涅盘。于其中间不说一字。亦不已说亦不当说。不说是佛说。世尊。依何密意作如是语。佛言。大慧。依二密法故作如是说。云何二法。谓自证法及本住法。
　　云何缘自得法。若彼如来所得。我亦得之无增无减。缘自得法究竟境界。离言说妄想。离字二趣。
　　［魏译］大慧。云何依自身内证法。谓彼过去诸佛如来所证得法。我亦如是证得不增不减。自身内证诸境界行。离言语分别相。离二种字故。
　　［唐译］云何自证法。谓诸佛所证我亦同证不增不减。证智所行离言说相。离分别相离名字相。
　　云何本住法。谓古先圣道如金银等性。法界常住。若如来出世若不出世法界常住。如趣彼城道。譬如士夫行旷野中。见向古城平坦正道。即随入城受如意乐。大慧。于意云何。彼作是道及城中种种乐耶。答言不也。佛告大慧。我及过去一切诸佛法界常住。亦复如是。是故说言。我从某夜得最正觉。乃至某夜入般涅盘。于其中间不说一字。亦不已说当说。尔时世尊欲重宣此义。而说偈言。我某夜成道。至某夜涅盘。于此二中间。我都无所说。缘自得法住。故我作是说。彼佛及与我。悉无有差别。
　　［魏译］大慧。何者本法住。大慧。谓本行路平坦。譬如金银珍珠等宝在于彼处。大慧。是名法性本住处。大慧。诸佛如来出世不出世。法性法界法住法相法证常住如城本道。大慧。譬如有人行旷野中。见向本城平坦正道即随入城。入彼城已受种种乐作种种业。大慧。于意云何。彼人始作是道随入城耶。始作种种诸庄严耶。大慧白佛。不也世尊。大慧。我及过去一切诸佛。法性法界法住法相法证常住亦复如是。大慧。我依此义于大众中作如是说。我何等夜得大菩提。何等夜入般涅盘。此二中间不说一字。亦不已说当说现说。尔时世尊重说偈言。我何夜成道。何等夜涅盘。于此二中间。我都无所说。内身证法性。我依如是说。十方佛及我。诸法无差别。
　　［唐译］云何本住法。谓法本性如金等在矿。若佛出世若不出世。法住法位。法界法性皆悉常住。大慧。譬如有人行旷野中。见向古城平坦旧道。即便随入止息游戏。大慧。于汝意云何。彼作是道及以城中种种物耶。白言不也。佛言。大慧。我及诸佛所证真如。常住法性亦复如是。是故说言始从成佛乃至涅盘。于其中间不说一字。亦不已说亦不当说。尔时世尊重说颂言。某夜成正觉。某夜般涅盘。于此二中间。我都无所说。自证本住法。故作是密语。我及诸如来。无有少差别。
　　尔时大慧菩萨。复请世尊。惟愿为说一切法有无有相。令我及余菩萨摩诃萨离有无有相。疾得阿耨多罗三藐三菩提。佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。此世间依有二种。谓依有及无堕性非性。欲见不离离相。
　　［魏译］尔时圣者大慧菩萨。复请佛言。唯愿世尊。说一切法有无相。令我及余菩萨大众。得闻是已离有无相。疾得阿耨多罗三藐三菩提。佛告圣者大慧菩萨言。善哉善哉善哉大慧。谛听谛听当为汝说。大慧白佛言。善哉世尊。唯然受教。佛告大慧。世间人多堕于二见。何等二见。一者见有。二者见无。以见有诸法见无诸法故。非究竟法生究竟想。
　　［唐译］尔时大慧菩萨摩诃萨。复白佛言。世尊。愿说一切法有无相。令我及诸菩萨摩诃萨。离此相疾得阿耨多罗三藐三菩提。佛言谛听当为汝说。大慧言唯。佛言。大慧。世间众生多堕二见。谓有见无见。堕二见故非出出想。
　　大慧。云何世间依有。谓有世间。因缘生非不有。从有生非无有生。大慧。彼如是说者。是说世间无因。大慧。云何世间依无。谓受贪恚痴性已。然后妄想计着贪恚痴性非性。大慧。若不取有性者。性相寂静。故谓诸如来声闻缘觉。不取贪恚痴性为有为无。
　　［魏译］大慧。云何世间堕于有见。谓实有因缘而生诸法非不实有。实有法生非无法生。大慧。世间人如是说者。是名为说无因无缘及谤世间。无因无缘而生诸法。大慧。世间人云何堕于无见。谓说言贪嗔痴。实有贪嗔痴。而复说言无贪嗔痴。分别有无。大慧。若复有人作如是言。无有诸法。以不见诸物相故。大慧。若复有人作如是言。声闻辟支佛。无贪无嗔无痴。复言先有。
　　［唐译］云何有见。谓实有因缘而生诸法非不实有。实有诸法从因缘生非无法生。大慧。如是说者则说无因。云何无见。谓知受贪嗔痴。已而妄计言无。大慧。及彼分别有相。而不受诸法有。复有知诸如来声闻缘觉无贪嗔痴性。而计为非有。
　　大慧。此中何等为坏者。大慧白佛言。世尊。若彼取贪恚痴性。后不复取。佛告大慧。善哉善哉汝如是解。大慧。非但贪恚痴性非性为坏者。于声闻缘觉及佛。亦是坏者。所以者何。谓内外不可得故。烦恼性异不异故。
　　［魏译］此二人者。何等人胜何等人不如。大慧菩萨言。若人言先有贪嗔痴后时无。此人不如。佛告大慧。善哉善哉善哉大慧。汝解我问。大慧。非但言先实有贪嗔痴。后时言无同卫世师等。是故不如。大慧。非但不如灭一切声闻辟支佛法。何以故。大慧。以实无内外诸法故。以非一非异故。以诸烦恼非一非异故。
　　［唐译］此中谁为坏者。大慧白言。谓有贪嗔痴性后取于无。名为坏者。佛言善哉。汝解我问。此人非止无贪嗔痴名为坏者。亦坏如来声闻缘觉。何以故。烦恼内外不可得故。体性非异非不异故。
　　大慧。贪恚痴若内若外不可得。贪恚痴性无身故。无取故。非佛声闻缘觉是坏者。佛声闻缘觉自性解脱故。缚与缚因非性故。大慧。若有缚者。应有缚。是缚因故。大慧。如是说坏者。是名无有相。
　　［魏译］大慧。贪嗔痴法内身不可得。外法中亦不可得。无实体故。故我不许。大慧。我不许者。不许有贪嗔痴。是故彼人灭声闻辟支佛法。何以故。诸佛如来知寂静法。声闻缘觉不见法故。以无能缚所缚因故。大慧。若有能缚必有所缚。若有所缚必有能缚因。大慧。如是说者名灭诸法。大慧。是名无法相。
　　［唐译］大慧。贪嗔痴性若内若外皆不可得。无体性故。无可取故。声闻缘觉及以如来本性解脱。无有能缚及缚因故。大慧。若有能缚及以缚因则有所缚。作如是说名为坏者。是为无有相。
　　大慧。因是故我说宁取人见如须弥山。不起无所有增上慢空见。大慧。无所有增上慢者。是名为坏。堕自共相见希望。不知自心现量。见外性无常刹那展转坏。阴界入相续流注变灭。离文字相妄想。是名为坏者。
　　［魏译］大慧。我依此义余经中说。宁起我见如须弥山。而起憍慢。不言诸法是空无也。大慧。增上慢人言诸法无者。是灭诸法。堕自相同相见故。以见自心见法故。以见外物无常故。诸相展转彼彼差别故。以见阴界入相续体。彼彼因展转而生。以自心虚妄分别。是故大慧。如此人者灭诸佛法。
