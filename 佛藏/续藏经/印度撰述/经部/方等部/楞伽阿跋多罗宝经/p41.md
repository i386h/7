<!-- { "loadSidebar": true } -->
　　［魏译］大慧。譬如恒河河沙无量无边。大慧。诸佛如来亦复如是。出于世间放无量光。遍于一切诸佛大会。为化众生令觉知故。大慧。如恒河河沙更不生相。如彼微尘微尘体相如是而住。大慧。诸佛如来亦复如是。于世间中不生不灭。诸佛如来断有因故。
　　［唐译］大慧。譬如恒沙无有限量。如来光明亦复如是。为欲成就无量众生。普照一切诸佛大会。大慧。譬如恒沙住沙自性不更改变而作余物。如来亦尔。于世间中不生不灭。诸有生因悉已断故。
　　大慧。譬如恒沙增减不可得知。如是大慧。如来智慧成熟众生。不增不减。非身法故。身法者有坏。如来法身非是身法。
　　［魏译］大慧。如恒河河沙。若出于河亦不可见。入于河中亦不可见。亦不起心我出入河。大慧。诸佛如来智慧之力亦复如是。度诸众生亦不尽减亦不增长。何以故。诸法无身故。大慧。一切有身皆是无常磨灭之法。非无身法。诸佛如来唯法身故。
　　［唐译］大慧。譬如恒沙取不知减投不见增。诸佛亦尔。以方便智成熟众生无减无增。何以故。如来法身无有身故。大慧。以有身故而有灭坏。法身无身故无灭坏。
　　如压恒沙油不可得。如是一切极苦众生。逼迫如来。乃至众生未得涅盘。不舍法界自三昧愿乐。以大悲故。
　　［魏译］大慧。譬如有人欲得苏油。压恒河沙终不可得。无苏油故。大慧。诸佛如来。为诸众生苦恼所压嗔不可得。不舍自法界相。不舍自法味相。不舍本愿与众生乐。以得具足大慈大悲。我若不令一切众生入涅盘者。我身亦不入于涅盘。
　　［唐译］大慧。譬如恒沙虽油压治欲求苏油终不可得。如来亦尔。虽为众生众苦所压。乃至蠢动未尽涅盘。欲令舍离于法界中。深心愿乐亦不可得。何以故。具足成就大悲心故。
　　大慧。譬如恒沙随水而流非无水也。如是大慧。如来所说一切诸法随涅盘流。是故说言如恒河沙。如来不随诸去流转。去是坏义故。大慧。生死本际不可知。不知故。云何说去。大慧。去者断义。而愚夫不知。
　　［魏译］大慧。如恒河河沙随水而流终不逆流。大慧。诸佛如来为诸众生说法亦尔。随顺涅盘而非逆流。大慧。是故我说诸佛如来如恒河河沙。大慧。言恒河河沙随顺流者非是去义。若佛如来有去义者。诸佛如来应无常灭。大慧。世间本际尚不可知。不可知者我云何依而说去义。是故如来非为去义。大慧。去义者名为断义。愚痴凡夫不觉不知。
　　［唐译］大慧。譬如恒沙随水而流非无水也。如来亦尔。所有说法莫不随顺涅盘之流。以是说言。诸佛如来如恒河沙。大慧。如来说法不随于趣。趣是坏义。生死本际不可得知。既不可知云何说趣。大慧。趣义是断凡愚莫知。
　　大慧白佛言。世尊。若众生生死本际不可知者。云何解脱可知。佛告大慧。无始虚伪过恶妄想习气因灭。自心现知外义。妄想身转。解脱不灭。是故无边。非都无所有。为彼妄想作无边等异名。观察内外离于妄想。无异众生。智及尔焰一切诸法悉皆寂静。不识自心现妄想故妄想生。若识则灭。
　　［魏译］大慧白佛言。世尊。世尊若众生在于世间轮回。去来本际不可知者。云何如来而得解脱。复令众生得于解脱。佛告大慧言。大慧。言解脱者。离于一切戏论烦恼无始熏习分别心故。如实能知唯自心见外所分别心回转故。是故我说名为解脱。大慧。言解脱者非是灭法。是故汝问我。若不知本际云何得解脱者。此问不成。大慧。言本际者。是分别心一体异名。大慧。离分别心更无众生。即此分别名为众生。大慧。真实智慧观内外法。无法可知能知故。大慧。以一切法本来寂静。大慧。不如实知唯自心见虚妄分别。是故生于分别之心。如实知者不生分别。
　　［唐译］大慧菩萨复白佛言。若生死本际不可知者。云何众生在生死中而得解脱。佛言。大慧。无始虚伪过习因灭。了知外境自心所现。分别转依名为解脱。非灭坏也。是故不得言无边际。大慧。无边际者。但是分别异名。大慧。离分别心无别众生以智观察内外诸法。知与所知悉皆寂灭大慧。一切诸法唯是自心分别所见。不了知故分别心起。了心则灭。
　　尔时世尊欲重宣此义。而说偈言。观察诸导师。犹如恒河沙。不坏亦不去。亦复不究竟。是则为平等。观察诸如来。犹如恒沙等。悉离一切过。随流而性常。是则佛正觉。
　　［魏译］尔时世尊重说偈言。观察于诸佛。譬如恒河沙。不灭亦不生。彼人能见佛。远离诸尘垢。如恒河河沙。随顺流不变。法身亦如是。
　　［唐译］尔时世尊重说颂言。观察诸导师。譬如恒河沙。非坏亦非趣。是人能见佛。譬如恒河沙。悉离一切过。而恒随顺流。佛体亦如是。
　　尔时大慧菩萨。复白佛言。世尊。惟愿为说一切诸法刹那坏相。世尊。云何一切法刹那。佛告大慧。谛听谛听善思念之。当为汝说。佛告大慧。一切法者。谓善不善无记。有为无为。世间出世间。有罪无罪。有漏无漏。受不受。
　　［魏译］尔时圣者大慧菩萨摩诃萨。复白佛言。世尊唯愿如来应正遍知为我说。善逝为我说一切法生灭之相。云何如来说一切法念念不住。佛告大慧菩萨言。善哉善哉善哉大慧。汝今谛听当为汝说。大慧言。善哉世尊。唯然受教。佛告大慧。一切法。一切法者。所谓善法不善法。有为法无为法。世间法出世间法。有漏法无漏法。内法外法。
　　［唐译］尔时大慧菩萨摩诃萨。复白佛言。世尊。愿为我说一切诸法刹那坏相。何等诸法名为刹那。佛言。谛听当为汝说。大慧。一切法者。所谓善法不善法。有为法无为法。世间法出世间法。有漏法无漏法。有受法无受法。
　　大慧。略说心意意识及习气。是五受阴因。是心意意识习气。长养凡愚善不善妄想。
　　［魏译］大慧。略说五阴法。因心意意识熏习增长。诸凡夫人依心意意识熏习故。分别善不善法。
　　［唐译］大慧。举要言之。五取蕴法以心意意识习气为因而得增长。凡愚于此而生分别谓善不善。
　　大慧。修三昧乐三昧正受现法乐住。名为贤圣善无漏。
　　［魏译］大慧。圣人现证三昧三摩跋提无漏善法乐行。大慧。是名善法。
　　［唐译］圣人现证三昧乐住。是则名为善无漏法。
　　大慧。善不善者。谓八识。何等为八。谓如来藏名识藏。心意意识及五识身。非外道所说。大慧。五识身者心意意识俱善不善相。展转变坏相续流注。不坏身生亦生亦灭。不觉自心现。次第灭余识生。形相差别摄受。意识五识俱相应生。刹那时不住。名为刹那。
　　［魏译］复次大慧。言善不善法者。所谓八识。何等为八。一者阿黎耶识。二者意。三者意识。四者眼识。五者耳识。六者鼻识。七者舌识。八者身识。大慧。五识身共意识身。善不善法展转差别相续。体无差别身。随顺生法生已还灭。不知自心见虚妄境界即灭时。能取境界形相大小胜妙之状。大慧。意识共五识身相应生。一念时不住。是故我说彼法念时不住。
　　［唐译］复次大慧。善不善者。所谓八识。何等为八。谓如来藏名藏识。意及意识并五识身。大慧。彼五识身与意识俱。善不善相展转差别相续不断。无异体生生已即灭。不了于境自心所现。次第灭时别识生起。意识与彼五识共俱。取于种种差别形相。刹那不住。我说此等名刹那法。
　　大慧。刹那者。名识藏。如来藏意俱。生识习气刹那。无漏习气非刹那。非凡愚所觉。计着刹那论故。不觉一切法刹那非刹那。以断见坏无为法。
　　［魏译］大慧。言刹尼迦者。名之为空。阿黎耶识名如来藏。无共意转识熏习故名之为空。具足无漏熏习法故。名为不空。大慧。愚痴凡夫不觉不知。执着诸法刹那不住。堕在邪见而作是言。无漏之法亦刹那不住。破彼真如如来藏故。
　　［唐译］大慧。如来藏名藏识。所与意等诸习气俱。是刹那法。无漏习气非刹那法。此非凡愚刹那论者之所能知。彼不能知一切诸法有是刹那非刹那故。彼计无为。同诸法坏堕于断见。
　　大慧。七识不流转。不受苦乐。非涅盘因。大慧。如来藏者。受苦乐与因俱。若生若灭。四住地无明住地所醉。凡愚不觉刹那见。妄想熏心。
　　［魏译］大慧。五识身者不生六道不受苦乐不作涅盘因。大慧。如来藏不受苦乐非生死因。余法者共生共灭。依于四种熏习醉故。而诸凡夫不觉不知邪见熏习。言一切法刹那不住。
　　［唐译］大慧。五识身非流转。不受苦乐非涅盘因。如来藏受苦乐与因俱有生灭。四种习气之所迷覆。而诸凡愚分别熏心。不能了知起刹那见。
　　复次大慧。如金金刚佛舍利。得奇特性终不损坏。大慧。若得无间有刹那者。圣应非圣。而圣未曾不圣。如金金刚。虽经劫数称量不减。云何凡愚不善于我隐覆之说。于内外一切法作刹那想。
　　［魏译］复次大慧。金刚如来藏。如来证法。非刹那不住。大慧。如来证法。若刹那不住者。一切圣人不成圣人。大慧。非非圣人。以圣人故。大慧。金金刚住于一劫。称量等住不增不减。大慧。云何愚痴凡夫分别诸法。言刹那不住。而诸凡夫不得我意。不觉不知内外诸法念念不住。
　　［唐译］大慧。如金金刚佛之舍利。是奇特性终不损坏。若得证法有刹那者。圣应非圣。而彼圣人未曾非圣。如金金刚虽经劫住称量不减。云何凡愚不解于我秘密之说。于一切法作刹那想。
　　大慧菩萨复白佛言。世尊。如世尊说。六波罗蜜满足得成正觉。何等为六。
　　［魏译］大慧复白佛言。世尊。如来常说满足六波罗蜜法。得阿耨多罗三藐三菩提。世尊。何等为六波罗蜜。云何满足。
　　［唐译］大慧菩萨复白佛言。世尊常说六波罗蜜若得满足便成正觉。何等为六。云何满足。
　　佛告大慧。波罗蜜有三种分别。谓世间出世间出世间上上。大慧。世间波罗蜜者。我我所摄受计着。摄受二边。为种种受生处乐色声香味触故。满足檀波罗蜜。戒忍精进禅定智慧亦如是。凡夫神通及生梵天。
　　［魏译］佛告大慧菩萨言。大慧。波罗蜜差别有三种。谓世间波罗蜜。出世间波罗蜜。出世间上上波罗蜜。大慧。言世间波罗蜜者。愚痴凡夫执着我我所法堕于二边。为于种种胜妙境界行波罗蜜。求于色等境界果报。大慧。愚痴凡夫行尸波罗蜜羼提波罗蜜毗黎耶波罗蜜禅波罗蜜般若波罗蜜。乃至生于梵天。求五神通世间之法。大慧。是名世间诸波罗蜜。
