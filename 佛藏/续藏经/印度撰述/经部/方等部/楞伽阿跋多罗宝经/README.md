<!-- { "loadSidebar": true } -->
续藏经   楞伽阿跋多罗宝经会译
　明 员珂会译


 楞伽会译序

　　此经凡四译今存者三。其一则刘宋求那跋陀罗译成四卷。曰楞伽阿跋多罗宝经。其二则元魏菩提流支译成十卷。曰入楞伽经。其三则唐实叉难陀与复礼等译成七卷。曰大乘入楞伽经。盖先佛所说微妙第一真实了义。故谓之佛语心品。达磨西来以授二祖曰。吾有楞伽经四卷可以印心。盖宋本也。以故其传独显。然文字简古难读。昔法亲布衲谓正受禅师曰。此圣智境界非粗心者可入。子欲入之当有方便。正受进曰愿闻其说。衲曰子试取魏唐二译十七卷。置于宋译四卷之左右。证其神观参考妍味。则可以入是经矣。正受如其言。盖弥月而疑阂冰释。嗟嗟此会译之不可已也。荆山上人圆珂。少游玉芝聚禅师之门。深究楞严宗旨。已读楞伽。博探三译妙契心要。遂谋诸聚师欲会其句。编之未果。晚偕陆司空光祖。结夏山中。商及初愿。司空谓不若依泐师注本节编之庶无谬戾。上人首肯遂成是编。首刊宋译而魏唐附其下。名曰楞伽会译。今岁春。开讲于郡城之天宁寺。时余以在告得间预听席。遂募檀信授之剞劂。以为天宁常住。达磨有言。此经五百年后翻为名相之学。读会译者当直了自心。慎勿得指迷月而堕祖师之先见。则上人之法施其宏也哉。
　　时明万历八年庚辰春佛成道日冯梦祯熏沐和南撰

　　 

　　楞伽阿跋多罗宝经会译卷第一之上

　　　　宋天竺三藏求那跋陀罗初译
　　　　魏天竺三藏菩提留支再译
　　　　唐于阗国三藏实叉难陀后译
　　　　明临济正宗中都沙门员珂会译

　　一切佛语心品第一之上

　　如是我闻。一时佛住南海滨楞伽山顶。种种宝华以为庄严。与大比丘僧及大菩萨众俱。从彼种种异佛刹来。是诸菩萨摩诃萨。无量三昧自在之力神通游戏。大慧菩萨摩诃萨而为上首。一切诸佛手灌其顶。自心现境界善解其义。种种众生。种种心色。无量度门随类普现。于五法自性识二种无我。究竟通达。
　　［魏译］如是我闻。一时婆伽婆住大海畔摩罗耶山顶上楞伽城中。彼山种种宝性所成。诸宝间错光明赫焰。如百千日照曜金山。复有无量华园香树皆宝香林。微风吹击摇枝动叶。百千妙香一时流布。百千妙音一时俱发。重岩屈曲处处皆有。仙堂灵室龛窟无数。众宝所成内外明彻。日月光辉不能复现。皆是古昔诸仙贤圣。思如实法得道之处。与大比丘僧及大菩萨众。皆从种种他方佛土俱来集会。是诸菩萨。具足无量自在三昧神通之力奋迅游化。大慧菩萨摩诃萨而为上首。一切诸佛手灌其顶而授佛位。自心为境善解其义。种种众生种种心色。随种种心种种异念。无量度门随所应度随所应见而为普现。善知五法自性识二种无我。究竟通达。
　　［唐译］如是我闻。一时佛住大海滨摩罗耶山顶楞伽城中。与大比丘众及大菩萨众俱。皆从种种诸佛国土而来此会。其诸菩萨摩诃萨。游戏无量自在三昧神通诸力。大慧菩萨摩诃萨为其上首。一切诸佛手灌其顶。善知境界自心现义。随众生心现种种形方便调伏。悉已通达五法三性诸识无我。
　　尔时大慧菩萨。与摩帝菩萨俱游一切诸佛刹土。承佛神力。从座而起。偏袒右肩。右膝着地。合掌恭敬。以偈赞佛。
　　［魏译］尔时圣者大慧菩萨。与诸一切大慧菩萨。俱游一切诸佛国土。承佛神力。从座而起。更整衣服。右膝着地。合掌恭敬。以偈赞佛。
　　［唐译］尔时大慧菩萨。与摩帝菩萨。俱游一切诸佛国土。承佛神力。从座而起。偏袒右肩。右膝着地。向佛合掌。曲躬恭敬。而说颂言。
　　世间离生灭。犹如虚空华。智不得有无。而兴大悲心。一切法如幻。远离于心识。智不得有无。而兴大悲心。远离于断常。世间恒如梦。智不得有无。而兴大悲心。
　　［魏译］世间离生灭。犹如虚空华。有无不可得。佛慧大悲观。一切法如幻。远离心意识。有无不可得。佛慧大悲观。远离于断常。世间犹如梦。有无不可得。佛慧大悲观。
　　［唐译］世间离生灭。譬如虚空华。智不得有无。而兴大悲心。一切法如幻。远离于心识。智不得有无。而兴大悲心。远离于断常。世间恒如梦。智不得有无。而兴大悲心。
　　知人法无我。烦恼及尔焰。常清净无相。而兴大悲心。
　　［魏译］二无我清净。烦恼障智障。有无不可得。佛慧大悲观。
　　［唐译］知人法无我。烦恼及尔焰。常清净无相。而兴大悲心。
　　一切无涅盘。无有涅盘佛。无有佛涅盘。远离觉所觉。若有若无有。是二悉俱离。
　　［魏译］佛不入不灭。涅盘亦不住。离觉所觉法。有无二俱离。
　　［唐译］佛不住涅盘。涅盘不住佛。远离觉所觉。若有若非有。
　　牟尼寂静观。是则远离生。是名为不取。今世后世静。
　　［魏译］若如是观佛。寂静离生灭。彼人今后世。离垢无染取。
　　［唐译］法身如幻梦。云何可称赞。知无性无生。乃名称赞佛。佛无根境相。不见名见佛。云何于牟尼。而能有赞毁。若见于牟尼。寂静远离生。是人今后世。离着无所取。
　　尔时大慧菩萨。偈赞佛已。自说姓名。我名为大慧。通达于大乘。今以百八义。仰咨尊中上。
　　［魏译］尔时大慧菩萨摩诃萨。如法偈赞佛已。自说姓名。我名为大慧。愿通达大乘。今以百八问。仰咨无上尊。
　　［唐译］尔时大慧菩萨摩诃萨。偈赞佛已。自说姓名。我名为大慧。通达于大乘。今以百八义。仰咨尊中上。
　　世间解之士。闻彼所说偈。观察一切众。告诸佛子言。汝等诸佛子。今皆恣所问。我当为汝说。自觉之境界。
　　［魏译］最胜世间解。闻彼大慧问。观察诸众生。告诸佛子言。汝等诸佛子。及大慧咨问。我当为汝说。自觉之境界。
　　［唐译］时世间解。闻是语已。普观众会。而作是言。汝等诸佛子。今皆恣所问。我当为汝说。自证之境界。
　　尔时大慧菩萨摩诃萨。承佛所听。顶礼佛足。合掌恭敬。以偈问曰。云何净其念。云何念增长。云何见痴惑。云何惑增长。何故刹土化。相及诸外道。云何无受次。何故名无受。
　　［魏译］尔时圣者大慧菩萨摩诃萨。闻佛听问。顶礼佛足。合掌恭敬。以偈问曰。云何净诸觉。何因而有觉。何因见迷惑。何因有迷惑。何因有国土。化相诸外道。寂静及次第。
　　［唐译］尔时大慧菩萨摩诃萨。蒙佛许已。顶礼佛足。以偈问曰。云何起计度。云何净计度。云何起迷惑。云何净迷惑。云何刹土化。相及诸外道。及无影次第。
　　何故名佛子。解脱至何所。谁缚谁解脱。何等禅境界。云何有三乘。唯愿为解说。缘起何所生。云何作所作。云何俱异说。云何为增长。云何无色定。及与灭正受。云何为想灭。何因从定觉。云何所作生。进去及持身。云何现分别。云何生诸地。
　　［魏译］云何名佛子。解脱至何所。谁缚何因脱。禅者观何法。何因有三乘。何因缘生法。何因作所作。何。因俱异说。何因无而现。何因无色定。及与灭尽定。何因想灭定。何因从定觉。云何因生果。何因身去住。何因观所见。何因生诸地。
　　［唐译］云何名佛子。解脱至何所。谁缚谁能解。云何禅境界。何故有三乘。彼以何缘生。何作何能作。谁说二俱异。云何诸有起。云何无色定。及与灭尽定。云何为想灭。云何从定觉。云何所作生。进去及持身。云何见诸物。云何入诸地。
　　破三有者谁。何处身云何。往生何所至。云何最胜子。何因得神通。及自在三昧。云何三昧心。最胜为我说。
　　［魏译］破三有者谁。何身至何所。云何处而住。云何诸佛子。何因得神通。及自在三昧。何因得定心。最胜为我说。
　　［唐译］谁能破三有。何处身云何。生复住何处。云何有佛子。云何得神通。自在及三昧。三昧心何相。愿佛为我说。
　　云何名为藏。云何意及识。云何生与灭。云何见已还。云何为种性。非种及心量。云何建立相。及与非我义。云何无众生。云何世俗说。
　　［魏译］何因为藏识。何因意及识。何因见诸法。何因断所见。云何性非性。云何心无法。何因说法相。云何名无我。何因无众生。何因有世谛。
　　［唐译］云何名藏识。云何名意识。云何起诸见。云何退诸见。云何性非性。云何唯是心。何因建立相。云何成无我。云何无众生。云何随俗说。
　　云何为断见。及常见不生。云何佛外道。其相不相违。云何当来世。种种诸异部。云何空何因。云何刹那坏。
　　［魏译］何因不见常。何因不见断。云何佛外道。二相不相违。何因当来世。种种诸异部。云何名为空。何因念不住。
　　［唐译］云何得不起。常见及断见。云何佛外道。其相不相违。何故当来世。种种诸异部。云何为性空。云何刹那灭。
　　云何胎藏生。云何世不动。何因如梦幻。及揵闼婆城。世间热时焰。及与水月光。何因说觉支。及与菩提分。云何国土乱。云何作有见。
　　［魏译］何因有胎藏。何因世不动。云何如幻梦。说如犍闼婆。阳焰水中月。世尊为我说。云何说觉支。何因菩提分。何因国乱动。何因作有见。
　　［唐译］胎藏云何起。云何世不动。云何诸世间。如幻亦如梦。干城及阳焰。乃至水中月。云何菩提分。觉分从何起。云何国土乱。何故见诸有。
　　云何不生灭。世如虚空华。云何觉世间。云何说离字。离妄想者谁。云何虚空譬。如实有几种。几波罗蜜心。何因度诸地。谁至无所受。
　　［魏译］何因不生灭。何因如空华。何因觉世间。何因无字说。云何无分别。何因如虚空。真如有几种。何名心几岸。何因地次第。真如无次第。
　　［唐译］云何知世法。云何离文字。云何如空华。不生亦不灭。真如有几种。诸度心有几。云何如虚空。云何离分别。云何地次第。云何得无影。
　　何等二无我。云何尔焰净。诸智有几种。几戒众生性。谁生诸宝性。摩尼真珠等。谁生诸语言。众生种种性。
　　［魏译］何因二无我。何因境界净。几种智几戒。何因众生生。谁作诸宝性。金摩尼珠等。谁生于语言。众生种种异。
　　［唐译］何者二无我。云何所知净。圣智有几种。戒众生亦然。摩尼等诸宝。斯并云何出。谁起于语言。众生及诸物。
　　明处及伎术。谁之所显示。伽陀有几种。长颂及短句。成为有几种。云何名为论。云何生饮食。及生诸爱欲。云何名为王。转轮及小王。云何守护国。诸天有几种。云何名为地。星宿及日月。解脱修行者。是各有几种。弟子有几种。云何阿阇梨。佛复有几种。复有几种生。
