<!-- { "loadSidebar": true } -->
　　大慧。若复诸余沙门婆罗门。见离自性浮云火轮乾闼婆城。无生幻焰水月及梦。内外心现妄想。无始虚伪不离自心。妄想因缘灭尽。离妄想说所说观所观。受用建立身之藏识。于识境界摄受及摄受者不相应。无所有境界离生住灭。自心起随入分别。
　　［魏译］大慧。若复有沙门婆罗门。见诸法离自性故。如云火轮乾闼婆城不生不灭故。如幻阳焰水中月故。如梦内外心依无始世来虚妄分别戏论而现故。离自心虚妄分别可见因缘故。离灭尽妄想说所说法故。离身资生持用法故。离阿梨耶识取境界相应故。入寂静境界故。离生住灭法故。如是思惟观察自心以为生故。
　　［唐译］大慧。复有沙门婆罗门。观一切法皆无自性。如空中云。如旋火轮。如乾闼婆城。如幻如焰。如水中月。如梦所见。不离自心。由无始来虚妄见故取以为外。作是观已断分别缘。亦离妄心所取名义。知身及物并所住处一切皆是藏识境界。无能所取及生住灭。如是思惟恒住不舍。
　　大慧。彼菩萨不久当得生死涅盘平等。大悲巧方便无开发方便。大慧。彼于一切众生界皆悉如幻。不勤因缘远离内外境界。心外无所见。次第随入无相处。次第随入从地至地三昧境界。
　　［魏译］大慧。如是菩萨不久当得世间涅盘平等之心。大慧。汝巧方便开发方便。观察一切诸众生界。皆悉如幻如镜中像故。无因缘起远离内外境界故。自心见外境界故。次第随入无相处故。次第随入从地至地三昧境界故。
　　［唐译］大慧。此菩萨摩诃萨。不久当得生死涅盘二种平等。大悲方便无功用行。观诸众生如幻如影从缘无起。知一切境界离心无得。行无相道渐升诸地住三昧境。
　　解三界如幻。分别观察。当得如幻三昧。度自心现无所有。得住般若波罗蜜。舍离彼生所作方便。金刚喻三摩提。随入如来身。随入如如化。神通自在慈悲方便具足庄严。等入一切佛刹外道入处。离心意意识。是菩萨渐次转身得如来身。
　　［魏译］信三界自心幻故。大慧。如是修行者当得如幻三昧故。入自心寂静境界故。到彼岸境界故。离作者生法故。得金刚三昧故。入如来身故。入如来化身故。入诸力通自在大慈大悲庄严身故。入一切佛国土故。入一切众生所乐故。离心意意识境界故。转身得妙身故。大慧。诸菩萨摩诃萨如是修行者。必得如来无上妙身故。
　　［唐译］了达三界皆唯自心。得如幻定绝众影像。成就智慧证无生法。入金刚喻三昧。当得佛身恒住如如。起诸变化力通自在。大慧。方便以为严饰游众佛国。离诸外道及心意识。转依次第成如来身。
　　大慧。是故欲得如来随入身者。当远离阴界入心因缘所作方便生住灭妄想虚伪。唯心直进。观察无始虚伪过妄想习气因。三有思惟无所有。佛地无生到自觉圣趣。自心自在到无开发行。如随众色摩尼。随入众生微细之心。而以化身随心量度。诸地渐次相续建立。是故大慧。自悉檀善应当修学。
　　［魏译］大慧。菩萨欲证如来身者。当远离阴界入心因缘和合法故。远离生住灭虚妄分别戏论故。诸法惟心。当如是知见三界因无始世来虚妄分别戏论而有故。观如来地寂静不生故。进趣内身圣行故。大慧。汝当不久得心自在无功用行究竟故。如众色随摩尼宝。化身入诸众生微细心故。以入随心地故。令诸众生次第入地故。是故大慧。诸菩萨摩诃萨应当善知诸菩萨修自行内法故。
　　［唐译］大慧。菩萨摩诃萨欲得佛身。应当远离蕴界处心因缘所作生住灭法戏论分别。但住心量观察三有无始时来妄习所起。思惟佛地无相无生自证圣法。得心自在无功用行。如如意宝随宜现身。令达唯心渐入诸地。是故大慧。菩萨摩诃萨于自悉檀应善修学。
　　尔时大慧菩萨复白佛言。世尊。所说心意意识五法自性相。一切诸佛菩萨所行。自心见等所缘境界不和合。显示一切说成真实相。一切佛语心。为楞伽国摩罗耶山海中住处诸大菩萨。说如来所叹海浪藏识境界法身。
　　［魏译］尔时圣者大慧菩萨摩诃萨。复白佛言。世尊。惟愿为诸菩萨摩诃萨。说心意意识五法自体相等法门诸佛菩萨修行之处。远离自心邪见境界和合故。能破一切言语譬喻体相故。一切诸佛所说法心。为楞伽城摩罗耶山大海中诸菩萨。说观察阿黎耶识大海波境界。说法身如来所说法故。
　　［唐译］尔时大慧菩萨摩诃萨复白佛言。世尊。唯愿为我说心意意识五法自性相众妙法门。此是一切诸佛菩萨。入自心境离所行相。称真实义诸佛教心。唯愿如来为此山中诸菩萨众。随顺过去诸佛。演说藏识海浪法身境界。
　　尔时世尊告大慧菩萨言。四因缘故眼识转。何等为四。谓自心现摄受不觉。无始虚伪过色习气计着。识性自性。欲见种种色相。大慧。是名四种因缘。水流处藏识转识浪生。
　　［魏译］尔时佛告圣者大慧菩萨摩诃萨言。大慧。有四因缘眼识生。何等为四。一者不觉自内身取境界故。二者无始世来虚妄分别色境界熏习执着戏论故。三者识自性体如是故。四者乐见种种色相故。大慧。是名四种因缘。于阿黎耶识海起大涌波能生转识。
　　［唐译］尔时世尊。告大慧菩萨摩诃萨言。有四种因缘眼识转。何等为四。所谓不觉自心现而执取故。无始时来取着于色虚妄习气故。识本性如是故。乐见种种诸色相故。大慧。以此四缘阿赖耶识如瀑流水。生转识浪。
　　大慧。如眼识一切诸根微尘毛孔俱生。随次境界生亦复如是。譬如明镜现众色像。犹如猛风吹大海水。
　　［魏译］大慧。如眼识起识。一切诸根毛孔一时转识生。如镜中像多少一时。复有随因缘次第生。大慧。犹如猛风吹境心海。
　　［唐译］如眼识余亦如是。于一切诸根微尘毛孔眼等。转识或顿生。譬如明镜现众色像或渐生。犹如猛风吹大海水。
　　外境界风飘荡心海识浪不断。因所作相异不异。合业生相深入计着。不能了知色等自性。故五识身转。大慧。即彼五识身俱因。差别分段相知。当知是意识因。
　　［魏译］而识波生不断因事相故。递共不相离故。业体相使缚故。不觉色体故。而五识身转故。大慧。不离彼五识。因了别识相名为意识。共彼因常转故。
　　［唐译］心海亦是。境界风吹起诸识浪。相续不绝。大慧。因所作相非一非异。业与生相相系深缚。不能了知色等自性。五识身转。大慧。与五识俱。或因了别差别境相有意识生。
　　彼身转。彼不作是念。我展转相因。自心现妄想计着转。而彼各各坏相俱转。分别境界分段差别。谓彼转。
　　［魏译］大慧。五识及心识不作是念。我递共为因。自心见虚妄分别取诸境界。而彼各各不异。相俱现分别境界。如是彼识微细生灭。
　　［唐译］然彼诸识不作是念。我等同时展转为因。而于自心所现境界。分别执着俱时而起。无差别相各了自境。
　　如修行者入禅三昧。微细习气转。而不觉知而作是念。识灭然后入禅正受。实不识灭而入正受。以习气种子不灭故不灭。以境界转摄受不具故灭。
　　［魏译］以入修行三昧者。不觉不知微细熏习。而修行者作是念。我灭诸识入三昧。而修行者不灭诸识入三昧。大慧。熏习种子心不灭。取外境界诸识灭。
　　［唐译］大慧。诸修行者入于三昧。以习力微起而不觉知。但作是念。我灭诸识入于三昧。实不灭识而入三昧。以彼不灭习气种故。但不取诸境名为识灭。
　　大慧。如是微细藏识究竟边际。除诸如来及住地菩萨。诸声闻缘觉外道修行所得三昧智慧之力。一切不能测量决了。
　　［魏译］大慧。如是微细阿黎耶识行。惟除佛如来入地诸菩萨摩诃萨。诸余声闻辟支佛外道修行者不能知故。入三昧智力亦不能觉。
　　［唐译］大慧。如是藏识行相微细。唯除诸佛及住地菩萨。其余一切二乘外道。定慧之力皆不能知。
　　余地相智慧巧便。分别决断句义。最胜无边善根成熟。离自心现妄想虚伪。宴坐山林下中上修。能见自心妄想流注。无量刹土诸佛灌顶。得自在力神通三昧。诸善知识佛子眷属。彼心意意识自心所现自性境界。虚妄之想生死有海。业爱无知。如是等因悉已超度。是故大慧。诸修行者应当亲近最胜知识。
　　［魏译］以其不知诸地相故。以不能知智慧方便差别善决定故。以不能觉诸佛如来集诸善根故。以不能知自心现境界分别戏论故。以不能入种种稠林阿黎耶识窟故。大慧。依下中上如实修行者。乃能分别见自心中虚妄见故。能于无量国土为诸如来授位故。得无量自在力神通三昧故。依善知识佛子眷属。而能得见心意意识自心自体境界故。分别生死大海以业爱无知以为因有故。大慧。是故如实修行者。应推觅亲近善知识故。
　　［唐译］唯有修行如实行者。以智慧力了诸地相善达句义。无边佛所广集善根。不妄分别自心所见能知之耳。大慧。诸修行人宴处山林上中下修。能见自心分别流注。得诸三昧自在力通。诸佛灌顶菩萨围绕。知心意意识所行境界。超爱业无明生死大海。是故汝等应当亲近诸佛菩萨如实修行大善知识。
　　尔时世尊。欲重宣此义而说偈言。譬如巨海浪。斯由猛风起。洪波鼓冥壑。无有断绝时。藏识海常住。境界风所动。种种诸识浪。腾跃而转生。青赤种种色。珂乳及石蜜。淡味众花果。日月与光明。非异非不异。海水起波浪。七识亦如是。心俱和合生。
　　［魏译］尔时世尊。而说偈言。譬如巨海浪。斯由猛风起。洪波鼓冥壑。无有断绝时。黎耶识亦尔。境界风吹动。种种诸识浪。腾跃而转生。青赤盐珂乳。味及于石蜜。众华与果实。如日月光明。非异非不异。海水起波浪。七识亦如是。心俱和合生。
　　［唐译］尔时世尊重说偈言。譬如巨海浪。斯由猛风起。洪波鼓冥壑。无有断绝时。藏识海常住。境界风所动。种种诸识浪。腾跃而转生。青赤等诸色。盐贝乳石蜜。花果日月光。非异非不异。意等七种识。应知亦如是。如海洪波浪。心俱和合生。
　　譬如海水变。种种波浪转。七识亦如是。心俱和合生。谓彼藏识处。种种诸识转。谓以彼意识。思惟诸相义。不坏相有八。无相亦无相。譬如海波浪。是则无差别。诸识心如是。异亦不可得。
　　［魏译］譬如海水动。种种波浪转。黎耶识亦尔。种种诸识生。心意及意识。为诸相故说。诸识无别相。非见所见相。譬如海水波。是则无差别。诸识心如是。异亦不可得。
　　［唐译］譬如海水动。种种波浪转。藏识亦如是。种种诸识生。心意及意识。为识相故说。八识无别相。无能相所相。譬如海波浪。是则无差别。诸识心如是。异亦不可得。
