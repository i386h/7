<!-- { "loadSidebar": true } -->
　　［唐译］大慧。菩萨摩诃萨以其正智。观察名相非有非无。远离损益二边恶见。名相及识本来不起。我说此法名为如如。大慧。菩萨摩诃萨住如如已得无照现境。升欢喜地离外道恶趣。入出世法法相淳熟。知一切法犹如幻等。证自圣智所行之法。离忆度见。如是次第乃至法云。至法云已三昧诸力自在神通。开敷满足成于如来。成如来已为众生故。如水中月普现其身。随其欲乐而为说法。其身清净离心意识。被弘誓甲。具足成满十无尽愿。是名菩萨摩诃萨入于如如之所获得。
　　尔时大慧菩萨白佛言。世尊。云何世尊为三种自性入于五法。为各有自相宗。佛告大慧。三种自性及八识二种无我。悉入五法。大慧。彼名及相。是妄想自性。大慧。若依彼妄想生心心法。名俱时生如日光俱。种种相各别分别持。是名缘起自性。大慧。正智如如者。不可坏故名成自性。
　　［魏译］大慧复白佛言。世尊。世尊为五法入三法。为三法入五法中。为自体相各各差别。佛告大慧。三法入五法中。大慧。非但三法入五法中。八种识二种无我亦入五法。大慧。云何三法入五法中。大慧。名相为分别法相。大慧。依彼二法分别生心心数法。一时非前后。如日共光明一时。而有分别种种相。大慧。是名三相。依因缘力生故。大慧。正智真如名第一义谛相。以不灭法故。
　　［唐译］尔时大慧菩萨摩诃萨复白佛言。世尊。为三法入五法中。为各有自相。佛言。大慧。三性八识及二无我悉入五法。其中名及相是妄计性。以依彼分别心心所法俱时而起。如日与光是缘起性。正智如如不可坏故。是圆成性。
　　复次大慧。自心现妄想八种分别。谓识藏意意识及五识身相者。不实相妄想故。我我所二摄受灭。二无我生。是故大慧。此五法者。声闻缘觉菩萨如来。自觉圣智诸地相续次第。一切佛法悉入其中。
　　［魏译］复次大慧。着于自心见分别法。差别有八种。以分别诸相以为实故。离我我所生灭之法。尔时得证二无我法。大慧。五法门入诸佛地。诸地法相亦入五法门中。一切声闻辟支佛法亦入五法门中。如来内身证圣智法亦入五法门中。
　　［唐译］大慧。于自心所现生执着时。有八种分别起。此差别相皆是不实。唯妄计性。若能舍离二种我执。二无我智即得生长。大慧。声闻缘觉菩萨如来。自证圣智诸地位次。一切佛法悉皆摄入此五法中。
　　复次大慧。五法者。相名妄想如如正智。大慧。相者若处所形相色像等现。是名为相。若彼有如是相名为瓶等。即此非余。是说为名。施设众名显示诸相。瓶等心心法。是名妄想。彼名彼相毕竟不可得。始终无觉。于诸法无展转。离不实妄想。是名如如。真实决定究竟自性不可得。彼是如相。我及诸佛随顺入处。普为众生如实演说。施设显示于彼。随入正觉不断不常妄想不起。随顺自觉圣趣。一切外道声闻缘觉所不得相。是名正智。大慧。是名五法三种自性八识二种无我。一切佛法悉入其中。是故大慧。当自方便学。亦教他人勿随于他。
　　［魏译］复次大慧。五法相名分别真如正智。大慧。何者名为相。相者见色形相状貌胜不如。是名为相。大慧。依彼法相起分别相。此是瓶此是牛羊马等。此法如是如是不异。大慧。是名为名。大慧。依于彼法立名。了别示现彼相。是故立彼种种名字牛羊马等。是名分别心心数法。大慧。观察名相乃至微尘。常不见一法相诸法不实。以虚妄心生分别故。大慧。言真如者名为不虚。决定毕竟尽自性自体。正见真如相。我及诸菩萨及诸佛如来应正遍知。说名异义一。大慧。如是等随顺正智。不断不常。无分别分别不行处。随顺自身内证圣智。离诸一切外道声闻辟支佛等恶见朋党不正智中。大慧。于五法三法相八种识二种无我。一切佛法皆入五法门中。大慧。汝及诸菩萨摩诃萨。为求胜智应当修学。大慧。汝知五法不随他教故。
　　［唐译］复次大慧。五法者。所谓相名分别如如正智。此中相者。谓所见色等形状各别。是名为相。依彼诸相立瓶等名。此如是此不异。是名为名。施设众名显示诸相心心所法。是名分别。彼名彼相毕竟无有。但是妄心展转分别。如是观察乃至觉灭。是名如如。大慧。真实决定究竟根本自性可得。是如如相。我及诸佛随顺证入。如其实相开示演说。若能于此随顺悟解。离断离常不生分别入自证处。出于外道二乘境界。是名正智。大慧。此五种法三性八识及二无我。一切佛法普皆摄尽。大慧。于此法中汝应以自智善巧通达。亦劝他人令其通达。通达此已心则决定不随他转。
　　尔时世尊欲重宣此义。而说偈言。五法三自性。及与八种识。二种无有我。悉摄摩诃衍。名相虚妄想。自性二种相。正智及如如。是则为成相。
　　［魏译］尔时世尊重说偈言。五法自体相。及与八种识。二种无我法。摄取诸大乘。名相及分别。三法自体相。正智及真如。是第一义相。
　　［唐译］尔时世尊重说颂言。五法三自性。及与八种识。二种无我法。普摄于大乘。名相及分别。二种自性摄。正智与如如。是则圆成相。
　　尔时大慧菩萨。复白佛言。世尊。如世尊所说句。过去诸佛如恒河沙。未来现在亦复如是。云何世尊。为如说而受。为更有余义。惟愿如来哀悯解说。
　　［魏译］尔时圣者大慧菩萨摩诃萨白佛言。世尊。如世尊依名字说过去未来现在诸佛如恒河河沙。世尊。佛说如是。为依如来口中所说我随顺取。为更有义愿为我说。
　　［唐译］尔时大慧菩萨摩诃萨。复白佛言。世尊。如经中说。过去未来现在诸佛如恒河沙。此当云何。为如言而受。为别有义。
　　佛告大慧。莫如说受。三世诸佛量非如恒河沙。所以者何。过世间望非譬所譬。以凡愚计常外道妄想。长养恶见生死无穷。欲令厌离生死趣轮精勤胜进。故为彼说言。诸佛易见。非如优昙钵华难得见故。息方便求。有时复观诸受化者。作是说言。佛难值遇如优昙钵华。优昙钵华无已见今见当见。如来者世间悉见。不以建立自通故。说言如来出世如优昙华。大慧。自建立自通者。过世间望。彼诸凡愚所不能信。自觉圣智境界无以为譬。真实如来过心意意识所见之相。不可为譬。大慧。然我说譬佛如恒河沙。无有过咎。
　　［魏译］佛告圣者大慧菩萨言。大慧。如我所说名字章句。莫如是取。大慧。三世诸佛非恒河河沙等。何以故。所说譬喻过世间者。非如譬喻。何以故。以有相似不相似故。大慧。诸佛如来应正遍知。不定说过世间相似不相似譬喻。何以故。大慧。我说譬喻但是少分故。大慧。我及诸佛如来应正遍知。所说譬喻但说少义。何以故。愚痴凡夫诸外道等。着诸法常增长邪见。随顺世间轮回生死。为彼生厌闻生惊怖。又闻诸佛如恒河沙。便于如来无上圣道。生易得想求出世法。大慧。是故我说诸佛如来如恒河河沙。何以故。我余经中说佛出世如优昙华。众生闻已言。佛道难得不修精进。是故我说诸佛如来如恒河河沙。大慧。我说诸佛出世如优昙华者。依可化众生义故。我说诸佛如优昙华。大慧。而优昙华于世间中无人曾见。当亦不见。大慧。诸佛如来世间曾见现见当见。大慧。我说如是。非依自身所得法说。是故说言如优昙华。诸佛如来亦复如是。大慧。我依内身证法说法。是故说过世间譬喻。以诸凡夫无信众生。不能信我所说譬喻。何以故。说自内身圣智境界。无譬喻可说。远离心意意识过诸见地。诸佛如来真如之法不可说故。是故我说种种譬喻。大慧。我说诸佛如恒河河沙者。是少分譬喻。大慧。诸佛如来平等非不平等。以非分别分别故。
　　［唐译］佛告大慧。勿如言受。大慧。三世诸佛非如恒沙。何以故。如来最胜超诸世间。无与等者非喻所及。唯以少分为其喻耳。我以凡愚诸外道等心恒执着常与无常。恶见增长生死轮回。令其厌离发胜希望。言佛易成易可逢值。若言难遇如优昙华。彼便退怯不勤精进。是故我说如恒河沙。我复有时观受化者。说佛难值如优昙华。大慧。优昙钵华无有曾见现见当见。如来则有已见当见。大慧。如是譬喻非说自法。自法者。内证圣智所行境界。世间无等过诸譬喻。一切凡愚不能信受。大慧。真实如来超心意意识所见之相。不可于中而立譬喻。然亦有时而为建立。言恒沙等无有相违。
　　大慧。譬如恒沙一切鱼鳖输收摩罗狮子象马人兽践踏。沙不念言彼恼乱我而生妄想。自性清净无诸垢污。如来应供等正觉自觉圣智恒河。大力神通自在等沙。一切外道诸人兽等。一切恼乱。如来不念而生妄想。如来寂然无有念想。如来本愿以三昧乐。安众生故无有恼乱。犹如恒沙等无有异。又断贪恚故。
　　［魏译］大慧。譬如恒河河中所有之沙。鱼鳖龟龙牛羊象马诸兽践踏。而彼河沙不生分别不嗔不恚。亦不生心彼恼乱我。无分别故净离诸垢。大慧。诸佛如来应正遍知亦复如是。内身证得圣智。满足诸力神通自在功德如恒河沙。一切外道邪论诸师愚痴鱼鳖。以嗔恚心毁骂如来。如来不动不生分别。本愿力故为与众生三昧三摩跋提。一切诸乐令满足故。不分别分别。大慧。是故我说诸佛如来如恒河河沙等。等者平等无有异相。已离爱身故。
　　［唐译］大慧。譬如恒沙龟鱼象马之所践踏。不生分别恒净无垢。如来圣智如彼恒河。力通自在以其为沙。外道龟鱼竞来扰乱。而佛不起一念分别。何以故。如来本愿以三昧乐普安众生。如恒河沙无有爱憎无分别故。
　　譬如恒沙。是地自性。劫尽烧时烧一切地。而彼地大不舍自性。与火大俱生故。其余愚夫作地烧想。而地不烧以火因故。如是大慧。如来法身如恒沙不坏。
　　［魏译］大慧。譬如恒河河沙不离地相。大慧。大地火烧。火不异地故火不烧地。地大有火相续体故。大慧。愚痴凡夫堕颠倒智。自心分别言地被烧。而地不烧以不离地。而得更有四大火身故。大慧。诸佛如来亦复如是。诸佛如来法身之体。如恒河河沙等。不灭不失故。
　　［唐译］大慧。譬如恒沙。是地自性劫尽烧时烧一切地。而彼地大不舍本性。恒与火大俱时生故。诸凡愚人谓地被烧。而实不烧。火所因故。如来法身亦复如是。如恒河沙终不坏灭。
　　大慧。譬如恒沙无有限量。如来光明亦复如是无有限量。为成熟众生故。普照一切诸佛大众。大慧。譬如恒沙别求异沙永不可得。如是大慧。如来应供等正觉。无生死生灭。有因缘断故。
