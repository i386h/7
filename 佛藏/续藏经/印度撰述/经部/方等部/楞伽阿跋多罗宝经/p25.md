<!-- { "loadSidebar": true } -->
　　［唐译］我依此义密意而说。宁起我见如须弥山。不起空见怀增上慢。若起此见名为坏者。堕自共见乐欲之中。不了诸法唯心所现。以不了故见有外法刹那无常。展转差别蕴界处相。相续流转起已还灭。虚妄分别。离文字相。亦成坏者。
　　尔时世尊欲重宣此义。而说偈言。有无是二边。乃至心境界。净除彼境界。平等心寂灭。无取境界性。灭非无所有。有事悉如如。如贤圣境界。无种而有生。生已而复灭。因缘有非有。不住我教法。非外道非佛。非我亦非余。因缘所集起。云何而得无。谁集因缘有。而复说言无。邪见论生法。妄想计有无。若知无所生。亦复无所灭。观此悉空寂。有无二俱离。
　　［魏译］尔时世尊重说偈言。有无是二边。以为心境界。离诸境界法。平等心寂静。无取境界法。灭非有非无。如真如本有。彼是圣境界。本无而有生。生已还复灭。非有非无生。彼不住我教。非外道非佛。非我亦非余。从因缘不成。云何得言有。若因缘不生。云何而言无。邪见论生法。妄想计有无。若知无所生。亦知无所灭。观世悉空寂。彼不堕有无。
　　［唐译］尔时世尊重说颂言。有无是二边。乃至心所行。净除彼所行。平等心寂灭。不取于境界。非灭无所有。有真如妙物。如诸圣所行。本无而有生。生已而复灭。因缘有及无。彼非住我法。非外道非佛。非我非余众。能以缘成有。云何而得无。谁以缘成有。而复得言无。恶见说为生。妄想计有无。若知无所生。亦复无所灭。观世悉空寂。有无二俱离。
　　尔时大慧菩萨复白佛言。世尊。惟愿为我及诸菩萨说宗通相。若善分别宗通相者。我及诸菩萨。通达是相。通达是相已。速成阿耨多罗三藐三菩提。不随觉想及众魔外道。佛告大慧。谛听谛听善思念之。当为汝说。大慧白佛言。唯然受教。佛告大慧。一切声闻缘觉菩萨有二种通相。谓宗通及说通。
　　［魏译］尔时圣者大慧菩萨。复白佛言。世尊。唯愿如来应正遍知天人师。为我及诸一切菩萨。建立修行正法之相。我及一切菩萨摩诃萨。善知修行正法相已。速得成就阿耨多罗三藐三菩提。不堕一切虚妄觉观魔事故。佛告大慧菩萨言。善哉善哉善哉大慧。谛听谛听我为汝说。大慧言。善哉世尊。唯然受教。佛告大慧言。大慧。有二种法。诸佛如来菩萨声闻辟支佛。建立修行正法之相。何等为二。一者建立正法相。二者说建立正法相。
　　［唐译］尔时大慧菩萨摩诃萨。复请佛言。世尊。唯愿为说宗趣之相。令我及诸菩萨摩诃萨善达此义不随一切众邪妄解。疾得阿耨多罗三藐三菩提。佛言谛听当为汝说。大慧言唯。佛言。大慧。一切二乘及诸菩萨。有二种宗法相。何等为二。谓宗趣法相。言说法相。
　　大慧。宗通者。谓缘自得胜进相。远离言说文字妄想。趣无漏界自觉地自相。远离一切虚妄觉想。降伏一切外道众魔。缘自觉趣光明辉发。是名宗通相。
　　［魏译］大慧。何者建立正法相。谓自身内证诸胜法相。离文字语言章句。能取无漏正戒证诸地修行相法。离诸外道虚妄觉观诸魔境界。降伏一切外道诸魔。显示自身内证之法如实修行。大慧。是名建立正法之相。
　　［唐译］宗趣法相者。谓自所证殊胜之相。离于文字语言分别。入无漏界成自地行。超过一切不正思觉。伏魔外道生智慧光。是名宗趣法相。
　　云何说通相。谓说九部种种教法。离异不异有无等相。以巧方便随顺众生。如应说法令得度脱。是名说通相。大慧汝及余菩萨应当修学。
　　［魏译］大慧。何者建立说法之相。谓说九部种种教法。离于一异有无取相。先说善巧方便。为令众生入所乐处。谓随众生信彼彼法说彼彼法。大慧。是名建立说法相。大慧。汝及诸菩萨。应当修学如是正法。
　　［唐译］言说法相者。谓说九部种种教法。离于一异有无等相。以巧方便随众生心令入此法。是名言说法相。汝及诸菩萨当勤修学。
　　尔时世尊欲重宣此义。而说偈言。宗及说通相。缘自与教法。善见善分别。不随诸觉想。
　　［魏译］尔时世尊重说偈言。建立内证法。及说法相名。若能善分别。不随他教相。
　　［唐译］尔时世尊重说颂言。宗趣与言说。自证及教法。若能善知见。不随他妄解。
　　非有真实性。如愚夫妄想。云何起妄想。非性为解脱。
　　［魏译］实无外诸法。如凡夫分别。若诸法虚妄。何故取解脱。
　　［唐译］如愚所分别。非是真实相。彼岂不求度。无法而可得。
　　观察诸有为。生灭等相续。增长于二见。颠倒无所知。一是为真谛。无罪为涅盘。观察世妄想。如幻梦芭蕉。
　　［魏译］观察诸有为。生灭等相缚。增长于二见。不能知因缘。涅盘离于识。唯此一法实。观世间虚妄。如幻梦芭蕉。
　　［唐译］观察诸有为。生灭等相续。增长于二见。颠倒无所知。涅盘离心意。唯此一法实。观世悉虚妄。如幻梦芭蕉。
　　虽有贪恚痴。而实无有人。从爱生诸阴。有皆如幻梦。
　　［魏译］虽有贪嗔痴。而无有作者。从爱生诸阴。有皆如幻梦。
　　［唐译］无有贪恚痴。亦复无有人。从爱生诸蕴。如梦之所见。
　　尔时大慧菩萨白佛言。世尊。惟愿为说不实妄想相。不实妄想云何而生。说何等法名不实妄想。于何等法中不实妄想。佛告大慧。善哉善哉。能问如来如是之义。多所饶益多所安乐。哀愍世间一切天人。谛听谛听善思念之。当为汝说。大慧白佛言。善哉世尊。唯然受教。佛告大慧。种种义。种种不实妄想。计着妄想生。大慧。摄所摄计着。不知自心现量。及堕有无见增长外道见。妄想习气。计着外种种义。心心数妄想。计着我我所生。
　　［魏译］尔时圣者大慧菩萨。复请佛言。世尊。唯愿如来应正遍知。为诸菩萨说不实妄想。何等法中不实妄想。佛告大慧菩萨言。善哉善哉善哉大慧。汝为安隐一切众生。饶益一切众生。安乐一切众生。哀愍一切世间天人。请我此事。大慧。谛听谛听。当为汝说。大慧言。善哉世尊。唯然受教。佛告大慧。一切众生执着不实虚妄想者。从见种种虚妄法生。以着虚妄能取可取诸境界故。入自心见生虚妄想故。堕于有无二见朋党非法聚中。增长成就外道虚妄异见熏习故。大慧。以取外诸戏论义故。起于虚妄心心数法。犹如草束分别我我所法。大慧。以是义故生不实妄想。
　　［唐译］尔时大慧菩萨摩诃萨。复白佛言。世尊。愿为我说虚妄分别相。此虚妄分别云何而生。是何而生。因何而生。谁之所生。何故名为虚妄分别。佛言。大慧。善哉善哉。汝为哀愍世间天人而问此义。多所利益多所安乐。谛听谛听善思念之。当为汝说。大慧言唯。佛言。大慧。一切众生于种种境。不能了达自心所现。计能所取虚妄执着。起诸分别堕有无见。增长外道妄见习气。心心所法相应起时。执有外义种种可得。计着于我及以我所。是故名为虚妄分别。
　　大慧白佛言。世尊。若种种义种种不实妄想。计着妄想生。摄所摄计着。不知自心现量。及堕有无见增长外道见。妄想习气计着外种种义。心心数妄想。我我所计着生。世尊。若如是外种种义相。堕有无相。离性非性离见相。世尊。第一义亦如是。离量根分譬因相。世尊。何故一处妄想不实义。种种性计着妄想生。非计着第一义处相妄想生。将无世尊说邪因论耶。说一生一不生。
　　［魏译］大慧白佛言。世尊。若诸众生执着不实虚妄想者。从见种种虚妄法生。执着虚妄能取可取一切境界。入自心见生虚妄想。堕于有无二见朋党分别聚中。增长成就外道虚妄异见熏习。以取外诸戏论之义不实妄想。起于虚妄心心数法。犹如草束取我我所者。世尊。如彼依外种种境界种种相。堕有堕无朋党相中。离有无见相。世尊。第一义谛亦应如是。远离阿含圣所说法。远离诸根。远离建立三种之法譬喻因相。世尊。云何一处种种分别执着。种种虚妄想生。何故不着第一义谛。虚妄分别而生分别。世尊。世尊如是说法。非平等说无因而说。何以故。一处生一处不生故。若世尊如是说者堕二朋党。以见执着虚妄分别而生分别。以世尊说如世幻师。依种种因缘生种种色像。以世尊自心虚妄分别。以世尊言种种虚妄。若有若无不可言说为离分别。如是如来堕世间论。入邪见心朋党聚中。
　　［唐译］大慧白言。若如是者。外种种义。性离有无起诸见相。世尊。第一义谛亦复如是。离诸根量宗因譬喻。世尊。何故于种种义言起分别。第一义中不言起耶。将无世尊所言乖理。一处言起一不言故。世尊又说虚妄分别堕有无见。譬如幻事种种非实。分别亦尔有无相离。云何而说堕二见耶。此说岂不堕于世见。
　　佛告大慧。非妄想一生一不生。所以者何。谓有无妄想不生故。外现性非性。觉自心现量。妄想不生。大慧。我说余愚夫自心种种妄想相故。事业在前种种妄想性相计着生。云何愚夫得离我我所计着见。离作所作因缘过。觉自妄想心量。身心转变。究竟明解一切地如来自觉境界。离五法自性事见妄想。以是因缘故。我说妄想。从种种不实义计着生。知如实义得解脱自心种种妄想。
　　［魏译］佛告大慧。我分别虚妄不生不灭。何以故。不生有无分别相故。不见一切外有无故。大慧。以见自心如实见故。虚妄分别不生不灭。大慧。我此所说。唯为愚痴凡夫而说自心分别。分别种种随先心生。分别种种有相执着。何以故。若不说者。愚痴凡夫不离自心虚妄觉知。不离执着我我所见。不离因果诸因缘过。如实觉知二种心故。善知一切诸地行相。善知诸佛自身所行内证境界。转五法体见分别相入如来地。大慧。因是事故。我说一切诸众生等。执着不实虚妄生心。自心分别种种诸义。以是义故。一切众生知如实义而得解脱。
　　［唐译］佛言。大慧。分别不生不灭。何以故。不起有无分别相故。所见外法皆无有故。了唯自心之所现故。但以愚夫分别自心。种种诸法着种种相。而作是说。令知所见皆是自心。断我我所一切见着。离作所作诸恶因缘。觉唯心故转其意乐。善明诸地入佛境界。舍五法自性诸分别见。是故我说。虚妄分别执着种种自心所现诸境界生。如实了知则得解脱。
　　尔时世尊欲重宣此义。而说偈言。诸因及与缘。从此生世间。妄想着四句。不知我所通。世间非有生。亦复非无生。不从有无生。亦非非有无。诸因及与缘。云何愚妄想。非有亦非无。亦复非有无。如是观世间。心转得无我。一切性不生。以从缘生故。一切缘所作。所作非自有。事不自生事。有二事过故。无二事过故。非有性可得。
