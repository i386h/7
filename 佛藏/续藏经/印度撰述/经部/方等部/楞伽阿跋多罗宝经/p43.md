<!-- { "loadSidebar": true } -->
　　复次大慧。愚夫依七识身灭起断见。不觉识藏故起常见。自妄想故不知本际。自妄想慧灭故解脱。四住地无明住地习气断故一切过断。
　　［魏译］复次大慧。一切凡夫外道声闻辟支佛等。见六识灭堕于断见。不见阿黎耶识堕于常见。复次大慧。不见自心分别本际。是故世间名无本际。大慧。远离自心分别见者。名为解脱得涅盘证。大慧。诸佛如来远离四种熏习气故。是故无过。
　　［唐译］复次大慧。诸凡愚人。见六识灭起于断见。不了藏识起于常见。大慧。自心分别是其本际故不可得。离此分别即得解脱。四种习断离一切过。
　　尔时世尊欲重宣此义。而说偈言。三乘亦非乘。如来不磨灭。一切佛所记。说离诸过恶。为诸无间智。及无余涅盘。诱进诸下劣。是故隐覆说。诸佛所起智。即分别说道。诸乘非为乘。彼则非涅盘。欲色有及见。说是四住地。意识之所起。识宅意所住。意及眼识等。断灭说无常。或作涅盘见。而为说常住。
　　［魏译］尔时世尊重说偈言。三乘及非乘。诸佛无量乘。一切记佛地。说诸烦恼断。内身证圣智。及无余涅盘。诱进怯众生。是故隐覆说。如来得证智。亦说于彼道。众生依入道。二乘无涅盘。见欲色及有。及四种熏地。意识尔所生。见意识共住。见意眼识等。常无常断灭。常见依意等。而起涅盘见。
　　［唐译］尔时世尊重说颂言。三乘及非乘。无有佛涅盘。悉授如来记。说离众过恶。成就究竟智。及无余涅盘。诱进怯劣人。依此密意说。诸佛所得智。演说如是道。唯此更非余。故彼无涅盘。欲色有诸见。如是四种习。意识所从生。藏意亦在中。见意识眼等。无常故说断。迷意藏起常。邪智谓涅盘。
　　尔时大慧菩萨。以偈问曰。彼诸菩萨等。志求佛道者。酒肉及与葱。饮食为云何。惟愿无上尊。哀悯为演说愚夫所贪着。臭秽无名称。虎狼所甘嗜。云何而可食。食者生诸过。不食为福善。惟愿为我说。食不食罪福。
　　［魏译］大慧菩萨问。酒肉葱韭蒜。佛言是不净。一切不听食。罗刹等食啖。非圣所食味。食者圣呵责。及恶名流布。愿佛分别说。食不食罪福。
　　［唐译］尔时大慧菩萨重说颂言。菩萨摩诃萨。志求无上觉。酒肉及与葱。为食为不可。愚夫贪嗜肉。臭秽无名称。与彼恶兽同。云何而可食。食者有何过。不食有何德。惟愿最胜尊。为我具开演。
　　大慧菩萨说偈问已。复白佛言。惟愿世尊。为我等说食不食肉功德过恶。我及诸菩萨于现在未来。当为种种希望食肉众生分别说法。令诸众生慈心相向。得慈心已。各于住地清净明了。疾得究竟无上菩提。声闻缘觉自地止息已。亦得速成无上菩提。恶邪论法诸外道辈。邪见断常颠倒计着。尚有遮法不听食肉。况复如来世间救护。正法成就而食肉耶。
　　［魏译］尔时圣者大慧菩萨摩诃萨白佛言。世尊。我观世间生死流转。怨结相连堕于恶道。皆由食肉更相杀害。增长贪嗔不得出离甚为大苦。世尊。食肉之人断大慈种。修圣道者不应得食。世尊。诸外道等说邪见法卢伽耶陀堕俗之论。堕于断常有无见中皆遮食肉。自己不食不听他食。云何如来清净法中修梵行者。自食他食一切不制。如来世尊于诸众生慈悲一等。云何而听以肉为食。善哉世尊。哀悯世间愿为我说食肉之过不食功德。我及一切诸菩萨等闻已得依如实修行广宣流布。令诸现在未来众生一切识知。
　　［唐译］尔时大慧菩萨摩诃萨。复白佛言。世尊。愿为我说食不食肉功德过失。我及诸菩萨摩诃萨知其义已。为未来现在报习所熏食肉众生而演说之。令舍肉味求于法味。于一切众生起大慈心。更相亲爱如一子想。住菩萨地得阿耨多罗三藐三菩提。或二乘地暂时止息。究竟当成无上正觉。世尊。路伽耶等诸外道辈。起有无见执着断常。尚有遮禁不听食肉。何况如来应正等觉。大悲含育世所依怙。而许自他俱食肉耶。善哉世尊。具大慈悲哀悯世间。等观众生犹如一子。愿为解说食肉过恶不食功德。令我及与诸菩萨等。闻已奉行广为他说。
　　佛告大慧。善哉善哉。谛听谛听善思念之。当为汝说。大慧白佛言。唯然受教。佛告大慧。有无量因缘。不应食肉。然我今当为汝略说。谓一切众生从本已来。展转因缘尝为六亲。以亲想故不应食肉。
　　［魏译］佛告圣者大慧菩萨言。善哉善哉。善哉大慧。汝大慈悲悯众生故能问此义。汝今谛听当为汝说。大慧菩萨白佛言。善哉世尊唯然受教。佛告大慧。夫食肉者有无量过。诸菩萨摩诃萨修大慈悲不得食肉。食与不食功德罪过我说少分。汝今谛听。大慧。我观众生从无始来食肉习故。贪着肉味更相杀害。远离贤圣受生死苦。舍肉味者闻正法味。于菩萨地如实修行速得阿耨多罗三藐三菩提。复令众生入于声闻辟支佛地止息之处。息已令入如来之地。大慧。如是等利慈心为本。食肉之人断大慈种。云何当得如是大利。是故大慧。我观众生轮回六道。同在生死共相生育。递为父母兄弟姊妹。若男若女中表内外六亲眷属。或生余道善道恶道常为眷属。以是因缘我观众生更相啖肉无非亲者。由贪肉味递互相啖。常生害心增长苦业。流转生死不得出离。佛说是时诸恶罗刹闻佛所说。悉舍恶心止不食肉。递相劝发慈悲之心。护众生命过自护身。舍离一切诸肉不食。悲泣流泪而白佛言。世尊。我闻佛说谛观六道。我所啖肉皆是我亲。乃知食肉众生大怨断大慈种。长不善业是大苦本。世尊。我从今日断不食肉。及我眷属亦不听食。如来弟子有不食者。我当昼夜亲近拥护。若食肉者。我当与作大不饶益。大慧。罗刹恶鬼常食肉者。闻我所说尚发慈心舍肉不食。况我弟子行善法者当听食肉。若食肉者。当知即是众生大怨断我圣种。大慧。若我弟子闻我所说。不谛观察而食肉者。当知即是旃陀罗种。非我弟子我非其师。是故大慧。若欲与我作眷属者。一切诸肉悉不应食。
　　［唐译］尔时佛告大慧菩萨摩诃萨言。大慧。谛听谛听善思念之。吾当为汝分别解说。大慧。一切诸肉有无量缘。菩萨于中当生慈悯不应啖食。我今为汝说其少分。大慧。一切众生从无始来。在生死中轮回不息。靡不曾作父母兄弟男女眷属乃至朋友亲爱侍使。易生而受鸟兽等身。云何于中取之而食。大慧。菩萨摩诃萨。观诸众生同于己身。念肉皆从有命中来。云何而食。大慧。诸罗刹等闻我此说。尚应断肉。况乐法人。大慧。菩萨摩诃萨。在在生处观诸众生皆是亲属。乃至慈念如一子想。是故不应食一切肉。
　　驴骡骆驼狐狗牛马人兽等肉。屠者杂卖故不应食肉。不净气分所生长故不应食肉。众生闻气悉生恐怖。如旃陀罗及谭婆等。狗见憎恶惊怖群吠故不应食肉。
　　［魏译］复次大慧。菩萨应观一切是肉皆依父母脓血不净赤白和合生不净身。是故菩萨观肉不净不应食肉。复次大慧。食肉之人。众生闻气悉皆惊怖逃走远离。是故菩萨修如实行。为化众生不应食肉。大慧。譬如旃陀罗猎师屠儿捕鱼鸟人一切行处。众生遥见作如是念。我今定死而此来者是大恶人。不识罪福断众生命。求现前利今来至此为觅我等。今我等身悉皆有肉。是故今来我等定死。大慧。由人食肉能令众生见者皆生如是惊怖。大慧。一切虚空地中众生。见食肉者皆生惊怖。而起疑念我于今者为死为活。如是恶人不修慈心。亦如豺狼游行世间常觅肉食。如牛啖草蜣螂逐粪不知饱足。我身是肉正是其食不应逢见。即舍逃走离之远去。如人畏惧罗刹无异。大慧。食肉之人。能令众生见者皆生如是惊怖。当知食肉众生大怨。是故菩萨修行慈悲。为摄众生不应食彼。非圣恶人所食之味。恶名流布圣人呵责。是故大慧。菩萨为摄诸众生故不应食肉。
　　［唐译］大慧。衢路市肆诸卖肉人。或将犬马人牛等肉。为求利故而贩鬻之。如是杂秽云何可食。大慧。一切诸肉皆是精血污秽所成。求清净人云何取食。大慧。食肉之人众生见之悉皆惊怖。修慈心者云何食肉。大慧。譬如猎师及旃陀罗。捕鱼网鸟诸恶人等。狗见惊吠兽见奔走。空飞水陆一切众生。若有见之咸作是念。此人气息犹如罗刹。今来至此必当杀我。为护命故悉皆走避。食肉之人亦复如是。是故菩萨为修慈行不应食肉。
　　又令修行者慈心不生故不应食肉。凡愚所嗜臭秽不净。无善名称故不应食肉。令诸咒术不成就故不应食肉。以杀生者见形起识深味着故不应食肉。彼食肉者诸天所弃故不令食肉。令口气臭故不应食肉。多恶梦故不应食肉。空间林中虎狼闻香故不应食肉。令饮食无节故不应食肉。令修行者不生厌离故不应食肉。我尝说言。凡所饮食作食子肉想作服药想故不应食肉。听食肉者无有是处。
