<!-- { "loadSidebar": true } -->
　　［唐译］或复善入诸谛解脱。便妄生于得解脱想。而实未舍未转如来藏中藏识之名。若无藏识七识则灭。何以故。因彼及所缘而得生故。然非一切外道二乘诸修行者所知境界。以彼唯了人无我性。于蕴界处取于自相及共相故。若见如来藏五法自性诸法无我。
　　地次第相续转进。余外道见不能倾动。是名住菩萨不动地。得十三昧道门乐。三昧觉所持。观察不思议佛法自愿。不受三昧门乐及实际。向自觉圣趣。不共一切声闻缘觉及诸外道所修行道。得十贤圣种性道及身智意生离三昧行。是故大慧。菩萨摩诃萨欲求胜进者。当净如来藏及识藏名。
　　［魏译］诸地次第展转和合故。余外道不正见不能观察。大慧。菩萨住不动地。尔时得十种三昧门等为上首。得无量无边三昧。依三昧佛住持。观察不可思议诸佛法及自本愿力故。遮护三昧门实际境界。遮已入自内身圣智证法真实境界。不同声闻辟支佛外道修行所观境界。尔时过彼十种圣道。入于如来意生身智身。离诸功用三昧心故。是故大慧。诸菩萨摩诃萨欲证胜法如来藏阿黎耶识者。应当修行令清净故。
　　［唐译］随地次第而渐转灭。不为外道恶见所动。住不动地得于十种三昧乐门。为三昧力诸佛所持。观察不思议佛法及本愿力。不住实际及三昧乐获自证智。不与二乘诸外道共。得十圣种性道及意成智身离于诸行。是故大慧。菩萨摩诃萨欲得胜法。应净如来藏藏识之名。
　　大慧。若无识藏名如来藏者则无生灭。大慧。然诸凡圣悉有生灭。修行者自觉圣智现法乐住不舍方便。大慧。此如来藏识藏。一切声闻缘觉心想所见。虽自性清净。客尘所覆故犹见不净。非诸如来。大慧。如来者现前境界。犹如掌中视阿摩勒果。
　　［魏译］大慧。若如来藏阿黎耶识名为无者。离阿黎耶识无生无灭。一切凡夫及诸圣人。依彼阿黎耶识故有生有灭。以依阿黎耶识故。诸修行者入自内身圣行所证。现法乐行而不休息。大慧。此如来心阿黎耶识如来藏识境界。一切声闻辟支佛诸外道等不能分别。何以故。以如来藏是清净相。客尘烦恼垢染不净。
　　［唐译］大慧。若无如来藏名藏识者则无生灭。然诸凡夫及以圣人悉有生灭。是故一切诸修行者虽见内境住现法乐。而不舍于勇猛精进。大慧。此如来藏藏识本性清净。客尘所染而为不净。一切二乘及诸外道。忆度起见不能现证。如来于此分明现见。如观掌中庵摩勒果。
　　大慧。我于此义以神力建立。令胜鬘夫人及利智满足诸菩萨等。宣扬演说如来藏及识藏名七识俱生。声闻计着。见人法无我。故胜鬘夫人承佛威神。说如来境界。非声闻缘觉及外道境界。如来藏识藏。唯佛及余利智依义菩萨智慧境界。是故汝及余菩萨摩诃萨。于如来藏识藏。当勤修学。莫但闻觉作知足想。
　　［魏译］大慧。我依此义依胜鬘夫人。依于菩萨摩诃萨深智慧者。说如来藏阿黎耶识。共七种识生名转灭相。为诸声闻辟支佛等示法无我。对胜鬘说言。如来藏是如来境界。大慧。如来藏识阿黎耶识境界。我今与汝及诸菩萨甚深智者。能了分别此二种法。诸余声闻辟支佛及外道等执着名字者。不能了知如此二法。大慧。是故汝及诸菩萨摩诃萨当学此法。
　　［唐译］大慧。我为胜鬘夫人及余深妙净智菩萨。说如来藏名藏识与七识俱起。令诸声闻见法无我。大慧。为胜鬘夫人说佛境界。非是外道二乘境界。大慧。此如来藏藏识是佛境界。与汝等比净智菩萨。随顺义者所行之处。非是一切执着文字外道二乘之所行处。是故汝及诸菩萨摩诃萨。于如来藏藏识。当勤观察。莫但闻已便生足想。
　　尔时世尊欲重宣此义。而说偈言。甚深如来藏。而与七识俱。二种摄受生。智者则远离。如镜像现心。无始习所熏。如实观察者。诸事悉无事。如愚见指月。观指不观月。计着名字者。不见我真实。心为工伎儿。意如和伎者。五识为伴侣。妄想观伎众。
　　［魏译］尔时世尊重说偈言。甚深如来藏。与七识俱生。取二法则生。如实知不生。如镜像现心。无始习所熏。如实观察者。诸境悉空无。如痴见指月。观指不观月。计着名字者。不见我真实。心如巧技儿。意如狡猾者。意识及五识。虚妄取境界。如技儿和合。诳惑于凡夫。
　　［唐译］尔时世尊重说颂言。甚深如来藏。而与七识俱。执着二种生。了知则远离。无始习所熏。如像现于心。若能如实观。境相悉无有。如愚见指月。观指不观月。计着文字者。不见我真实。心如工伎儿。意如和伎者。五识为伴侣。妄想观伎众。
　　尔时大慧菩萨白佛言。世尊。惟愿为说五法自性识二种无我究竟分别相。我及余菩萨摩诃萨。于一切地次第相续。分别此法入一切佛法。入一切佛法者。乃至如来自觉地。佛告大慧。谛听谛听善思念之。大慧白佛言。唯然受教。佛告大慧。五法自性识二种无我分别趣相者。谓名相妄想正智如如。若修行者。修行入如来自觉圣趣。离于断常有无等见。现法乐正受住现在前。大慧。不觉彼五法自性识二无我自心现外性。凡夫妄想。非诸圣贤。
　　［魏译］尔时圣者大慧菩萨摩诃萨。复请佛言。世尊。惟愿如来应正遍知为我说。善逝为我说五法体相及二无我差别行相。我及一切诸菩萨等。若得善知五法体相。二种无我差别相者。修行是法次第入于一切诸地。修行是法能入一切诸佛法中。入诸佛法者。乃至能入如来自身内证智地。佛告圣者大慧菩萨言。善哉善哉。善哉大慧。汝今谛听当为汝说。大慧菩萨言。善哉世尊。唯然受教。佛告大慧。我为汝说五法体相二种无我差别行相。大慧。何等五法。一者名二者相三者分别四者正智五者真如内身修行证圣人智离断常见。现如实修行者入三昧乐三摩跋提行门故。大慧。一切凡夫不觉不知五法体相二种无我。唯以自心见于外物。是故生于分别之心非谓圣人。
　　［唐译］尔时大慧菩萨摩诃萨白佛言。世尊。愿为我说五法自性诸识无我差别之相。我及诸菩萨摩诃萨善知此已。渐修诸地具诸佛法。至于如来自证之位。佛言。谛听当为汝说。大慧。五法自性诸识无我。所谓名相分别正智如如。若修行者观察此法。入于如来自证境界。远离常断有无等见。得现法乐甚深三昧。大慧。凡愚不了五法自性诸识无我。于心所现见有外物而起分别。非诸圣人。
　　大慧白佛言。世尊。云何愚夫妄想生。非诸圣贤。佛告大慧。愚夫计着俗数名相随心流散。流散已种种相像貌。堕我我所见。希望计着妙色。计着已无知覆障故生染着。染着已贪恚痴所生业积集。积集已妄想自缠如蚕作茧。堕生死海诸趣旷野。如汲井轮。以愚痴故不能知如幻野马水月自性离我我所。起于一切不实妄想。离相所相及生住灭。从自心妄想生。非自在时节微尘胜妙生。愚痴凡夫随名相流。
　　［魏译］大慧白佛言。世尊。云何凡夫生分别心非圣人也。佛告大慧。一切凡夫执着名相随顺生法。随顺生法已见种种相。堕我我所邪见心中。执着具足一切法相。执着已入于无明黑暗障处。入障处已起于贪心。起贪心已而能造作贪嗔痴业。造业行已不能自止。如蚕作茧以分别心而自缠身。堕于六道大海险难。如辘轳回轮不自觉知。以无智故不知一切诸法如幻。不知无我我所诸法非实。从于妄想分别而生。而不知离可见能见。而不知离生住灭相。不知自心虚妄而生。谓随顺自在天时微尘我生。
　　［唐译］大慧白言。云何不了而起分别。佛言。大慧。凡愚不知名是假立。心随流动见种种相。计我我所染着于色。覆障圣智起贪嗔痴。造作诸业如蚕作茧。妄想自缠堕于诸趣生死大海。如汲井轮循环不绝。不知诸法如幻如焰如水中月。自心所见妄分别起。离能所取及生住灭。谓从自在时节微尘胜性而生随名相流。
　　大慧。彼相者眼识所照名为色。耳鼻舌身意意识所照。名为声香味触法。是名为相。大慧。彼妄想者。施设众名显示诸相。如此不异。象马车步男女等名。是名妄想。大慧。正智者彼名相不可得犹如过客。诸识不生不断不常。不堕一切外道声闻缘觉之地。
　　［魏译］大慧。何者为名。谓眼识见前色等法相。如声相耳相鼻相舌相身相。大慧。如是等相。我说名为名相。大慧。何者分别。以依何等法说名取相。了别此法如是。如是毕竟不异。谓象马车步人民等分别种种相。是名分别。大慧。何者正智。以观察名相。观察已不见实法。以彼迭共因生故见。迭共生者诸识不复起。分别识相不断不常。是故不堕一切外道声闻辟支佛地。大慧。是名正智。
　　［唐译］大慧。此中相者。谓眼识所见名之为色。耳鼻舌身意识得者。名之为声香味触法。如是等我说为相。分别者。施设众名显示诸相。谓以象马车步男女等名而显其相。此事如是决定不异。是名分别。正智者。谓观名相互为其客。识心不起不断不常。不堕外道二乘之地。是名正智。
　　复次大慧。菩萨摩诃萨。以此正智不立名相。非不立名相。舍离二见建立及诽谤。知名相不生。是名如如。大慧。菩萨摩诃萨住如如者。得无所有境界故。得菩萨欢喜地。得菩萨欢喜地已。永离一切外道恶趣。正住出世间趣法相成熟。分别幻等一切法。自觉法趣相。离诸妄想见性异相。次第乃至法云地。于其中间三昧力自在神通开敷。得如来地已。种种变化圆照示现。成熟众生如水中月。善究竟满足十无尽句。为种种意解众生分别说法。法身离意所作。是名菩萨入如如所得。
　　［魏译］复次大慧。菩萨摩诃萨依正智。不取名相法以为有。不取不见相以为无。何以故。以离有无邪见故。以不见名相是正智义。是故我说名为真如。大慧。菩萨住真如法者。得入无相寂静境界。入已得入菩萨摩诃萨初欢喜地。菩萨得初欢喜地时。证百金刚三昧明门。舍离二十五有一切果业。过诸声闻辟支佛地。住如来家真如境界。如实修行知五法相如幻如梦。如实观察一切诸法。起自内身证圣智修行。如是展转远离虚妄世间觉观所乐之地。次第乃至法云地。入法云地已。次入三昧力自在神通诸华庄严如来之地。入如来地已为教化众生。现种种光明应庄严身如水中月。依无尽句善缚所缚。随众生信者而为说法。离心意意识身故。大慧。菩萨入真如已。得佛地中如是如是无量无边法。
