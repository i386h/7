<!-- { "loadSidebar": true } -->
续藏经   大梵天王问佛决疑经

　　大梵天王问佛决疑经目次

　　序品第一　　拈华品第二　　月轮品第三　　法界品第四　　六大品第五　　降魔品第六　　往生品第七



　　 

　　大梵天王问佛决疑经


　　序品第一

　　如是我闻。一时佛在大灵鹫山。与大比丘八万人俱。尊者□。尊者舍利弗。尊者摩诃目连。尊者摩诃迦叶。而为上首。与菩萨众八万人俱。观世音菩萨。阿逸陀菩萨。行愿普贤菩萨。文殊师利菩萨。而为上首。诸大梵王。释提桓因。毗沙门王。大持国王。无量天众俱。海龙王。夜叉王。阿修罗王。无量神众俱。阿阇世王。波斯耨王。宰官波罗门。无量人众俱。达多地狱。焰口饿鬼。金色师子。六牙象王。无量非人俱。各礼佛足。退坐一面。
　　尔时世尊。从多宝佛入塔下。大众围绕。飞行东方百千里程。有一国土。名大七宝震旦。其国中央。有一高山。名五宝台。文殊师利。常在说法。至于此山。告大众言。昔于此国。观世音菩萨。化作三禅初梵王。化人间故。没梵宫殿。下生王宫。大德龙身。说示天理五行气变作吉凶法。地没还天。作春天主。观世音菩萨。化作初禅二大梵王。化人间故。没天宫殿。下生王宫火德牛头。说示地利百药医毒助人间气。地没还天。作夏天主。观世音菩萨。化作帝释。化人间故。没天宫。下生王宫。土德人质。说示人伦心法大道身法五伦。地没还天。作土用主。是三王者成强三才。说人性德。依俗说法。示第一义。皆是观音大悲应化故。此国观音有缘。末法世中。我法流布。余佛缘灭。唯存观音。化益永世。说是语已。三王出现。顶礼佛足。而白佛言。世尊如今佛说如是。
　　尔时世尊。从座而起。为三王及大众等。亦行东方万里海上。海中有国。名大日发。东西南北。海中有国。是眷属国。世尊至于此国海边。告大众言。往昔劫初。观世音菩萨。化作色界第十梵王。告初梵王。汝下空中。欲界天界。及下造地造。观世音菩萨。化初梵王。奉其四禅大梵王。敕王及妃。供下下空中。次第造天下。造大地。最后造斯国。及眷属海中国山河草木。有一天女。名妙辨财。是亦观世音菩萨无量劫来以女像。作大福田。来为王女。即成日轮及月光轮。主四天下。眷属无量。住此国中。或主或伴。是故其国观音有缘。末法世中。我法流布。余佛缘灭。唯存观音。化益永世。说是语已。天女出现。顶礼佛足。而白佛言。世尊如今佛说如是。
　　尔时世尊。从座而起。为天女及诸大众等。亦行东方。于其海中。有诸国土。此国众生。质近畜生。虽我正法渐渐流布。难有悟入。但作结缘。为成佛缘。
　　尔时世尊。为诸大众。还至本处灵鹫山顶。敷座而坐。告诸大众。我不久当般涅盘。诸大众意有欲问法。自恣为问。时诸大众。默然而坐。一切无声。
　　尔时世尊。非现神而示妙相。成就妙大方广佛心真如莲华。成就五百□□劫前受用法身。成就佛佛能尽究竟诸法实相。成就华严阿含方等般若一实及多宝佛。成法妙法莲华证明真如大愿。成就过去无量劫前入灭不灭。成就宝塔。是法界塔。常寂光土。成就分座。是即理智自他法身。如是成就二躬世尊牟尼如来。面座灵鹫华藏世界。多宝如来。已还宝成就寂光世界二土融通。成就一土。是即开见凡夫心中。元有佛心。凡夫成佛。至大妙法。是即欲以此妙法藏。而付后师摩诃迦叶。所由相也。尔时世尊不起法华妙道法座。

　　拈华品第二

　　尔时娑婆世界主大梵王。名曰方广。以三千大千世界成就之根。妙法莲金光明大婆罗华。捧之上佛。退以作礼。而白佛言。世尊今佛。已成正觉五十年来种种说法。种种教示。化度一切机类众生。若有未说最上大法。为我及末世行菩萨人。欲行佛道凡夫众生。布演宣说。作是言已。舍身成座。庄严天衣。令坐如来。
　　尔时如来。坐此宝座。受此莲华。无说无言。但拈莲华。入大会中。八万四千人天时大众。皆止默然。于时长老摩诃迦叶。见佛拈华示众佛事。即今廓然。破颜微笑。佛即告言是也。我有正法眼藏涅盘妙心。实相无相微妙法门。不立文字。教外别传。总持任持。凡夫成佛。第一义谛。今方付属摩诃迦叶。言已默然。尔时尊者摩诃迦叶。即从座起。顶礼佛足。而白佛言。世尊妙哉。我念过去无量劫事。于燃灯佛。布说法处。发菩提心。从佛修行。亦复世尊布说法。于说法中。得漏尽智。成阿罗汉。亦复闻说诸法实相。入菩萨道。不动先果成大乘道。得近如来一切种智。如是妙智。从何处来。皆从凡夫久远心来。其久远心。等诸佛心。是为法身。是名成佛。得见是心。非在言教理诲理解文字之中。但在以心示中。不假三昧。不期感果。因缘熟时。凡夫即见是故佛道。传于凡夫人中不绝。若无此法。唯有感果贤圣得道。而无凡夫比丘比丘尼优婆塞优婆夷得佛道者。若然于末法浊恶世中。证果人者。千万人中。无有一人无证果故。佛道绝传。唯有名字。无有道象。有此法故。传佛道象。不结于末世。佛言善哉。摩诃迦叶。如汝所言。七佛世尊。授法象然。七佛弟子。传法象尔。我灭度后。以大法藏。今付于汝。能持传传弘通正法。寻嗣心道。令不断绝。
　　尔时世尊从起梵王以身为座妙严天座。着于本座。告大梵王。汝于过去无量中。修菩萨道。住高地位。能问是法。于末法浊恶世中。相续诸佛大道心法。令不断绝。咸是所以依汝力也。尚有所以思。悉恣问之。如来为汝演说正法。大梵王言。善哉世尊听问如是。我当问之。如来先经。为未说之。为未示之。为既示之。佛告大梵王言。我先已说。为既说之。为舍利弗谓。不可以言宣是也。时舍利弗。面会此法。即得当成华光佛记。亦复龙女。以一宝珠。无句上之。
　　龙女。以一宝珠。无句上之。如来又也速受宝珠。无句受之。龙女又依此佛心道。即得成佛。亦复是也。大梵王言。若如是者。今日如来。以此一法。为最真实。佛言如是。如汝所言。舍利弗者。过去劫来。不离于我。今日亦然。我俱不久入于涅盘。不留我后。龙女已得他方成佛。非我弟子。其法不传。皆如无耳。今日有独摩诃迦叶。传真道象。我灭度后。至于末法五浊恶世后五百岁。不绝佛道。唯在迦叶。独付传中。是故名曰唯是真实。大梵王言。如来先说后五百岁。其五百岁是何时也。佛言。夫其五百岁者。我灭度后。佛法住世。正法八百年。像法千二百。末法五千五百年。已去正法像法末法。后所有年。五百岁是也。大梵王言。正法像法末法。及后五百岁者。是谓何世何国然也。佛言。其世是人间世。而非天世及龙世也。亦复其国。是阎浮中。随机诸国。非必一国。所以者何。天世龙世。是圣者世。而无年限。但有人世。上清下浊。上盛下衰。是故有限。亦复国国。时改机变。或有天护。或有圣护。或无天护。或无圣护。或有神护。或有仙护。或无神护。或无仙护。人机无量。国随人机。是故非必一国然也。梵王白言。世尊如是。如佛所说。国机不同。或有有缘。或有无缘。或有护安。或有护难。兹兴彼废。兹废彼兴。佛法东渐后五百岁。留法不绝。利益众生。
　　尔时大梵天王白佛言。世尊出世。四十余年。种种说法。云何有未曾有法耶。云何有及言语法耶。愿为世间一切人天。能示己自。言了金色千叶大婆罗华。持以上佛。而退舍身。以为床座。真诚念愿。
　　尔时世尊着坐其座。廊然拈华。时众会中。百万人天。及诸比丘。悉皆默然。时于会中。唯有尊者摩诃迦叶。即见其示。破颜微笑。从座而起。合掌正立。有气无言。尔时佛告摩诃迦叶言。吾有正法眼藏涅盘妙心实相无相微妙法。不立文字。教外别传。有智无智。得因缘证。今日付属摩诃迦叶。摩诃迦叶。未来世中奉事诸佛。当得成佛。今日亦堪为世间师。佛告诸比丘。如来今者不久灭度。汝等比丘皆悉能依摩诃迦叶。入大乘门。修行佛道。告摩诃迦叶。无有余法。唯一心性。佛。过去诸佛。现在诸佛。未来诸佛。已说今说当入而已。一切诸佛。依一心性。已成说佛道。现成佛道。当成佛道。一切众生亦复如是。若谓余法。尚有更一。诸佛成佛。众生成佛。即外道说。非七佛说。非十方佛说。迦叶当知。汝所付属。八万藏经。是诸教者。是即乘一心器也。譬如世间牛车马车。是为诸法乘之渡于道路器也。所有教经亦复如是。汝能奉持。
　　尔时摩诃迦叶。欢喜踊跃。为佛作礼。而白佛言。世尊此法实难遭者。诚是直道。诚是妙道。我昔遇佛。出家修行。偏厌生死。唯求涅盘。但修无为。不求是法。但了空理。不知是法。难行苦行。多年作劳。得阿罗汉。思之诚难。今日如来。最上妙示。唯刹那事。非年非劫。非难妙易。令我成佛。无有疑惑。虽非实至劫数成时。三十二相。八十种好。紫磨金色。妙觉成佛。实知法身。是心是佛。三世诸佛。一躯妙体。今思已前。于多年中。难行苦行。是劳无功。亦多年中。求空无为。皆虚假法。更非实法。今日见得是真空法。其相正空。而性不空。其体无为。而性圆满。一切众生唯依是法。当得成佛。佛告摩诃迦叶言。如是如是。如汝所说。汝于未来。当得成佛。如我今日是法。尔时世尊。说此言已。即从座起。还坐本座。无语无动。众会亦复寂莫无声。皆含妙气。
　　尔时大梵天王白佛言。世尊善哉。世尊能快说之。世尊灭度。后世众生。云何入得。云何修行。愿为我入入得修行精密法要。佛告大梵天王。天王谛听。善思念说之。众生机根。种种无量。或听理入。或禅定入。或因缘入。或持示入。不一般也。天王唯有信心。能入是最上道。云何起信不依心性。他不成佛。所以者何。于心性外。无成佛路。如是了知。真实求者。能人是道。智慧如舍利弗。多闻如阿难陀。辨才如布娄那。解空如须菩提。持戒如优婆利。神通如目健连。天眼如阿那律。如是此辈。皆不成佛。所以者何。此辈皆得心性假用。未得心性真实体故。唯证性体。必灭佛道。如是了知。真实求者。能入是道。天王或有知见心性妙实体者。知见之时。即体妙理。无放无离。行住坐卧。心身融一。见闻觉知。根性融一。如是修行。即行佛道。在家菩萨。出家菩萨。非异非别。唯以融一个之道。我于即时。成佛道已。世间出世。修行无咎。
