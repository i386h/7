<!-- { "loadSidebar": true } -->
　　洪惟释迦牟尼大圣人。不动法身。垂应兹土。其於一代施化之迹。皆有可观。是故初为高山王机。演说大教。而其小根聋哑。未堪所闻。於是不得已而调之以三教之渐。历之以四时之久。逮乎机既淳熟。时亦将至。灵山一会。极畅本怀。大事因缘。得以开显。指九界之权。即一实之道。点众生之情。即诸佛之智。始知四十余年不务速说者。於此更无余蕴。至於中间备明众善。能为缘种。将可以成就万行庄严法身本有之德者。则无不赞之。然於众善之中。求其事简而功最深者。唯施食一法门尔。是故昔在阿难尊者。尝於静夜。见焰口鬼前至白言。却后三日。当生鬼趣。尔时阿难甚大惊怖。白佛求救。而世尊乃教之以具斛施食之道。且复受以陀罗尼法。俾诅少为多。以成法供。上奉三宝。次及婆罗门。下则施诸饿鬼之众。咸令舍彼鬼身。生於天上。而阿难尊者遂得以免三日之必死。延百年之具寿。其为自他得益之多有如此者。此即施食起教最初根本也。至我此土梁武皇帝。万机余暇。游心佛理。尝於夜间梦一高僧来谓帝曰。六道四生。受苦无量。宜建水陆大斋以普济之。帝於明旦问诸群臣沙门。莫知其义。唯志公大士劝帝广寻经教。必有因缘。帝即遣迎大藏於法云殿。积日披览。创造仪文。三年乃成。遂於广内严建道场。手捧仪文。悉停灯烛。告白三宝而自誓曰。若此仪文理协圣凡。愿拜起灯烛。不爇自明。若此体式未详。无所利益。其暗如初。言讫一礼。灯烛尽明。再礼。宫殿震动。三体。空中雨华。乃於江上金山名胜之地。以二月望日。始命僧佑律师亲宣其文。当时利益群品。应验非一。斋法之行。於兹为盛。此是水陆起教之始。窃详其事。即阿难施食之遗意也。陈隋之间。此法暂隐。至唐高宗咸亨年中。时则有西京法海寺英禅师者。因梦中往泰山府君所。为演法事。后过旬日。独坐方丈。见一异人衣冠甚伟。前来告曰。弟子向於府君所窃睹尊容。且知慈德及物甚多。弟子闻世有水陆大斋。可以利沾幽品。其文是梁武所集。今大觉寺吴僧义济得之。久置巾箱。殆欲蠧损。愿师往求之。以来月十五日如法修设。英公许之。寻诣大觉。果得其文。遂克日依法修斋。既毕。后见向异人与徒属十数人来致谢曰。弟子即秦庄襄王也。又指其徒曰。此范睢。穰侯。白起。王翦。张仪。陈轸。皆秦臣也。咸坐本罪。幽囚阴府。昔梁武帝於金山设此斋时。前代纣王之臣皆免苦得脱。弟子是时亦暂息苦。但以狱情未决。故未得脱。今蒙吾师设斋忏罪。弟子与此辈。并列国君臣。皆承善力。将生人间。虑世异国殊。故此来谢。言讫而隐。自是英公常设此斋。而天下遵行之者逮今尤盛。凡世之人。有欲息灾除病者。欲求愿乞福者。欲资粮来报者。欲升度先亡者。未尝不以是为先务焉。矧经有云。施诸鬼食。便能具足无量福德。则同供养百千俱胝如来功德等无差别。信乎施鬼趣之食既同供佛。亦应同彼三乘及余五趣。然则即此一食。普沾法界。平等广大。事尽理到。如南岳禅师所谓上供十方佛。中奉诸圣贤。下及六道品。等施无差别。即此义也。我辈追惟佛祖垂教天下。而於施食一门致意勤切者。以一切众生因得食故。有二种益。谓能近资色身以行六度。远资法身以显四德。原始要终。其实一道。我等生当末运。窃服真风。深知此道普博深远。供养中最。於是与我同志恭依旧制。增益新仪。谓於古人所立名位不足者补之(上堂增诸宗祖师护国神王起教大士三位。下堂僧地府诸王及中阴二位。使上下堂各列十位。方为整足。窃详梁武首创此仪。在天台之前。是时宗教未明。故於名位未能尽善。今因而润色之。非为有所破立。识者详之)重出者删之(僧宝已开作三乘请之。不必更虚立僧伽一位。或者以谓古人所立。不可輙去者。此徒能遵古。而不思其不然也。或以为三宝是总称。三乘是别称者。夫言总别。必前后异时可也。今於一处同时奉供。岂可得论总别耶)。义未安者刊定之(改辟支佛为缘觉。使无知者免佛称之疑。而於三乘之名亦可易晓)。意未已者附益之(如随筵城隍当境宅神等。虽於福德神位中已通请之。今更别设。以见施家专奉意)。斋法之备。振古绝今。当莫有过於此者。罄法界。等圣凡。即水陆空行一切有生悉举而普度之。如为一人。众多亦然。既饱以食。又施以法。法施食施无有二相。净名所谓於食等者。诸法亦等。诸法等者。於食亦等。盖此大乘法食。体是法界。法界之理。只一三谛。然则於食於法均是三谛。而此理未尝不平等也。是故我辈以能深推此理。观食当体本不可得。即真谛也。香味宛然。即俗谛也。非宛然。非叵得。既双亡之。复双照之。即中谛也。得圆解者。三谛一心。绝待对。无前后。如此照理。是为不可思议第一义谛。如此行施。是为无上第一法施也。我等今者为欲依第一义谛行无上法施。广度群品。各遂正性。繇是敬遵成法。开建大会。延四圣於午前。召六凡於初夜。尽十法界。致平等供。悲敬两田无不具足。求其所为之事。虽有别意存焉。莫不以此为缘。而大兴普度於此日者也。动天地。感鬼神。警昏迷。烛幽暗。不离当念。能发道心。不离此心。能开佛慧。然则所以能建如是广大之功者。其在我大檀越此日之善用心也。今则粤有奉佛某人。敬发大心。修营斋法。圣凡等供。无或有遗。然恐仪礼未必周。精意未必至。以故未能感通圣心。利益群品。而况於六道在迷众生。障重过多。当召请时。未必一念即能来至。诚如是。则法事虽举。将成虚设。普度之功。其实何在。是以我辈已於先时敬凭使者修书通请上堂四圣。及以诸天。已荷光临。亨兹微供。仍别委使者。通书致请下堂六道一切群灵。及随筵真宰。受荐先亡。冀在今宵。来趋法会。然恐地府幽囚。未能自便。於是备录施家拳拳之意。专发奏章。上达梵王。乞行大赦。仍备奏帝释。号召四大天王。分遣天将。同所委使者。徧报六道会内一切群生。仍已移文地府泰山城隍当境诸庙。请各伺候天庭赦文指挥。尽地府所属十方阿鼻诸大地狱。正住八热。边地八寒。诸大地狱。恶业重罪。历劫未脱一切极苦囚徒。及泰山城隍当境诸庙。一应山间水边诸独孤狱。轻罪拘系。久未释放者。杀害咒诅。怨雠论对。未得伸理者。一切受苦囚徒。及当境管内。新死故亡。山林海岛。一切横死伤亡无祀孤魂。并人间地府饿鬼类中宿业为障历劫拘囚者。并照指挥。悉与放行。来赴道场。受供闻法。永脱幽途。转生净土。今则三宝在座。梵释同临。愿於此时。特垂悲悯。所冀再与严戒天王诸将。令使先时所召六道群生。若幽若显。克在今宵。无一不至。如是言之。则知今辰所修斋法。福利所及。无有边际。固虽三宝圣贤无缘大慈普救普护所能至此。实在乎施主勤勤恳祷之心以为之发起也。故此虔祈。伏惟冥监。
　　(法师作礼而退)。
　　(表白为施主推广普度之意。发报恩愿。先为白言)。
　　孤蟾高照。江河沼沚。现影无偏。一雨均沾。草木根茎。受润不别。是知此日所营梵福。岂唯私门独被洪休。要须专主於博施。始可得称於普度。敬推斋意。虔发愿言。用举殊勋。仰酬至化。是以九重恭祝。百辟俱资。怀父母之生成。感师友之训诲。蒙受故业。衔荷旧恩。念衣食之自来。暨屋庐之托处。当思报本。岂不知心。至若赞两仪育物之权。明三教诱人之道。皆陈弘誓。冀表真诚。敢对慈悲。特伸披露。
　　修斋功德　恭为祝延今上皇帝圣躬万岁　伏愿永膺天历。诞布皇猷。允执厥中。日新盛德。克勤克俭。无怠无荒。四海欢心。咸归圣化。
　　修斋功德。恭伸仰祝东宫太子。德茂元良。幼海澄清。前星朗耀。重离有庆。万国维贞。列国诸王。世为藩辅。
　　修斋功德。恭伸仰祝中宫圣后。天寿永延。懿德宣明。母仪天下。上合元妃。才人采女。贤淑贞良。同膺天福。
　　修斋功德。奉为仰赞儒宗贤哲。学古力行。格致诚正。修齐治平。此道大明。化行天下。
　　修斋功德。奉为仰赞公卿百僚。增禄延寿。事君以忠。为政以德。立身扬名。传家有庆。
　　修斋功德。奉为仰赞外台守令。福禄昌炽。布宣德化。狱简刑清。风俗还醇。人物富庶。
　　修斋功德。奉为仰赞将帅部曲。忠义威勇。御众有律。安边有谋。不事于戈。四夷宾服。
　　修斋功德。奉为仰赞若官若史。共务公平。贿赂不行。请托不顾。狱讼明察。无令枉滥。
　　修斋功德。奉为仰赞若官若吏。为政仁厚。租赋所入。悉本经常。保养小民。无令横敛。
　　修斋功德。奉为仰赞势力官豪。不矜富贵。凡居乡党。忠信仁恕。存恤小民。无令侵夺。
　　修斋功德。奉为仰赞出家四众。福慧双修。万行圆成。三观妙悟。住持三宝。无令断绝。
　　修斋功德。奉为仰赞弘教伽蓝。大明祖道。法华大义。止观正宗。有说有行。贵逃数宝。
　　修斋功德。奉为仰赞修禅丛席。大明祖道。单传心印。见性成佛。宗说兼通。贵祛暗证。
　　修斋功德。奉为仰赞奉律伽蓝。大明祖道。遮性两戒。持犯二门。有说有行。贵逃毁足。
　　修斋功德。奉为仰赞仙宗道流。助发正念。但慕长生。非是究竟。当遂精勤。求无上觉。
　　修斋功德。奉为仰赞魔民男女。开发正见。但勤茹菜。未是真修。当遂回心。进求大道。
　　修斋功德。奉为仰赞官僚士庶。勤行护法。伽蓝经像。随力修营。广度出家。不断佛种。
　　修斋功德。奉为仰赞道族男女。勤修净业。称名诵经。观佛依正。定散二善。皆得往生。
　　修斋功德。奉为仰赞道族男女。常相劝发。举行大斋。普度一切。尽未来际。无令间歇。
　　修斋功德。奉为仰赞历劫宗亲。增福开慧。随所居处。常闻大乘。进学菩提。入佛知见。
　　修斋功德。奉为仰赞高曾以来。祖宗上世。生产术业。成立我身。凭此追严。增长福德。
　　修斋功德。奉为仰赞生身父母。增福开慧。见在世者。富寿康宁。或以迁神。即归安养。
　　修斋功德。奉为仰赞兄友弟恭。妻和子孝。奉承家训。行义有闻。凭此良缘。愿增胜福。
　　修斋功德。奉为仰赞师席友朋。教诲我者。世及出世。嘉言至行。凭此酬恩。愿增胜福。
　　修斋功德。奉为仰赞此生恩旧。提挈我者。官禄财物。俾至富贵。凭此酬恩。愿增胜福。
　　修斋功德。奉为仰赞外亲眷属。情好密者。患难相救。馈遗往来。凭此酬恩。愿增胜福。
　　修斋功德。奉为仰赞梵释四王。诸天圣众。护持佛法。光显伽蓝。保护出家。永无外侮。
