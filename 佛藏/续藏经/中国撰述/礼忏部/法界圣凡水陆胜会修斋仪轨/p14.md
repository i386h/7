<!-- { "loadSidebar": true } -->
　　夫一切诸法。体是三德。依正色心。何所不具。是以大周剎海。小极一尘。过现未来。剎那一念。此三德体。则无乎不徧者也。三德者何也。法身。般若。解脱。是为三。各具常乐我净是为德。法身不独法身。必具般若解脱。般若解脱互具亦尔。圆人一心。具此三德。非纵非横。故喻之以圆伊。徧一切处。故目之以秘藏。大矣哉。其法性之总相者乎。洪惟我释迦牟尼如来。宣说施食法门。俾於一心持诵无量威德自在光明胜妙力陀罗尼。加持一食。出生无量。周徧法界。普兴供养。盖此陀罗尼者。即是三德秘藏。此秘藏者。具一切法。故能於此流出无穷。而未尝有竭也。夫威德自在者。解脱德也。光明者。般若德也。胜妙者。法身德也。力者。三德之力用也。陀罗尼者。总持之称也。总持三德。要在一心。一心三德。法尔而具。然则一心即陀罗尼。陀罗尼即是法食。莫不皆以三德共为之体。亦莫不以三德共为之用。我今繇能了知三德秘藏具一切法。一切诸法同三德体。故能举体起用。作我现前所奉分段之食。於一一食。出生一切天须陀甘露味。及欢喜丸。醍醐酥酪。一切美味。莫不毕具。於此一一味中。亦复出生妙香宝华。天衣璎珞。众宝辇舆。一切服用。钟磬金铙。笙箫角贝。鼓乐弦歌。一切妙音。流泉浴池。华果园林。光明台殿。一切住处。复於一一美味。一一服用。一一妙音。一一住处。彼彼出生。如上六尘。一切妙供。无不周徧。如帝网珠。千光交映。一珠趣多珠。多珠趣一珠。一多相摄。彼彼互照。然则一器之食。至微至约。而所以能有如是不思议用者。以此一念即三德之全体故也。我今奉为施主。持此三德所熏六尘妙供。普施法界无量群生。一时充足。无所乏少。虽彼众生各得受用。而我本无所与。众生本无所取。所施之物亦本无有。我及众生亦无有相。是为以空为观者虽复无与无取。无物无我无众生。而其施者受者。及中间物。莫不宛然历历可见。是为以假为观者。於一心中。了知施者受者。及所施物。非有非无。三轮俱绝。是为以中为观者。三观圆照。一念中得。无后无前。何思何虑。作如是观而行施者。是为不住相施。是诸众生受此施时。一一自然皆得禅悦法喜。以故居天道则转增胜福。在人伦则顿悟真归。修罗调伏瞋心。饿鬼咸获饱满。畜类自得智慧。地狱永脱拘囚。即於此时。咸悔业因。进求出世。当知适为汝辈归依三宝。奉行忏悔。发菩提心。立四弘誓。示之以三聚净戒。显之以三德妙体。明白洞达。更无余蕴。而又於此时加之以法食之益。是法是食。俱得为利。则如天台之言曰。譬如熏药。药随火势。入人身中。患除方复。法随食入。亦复如是。或近或远。终破无明。是皆上藉兹日法施之力以致若是。
　　我今奉宣无量威德自在光明胜妙力陀罗尼。加持法食。充徧法界。成大功能。如前所说。仰凭法众。同音持诵。
　　曩谟萨嚩怛他(一)(引)　孽跢(去声)嚩路(引)枳(音吉)帝(二)　唵(三)　三(去声)跋罗三(去声)跋罗吽(四)(引)
　　(大众同音诵咒。据焰口经。施鬼众食。令诵七徧。施婆罗门仙众。令诵二七徧。供养三宝。令诵三七徧。今人施六道食者。多诵至七十徧。功用弥胜。咒毕。动钹)。
　　(法师想一一食中。出生甘露上味一切肴膳。如前徧食文中。六尘互徧。弥满法界。依正诸法。皆成妙供。一时普施法界六道。各得受用。无不周徧)。
　　(表白振铃施甘露水。白言)。
　　惟兹湛水。出彼高源。被以密言。成斯甘露。是为不死之神药。能灭至渴之焦心。可使清凉。普令饶益。於此修营之食。加乎灌沃之功。既变化之有方。则出生之无尽。莫不属餍诸趣。畅悦群情。咸豁悟於己灵。即顿增於法喜。
　　我佛如来有施甘露真言。谨当宣诵。
　　南无素噜皤耶　怛多揭多耶　怛你他　唵素噜素噜　钵啰素噜　钵啰素噜　莎诃
　　(大众同音诵咒毕。动铙钹)。
　　(表白持水徧洒四座供食。及中间斛食)。
　　(法师想此法水。繇咒力故。即成上妙天甘露味。散洒供食。岂惟净洁香美。非世所有。亦复出生种种肴膳。无有限量。於诸肴膳。复能出生微妙五尘。重重无尽。周徧法界。六道群生。各得受用)。
　　(表白振铃称四如来名。白言)。
　　佛言。若有四众常诵此真言。及四如来名号。加持饮食。施诸饿鬼者。受此食已。悉得饱满。其行施者。便能具足无量福德。则同供养百千俱胝如来功德无别。又言此真言法。岂唯施鬼。亦复施仙。及以三宝。引而伸之。则知亦当施余五趣。则法界之义方显。我今专为称唱四如来名。以彰胜用。
　　南无多宝如来　　南无妙色身如来　　南无广博身如来　　南无离怖畏如来
　　(大众同音诵佛号各三徧)。
　　(法师想四如来各兴慈念。摄济群生。能令现身现德圆满。色相具足。恣意受食。离诸怖畏)。
　　(表白振铃依位献供。白言)。
　　万法之性无住。故能卷归一空。六尘之体恒周。故得舒出诸有。是为全理而造。莫匪繇心所生。则知此食。具徧十方。允在兹时。普熏群品。然既遇大王之珍膳。当载聆吾佛之灵章。岂唯享则多仪。盖是饱必须教。均沾上味。咸悟圆常。庶因斋事之缘。同成法施之会。
　　一心奉供。十方法界。四空四禅。六欲诸天。日月星天。天曹列圣。并诸眷属。
　　惟愿不迷本性。承佛威光。是夕今时。受兹供养。
　　(众和香华献。动铙钹。下去例此。表白振铃宣偈。并述赞文)。
　　世仰四空无色定　　四禅十八梵天伦　　惟兹欲界六天王　　五欲自娱无与比　　日月五星齐七政　　北辰北斗众天星　　角亢列宿尽周天　　八万四千灾变者　　十二宫辰并六甲　　天曹赏罚众天宫　　十方天道万仙真　　於此一时俱奉供
　　伏以穷无色顶。仰极境之至高。怀有漏心。与长年而俱谢。矧四禅乃属於邪定。而六欲不离於凡情。虽从夙修十善而来。宁免见感五衰之相。至若耀千光於二道。垂万象於一天。独怜冠上之华萎。岂觉空中之箭坠。威权自在。为上界宫府之真仙。赏罚必行。实下地人伦之司命。念福力久而复失。信死魔决矣难逃。以权引实者。固究竟於本原。随业受生者。盖一期之妄报。云隐峨峨之玉殿。风扬烨烨之铢衣。执妙华以遨游。味甘露而厌饫。意常自逸。乐且无央。八万劫终是空亡。三千界悉从沦没。受形尘世。尚知闻法得道之时。趺足幽区。何有离苦脱罪之处。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋於高穹。即升腾於乐土。(众和)归命顶礼常住三宝。
　　(施主作礼。表白唱言)。
　　一心奉供。十方法界。五岳四渎。地载游空。福德诸神。系祀灵祠。并诸眷属。
　　惟愿不迷本性。承佛威光。今夕今时。受兹供养。
　　(表白振铃宣偈赞文)。
　　五岳圣君同佐命　　扶桑水府万仙真　　江河淮济众龙神　　四大海王诸眷属　　华果园林并百谷　　旱蝗灾病众神司　　五方分野土神君　　风雨雷霆荧惑类　　天下城隍诸庙食　　立功施法锡庙封　　十方福德众威神　　於此一时俱奉供
　　伏以尊形山岳。巨镇称尊。奉职雷霆。至灵可仰。谷果园林之所主。水火风雨之攸司。居海泽之龙君。守方隅之土府。城隍列庙。里域丛祠。定国安民。着元勋於史册。御灾捍患。结盛德於人心。擅王侯徽美之称。显天地神明之用。洞阴阳而有序。信赏罚以必行。既助化於昌时。宜垂名於常祀。谓善权。则暂同诸事。言实报。则正堕邪思。故知血食以伤生。未若斋心而洁己。其或多贪徒属。广辟殿堂。妄作殃祥。自昭威勇。真常素昧。竟莫识於依归。恶习弥增。将速趋於沦坠。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋於尘寰。即升腾於乐土。(众和)归命顶礼常住三宝。
　　(施主作礼。表白唱言)。
　　一心奉供。十方法界。帝王后妃。文武官僚。孔圣儒宗。仙人隐士。并诸眷属。
　　惟愿不迷本性。承佛威光。是夕今时。受兹供养。
　　(表白振铃述偈赞文)。
　　四圣轮王并列国　　帝王正后及元妃　　三公卿士众名贤　　凡曰百僚文与武　　至圣大儒尊孔道　　四科十哲显儒宗　　婆罗门众即仙人　　此土老庄仙圣者　　巢父许由诸逸士　　夫人命妇及封君　　十方诸国众君臣　　於此一时俱奉供
　　伏以圣王间出。御金银铜铁之轮。明主迭兴。握社稷山河之柄。开基立极。继体守文。举六合以为家。统黎元而作子。然而君无良则丧位。臣不密则失身。若此至难。可不自畏。维持世道。景仰儒宗。正心诚意以发其几。制礼作乐以崇其化。公卿百辟。具经国之贤材。将校六军。蕴安边之英略。逸民隐士。仙人羽流。挺出尘绝俗之标。得定命延生之术。维后妃夫人之众。及嫔妄烈女之伦。内则之行后庭。中馈之助私室。或出或处。报暂见於两端。若智若愚。竟同归於一死。今则特开胜会。普度迷流。愿承佛日之光。来赴檀家之供。亲闻妙法。顿悟真空。勿留滞於尘寰。即升腾於乐土。(众和)归命顶礼常住三宝。
　　(施主作礼。表白唱言)。
　　一心奉供。十方法界。农民工商。医卜杂流。贵贱男女。十类人伦。并诸眷属。
　　惟愿不迷本性。承佛威光。今夕今时。受兹供养。
　　(表白振铃宣偈赞文)。
　　十类人伦随十习　　顽愚明达各分朋　　服田力穑百工人　　坐贾行商医卜者　　事上奉公诸吏卒　　至於奴婢及倡优　　惟忠惟孝固无惭　　不义不仁宜见罚　　贫富繇天皆分定　　穷通有命岂人为　　十方人道众无央　　於此一时俱奉供
　　伏以自天降种。故并列於三才。得人为身。繇宿持於五戒。岂惟有学道之分。要知具成佛之缘。至於忠孝克修。奸贪莫化。皆性习之相远。致善恶之不同。士农工商之称四民。顽愚明达之分十类。惟医药卜筮之辈。及技术倡优之待。男女各得其朋。尊卑不失其序。名教内地。莫匪衣冠之家。远近外邦。固多朴直之行。寿夭穷通。其报若是。鳏寡孤独。此苦何言。只知蹈生死之轮。宁能入圣贤之域。元明外照。竟背失其本心。杂业交倾。将飘零於异趣。今则特开胜会。普度迷流。愿因佛日之光。来赴檀家之供。亲承法施。豁悟性空。勿眷恋於残躯。即升腾於乐土。(众和)归命顶礼常住三宝。
　　(施主作礼。表白唱言)。
　　一心奉供。十方法界。四类受生。五趣所摄。山间海底阿修罗众。并诸眷属。
