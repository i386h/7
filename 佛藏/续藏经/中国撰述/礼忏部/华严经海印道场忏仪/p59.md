<!-- { "loadSidebar": true } -->
　　华手经云。若复有人。为欲破坏菩萨心故。而作障碍。当说是人得几许罪。何以故。若已坏乱。当坏乱者。闻是事已。便自改悔。佛告舍利弗。若人障碍坏菩萨心。得无量罪。如人欲坏无价宝珠。是人则失无量财利。如是舍利弗。若人坏乱菩萨心者。则为毁灭无量法宝。舍利弗。如种药树。有人翦伐。不令增长。是人则坏无量众生疗治病事。令多众生。为病所困。如是舍利弗。若人欲坏是菩萨心。大安乐心。灭除无量众生苦患。大智乐心。当知是人则令无量无数众生。为诸贪欲恚痴憍慢。悭嫉谄曲。无惭无愧。诸烦恼病之所侵害。亦令无量阿僧祇众。失於涅盘安隐住处。舍利弗。若人毁坏阿耨达池。杀大龙王。当知是人则为坏失二足四足渴乏众生八功德水。如是舍利弗。若人坏乱菩萨心者。则为破坏能除无量众生渴爱八圣道水。舍利弗。譬如有人坏日宫殿。是人则为灭四天下众生光明。如是舍利弗。若人坏乱菩萨心者。当知是人则为毁灭十方世界一切众生大法光明。舍利弗。如人破坏一切宝性。当知是人则坏无量众生珍宝。如是舍利弗。若人坏乱菩萨心者。当知是人则坏无量阿僧祇众法宝之分。亦为毁灭如是等经。令不闻见。舍利弗。如是宝性。出无量宝。给足众生。如是舍利弗。诸菩萨心。是法宝性。从此法宝。生诸佛法不可思议神通智力。是故舍利弗。当知破坏菩萨心者。则得无量无边深罪。舍利弗。如人恶心出佛身血。若复有人。破戒不信。毁坏舍离是菩萨心。其罪正等。舍利弗。置是恶心出佛身血。我说具足五无间罪。若人毁坏菩萨心者。其罪过此。所以者何。起五逆罪。尚不能坏一佛之法。若人毁坏菩萨心者。则为断灭一切佛法。舍利弗。譬如杀牛。则为已坏乳酪酥等。如是舍利弗。若人破坏菩萨心者。则为断灭一切佛慧。是故舍利弗。若人破戒不信。呵骂毁呰。坏菩萨心。当知此罪过於五逆。舍利弗。置五逆罪。令四天下满中阿罗汉。若有一人。皆夺其命。汝意云何。是人得罪。宁为多不。舍利弗言甚多世尊。佛言。我今告汝。若人毁呰坏乱菩萨。令其信受。舍离是心。失佛智慧。比前罪者。百分千分百千万分。尚不及一。乃至譬喻亦不能及。所以者何。虽夺尔所阿罗汉命。不能障碍诸佛十力四无所畏。四无碍智。十八不共法。大慈大悲。佛不虚行。不障如来象王回观。师子奋迅。无见顶相。不障如来吹百千种具足法呗。亦不妨转无上法轮。不障圣主自在神力。亦不障碍能知众生诸根利钝。种种欲乐。差别智慧。舍利弗。若菩萨发阿耨多罗三藐三菩提心。得成大乘坚誓庄严。若有人来坏乱此心。令其退舍。是人则障佛十种力。乃至众生种种欲智。舍利弗。置四天下。若满三千大千世界诸阿罗汉。譬如竹苇稻麻丛林。若有一人。皆夺其命。汝意云何。是人得罪。宁为多不。甚多世尊。舍利弗。若复有人怀恚轻慢。破戒不信。毁坏散乱是菩萨心。此人得罪唯佛能知。所以者何。此人坏乱菩萨深心。则为毁灭一切佛法。断诸佛种。所以者何。若无菩萨最初心者。云何当有如是佛慧。佛自在力。出於世间。是故舍利弗。此无上心。大心深心。诸菩萨心。若在比丘。比丘尼。优婆塞。优婆夷。天龙夜叉。揵闼婆。阿修罗。迦留罗。紧陀罗。摩睺罗伽。人非人所。一切世间。皆应礼敬。所以者何。有此心者。当知即是未来世尊。罪报忏悔。
　　又经云。舍利弗。若人毁发大乘心者。当知是人不能自利。亦不利他。斯则不名修行道者。舍利弗。是愚痴人。行於邪道。为失自利。亦失利他。以此因缘故。是人当得八衰恼法。何谓为八。失所爱重亲友家属。国土丧乱。财产日耗。灾火焚烧。县官所侵。诸根毁坏。死入地狱。狱卒拷掠。是名为八。复次有八大不安法。何谓为八。谓生地狱饿鬼畜生。是大不安。若得人身。常生边地。不识善恶。无佛无法。无圣众处。是大不安。设得人身生於中国。聋盲喑痖。癃残百疾。是亦名为大不安法。虽生中国具足人身。常为衰弊。心怀谄曲。虚伪奸诡。是亦名为大不安法。若生中国具足人身。受外道教。好於邪论邪见恶行。成就不净身口意业。诸佛贤圣。尚不能救。是亦名为大不安法。若生中国具足人身。佛得道夜。即便命终。不值佛法。是亦名为大不安法。是为轻毁求佛道者八不安法。舍利弗。当知是人。若生地狱。必堕阿鼻大地狱中。得大身形。多受众苦。续起重罪。若堕畜生。为恶虫兽。恒苦饥渴。侵夺他命。残食肌肉。以自济活。随所生处。续增罪业。若为水性。作摩伽鱼。蛰民伽罗。失收摩罗。及郁陀罗等。人所网钓。生被刀割。备受众苦。求死不得。若复陆生。或为驼驴牛羊猪犬。若作驼牛。为人穿鼻。身常负重。加诸杖痛。呻嗥大呼。无有救者。中路疲乏。不能前进。命未尽间。生被割剥。残食其肉。犹并骂言。多食喜卧。大折损我。舍利弗。汝且观是罪业因缘。如我所知。若广说者。从劫至劫犹不能尽。舍利弗。取要言之。若人毁坏菩萨心者。若离八难。无有是处。所以者何。是人续起众罪业故。当知汝等得脱此难。为自救济。
　　我等为无明所覆。不识坏菩萨心罪因。今遇道场。方能觉悟。归命毗卢遮那如来。及一切贤圣海众。烧香散华。发露忏悔。不敢覆藏。由此因缘。我及法界众生海。坏菩萨心一切罪业。悉皆清净。

　　次忏悔灭罪印咒

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三遍)
　　百劫积集罪　　一念尽荡除　　如火焚枯草　　灭尽无有余
　　我昔所造诸恶业　　皆由无始贪瞋痴　　从身语意之所生　　一切我今皆忏悔
　　忏悔已至心归命礼本尊毗卢遮那佛。

　　○(白)众等听说经中无常偈

　　自从无始劫　　生死数恒沙　　聚骨富罗山　　积血如大海　　譬如路傍树　　暂息非久停　　车马及妻儿　　不久皆如是　　譬如群宿鸟　　夜聚旦还飞　　死去别亲知　　乖离亦如是　　惟有佛菩萨　　是真归仗处　　依经我略说　　知者应谛思

　　华严经礼忏仪卷第三十一

　　　　唐　兰山云岩慈恩寺护法国师行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第三十二晌
　　次十地位初三善知识会

　　一切恭敬敬礼无尽三宝。
　　是诸众等人各胡跪。严持香华。如法供养。愿此供海云。遍满十方界。无数阎浮檀金楼阁。毗琉璃摩尼纲。无数银楼阁。赤真珠摩尼网。无数毗琉璃楼阁。妙藏摩尼王网。无数颇梨楼阁。无垢藏摩尼王纲。无数光照世间摩尼宝楼阁。日藏摩尼王纲。无数帝青摩尼宝楼阁。妙光摩尼王网。无数众生海摩尼王楼阁。焰光明摩尼王网。无数金刚宝楼阁。无能胜幢摩尼王网。无数黑旃檀楼阁。天曼陀罗华网。无数无等香王楼阁。种种华网。无数摩尼网。无数宝铃网。无数天香网。无数天华网。无数宝形象网。无数宝衣帐。无数宝盖帐。无数宝楼阁帐。无数宝华鬘帐之所弥覆。处处建立宝盖幢幡。以如是等诸供养具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次供养总持

　　捺么啰得捺(二合)得啰(二合)也(引)也捺么末(重)遏斡碇末日啰(二合)萨啰不啰(二合)麻[口*栗]怛(二合)祢怛达遏怛也哑[口*栗]曷(二合)碇萨灭屹三(二合)莫捺(重)(引)也怛涅达唵末唧啰(二合)末唧啰麻曷(引)末唧啰(二合)麻曷(引)碇拶末唧呤麻曷(引)眉[口*栗]也(二合)末唧啰(二合)麻曷磨溺(重)即(舌腭)怛末唧哩(二合)磨曷磨溺慢伸当巴珊葛啰麻捺也末唧哩(二合)萨[口*栗]末(二合)葛[口*栗]麻(二合)哑斡啰捺(舌腭)眉商[口*捺]末末唧啰(二合)莎(引)曷(引)

　　梵音赞佛

　　佛演一妙音　　周闻十方界　　众音悉具足　　法雨皆充满　　一一言词海　　一切随类音　　一一佛剎中　　转於净法轮　　法界诸国土　　一一微尘中　　如来解脱力　　於彼普现身

　　直言赞佛

　　诸佛圆满常遍满　　普照一切微尘剎　　互相明现色无边　　一一圆满遍法界　　如来毛孔出光云　　广大难思无尽极　　徧照一切众生心　　一切烦恼悉除灭　　如来毛孔出华云　　一一神通无分限　　於诸众生悉调伏　　一一众苦悉除灭　　如来广大圆满音　　光音出於语言海　　雨大法雨遍群生　　彼等令悟菩提法　　佛昔无边劫海中　　为摄受我修众行　　我今得见於佛面　　十方剎海皆现影　　如来出现诸世间　　数等一切诸众生　　境界甚深难趣入　　非我智慧之所知
　　南无大方广佛华严经中华藏世界海十身无碍本尊毗卢遮那佛　　南无大慈大悲五百誓愿五浊救苦释迦牟尼佛　　南无东方满月世界十二上愿五浊救苦药师琉璃光王佛　　南无西方极乐世界四十八愿五浊救苦阿弥陀佛　　南无十方三世尽虚空界微尘剎土中大方广佛华严经圆满教海　　南无大方广佛华严经中主於行愿真理普贤菩萨摩诃萨　　南无大方广佛华严经中主於信解证智文殊师利菩萨摩诃萨　　南无大慈大悲五浊救苦千手千眼观世音菩萨摩诃萨　　南无大愿弘深五浊救苦出无佛世安慰人心常住焰魔罗界地藏王菩萨摩诃萨　　南无十方三世尽虚空界微尘剎土中十信菩萨十住菩萨十行菩萨十回向菩萨十地菩萨等觉菩萨徧法界剎海微尘数菩萨一切海众　　南无大方广佛华严经末会中修证五相处五十五圣者　　南无大方广佛华严经末会中圆器上根百城求法一生之内菩萨行圆为末世顿门修证轨范善财菩萨摩诃萨　　南无十方三世尽虚空界微尘剎土中法身色身形相舍利宝塔寺宇一切佛事又於法藏及讲法处菩萨贤圣一切海众　　南无大愿掼甲求生净土末浊夏国护持正法护法国师　　至心归命礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中

