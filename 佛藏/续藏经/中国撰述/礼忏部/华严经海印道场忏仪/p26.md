<!-- { "loadSidebar": true } -->
　　南无此中最下方宝月光焰轮世界日月自在光佛道场一切海众　　南无佛剎微尘数世界周匝围绕诸佛道场一切海众　　南无此上过佛剎微尘数世界须弥宝光世界无尽法宝幢佛道场一切海众　　南无此上过佛剎微尘数世界众妙光明幢世界大华聚佛道场一切海众　　南无此上过佛剎微尘数世界摩尼光明华世界人中最自在佛道场一切海众　　南无此上过佛剎微尘数世界普音世界一切智徧照佛道场一切海众　　南无此上过佛剎微尘数世界大树紧那罗音世界无量福德自在龙佛道场一切海众　　南无此上过佛剎微尘数世界无边净光明世界功德宝华光佛道场一切海众　　南无此上过佛剎微尘数世界最胜音世界一切智庄严佛道场一切海众　　南无此上过佛剎微尘数世界众宝间饰世界宝焰须弥山佛道场一切海众　　南无此上过佛剎微尘数世界清净须弥音世界出现一切行光明佛道场一切海众　　南无此上过佛剎微尘数世界香水盖世界一切波罗蜜无碍海佛道场一切海众　　南无此上过佛剎微尘数世界师子华网世界宝焰幢佛道场一切海众　　南无此上过佛剎微尘数世界金刚妙华灯世界一切大愿光佛道场一切海众　　南无此上过佛剎微尘数世界一切法光明地世界一切法广大真实义佛道场一切海众　　南无此上过佛剎微尘数世界真珠末平坦庄严世界胜慧光明网佛道场一切海众　　南无此上过佛剎微尘数世界琉璃华世界宝积幢佛道场一切海众　　南无此上过佛剎微尘数世界无量妙光轮世界大威力智海藏佛道场一切海众　　南无此上过佛剎微尘数世界明见十方世界净修一切功德幢佛道场一切海众　　南无此上过佛剎微尘数世界可爱乐梵音世界普照法界无碍光佛道场一切海众　　南无如是等不可说佛剎微尘数世界中诸佛道场一切海众
　　十方尽归命　　灭罪增净信　　愿生华藏海　　极乐净土中

　　次三界五趣忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证盟护念。哀愍摄受。愿我及一切众生海。自从无始。直至今时。业海无尽。帝网重重。三界五趣。诸业罪报。今皆发露忏悔。
　　大集经云。言世间者。凡有二种。一者众生世间。二者器世间。众生世间者。所谓五趣众生。天人饿鬼畜生地狱。此名五趣众生世间。器世间者。欲界之中有二十处。色界十六。无色界有四。此四十种名器世间。众生住处。欲界之中有二十处者。第一谓於八大地狱。一一地狱四面各有十六鬲子。以为眷属。周匝围绕。彼中观察。生不乐想。云何名为八大地狱。一名一死一活地狱。二名黑绳地狱。三名众合地狱。四名叫唤地狱。五名大叫唤地狱。六名热地狱。七名大热地狱。八名阿鼻地狱。若过去未来及现在世。有诸众生。自身口意造诸恶业。故生於彼大地狱中。经无量劫。备受种种百千苦恼。彼地狱中设睹妙色。以心逼切。不生乐想。以见因缘。无乐想故。复生大苦。如是展转。从一地狱至一地狱。苦中极苦。不可堪忍。不可言说。若耳闻声及鼻嗅香。舌尝其味。身中觉触。心缘诸法亦复如是。彼一切心。不爱不乐。不曾欢喜。一切不好。无一可意。身常火然。食热铁丸。饮融铜汁。所有触处。悉皆是火。不可忍耐。极大苦受。彼诸众生以其恶业未毕尽故。如是不死。乃至一切未受果报。亦彼中生。次复人中身口意行造恶业故。亦彼中受。罪报忏悔。
　　夫地狱有多别历难尽。地狱狱帝主。一切罪人。又阎罗天子。三十大王。三十三王。九位二十四府。十大狱帝。三十狱王。三十六王。十八狱生。牛头阿旁。马头罗剎。主命主摄。无毒鬼王。助王小臣。主部首领。执杖主。净主。水主。铁主。土主。天善恶童子。一切功曹狱使。罪报忏悔○又六斋八王。三十二忍臣。四忍大王。五道大神。罪报忏悔○又地下八寒八热。近住地狱。罪报忏悔○又冢中水中山宫矌野空中一切地狱。罪报忏悔○又人中四部洲间所有一切寒地狱。一切热地狱。罪报忏悔○又铁围山中有八大地狱。一一地狱各有十六地狱。罪报忏悔○又彼中十地狱。又有五大地狱。南方铁围山中阎罗王城。东西各有七重。始生地狱。罪报忏悔○又三十二地狱。又六十四地狱。百八地狱。东铁围山中有无量地狱。罪报忏悔○又有三十二沙门地狱。又阿鼻地狱之近。有十八小地狱。罪报忏悔○彼小地狱各有十八寒地狱。十八热地狱。十八黑暗地狱。十八小热地狱。十八刀轮地狱。十八刀林地狱。十八剑轮地狱。十八火车地狱。十八沸屎地狱。十八镬汤地狱。十八灰河地狱。罪报忏悔○又五百亿剑林地狱。五百亿刺林地狱。五百亿铜柱地狱。五百亿铁灰地狱。五百亿铁网地狱。罪报忏悔○又十八铁窟地狱。又十八铁丸地狱。十八石签地狱。十八饮铜地狱。罪报忏悔○又由无量业一一有别小地狱。乃至有八万四千地狱。悉有不可说不可听不可喻苦。无能说者。无能听者。若有能说者。彼人吐热血而死。罪报忏悔。
　　第二所居畜生。如畜生之中身有差别。或有众生。其身小者。如析一毛以为百分。如一分许。有於如是不可思议微细之身。复有众生。身如窗中游尘。复有众生。身如十千由旬。复有众生。寿命如一时顷。复有众生。寿命如七时顷。复有众生。寿命一劫乃至百劫千万亿劫。以恶业故。在彼中生。不乐善法。不种善根。无有法行。亦无智慧。无惭无愧。无慈悲心。常受苦恼。生大怖畏。各各互生相害之心。远离一切诸善之法。常行不善。无明黑暗。险恶道中。造地狱业。起瞋忿心。不乐福德。是报熟时。恶道中受下身下心。生如是处。常受种种饥渴寒热。捶打乘骑。负重困乏。领穿脊破。蚊虻毒虫。竞相唼食。如是苦恼。无量无边。罪报忏悔○又畜生中。居处居海。居水居地。居火居空。蛇类。虾类。鱼类。马类。象类。三十六亿类。一一有无量苦。罪报忏悔。
　　第三所居饿鬼生处。饿鬼之中身有差别。或有饿鬼身长一尺。或有饿鬼身量如人。或有身如千踰缮那。或复有鬼身如雪山。彼诸饿鬼裸形无衣。披发自缠。黑瘦羸瘠。唯皮裹骨。肉血都无。身体粗涩。犹如枯树。恒苦饥渴。思念饮食。常不能得。口内火然。焰出於外。心常嗔忿。无有慈悲。热闷慞惶。求凉不得。又为饥渴之所逼切。饮销铜汁。食烧铁丸。及诸热恶。臭烂脓血。热屎热尿。热麨热浆。及诸热风。或复热雨。一切草木。江海河池。树叶华果。所食之物。求觅甚难。恒不能得。设复得之。或经千年。或百千年。如是寿命。常受苦恼。行住坐卧。黑暗无明。罪报忏悔○夫饿鬼位中。三类。九类。十类。三十六类。十类孤魂。恒沙饿鬼。有无量苦。罪报忏悔。
　　第四人间所居之处。有智之人。次观人中。一切皆有种种诸苦。所谓生苦老苦。病苦死苦。爱别离苦。怨憎会苦。求不得苦。五盛阴苦。饥苦渴苦。贪苦瞋苦。嫉妒等苦。妄言绮语两舌等苦。恶口骂詈诽谤等苦。寒苦热苦。恶风恶雨疫蝗等苦。毒恶禽兽伤害等苦。恶世恶王牢狱等苦。贫穷下贱短命等苦。既念此苦。更生重苦。缘苦生苦还造苦因。於未来身。复受苦报。如是展转。无量无边。受诸辛苦。无有穷尽。罪报忏悔○又大集经云。此四天下有八十天居处。六十龙居处。四阿修罗居处。四迦楼罗居处。五十二紧那罗居处。四十六摩睺罗迦居处。八鸠盘茶居处。三十富单那居处。三十毗舍阇居处。又有八万四千城内六千四百种类人处。总而集之。是十类人。如是一切。罪报忏悔。
　　第五所居欲天生处。有智之人。观初欲界。有於六天。是中众生。常乐欲事。欲爱所缠。所受果报差别不等。生於苦受。或复果报胜劣不同。或上或下。其下果报。见上果报。耻愧羞惭。常生受苦。或於过去。修福来者。今得生此。果报将终。福德欲尽。如是念时。则生苦受。或复种种有所为作。勤劳辛苦。故生苦受。或所爱人。玩弄之物分张离散。故生苦受。一切福德果报毕尽。见好处所。心生爱乐。既不得往。生大苦受。又知业行速堕恶道。畜生饿鬼及地狱中。以如是故。倍大苦受。如是种种无边诸苦。罪报忏悔。
　　第六有漏色界天中。不生爱乐心者。智慧之人。观彼色界十六住处。一切诸天修於世禅。得生於彼。因既有为。是有漏法。苦未尽故。不得寂灭心意快乐及於种种其余胜乐。是故苦受。又未到于乐彼岸故。是故在此苦流转中。不知出道。以是义故。三恶趣中未得解脱。是故苦受。罪报忏悔。
　　第七又观彼无漏色界众生。如是修习无漏禅故。得住彼天。以未具足满八正道。是故苦受。为八正道欲满足故。精勤方便。是故苦受。一切无学三摩提地心未得故。生於苦受。彼辟支佛诸陀罗尼未自在得。故生苦受。於诸如来三世境者。未自在得。故生苦受。一切众生境界皆苦。如是众生於色界中。若欲双头入般涅盘。如上所说种种诸苦。具足受之。罪报忏悔。
　　第八观无色天不生乐想。智慧之人。观无色界四种天处。以能修习有漏三昧。故得生彼。一切漏中未得解脱。是故生苦。一切学地及无学地未得自在。是故生苦。不得听闻诸佛正法。是故生苦。一切爱欲未毕竟断。於流转中不得自在。是故生苦。彼处寿终不得胜趣。生於邪见。如是大苦。一切三恶烦恼业道未能永断。如是生苦。一切三恶道中未得度脱。如是生苦。罪报忏悔。
　　我等为无明所覆。不识三界五趣罪因。今遇道场。方能觉知。归命毗卢遮那如来。及一切贤圣海众。烧香散华。业报重罪。发露忏悔。不敢覆藏。由此因缘。我及法界众生海业报重罪。愿皆清净。

　　次忏悔灭罪印咒

　　唵萨栗末(二合)巴(引)巴眉悉普怛[口*捺]曷捺末日罗也莎曷(应诵三徧)
　　百劫积集罪　　一念悉荡除　　如火焚枯草　　灭尽无有余
　　我昔所造诸恶业　　皆由无始贪瞋痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　○(白)众等听说经中无常偈

　　人生一世内　　妄想万年期　　黄昏气撮心　　半夜命已尽　　眷属皆舍去　　财物任他将　　但持自善根　　险道充粮食
　　　　唐　兰山云岩慈恩寺护法国师一行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第十四晌
　　次百海所主百海众初五十海佛会

　　一切恭敬敬礼无尽三宝。
