<!-- { "loadSidebar": true } -->
　　南无东方阎浮檀金光明世界中龙自在王如来毗卢遮那藏菩萨等道场一切海众　　南无南方速疾力世界中普香如来心王菩萨等道场一切海众　　南无西方香光世界中须弥灯王如来无碍心菩萨等道场一切海众　　南无北方袈裟幢世界中不可坏金刚如来金刚步勇猛菩萨等道场一切海众　　南无东北方一切上妙宝世界中无所得境界眼如来无所得善变化菩萨等道场一切海众　　南无东南方香焰光音世界中香灯如来金刚焰慧菩萨等道场一切海众　　南无西南方智慧日普光明世界中法界轮幢如来现一切变化幢菩萨等道场一切海众　　南无西北方普清净世界中一切佛宝高胜幢如来法幢王菩萨等道场一切海众　　南无上方佛次第出现无尽世界中无边智慧光圆满幢如来法界门幢王菩萨等道场一切海众　　南无下方佛光明世界中无碍智幢如来一切世间剎幢王菩萨等道场一切海众　　南无如是等十方各十佛剎微尘数一切如来　　南无安乐世界中阿弥陀如来　　南无旃檀世界中金刚光明如来　　南无妙香世界中宝光明如来　　南无莲华世界中宝莲华光明如来　　南无妙金世界中寂静光如来　　南无妙喜世界中不动如来　　南无善住世界中师子如来　　南无镜光明世界中月觉如来　　南无宝师子庄严世界中毗卢遮那如来

　　次解脱长者

　　南无南方住林聚落中得如来无碍庄严解脱门解脱长者
　　十方尽归命　　灭罪增净信　　愿生华藏海　　极乐净土中

　　次十二类生业报忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明照於法会。证明护念哀愍摄受。愿我及一切众生海。自从无始直至今时。业海无尽。帝网重重。十二业报类生一切罪业。发露忏悔。
　　大涅盘经云。菩萨摩诃萨。灭除有余。有余有三。一者烦恼余报。二者余业。三者余有。善男子。云何名为烦恼余报。若有众生。习近贪欲。是报熟故。堕於地狱。从地狱出。受畜生身。所谓鸽雀鸳鸯鹦鹉耆婆耆婆舍利伽鸟青雀鱼鳖猕猴獐鹿。若得人身。受黄门形女人二根无根淫女。若得出家。犯初重戒。是名余报。罪报忏悔。
　　复次善男子。若有众生。以殷重心。习近嗔恚。是报熟故。堕於地狱。从地狱出。受畜生身。所谓毒蛇。具四种毒。见毒触毒啮毒歔毒。师子虎狼熊罴猫狸鹰鹞之属。若得人身。具足十六诸恶律仪。若得出家。犯第二重戒。是名余报。罪报忏悔。
　　复次善男子。若有修行愚痴之人。是报熟时。堕於地狱。从地狱出。受畜生身。所谓象猪牛羊水牛蚤虱蚊虻蚁子等形。若得人身。聋盲喑痖。癃残背瘘。诸根不具。不能受法。若得出家。诸根暗钝。喜犯重戒。乃至五残。是名余报。罪报忏悔。
　　复次善男子。若有修习。憍慢之人。是报熟时。堕於地狱。从地狱出。受畜生身。所谓粪虫驼驴犬马。若生人中。受奴婢身。贫穷乞丐。或时出家。常为众生之所轻贱。破第四戒。是名余报。如是等名烦恼余报。如是余报。菩萨摩诃萨。以能修习大涅盘故。悉得除灭。罪报忏悔。
　　云何余业。谓一切凡夫业。一切声闻业。须陀洹人。受七有业。斯陀含人。受二有业。阿那含人。受色有业。是名余业。如是余业。菩萨摩诃萨。以能修习大涅盘故。悉得断除。罪报忏悔。
　　云何余有。阿罗汉得阿罗汉果。辟支佛得辟支佛果。无业无结。而转二果。是名余有。罪报忏悔。
　　如是三种有余之法。菩萨修习大乘大涅盘经故得除灭。是名菩萨摩诃萨灭除余有。罪报忏悔。
　　楞严经云。佛告阿难。当知妙性圆明。离诸名相。本来无有世界众生。因妄有生。因生有灭。生灭名妄。灭妄名真。是称如来无上菩提及大涅盘二转依号。阿难。汝今欲修真三摩地。直诣如来大涅盘者。先当识此众生世界二颠倒因。颠倒不生。斯则如来真三摩地。阿难。云何名为众生颠倒。阿难。由性明心性明圆故。因明发性。性妄见生。从毕竟无。成究竟有。此有所有。非因所因。住所住相。了无根本。依此无住。建立世界及诸众生。迷本圆明。是生虚妄。妄性无体。非有所依。将欲复真。欲真已非真真如性。非真求复。宛成非相。非生非住非心非法。展转发生。生力发明。熏以成业。同业相感。因有感业。相灭相生。由是故有众生颠倒。罪报忏悔。
　　阿难。云何名为世界颠倒。是有所有。分段妄生。因此界立。非因所因。无住所住。迁流不住。因此世成。三世四方。和合相涉。变化众生。成十二类。是故世界因动有声。因声有色。因色有香。因香有触。因触有味。因味知法。六乱妄想。成业性故。十二区分。由此轮转。是故世间声香味触。穷十二变为一旋复。乘此轮转颠倒相故。是有世界。卵生胎生湿生化生。有色无色。有想无想。若非有色。若非无色。若非有想。若非无想。罪报忏悔。
　　阿难。由因世界虚妄轮回动颠倒故。和合气成八万四千飞沈乱想。如是故有卵羯逻蓝。流转国土。鱼鸟龟蛇。其类充塞。罪报忏悔。
　　由因世界杂染轮回欲颠倒故。和合滋成八万四千横竖乱想。如是故有胎遏蒲昙。流转国土。人畜龙仙。其类充塞。罪报忏悔。
　　由因世界执着轮回趣颠倒故。和合暖成八万四千翻覆乱想。如是故有湿相蔽尸。流转国土。含蠢蠕动。其类充塞。罪报忏悔。
　　由因世界变易轮回假颠倒故。和合触成八万四千新故乱想。如是故有化相羯南。流转国土。转蜕飞行。其类充塞。罪报忏悔。
　　由因世界留碍轮回障颠倒故。和合着成八万四千精耀乱想。如是故有色相羯南。流转国土。休咎精明。其类充塞。罪报忏悔。
　　由因世界销散轮回惑颠倒故。和合暗成八万四千阴隐乱想。如是故有无色羯南。流转国土。空散销沈。其类充塞。罪报忏悔。
　　由因世界罔象轮回影颠倒故。和合忆成八万四千潜结乱想。如是故有想相羯南。流转国土。神鬼精灵。其类充塞。罪报忏悔。
　　由因世界愚钝轮回痴颠倒故。和合顽成八万四千枯槁乱想。如是故有无想羯南。流转国土。精神化为土木金石。其类充塞。罪报忏悔。
　　由因世界相待轮回伪颠倒故。和合染成八万四千因依乱想。如是故有非有色相成色羯南。流转国土。诸水母等。以鰕为目。其类充塞。罪报忏悔。
　　由因世界相引轮回性颠倒故。和合咒成八万四千呼召乱想。如是故有非无色相无色羯南。流转国土。咒诅魇生。其类充塞。罪报忏悔。
　　由因世界合妄轮回罔颠倒故。和合异成八万四千回护乱想。如是故有非有想相成相羯南。流转国土。彼蒲卢等。异质相成。其类充塞。罪报忏悔。
　　由因世界怨害轮回杀颠倒故。和合怪成八万四千食父母想。如是故有非无想相无想羯南。流转国土。如土枭等附块为儿。及破镜鸟以毒树果抱为其子。子成父母皆遭其食。其类充塞。罪报忏悔。
　　是名众生十二种类。阿难。如是众生。一一类中。亦各各具十二颠倒。犹如捏目乱华发生。颠倒妙圆真净明心。具足如斯虚妄乱想。罪报忏悔。
　　汝今修证佛三摩地。於是本因元所乱想。立三渐次。方得除灭。如净器中除去毒蜜。以诸汤水并杂灰香。洗涤其器。后贮甘露。云何名为三种渐次。一者修习除其助因。二者真修刳其正性。三者增进违其现业。云何助因。阿难。如是世界十二类生。不能自全。依四食住。所谓段食触食思食识食。是故佛说一切众生皆依食住。阿难。一切众生。食甘故生。食毒故死。是诸众生。求三摩地。当断世间五种辛菜。是五种辛。熟食发淫。生啖增恚。如是世界食辛之人。纵能宣说十二部经。十方天仙。嫌其臭秽。咸皆远离。诸饿鬼等。因彼食次。舐其唇吻。常与鬼住。福德日销。长无利益。是食辛人。修三摩地。菩萨天仙。十方善神。不来守护。大力魔王。得其方便。现作佛身。来为说法。非毁禁戒。赞淫怒痴。命终自为魔王眷属。受魔福尽。堕无间狱。阿难。修菩提者。永断五辛。是则名为第一增进修行渐次。
　　云何正性。阿难。如是众生。入三摩地。要先严持清净戒律。永断淫心。不餐酒肉。以火净食。无啖生气。阿难。是修行人。若不断淫及与杀生。出三界者。无有是处。当观淫欲犹如毒蛇。如见怨贼。先持声闻四弃八弃。执身不动。后行菩萨清净律仪。执心不起。禁戒成就。则於世界。永无相生相杀之业。偷劫不行。无相负累。亦於世间。不还宿债。是清净人。修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。宿命清净。得无艰险。是则名为第二增进修行渐次。
　　云何现业。阿难。如是清净持禁戒人。心无贪淫。於外六尘。不多流逸。因不流逸。旋元自归。尘既不缘。根无所偶。反流全一。六用不行。十方国土皎然清净。譬如琉璃内悬明月。身心快然。妙圆平等。获大安隐。一切如来密圆净妙。皆现其中。是人即获无生法忍。从是渐修。随所发行。安立圣位。是则名为第三增进修行渐次。
　　我等为无明所覆。不识业报十二类生罪因。今遇道场。乃能觉知。归命毗卢遮那如来及一切贤圣海众。烧香散华。十二类生一切业报。发露忏悔。不敢覆藏。由此因缘。我及法界众生海一切业报。愿皆清净。

　　次忏悔灭罪印

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念尽荡除　　如火焚枯草　　灭尽无有余
　　我昔所造诸恶业　　皆由无始贪嗔痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　○(白)众等听说经中无常偈

　　如睡眠中所觉受　　及与僧作诸佛事　　以此为其所缘境　　诸过去事无所见　　我今於此现身上　　无量怨亲已经过　　为於彼等所造业　　堪可怖畏向前待　　是知此身不坚久　　我今不解此事故　　皆因愚痴及贪嗔　　造作无量诸罪业
　　　　唐　兰山云岩慈恩寺护法国师一行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第二十九晌
　　次十住位中后五善知识会

　　一切恭敬敬礼无尽三宝。
