<!-- { "loadSidebar": true } -->
　　是诸众等人各胡跪。严持香华。如法供养。愿此供海云。徧满十方界。施种种上妙幢旛。众宝为竿。宝缯为幢。种种杂彩以为其旛。宝网垂覆。光色徧满。宝铎微摇。音接相和。奇特妙宝。形如半月。阎浮檀金。光踰皦日。悉置幢上。随诸世界业果所现。种种妙物。以为严饰。如是无数千万亿那由他诸妙幢幡。接影连辉。递相间发。光明严洁。周徧大地。充满十方虚空法界一切诸剎。以如是等诸供具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持。名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次不空摩尼印咒

　　唵哑么遏布[口*(椔-田+夕)]麻祢巴能麻末唧呤怛达遏怛眉浪鸡碇萨慢怛不啰萨啰吽

　　梵音赞佛

　　如来大智慧　　普净诸世间　　世间既尽已　　开示诸佛法　　设有人欲见　　众生数等佛　　靡不应其心　　而实无来处　　以为佛境界　　专念而不息　　此人得见佛　　其数与心等

　　直言赞佛

　　如来应正等觉。以心自在力。无起无转。而转法轮。知一切法。恒无起故。乃至如来一切转法处。普入一切众生一切法一切业一切报中。而无所住。一切众生种种语言。皆悉不离如来法轮。言音实相。即法轮故。如来应正等觉有三昧。名究竟无碍无畏。入此三昧已。於成正觉。一一身。一一口。各出一切众生数等言音。一一音中。具足众音。各各差别。而转法轮。令一切众生。皆生欢喜。能如是知转法轮者。当知此人。则为随顺一切佛法。不如是知。则非随顺。
　　南无大方广佛华严经中华藏世界海十身无碍本尊毗卢遮那佛　　南无大慈大悲五百誓愿五浊救苦释迦牟尼佛　　南无东方满月世界十二上愿五浊救苦药师琉璃光王佛　　南无西方极乐世界四十八愿五浊救苦阿弥陀佛　　南无十方三世尽虚空界微尘剎土中大方广佛华严经圆满教海　　南无大方广佛华严经中主於行愿真理普贤菩萨摩诃萨　　南无大方广佛华严经中主於信解证智文殊师利菩萨摩诃萨　　南无大慈大悲五浊救苦千手千眼观世音菩萨摩诃萨　　南无大愿弘深五浊救苦出无佛世安慰人心常住焰魔罗界地藏王菩萨摩诃萨　　南无十方三世尽虚空界微尘剎土中十信菩萨十住菩萨十行菩萨十回向菩萨十地菩萨等觉菩萨徧法界剎海微尘数菩萨一切海众　　南无大方广佛华严经末会中修证五相处五十五圣者　　南无大方广佛华严经末会中圆器上根百城求法一生之内菩萨行圆为末世顿门修证轨范善财菩萨摩诃萨　　南无十方三世尽虚空界微尘剎土中法身色身形相舍利宝塔寺宇一切佛事又於法藏及讲法处菩萨贤圣一切海众　　南无大愿掼甲求生净土末浊夏国护持正法护法国师　　至心归命礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中

　　第六海幢比丘普庄严清净门解脱法门

　　经云尔时善财童子(至)清净光明辞退而行。
　　愿共诸众生　　往生华藏海　　极乐净土中
　　南无东近阎浮提南畔摩利伽罗国得普行般若境界清净光明又得普庄严清净门海幢比丘　　南无海幢比丘从其足下所出无数百千亿长者居士婆罗门一切众　　南无从海幢比丘两膝所出无数百千亿剎帝利婆罗门一切众　　南无从海幢比丘腰间所出等众生数无量仙人一切众　　南无从海幢比丘两胁所出不思议龙及不思议龙女一切众　　南无从海幢比丘胸前卍字吉祥中所出无量百千亿阿修罗王一切众　　南无从海幢比丘背上所出无数百千亿声闻独觉一切众　　南无从海幢比丘两肩所出无数百千亿一切诸夜叉罗剎王众　　南无从海幢比丘腹中所出无数百千亿紧那罗王各有无数紧那罗女前后围绕又出无数亿百千乾闼婆王各有无数乾闼婆女前后围绕一切众　　南无从海幢比丘面门所出无数百千亿一切转轮圣王一切众　　南无从海幢比丘两目所出无数百千亿日轮光明一切众　　南无从海幢比丘眉间白毫中所出无量百千亿帝释一切众　　南无从海幢比丘额上所出无数百千亿梵天王一切众　　南无从海幢比丘头上所出无量佛剎微尘数诸菩萨一切众　　南无从海幢比丘顶上所出无量百千亿如来身一切众
　　十方尽归命　　灭罪增净信　　愿生华藏海　　极乐净土中

　　第七休舍优婆夷离忧安隐幢解脱法门

　　经云尔时善财童子(至)作是念已辞退而行。
　　愿共诸众生　　往生华藏海　　极乐净土中

　　次休舍优婆夷闻法修梵行处佛

　　南无十方一切诸佛　　南无燃灯佛　　南无离垢佛　　南无妙幢佛　　南无胜须弥佛　　南无莲华德藏佛　　南无毗卢遮那佛　　南无普眼佛　　南无梵寿佛　　南无金刚脐佛　　南无婆楼那天佛

　　次休舍优婆夷

　　南无海潮住处普庄严园林中得安隐幢解脱门休舍优婆夷
　　十方尽归命　　灭罪增净信　　愿生华藏海　　极乐净土中

　　第八毗目瞿沙仙人无胜幢解脱法门

　　经云尔时善财童子(至)殷勤瞻仰辞退南行。
　　愿共诸众生　　往生华藏海　　极乐净土中

　　次毗目瞿沙令善财所见诸佛

　　南无善财所见诸佛境界道场一切海众

　　次毗目瞿沙仙人

　　南无南方海潮那罗境中得菩萨无胜幢解脱门毗目瞿沙仙人
　　十方尽归命　　灭罪增净信　　愿生华藏海　　极乐净土中

　　第九胜热婆罗门无尽轮解脱法门

　　经云尔时善财童子(至)绕无数匝辞退而去。
　　愿共诸众生　　往生华藏海　　极乐净土中
　　南无南方住伊沙那聚落得无尽轮解脱胜热婆罗门　　南无善财童子胜缘劝导住虚空中十千初禅色界一切梵天众　　南无善财童子胜缘劝导住虚空中十千恶魔十千自在天王十千化乐天王十千兜率陀天王十千三十三天王天子天女一切眷属　　南无善财童子胜缘劝导住虚空中一切十千龙王十千夜叉王十千乾闼婆王十千阿修罗王十千迦楼罗王十千紧那罗王及无量龙女等　　南无善财童子胜缘劝导住虚空中无量一切欲界诸天
　　十方尽归命　　灭罪增净信　　愿生华藏海　　极乐净土中

　　第十慈行童女得般若波罗蜜普庄严解脱法门

　　经云尔时善财童子(至)恋慕瞻仰辞退而行。
　　愿共诸众生　　往生华藏海　　极乐净土中

　　次慈行宫中一一庄严中一切佛

　　南无毗卢遮那藏庄严殿中一一壁中法界内一切如来　　南无毗卢遮那藏庄严殿中一一柱中法界内一切如来　　南无毗卢遮那藏庄严殿中一一镜中法界内一切如来　　南无毗卢遮那藏庄严殿中一一相中法界内一切如来　　南无毗卢遮那藏庄严殿中一一形中法界内一切如来　　南无毗卢遮那藏庄严殿中一一摩尼宝中法界内一切如来　　南无毗卢遮那藏庄严殿中一一庄严具中法界内一切如来　　南无毗卢遮那藏庄严殿中一一金铃中法界内一切如来　　南无毗卢遮那藏庄严殿中一一宝树中法界内一切如来　　南无毗卢遮那藏庄严殿中一一宝形像中法界内一切如来　　南无毗卢遮那藏庄严殿中一一宝璎珞中法界内一切如来

　　次慈行童女得法门处佛

　　南无慈行童女参三十六恒河沙诸佛

　　次慈行童女

　　南无南方师子奋迅城中得般若波罗蜜能徧庄严解脱门慈行童女　　南无圆器上根百城求法一生之内菩萨行圆为末世顿门修证轨范善财菩萨摩诃萨
　　十方尽归命　　灭罪增净信　　愿生华藏海　　极乐净土中

　　次十不善业忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照於法会。证盟护念。哀愍摄受。愿我及一切众生海。自从无始直至今时。业海无尽。帝网重重。十不善业。发露忏悔。夫十不善业者。外道正教权小顿渐徧圆。悉皆显说。今依圆教说十善者。亦摄其余。经云。菩萨性自远离一切杀生。不畜刀杖。不怀怨恨。有惭有愧。仁恕具足。於一切众生有命之者。常生利益慈念之心。是菩萨尚不恶心恼诸众生。何况於他起众生想。故以重意而行杀害。不悟此法。今皆忏悔。
　　性不偷盗。菩萨於自资财。常知止足。於他慈恕。不欲侵损。若物属他。起他物想。终不於此而生盗心。乃至草叶不与不取。何况其余资生之具。不悟此法。今皆忏悔。
　　性不邪淫。菩萨於自妻知足。不求他妻。於他妻妾。他所护女。亲族媒定。及为法所护。尚不生贪染之心。何况从事。况於非道。不悟此法。今皆忏悔。
　　性不妄语。菩萨常作实语真语时语。乃至梦中亦不忍作覆藏之语。无心欲作。何况故犯。不悟此法。今皆忏悔。
　　性不两舌。菩萨於诸众生无离间心。无恼害心。不将此语为破彼故而向彼说。不将彼语为破此故而向此说。未破者不令破。已破者不增长。不喜离间。不乐离间。不作离间语。不说离间语。若实若不实。不悟此法。今皆忏悔。
　　性不恶口。所谓毒害语。粗犷语。苦他语。令他嗔恨语。现前语。不现前语。鄙恶语。庸贱语。不可乐闻语。闻者不悦语。嗔忿语。如火烧心语。怨结语。热恼语。不可爱语。不可乐语。能坏自身他身语。如是等语。皆悉舍离。常作润泽语。柔软语。悦意语。可乐闻语。闻者喜悦语。善入人心语。风雅典则语。多人爱乐语。多人悦乐语。身心踊跃语。不悟此法。今皆忏悔。
　　性不绮语。菩萨常乐思审语。时语。实语。义语。法语。顺道理语。巧调伏语。随时筹量决定语。是菩萨乃至戏笑尚恒思审。何况故出散乱之言。不悟此法。今皆忏悔。
　　性不贪欲。菩萨於他财物。他所资用。不生贪心。不愿不求。不悟此法。今皆忏悔。
　　性离嗔恚。菩萨於一切众生。恒起慈心。利益心。哀愍心。欢喜心。和润心。摄受心。永舍嗔恨怨害热恼。常思顺行。仁慈佑益。不悟此法。今皆忏悔。
　　又离邪见。菩萨住於正道。不行占卜。不取恶戒。心见正直。无诳无谄。於佛法僧。起决定信。不悟此法。今皆忏悔。
