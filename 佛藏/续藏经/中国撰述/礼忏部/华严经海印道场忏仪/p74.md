<!-- { "loadSidebar": true } -->
　　占察善恶业报经云。尔时会中有菩萨。名坚净信。从座而起整衣服。偏袒右肩。合掌白佛言。我今於此众中。欲有所问谘请世尊愿垂听许。佛言。善男子。随汝所问便可说之。坚净信菩萨言。如佛先说。若我去世正法灭后。像法向尽及入末世。如是之时。众生福薄。多诸衰恼。国土数乱。灾害频起。种种厄难。怖惧逼娆。我诸弟子。失其善念。唯长贪嗔嫉妒我慢说有相似。行善法者。但求世间利养名称。以之为主。不能专心修出要法。尔时众生。睹世灾乱。心常怯弱。忧畏己身及诸亲属。不得衣服。充养躯命。以如是等众多障碍因缘故。於佛法中钝根少。信得道者极少。乃至渐渐於三乘中信心成就者。亦复甚鲜。所有修学世间禅定。发诸通业。自知宿命者。次转无有。如是於后入末法中。经久得道。获信禅定通业等。一切全无我。今为此未来恶世像法向尽。及末法中。有微少善根者。请问。如来设何方便。开化示导。令生信心。得除衰恼。以彼众生。遭值恶时。多障碍故。退其善心。於世间出世间因果法中。数起疑惑。不能坚心专求善法。如是众生。可愍可救。世尊大慈一切种智。愿兴方便。而晓谕之。令离疑网。除诸障碍。信得增长。随於何乘。速获不退。佛告坚净信言。善哉善哉。快问斯事。深适我意今此众中有菩萨摩诃萨。名曰地藏。汝应以此事。而请问之。彼当为汝建立方便。开示演说。诚汝所愿时坚净信菩萨。复白佛言。如来世尊。无上大智。何意不说。乃欲令彼地藏菩萨。而演说之。佛告坚净信。汝莫生高下想。此善男子。发心已来。过无量无边不可思议阿僧祇劫。久已能度萨婆若海。功德满足。但依本愿自在力故。权巧化现。影应十方。虽复普游一切剎士。常起功业。而於五浊恶世。化益偏厚。亦依本愿力所熏习故。及因众生。应受化业故也。彼从十一劫来。庄严此世界。成熟众生。是故在斯会中。身相端严威德殊胜。唯除如来无能过者。又於此世界。所有化业。惟除徧吉。观世音等诸大菩萨。皆不能及。以是菩萨本誓愿力。速满众生一切所求。能灭众生一切重罪。除诸障碍。现得安隐。又是菩萨。名为善安慰说者。所谓巧演深法。能善开导初学发意。求大乘者。令不怯弱。以如是等因缘。於此世界。众生渴仰。受化得度。是故我今。令彼说之。尔时坚净信菩萨。既解佛意已。寻即劝请地藏菩萨摩诃萨言。善哉救世真士。善哉大智开士。如我所问。恶世众生。以何方便。而化导之。使离诸障。得坚固信。如来今者。为欲令汝说是方便。宜当知时。哀愍为说。尔时地藏菩萨摩诃萨。语坚净信菩萨摩诃萨言。善男子谛听。当为汝说。若佛灭后恶世之中。有诸比丘。比丘尼。优婆塞。优婆夷。於世间出世间因果法。未得决定信。不能修学无常想。苦想。无我想。不净想。成就现前。不能勤观四圣谛法。及十二因缘法。亦不勤观真如实际无生无灭等法。以不勤观如是法故。不能毕竟不作十恶根本过罪。於三宝功德。种种境界。不能专信。於三乘中。皆无定向。如是等人。若有种种诸障碍事。增长忧虑。或疑或悔。於一切处心不明了。多求多恼众事牵缠。所作不定。思想绕乱。废修道业。不悟此法。今皆忏悔。
　　善男子。若未来世诸众生等。欲求度脱生老病死。始学发心。修习禅定无相智慧者。应当先观宿世所作恶业多少。及以轻重。若恶业多厚者。不得即学禅定智慧。应当先修忏悔之法。所以者何。此人宿习恶心猛利故。於今现在。必多造恶。毁犯重禁。以犯重禁故。若不忏悔。令其清净。而修禅定智慧者。则多有障碍。不能克获。或失心错乱。或外邪所恼。或纳受邪法。增长恶见。是故当先修忏悔法。
　　一切众生六根之聚。皆从如来藏自性清净心一实境界而起。依一实境界。以之为本。所谓依一实境界故。有彼无明。不了一法界。谬念思惟。现妄境界。分别取着。集业因缘。生眼耳鼻舌身意等六根。以依内六根故。对外色声香味触法等六尘。起眼耳鼻舌身意等六识。以依六识故。色声香味触法中。起违想顺想非违非顺等想。生十八种受。不悟此法。今皆忏悔。
　　尔时坚净信菩萨摩诃萨。问地藏菩萨摩诃萨言。云何开示求向大乘者。进趣方便。地藏菩萨摩诃萨言。善男子。若有众生。欲向大乘者。应当先知最初所行根本之业。其最初所行根本业者。所谓依止一实境界。以修信解因修信解力增长故。速疾得入菩萨种性。所言一实境界者。谓众生心体。从本以来。不生不灭。自性清净。无障无碍。犹如虚空。离分别故。平等普徧。无所不至。圆满十方。究竟一相。无二无别。不变不异。无增无减。不悟此法。今皆忏悔。
　　以一切众生心。一切声闻辟支佛心。一切菩萨心。一切诸佛心。皆同不生不灭无染寂静真如相故。所以者何。一切有心起分别者。犹如幻化。无有真实。所谓识受想行忆念缘虑觉知等法。种种心数。非青非黄。非赤非白。亦非杂色。无有长短方圆大小。乃至尽於十方虚空。一切世界。求心形状。无一区分。而可得者。但以众生无明痴暗熏习因缘。现妄境界。令生念着。所谓此心不能自知。妄自谓有起觉知想。计我我所。而实无有觉知之想。以此妄心毕竟无体。不可见故。不悟此法。今皆忏悔。
　　若无觉知能分别者。则无十方三世一切境界差别之相。以一切法。皆不能自有。但依妄心分别故有。所谓一切境界。各各不自念为有知此为自知彼为他是故一切法。不能自有。则无别异。惟依妄心。不知不了内自无故。谓有前外所知境界。妄生种种法想。谓有谓无。谓彼谓此。谓是谓非。谓好谓恶。乃至妄生无量无边法想。当如是知一切诸法。皆从妄想生。依妄心为本。不悟此法。今皆忏悔。
　　然此妄心无自相故。亦依境界而有。所谓缘念觉知前境界故。说名为心。又此妄心与前境界。虽俱相依起。无先后而此妄心能为一切境界源主。所以者何。谓依妄心不了法界一相故。说心有无明依无明力因故。现妄境界。亦依无明灭故。一切境界灭非。依一切境界。自不了故。说境界有。无明亦非。依境界故。生於无明。以一切诸佛。於一切境界。不生无明故。又复不依境界灭故。无明心灭。以一切境界。从本以来。体性自灭。未曾有故。因如此义。是故但说一切诸法。依心为本。当知一切诸法。悉名为心。以义体不异。为心所摄故。不悟此法。今皆忏悔。
　　又一切诸法。从心所起。与心作相和合。而有共生共灭。同无有住。以一切境界。但随心所缘。念念相续故。而得住持。暂时为有。不悟此法。今皆忏悔。
　　如是所说心义者。有二种相。何等为二。一者心内相。二者心外相。心内相者。复有二种。云何为二。一者真。二者妄。所言真者。谓心体本相。如如不异。清净圆满。无障无碍。微密难见。以徧一切处。常恒不坏。建立生长一切法故。所言妄者。谓起念分别。觉知缘虑。忆想等事。虽复相续。能生一切种种境界。而内虚伪。无有真实。不可见故。所言心外相者。谓一切诸法。种种境界等。随有所念境界现前故。知有内心。及内心差别。如是当知。内妄相者。为因为体。外妄相者。为果为用。依如此等义。是故我说一切诸法。悉名为心。不悟此法。今皆忏悔。
　　又复当知心外相者。如梦所见种种境界。惟心想作无实外事一切境界。悉亦如是。以皆依无明梦识所见妄想作故。复次应知内心念念不住故。所见所缘一切境界亦随心。念念不住。所谓心生故。种种法生心灭故种种法灭。是生灭相。但有名字。实不可得。不悟此法。今皆忏悔。
　　以心不往。至於境界。境界亦不来至於心。如镜中像。无来无去。是故一切法求生灭定相。了不可得。所谓一切法。毕竟无体。本来常空。实不生灭故。如是一切法。实不生灭者。则无一切境界差别之相。寂静一味。名为真如。第一义谛。自性清净心。彼自性清净心。湛然圆满。以无分别相故。无分别相者。於一切处。无所不在。无所不在者。以能依持。建立一切法故。不悟此法。今皆忏悔。
　　复次彼心名如来藏所。谓具足无量无边不可思议无漏清净功德之业。以诸佛法身。从无始本际来。无障无碍。自在不灭。一切化现种种功业。恒常炽然。未曾休息。所谓徧一切世界。皆示作业种种化益故。以一佛身。即是一切诸佛身。一切诸佛身即是一佛身。所有作业。亦皆共一。所谓无分别相。不念彼此。平等无二。以依一法性。而有作业同。自然化体。无别异故。如是诸佛法身。徧一切处。圆满不动故。随诸众生。死此生彼。恒为作依。譬如虚空。悉能容受一切色像种种形类。以一切色。像种种形类。皆依虚空。而有建立生长。住虚空中。为虚空处所摄。以虚空为体。无有能出。虚空界分者。当知色像之中虚空之界。不可毁灭。色像坏时。还归虚空。而虚空本界。无增无减。不动不变。诸佛法身亦复如是。悉能容受一切众生种种果报。以一切众生种种果报。皆依诸佛法身。而有建立生长。住法身中。为法身处所摄。以法身为体。无有能出。法身界分者。当知一切众生身中。诸佛法身。亦不可毁灭。若烦恼断坏时。还归法身。而法身本界。无增无减。不动不变。但从无始世来。与无明心。俱痴暗因缘。熏习力故。现妄境界。以依妄境界。熏习因缘故。起妄相应。心计我我所。造集诸业。受生死苦。说彼法身。名为众生。不悟此法。今皆忏悔。
