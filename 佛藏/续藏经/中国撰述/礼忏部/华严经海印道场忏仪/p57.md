<!-- { "loadSidebar": true } -->
　　愿共诸众生　　往生华藏海　　极乐净土中
　　南无南方海住城中得菩萨无尽福德藏解脱法门十千童女周匝围绕具足优婆夷
　　十方尽归命　　灭罪增净信　　愿生华藏海　　极乐净土中

　　第四明智居士随意出生福德藏解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中
　　南无南方大兴城中得随意出生福德藏解脱门十千眷属前后围绕明智居士
　　十方尽归命　　灭罪增净信　　愿生华藏海　　极乐净土中

　　第五宝髻长者无量福德宝藏解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中

　　次宝髻长者得法处佛

　　南无圆满庄严世界无边光明法界普庄严王佛

　　次宝髻长者

　　南无南方师子宫城内得菩萨无量福德宝藏解脱门宝髻长者　　南无宝髻八楞宝帐第五层上宣说诸法五地菩萨一切海众　　南无宝髻八楞宝帐第六层上集妙庄严道场中显示般若一切菩萨海众　　南无宝髻八楞宝帐第七层上得如响忍一切菩萨海众　　南无宝髻八楞宝帐第八层上得通不退无量菩萨一切海众　　南无宝髻八楞宝帐第九层上一生补处一切菩萨海众　　南无宝髻八楞宝帐第十层上净佛国土转正法轮一切如来
　　十方尽归命　　灭罪增净信　　愿生华藏海　　极乐净土中

　　第六普眼长者令一切众生普见诸佛欢喜解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中
　　南无南方藤根国普门城中得令诸众生普见诸佛欢喜解脱门普眼长者
　　十方尽归命　　灭罪增净信　　愿生华藏海　　极乐净土中

　　第七无厌足王如幻解脱法门

　　经云尔时善财童子(至)绕无数匝辞退而去。
　　愿共诸众生　　往生华藏海　　极乐净土中
　　南无南方多罗幢城内得如幻解脱门十亿侍女十千大臣十万猛卒前后围绕无厌足王　　南无善财童子参无厌足王化种种恶相令起疑空中天人众
　　十方尽归命　　灭罪增净信　　愿生华藏海　　极乐净土中

　　第八大光王大慈为首随顺世间三昧解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中

　　次大光王修行处佛

　　南无如是所问无量百千亿诸佛

　　次大光王

　　南无南方妙光城中得诸菩萨大悲为首能随顺世间三昧法门大光王
　　十方尽归命　　灭罪增净信　　愿生华藏海　　极乐净土中

　　第九不动优婆夷难摧伏智慧藏解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中

　　次不动优婆夷发心处佛

　　南无离垢劫中修臂佛道场一切海众

　　次不动优婆夷

　　南无南方安住王宫内得菩萨难摧伏智慧藏等解脱门不动优婆夷　　南无虚空中与善财童子胜缘劝谕恒常随逐令警觉者自业行神菩萨宫天　　南无如是等不可说佛剎微尘数世界中摄生神如来使天
　　十方尽归命　　灭罪增净信　　愿生华藏海　　极乐净土中

　　第十徧行外道普观世间解脱法门

　　经云尔时善财童子(至)殷勤瞻仰辞退而去。
　　愿共诸众生　　往生华藏海　　极乐净土中
　　南无南方无量都萨罗城内得菩萨安住普观世间解脱门十千梵众前后围绕徧行外道　　南无为上根百城求法一生之内菩萨行圆为末世顿门修证轨范善财菩萨
　　十方尽归命　　灭罪增净信　　愿生华藏海　　极乐净土中

　　次毁灭佛法忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿。放大光明。照于法会。证明护念。哀愍摄受。我等比丘比丘尼式叉摩那沙弥沙弥尼等。昔修微善。今得人身。释迦如来末法之中。出家学道。不能光显佛日。自利利他。禅定智慧。亦不曾习。虚受信施。无戒无德。自高自慢。解脱戒律。多有犯触。如是罪业。发露忏悔。
　　莲华面经云。佛告阿难。我今当说。未来之时。有诸破戒比丘。身着袈裟。游行城邑。往来聚落。住亲戚家。彼非比丘。又非白衣。畜养妇妾。产育男女。复有比丘。住淫女家。复有比丘。淫比丘尼。复有比丘。贮蓄金银。造作生业。以自活命。复有比丘。通致使驿。以自活命。复有比丘。专行医药。以自活命。复有比丘。围棋六博。以自活命。复有比丘。为他卜筮。以自活命。复有比丘。为他咒彼死尸令起。遣煞怨家。以自活命。复有比丘。为他诵咒驱遣鬼神。多取财物。以自活命。复有比丘。专行杀生。以自活命。复有比丘。住僧伽蓝。私自费用佛法僧物。以自活命。复有比丘。内实犯戒。外示护持。受人信施复有比丘。虽不破戒。而怀悭惜。衣服饮食。及以鄙吝众僧之物。不与客僧。复有比丘。虽不破戒。吝惜众僧房舍床座。不与客僧。复有比丘。虽不破戒。为诸檀越。供养礼拜。多得财利。其心不欲令余比丘受人信施。惟欲自受。复有比丘。实非罗汉。而常诈称得罗汉果。欲令人知我是罗汉。复有比丘。多受檀越四事供养。内无实德。惟增贪心。但为活命。不为修道。复有比丘。兴利商贾。以自养活。复有比丘。专行偷盗。以自养活。复有比丘。畜养象马驼驴牛羊。乃至买卖。以自养活。复有比丘。贩卖奴婢。以自养活。复有比丘。屠杀牛羊。以自养活。复有比丘。受募入阵征战讨伐。多杀众人。以求勋赏。复有比丘。穿窬墙壁。盗他财物。以自活命。复有比丘。专行劫夺。攻破城邑及与聚落。以自活命。复有比丘。毁坏佛塔。取其宝物。以自活命。如是无量地狱因缘。舍命之后。皆堕地狱。今皆忏悔。
　　阿难。譬如师子。命绝身死。若空若地。若水若陆。所有众生。不敢食彼师子身肉。惟师子身。自生诸虫。还自食啖师子之肉。阿难。我之佛法。非余能坏。是我法中诸恶比丘。犹如毒刺。破我三阿僧祗劫积行勤苦所集佛法。阿难。譬如有人入於大海至宝渚中。多取宝物。置於船上。欲渡大海。於中沉没。佛之正法。如彼宝船。当来破戒诸恶比丘。多乐造作种种恶业。灭我佛法。沉没不现。阿难。如来涅盘不久之间。正法当乱。正法乱已。复有种种诸恶比丘。出现於世。不信如来得证无漏寂灭涅盘。况复信有世间余人得阿罗汉入涅盘者。阿难。如来所有正法。名味句义。所谓修多罗。祇夜。[鞥-合+(白-日+田)]迦曷罗。伽他。优陀那。尼陀那。阿波陀那。伊帝鼻利多伽。阇多迦。裴畜略。阿浮陀达摩。优波提舍。十二部经。为恶比丘之所毁灭。彼诸人等。乐作文章。绮饰言词。多有如是诸恶比丘。破我佛法。尔时阿难白佛言。世尊。当来之时。如是破戒诸恶比丘。而出生耶。佛言。如是如是。诸恶比丘。出现於世。虽披法服剃除须发。破我佛法。今皆忏悔。
　　佛藏经云。舍利弗。我今语汝。若人一日杀百千万亿众生。一日偷盗百千万亿种金银宝物。邪淫者昼夜不息。妄语者常欺诳人。口业不净。无一实语。两舌者常破和合。亦助破者。恶口者。口常恶逆。乃至不说柔软一语。绮语者。无有根本。人闻此事。以余无量语言忤乱。贪嫉者於他物生非无心。瞋恚者无有因缘。横起瞋恚。怀恨满心。邪见者。乐行非道。舍利弗。於意云何。若人百岁成就如是十不善罪。破戒比丘。一日一夜。受他供养。罪多於彼。今皆忏悔。
　　又药师经云。触犯所学三归依。或毁犯五戒八戒十戒。菩萨四百戒。十重四十八轻。四根本四十六种微[侃/心]。比丘二百五十戒。比丘尼五百戒。三千威仪。八万细行。曼殊室利。若诸有情。虽於如来受诸学处。而破尸罗。有虽不破尸罗。而破轨则。有於尸罗轨则。虽得不坏。而毁正见。有虽不毁正见。而弃多闻。於佛所说契经深义。不能解了。有虽多闻。而增上慢。由增上慢覆蔽心故。自是非他。嫌谤正法。为魔伴党。如是愚人。自行邪见。复令无量俱胝有情。堕大险坑。此诸有情。应於地狱旁生鬼趣之中。流转无穷。今皆忏悔。
　　又法灭尽经云。如来三月。当般涅盘。与诸比丘及诸菩萨无央数众。来诣佛所。稽首于地。眷属围绕。渴仰闻法。世尊。寂静默无所说。光明不现。贤者阿难。作礼白佛言。世尊。前后说法。威光独显。今大众会光更不现。何故如此。必有缘故。愿闻其意。佛默不应。如是至三。佛告阿难。吾涅盘后。法欲灭时。五逆浊世魔道兴盛。魔作沙门。坏乱吾道。着俗衣裳。乐好袈裟五色之服。饮酒啖肉。杀生贪味。无有慈心。更相憎嫉。时有菩萨辟支罗汉。精进修德。一切敬待。人所宗尚。教化平等。怜贫念老。救育穷厄。恒以经像。令人奉事。作诸功德。志性思善。不侵害人。损身济物。不自惜己。忍辱仁和。设有是人。众魔比丘。咸共嫉之。诽谤扬恶。摈黜驱遣。不令得住。自共於后。不修道德。寺庙空荒。无复修理。转就毁坏。但贪财物。积聚不散。不作福德。贩卖奴婢。耕田种植。焚烧山林。伤害众生。无有慈心。奴为比丘。婢为比丘尼。无有道德。淫沃浊乱。男女不别。令道薄淡。皆由斯辈。或避县官。依倚吾道。求作沙门。不修戒律。月半月尽。虽名诵戒。厌倦懈怠。不欲听闻。抄略前后。不肯尽说。经不诵习。设有读者。不识字句。为强言是。不咨明者。贡高求名。虚显雅步。以为荣冀。望人供养。众魔比丘。命终之后。精神当堕无择地狱。五逆罪中。饿鬼畜生。靡不经历。恒河沙劫。罪竟乃出。生在边国无三宝处。法欲灭时。女人精进。恒作福德。男子懈慢。不用法语。眼见沙门。如视粪土。无有信心。法将殄没。当尔之时。诸天泣泪。水旱不调。五谷不熟。疫气流行。死亡者众。人民勤苦。县官克罚。不顺道理。皆思乐乱。恶人转多。如海中沙。善者甚少。若一若二。劫欲尽处。日月转促。人命转短。四十头白。男子淫泆。精尽夭命。或寿六十。男子寿短。女人寿长。七十九十。或至百岁。大水忽起。卒至无期。世人不信。故为有常众生杂类。无有豪贱。没溺流飘鱼鳖食啖。时有菩萨辟支罗汉。众魔驱逐。不与众会。三乘入山福德之地。恬泊自守。以为欣快。寿命延长。诸王卫护。月光出世。得相遭值。共兴吾道。五十二岁。首楞严经。般舟三昧。先化灭去。十二部经。寻后化灭。圣王去后。沙门袈裟。自然变白。吾法灭时。譬如油灯临欲灭时。光明更盛。正法灭时。亦如灯灭。自此之后。难可数说。今皆忏悔。
