<!-- { "loadSidebar": true } -->
　　南无彼天城宝堞香水海外次焰轮赫奕光香水海不可说种种庄严世界种中诸佛道场一切海众　　南无次宝尘路香水海普入无量旋世界种中诸佛道场一切海众　　南无次具一切庄严香水海宝光徧照世界种中诸佛道场一切海众　　南无次布众宝网香水海安布深密世界种中诸佛道场一切海众　　南无次妙宝庄严幢香水海世界海明了音世界种中诸佛道场一切海众　　南无次日宫清净影香水海徧入因陀罗网世界种中诸佛道场一切海众　　南无次一切鼓乐美妙音香水海圆满平正世界种中诸佛道场一切海众　　南无次种种妙庄严香水海净密光焰云世界种中诸佛道场一切海众　　南无次周徧宝焰灯香水海随佛本愿种种形世界种中诸佛道场一切海众　　南无有如是等不可说佛剎微尘数香水海世界种中诸佛道场一切海众
　　十方尽归命　　灭罪增净信　　愿生华藏海　　极乐净土中
　　南无其最近轮围山积集璎珞衣香水海化现妙衣世界种中诸佛道场一切海众
　　十方尽归命　　灭罪增净信　　愿生华藏海　　极乐净土中
　　经云此中最下方有香水海(至)佛号徧法界普照明。
　　愿共诸众生　　往生华藏海　　极乐净土中

　　○次所持世界

　　南无此中最下方因陀罗华藏香水海发生欢喜世界种中坚悟智佛道场一切海众　　南无佛剎微尘数世界周匝围绕诸佛道场一切海众　　南无此上过十佛剎微尘数世界外与金刚幢世界齐等宝网庄严世界无量欢喜光佛道场一切海众　　南无十佛剎微尘数世界周匝围绕诸佛道场一切海众　　南无此上过三佛剎微尘数世界外与娑婆世界齐等宝莲华师子座世界最清净不空闻佛道场一切海众　　南无十三佛剎微尘数世界周匝围绕诸佛道场一切海众　　南无此上过七佛剎微尘数世界外最上方宝色龙光明世界徧法界普照明佛道场一切海众　　南无二十佛剎微尘数世界周匝围绕诸佛道场一切海众　　南无如是等不可说佛剎微尘数世界中诸佛道场一切海众
　　十方尽归命　　灭罪增净信　　愿生华藏海　　极乐净土中

　　次华藏世界总结会

　　经云诸佛子如是十不可说(至)一切无不闻。
　　愿共诸众生　　往生华藏海　　极乐净土中
　　南无如是十不可说佛剎微尘数香水海中有十不可说佛剎微尘数世界种中诸佛道场一海切众　　南无出诸世界悉具名号音声无尽十方三世一切诸佛　　南无诸佛如来放大光明彼光普照至於法界彼中徧满一切化身　　南无一一剎内各有出世一切剎中百千万亿不可思议一切诸佛　　南无或有剎土以月轮成香衣徧覆於一华内皆悉充满一切菩萨　　南无如是等不可说佛剎微尘数世界中十方一切菩萨海众　　至心归命礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中

　　次食肉忏悔

　　惟愿帝网无尽佛法僧宝。毗卢遮那如来。普贤文殊海会圣众。世出世神。慈悲本愿放大光明。照於法会。证盟护念。哀愍摄受。愿我及一切众生海。自从无始。直至今时。业海无尽。帝网重重。一切食肉罪业。发露忏悔。
　　楞伽经云。大慧菩萨。一切诸肉有无量缘。菩萨於中当生悲愍。不应啖食。我今为汝说其少分。大慧。一切众生。从无始来。在生死中。轮回不息。靡不曾作父母兄弟男女眷属。乃至朋友亲爱侍使。易生而受鸟兽等身。云何於中取之而食。大慧。菩萨摩诃萨。观诸众生。同於己身。念肉皆从有命中来。云何而食。大慧。诸罗剎等。闻我说此尚应断肉。况乐法人。大慧。菩萨摩诃萨。在在生处。观诸众生。皆是亲属。乃至慈念如一子想。是故不应食一切肉。大慧。衢路市肆诸卖肉人。或将犬马人牛等肉。为求利故。而贩鬻之。如是杂秽云何可食。大慧。一切诸肉。皆是精血污秽所成。求清净人。云何取食。大慧。食肉之人。众生见之。悉皆惊怖。修慈心者。云何食肉。大慧。譬如猎师及旃陀罗捕鱼网鸟。诸恶人等。狗见惊吠。兽见犇走。空飞水陆一切众生。若有见之。咸作是念。此人气息犹如罗剎。今来至此。必当杀我。为护命故。悉皆走避。食肉之人。亦复如是。是故菩萨。为修慈行。不应食肉。大慧。夫食肉者。身体臭秽。恶名流布。贤圣善人。不用亲狎。是故菩萨不应食肉。大慧。夫血肉者。众仙所弃。群圣不食。是故菩萨不应食肉。大慧。菩萨为护众生信心。令於佛法不生讥谤。以慈愍故。不应食肉。大慧。若我弟子食啖於肉。令诸世人悉怀讥谤。而作是言。云何沙门修净行人。弃舍天仙所食之味。犹如恶兽食肉满腹。游行世间。令诸众生悉怀惊怖。坏清净行。失沙门道。是故当知佛法之中无调伏行。菩萨慈愍。为护众生。不令生於如是之心。不应食肉。大慧。如烧人肉。其气臭秽。与烧余肉等无差别。云何於中有食不食。是故一切乐清净者。不应食肉。大慧。诸善男女。冢间树下。阿兰若处。寂静修行。或住慈心。或持咒术。或求解脱。或趣大乘。以食肉故。一切障碍。不得成就。是故菩萨欲利自他。不应食肉。大慧。夫食肉者。见其形色。则已生於贪滋味心。菩萨慈愍一切众生。犹如己身。云何见之而作食想。是故菩萨不应食肉。大慧。夫食肉者。诸天远离。口气常臭。睡梦不安。觉已忧悚。夜叉恶鬼。夺其精气。心多惊怖。食不知足。增长疾病。易生疮癣。恒被诸虫之所唼食。不能於食深生厌离。大慧。我常说言。凡所食啖。作子肉想。余食尚然。云何而听弟子食肉。大慧。肉非美好。肉不清净。生诸罪恶。败诸功德。诸仙圣人之所弃舍。云何而许弟子食耶。若言许食。此人谤我。大慧。净美食者。应知则是秔米粟米大小麦豆酥油石蜜。如是等类。此是过去诸佛所许。我所称说。我种姓中诸善男女。心怀净信。久植善根。於身命财。不生贪着。慈愍一切。犹如己身。如是之人之所应食。非诸恶习虎狼性者心所爱重。大慧。过去有王。名师子生。耽着肉味。食种种肉。如是不已。遂至食人。臣民不堪。悉皆离叛。亡失国位。受大苦恼。大慧。释提桓因。住天王位。以於过去食肉余习。变身为鹰而逐於鸽。我时作王。名曰尸毗。愍念其鸽。自割身肉。以代其命。大慧。帝释余习。尚恼众生。况余无惭常食肉者。当知食肉自恼恼他。是故菩萨不应食肉。大慧。昔有一王。乘马游猎。马惊奔逸。入於山险。既无归路。又绝人居。有牝师子。与同游处。遂行丑行。生诸子息。其最长者。名曰班足。后得作王。领七亿家。食肉余习。非肉不食。初食禽兽。后乃至人。所生男女。悉是罗剎。转此身已。复生师子豺狼虎豹雕鹫等中。欲求人身。终不可得。况出生死涅盘之道。大慧。夫食肉者。有如是等无量过失。断而不食。获大功德。凡愚不知如是损益。是故我今为汝开演。凡是肉者。悉不应食。大慧。凡杀生者。多为人食。若人不食。亦无杀事。是故食肉与杀同罪。奇哉世间贪着肉味。於人身肉。尚取食之。况於鸟兽。有不食者。以贪着味故。广设方便。置罗网罟。处处安施。水陆飞行。皆被杀害。设自不食。为贪价值。而作是事。大慧。世复有人。心无慈愍。专行惨暴。犹如罗剎。若见众生。其身充盛。便生肉想。言此可贪。大慧。世无有肉。非是自杀。亦非他杀。心不疑杀。而可食者。以是义故。我许声闻食如是肉。大慧。未来之世。有愚痴人。於我法中。而为出家。妄说毗尼。坏乱正法。诽谤於我。言听食肉。亦自曾食。大慧。我若听许声闻食肉。我则非是住慈心者。修观行者。行头陀者。趣大乘者。云何而劝诸善男子及善女人。於诸众生。生一子想。断一切肉。大慧。我於诸处。设遮十种。许三种者。是渐禁断。令其修学。今此经中。自死他杀。凡是肉者。一切悉断。大慧。我不曾许弟子食肉。亦不现许。亦不当许。大慧。凡是肉食。於出家人。悉是不净。大慧。若有痴人。谤言如来听许食肉。亦自食者。当知是人恶业所缠。必当永堕不饶益处。大慧。我之所有诸圣弟子。尚不食於凡夫段食。况食血肉不净之食。大慧。声闻缘觉。及诸菩萨。尚惟法食。岂况如来。大慧。如来法身非杂食身。大慧。我已断除一切烦恼。我已浣涤一切习气。我已善择诸心智慧。大悲平等。普观众生。犹如一子。云何而许声闻弟子。食於子肉。何况自食。作是说者。无有是处。尔时世尊。重说颂曰。
　　悉曾为亲属　　众秽所成长　　恐怖诸含生　　是故不应食　　一切肉与[葸-十+夕]　　韮蒜及诸酒　　如是不净物　　修行者远离　　亦常离麻油　　及诸穿孔床　　以彼诸细虫　　於中大惊怖　　饮食生放逸　　放逸生邪觉　　从觉生於贪　　是故不应食　　邪觉生贪故　　心为贪所醉　　心醉长爱欲　　生死不解脱　　为利杀众生　　以财取诸肉　　二俱是恶业　　死堕叫唤狱　　不想不教求　　此三种名净　　世无如是肉　　食者我呵责　　更互相食啖　　死堕恶兽中　　臭秽而癫狂　　是故不应食　　猎师旃荼罗　　屠儿罗剎婆　　此等种中生　　斯皆食肉报　　象胁与大云　　涅盘央掘摩　　及此楞伽经　　我皆制断肉　　食已无愧惭　　生生常癫狂　　诸佛及菩萨　　声闻所嫌恶　　先说见闻疑　　已断一切肉　　以其恶习故　　愚者妄分别　　如贪障解脱　　肉等亦复然　　若有食之者　　不能入圣道　　未来世众生　　於肉愚痴说　　言此净无罪　　佛听我等食　　净肉尚如药　　犹如子肉想　　是故修行者　　知量而行乞　　安住慈心者　　我说常厌离　　师子及虎狼　　应共同游止　　食肉背解脱　　及违圣表相　　令众生生怖　　是故不应食　　若於酒肉等　　一切皆不食　　必生贤圣中　　丰财具智慧
　　又不食肉经云。
　　宁可自烧及挑眼　　不取断命而食肉　　诸佛演说慈悲法　　彼法中说行慈者　　出脑敲骨皆许可　　不应食彼众生肉　　若违佛法食肉者　　彼人修慈不圆满　　常受短寿及多病　　沈生死中不成佛
　　又大涅盘经云。迦叶菩萨复白佛言。世尊。云何如来不听食肉。佛言。夫食肉者。断大慈种。迦叶又言。如来何故先听比丘食三种净肉。佛言。是三种净肉。随事渐制。又何因缘故不听食十种不净肉耶。言十种者。人蛇象马驴犬师子猪狐猴狲是也。又何以故十种不净。乃至九种清净。而复不听。佛言。彼亦是因事渐次而制。如来所制一切禁戒。各有异意。异意故听食三种净肉。异想故断十种肉。异想故一切悉断。及自死者。我从今日。制诸弟子。不得复食一切肉也。善男子。如是菩萨清净之食。犹尚不食。况当食肉。罪报忏悔。
