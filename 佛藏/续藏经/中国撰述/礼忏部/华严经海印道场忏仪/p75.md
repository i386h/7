<!-- { "loadSidebar": true } -->
　　若如是众生中。法身熏习。而有力者。烦恼渐薄。能厌世间。求涅盘道。信归一实。修六波罗蜜等一切菩提分法。名为菩萨。若如是菩萨中。修行一切善法。满足究竟。得离无明睡者。转名为佛。当知如是众生菩萨佛等。但依世间。假名言说故。而有差别。而法身之体。毕竟平等。无有异相。善男子。是名略说一实境界义。若欲依一实境界。修信解者。应当学习二种观道。何等为二。一者唯心识观。二者真如实观。学唯心识观者。所谓於一切时一切处。随身口意所有作业悉当观察。知惟是心。乃至一切境界。若心住念。皆当察知。勿令使心无记攀缘不自觉知。於念念间。悉应观察。随心有所缘。念还当使心随逐。彼念令心自知。知己内心自生想念。非一切境界。有念有分别也。所谓内心自生长短好恶是非得失衰利有无等见。无量诸想。而一切境界。未曾有想。起於分别。当知一切境界。自无分别想故。即自非长非短非好非恶乃至非有非无离一切相。如是观察一切法。唯心想生。若使离心。则无一法一相。而能自见有差别也。尝应如是守记内心知唯妄念。无实境界。勿令休废。是名修学。唯心识观。若心无记。不知自心念者。即谓有前境界。不名唯心识观。不悟此法。今皆忏悔。
　　又守记内心者。则知贪想瞋想及愚痴邪见想。知善知不善。知无记。知心劳。虑种种诸苦。若於坐时随心所缘。念念观知。唯心生灭。譬如水流。灯焰无暂时住。从是当得色寂三昧。得此三昧已。次应学习信奢摩他观心。及信毗婆舍那观心。习信奢摩他观心者。思惟内心。不可见相。圆满不动。无来无去。本性不生不灭。离分别故。习信毗婆舍那观心者。想见内外色。随心生。随心灭。乃至习想见佛色身亦复如是。随心生随心灭。如幻如化。如水中月。如镜中像。非心不离心。非来非不来。非去非不去。非生非不生。非作非不作。善男子。若能习信此二观心者。速得趣会一乘之道。当知如是唯心识观。名为最上智慧之门。所谓能令其心猛利长信解力。疾入空义。得发无上大菩提心故。不悟此法。今皆忏悔。
　　若学习真如实观者。思惟心性。无生无灭。不住见闻。觉知永离一切分别之想。渐渐能过空处识处。无少处非想非非想处等定境界相。得相似空三昧。得相似空三昧时。识想受行粗分别相。不现在前。从此修学。为善知识。大慈悲者。守护长养。是故离诸障碍。勤修不废。展转能入心寂三昧。得是三昧已。即复能入一行三昧。入是一行三昧已。见佛无数。发深广行。心住坚信位。所谓於奢摩他毗婆舍那。二种观道。决定信解。能决定向。随所修学世间诸禅三昧之业。无所怯畏。不乐二乘。以依能习。向二观心。最妙巧便。众智所依。行根本故。复次修学如上信解者。人有二种。何等为二。一者利根。二者钝根。其利根者。先已能知一切外诸境界。唯心所作。虚诳不实。如梦如幻等。决定无有疑虑。阴盖轻微。散乱心少。如是等人。即应学习。真如实观。其钝根者。先未能知一切外诸境界。悉唯是心虚诳不实故。染着情厚。盖障数起。心难调伏。应当先学。唯心识观。若人虽学。如是信解。而善根业薄。未能进趣。诸恶烦恼。不得渐伏。其心疑怯。畏堕三恶道。生八难处。畏不常值佛菩萨等。不得供养。听受正法。畏菩提行。难可成就。有如此疑怖。及种种障碍等者。应於一切时一切处。常勤诵念。我之名字。若得一心善根增长。其意猛利。当观我法身。及一切诸佛法身。与己自身。体性平等。无二无别。不生不灭。常乐我净。功德圆满。是可归依。又复观察己身心相无常苦无我不净。如幻如化。是可厌离。若能修学如是观者。速得增长净信之心。所有诸障。渐渐损减。不悟此法。今皆忏悔。
　　复次若人欲生他方现在净国者。应当随彼世界佛之名字。专意诵念。一心不乱。如上观察者。决定得生彼佛净国。善根增长。速获不退。当知如上一心。系念思惟诸佛平等法身。一切善根中。其业最胜。所谓勤修习者。渐渐能向一行三昧。若到一行三昧者。则成广大微妙行心。名得相似无生法忍。不悟此法。今皆忏悔。
　　我等为无明所覆。不悟一实境界。今遇道场。方始觉知。归命毗卢遮那如来及一切贤圣海众。烧香散华。一心不悟种种业报。发露忏悔。不敢覆藏。由此因缘。我及法界众生海。不悟一实境界。一切业报。愿皆清净。

　　次忏悔灭罪印咒

　　唵萨[口*栗]末(二合)巴(引)巴眉悉普怛[口*捺]曷捺末日啰也莎曷(应诵三徧)
　　百劫积集罪　　一念悉荡除　　如火焚枯草　　灭尽无有余
　　我昔所造诸恶业　　皆由无始贪嗔痴　　从身语意之所生　　一切我今皆忏悔
　　忏悔已。至心归命礼本尊毗卢遮那佛。

　　○(白)众等听说经中无常偈

　　莫道年年相保守　　功德各自早修持　　此会众徒分散后　　岂知谁死复谁生　　一朝入土成尘聚　　家中寂寂不闻声　　纵使灵床安哭处　　何由可得见真形
　　　　唐　兰山云岩慈恩寺护法国师行沙门慧觉依经录
　　　　宋　苍山载光寺沙门普瑞补注
　　　　明　钦[袖-禾+(木-十+子)]忠义忠荩四川布政佛弟子木增订正
　　　　鸡山寂光寺沙门读彻参阅
　　　　天台习教观沙门正止治定

　　第四十一晌
　　次本末无碍会

　　一切恭敬敬礼无尽三宝。
　　是诸众等人各胡跪。严持香华。如法供养。愿此供海云。徧满十方界。阿僧祇宝众生。尽能摄持无上法宝。阿僧祇宝身。具足无量功德妙宝。阿僧祇宝口。常演一切妙法宝音。阿僧祇宝心。具清净意大愿智宝。阿僧祇宝念。断诸愚惑。究竟坚固一切智。阿僧祇宝明。诵持一切诸佛法宝。阿僧祇宝慧。决了一切诸佛法藏。阿僧祇宝智。得大圆满一切智宝。阿僧祇宝眼鉴十方宝。无所障碍。阿僧祇宝耳。听闻无量尽界法声。清净无碍。阿僧祇宝鼻。常齅随顺清净宝香。阿僧祇宝。舌能说无量诸语言法。阿僧祇宝足。徧游十方。而无挂碍。阿僧祇宝意。常勤修於普贤行愿。阿僧祇宝音。净妙音声。徧十方界。阿僧祇宝身业。一切所作。以智为首。阿僧祇宝语业。常说修行无碍智宝。阿僧祇宝意业。得无障碍广大智宝。究竟圆满。乃至如是香庄严。华庄严。鬘庄严。涂香庄严。烧香庄严。末香庄严。衣庄严。盖庄严。幢庄严。幡庄严。摩尼宝庄严。次第乃至过此百倍。悉宝庄严。以如是等诸供养具。常作供养。帝网重重。诸佛菩萨贤圣海众。受此供养云。以为光明台。广於无边界。无量无尽。愿作佛事。
　　供养已。一切恭敬。

　　次奉施宝错咒

　　宝珠自性广大海　　七宝山等最殊胜　　出兴如斯供养云　　诸佛等处我奉献
　　唵萨[口*栗]末怛达遏怛啰得捺布拶铭遏萨摩[口*能]啰悉癹啰捺萨麻英吽
　　宝错经云。有一总持名无量种咒。皆能成就具大功能。总持曰。
　　唵悉麻啰悉麻啰眉麻捺悉葛啰麻曷令[口*(椔-田+夕)]斡吽

　　次结广大不空摩尼印咒(结即同前)

　　唵哑么遏布[口*(椔-田+夕)]麻祢巴能麻末唧呤怛达遏怛眉浪鸡碇萨慢怛不啰萨啰吽

　　梵音赞佛

　　佛身无有生　　而能示出生　　法性如虚空　　诸佛於中住　　此会诸圣贤　　入佛难思地　　一一皆能现　　一切佛神力　　智身能遍入　　一切剎微尘　　见身在彼中　　普见於诸佛

　　直言赞佛

　　三世一切诸如来　　皆悉从於信心生　　以具广大清净眼　　能见一切诸佛海　　汝应观佛无垢身　　妙相庄严悉清净　　徧坐道场众会中　　示现神道无不徧　　毗卢遮那善逝尊　　道树降魔成正觉　　随於一切众生心　　转大法轮徧法界　　佛证甚深真法性　　妙体寂静无差别　　色身清净具庄严　　普示众生无有尽　　佛身广大不思议　　周徧法界常不尽　　平等普现於十方　　一切剎土无不见
　　南无大方广佛华严经中华藏世界海十身无碍本尊毗卢遮那佛　　南无大慈大悲五百誓愿五浊救苦释迦牟尼佛　　南无东方满月世界十二上愿五浊救苦药师琉璃光王佛　　南无西方极乐世界四十八愿五浊救苦阿弥陀佛　　南无十方三世尽虚空界微尘剎土中大方广佛华严经圆满教海　　南无大方广佛华严经中主於行愿真理普贤菩萨摩诃萨　　南无大方广佛华严经中主於信解证智文殊师利菩萨摩诃萨　　南无大慈大悲五浊救苦千手千眼观世音菩萨摩诃萨　　南无大愿弘深五浊救苦出无佛世安慰人心常住焰魔罗界地藏王菩萨摩诃萨　　南无十方三世尽虚空界微尘剎土中十信菩萨十住菩萨十行菩萨十回向菩萨十地菩萨等觉菩萨徧法界剎海微尘数菩萨一切海众　　南无大方广佛华严经末会中修证五相处五十五圣者　　南无大方广佛华严经末会中圆器上根百城求法一生之内菩萨行圆为末世顿门修证轨范善财菩萨摩诃萨　　南无十方三世尽虚空界微尘剎土中法身色身形相舍利宝塔寺宇一切佛事又於法藏及讲法处菩萨贤圣一切海众　　南无大愿掼甲求生净土末浊忧国护持正法护法国师　　至心归命礼大方广佛华严经华藏世界海本尊毗卢遮那佛
　　十方尽归命　　灭罪增净信　　愿生华藏海　　极乐净土中

　　初佛之胜德难思(分三)
　　一诫听许说

　　经云尔时普贤菩萨摩诃萨(至)未曾分别起想念。
　　愿共诸众生　　往生华藏海　　极乐净土中

　　二渴仰欲闻

　　经云尔时诸菩萨闻此说已(至)作是念已深生渴仰。
　　愿共诸众生　　往生华藏海　　极乐净土中

　　三广说德相(分二)
　　○初重诫许说

　　经云尔时普贤菩萨(至)一滴之相即说颂言。

　　后广显佛德难思(此下二十种无尽功德)
　　初彼所知中一向无障转功德

　　佛智广大同虚空(至)念念示现无边事。

　　二有无二相真如最清净能入功德

　　随众生心种种行(至)而佛本来无动念。

　　三无功用佛事不休息功德

　　或有处处见佛坐(至)心不净故不闻者。

　　四即於法身中所依意乐作事无差别功德

　　或见清净大菩萨(至)於中觉悟成菩提。
　　(众和)
　　彼佛菩萨处　　十方尽归命　　灭罪增净信　　愿生华藏海　　极乐净土中
　　或见莲华胜妙剎(至)皆悉勤修普贤行。
　　(众和)
　　彼佛菩萨处　　十方尽归命　　灭罪增净信　　愿生华藏海　　极乐净土中
　　或有见佛无量寿(至)充满十方诸世界。
　　(众和)
