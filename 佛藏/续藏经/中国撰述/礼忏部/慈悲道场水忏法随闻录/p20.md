<!-- { "loadSidebar": true } -->
　　引华严经。证杀业果报。杀者啖者。皆由恶心。故感虎狼等身。心常怀恶。说文云。虎。山兽之君。豹。似虎圜文(陆佃云。豹华如钱。黑而小於虎)。豺。说文。狗声。食羊捕兽(尔雅释。狗足。长尾。白颊)。狼。说文。似犬。锐头白颊。高前广后(陆机云。其鸣能大能小)。鹰。陆佃云。一岁黄鹰。二岁鵧鹰。三岁鸽鹰。今谓之角鹰。顶有毛角。鹞。雉名。青质。五彩(玉篇云。五色雉也)等。该取众禽兽。下准此知。
　　或受毒蛇蝮蝎等身。常怀恶心。
　　上明禽兽报。此明毒虫报。皆从杀业恶心来。蛇。蝮。皆毒虫也。蝎。螫人虫(诗。卷发如虿。长尾为虿。短尾为蝎)。
　　或受獐鹿熊罢等身。常怀恐怖。
　　鹿。是山兽。獐属(陆向云。仙兽也。古今注云。鹿有角。不能触。獐有牙。不能噬)。熊。兽形似豕(古云。大秦国出玄熊)。罴。似熊黄白色者(大经云。佛菩萨为度生故。现作獐鹿罴鸽。狝猴龙蛇。金翅鸟。鱼鳖狐兔牛马之类。又云。菩萨虽受熊象等身。终不作畜生业。即为余畜生演说正法。令彼闻法。速离业苦)。常恐怖者。由好杀者。令众生多恐多怖故。明畜生报竟。下人中苦报。
　　若生人中。得二种果报。一者多病。二者短命(已上皆华严文)。
　　多病。是杀生痛苦之报。短命。是杀生不尽天年之报(大经云。夫施食。则为施命。菩萨行施时。常施众生无量寿命。乃至终不杀戒者。慎口无过者。不生怨想。推直于人。引曲向己。无所诤讼者。常劝众生勤修善法者。乃至修摄心者。修平等心者。於诸善法。不放逸者。皆得寿命长。故菩萨於众生。乃至虫蚁。悉生怜愍利益之心)。
　　杀害食啖。既有如是无量种种诸恶果报。是故至诚求哀忏悔。
　　求哀。须五体投地(谓头顶。左肘。右肘。左膝。右膝。亦名五轮。五处圆故)。杀业果报竟。下广举杀因。重求忏悔。有四章。
　　(某甲)等自从无始以来至於今日。有此心识。常怀惨毒。无慈愍心。
　　惨毒。是惨极之毒。杀心也(大经云。佛及菩萨知杀心三。谓上。中。下。下者蚁子乃至一切畜生。除菩萨示现者。名下杀。以下杀因缘堕于三途。具受下苦。何故。是诸畜生有微善根故。中杀者。从凡夫人。至阿那含。上杀者。父母乃至罗汉。辟支。毕定菩萨。以上杀因缘。堕阿鼻狱。具受上苦)。此总说。下别开八节。
　　或因贪起杀。因嗔。因痴。及以慢杀。或兴恶方便。誓杀。愿杀。及以咒杀。
　　一或以贪财色等而起杀。或以嗔怒。争长竞短。激发怒火而杀。或以颠倒谬认。不明事理而杀。或以恃我慢人。不论父母及诸圣贤。与胜我善友。是杀横行于四圣及人天道者(方等经。宝严童子问。何法杀安乐。何法杀无忧。何为毒之根。吞灭一切善。答。杀嗔则安乐。杀嗔则无忧。杀为毒之根。吞灭一切善)。二。以种种恶法。兴起杀事。咒杀。以邪魔咒力助成杀业也。
　　或破决湖池。焚烧山野。畋猎渔捕。或因风放火。飞鹰放犬。恼害一切。如是等罪。今悉忏悔。
　　三。大水处曰湖。停水处曰池。或破穿堤湖。或疏决池塘。使水涸而易行渔捕。以杀水族也。山与野。皆草木蓊郁。藏禽兽处。纵火焚烧。及行畋猎而故杀之。其内之惨毒。外恶方便为何如哉(畋猎应山野。渔捕应湖池)。四。乘风放火。即焚山野义。飞鹰放犬。即畋猎义。如是下。结。未终先结。以上文是总中之总。下去。从总开别。
　　或以槛弶。坑。拨。[叉-一]。戟。弓。弩。弹。射飞鸟走兽之类。
　　五。槛(音现。音遣非)。圈也。又笼闭也。弶(其亮切。音强去声)。施罟于道路也。坑。掘地陷物也。拨。扩也。以机械而取。所谓拨法子也。[叉-一]者。挟取(玉篇谓之横叉)。戟。有枝兵也(增韵。双枝为戟。[(白-日+田)/廾]枝为戈)。弩。弓之有臂者(谚云弩子是也)。弹(音啖)。是丸子。有土石铅铁不同。皆可打落禽兽者(张仙亦有之)。射(音食)。凡指物曰射。言以弓弩矢射物。孔子戈不射宿。况他人乎。(汉宣帝诏。毋得以春夏适巢探卵。弹射飞鸟)飞鸟。总举虚空中飞舞者。走兽。总举陆行者。忏主举总摄余。故云之类。
　　或以罟(音古)网罾钓。撩(音牢)漉水性。鱼鳖鼋鼉。虾(胡加切)蚬(胡甸切)螺蚌(音棒)。湿居之属。使水陆空行。藏窜无地。
　　六。罟。网之总名。撩。水中取物也。漉(汉相如书滋液渗漉)。谓润泽下究也。鱼。水虫也(素问云。鱼热中。丹溪云。鱼在水无一息之停。食之动火。大经云。菩萨於饥世见饿者。现龟鱼身无量由延。誓云。愿彼取我肉时。随取随生。因食我肉离饥渴苦。乃至悉使发无上菩提心)。鳖。是卵生。甲虫也。形圆脊穹。四周有群。骨在外。肉在内也(陆佃曰。雀影生鳖)。鼋。似鳖而大。阔或至一二丈。鼉。水虫。似蜥蜴而长大者。虾。长须虫。与水母作眼者(尔雅翼云。虾多须而善游。好跃。文选。水母目虾)。蚬。尔雅谓之缢女(郭璞云。小黑虫赤头。自喜经死。故曰缢女)。螺有多种。大者。形如鸟嘴。吹之能惊人。可为杯。蚌。蛤属(亦作蚌。集韵作鮇)。水行。如鱼虾等。陆行。如走兽等。空行。如飞鸟等。以种种恶方便。苦恼众生。故使水类如河海。不足以潜藏。乃至虚空大地。不足以逃窜也。窜。匿也。
　　或畜养鸡。猪。牛。羊。犬。豕。鹅。鸭之属。自供庖厨。
　　七。上文明杀杀。此明养杀为杀而啖故养也。鸡有五德。畜之报晓。放生则可。而杀而食。不可也(鸡本属巽巽为风。食之能发风病。丹溪云。鸡助肝火。衍义云助火动风。安可食之)。牛。耕畜大牲也。帝王非郊天祭地不轻用。况凡人乎。犬本防宅。豕(即猪字。重出)。鹅。白者食草。苍者食虫。其肉性冷。有毒发疮。令人霍乱发痼疾者。鸭肉与卵并不可与鳖肉同食。能害人。疱厨。烹庖处也(孟子。君子远庖厨。见其生。不忍见其死。闻其声。不忍食其肉。故杀畜生以供口腹。为三寸于一时。受殃累于永劫。何不三思乎。且畜生有二种。一。受决定杀果。如鸡鹅牛羊等。缘其宿生决定不信因果。欢喜决定行杀。无忏悔心故。二。受不定杀果。如禽鱼等。前生虽作恶业。或出于不得已。或杀已生悔故。又飞空走陆。互有决不决义。上文明自杀自供)。
　　或货他宰杀。使其哀声未尽。毛羽脱落。鳞甲伤毁。身首分离。骨肉消碎。剥裂屠割。炮。烧。煮。炙。楚毒酸切。横加无辜。但使一时之快口。得味甚寡。不过三寸舌根而已。然其罪报。殃累永劫。如是等罪。今日至诚。皆悉忏悔。
　　八。明货买他杀以自给也。宰。割也。凡肉至火中曰炮。近火曰炙(报恩经云。释迦昔为雁王。五百阿罗汉。为五百群。佛身形影利物。〔皆〕有一鸽为鹰所逐。入舍利弗影。战惧不解。移入佛影。泰然无怖。大海可移。此鸽无动。以佛有大慈悲。身子无故。佛习气尽。身子未尽故)。楚毒酸切。总结上文。谓如是苦楚惨毒。闻之酸心。恨之切骨。畜本无辜。不应加而加之。故曰横耳。一时快口。永劫殃累。得味甚寡。受报极多。最宜猛省。曷不思虞舜饭糗茹草。夏禹恶酒菲食。孔子蔬食菜羹乎(古云。饮食于人日月长。精粗随分塞饥疮。才过三寸成何物。勿用将心细较量。盖先贤务在养心。养心莫先於寡欲。口腹之欲。急宜绝也)。
　　又复无始以来。至于今日。或复兴师相伐。疆场(音亦)交争。两阵相向。更相杀害。或自杀。教杀。闻杀欢喜。
　　前於畜道行杀。此於人道行杀也。师。众也(易师卦注。多以军为名。次以师为名。少以旅为名。则师者举中之言也)。疆。是疆界。场。是边境。两限间道也。交争。相伐也。彼此各有阵势。东要相向杀害也。自身行杀。教他行杀。乃至耳闻动杀。反生欢喜。由杀心种子深入故。如是众生。非佛力不能度(观佛三昧经云。央掘魔罗。暴杀千人。复欲害母。佛徃救之。得正信解。投佛出家。遂得圣道)。
　　或习屠侩。赁(音任)为刑戮。烹宰他命。行於不忍。
　　习。学也。屠。杀也。侩(大经作脍)。括断也。赁。佣力也。忍。慈也。
　　或恣暴怒。挥戈舞刃。或斩或刺(音七)。或推着坑堑。或以(南藏坊本作用。非)水沉溺。或塞穴坏(音怪)巢。
　　刚暴已非。又加之以怒。可恣意乎。斩。断首也。刺。杀也(公羊传刺之者。杀之也)。坑。陷阱也。堑(音倩。七艳切)。沟也。以水沉溺。如囊沙阵之类。或塞句。明杀畜道。如猕猿等由穴出入。以石塞断。令其致死。又如众鸟。勤苦累巢。或因捉其身。取其卵而故坏之(毛氏曰。凡物不自败而毁之读怪。书无坏我高祖寡命。孟子坏宫室以为污池等)。
　　或(南藏无)土石磓(都回切音堆)磹(徒念切音殿)。或以车马雷(俗作擂。去声)轹(音力)。践踏一切众生。如是等罪。无量无边。今日发露。皆悉忏悔。
　　磓磹。以石投下也。马。乘畜(生于午。禀火气而生。火不能生木。故有肝无〔瞻〕)。雷轹。车擂碾。马践踏也。微细众生。因之误伤。俱不免于杀业。如是下。总结上九节文。
　　又复无始以来至于今日。或堕胎破卵。毒药蛊道。伤杀众生。垦土掘地。种植田园。养蚕煮茧。伤杀滋甚。
　　堕胎者。用恶药落人胞胎。及杀母羊取羔之类。破卵者。食鸡鸭等卵。及毁巢堕卵等。毒药者。用药毒人。及药虫鱼狗鼠鸟兽等。蛊道者。如川广中下蛊伤人。及此间师巫以左道惑人之类(垦土等者。报恩经。善友太子出城。见耕者垦土出虫。鸟随啄吞。太子愍而问言。此作何物。共相残害。左右答云。国依人民。民依饮食。食依耕田。种植五谷。得存性命。太子念言。苦哉苦哉)。蚕。吐丝虫也。茧。蚕衣也。滋甚。言益极也。统结上文。
　　或打扑蚊蚋(而税切音瑞)。掐(音怯)啮(音捏)蚤虱。
