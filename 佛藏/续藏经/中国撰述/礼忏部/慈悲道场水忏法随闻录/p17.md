<!-- { "loadSidebar": true } -->
　　结集业行。诸烦恼等恶行也。如意通(即身如意通。见前六通文)。一念顷徧至等者。不动本位。身徧十方。未离一念。还经尘劫(华严经。毗目仙人。执善财手。即时善财自见其身。往十佛剎微尘数世界中。到十佛剎微尘数诸佛所。见彼佛剎及众会。诸佛相好。庄严种种。乃至或经百千亿不可说。不可说。佛剎微尘数劫。至仙人放善财手时。又见自身还至本处)。摄化。即四摄广化也(自此至方便自在。总明具足神通力。翻前第五不得自在神通等一节。第十七四摄法广化节)。
　　於诸禅定。甚深境界。及诸知见。通达。无阂。心能普周。一切诸法。乐说无穷而不染着。
　　诸禅定。深禅大定也(翻前禅定福乐及九空定等)。甚深境界者。中道实相境也(翻前双照及佛果等境)。诸知见。以佛知见为本(翻前十智三明。及初地至四地之明解。五地至七地诸知见等)。通达者。即定慧二严。无阂。诸障并除也。心普周者。始自三宝。终至佛果。及示相不示等皆徧也。乐说。四无阂之一(举一该余。翻前闻思修。及四无阂等障)。不染着。即障不能染(翻前自在神通。及八解脱等障)。因一切诸法语宽。心能普周。智普照故。
　　得心自在。得法自在。方便自在。
　　得心自在者。能通达知见。故能心周诸法。从思惟善法中来(大经云。人虽於无数劫专心听法。若不思惟。终不能得无上菩提)。又定具足者。名心自在(罗汉得之)。法自在者。心能通达诸法。不被法缚(菩萨克之)。方便自在者。住涅盘而兴妙用(佛果具之。又菩萨有十自在。一命。二心。三财。四业。五生。六愿。七解脱。八如意。九智。十法自在。今疑略举耳)。
　　令此烦恼。及无知结集。毕竟永断。不复相续。
　　此烦恼。即前长养者。无知结集。即前能覆慧眼者。承上明解双照等力。故能永断耳。
　　无漏圣道。朗然如日。
　　修人天业。是有漏因。行菩萨道。是无漏因(於大乘法。更无渗漏)。道。路也。指上见佛闻法值僧。乃至十地等妙。悉趋无漏圣位之捷径也。朗然。开悟无漏义。承忏悔力。烦恼净尽。圣路朗然。如杲日丽天。无幽不烛也。
　　发愿已。归命礼诸佛(结前起后)。
　　南无毗卢遮那佛　　南无本师释迦牟尼佛　　南无阿弥陀佛　　南无弥勒佛　　南无龙种上尊王佛　　南无龙自在王佛　　南无宝胜佛　　南无觉华定自在王佛　　南无袈裟幢佛　　南无师子吼佛　　南无文殊师利菩萨　　南无普贤菩萨　　南无大势至菩萨　　南无地藏菩萨　　南无大庄严菩萨　　南无观自在菩萨
　　礼诸佛已。次复忏悔(结前起后)。
　　(某甲)等。略忏烦恼障竟。今当次第忏悔业障。
　　略忏三障中。第一。烦恼障毕。下依次忏业障。先结前起后。大节分三。第一文中分三小节。
　　夫业者。能庄饰世趣。在在处处。不复思惟。求离世解脱。所以六道果报。种种不同。形类各异。当知皆是业力所作。
　　者字。迭定标文第二节。庄。是庄严。饰。是修饰。如造三毒十恶等业。庄严三途世趣。行五戒十善等业。是人天世趣(未超三界故)。既但饰世趣。与无漏圣道乖矣。又不修戒定及发菩提心。故云不复思惟求离世。亦不求无上涅盘。故云不求解脱(近与永断烦恼无知结集既反。远与离苦得乐之旨违矣)。形类各异者。六道中横形竖形。好丑等各别。如於人形中。又各有贫富大小等类之异也。业力所作者。六趣中业用之力所为也。
　　佛十力中。业力甚深。凡夫之人。多於此中好起疑惑。何以故尔。现见世间行善之人。触向憾轲。为恶之者。是事谐偶。谓言天下善恶无分(向字。本经是事字。无字。本经是不字)。
　　佛十力。谓佛有十种实知见力。即是处非处力。乃至漏尽力。详见后十力无畏文。甚深。引例凡夫业力。诸佛无上菩提。由功德智慧善业妙力所成。故甚深。凡夫不得圣道。亦由恶业惑力所障。故亦甚深(出大经三十一卷中)。由凡夫业力。故众生界难尽。定业难免故(行善等四句。出千佛名经中)。轗轲(通作埳坷。亦作坎坷。孟子。居丧坎坷)。今文轗轲者。车行不利也。譬人不得志。则所为之事皆不如意也。是事谐偶者。言所行事。皆和谐偶凑。则所求。无不遂心也。致使世间愚人。因不知三世因果。便言善恶不分(问业力。何法可以翻之。答。惟道力胜。若人背觉合尘。则道力乏故业力胜。若背尘合觉。则道力胜业力。故生佛无定名。圣凡无实性。张拙云。涅盘生死等空华。庞居士云。凡夫智量。妄说有难易)。
　　如此计者。皆是不能深达业理。何以故尔。经中说言。有三种业。何等为三。一者现报。二者生报。三者后报。
　　先斥。次列三缘。业理。即下三世善恶因缘果报等。自有先后缓急不灭之理也(自此至方受其报止。皆大经语。西天十九祖云。善恶之报。有三时焉。人但见仁夭恶寿。逆吉义凶。便谓亡因果。虚罪福。不知影响相随。毫厘靡忒。纵经多劫。亦不磨灭)。
　　现报业者。现在作恶现。身受报。
　　一。现在报。今重忏前恶。故止云作恶。下二报文。则双引也(大经云。如达多分佛一珠已。因佛疲极止息。刺目夺珠。佛名实语。不生恶心。两目平复。此现生报也。又迦罗富王。见佛为其宫女说法。遂生恶心。先截耳。次劓鼻。次刖手足。因多劫修慈悲故。感四天王心忿。雨沙砾石。王怖。求忏。佛言。我心无嗔。亦如无贪。何知无嗔。我矢之曰。若真无嗔。令我此身平复如故。语已遂得平复。又如有人示猎师熊处。及宝色鹿。其手堕落。是恶业。现受果报。经云。今世造善恶。今生受苦乐者。名顺现报。如君主孝慈训世。则祥云布。寿星现。恩及物。则醴泉出。嘉苗秀。此为善之验。樵夫指熊而臂落。酒客啖[夕/肉]以皮穿。是为恶之验也)。
　　生报业者。此生作善作恶。来生受报。
　　二。来生受报。如持戒人。深发誓愿。愿常得净戒之身。若有众生。寿百年时。八十年中。作轮王化生(经云。若今世造善恶因。来世方受苦乐果。名顺生报。所以瓶沙转报于四天。有相改生於六欲)。
　　后报业者。或是过去无量生中作善作恶。於此生中受。或在未来无量生中。方受其报。
　　三。多生后不定之报。如今世造善恶。从第三生已去。乃至百千生方受。名顺后报(因造今生。报终后世。伽咤七返而享余庆。那律久劫而受远福)。已上三种皆定业。
　　若今(时本作向者)行恶之人。现在见好者。此是过去生报后报善业熟故。所以现在有此乐果。岂关现在作诸恶业而得好报。
　　(此行恶。下行善二节。明三报意。正释行恶得好等。二疑重在业字。不重报字)后报善业者。是前生善业。至今生方熟。今受乐果。是过去生报。或多生已前。善业熟故。现今得乐。岂真现作诸恶。反得好报耶(现在见好。应前是事谐偶句)。
　　若今行善之人。现在萦苦者。此是过去生报后报恶业熟故。现在善根力弱。不能排遣。是故得此苦报。岂关现在作善而招恶报。
　　行善反招恶报。由宿障也。萦苦。善人被苦萦缠也。排遣。袪而消之也。现在善根力弱。过去恶业力强。强能胜弱。故不能排遣。所谓强者先牵也。
　　何以知然(南藏作所以然者)。现见世间为善之者。人所赞叹。人所尊重。故知未来必招乐果(先征。现见下。释)。过去既有如此恶业。所以诸佛菩萨教令亲近善友。共行忏悔。
　　(首二句。与前皆是业力所作呼应)教近善友。示恶友当离也。共行忏悔者。无论怨亲。但肯回心向道。便与偕行。
　　善知识者。於得道中则为全利。是故今日至诚。归依於佛。
　　善知识。所谓善友也。全。对半言。全利犹得全珠。圆满利尽也(内有善心。外有善友。则表里洞彻。如得如意珠。五方圆照。五色齐彰。若止趂己能。独修独善。借使上上根。止成辟支。只救得一边。政似半珠。所以要须亲近良师。若无师承。不得方便。非善修也。世间一小技艺。毕竟经师指授。自然得宜。若无师范。终不如法。况出世间上上法乎)。
　　(某甲)等无始以来至于今日。积恶如恒沙。造罪满大地。舍身与受身。不觉亦不知。
　　积恶等一偈。标。下文广举业相(与上七种方便心反照应)。梵语殑伽。此云恒河(从高流下。广一由旬。长不知数。沙细如面。佛说多数。即以此喻)。舍身受身者。谓生生死死。舍此身又受他身也。身世相隔。不啻醉梦。即今所受身。尚不觉来因。亦安知过去所作之恶业乎(前云过去既有如此恶业是总。下文别开。计三十一节)。
　　或作五逆深厚缠浊。无间罪业。
　　一。五逆者。弒父。害母。弒阿罗汉。破和合僧。出佛身血(罪如海深地厚。兼乎十缠)。混乱净心。故云浊无间罪。即阿鼻狱因(无间有五。即趣果无间。受苦无间。时无间。命无间。形无间。有此罪业。必招恶报。下仿此)。
　　或造一阐提。断根善业○轻诬佛语。谤方等业。
　　二。梵语一阐提。此云信不具(拨无因果。谤三宝人。下文。俱是断善根罪)。极恶意业。恶友为缘。上慢邪见。不畏恶道。无悲愍心(大经云。佛法中死尸。谓阐提。犯四重禁。五无间罪。诽谤方等。非法说法。法说非法〔爱〕畜八种不净物。佛物。僧物。随意而用。或於比丘。比丘尼。作非法事。是名死尸。佛法海中。决不容受。又云。譬如三器。一。完。喻菩萨。二。漏。喻声闻。三。破。喻一阐提。亦如三种病人。俱至医所。一。易治。二。难治。三。不可治。不可治者。喻阐提。乃至杀害蚊子。犹得杀罪。杀一阐提。无有杀罪)。三。佛语如如意珠。随方现色。应众生心。说四教。利三根。实当尊重。信以为真。反云佛教从无说有。是诬也。
　　破灭三宝。毁正法业○不信罪福。起十恶业。
　　四。三宝有拔济之恩。非佛。无以垂教。非僧。无以弘通(大经云。有二种人谤三宝。一。不信。嗔恚心故。二。虽信。不解义故。若人信心无智慧。则增长无明。若有智慧。无信心。则增长邪见。问。何等人不谤三宝。答。大经云。若言阐提。舍一阐提。於异身中。得无上菩提。是人即谤三宝。若言阐提。能生善根。生已。相续不断。得无上菩提。当知是人不谤三宝)。五。不信(即疑字)为因。起恶造业也。身三。口四。意三。共成十(问。用何方便治恶人。答。如鹿母夫人云。贪恚所生。皆由嫉妬。谏恶以忍。谏怒以顺。我从生以来。未曾与物共争。出报恩经)。
　　迷真反正。痴惑之业○不孝二亲。反戾之业。
