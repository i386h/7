<!-- { "loadSidebar": true } -->
　　悟达当时感其殊异。深思积世之冤。非遇圣人。何由得释。因述为忏法。朝夕礼诵。
　　(遇字。应前顾接字。诛茆结庵。制忏礼诵。忘名利。铄人我。以了余生。深培道种。述者。撮大藏之纲要。成雪罪之忏文也)。
　　后传播天下。今之忏文三卷者。乃斯文也。盖取三昧水洗冤业为义。命名曰水忏。此悟达感迦诺迦之异应。正名立义。报本而为之云耳。
　　(因忏文紧峭。章句字法鲜严。词可以醒人。事足以警听。故传播天下后世也。盖取下。出立名之由。为之作水忏也)。
　　今辄叙夫故实。标显先猷。庶几开卷若礼若诵者。知前贤事迹之有端由。历劫果因之不昧也。
　　(序主自言。擅敢叙夫旧时实事。标明先代嘉猷。庶几令末世有缘。得遇此忏者。称名瞻礼跪诵悔文〔减〕罪增福。亦粗知唐贤达老。始而风义动人。中而人主宠厚。及宿冤得便。乃至脱苦。卓庵述忏。各有端由头绪。因果不昧。以警后世之妬贤嫉能。舌剑伤人之必有定报也。戒之哉)。
　　赞佛偈
　　(见佛必须伸赞。表归投恭敬之诚。为成佛因默具于心。朗彰乎口。令有缘得闻。鼓其宿因亦身心归投。彼此兼益。於道日增。善友日多。於恶日减。斯赞佛偈可缺乎。应释之)。
　　大慈大悲愍众生。
　　(二句。美成佛之因。慈。悲。喜。舍。菩萨所具四无量心也。四皆无量。故皆曰大。又声闻行。四等未能实益众生。今菩萨行。四等实能普利故。慈能与乐。不止在一时。一处。一众生。纵历无量时。无量处。度无量众生。与无量乐。随众生欲。如日垂影。如母应子。而此与乐之心。不休不息。直令众生得大涅盘中四乐。故曰大慈耳。大经云。调心莫如调嗔。譬如家犬。不畏于人。山林野鹿。见人怖走。嗔心难去。如守家犬。慈心易失。如彼野鹿。又如画石。其文常存。画水速灭。势不久住。嗔如画石。诸善根本。如彼画水。又如大火聚。其明久住。电光之明。不得暂停。嗔如火聚。慈如电光。是故此心。难得调伏。又云一切佛法。如三十七助等。及知他心智。诸神通。知本际智。声闻智。缘觉智。菩萨智。佛智等法。皆与慈为根本。以慈即如来。即大乘。即菩提道。即大梵。即一切众生父母。即不可思议诸佛境界。即众生佛性等。又慈即是常。常即是法。法即是僧。僧即是慈。慈即如来。即一切菩萨无上之道。即甘露。具如经中说。乃至云达多教阇王放醉象踏杀佛及弟子。佛入慈定。于五指出五师子。象见。心怖失粪。举身投地。敬礼佛足。乃是修慈善根力。故令彼调伏○大悲者。悲能拔苦。其救苦之心。於时处众生。悉皆无量。随众生所遭逆境。所欲脱者。悉皆拔之如援溺之手。拔疔之药。而此拔苦之心。常精常进。追断众生二种生死之苦而后已。众生生死不息。悲心不休。众生苦海甚大。故佛菩萨之悲心亦大也。苦言拔者。苦从前生恶惑种来。业水恒滋。苦根深入。彻骨彻髓。如油入面。如钉入木。既久且纽。非大士无量悲心之力。何以拔而出之○世间父母。亦有慈悲爱惜儿孙。止於一世。子若不孝。背恩违义。则心生恚恨。慈心薄少。故不名大。诸佛菩萨。慈心不尔。见苦众生。悲心益重。乃至入于五无间狱。大火轮中。代诸众生受无量苦。如是慈悲。过於父母无量无边。故名为大○愍众生者。愍。是哀愍。怜惜之谓。众生。对诸佛言。十法界中。除佛法界。俱名众生。唯佛不堕诸数故。菩萨正断尘沙。即等觉地。尚有生相无明。声闻缘觉。无明二字。尚未梦见。六道众生。父母与己三缘和合。乃至五阴四大众法共生故名众生。又土木金石等无情众生。因宿生修偏枯死定。故堕无知。诸佛为菩萨时。亦发愿度之。成圆满宝觉。故曰情与无情。同圆种智)。
　　大喜大舍济含识。
　　(喜。是庆己庆人。皆离苦得乐也。舍者。内外二财悉施于人也。乃至憎爱心。冤亲想。度生念。涅盘乐。如此心想乐念。于大圆镜智中。略无纤毫影子。故二俱名大耳。济。是济渡。言用此四无量心。为渡苦海之巨航。博济众生。同到彼岸也。含识者。含灵抱识。六趣四生也。大经云。四无量心。能令无量无边众生发菩提心。是故菩萨系心亲近。行人了知一切众生皆归一道。一道者。大乘也。心地观云。大慈等四法。能生一切福德智慧。利益安乐无量众生。速证菩提○已上二句。首四字。是能度。末二字。是所度。愍济二字。双兼能所。总明诸佛因中感报之由竟)。
　　相好光明以自严。
　　(此明繇因所克之果也。佛有三身。谓法报化。法身无形。故不得见。唯佛与佛乃能究尽。今所赞者。报应二身。并有粗细三十二相。八十种好。及八万四千光明故。以。因也。自。非自他之自。乃自然之自也。缘因四心。皆得无量。皆已究竟。故致果上相好光明。三者皆得自然而然。不假神力。任运庄严。致人天之礼敬也)。
　　众等志心归命礼。
　　(前三句。赞佛之妙因妙果。可敬可承。此句明竭诚以作结。众。对独言。单己曰独。三人为众。乃至十百千万。即名大众也。等者。平等一心。无能所等异念。以一会大众。皆运至心。深患生死苦乐涅盘乐故。志者。意念端一也。志心者。一心向佛。更无异想也。梵语南无。此云归命。亦云归身。盖自反为归。以佛非心外之佛。乃自心本佛。今归投大觉。即反本有之觉心也。由见即心之佛。具足无量慈悲喜舍。普被众生。深感于衷。故齐捐身命。专心志意而归投焉。是即血肉幻妄之躯。觌体便成金刚不坏之体。即识心连持之命。而成佛果智慧之命也。礼。谓敬礼。凡夫以大圣为师。必须五体投地。尊敬作礼也。此句含蓄甚妙。收尽上三句。众字。合上众生含识。等字。合上慈悲喜舍四心俱大。志心字。合上愍济。归命字。合上相好光明。礼字。合上以自严。既达乎理。又通於文。自发智慧。如斯运礼。其功德可涯量哉)。
　　启运慈悲道场忏法。
　　(启。开也。佛法心三。皆有开义。先达遗此忏法。有文可览。理可会故。令人开卷得益。生庆幸想。是法开义。又此忏虽系文字语言。其寔先圣本意。在开示悟入众生佛之知见。即文言是真净妙法。觉本自心是佛开义。既知佛法二义。便知有事忏理忏。大乘小乘。忏法虽殊。不外自悔。一念真净妙心。立地心华发明。见自心本佛度生真体。是心开义。果得此三义。何患教不明。禅不透哉。故昔慈恩忏主。从修忏处悟明心体运。默转也。谓默转慈悲之想。广利群生。彼此得益。方成大乘忏法也。道场二字。有事有理。事即阿兰若。香华灯烛等庄严。及见相称名等。理则清净心中普运慈悲。即空假中等。忏者。具云忏摩。此云悔过。忏云陈露先罪。悔云改徃修来。谓之断相续心。一断永不复造。又忏。谓止断未来非。未作之罪。不敢更作等。悔。谓自耻心于往犯。已作之罪。愿乞除灭等。法者。执持义。轨。谓轨生物解。如上佛法心三义等。持。谓任持自性。令人知此忏法。自性本具。自性清净。亦知罪无自性。罪性本空。空不透脱。须仗佛力。今以忏法。成范列左)。
　　忏具十法。
　　(一。明信因果。二。生重怖畏。三。深起惭愧。四求灭罪方法。五。发露先罪。六。断相续心。七起护法心。八。发大誓愿。度脱众生。九。常念十方诸佛。十观罪性无生)。
　　忏悔三义。
　　(一。立忏悔名。首伏白黑。改往修来。惭愧等名。二。示忏悔处。别教以次第三观为处。圆教以妙三观为处。三。作忏悔法。身口意三依法)。
　　又复应知大小二乘。各有三种忏悔。大乘三者。一。作法忏。
　　(身口依法。稽颡求哀等仪有五法。一。袒右肩。二。右膝着地。三。至心合掌。四头面礼足。五。说己罪名)。
　　二。取相忏。
　　(心有目想。相起为期等)。
　　三。无生忏。
　　(一向摄念。罪福无主。法华。方等。般若。各有事仪。要制期限。方等十二梦王。菩萨戒见光见华等为助。端坐念寔相为正)。
　　小乘三者。一。作法。
　　(经藏。轻重俱许忏。律不许夷。但许下四)。
　　二。取相。
　　(阿含犯欲。作蛇口想。罪即灭等)。
　　三无生。
　　(析法空观)。
　　一心归命三世诸佛。
　　(一。是纯一。精专之谓。即志心意。夫忏悔虽重在行人自心一念竭诚豁然开悟。然必藉诸佛愍济默佑。故要一心归命。过现未为三世。生下八佛名。梵语佛陀。此云觉者。佛是主义。体即无漏五蕴假者也。觉体是慧。觉察断障。觉照真俗。自觉觉他。觉行圆满。如次配凡夫二乘菩萨。唯如来独到彼岸。跨十方而为主。握五性以称师。三觉圆明。故名为佛。三世诸佛。是标。下列号。若知三世一时。便知三身一体)。
　　南无过去毗婆尸佛。
　　(南无。此云归身。亦云归命。以凡身归圣身。所以有为身。证无为体。且转八识命。归智慧命耳。过去二字。应冠到毗舍浮上。以三佛皆过去劫教主故。毗婆尸。一名维卫。此云胜观。人寿八万岁时出世。释迦於空王佛所。发菩提心。后於是佛出世。三僧祇满。故居七佛之首。寿八十千劫。此及下二佛。皆剎利家生。皆姓拘邻。此佛于波咤罗树下得无上菩提。三集声闻。第一弟子。一名吉沙。二名看茶。侍者名无忧。子名成阴。父名盘头。母名盘头意。城名盘头。付法偈云。身从无相中受生。犹如幻出诸形像。幻人心识本来无。罪福皆空无所住。乃过去庄严劫。第九百九十八尊佛也)。
　　南无尸弃佛。
　　(尸弃。此云持髻。人寿七万岁时出世。又名式弃。大论翻火依。其种姓同前。于芬陀利树下证果。亦三集声闻弟子。一名胜。二名自在。侍者名离畏。子名不可量。父名钩那。母名胜。城名阿楼那跋提。过去三十一劫出世。彼劫复有毗舍浮佛。自后无量劫空过无佛。至贤劫中有四佛。即拘留孙以至释迦也。付法偈云。起诸善法本是幻。造诸恶业亦是幻。身如聚沫心如风。幻出无根无实性。过去庄严劫。第九百九十九尊佛也)。
　　南无毗舍浮佛。
　　(毗舍浮。此云徧一切自在。寿二千劫。种姓同前。娑罗树下得果。再集声闻。第一弟子。一名星宿。二名上。侍者名寂。子名善智。父名阿楼那天子。母名称意。城名随意。偈曰。假借四大以为身。心本无生因境有。前境若无心亦无。罪福如幻起亦灭。过去庄严劫。第一千尊佛也)。
　　南无拘留孙佛。
