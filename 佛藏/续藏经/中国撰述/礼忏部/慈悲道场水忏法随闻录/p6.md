<!-- { "loadSidebar": true } -->
　　此显福田中饶益事也。归。是归投。向。是趋向。归则不逆。向则不背。若人能归向。仗三宝力。拔其罪根。如舜耕田。先耘其草也。罪灭则福自生。如草去则苗自长也。众生有自性一体三宝。故能归向余三宝。三宝有大威猛力。大福德力。大智慧力。大慈悲力。故能使行人离苦得乐耳。由灭无量罪。则惑业苦三障乃至八万四千尘劳门俱转。转极。则五住尽而二死离。由长无量福。则初自三德。终至河沙性德。众福俱长。长之极。证得大解脱涅盘乐。苗长。由田之力。乐得。由三宝力。解脱。即大自在也(生死。智人观之。元非恶事。但在盲人。决须离之。故先喆云。生是死之生。死是生之死。两路坦〔状乎。〕无彼复无此。既无生死。又无彼此。明明百草头。明明祖师意。如天普盖。似地普擎。一念相应。一时清净。此是离生死苦的样子)。
　　是故弟子(某甲)等。归依十方尽虚空界。一切诸佛。
　　既入道场。须闻法要。先发起圆常正信。归依一体三宝。行大乘忏法。立四弘誓愿。是故。乃离苦得乐之故也。义见前(华严玄谈云。三宝最吉祥。故我经初说。大经佛告迦叶。一切众生怖畏生死。故求三归。以三归故。则知佛性决定涅盘。乃至佛名为觉。又佛亦名世尊。以世法言音不同。世人自不能解。佛悉知之。故云世尊)。礼忏行人。必以三归为入道之因。归依者。自归其中。依此利生也。先归佛。不堕地狱。凡遇三宝。须各礼一拜。今人见佛不礼。如民见王上。不敬。不礼佛。不惟不超狱。且於狱有分在。以忘本故。例慢君可知(观佛三昧经云。旷野鬼神。每食小儿。有长者子。曾归三宝。被鬼执捉。称南无佛。佛往救儿。降伏鬼神。授不杀戒)。
　　归依十方尽虚空界。一切尊法。
　　二归依法。法者。正也。经。律。论。乃至祖师语录。高僧文集。无论入藏不入藏。悉是正义。超邪见故。故归依法。不堕饿鬼。又谛。缘。度法。能令。行人证三乘。成正觉故(佛坐树下。捉一枝叶问弟子曰。此枝叶多。树上叶多。答。树上叶多。佛言。我所知法。如树上叶。我所说法。如掌中叶。应知佛所知法。即众生本有自性法。所说法。即世尊慈悲心中随缘化导而说者)。
　　归依十方尽虚空界。一切圣僧○(序分竟。下犹经之正宗分也)。
　　三归依僧。僧。即和合众也。菩萨。声闻。缘觉。及西方东土。历代祖师。当今弘法者皆是。归依僧脱旁生苦(大经二十八云。若值三宝。当以衣服。饮食。卧具。房舍。医药。灯明华。香。伎乐。旛。盖。七宝供养)。
　　弟子今日所以忏悔者。正言无始以来。在凡夫地。莫问贵贱。罪自无量(自坊本作相)。
　　无始者。直从过去无量劫来所起罪业。欲搜其端。本无有始。下明此身是罪业根本(大经十九云。贵者富之根。富有二种。一象马种种畜生。二金银种种珍宝。象马虽多。不敌一珠。众生亦尔。一恶富。二善富。多作诸恶。不如一善。佛言。修一善心。破百种恶。如少金刚。能坏须弥。亦如少火。能烧一切。如少毒药。能害众生。小善亦尔。能破大恶)。贱者。往因愚痴。不自悔恤。故作众罪。贵者。谅必有知。故作误为。亦复不免(雪峰祖师云。为报满城朱紫道。阎王不怕佩金鱼)。罪自无量。总标。下文总开。
　　或因三业而生罪。或从六根而起过。
　　或者。不定之辞。或身口意三共作。或身等别作。身等三为体。从体起种种业用。善业用。必招福。恶业用。必致苦。故应忏也。身有杀。盗。淫。口有妄言。绮语。两舌。恶骂。意有贪。嗔。痴。总言三业。别名十恶。反是。即名十善。善恶皆由身口意造故(大慧祖师云。身口意清净。是名佛出世。身口意不净。是名佛灭度。问。如何是护此三业。答。不毁三宝。是护身。永净四事。是护口。息心清净。是护意。经云。守口如瓶。防意如城)。从。犹因也。眼。耳。鼻。舌。身。意。是造善恶业之根。起。犹生也。凡夫不能生福。但能生罪过。故应忏耳。此六即三业。加眼耳鼻三。六根不染六尘。则为妙行。故初果不入六尘。发大心菩萨不住六尘行施。
　　或以内心。自邪思惟。或藉外境。起於染着。
　　不藉外境。但由往因恶种子生。故云内心自。问。邪何云自。心地观云。心如独行。无第二故。岂不曰自。邪思。邪见也(大经说因语中云。一切恶行。因虽无量。若说邪见。则已摄尽。如无上菩提因虽无量。若说信心。则亦摄尽。又云若人乐杀。乐行邪见。此人即地狱人。若不乐杀。乃至邪见。是人即是天人)。藉。赖也。内心。望上。六根。即是六识。外境。即是六尘。染着。贪染耽着也。由内心邪思。故内外交生罪业纷起(楞伽经云。以心生故。种种法生。以法生故。种种心生)。
　　如是乃至十恶增长八万四千诸尘劳门。
　　如是。迭上三六内外。乃至。超略之辞。尘劳门。开八万四千者。约见惑十使。谓贪。嗔。痴。慢。疑。身见。边见。邪见。见取。戒取。十使互具成一百。历十法界成一千。复约身三口四七支。各有一千。成七千。更约三世。成二万一千。又约贪行多者二万一千。嗔行多者二万一千。痴行多者二万一千。等分行者二万一千。成八万四千。以八万四千律仪对治之。则成八万四千法门(忏法能令人出苦入乐。故云门。亦是显法之门也)。
　　然其罪相。虽复无量。大而为语。不出有三。一者烦恼。二者是业。三者是果报。
　　先总标。次列。然者。转上文之辞。复(音福)犹说也。谓八万四千虽似乎多。犹多限量。如云惑有尘沙。岂有量哉。是放而言之也。总而言之。不出三种。此则收总归别且标定耳。大。犹总也。一者下。别列(此三是一忏大旨。生第五怨亲章结文。及后三障文。一部水忏止忏三障。贪嗔痴等。是烦恼障。身口六根等所作罪。是业障。六道四生等。是报障。由三障重累。所以不能出离生死苦海)。大经如来呼三障为大病。诸菩萨於无量劫修菩提时。给施一切疾病医药。常作是愿。永断三障。
　　此三种法。能障圣道。及以人天胜妙好事。是故经中目为三障。
　　明三障得名之故。障。碍也蔽也。此三能碍一切圣道。及人道天中胜妙好事(涅盘云。多思虑故名人。杂心云。意寂静故名人。俱舍云。光洁自在神用名天)。圣道。即谛。缘。度等。人天好事。即五戒十善等。盖人天未出三界。故有胜妙好事。若办出世业。便是无事人(大慧云。三世诸佛是无事人。历代祖师是无事人。古哲云。但於事上通无事。见色闻声不用聋)。
　　所以诸佛菩萨教作方便忏悔。除灭。此三障灭。则六根十恶。乃至八万四千诸尘劳门。皆悉清净。
　　方。是方法。便。是便宜。下文兴七种心。是灭罪方便。众生垢灭。则尘劳门。自净矣。
　　是故弟子(某甲)等。今日运此增上胜心忏悔三障。欲灭三障者。当用何等心。可令此障灭除。先当兴七种。心以为方便。然后此障乃可得灭。
　　承上文标定七种心也。运。即前启运等义。增上胜心者。心生悔过。是胜心。仰承诸圣四心。及灭罪生福之力。故云增上。忏悔者。经云。欲断起恶。勤忏法门。欲愿清净。念悔法门也。欲灭等三句。问。先当下。答。兴。起也。犹运也。七种心。总标。因罪从心生。忏须心忏。心心忏悔。罪业自灭(此七种心。即诸圣教人所作之方便。阿毗达磨云。有七种忏法。意义相若。心地观云。三界中以心为主。能观心者。究竟解脱。心法本元不染尘秽。云何心法染贪嗔痴。于三世法。谁说为心。过去心已灭。未来心未至。现在心不住。诸法之内。性不可得。诸法之外。相不可得。诸法中间。都不可得。心法本无形相。亦无住处。一切如来尚不见心。何况余人得见心法。一切法从妄想生。故佛说三界惟心)。
　　何等为七。一者惭愧。二者恐怖。三者厌离。四者发菩提心。五者怨亲平等。六者念报佛恩。七者观罪性空。
　　征列。菩提居中者。以此心最重担。荷前三后三故(昔佛说一百二十种菩提心。即说一百二十种譬喻中一喻云。如人依附于王。不畏余人。行人亦然。依菩提心大势力王。不畏障盖恶道之难。大经云。佛住尼连禅河边。告阿难言。我欲洗。可取衣及澡豆。佛既入水。一切飞鸟水陆之类。及五百梵志。皆来河边。各相谓言。云何得此金刚身。乃至闻佛说佛性义。即是我故。即发无上菩提心。寻时出家。修菩提道。一切飞鸟水陆之属。亦发菩提心)。
　　第一惭愧者。自惟我与释迦如来。同为凡夫。而今世尊成道以来。已经尔所尘沙劫数。
　　此羞己久沦生死。惭者。依自法力。崇重贤善为性。对治无惭。止息恶行为业(自。即己身。法。谓教法。言我如是身。解如是法。敢作诸恶耶)。愧者。依世间力。轻拒暴恶为性。对治无愧。止息恶行为业(谓世人讥诃。名世间力。轻恶人而不亲。拒恶业而不作。故曰轻拒等)。我。生死因也(大经四云。譬如二手相拍。声出其中。我亦如是。众生业爱三因缘故。名之为我)。自惟者。自心思惟久远劫前。佛与我同是凡夫。因佛独于空王佛所发菩提心。故能成佛也(最初逢事古释迦等七万五千佛。满第一阿僧祇劫。乃至逢事然灯佛等七万七千佛。满第二阿僧祇劫。乃至逢事胜观佛等。满第三阿僧祗劫。嗣后又经九十一劫修妙相业。直至逢事迦叶佛。方得圆满。其间上生为天帝。下生为转轮圣王。各三十六返。又或间为仙人。为比丘。为小王。为婆罗门。不可称数。度生无量。然据法华寿量品。犹为方便。其实世尊成佛已来。不可思议劫数。故云尔所尘沙)。
　　而我等相与耽染六尘。轮转生死。永无出期。此实天下可惭可愧。可羞可耻。
