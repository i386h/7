<!-- { "loadSidebar": true } -->
　　(拘留孙。此云所应断。又云作用。寿命十四小劫。此及下二佛。皆婆罗门种。皆姓迦叶。忧头跋树下得果。一集声闻。第一弟子。一名疾。二名力。侍者名智。子名上。父名功德。母名广。彼天子名无畏。城亦名无畏。付法偈曰。见身无实是佛身。了心如幻是佛幻。了得身心本性空。斯人与佛何殊别。此乃现在贤劫第一尊佛。初减人寿六万岁时。出成佛道。为贤劫千佛之首)。
　　南无拘那含牟尼佛。
　　(拘那含牟尼。此云金寂仙。大论名迦那迦牟尼。秦言金仙。寿命三十小劫。于尸利沙树下得果。一集声闻。第一弟子。一名活。二名毗头罗。侍者名亲。子名胜。父名大德。母名难胜天子名庄严。城亦名庄严。偈云。佛不见身知是佛。若实有知别无佛。智者能知罪性空。坦然不怖于生死。此现在贤劫第二尊佛也。次减人寿四万岁时出成佛道)。
　　南无迦叶佛。
　　(迦叶。此云饮光。寿二十小劫。于尼拘律树下得果。第一声闻弟子。一名输那。二名颇罗堕。侍者名迦。天子名导师。父名净德。母名善财。天子名知使。城亦名知使。即波罗奈城是也。偈曰。一切众生性清净。从本无生无可灭。即此身心是幻生。幻化之中无罪福。此现在贤劫第三尊佛。人寿减至二万岁时。出成正觉。当贤劫中第九小劫)。
　　南无本师释迦牟尼佛。
　　(目法化生。现在归依。故云本师。第二劫满。遇然灯佛。第三大劫满。正当治世。号释迦牟尼。此云能仁寂默。惟能仁故。不住涅盘。徧入尘劳度生。惟寂默故。不沦生死。常住涅盘自在。寿期一百年。亦剎利家生。姓瞿昙。太子时。名悉达。此云一切义成。世出世间之义。皆成就故。于阿说他树下得果。一集声闻。第一弟子。一名舍利弗。二名目犍连。侍者名庆喜。子名罗睺罗。父名输头檀王。母名摩诃摩耶。城名迦毗罗。又能仁者。仁慈化导。利他之号。寂默者。自在证真。利己之称。付法偈云。法本法无法。无法法亦法。今付无法时。法法何曾法。是贤劫第四尊佛也。人寿百岁时出世。欲知增减者。人寿八万四千岁。过百年减一岁。减至十岁。又过百年。增一岁。乃至增到八万四千岁。如是一增一减。为一小劫。如是二十番增减。为一中劫。八十小劫。为一大劫。当知一增一减。计一千六百八十万年。住劫初至第九减劫。人寿百岁时。该一万五千一百一十九万年。减至十岁。犹有一万年在后。可知)。
　　南无当来弥勒尊佛。
　　(前佛是三世中过现。此当未来治世。故云当来。弥勒一译旃怛丽。此云慈氏。姓也。阿逸多。此云无能胜。名也。现在知足内院说法。后降生堪忍界。翅头末国城中。大婆罗门家。托胎长成身长三十二丈。胸广十丈。面长五丈。人寿皆八万岁。身长一十六丈。相貌端严。衣食化生不须劳苦。七宝满藏。无人视之。无灾患寒暑盗贼诸不吉祥事。于华林园内。龙华树下而成正觉。住劫内。第十小劫。人寿八万四千岁。减至八万岁时出。三会度人。初会度九十九亿声闻。第二会度九十六亿声闻。第三会度九十三亿声闻。礼忏必先七佛。如世间立宗祖之七庙也。如世弟子。孝顺七世父母故。凡礼佛。必须观想。心役名运。身由观显。观即一心空假中。身即一身法报化。想礼佛偈。作观顶礼。人根。有利钝之殊。慧心。分浅深之异。佛身及德。不可思议。於行人心。随力随分而想观之。福不唐捐。如饮海水。各令饱满。故应于礼佛之次。摄心入观。谛想成就。即得诸佛现前三昧。以我有限之身心。运无穷之企想。必期自他双利。而忏回向菩提。道无不克。慈无不广者矣)。
　　赞法偈。
　　(佛是能证。法是所证。能证。既已伸赞。所证岂得默然。良以龙证繇所证得尊。所证缘能证方显。是故其次以偈叹法)。
　　无上甚深微妙法。
　　(连以三义叹法。法字。承上三义。初无上法者。佛法最上。更无一法可以加之。故能证诸佛。谓之无上士。所证之法。谓之无上法。超等觉故。等觉名有上士。如须弥卓逈。落群峰之峻故。甚深法者。佛法最深更无一法能彻其源。非权乘菩萨及二乘等所能窥测。譬如大海非百川之渊可比故。微妙法者。佛法理趣。幽微圆妙。不可思议。众生第能由之。不能知之。所谓众生日用而不知者。是即凡夫粗恶之法。全体圣人微妙之法耳)。
　　百千万劫难遭遇。
　　(法华云。无量无数劫。空过无有佛。无佛。则无从闻法矣。故云难遭。又难遇者。经云。诸佛兴出世。悬远值遇难。正使出于世。说是法复难。是也。此句应作六句读。一。百劫难遇。二。千劫难遭。三。万劫难逢。四。百千劫难遇。五。百万劫难逢。六。百千万劫难遭。是从少至多句。总言旷劫难遇。令人生难遭想。希有心。以景慕佛法耳)。
　　我今见闻得受持。
　　(此双承上两句来。我今二字。承上第二句。谓如是旷劫罕遇之法。於我一介凡夫。即今忽然幸遇。庆中之庆矣。得字。承上遭遇字。由遭遇故。得见闻耳。又得字。居乎中间。双贯两端。谓眼得见。耳得闻。心得受持也。受者。领纳于心。念念承受。无少遗失。如琉璃瓶盛狮子乳。靡纤滴之泄也。持者胶执不舍。若身若心。奉持不倦。依义修行之谓。此见闻受持。望前首句看。具能所持义)。
　　愿解如来真实义。
　　(愿。誓辞。承上一句二字来。谓既多劫罕遇。我今忽然得逢。应生难遭想。恭敬心。当发大誓愿矣。解字。根上见等五字来。谓既得见闻受持。须要实悟根源实解差别。方副世尊说法开示众生之意。如来等五字。结归首句。盖无上等法。人人具有。但为妄想牢笼。不自就里领解。却似如来独证独有。故结归如来分上。其寔情无情类。莫不皆充然具而本然得也。如来有二义。一指三世诸佛。二指性具体用。如者。寂灭义。来者。照用义。即寂灭之体。起照应之用。即照应之用。全寂灭之体。体用不二。故名如来。真实义二。一。对虚妄看。以世间虚浮言诠。显真实妙义。非即文字是真实义。故般若以色见声求不能见如来。若於真实义透脱。即虚妄言句全体真实矣。二。望前无上等法看。法总义别。谓解无上等总法或易。若能解了无上等三重法中。真而不妄。实而不虚之差别义实难。古云。涅盘心易晓。差别智难明。非是之谓乎)。

　　 

　　慈悲水忏法卷上随闻录

　　　　寓古娄青螺庵沙门　昼中智证　录
　　此忏单法立题通别兼举也。慈能与乐。悲能拔苦。自他兼利。法应尔故。国师仗三昧水涤除宿障(梵语三昧。此云正定。亦云正受。正定。拣非邪定。正受。明不受诸受)。水天因此水而成佛果。月光因此水而证圆通。迦诺迦因此而指神通三昧水。既偿往日之殷勤。能濯今时之极楚。悟师于徧觅良医之后。悬忆曩时之预订。获解陈报于奇泉。从果至因靡非因水。故揭而标之(经云。化使立德慈心法门。一切不害。悲心法门)。古云。万亿神通。百千三昧。若离慈心。总归魔业。须知慈悲。是智慧之妙用。智慧。与慈悲为根本。若无智慧。焉有慈悲。有慈悲者。决是智慧人也。以故世人之愚痴者。见人得乐。尚障之。安望其能与乐乎。见人遭苦。惟恐不毒。安望其能拔之(又慈悲水。拣异果报水。通至二禅。二拣非恶业水。此水徧通三界。三烦恼水。通大小乘)。此慈悲水穷尽世出世间。天地不能覆载。日月莫克较明。三灾不能磨折。此其所以异也。由慈水滋人之善。善极。得涅盘乐(生后发愿成德文)。悲水洗人无明垢。故能离生死苦也(生后忏悔诸文)。忏。具云忏摩。此云请忍。(谓请前人忍受我悔罪也)忏云法者。虽请忍之辞。实言从佛口。字采经文。所谓如来广慈悲之念。启忏悔之门也。卷者。成裹义。对舒而言(西域装经。非梵本。非坊册。止用轴式。故名为卷)。初览是法。卷者必舒。览已复卷。舒时有限。卷时偏多。故直从卷。以始终皆卷故。又轴卷是相。会相归性故云卷。卷。收也。收取诸法。皆入自性慈悲也。能所。通别。可知。略释忏题竟。
　　○准经仍分三分。初序分
　　一切诸佛。愍念众生。为说水忏。道场总法。
　　双标能度所度。及能说所说。水忏道场。可知。总望别言。如梁忏分四十章。章名各异。是别。今标总数。不开细相曰总。
　　佛言。众生垢重。何人无罪。何者无愆。凡夫愚行。无明暗覆。亲近恶友。烦恼乱心。立性无知。恣心自恃。
　　言者。振圆音而警众。扬妙义以符机。益物导迷也。又悟自心者名佛。迷己性者名众生。由悟迷。分生佛耳。垢。尘秽也。喻众生心中烦恼。由身心不净。三毒流秽。染污妙明。如尘污衣。似坌覆镜。故喻如垢。从垢字开出惑业苦三。愆即是业。罪招苦报。惑即无明。凡夫有三。按大威德咒经云。於生死迷惑流转。住不正道。故名凡夫。有二种。一婴儿凡夫。无智慧故。二愚暗凡夫。顽钝不可教故。或云毛道凡夫。心行不定。如轻毛随风转故。愚。即无明。因心不明。不自知过。行。即近恶自恃等(大经三十七云。无明。是一切诸漏根本。众生无明因缘。於阴界入。忆想作想。名为众生。是名想倒。心倒。见倒。大慧云。众生日用。现行无明。顺无明。则生欢喜。逆无明。则生烦恼。佛菩萨则不然。借无明以为佛事。为众生。以无明为窟宅。然非别物。永嘉云。无明实性即佛性故)恶友。恶知识也(大经二十二云。恶象等。唯能坏身。恶知识。身心俱坏。恶象等。唯坏一身。恶友坏无量善身善心。恶象等。唯能坏不净臭身。恶友能坏净身净心。恶象等。能坏肉身。恶友坏法身。为恶象等杀。不至三途。恶友杀。必堕三途。恶象等但为身怨。恶友为善法怨。是故。菩萨。常当远离恶友)。亲近有二义。一互相兢造。二宿无信种善根。烦恼等者。贪。瞋。痴。慢。疑。邪见六为根本。并二十随烦恼等。因烦多故。能恼乱净心。古云一丝毫放过。即罪同丘山。况万端起灭。但[示*(囟-乂+古)]在旦夕(问。无明烦恼。定是何物。答。全体佛性。大经云。未得无上菩提时。一切善恶无记。尽名佛性)。由无明故。立性无知。近恶友故。恣心自恃。豪强。技艺。种族等。作顽钝无耻之人也。
　　不信十方诸佛。不信尊法圣僧。
