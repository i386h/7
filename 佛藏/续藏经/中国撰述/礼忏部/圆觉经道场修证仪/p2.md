<!-- { "loadSidebar": true } -->
　　当惊觉无常。减损睡眠。或起观星月。或冷水洗眼。乃至用禅观镇禅杖却之　四掉举者。身好游戏。坐不暂安。口喜吟咏。诤竞是非。无益戏论。心情放荡。纵意攀缘。思惟世艺。乃至诸恶觉。如无钩狂象。穴鼻骆驼。不可禁制。如偈云。
　　汝已剃头着染衣　　执持瓦钵行乞食　　云何乐着掉戏法　　放逸纵情失法利
　　既无法利。又失世乐。觉其过已。当急弃之。悔者。若掉时在缘中故。后欲入定时。方便悔前所作。忧恼覆心。故名为盖。但悔有二种。一者。因掉后生悔。如前说。二者。如作大重罪人。常怀怖畏。悔箭入心。坚不可拔。如说偈言。
　　不应作而作　　应作而不作　　悔恼火所烧　　后世坠恶道　　若人罪能悔　　悔已莫复忧　　如是心安乐　　不应常念着　　不以心悔故　　不作而能作　　诸恶事已作　　不能令不作
　　如是种种因缘。呵掉悔。令心清净。无有覆盖　五疑盖者。以疑覆心故。於诸法中。不得信心。信心无故。於诸佛法中。空无所获。譬如人入宝山。若无有手。无所能取。
　　复次通疑甚多。未必障定。今正障定者。谓三种疑。一者疑自。二者疑师。三者疑法。疑自者。如作是念。我诸暗钝。罪垢深重。非修禅人。作此自疑。定法终不得发。若欲去之。勿当自轻。以宿世善根难测故。二疑师者。彼人威仪相貌如是。自尚无道。何能利我。作是疑慢。即为障定。欲除之法。如摩诃衍中说。如臭皮囊中金。以贪金故。不可得弃其臭皮囊。行者亦尔。师虽不清净。亦应生心如佛想。此事彼论具明。是中应广说。三疑法者。世人多执本心。於所爱法。不能即信敬心受行若心生犹豫。即法不染心。何以故。如除疑偈说言。
　　汝若怀疑惑　　死生狱吏缚　　如师子搏鹿　　不能得解脱
　　佛法中。信为能入。若无信者。虽在佛法中。终无所获。如是种种因缘。觉知疑过。当急弃之。问曰。不善之法。尘沙无量。何故但弃五法。答曰。此五盖中。即具有三毒等分为根本。亦得摄八万四千尘劳问。谓一是贪毒。一瞋毒。睡眠及疑是痴毒。掉悔即是等分。合四分。一中即有二万一千。四中合有八万四千。是故除此五盖。即是除一切不善之法。行者如是种种因缘。弃於五盖。譬如负债得脱。如病得差。如饥饿之人。得至丰国。如於恶贼中。得自免济。安隐无患。行者除此五盖。其心安隐。清净快乐。亦复如是。譬如日月以五事覆翳。谓云。烟。尘。雾。罗睺阿修罗手。被此五障。则不能照。人心被五盖障。亦如是也。

　　五　具缘

　　既已识五欲之过患。内弃五盖之障碍。则身心寂静。堪入道场。一向依经。忏业备观。然凡心无准。动止随缘。缘若不胜。心亦随散。故欲备观行者。须具五缘。一持戒清净。二衣食具足。三得闲静处。四息诸缘务。五得善知识　初戒净者。经云。依因此戒。得生诸禅定及灭苦智慧。戒者。在家五戒。出家十戒(沙弥)。及具足大戒(比丘僧尼)。或菩萨戒。若受持清净。如前简器中说。是上根人。若有毁犯。即须忏悔。如下礼忏门中具明。举要而言。若未决志的不拟犯。则尘境缘想潜流不绝。难得禅观成就。故须持戒之心。为慧胜因缘　第二衣食具足者。谓随粗细多少。先支计令足。免有营求之念而妨观行。名为具足。不以丰浓为具足。如诸经多观知足。岂以丰富而足邪。然据出家弃世衣有三种。各名具足。一如雪山大士随得一衣。乃至草叶蔽形。即是不游人间。堪忍力成故。二者。如迦叶等。常受头陀法。但畜粪扫三衣。不须余长。三者。多寒国土。及忍力未成之者。如来亦许三衣之外。畜百一等物。而要须说净知量知足。然须有施主断定供给。若自营求。则非此限。次食法者。有四种。若上人大士。深山绝世食。食药草果等。随得资身。二者。常行头陀。受乞食法。能破四种邪法命。依正命自活。能生圣道种。(四邪命者。一下口食。合药种殖。二仰口食。观视星宿。三方口食。曲媚豪势。通使四方。四维口食。咒术卜算吉凶。四种皆以不净活命。故云邪也。又有五邪命。一为利养诈见异相奇特。二为利自说功德。三占相吉凶。四高声见威。令人生恭敬。五称说所得利养激动人心)三阿兰若处(此云寂静处)檀越送食。谓有门徒施主许云。但安心修行。我长供给饭食。不令断绝。四僧中结净食。此须寺众先许。免同僧中诸务即得。若因同众食有杂差遣。或断众事等。妨於功行。即不在此限。然衣与食。若入道场。并须先有施主。断定供给。不得处处乞化。及自非法营求。起道场后。设使外有斋供。亦不得受。恐引於外缘。妨於观行也　第三得闲静处者。不作众事。名之为闲。无诸愦闹。名之为静。此有三处可修禅定。一者深山绝人之处。二者头陀兰若处。离於聚落。极近三里。此放牧声绝。无诸愦闹。三者远白衣舍处。清净伽蓝之中。皆名静处　第四息诸缘务者。於中有四意。一息生活缘务。不作有为事业。二息人事缘务。不追寻俗人朋友亲识。断绝人事往还。至於殷重道俗门徒。身心清净欲随喜者。唯礼忏时。任於坛外随其隐便。至三七日后摄念时。即不得容。三息工巧伎术缘务。不作世间工匠。伎术医方。禁咒占相。书数算计等事。四息学问缘务。读诵听学等皆弃舍。此为息诸务。所以者何。若多缘务。则行道事废。心乱难摄　第五近善知识者。善知识有三种。一外护善知识。经营供养。善能卫护行人。不令别有恼乱。二者同行善知识。共修一道。互相劝发。不相扰乱。三者教授善知识。以内外方便禅定法门。示教利喜。每呈心问疑。即能通决。乃至辨魔治病。一一教授。

　　六　严处者

　　坛场衣服身形。皆是修行人。心所依处也。夫欲修此圆顿大行。先须礼忏。礼忏之法。必须净心。心不孤起。必藉依缘清净。心即清净。故须严净此三事也。况欲启请贤圣。须严坛场。坛场不严洁。则道心不发。无所感降。是故应当严坛净服。欲身息诸事务。三七日内。调伏身心。供养三宝。一心系念。自忆我等有此身来。及过去世中所有恶业。重生惭愧。礼佛忏悔行道诵经。专精志愿。为修观行时。身心清净。无障碍故。心所愿求。悉克获故。其道场法。先须简处。离於喧杂秽恶。及诸障难。如前具缘中说也。若得深邃岩谷幽僻林泉。最为殊妙。若在人间。须除去一二尺旧土。以香泥泥地。悬诸幡花。当中置卢舍那象。两畔置普贤文殊二象。是为三圣。点莲花灯。焚百和香。诸庄严具。唯要洁净。不必珍贵。各随力分。但力极即为至贵。本献供养贤圣。只为表自虔诚。岂贤圣有好恶也。(好恶二字皆去声)其布置方法。任自随便。亦无局足之仪式　次净衣服者。僧尼二众。本来自合护净。若自料寻常。护之不谨。即临入道场。上下表里。皆须洗浣　次须澡浴身体。身若秽触。岂堪近於贤圣。虽诸佛无心。神祇不卫。神祇不卫。即邪魔恼乱。障难生也。若在家二众。即新衣为妙。如无即准僧净洗及俗身也。非唯净身。尤须净心者。即下立志门中。一向誓心。绝诸缘念。遇难不退等是也。从净坛场。乃至净心。自外之内。有四重展转亲切。谓坛场最外。衣服次之。身又转近。心最内也。佛在心中。心净即感佛。故须从粗至细。展转净之。事法方便。诚宜如此。如此三业清净。方入道场。初入用六斋日。此日四王使者。诸天善神。来下人间。捡察善恶。见修行者。安慰守护。为见瑞相。令行者心生欢喜。益善根故。

　　七　立志

　　行者初入道场。应自誓心。我於今时。乃至百二十日(中期下期随日所称)。当一心专注。初三七日。专志圣境。及自身心。自念累劫迷倒业系之苦。三七日后。专注实相及菩提道。何以故。心若异念。即自然杂诸烦恼。名不清净。岂得与三昧相应。是故誓心不惜身命。一向精进。满足百二十日。乃至过丧命因缘。亦不退怠。(此说上根誓克证者)或除丧命因缘。余决不退。设有病患。除着床困顿。亦不出坛。问。凡夫心数。朝别暮异。如何固之百日不变。答。设身有苦。当念恶趣众生。况修出苦因缘。如何不能委命。苏武持节。身苦心坚。岂悟道大丈夫。不如俗士。下忏悔文中。节节引经。皆是固之关锁。但立大志。岂可先疑。问。众生心相任运异缘。何能专一。答。有二方便。令得专一。一者事中修。如三七日礼忏等法。及随病作五种对治停心之法。二者理中修。如上说。三七日后。一向摄念。谛观诸法空幻。唯灵性明性。如是观时。住凡圣平等境中。心有所依。自无异念。更有种种方便。令心不散。至下坐禅中当说。

　　圆觉道场礼忏禅观等法事卷第一
　　圆觉道场修证广忏文卷第二

　　　　终南山草堂寺沙门　宗密　述

　　○礼忏法八门
　　一　启请圣

　　令欲发心。洗涤罪垢。加功运行。证入妙境。要对十方一切贤圣。令为证明。虽诸佛贤圣无所不在。若不虔诸。对而不现。故须依智离识。常作佛想。心清智明。理随事变。即常见佛。名净缘起为请佛也。故华严云。譬如日出普照世间。於一切净水器中。影无不现。佛日亦尔。普现法界。无前无后。一切众生净心器中。佛无不现。问。诸家礼忏。皆先胡跪。严持香花供养。何为此文。先启请耶。答。诸文是久长。旦夕礼念。今是时置坛场加功求证。故直先启请。问。何不且依常途。先胡跪供养。旋绕梵赞了。然后启请。答。若不先请。欲供养旋绕何人。因直先请。而后供养赞礼等也今应烧香散花。一心正念。口称诸佛菩萨名字。一一启请。不得轻慢散乱。
　　香花请香花请
　　至心奉请大方广圆觉经中入大光明藏徧满十方於凡圣本源现诸净土理智无二法报真身本尊毗卢遮那佛(遮那舍那。梵语楚夏也。此皆云光明徧照。即法报无异之真身也)
　　唯愿不舍慈悲。降临此处道场。受我供养。
　　香花请香花请
