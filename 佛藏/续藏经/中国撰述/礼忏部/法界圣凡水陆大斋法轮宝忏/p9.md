<!-- { "loadSidebar": true } -->
　　第二前有序文。隋南天竺沙门达摩笈多译。
　　与灌顶第十二经同。而无神咒及八菩萨名。
　　第三玄奘译。
　　有神咒及八菩萨名。或云原本无咒。及菩萨名。

一心奉请佛说观佛三昧海经(拜观同上)　　东晋迦维卫国沙门佛陀跋陀罗译。
　　六譬品。佛住尼拘楼陀精舍。僧自恣竟。父王悦头檀姨母憍昙弥。欲来见佛。佛令徧集比丘菩萨天龙八部。父王为后世众生请问。云何观佛色身相好光明。佛入徧净色身三昧。微笑放光。说师子在胎喻。栴檀生伊兰林中喻。金翅鸟王心喻。多勒果喻。波利质多罗树喻。阿修罗幻力喻。皆喻念佛三昧　序观地品。众生乐观佛相。各有不同。或顺或逆　观相品。一观佛顶。二发。三发际。四白毫。五额。六眉。七眼。八耳。九方颊车。十师子文。十一鼻。十二髭。十三唇。十四舌。十五颈相缺盆骨满相胸臆卍字印相。十六悉现具足身相。大众所见各各不同。如炭如墨者各各殷勤忏悔。乃见好相。十七观常光。十八观眉间光。十九额广平正面上三轮发际等。二十鼻出光明。二十一面门光明。二十二耳出五光。二十三颈出二光。二十四缺骨圆满光明。二十五胸卍字腋下摩尼珠皆放光。二十六宝臂指缦掌轮放光。二十七脐相光照十方。二十八因父王请现胸内境　观佛心品。明大慈悲心。专缘地狱等罪苦众生。并广叙狱中苦　观四无量品。使大众见佛心中有无数佛。乘大宝船。往来五道。救苦众生　观四威仪品。行佛住佛坐佛卧佛。於中又明度老婢事。上忉利为母说法事。伏旷野鬼将事。降毒龙事。降力士事　观马王藏品。宫中为诸女所现相。舍卫国度淫女所现相。波罗柰国度淫女所现相。伽耶城为尼犍所现相　本行品。光明念佛三昧。能灭大罪。次文殊。十方十佛。四方四佛。财首。释迦。阿难。答言本修念佛三昧　观像品。弥勒为末世众生问。佛说观像除罪方法　念七佛品　念十方佛品　密行品。得三昧当密身口意。莫邪命贡高。说喻结名。阿难复问无见顶相。佛入顶三昧海。现大胜相。

一心奉请佛说弥勒成佛经。及佛说观弥勒菩萨下生经。佛说弥勒来时经。佛说弥勒下生经。佛说弥勒下生成佛经(拜观同上)　　第一姚秦天竺沙门鸠摩罗什译。
　　佛经行波沙山顶集众。舍利弗问弥勒成佛时事。佛为说国土时节种族出家成道转法轮度人见迦叶。乃至法住。
　　第二西晋月支国沙门竺法护译。
　　佛在祇园。因阿难问。为说弥勒下生成佛之事。与前大同小异。
　　第三附东晋第四译。
　　第四姚秦天竺沙门鸠摩罗什第三译。
　　亦名弥勒当来成佛。
　　第五唐大荐福寺沙门释义净第六译。
　　舍利子偈问。佛以偈答。第三四五。皆与前文大同小异。

一心奉请佛说观弥勒菩萨上生兜率陀天经(拜观同上)　　刘宋居士沮渠京声译。
　　佛在园。放金色身光。并现化佛唱千众始末名。大众云集。佛出舌相。放千光明。现无量化佛。说诸陀罗尼法。弥勒得百万亿陀罗尼门。起住佛前。优波离问此人命终生何处。佛说兜率中庄严之事。作此观者。皆得往生彼天。随侍下生得菩提记。

一心奉请佛说一切智光明仙人慈心因缘不食肉经(拜观同上)　　大乘单本。
　　佛住寂灭道场。弥勒来见。梵志问其往因。佛言过去有弥勒佛说慈心三昧大悲海云经。一切智光明婆罗门。闻经发心。入山修行。绝粮七日。白兔母子。舍身供之。仙人不食。即弥勒也。白兔母子。即释迦罗睺。

一心奉请佛说师子月佛本生经(拜观同上)　　新附三秦录。
　　佛住竹园。婆须蜜多比丘。缘树上下。与八万四千金色猕猴跳戏。大众讥嫌。频婆王诣佛问。佛言。比丘即是师子月佛。补弥勒处。因说猕猴往因。受菩提记。

一心奉请文殊师利般涅盘经(拜观同上)　　西晋清信士摄道真译。
　　佛在园。后夜入定放光。照文殊房。作诸化现。阿难集众。跋陀婆罗问其始末。佛为略说观文殊法。及说示灭起塔种种佛事。

一心奉请佛说观药王药上二菩萨经(拜观同上)　　刘宋西域沙门畺良耶舍译。
　　佛在青莲华池精舍。与比丘菩萨十方菩萨五百离车子俱。佛入普光三昧。身毛放光。化七宝盖。现十方事。又放眼光。照药王药上二菩萨顶。其顶上如金刚山。十方诸佛皆悉映现。长者子宝积。请问观法。佛言。具五因缘方得闻此二菩萨名。二菩萨各说咒以璎珞供佛住佛肩上。如须弥山。山有梵宫。十方十佛坐宫中花。赞二菩萨所说神咒。佛授二菩萨记。次说观法五十三佛名。为阿难说菩萨昔因缘。

一心奉请地藏菩萨本愿经(拜观同上)　　唐于阗国沙门实叉难陀译。
　　佛於天宫。说破地狱法。母氏生忉利。故佛於忉利说之也　忉利天宫神通品放光集众。初赞地狱度尽众生之缘　分身集会品。地藏及属赴会。世尊一时全摩分身地藏之顶　观众生业缘品。摩耶问法。隐妙现粗。如来初述五无间事　阎浮众生业感品。定自在王问往因。佛又说二事。表菩萨愿。四王问众生不尽之故。佛答愿力方便亦无尽。当知此事。非尽无尽所能测。非诸天鬼神所能知。王故问。佛故答也　地狱名号品。中有人焉。呼之欲出　如来赞叹品。放身光。出大音。告无量圣凡。称地藏恩力　利益存亡品。地藏劝生断恶修善为菩提妙机。大辩长者引出如法道场境界　阎罗王众赞叹品。实者鬼神。无所私。权者菩萨。多所护。心灵神妙。呼吸全通。成佛之鬼王。即地藏化身眷属也　称佛名号品。地藏说过去佛名。表佛虽去世。名尚可依。安慰婴儿失乳悲也　较量布施功德缘品。地藏舍罪而论福。佛详述以鼓舞凡心　地神护法品。地与地名相相依。圣凡一贯。无情有性。妙用皆圆　见闻利益品。佛种种光。感观音问法。长行偈诵极力称扬。为无佛时。永作众生依赖也　嘱累人天品。说经本旨。为付嘱含灵慧命而已。神力则粗。道力则妙。拈来即是。草生皆春。能现无边利益。

一心奉请佛说师子庄严王菩萨请问经(拜观同上)　　唐中印土沙门那提译。
　　佛在灵山。师子庄严王菩萨。请问大会庄严之因。佛言。昔作方曼荼罗。供八菩萨所致。谓观音弥勒虚空藏普贤执金刚主文殊止诸障地藏。

一心奉请佛说八大菩萨经(拜观同上)　　宋中印土沙门法贤译。
　　佛在园。比丘八菩萨俱。谓妙吉祥圣观自在慈氏虚空藏普贤金刚手除盖障地藏也。有无能胜等来会。佛为舍利弗说东方五佛名。善精进吉祥如来。普照如来。吉祥如来。印捺啰计都特嚩惹王如来。喜功德光自在王如来。

一心奉请六菩萨名亦当诵持经(拜观同上)　　后汉失译人名。见费长房录。
　　师子戏菩萨。师子奋迅菩萨。师子幢。师子作。坚勇精进。击金刚慧。又四菩萨。弃阴盖。寂根。慧威。不离。

一心奉请离垢慧菩萨所问礼佛法经(拜观同上)　　唐中印土沙门那提译。
　　佛在园。比丘菩萨俱。人天八部咸在。离垢慧问礼佛法。佛言。五轮着地。应发五愿。又示十方佛名。又示归依忏悔劝请随喜回向发愿之法。

一心奉请佛说老女人经。及佛说老母经。佛说老母女六英经(拜观同上)　　第一吴月支国优婆塞支谦译。第二附刘宋录。第三刘宋中天竺沙门求那跋陀罗译。三本同经。第三尤略。
　　佛在乐音处。比丘菩萨俱。贫老女问生老病死五阴六根四大从何来至何去。佛言无来去。说众喻譬。老女开解。佛述往因。记其往生极乐。后成佛道。

一心奉请棱伽阿跋多罗宝经。及入棱伽经大乘入棱伽经(拜观同上)　　第一刘宋中天竺沙门求那跋陀罗译。第二元魏北天竺沙门菩提流支译。分十八品。第三唐于阗国沙门实叉难陀译。分十品。文笔在繁简之间。
　　此经标出五法三自性八识二无我。而总以心境超出为宗。故於海中断往来处。飞身集会而说之也。大慧菩萨从他方来。明不滞一方而得法要也。中百八句。佛乃推至尘毛之量。盖一毛之障。全体皆非。所以深警菩萨也。自觉圣智。全超数量。不属有无。从此立言。皆殊外道。故精心以析出之也。夜叉王从此发心。何难入佛。斤斤食肉之戒。故是为善之初门。有缘皆悟入也。

一心奉请大佛顶如来密因修证了义诸菩萨万行首棱严经(拜观同上)　　唐天竺沙门般剌密帝译。乌苌国沙门弥伽释迦译语。菩萨戒弟子同中书门下平章事清河房融笔受。
　　此於大乘方等一切中。性相圆明。独推第一。以此有规矩之棱严。透入不立规矩自成规矩之华严。修行乃无憾。世人粗妄。浪说能修。魔外根株。任生任伏。无此金刚手眼。百年妖怪。竟落空亡。罪毕重修。不知何日。故须於此典。精意求之。一句入神。万劫为种。虽兼顿渐。不隔圆圆也。因缘主客。文义畅明。其中唯琢成四字八字为句。不无勉强。然其超出他经之译手。则十百矣。唯华严过之。维摩并辔耳。

一心奉请佛说首棱严三昧经(拜观同上)　　姚秦天竺沙门鸠摩罗什译。
　　佛在灵山。比丘菩萨天龙等来集。坚意问三昧。佛唱首棱严名。众各敷座。各见如来坐其座上。等行梵王问何佛是实。佛言一切皆真。次摄神力。以百句义释此三昧。次说射喻。次有持须弥山释现三昧力。现意天现三昧力。佛放眉光。照魔宫。众见魔被五缚。次有魔界行不污菩萨化度魔女。魔寻见佛得记。因说四种记不同。次为二百魔女授现前记。次问住三昧神力。坚意问文殊福田多闻等义次授净月藏天子道记。次文殊说往昔三百六十亿世作辟支佛於是二百菩萨还发大心。誓得十力。次令弥勒现三昧力。迦叶知文殊久成佛。佛说为龙种上佛。佛升空。光照十方。诸佛放光相见。互说此法。次明佛寿甚长。次明受持者有二十不思议功德。

一心奉请维摩所说经。及维摩诘经。说无垢称经(拜观同上)　　第一一名不可思议解脱。秦姚天竺沙门鸠摩罗什译。第二一名不可思议法门之称。吴月支国优婆塞支谦译。第三唐大慈恩寺沙门释玄奘译。
