<!-- { "loadSidebar": true } -->
　　竹园周匝生文陀般华。华上各有佛坐。各有菩萨问法。如文殊。百日之中。六道受乐。佛入宝如来三昧。感十方诸佛。遣菩萨来会。天龙八部皆集。舍利弗与宝来菩萨。及文殊弥勒等。种种问答法要。罗阅菩萨。请众菩萨受供说法。与佛遥相酬唱。

一心奉请佛说金刚三昧宝性清净不坏不减经(拜观同上)　　一名金刚清净经。附三秦录。
　　佛在毗耶离大林精舍。自诣法座。敷尼师坛。次第入十三三昧而起。放徧身光。入面出顶。弥勒问法。佛言入首棱严三昧。修百三昧。乃入金刚三昧成佛。

一心奉请寂照神变三摩地经(拜观同上)　　唐大慈恩寺沙门释玄奘译。
　　佛在灵山。众集。贤护问法。佛答以寂照三摩地。能令菩萨一切诸法皆得圆满。文来未全。

一心奉请大方广师子吼经。及佛说如来师子吼经(拜观同上)　　唐中印度沙门地婆诃罗译。第二元魏北天竺沙门佛陀扇多译。
　　佛在日月宫中。比丘菩萨俱。遣胜积菩萨往北方欢乐世界法起佛所听法。胜积至彼。礼已却坐。法起故问。汝从何来。胜积默无言说。大众生疑。法起如来微笑放光。十方云集。电鬘菩萨问笑因缘。法起如来略说诸法实相。本无言说。净身菩萨问。若无言说。是真说者。喑亦说也。佛言。痖默不痖默。皆说法而不知。如生盲人。处日光而不见。众生一切音声语言皆入四无碍智。欲求法者於自身求。欲求菩萨。以五蕴求。於是大千震动。佛更出广长舌相。普告大众。释迦牟尼即我法起。

一心奉请出生菩提心经。及佛说发菩提心破诸魔经(拜观同上)　　隋北天竺沙门阇那崛多译。第二宋北印土沙门施护译。
　　佛在竹林精舍。迦叶婆罗门。梦大莲华中有月轮。又见丈夫放光普照。次日问佛。佛为说一切智利。及说偈劝发菩提心。次分别三种菩提。次示四摄法。次示天行梵行圣行。次说破魔众会陀罗尼。

一心奉请文殊师利问菩提经。及伽耶山顶经。佛说象头精舍经。大乘伽耶山顶经(拜观同上)　　姚秦天竺沙门鸠摩罗什译。第二元魏北天竺沙门菩提留支译。第三隋北天竺沙门毗尼多流支译。第四唐南印度沙门菩提流志译。
　　佛初得道。在伽耶山。入诸法甚深三昧。谛观诸佛性相。文殊知之。即问云何发心。佛以无发是发义答之。月净光德天子问。缘何行菩萨道。文殊答。大悲为本。大悲以直心为本。直心以等心为本。等心以无别异行为本。乃至正观以坚念不忘为本。共十六句。又四心能摄因果。一者初发心。二者行道心。三者不退转心。四者一生补处心。作众譬喻。次定光明主天子问菩萨略。文殊答方便智慧。又助道断道。随智勇行菩萨。问菩萨义。菩萨智。文殊答。义名无用。智名有用。复语天子。有十智十发十行十思惟。十治法。十善地。十随法行。

一心奉请佛说文殊尸利行经。及佛说文殊师利巡行经(拜观同上)　　隋北天竺沙门阇那崛多译。第二元魏北天竺沙门菩提留支译。
　　文殊巡行比丘房。舍利弗坐禅。后至佛前。互相问难。显示阿罗汉义。五百比丘不忍。起坐而去。更说法要。五百还来。四百证果。一百堕狱。佛言。此百比丘。若不闻此法。应堕狱一劫。今闻法故。暂堕即出生兜率天。至弥勒成佛时。初会便得证果。不闻此法。虽闻四禅四定。不能解脱烦恼生死。闻已疑惑。犹胜不闻。

一心奉请佛说大乘善见变化文殊师利问法经(拜观同上)　　宋中印土沙门天息灾译。
　　佛为文殊。说大乘四谛及三十七品法。

一心奉请佛说大乘不思议神通境界经(拜观同上)　　宋北印土沙门施护译。
　　佛住法界光明菩萨宫。比丘菩萨天子俱。佛入普徧光明三摩地。放大光明。普照十方。各有殑伽沙数菩萨云集。妙吉祥菩萨在东方宝幢佛剎。劝慈氏菩萨同来。慈氏不来。辩吉幢亦不来。妙吉祥乃入无垢普光三摩地。现大神变而来佛所。普华幢天子问修何法。得如妙吉祥神通事业。佛以四种四法答之。又问妙吉祥发心久近。佛亦答之。次有徧照藏菩萨入会。与迦叶问答。次普华幢再问妙吉祥最初发心。佛具答最初发心转女成男因缘。普华幢又问菩萨行法。佛令妙吉祥为说四念处八正道五根五力七觉支等。

一心奉请商主天子所问经(拜观同上)　　隋北天竺沙门阇那崛多译。
　　佛在灵山。商主请文殊说法。文殊为说一百十九智。又作种种问答。又说种种菩萨行。又问佛无生忍义。佛授菩提记。

一心奉请佛说魔逆经(拜观同上)　　西晋月支国沙门竺法护译。
　　佛在祇园。大光天子问文殊。何为菩萨魔事。文殊具答之。又问善哉无善哉法。亦答之。魔来乱法。文殊令其身被五缚。又令变像如佛。说诸妙法开示五百弟子。次有须深天子。与文殊问答。

一心奉请超日明三昧经(拜观同上)　　西晋清信士聂承远译。
　　佛游柰国。与比丘菩萨俱。讲大乘业无极之慧。善宝长者与千人俱。以七宝华供佛。佛令成盖。光照十方。集众。普明赞佛已。问三昧。佛言。行八十事。得超日明定。离垢目菩萨问三乘学。佛分别答。净教长者子。问菩萨行。佛以增一至十法答之。唱十三昧名字。正见居士请法要。佛答以四事。常不离佛。离垢目广问十三昧义。佛一一答。每一三昧。各一嘉瑞与波罗蜜相应。即是十地之义。慧施长者女共五百人。发无上心。转男身。得佛记。慧英与佛及文殊答问深义。阿难问菩萨道本。及问迟疾。佛言亦有亦无。因述本生。精进不懈。先得佛。日天子请佛。次日供。佛还柰国。解法长者调意菩萨莲华净菩萨解缚菩萨宝事菩萨恩施菩萨帝天菩萨水天菩萨大导师菩萨龙施菩萨大光菩萨。各问法。佛答之。

一心奉请须真天子经(拜观同上)　　西晋月支国沙门竺法护译。
　　问四事品。佛游祇园。须真发三十二问。一一答以四事　答法义品。复以三十二事问文殊。亦一一答之　法纯淑品。须真文殊问答　声闻品。须真劝诸大弟子。与文殊问答　无畏品。须真文殊问答　住道品。同上　菩萨行品。同上　分别品。同上。明菩萨得持法要。得入四果三乘。亦得入凡夫三毒等法。亦得入生死入灭度法　颂偈品。须真与文殊。论智慧相。善权相　道类品。答问毕。弥勒阿难流通。

一心奉请成具光明定意经(拜观同上)　　后汉西域沙门支曜译。
　　佛在迦维罗卫国。勅阿难集众。贵姓子善明。与同人五百见佛。佛受请。问佛妙德从何致。佛言。有定意法。名成具光明。当净行百三十五事。因为说往因。授道记。

一心奉请大悲莲华经。及大乘大悲芬陀利经(拜观同上)　　北凉中天竺沙门昙无谶译。第二出三秦录。分三十品。
　　转法轮品。佛在灵山。比丘菩萨梵天欲天俱。时弥勒等上首菩萨。向东南方。称莲华尊佛功德。宝日光明菩萨。问佛因缘。佛答其故。谓莲华尊佛。昨夜初成正觉。作大佛事　陀罗尼品。说彼世界相貌。及说过去日月尊佛授现佛记。授解了一切陀罗尼门。说此事已。十方菩萨同来听受。皆得见彼莲华佛剎。次有解脱怨憎菩萨。问修集陀罗尼法。佛答以四法五法六法。七岁中修。弥勒自言。十恒沙劫前。已从娑罗王如来处。得闻得修。以本愿故。久在生死。待时成佛。求佛授职。佛为说诸章句。令众获益。又入遍一切功德三昧。度三恶道众生。令生天人。为诸天人示宿世因缘　大施品。寂意问佛。出此浊世因缘。佛备述前事。谓删提岚世界。善持劫中。无诤念轮王。大臣名宝海。生宝藏佛。王及千子小王。供佛发心。宝海求梦。知彼志劣。以梦白佛。劝彼诸人发无上心。各取净土　诸菩萨本受记品。宝藏如来。授轮王记。即无量寿。第一太子。即观音。二势至。三文殊。四普贤。五莲华尊。六法自在丰王。七光明无垢坚香丰王。八普贤。次授十千懈怠人记。次记九王子阿閦。十王子香手。十一宝相。又授五百王子记。又四百王子。又八十九王子。又八万四千小王。又宝海八十子。又宝海三亿弟子。千童子。五侍者。最后宝海发大悲愿。诸菩萨等皆悉赞叹。六方佛送华供。宝藏如来。说四懈怠。四精进。一者愿取清净世界。二愿於善众生中作佛事。三愿不说二乘法。四愿寿命长。是懈怠。反是名精进　檀波罗蜜品。宝藏为大悲。说诸三昧门助菩提法清净门经。大悲历劫苦行　入定三昧门品。十方佛为释迦所化度者。皆遣菩萨来会供养。佛入三昧。令诸大众皆入毛孔中。复说十专心发於菩提。能入一切行门。乃至结名。结益劝持。无怨沸宿大仙夜叉发愿流通。

一心奉请方广大庄严经。及普曜经(拜观同上)　　唐中印度沙门地婆诃罗译。西晋月支国沙门竺法护译。二译同。但品有开合。
　　序品。佛在祇洹。於中夜分。入佛庄严三昧。放顶髻光。照净居天。天来问法。佛晨朝为众说　兜率天宫品　胜族品　法门品将下生。为诸天说众法门。有一百八　降生品　处胎品　诞生品　入天祠品　宝庄严具品　示书品　观农务品　现艺品　乐音发悟品　感梦品　出家品　频婆娑罗王劝受俗利品　苦行品　往尼连河品　诣菩提扬品　严菩提扬品　降魔品　成正觉品　赞叹品　商人蒙记品。成道十七日受商人供　大梵天王劝请品　转法轮品　嘱累品。

一心奉请大方便佛报恩经(拜观同上)　　出后汉录。
　　序品。佛住灵山。阿难闻外道非笑。以是白佛。佛放光集众　孝养品。佛坐宝华。见身中五道。明一切互为眷属。如来念报其恩。因述须阇提太子。身肉济父母　对治品。说轮身[剜-夗+死]千灯。以求半偈　发菩提心品。佛为喜王菩萨。说发心乃名知恩。劝人发心乃名报恩。自述地狱初发心事　论议品。佛升兜率。为母说法。外道谤。佛从天下。现昔忍辱太子宝塔。并述摩耶夫人得为佛母本缘。并沙弥均提本缘　恶友品。佛以光照地狱。因说调达诸事。并发其巧便　慈品。说舍利弗先入涅盘本缘。及佛慈善化力　优波离品。佛勅尊者问戒中义　亲近品。述前劫杀一贼救五百人。现在救恶疮比丘。并说知恩报恩法要。三十二相及其因。烛累一切菩萨发愿。

一心奉请菩萨本行经。及佛说金色王经(拜观同上)　　第一附东晋录。第二元魏中天竺婆罗门瞿昙般若流支译。即本行经第二段。
