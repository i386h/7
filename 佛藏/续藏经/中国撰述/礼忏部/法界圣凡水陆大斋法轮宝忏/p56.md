<!-- { "loadSidebar": true } -->
　　若失物欲知其处。烧香诵真言七徧。卧去。勿与人语。多罗於梦中现神。来告其人名形相物处。然不得告人　有恶人来。取上诵多罗尊真言七徧。绕床围洒於四面。即不能加害。亦能辟蚊　以多罗真言持刀杖七徧。夜行宿时。刀杖画地周徧一匝。一切恶兽盗贼。悉不得近　蛇毒人欲死。取水一抄。加持七徧服之。即起。或於伤处对诵二七徧。必起　头痛。以香汤洗头。加持手二十一徧。捻其痛处　耳痛。加持油三七徧。着耳中　眼痛。取沈水香青木香甘草等。煮为汤。加持三七徧。洗眼　心痛。旦起。取井华水和石盐。加持七徧。服之。取吐　身肿。加持油三七徧。涂肿上　患疮。加持土二十一徧。和泥疮上　痢疾。加持盐水三七徧。饮之　不语病。取狗乳。加持七徧。涂其口。即语　鼠恼人。加持灰七徧。遗孔前。更加持水七徧。泻孔中。三日作之。鼠出散去。绝不来　狂犬伤人。急诵真言七徧。犬不能行。更诵七徧。望犬散之。即解其病矣　女人月水不绝。日日来者。加持粳米。取汁和蜜。诵三七徧。服之　儿死腹中。取水着手中。置少许阿魏药。加持一百八徧令服即出　痔久不差。胡粉一钱。水银三钱。乾枣七枚。去核。捣为丸。薄绵裹之。纳下部。诵真言二十一徧。三五度愈刀刺所伤或从高坠下。痛不可忍。加持淤泥七徧。涂之。即愈　白癞黄癞。或狂狗啮。箭射刀伤。　加持泥土三七徧。涂之。即愈。
　　昔颇梨国。有一长者。家虽大富。性属钝根。师为七日依法求愿。则得聪明。日诵千偈。
　　又有佛母守护四众真言。见孔雀明王经下卷十六页。

一心奉请文殊师利菩萨五字真言曼荼罗法(拜观同上)　　大士欲利益未来众生。速得成就摩诃般若。自入三摩地。现大神变。十万亿佛。一时集会。同音说此真言。诵此一徧。如尽诵一切如来修多罗藏。先两手金刚缚。竖二中指。屈上节。相拄如剑形。真言曰。
　　阿啰跛左曩
　　曼荼罗随意大小。中央文殊童子。形如郁金色。种种璎珞。庄严其身。左手持金刚剑。右持梵夹。坐於月轮中。月轮四面周旋。书五字真言。次画八供养及四摄。行者入坛。如法念诵已。当结定印。谛观菩萨演说五字真言。五色光明。从口而出。入於行者心月之中。阿字当前。余四字右绕次第而布。心思其义　阿字。是无生义。啰字。是清净无染离尘垢义。跛字。亦无第一义谛诸法平等义。左字。是诸法无有诸行义。曩字。诸法无有性相言说文字皆不可得义　以曩字无性相故。左字无诸行。左字无诸行故。跛字无第一义。以跛字无第一义故。啰字无有尘垢。以啰字无尘垢故。阿字法本不生。阿字法本不生故。曩字无有性相　如是观心。本来清净。无所染着。离我我所分别之相。入此门者名三摩地真实修习。诵一徧。能除行者一切苦难。两徧。除灭亿劫生死重罪。三徧。三昧现前。四徧。总持不忘。五徧。速成无上正觉(此处人不能信。不知四种念诵中。此为真实念诵。依此字义观想修行。果能觉悟无有性相。乃至法本不生。则此心清净无染。离诸分别。岂不能除苦灭罪。速证菩提乎　或谓瑜伽法品。以一徧作一俱胝徧。二徧作二俱胝徧。则随机所说。数不同耳)。如是念诵。满一月已。文殊现身空中说法。行者即得宿命智。辩才无碍。自在神足。胜愿成就。速证如来金刚法身。
　　若作印坛。中央画剑。四面各於本方。画八供养契及四摄契　若作三昧耶坛。中书五字。及八供养四摄种子字　若作羯磨坛。中安般若经卷。对於此坛。依转字轮法念诵(转字轮法。即右绕布五字种。而且念且观且思也)又五髻真言。十指相合而离。成五峰。印心两肩喉。最后顶上。成五方如来。此名五髻印。真言曰。
　　曩谟三曼多没驮喃(一)　阿钵啰(二合)底贺多舍娑娜喃(二)　怛你也(二合)他(三)　唵(引)(四)　啰啰(五)　三摩(二合)啰(六)　阿钵啰(二合)底贺多舍娑娜喃(七)　俱摩啰路颇陀哩抳(八)　吽(九)　娑颇(二合)咤娑颇(二合)咤(十)　娑嚩(二合)(引)贺(引)(十一)

一心奉请金刚爱染王心真言曼拏啰法(拜观同上)　　徧照如来。於普贤满月光明心殿中。入三摩地。振金刚吼音。说此义利坚固爱染王真言。於一切瑜加中。最尊最胜。能令一切见者。皆生父母妻子之想。亦能令持佛顶部如来部莲华部金刚部羯磨部等真言不得成就者。诵此真言三十万徧。速获悉地。以两手内相叉为缚。直竖中二指。右压左。中分横相交。真言曰。
　　唵(引)(一)　摩诃(引)啰誐(二)　嚩日啰(二合)瑟抳(二合)沙(三)　嚩日啰(二合)萨怛嚩(二合)(四)　惹(引)(五)　吽(引)(六)　[錽-火+公](引)(七)　斛(引)(八)
　　又一字心明。二手作金刚缚。竖中二指相合。二头指曲如钩形。二大指二小指竖合。如五峰杵。真言曰。
　　吽(引)(一)　咤枳吽(引)(二)　惹(入音)(三)
　　当於白月鬼宿值日。取净白[迭*毛]。画本尊像。身色如日。住炽盛轮。面有三目。作威怒视。首戴师子忿怒冠。於其顶上。安五钴金刚钩。五色华髻。垂覆於耳。身有六臂。左第一手持金刚铃右第一手执五峰杵。住金刚萨埵形。次左执弓。次右执箭。如射天星斗光。成大染法。下二手。右上左下。执莲华作打势。以诸华鬘。绞结严身。结加趺坐。住於赤色莲华之上。莲下画二宝瓶。吐诸宝气。像面向东。行人於像前结羯磨印。用二金刚拳。状如放箭。诵根本明。兼示三昧耶印。及一字心密印。恶心众生。当即断灭。又若结金刚界三十七羯磨印(羯磨三昧三种印相。当与金刚顶初会经。及略出念诵经。参互详考)。及诵本业真言。速能成就一切事业。
　　若作敬爱法。取红莲华蕊。百八护摩。一宿即得敬爱　若欲摄伏一切有情。取白檀香。刻作本尊形。五指为量。长带於身。彼皆摄伏　若於饮食加持七徧。能消诸毒。如得甘露　若七曜凌逼。水火风魔顶行恶类。为作障碍。当画彼形。置师子口中。念诵一千八遍。速灭不生　又或持诵行人。无始世以来。本有俱生障。忽然现作金刚萨埵形。於顶之上。现一金刚轮。足下现一金刚轮。两手中各现一一金刚轮。又於心上现一金刚轮。徧身放光。照触行人。其心如醉。不知所从来处。即诵一字心明。可除灭之。
　　持诵真言者　　起一散乱心　　此障能为便　　若持一字心　　结五峰印相　　出入随於息　　常於自心中　　观一吽字声　　此障即除灭　　不见身与心　　但观字因起　　等同於太空　　常住此等身　　是名微细定　　自性障皆灭

一心奉请七俱胝佛母尊那(即准提)菩萨真言曼荼罗法(拜观同上)　　世尊入等虚空大海变化神通三昧三摩地。出生大准提明王。说此真言。能令在家出家菩萨。持诵之者。灭一切罪。丰饶财宝。生人天趣。作帝王家子。无有灾横病恼。遇佛菩萨。常得出家。若出家菩萨。具诸禁戒依教修行。现世所求出世间悉地。速得现前也。二手小指无名指。相叉入掌。二中指直竖。头相着。二头指头。附二中指上节侧。二大指。各附二头指侧即成妙印。真言曰。
　　娜么飒哆(引)喃(引)(一)　三藐三勃驮(引)俱(引)胝南(引)(二)　怛侄(徒也反)他(长引)(三)　唵(引)(四)　折隶(五)　主隶(六)　准提(七)　娑嚩(二合)(引)诃(引)(八)
