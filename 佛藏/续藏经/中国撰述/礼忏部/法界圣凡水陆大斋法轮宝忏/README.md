<!-- { "loadSidebar": true } -->
续藏经   法界圣凡水陆大斋法轮宝忏
　清 咫观记

 法轮宝忏缘起

　　将欲建明幢以持世。提快剑以祛邪。必先知正法浅。深。方能破群生执着。南北两藏。行世已久。古今书夹。彼此号殊。今所存明之梵夹藏。其目尚严。而不能无谬。明季书本藏。称名不备。续者滥登。滔滔不绝。直至本朝宪皇帝董而理之。乃收奇黜妄。整顿一新。窃以二百年来　国家英灵之气。感十方应化。映现其间。扶正医尪。抉翳破陋。亦有可坿之书若干矣。目录之学。在释藏者以知津为近。所陈要义。本自可观。但记号纠纷。是其所短。诸家入杂。门户见存。新坿子目。书少而例多。亦不必也。今依其前次。融其殿军。以作水陆道场检藏之功能。姑寄忏仪。备诸名相。与下堂列位。十方随喜。种此善根。金刚不坏。
　　同治癸亥金水年月日时。鸡园执事咫观记。

　　例言

　　标目在宋。未有发明。义门五时。言未尽善。今用南北藏之旧规。而稍带知津之条例。一华严。次方等显。次方等密。次般若。次法华。次涅盘。二阿含。三大乘律。四小乘律。五西土释论。六西土宗论。七东土大乘论。八小乘论。九密意。十新书。　　不用杂藏咒藏等名。镕归三藏。而显密大小。东西前后。纲举目张。唯重译无奇。外道论。疑伪经。皆当标注。以示简要。今忏师等。阅藏不迷也。(方等即方广。十二分教。唯此一分不通小乘。则华严以下一切经。皆方等摄也。但宝积大集。为类无多。可以融。华严法华涅盘般若。类多区别。故别标之。古德所谓独被大机名华严。融通空有名般若。开权显实名法华。扶律谈常名涅盘。其不在四例者。标方等之总名。难越华严。故居第二矣)。　　凡低二字。皆须跪讽。起立问讯(此次第。暂依智旭。而稍改之。如宝雨棱严是也。陪正之间。更当明审揭出)。

　　 

　　法界圣凡水陆大斋法轮宝忏
　　忏仪

　　行人从禅定起。从容入堂。三称南无花严海会佛菩萨。问讯。
　　一切恭谨。一心顶礼花严法界圆融三宝(拜。观云)。
　　显现自在力　　为说圆满经　　无量诸众生　　悉受菩提记
　　愿此法音云　　充满十方界　　众生心镜启　　一一宝庄严　　具足光明力　　成就如来身
　　我此香华徧十方。芬馥开敷咸第一。引申周满於法界。化为微妙之法云。重重宝韵无有穷。即心即身即世界。身界涉入种种念。一一映现光明幢。世界种及世界海。吉祥回复咸辉华。灵心普照於十虚。不见娑婆见海印。森罗万象具一体。星宿炳现衣裳中。文理宛转萃成章。方便成就众慧命。
　　供养已。一切恭谨(拜观同上)。

一心奉请大方广佛新华严经(拜观同上)　　法界圆明。情量破尽。一乘不共无碍境界　世主妙严品第一。佛在道场成佛。三世间主。悉集。各得解脱。上首各说十颂。师子座。庄严具。各出菩萨。兴供养云。说颂　如来现相品第二。菩萨於供具中出问法颂。佛放齿光。照亿剎海。出颂集众。眉光显示。还入足下。大莲花现前。佛毫相中。有一切法胜音菩萨。与微尘眷属。坐此莲华。与十方菩萨说颂　普贤三昧品第三。普贤入一切诸佛毗卢遮那如来藏身三昧。诸佛现前。摩顶与智。从三昧起。大众获益。如来毛孔放光赞颂。一切菩萨亦皆赞请　世界成就品第四。普贤说世界海十种事　花藏世界品第五。普贤说一切世界海中。诸世界种。剎名。佛名　毗卢遮那品第六。普贤说往古大威光本行　以上第一会。
　　如来名号品第七。佛坐普光殿。以通力集十色世界十智佛之十菩萨。文殊唱名号差别法门　四圣谛品第八。文殊说剎剎称四谛各异名　光明觉品第九。佛足放光。照十方剎。一切处文殊说颂　菩萨问明品第十。文殊与同来九人问答。发明法要　净行品第十一。智首问。文殊答以一切事中发愿法门　贤首品第十二。文殊问贤首菩萨。广颂信心功德法门　以上第二会。
　　升须弥山顶品第十三。如来不离道树升帝释殿　须弥山顶上偈赞品第十四。法慧等从百尘剎外十华世界十月如来所来。佛放足指光。法慧等各说颂　十住品第十五。法慧入无量方便三昧。同名诸佛现前摩顶。出定说十住法　梵行品第十六。正念天子问。法慧说观察无相法　初发心功德品第十七。法慧答帝释问。十方剎动。同名佛现身赞叹　明法品第十八。精进慧问发心云何修习。法慧言住十种不放逸　以上第三会。
　　升夜摩天宫品第十九。佛不离道树释宫升夜摩　夜摩宫中偈赞品第二十。功德林等。从万尘剎外十慧世界十眼佛所来。佛放两足光。说颂　十行品第二十一。功德林入菩萨善思惟三昧。同名佛现前摩顶。起定说十行　十无尽藏品第二十二。亦功德林所说　以上第四会。
　　升兜率天宫品第二十三。佛不离道树须弥夜摩而升兜率　兜率宫中偈赞品第二十四。金刚幢等。从万尘剎外十妙世界十幢佛所来佛放膝光。令十方互相见。十幢菩萨说颂　十回向品第二十五。金刚幢入菩萨智光三昧。同名佛现前摩顶。起定说十回向　以上第五会。
　　十地品第二十六。佛在他化。金刚藏入大智光明三昧。同名佛现前摩顶。出定唱十地名。解脱月请。一再止之。大众同请。佛放眉间光照十方。诸佛亦放眉间光来照。虚空中成光明网台。出颂劝说。乃宣地义　以上第六会。
　　十定品第二十七。佛在普光明。入诸佛剎那际三昧。普眼问普贤三昧。佛令自问普贤。大会入种种三昧。不见普贤。佛教礼普贤。观十方。发大愿。普贤乃现身。雨十千云。世界震动。佛自唱十大三昧名。令普贤说　十通品第二十八。十忍品第二十九。皆普贤说　阿僧祇品第三十。心王问。如来答　寿量品第三十一。诸菩萨住处品第三十二。皆心王说　佛不思议法品第三十三。佛加持青莲华藏菩萨说　如来十身相海品第三十四。普贤说九十七种大人相　如来随好光明功德品第三十五。佛告宝手。菩萨将下生。光照地狱。化生诸天。证十地　普贤行品第三十六。瞋心能障。普贤劝修十法。剎海雨种种云。同名菩萨作证　如来出现品第三十七。佛白毫光。普照十方。右绕。入如来性起妙德菩萨顶。菩萨即问大法。佛口放光。普照十方。右绕。入普贤口。普贤身座增胜。唱法门名。大地震动。再问再答。同名佛现前赞叹。同名菩萨作证　以上第七会。
　　离世间品第三十八。佛坐普光明。普贤入佛华庄严三昧。诸剎十八动。出定。与普慧百千问答。诸佛现前赞喜　以上第八会。
　　入法界品第三十九。佛在园中。菩萨声闻世主俱。入师子嚬申三昧。楼阁庄严。十方云集。普贤入佛神变海方便门。出生大神变庄严云。文殊观察说颂。菩萨得无量大悲门。不离佛所。普救十方。文殊南行。舍利弗等六千人。见此胜事。随逐南行。至福城东。住娑罗林大塔庙处。文殊见优婆塞优婆夷童男童女。及诸龙众。最於善财。策发甚深。令亲近善知识。主伴重重。还归本际。再见文殊。乃至普贤。说偈冷泠。尽未来际　以上第九会　皆唐于阗国三藏沙门实叉难陀译。

一心奉请大方广佛华严经入不思议解脱境界普贤行愿品(拜观同上)
　　就八十卷新华严经之入法界品而畅言之。开示详明。净除流弊。唐罽宾国沙门三藏般若译。

一心奉请大方广佛华严经(虽前译而未备)　佛说兜沙经(即如来名号品光明觉品之少分)　佛说菩萨本业经(即净行品及十住品)　诸菩萨求佛本业经(同上)　菩萨十住行道品经(即十住品)　佛说菩萨十住经(亦即十住品)　渐备一切智德经(即十地品)　十住经(亦即十地品)　等目菩萨所问三昧经(一名普宝菩萨定意经　即十定品也)　显无边佛土功德经(即寿量品　是如来自说)　佛说校量一切佛剎功德经(亦即寿量品　是不思议光王菩萨说)　佛说如来兴显经(即如来出现品)　度世品经(即离世间品。而末有如来答问)　佛说罗摩伽罗(入法界品中无上胜长者至普救众生妙德夜神十二位善知识事。内兼数咒)　大方广佛华严经续入法界品(从天主光至德生有德)　普贤菩萨行愿赞(即行愿品中偈。中有速疾满普贤行愿陀罗尼)　文殊师利发愿经(略如行愿偈而是五言)○(拜观同上)
　　第一种。东晋天竺三藏佛陀跋陀罗译。二后汉支娄迦谶。三吴优婆塞支谦。四西晋清信士聂道真。五西晋沙门竺法护。六东晋沙门祇多密。七竺法护。八鸠摩罗什佛陀耶舍。九竺法护。十唐三藏法师玄奘。十一宋中印土沙门法贤。十二十三竺法护。十四乞伏秦沙门释圣坚。十五唐中印土沙门地婆诃罗。十六唐北天竺沙门大广智不空。十七东晋迦维罗卫国沙门佛陀跋陀罗。

一心奉请大方广如来不思议境界经。及大方广佛华严经不思议佛境界分(拜观同上)　　前实叉难陀译。后乃唐于阗三藏法师提云般若译。前通后涩。
　　佛成道。诸佛现菩萨形。现声闻形。现比丘尼八部神等。佛入三昧。名不思议解脱境界。相中现众剎。好中现本事。德藏问。普贤说三昧名义。佛放眉间光。有功用菩萨。皆见毛尘中佛剎依正。亦见各在诸佛前。供养闻法入三昧。

一心奉请大方广佛华严经修慈分(拜观同上)　　提云般若等译。
　　佛在鹫峰。十方梵天集。佛为弥勒。说慈心妙观法门。

一心奉请大方广入如来智德不思议经。及度诸佛境界智光严经。佛华严入如来德智不思议境界经(拜观同上)　　一实叉难陀译。二附三秦录。三隋北天竺沙门阇那崛多译。
　　佛住法林菩提光明宫殿。诸比丘剎尘菩萨不可说八部俱。文殊问。伏一切诸盖菩萨。演说如来不思议法。信者当得种种三昧及陀罗尼。第一唐译。二三隋时先译。文不如。

一心奉请大方广普贤所说经(拜观同上)　　实叉难陀译。
　　佛在神力所持处。普贤大众围绕。有十大菩萨。与眷属忽集。众问何来。普贤教入定观察。竟不知。三番请。普贤示以法。皆见在如来身中广大国土佛道场内来集。

一心奉请信力入印法门经(拜观同上)　　元魏南天竺沙门昙摩流支译。
　　佛在普光殿。文殊问清净初地法。佛以六十余种五法答。次问普贤。云何如来无障碍智。无障碍身。再问乃答。答已。较量疑信功德罪过之无量。

一心奉请大方广总持宝光明(拜观同上)　　宋中印土沙门法天译。
