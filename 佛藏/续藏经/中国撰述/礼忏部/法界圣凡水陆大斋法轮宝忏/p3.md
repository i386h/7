<!-- { "loadSidebar": true } -->
　　序品。佛在尼居陀林。遣迦卢陀夷。教化父净饭王　净饭王诣佛品。天龙同集。王亦来礼问　阿修罗王授记品。毗摩质多等十一修罗王。与多眷属。设大供养。得记　本事品。迦叶入如实三昧。忆久远劫佛所修诸功德。佛说因陀幢佛。以恒沙世界为一佛剎。清净庄严。众皆正定。文殊从东方高威德王佛所来。言因陀幢即释迦　迦楼罗王授记品　龙女授记品　龙王授记品　鸠盘茶授记品　乾闼婆授记品　夜叉授记品　紧那罗授记品。先疑问。次答。后设供授记　虚空行天授记品　四天王授记品　三十三天授记品　夜摩天授记品。叹佛知二谛。设供授记　兜率陀天得授记品。推授记不可得。但是世谛言说。如梦不实。设供授记　化乐天授记品。解一切法实际无二际而得记　他化自在天授记品。自言尚不见实。何况见际。法非可知可识可舍可修可证而得记　诸梵天等授记品。离分别。心净赞佛而得记　光音天等得授记品。说照耀一切法三昧。赞佛得记　徧净天授记品。说超过一切法三昧。赞佛得记　广果天授记品。说无量问陀罗尼。赞佛得记　净居天子偈赞品。四百五十三人偈赞　遮罗迦波利婆罗阇迦外道品。八千外道求决疑。佛说六道受生习气。及对治。外道感悟得记　六界差别品。佛告净饭王。内外六界假名。无来去。根如幻。境如梦。违顺中三种六尘。皆具三解脱　四转轮王品。无量称王。地天王。顶生王。皆以无厌足而取大苦。尼弥王以不放逸而成大益。劝净饭王。观一切法无生陀罗尼门。及不灭等六十七法门。七万释种。得无生忍。佛授记。皆生安乐世界。后成佛。
　　富楼那会第十七
　　鸠摩罗什译。
　　菩萨行品。佛住王舍竹园。富楼那问多闻不退转。佛答四希有。一精进。二忍辱。三正道。四深心。四法生喜心。四法得离难　多闻品。四法集多闻　不退品。四法能不退。说那罗延法师。摩诃耐摩陀比丘宏法事。次说四法退失菩提。成声闻乘。四法不退。一戒清净。二念成就。三勤精进。四多闻慧。四法利益菩提。戒忍进多闻。四法具足色身财物眷属。行慈。供佛供法供僧　具善根品。四法摄一切善。忍辱。出家。头陀。近善知识　神通力品。放光付嘱。赞竹园　大悲品。对目连说因中大悲行　合难品。对象手比丘。明众生性空。佛亦不灭　富楼那品。赞述流通。
　　护国菩萨会第十八
　　阇那崛多译。
　　佛在灵山。菩萨比丘八部俱。喜王赞佛。观法界。护国安居竟。与初学见佛。问法要。佛言四法能成清净事。一无谄。二平等。三心念行空。四如言而行。四无畏法。得陀罗尼。值善知识。得深法忍。戒行清净。四功德欢喜。见佛。闻法。舍一切。顺法忍。四法应舍。居家利养檀越身命。四无悔。戒完。住兰若。四圣种。多闻。四调伏行。一愿值佛。二供师长。三乐空闲。四头陀忍。四法净菩萨行。无瞋。能舍。不求报。不见师过。四堕落。不敬他。背恩。求名利。诈善。四障道。一懈。二疑。三慢。四瞋。四种不可亲近。恶知识。执见人。谤法人。贪利人。四受未来苦。慢智人。怀嫉妬。於法无信。无忍求利。四缚。慢他。世俗定。行放逸。求利养。次偈说佛本生妙行。叹末世不如法。明八种障。说成利慧佛时。福焰王子不放逸事。
　　郁伽长者会第十九
　　康僧铠译。
　　佛在给孤精舍。与比丘菩萨俱。郁伽等十长者。各与五百长者见佛。问二种菩萨行法。佛说在家归戒布施厌离悔过随喜劝请募出家供僧众。出家四圣种行。头陀。净戒。净定。净慧。问在家地学出家戒。佛以五法答。施不望报。不习欲想。学慧行慈。修禅不证。护法劝他。
　　无尽伏藏会第二十
　　流志译。
　　佛在灵山。菩萨比丘八部俱。电德问速成菩提法。佛答以五大伏藏。贪行瞋行痴行等分诸法。宝聚功德声佛时。广授王欲害无垢比丘事。胜生佛时。旃陀罗闻法得无生。牛闻法得生兜率。深明根行难测。答月幢无功用智。地动雨华。
　　授幻师跋陀罗记会第二十一
　　流志译。
　　幻师诈言请佛。秽处化作道场。四王帝释亦化庄严道场。幻师惊悔。欲摄所化而不能得。佛现神变。幻师悔过。见一切处佛身。便获念佛三昧。以偈问答。得顺法忍。阿难请佛加持。幻庄严七日不灭。幻师随佛至灵山。问菩萨速至道场之行。佛说四十三种四法。幻师证无生法忍。
　　大神变会第二十二
　　流志译。
　　佛在园。比丘菩萨俱。商主天子问几种神变调伏众生。佛答。说法教诫神通三种。又问颇有神变能过此耶。佛令问文殊。文殊答。无言说法而作言说。一切言变。实无所说。名大神变。舍利弗问商主宿因。佛言等须弥佛时。净庄严王本事。舍利赞文殊。文殊示以三种决定义。佛又赞商主。更为说大神变。商主问菩萨智。文殊答之。又答四十二问。更答种种密意之问。菩萨行之问。佛答无生忍之问。
　　摩诃迦叶会第二十三
　　月婆首那译。
　　佛在园。比丘菩萨俱。迦叶问。出家。云何学。云何行。云何修观。佛答。持戒念佛。出家为现得果。见未来佛。二事。明沙门四贼。及种种过。迦叶劝久住。佛嘱护法。迦叶让弥勒。佛摩弥勒顶。大千震动天劝弥勒。更请佛说当来恶以为诫。佛说智上佛时。乐精进菩萨本所修行。显施功德。次明菩萨二十法业。四毕定。四离萨婆若。四应舍。四明瞋罪。弥勒作师子吼。五百比丘愧施难消。还俗。次与如来问答。令得漏尽。请说末世谄曲过。佛说妙华佛时达摩善法二童子事。劝修沙门二业。修禅习诵。不应单修供。尤不应以破戒身着袈裟。又说光明佛时。大精进菩萨观佛画像法门。
　　优婆离会第二十四
　　流志译。
　　佛住园。问比丘菩萨。谁於末世护法。成就众生。五十五菩萨承当。佛说三十五除罪法。优婆离起定。请说决定毗尼。佛分别菩萨声闻持犯不同。勅文殊说究竟毗尼。佛又说声闻菩萨增上慢相。
　　发胜志乐会第二十五
　　流志译。
　　佛在鹿苑。比丘菩萨俱。有障重欲退者。弥勒慰之。六十人诣佛悲泪。佛说住昔谤法师。诸人发宏誓。佛印可。弥勒问末世成就几法。安稳得脱。佛答。不求他过。不举人罪。离粗语悭吝。当解脱。舍懈怠。离愦闹。寂静。知足。是人当解脱。次明无希望。行法施。二十利。又二十利。次明末世过。次明慧行菩萨与初业菩萨不同之相。初业观利养过。愦闹过二十。世语过二十。睡眠二十。众务二十。明不修行。不断烦恼。不习禅诵。不求多闻。非出家者。又戏论过二十。及登十种心。能生极乐。
　　善臂菩萨会第二十六
　　鸠摩罗什译。
　　佛在王城竹园。为善臂说六度。
　　善顺菩萨会第二十七
　　流志译。
　　佛在园中。城中菩萨善顺。恒以五戒八斋化人。令修六度四等。帝释试验。不能令其破戒。偶得劫初金铃。价过南洲。谓波斯匿王贫。见而与之。王问谁证我贫。佛与比丘菩萨天龙八部。从地涌出。为作证。说三种功德资粮。复说三十二法。能勤修。则见如来。王以二衣施之。善顺不受。王求以足踏之。转施贫苦。令得益。劝之见佛。兼为王说菩萨法门眷属。
　　勤受长者会第二十八
　　流志译。
　　佛在园。比丘菩萨俱。城中勇猛授长者。与五百人见佛。问求菩提者。云何学。云何住。云何修行。佛答。大悲六度。云何观身命财。无贪吝。教以观身过患。佛说四十四种观身。长者得忍。佛为授记。
　　优陀延王会第二十九
　　流志译。
　　佛在瞿师罗园。比丘俱。舍摩夫人供养佛僧。帝女夫人。赞於优陀延王。王怒。以箭三射。舍摩入慈心三昧。箭还住王顶上空中。王惊悔。舍摩劝见佛忏罪。因问女人过患。佛为说丈夫种种愆过。王受三归。作优婆塞。
　　妙慧童女会第三十
　　流志译。
　　佛在灵山。比丘菩萨俱。王舍城长者女妙慧。年八岁。诣佛问法。佛说四十行。女发大愿。动地雨华。众变金色。次答文殊问。文殊赞之。佛说其发菩提。经三十劫。然后佛始发心。女发大心。似三十岁。知法比丘。众获益。
　　恒河上优婆夷会第三十一
　　流志译。
　　佛在园。优婆夷礼足。与佛问答。佛说第一深义。
　　无畏德菩萨会第三十二
　　佛陀扇多译。
　　佛在灵山。比丘菩萨大菩萨俱。舍利弗等入城乞食。至阇王宫。王女无畏德。年十二。安坐不起。王令起。女即种种诃弹声闻。舍利目连皆被屈。又以誓愿。令诸声闻得见香象世界放香光明佛。次答迦叶须菩提罗睺罗父王问。然后下床礼敬施供。同至佛。现丈夫身。与母月光夫人同受记。
　　无垢施菩萨应辩会第三十三
　　聂道真译。
　　序品。佛游园中。比丘菩萨俱。文殊等八人。舍利弗等八人。各发胜愿。入城乞食。波斯匿王女八岁。与诸婆罗门出城。浴天像。自说初生七日。知三宝功德。即趋声闻处礼足。王亦随至　声闻品。女问。八声闻皆不能答　菩萨品。女又问八菩萨。须菩提等既受法食。不须乞食。遂还。女以偈问佛。菩萨诸行　菩萨行品。佛答十八种四法。女即誓行。剎动雨华。天乐鸣。变成十六童子。此人修行六十劫。文殊乃发菩萨心　授记品。佛为授五百婆罗门记。
　　功德宝华敷菩萨会第三十四
　　流志译。
　　佛在灵山。开敷功德宝华。问持佛名证菩提之义。佛说持名功德。东无量功德宝庄严威德王。南功德宝胜庄严威德王。西一切法殊胜辩才庄严。北积集无量辩才智慧。东南千云雷吼声王。西南最上妙色殊胜光明。西北种种胜光明威德王。东北无数劫积集菩提。上方虚空吼声净妙庄严光明照。下方一切法门神变威德光明照耀。
　　善德天子会第三十五
　　流志译。
　　佛在园。与比丘菩萨欲色诸天子俱。佛勅文殊为诸天说佛境界。平等无数无依无所得。次受善德请。现大神变。往兜率说四种法。不放逸。摄一切佛法。住戒多闻。住定行慧。住通起智。住寂常观。又八种八法。又不放逸。保三乐。离三苦。超三畏三有。离三垢。满三学。近三宝。离诸度三障。而获三伴。又三十七品。又光照上方普贤剎。持法炬菩萨来见。
　　善住意天子会第三十六
　　达磨笈多译三。菩提流志译一。
