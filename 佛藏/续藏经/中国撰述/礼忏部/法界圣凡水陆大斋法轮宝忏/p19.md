<!-- { "loadSidebar": true } -->
　　序品。佛初成道。华说神咒。秘密主欢喜。请问咒所从来。佛与大众同往东方宝灯世界。妙种种色宝善住清净佛处。普集一切诸佛。现宝塔中三佛全身舍利。及说其往昔因缘。乃说大明咒王　根本陀罗尼品　心随心咒品　持心咒法品　诵随心咒法品　杂咒品　结坛场法品　手印咒品　画像品　火祭品　普光心印品　手印品。

一心奉请普徧光明焰鬘清净炽盛如意宝印心无能胜大明王大随求陀罗尼经。及佛说随求即得大自在陀罗尼神咒经(拜观同上)　　唐北天竺沙门大广智不空译。第二唐迦湿蜜罗国沙门宝思惟译。
　　序品。佛住须弥峰楼阁。与八十四俱胝那庾多一生补处及声闻天龙八部俱。佛放顶光照十方剎。说大神咒并灵验　得菩萨随求大护大明王陀罗尼经。复为大众王说咒。
　　第二译。佛为大梵王说根本咒一。随咒六。及说功验。并书写结坛法。

一心奉请佛说佛顶尊胜陀罗尼经。及佛顶尊胜陀罗尼经。佛顶最胜陀罗尼经。佛顶尊胜陀罗尼经。最胜佛顶陀罗尼净除业障经(拜观同上)　　唐大荐福寺沙门释义净译。第二唐朝散郎杜行顗译。第三唐中印度沙门地婆诃罗译。第四唐罽宾国沙门佛陀波利译。第五地婆诃罗重译。
　　佛在祇园。善住天子。七日当命终。当七受傍生。次堕地狱。求救帝释。帝释为请佛。说陀罗尼令持。益寿得记。
　　第五译具明善住夙缘。

一心奉请大方等陀罗尼经(拜观同上)　　北凉高昌郡沙门释法众译。
　　初分。佛在祇林。为文殊唱摩诃袒持等诸陀罗尼名。众获益。雷音比丘入定。袒荼罗魔王扰之。东方宝王如来。遣华聚菩萨将咒来护。魔皆发心护法。说十二神王名。华聚雷音。诸魔诸天。婆薮仙地狱众。同来释迦佛所。佛为舍利弗说婆薮名义。示方便之事。及昔因缘　授记分。授雷音及五百弟子并诸天记。文殊舍利论其义。佛说治魔法　梦行分。为文殊说十二梦王七日行法。华聚发大誓愿。毗沙王亦然　护戒品。说七众破戒众。各有咒　不思议莲华分。现优昙华。华有无量佛。舍利弗以神通绕至八十七日百千万分不及其一。佛从座起。以华奉供华中佛。说一神咒。嘱八十万恒河沙大士。华忽不见。大众生疑。佛为解释。并说诸喻。付嘱流通　南岳修此三昧而证圆。今有方等三昧行法。

一心奉请佛说大方等大云请雨经。及大云请雨经。大云轮请雨经。大云轮请雨经(拜观同上)　　宋北天竺沙门阇那崛多等译。第二宇文周中天竺沙门阇那耶舍等译。第三隋乌苌国沙门那连提黎耶舍译。第四唐北天竺沙门大广智不空译。
　　佛在龙宫。龙兴供。发大愿。问灭苦法要。佛说慈心为最。为说咒及如来名。说请雨法。

一心奉请佛说一切如来乌瑟腻沙最胜总持经(拜观同上)　　宋中印土沙门法天译。
　　无量寿佛。於极乐国。为观世音说咒。及成就法。令众生生极乐。

一心奉请佛说大白伞盖总持陀罗尼经(拜观同上)　　元天竺沙门唧捺铭得哩连得啰磨宁及真智等译。
　　出有坏住三十三天。大比丘大菩提勇识天帝等集。入普观顶髻三昧。顶髻出现密咒行法。后有赞叹祷祝偈。

一心奉请佛说最胜妙吉祥根本智最上秘密一切名义三摩地分(拜观同上)　　宋北印度沙门施护译。
　　金刚手为愚众生类。问秘密名义。佛为说之。及修行法。

一心奉请佛说徧照般若波罗蜜经(拜观同上)　　施护译。
　　佛在他化自在天。为金刚说诸字义门。并咒。

一心奉请佛说般若波罗蜜多大明观想仪轨经(拜观同上)　　施护译。
　　具明想诸字。安布身轮。

一心奉请仁王般若念诵法(拜观同上)　　唐北天竺沙门大广智不空译。
　　佛为波斯匿王说念诵仁王般若经持明之法。

一心奉请佛说普贤曼拏罗经(拜观同上)　　宋北印度沙门施护译。
　　佛在鹫峰。说修金刚萨埵秘密相应法。有种种观想。

一心奉请佛说一切如来安像三昧仪轨经(拜观同上)　　施护译。
　　世尊入一切如来金刚安像三昧。从三昧起。说塑画雕造安像庆赞仪轨。有一菩萨白言。佛身无相犹若虚空。徧一切处。云何今说令安佛像。佛言。我为久修行者。说彼法身无相无为。为初发心众生令彼得福。说安像庆赞结净之法。先拣吉星吉日。於结界处。陈幢盖华果。令阿阇黎依法观想沐浴。安耳发髻指甲髭须等。乃至种种供养。

一心奉请无量寿如来修观行供养仪轨(拜观同上)　　唐北天竺沙门大广智不空译。
　　金刚手在毗卢佛大集会。为未来众生。说无量寿如来陀罗尼修三昧门。修念佛三昧。得生净土。入菩萨位。

一心奉请佛说帝释岩秘密成就仪轨(拜观同上)　　宋北印度沙门施护译。
　　佛告金刚手。说帝释岩中得见慈氏菩萨之法。

一心奉请底哩三昧耶不动尊威怒王使者念诵法(拜观同上)　　唐北天竺沙门大广智不空译。
　　佛为执金刚。说念诵悉底哩真言。成就事业法。

一心奉请佛说大灌顶神咒经(拜观同上)　　东晋西域沙门帛尸棃蜜多罗译。
　　灌顶三归五戒带佩护身咒经。
　　佛在祇园。为鹿头梵志。说三归三十六神。五戒二十五神。
　　灌顶七万二千神王护比丘咒经。
　　佛在天帝石室。因诸比丘驰走不安。为说百七十二大鬼神名字。
　　灌顶十二万神王护比丘尼咒经。
　　佛在祗园。为修陀利比丘尼等。被恶鬼娆。召须弥顶上七万鬼神。大海中五万鬼神护之。
　　灌顶百结神王护身咒经。
　　佛在罗阅祇精舍。心为灭后弟子辟除邪毒。帝释遂请佛说百神王名。
　　灌顶宫宅神王守镇左右咒经。
　　佛在磨竭国。勅目连以咒往救迦罗那村灾难。佛亦随请。众集。普观请佛演目连所说章句。佛为说东方七千大神上首三七名。南方九千大神上首二十八名。西方六千大神上首三七名。北方九千大神上首三七名。中央三万大神上首十二名。
　　灌顶冢墓因缘四方神咒经。
　　阿难问殡葬佛。答如轮王。问阎浮有几葬法。佛言有震旦国。我遣三圣在中化导。人民慈哀。礼义具足。葬法第一。问。造立坟塔。死人精灵在中否。佛言亦在亦不在。无善恶。未有去处。在塔墓中。大修福。生人天。造恶堕三涂。不在冢塔中也。舍利虽如麻米。有大威神。兼说阿育王起八万四千塔事。因释种童子被鬼神所娆。结四方灌顶章句以护冢塔。
　　灌顶伏魔封印大神咒经。
　　佛在祇园。默念众生愚。帝释问文头楼法。佛言。先念自身。犹如佛身相好光明。次念千二百五十弟子。次念诸菩萨僧。又念五方大神。以五方神王名字。及其眷属。写着圆木之上。纵广七七分。名为文头楼法。此云神印。次说天帝演说四王名字。次说七佛灌顶无相神印章句。次因阿利陀请。勅诸弟子惠施少少饮食之余。又行此神典。当造其形像。以酥油饼果而施与之。
　　灌顶摩尼罗亶大神咒经。
　　佛在祇园。愍念人民。为邪恶鬼神所恼。结是摩尼亶大神咒经。举七佛名为证。八菩萨五百开士十弟子。三十三天。三十五龙王。三十三大神将。二十四鬼帅。并说山海精魅。四十九鬼。四十九山精。及诸魅鬼名。若急难之日。当斋戒一心。思念十方一切诸佛。过去七佛。八菩萨十弟子五百开士。三十三天。诸大龙王。善神将军及鬼神等。正心正意。莫念东西南北之事。及室家之事。
　　灌顶造五方龙王摄疫毒神咒经。
　　佛游竹林。阿难因维耶离国疾疫。求护。佛言殁毒火殃。皆是杀戒所感。普慈一切。受持禁戒。行於十善。可得至道。遂说五方龙神王名。遣禅提比丘往救。三十九年禅提终。疫兴。人民趣其精舍。见禅提先时所嚼杨枝。掷地成树。树下有泉。折树枝。取泉水。拂洒病人。皆愈。
　　灌顶梵天神策经。
　　佛在因沙崛山中。梵王请出梵结愿一百偈颂以为神策。佛赞许之。遂说九十九卦。每卦八句。
　　灌顶随愿往生十方净土经。亦名普广菩萨所问经。
　　佛将涅盘。普广菩萨问。四辈弟子。修何功德。得生十方国土。佛为说十方佛国随愿往生。问何以经中称赞弥陀佛剎。佛言娑婆人民贪浊。习邪者多。不能专一。令心有在。是故赞之。又为亡者修福。如饷远人。无不获果。又临终归戒。悔过修善。如负债人。依於王。又为亡人修。七分获一。若以亡者物施於三宝。功德力强。可拔地狱。又逆修生七。其福无量。又明请十方僧。不择高下。次第供养无异想。其福最多。又为众说那舍长者。父母罪福因缘。说诸佛无上章句。
　　灌顶章句拔除过罪生死得度经。
　　佛游维耶离乐音树下。文殊问往佛名字。及清净庄严。佛举药师瑠璃光如来十二上愿。其国犹如无量寿国。日曜月净二菩萨。补佛处。愿生西方弥陀国者。闻是佛名。有八菩萨迎令往生。

一心奉请守护国界主陀罗尼经(拜观同上)　　唐罽宾国沙门般若译。
　　序品。佛在树下。比丘大士天龙八部俱。文殊伽陀赞佛　陀罗尼品。佛入普随顺众生心行三昧。令诸众生见闻各别。顶放白光照诸剎。口青光照东方界。右肩金光照南方界。背红光照西。左肩五色光照北。复入无有名字不可思议诸佛境界三昧。大地六种动。一切法自在王菩萨请问因缘。佛答四种。问诸佛境界三昧。何法为因。何为根本。云何修习究竟。佛言深三昧以菩提心为因。大慈悲为根本。方便修习无上菩提。以为究竟。又明一切智体当何所求。一切智智於何求。佛言当於心求。从心而生。此心同虚空相。虚空性即心性。如其心性。即菩提性。菩提性即陀罗尼性。是故此心虚空菩提陀罗尼性。无二无二分。无别无断。问斯义甚深。难通达难入。若未成菩萨功德之人。则无利益。佛言。若欲成就无上菩提。应先发起大慈悲心。普为众生归依三宝受菩萨戒。至诚忏悔。运想供养。劝请诸佛。回向随喜愿灭诸障。并说回向陀罗尼。
　　唵。娑么啰。娑么啰。微么曩娑啰。摩诃斫迦罗。嚩。吽
