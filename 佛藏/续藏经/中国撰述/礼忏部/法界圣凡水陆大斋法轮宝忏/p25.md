<!-- { "loadSidebar": true } -->
　　阿啰跛左曩。有梵字。有释义。

一心奉请大圣曼殊室利童子五字瑜伽法(拜观同上)　　大广智不空译。
　　一字真言有二。三字真言有一。五字真言有五。六字真言有六　加持灌顶瓶真言　菩提庄严成就真言　大圣曼殊室利菩萨赞叹　前后无文有梵字。

一心奉请五字陀罗尼颂(拜观同上)　　大广智不空译。
　　略出修行五字真言秘密法。

一心奉请金刚顶瑜伽经文殊师利菩萨仪轨供养法(拜观同上)　　不出译人名。
　　先明种种法。最后持五字陀罗尼。

一心奉请佛说妙吉祥最胜根本大教经(拜观同上)　　宋中印土沙门法贤译。
　　说持诵焰鬘德迦明王真言仪轨。共有十分。

一心奉请无能胜大明陀罗尼经(拜观同上)　　宋中印土沙门法天译。
　　先明能破邪法。能坏魔军。救护饶益有情。息灾消毒。

一心奉请无能胜大明心陀罗尼经(拜观同上)　　法天译。
　　成就一切吉祥事业。消除众罪。寿命延长。远离众病。

一心奉请大虚空藏菩萨念诵法(拜观同上)　　唐北天竺沙门大广智不空译。
　　令薄福人修之。罪灭福生成大悲智。凡财圣宝。利益无量。

一心奉请大威怒乌刍涩摩仪轨(拜观同上)　　大广智不空译。
　　与经部大威力乌枢瑟摩名同。

一心奉请甘露军茶利菩萨供养念诵成就仪轨(拜观同上)　　大广智不空译。
　　明印咒观门。

一心奉请不动使者陀罗尼秘密法(拜观同上)　　唐南天竺沙门金刚菩提译。
　　明使者即遮那化身。能满种种愿。及证无上菩提。

一心奉请佛说圣宝藏神仪轨经(拜观同上)　　宋中印土沙门法天译。
　　明求者得大富。饶益有情。及成就牟尼一切事。

一心奉请曼殊室利咒藏中校量数珠功德经。及佛说校量数珠功德经(拜观同上)　　唐大荐福寺沙门释义净译。第二唐迦湿蜜罗国沙门宝思惟译。
　　展转校量推相於菩提子。并说外道置死子於树下得重生事　第二出天息灾新译文殊根本仪轨经中。

一心奉请文殊所说最胜名义经(拜观同上)　　宋西夏沙门金总持等译。
　　此与经部内佛说最胜妙吉祥根本智最上秘密一切名义三摩地分相同。而最初归命文殊及金刚手。似即观彼经以成行法。故入仪轨中。

一心奉请圣妙吉祥真实名经(拜观同上)　　元土蕃沙门释智慧译。
　　前有文殊菩萨发菩提心愿文。中明五智勇识真实名句。后有文殊一百八名赞。又文殊赞。哀请摄受偈发愿偈六波罗蜜偈回向文咒。

一心奉请圣救度佛母二十一种礼赞经(拜观同上)　　元翰林学士安藏译。
　　有二十二像。每像有七言颂四句。后有结偈真言。

一心奉请佛说一切如来顶轮王一百八名赞经(拜观同上)　　宋北印度沙门施护译。
　　纯偈赞无咒。

一心奉请赞扬圣德多罗菩萨一百八名经(拜观同上)　　宋中印土沙门天息灾译。
　　前后皆有偈。持者亦得生极乐。

一心奉请七佛赞呗伽陀(拜观同上)　　宋中印土沙门法天译。
　　七佛及弥勒。并回向结赞。皆梵语。

一心奉请曼殊室利菩萨吉祥伽陀二种(拜观同上)　　二种皆宋中印土沙门法贤译。
　　纯梵语。

一心奉请佛说文殊师利一百八名梵赞(拜观同上)　　宋中印土沙门法天译。
　　先有偈。次梵赞十九节。

一心奉请圣金刚手菩萨一百八名梵赞(拜观同上)　　宋中印土沙门法贤译。
　　共二十会纯是梵语。

一心奉请佛说圣观自在菩萨梵赞(拜观同上)　　宋中印土沙门法天译。
　　八赞皆梵语。

一心奉请圣多罗菩萨梵赞(拜观同上)
　　宋北印土沙门施护译。

一心奉请犍椎梵赞(拜观同上)
　　宋中印土沙门法天译。

一心奉请八大灵塔梵赞(拜观同上)
　　西天戒日王制。宋中印土沙门法贤译。

一心奉请三身梵赞(拜观同上)　　法贤译。
　　此赞皆纯梵语。

一心奉请受菩提心戒仪(拜观同上)　　普贤瑜伽金刚阿阇黎集。唐北天竺沙门大广智不空译。
　　先归命。次供养次忏悔。次三归。次受菩提心戒。共五法。有偈颂长行两番明之。偈颂中五法各有咒。长行后列五佛名　以大菩提心受普贤金刚职。为秉密教者受持之本。

一心奉请瑜伽集要焰口施食仪起教阿难陀缘由(拜观同上)
　　无结集人名。

一心奉请瑜伽集要焰口施食仪轨(拜观同上)
　　无结集人名。

一心奉请金刚顶瑜伽金刚萨埵仪轨(拜观同上)
　　无结集人名。

一心奉请大般若波罗蜜多经(拜观同上)　　唐玉华寺沙门释玄奘译。
　　初分缘起品第一。佛住鹫峰。四众菩萨俱於师子座上。佛自敷尼坛。结加趺坐。入等持王妙三摩地。起定。观十方。一切毛孔。出无数光。照大千界。乃及十方一切佛剎。遇斯光者。必得菩提。又演常光。出广长舌。杂色光现宝莲华。有化佛演般若。闻者必得菩提。复入师子游戏等持。令此大千及十方剎。六种动。恶道离苦。生人天。同来佛会。佛现本色身。令此界有情。悉皆睹见。诸天散华成华台。量等大千。此土庄严犹如极乐。又从面目放光照十方土。令彼此有情。互得相见。十方诸剎大菩萨各奉佛命。寄千茎金色莲华。佛受诸华。还散名土。华台诸佛。说大般若。必得菩提。此界犹如众。莲华世界普华如来净土。
　　学观品第二。佛告舍利子。菩萨欲於一切法等觉一切相。当学般若波罗蜜。谓以无所得而为力便。能满六度。以要言之。世出世法。皆但有名。实不可得。菩萨於名所名。俱无所得。以不观见。无执着故。如是智慧。胜声闻智慧不可比。以能成胜事故。声闻如萤。菩萨如日。从初发心乃至菩提。常与二乘。作真福田。已报诸施主恩。
　　相应品第三。谓与一切蕴处界乃至无上菩提空相应故。与般若波罗蜜多相应。亦不见若相应若不相应。善立有情於涅盘界。魔不得便。烦恼伏灭。佛菩萨护念。设有罪业。转现轻受。不见诸法与空相应。不见空与诸法相应。毕竟不起悭贪犯戒忿恚懈怠散乱恶慧障碍之心。六度任运现前。无有间断也。
　　转生品第四。舍利弗问。般若菩萨。没何处生此。没此生何处。佛答之。比丘新净衣献佛。发无上心。佛为授记。有无量有情。愿生十方净土。亦记之。
　　赞胜德品第五。舍利目连迦叶善现等。同赞菩萨般若。佛印成之。
　　现舌相品第六。佛现广长舌放光照诸剎。菩萨诸天云集供养。化成台盖。徧覆佛土。遂有悟无生忍授记成佛者。
　　教诫教授品第七。菩萨但有名。般若但有名。如是假名不生灭。不在内外中间。菩萨於一切法。名假法假教授假。应正修学。菩萨於一切法。住无分别能修六度。乃至三智。善达实相。复次於名假施设。法假施设。如实觉。不着色乃至不着方便善巧。以一切法无所有。能着所着着处着时不可得故。佛问即色等是菩萨否。离色等是菩萨否。善现答之。诸法不见法界。法界不见诸法。诸法不见诸法法界不见法界。非离有为施设无为。非离无为施设有为。心不惊不恐不怖。亦不沈没。亦不忧悔。
　　劝学品第八。舍利弗问顶堕。答言。无方便善巧。住三解脱而起想着。是为顺道法爱。如宿食为患。善现又言。菩萨若学般若。则为遍学三乘。亦於三乘法皆得善巧。
　　无住品第九。菩萨应以本性空。观一切法。作此观时。於一切法。心无行处。是名无所摄受三摩地。
　　般若行相品第十。何者是般若自性。乃至自性相亦离相自性。相自性亦离自性相。菩萨应如是学便近一切相智得身语意清净。得相清净。不堕胎生。不生恶趣。乃至菩提。常不离佛。若於色住想胜解。便於色作加行。由加行故。不能解脱生老病死及当来苦。
　　譬喻品第十一。善友之相。虽说一切法不可得。而劝依此法。勤修善根。不令回向二乘。唯令证得一切智智。
　　菩萨品第十二。菩提不生。萨埵非有。故无句义。是菩萨句义。如空中鸟迹句义。幻事等句义。
　　摩诃萨品第十三。於大有情众而为上首。
　　大乘铠品第十四。不擐功德铠。是为擐大乘铠。以一切法自相空故。
　　辩大乘品第十五
　　赞大乘品第十六。菩萨住此三世平等相中。精勤修学一切智智。无取着故。速得圆满。
　　随顺品第十七。若大乘。若般若。其性无二。无分别故。
　　无所得品第十八
　　观行品第十九。色等皆入不二无妄法数。
　　无生品第二十。非於无生法中。见有六趣受生差别。非於无生法中。见有诸佛证无上菩提。转妙法轮。度无量众。但随世间言说施设。乃至於不生法起不生言。此不生言亦不生。
　　学道品第二十一。以有所得而为方便。着三轮而行施者。名为世间三轮清净。以大悲为上首。所修施等。普施有情。於诸有情。都无所得。虽於一切有情。同共回向无上菩提。而於其中不见少相。由都无所执而行施等。名出世间波罗蜜多。若菩萨闻说般若。心无疑惑。亦不迷闷。当知住如是住。不离大悲着意。以有情等非有故。作意亦非有。
　　天帝品第二十二。如来之心。於一切法都无所住。亦非不住。
　　诸天子品第二十三。有诸天子。窃作是念。诸药叉等。言辞咒句。虽复隐密。而尚可知。尊者於此般若。虽以种种言词显示。而我等辈竟不能解。善现告言。我曾於此。不说一字。汝亦不闻。当何所解。
　　受教品第二十四。能信受人。终不以空不空分别色等。亦不以色等分别空不空。
　　散华品第二十五
　　学般若品第二十六。若菩萨於一切法不见若生若灭等而学般若。则能成办一切智智。以无所学无所成办为方便故。
　　求般若品第二十七　叹众德品第二十八
　　摄受品第二十九
　　较量功德品第三十。不以获相好身。说名如来。但以一切智智。说名如来。一切智智及相好身并设利罗。皆以般若为根本故。是故书经福多。以一切善法。皆从般若而出生故。又十方有情。发心定趣无上菩提。而由远离甚深般若方便善巧。多分退堕二乘地中。依因般若大咒王故。一切胜因胜果。出现世间。
　　随喜回向品第三十一。若菩萨久修行六度。曾供养佛。宿植善根。久发大愿为诸善友所摄受。善学诸法自相空义。能於所缘事。及一切法皆不取相。而能发起随喜回向无上菩提。复次。不应为新学菩萨宣说般若。乃至一切法自相空义。以虽有少分信敬爱乐。而闻已寻皆忘失。惊疑恐慑。生毁谤故。
　　赞般若品第三十二。若菩萨起如是想。般若与一切法合。般若与一切法不合。是俱弃舍般若。远离般若。
