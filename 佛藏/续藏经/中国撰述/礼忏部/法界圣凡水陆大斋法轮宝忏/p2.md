<!-- { "loadSidebar": true } -->
　　佛在鹫峰。无量大菩萨俱。普贤与佛。问答法界深义。妙吉祥问宝光明总持法。佛令转问普贤。因问觉与觉者之义。舍利弗广叹菩萨智慧不可敌。次有法慧入定受加。出说十住。与十住品长行偈颂同。普贤印证。舍利弗叹昔未闻。佛命广集诸天。请妙吉祥说法。十方地动。问答获益。普贤复问如来大悲之义。复请如来说宝光明总持陀罗尼。舍利弗问妙吉祥。妙法住世几何。妙吉祥问佛持经谤经福罪。普贤问持经者当生何土。又问云何得此宝光明总持法。佛答一法。不起杀意。又二法离瞋善诱。阿难问佛闻经处。佛又为普贤说偈二卷有余。与华严贤首品偈略同。

一心奉请大方广圆觉修多罗了义经(拜观同上)　　唐罽宾沙门佛陀多罗译。
　　佛在净土说。十二菩萨问圆觉境界。如来一总三别重重开示。性相圆明。顿中带渐。在华严棱严之间。

一心奉请大宝积经(拜观同上)　　三律仪会第一
　　初二会菩提流志译。
　　佛在耆阇崛。坐大莲华。与大众俱。因迦叶问。佛答。求佛智慧力无畏。无少法可得。无依倚。种善根。乃至备明执着过患。明法灭人天悲叹等事。又明在家菩萨种种三法。
　　无边庄严会第二
　　无上陀罗尼品。佛住迦兰陀。无边庄严菩萨。问微妙法。佛说如来智善巧。宣说清净随根成熟。平等了知。法皆假法。亦无施设。皆真胜义。以清净誓摄众生。无着。说法门陀罗尼句。及其理趣差别。智慧善巧　出离陀罗尼品。说佛十力。及陀罗尼二章　清净陀罗尼品。佛以通力。令众会见十方佛。闻其说法。次说四无畏。及十四咒。说颂竟　劝持结益。无量辩才菩萨。请问结名。
　　密迹金刚力士会第三
　　竺法护译。
　　佛游灵山。比丘菩萨天龙八部俱。密迹称叹方便智度。寂意请演如来秘要。如来亦勅之。密迹诫众勿恐。寂意入定散华。密迹引古帝释。化仁良虫。以身救民。明身秘密。次述寂然梵志答楼夷仙树叶多少之数。次说心密。地动雨华。雷音运通。以天乐赞法门。礼佛。传雷音佛命。众会问密迹夙因。佛言。千佛探筹。楼由最后。法意法念二弟。一愿作金刚侍卫千佛。一愿作梵天。劝千佛转轮。密迹即法意也。次说行佛道业三十二事。寂意复问三密。密迹先说身密。引应持菩萨不见佛顶事等。次说口密。引目连穷佛音声不得边际事。及说咒二十二首等。次说心秘要。现瑞获益。及地裂出水。高洒世界。复说如来苦行。严道树。降魔。受供。转法轮。佛印赞之。寂意复问。寂然淡泊义。佛答之。欲知密迹何时成佛。佛为授记。密迹请佛於旷野受供。佛於毗沙门宫应病演法。又为四王说十法八法六事四事。二事。为密迹说菩萨十事无瞋。八法无恐。四事自在。四事入法门。八法致开士行。密迹宣咒。诸天偈叹。佛返灵山。阇王来见。密迹以金刚着地。王及帝释目连不能举。为王说十大法得大力。并仁和八法。往来周旋四法。又答世王信坐之问。答贤王天子寂然之义。赞其从阿閦国来。入法室总持。密迹请佛建立法典。佛周观四方。说偈建立。并述往事以结成之。
　　净居天子会第四
　　竺法护译。
　　佛住灵山菩萨比丘俱。佛食后。入三昧。震动大千。诸天来集。金刚摧天子问法。佛说菩萨百八梦相。偈明菩提心无退转。众生行不思议。诸天人得不退。发菩提心。或舍除罪过。径登补处。
　　无量寿如来会第五
　　流志译。
　　佛住灵山。与大比丘俱。普贤文殊弥勒贤护来集。阿难问佛光希有之故。佛为说四十八往昔愿。今成无量寿。赞极乐依正之妙。劝发愿往生。
　　不动如来会第六
　　流志译。
　　授记庄严品。佛在灵山。舍利弗问菩萨修行。被精进甲。佛举不动菩萨宏誓答之　佛剎功德庄严品。明妙喜世界诸庄严事　声闻众品。明不动国声闻多　菩萨众品。明菩萨多。在家者少。魔不为扰　涅盘功德庄严品。明不动佛法住久远　往生因缘品。明善根回向生彼国。
　　被甲庄严会第七
　　流志译。
　　佛住迦兰陀。无边慧问法。次问大甲冑。佛具答之。初一番长行偈颂。列诸甲冑名。二。明甲冑无相无名不可坏。三。乘於大乘。四。住八正道。五。发趣摄取正道法。六。一一慧为先导。七。随入一切法。饶益众生。八。引古旃檀香光明佛时。一切义成转轮王。能求此法。已成超无边境界王佛。九。得法光明不堕诸见。十。答胜慧问。明无所行而行。十一。胜慧誓愿持法。十二。佛赞成之。并言徧照佛时。勇猛军转轮王。闻法受持。成无边精进光明功德超胜王佛。次答无边胜问。明无住而住为如理住。次答无边慧问。明无所安立发趣之义。又说月灯王佛时。云音无边音。闻此法门。皆已成佛。精勤修习。当得一切法海印三昧。能摄阿字等诸三昧印。又说超过须弥光王佛时。勇猛军勇猛力。受持此法。皆已成佛。一名无边辩才。一名最胜光明。次有慧义。叹法希有。
　　法界体性无分别会第八
　　曼陀罗仙译。
　　佛在园中。与比丘菩萨天子俱。宝上天子念请文殊说法。佛命说法界体性因缘。文殊舍利弗。互相问答。五百比丘得无漏心。复明无缚无脱。二百比丘不忍而去。文殊化作一比丘。与之问答。令得无漏。又与阿难明有增上慢无增上慢之义。次答宝上明菩萨六度四念清净。如实受记。次明菩萨自在。诸天发心。世尊赞印。天子与文殊。发明不生自在等义。五百菩萨得记。次授宝上记。波旬与眷属来。佛以神力。令问文殊。修毕竟行善知方便行般若义。文殊答之。又以神力。令魔变作佛形。说於佛法。五百菩萨。得无生忍。又变舍利弗为佛身。与魔问答。比丘断漏。诸天发心。四方千菩萨乘空来。发愿受持守护。佛亦放光守护。
　　大乘十法会第九
　　佛陀扇多译。
　　佛住灵山。五百罗汉无边菩萨俱。净无垢宝月王光。问大乘义。佛答十法。一信成就。二行成就。三性成就。四乐菩提心。五乐法。六观正法行。七行法慎法。八舍慢大慢。九善解如来秘密之教。十心不悕求二乘。
　　文殊师利普门会第十
　　流志译。
　　佛在灵山。大众俱。无垢藏等九万二千。从普华佛国来。此界他方。菩萨云集。文殊请说普入不思议法门。佛说二十八三昧。一一颂之。又说十四种三昧名及功用。
　　出现光明会第十一
　　流志译。
　　佛在灵山。与大比丘补处菩萨无量大士俱。月光问。修何业。能得决定光明等一切光明。佛五言偈答光。七言偈答用。四言说月光本事。次偈说此经爱乐不爱乐功罪差别。及受持功德。次偈明昔求经及未来事。次明八十种善根成就光明。八十种法成无碍解脱。月光赞愿。佛笑放光。弥勒问。佛摩月光顶。请佛城中食。佛现神变。空中说法。说咒。受供。说施有八十种胜功德。欲成陀罗尼者。当远离八十种人。
　　菩萨藏会第十二
　　流志译。
　　开化长者品。佛室罗筏安居竟。游摩竭陀鹫峰。贤守长者赞问舍家因。佛答。观十苦十恼十稠林十毒箭十爱十邪十不善十染污十缚。长者请法。佛说根尘蕴界因缘。无我不实。长者法眼净。次说一切炽然。长者证罗汉　金毗罗天授记品。护城药叉金毗罗。供佛。众神奉僧。佛授药叉记。药叉严道随至鹫山。阿难敷大座。目连集迦叶等来会　试验菩萨品。舍利子问菩萨法。佛答以菩提心。及备信欲　如来不思议性品。详述佛十不思议法。一信不思议身。二音声。三智。四光。五尸罗及等观。六神通。七力。八无畏。九大悲。十不共　四无量品。说大愿佛。昔为精进行童子。说大慈等四波罗蜜　陀那波罗蜜多品。明五十种清净施。三十种妙功德　尸波罗蜜多品。明身口意妙行。十极重深心。十发心。获人间天上四广胜处法。及种种四法。次明五十清净戒。最胜众佛时。得念菩萨常修梵行。成娑罗王佛。次言於众生起父母想。诃欲　羼底波罗蜜多品。明毕竟非毕竟忍　毗利耶波罗蜜多品。明十障碍不应随转。开菩萨藏。三业精进。又在家出家菩萨。各有五减损法。次说律仪童子法行比丘精进行　静虑波罗蜜多品。明菩萨依四禅发五通。远胜二乘及得种种定　般若波罗蜜多品。明四十一法趣入闻相。起正行。方便如理作意。证入如理句。如理正观。十种善巧。次明妙慧及到彼岸义。五番十种功德　大自在天受记品。结前大蕴如来。为精进行童子。说四无量六度四摄法。不授记。次值宝性如来。转名善慧长者。不得记。值放光如来。转名迷伽儒童。散华布发。受记得忍。即释迦前身也。那罗达多长者。发大心。与妻子眷属乐工。十千城中人。兴大供。立大誓。佛现通授记及劝受持。
　　佛为阿难说人处胎会第十三
　　流志译。
　　佛在园。目连阿难起定。与五百比丘来见。佛说入胎因缘。胎中三十余生长相貌。出胎七日后所生八万户虫名。明五蕴无常苦无我我所。阿难法眼净。比丘漏尽意解。
　　佛说入胎藏会第十四
　　义净译。
　　度难陀出家。令见天宫地狱。为说入胎住胎出胎之苦。三涂剧苦。教修四念处。申重说偈。难陀证果。大众问往因。佛为具说。
　　文殊师利授记会第十五
　　实叉难陀译。
　　佛在灵山。与菩萨比丘诸天八部俱。向阿阇世王宫。现神变。为摧过咎菩萨。说大悲法及授道记。供毕还山。入禅出定。众云集。舍利弗问严净佛剎之行。佛现通集十方剎大菩萨。命弥勒敷大法座。为说一法至十法。及种种净行因果。结三法。愿胜。不放逸。如法修行。授四万菩萨记。师子勇猛雷音。问文殊何时成佛。住何佛剎。佛令自问文殊。深显第一义谛法界实相之理。问发心久近。佛说雷音佛时普覆王事。化二十亿众生成佛竟。次剎庄严。佛勅文殊说昔愿十节。佛说佛名普见。剎名随顺积集清净圆满。庄严胜极乐。东光明幢。南智上。西诸根寂静。北愿。亦当得此净剎。如东方普光常多功德海王佛剎。佛以神力。令大慧见东方剎依正庄严。授八万四千人记。十六人如文殊。余如极乐。四菩萨入会。文殊令各说一相法门。叙十四人。问久如成佛。佛言甚远。文殊无有疲倦。
　　菩萨见实会第十六
　　那连提耶舍译。
