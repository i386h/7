<!-- { "loadSidebar": true } -->
　　然我等无始以来。不遇善友。皆为此业。是故经言。杀害之罪。能令众生堕於地狱饿鬼受苦。若在畜生。则受虎豹豺狼鹰鹞等身。或受毒蛇蝮蝎等身。常怀恶心。或受獐鹿熊罴等身。常怀恐怖。
　　经言至多病短命。出华严经○杀害食啖。本因恶心而然。故感狠毒身报。而常怀恶心○熊兽其形似豕。古云大秦之国。出玄熊赤熊类黄白者是也○好杀者令众生恐怖。故受恐怖报。上畜生报。下人中苦报。
　　若生人中。得二种果报。一者多病。二者短命。杀害食啖。既有如是无量种种诸恶果报。
　　多病者。杀害众生痛苦之报。短命者。杀害众生未尽天年之报。
　　是故至诚。求哀忏悔。
　　上略明杀业果报忏悔已竟。下广举杀业之罪。而重求忏悔。有四章云云。
　　某等自从无始以来。至於今日。有此心识。常怀[惨-(彰-章)+(恭-共)]毒。无慈愍心。或因贪起杀。因瞋因痴及以慢杀。或兴恶方便。誓杀愿杀。及以咒杀。
　　此种种杀之杀因也。
　　或破决湖池。焚烧山野。畋猎渔捕。或因风放火。飞鹰放犬。[女*(巢-果+(离-蹂))]害一切。如是等罪。今悉忏悔。
　　决者。行流也。破也。破决湖池。令其乾竭。焚烧山野。令其光净。可以畋猎渔捕。无藏躲处。因风放火。即焚烧之意。飞鹰放犬。即畋猎之意。或以禽兽略知逃死。故又言之也。
　　或以槛弶坑拨叉戟弓弩弹射飞鸟走兽之类。或以罟网罾钓撩漉水性。鱼鳖鼋鼉鰕蚬蠃蚌湿居之属。使水陆空行。藏窜无地。
　　笼闭为槛。露置为弶○坑者上陷。拨者机械。叉戟者。铁黏戈矛之属○罟者网之总名。撩者撩理。漉者竭也。水性撩理使竭。鼋。鳖之大者。鼉长一丈。其声如鼓。蚬小蛤。蚌长蛤。水陆空行者。鱼族水行。走兽陆行。飞鸟空行。一切各有敛藏。使之逃窜无地者。由乎掩取百计杀害多方。使之恐怖而然也。所以云网于山。罟于渊。多方掩取。曲而钩。直而矢。百计搜罗。诚为苦切也。
　　或畜养鸡猪牛羊犬豕鹅鸭之属。自供庖厨。或赁他宰杀。使其哀声未尽。毛羽脱落。鳞甲伤毁。身首分离。骨肉销碎。剥裂屠割。炮烧煮炙。楚毒酸切。横加无辜。
　　上举伤残水陆空行罪业已竟。下举故畜家豢。自供等业而忏悔之○自供庖厨。即烹庖之所也。赁借也。剖割之谓宰。
　　但使一时之快口。得味甚寡。不过三寸舌根而已。然其罪报殃累永劫。如是等罪。今日至诚。皆悉忏悔。
　　得味寡而受报多。可为猛省○古云。吾食众生肉。形殊体不殊。一般同性命。只是别形躯。苦楚令他受。肥甘为我需。不须阎老判。自揣道如何。义亦在斯矣○古云。饮食于人日月长。精粗随分塞饥疮。才过三寸成何物。勿用将心细较量。修道之人。宜以此为警戒。
　　又复无始以来。至於今日。或复兴师相伐。疆场交争。两阵相向。更相杀害。或自杀教杀。闻杀欢喜。或习屠侩赁为刑戮。烹宰他命。行於不忍。或恣暴怒。挥戈舞刃。或斩或刺。或推着坑堑。或川水沉溺。或塞穴坏巢。或土石磓磹。或以车马[车*雷]轹。践踏一切众生。如是等罪无量无边。今日发露。皆悉忏悔。
　　疆场。疆界之谓也。屠侩。杀人侩手之谓○上言伤杀物命。固为不忍。此则伤杀人类。犹为[惨-(彰-章)+(恭-共)]恶。故曰行于不忍○坑堑。陷阱也。巢。鸟兽所居。有意坏之。磓磹。聚石塞之。又云。以石投之之谓。[车*雷]轹。即輘轹。车陵践也。此下俱是伤杀微细诸虫罪业。
　　又复无始以来。至於今日。或堕胎破卵。毒药蛊道。伤杀众生。垦土掘地。种植田园。养蚕煮茧。伤杀滋甚。
　　堕胎者。用药堕人胞胎。及杀母羊而取羔之类○破卵者。今人食鸡鸭之卵。及毁巢堕卵皆是○毒药。用药毒人。及药虫鱼狗鼠鸟兽皆是○蛊道者。如川广中下蛊伤人。此皆名蛊道。又蛊者惑也。又谷久积。变为飞蛊○垦掘种植。蝼蝈蚯蚓之类。茧。煮熟抽丝。
　　或打扑蚊蚋。掐啮蚤虱。或烧除粪扫。开决沟渠。枉害一切。
　　蚋。小飞虫。即蠛蠓。粪扫。乃腐烂之物。皆有虫蚁。决。通也。开决必有戕害故。枉。屈也。冤。抑也。
　　或啖果实。或用谷米。或用菜茹。横杀众生。或然樵薪。或露灯烛。烧诸虫类。或取酱醋。不先摇动。或泻汤水。浇杀虫蚁。
　　果实谷米菜茹。皆生虫故。然樵薪。即是烧然一切柴艹。露灯烛。暑天时。夜见灯飞集。又云。怜蛾不点灯。
　　如是乃至行住坐卧。四威仪中。恒常伤杀飞空着地微细众生。凡夫识暗不觉不知。今日发露。皆悉忏悔。
　　四威仪。即指行住坐卧而言○佛观一钵水。八万四千虫。又空中充满微细诸虫。惟天眼能见。凡夫肉眼。茫无所见。故不觉不知。
　　又复无始以来。至於今日。或以鞭杖枷锁桁械压拉拷掠打掷。手脚蹴踏。拘缚笼系。断绝水谷。如是种种诸恶方便苦恼众生。今日至诚。向十方佛尊法圣众。皆悉忏悔。
　　即今囹圄中柙。床等刑之类是也。掠者笞也。打击也。掷抛也。蹴。蹴鞠。踏。践踏。此俱伤残害物之象也○用方法机智。巧便而行恶。谓之恶方便。即鞭杖枷锁。以至断绝水谷。皆是苦毒陷害之方法故○如上披陈发露忏悔已竟。下发愿成德云云。
　　愿承是忏悔杀害等罪。所生功德。生生世。世得金刚身。寿命无穷。永离怨憎。无杀害想。於诸众生得一子地。若见危难急厄之者。不惜身命方便救脱。然后为说微妙正法。使诸众生睹形见影。皆蒙安乐。闻名听声。恐怖悉除。
　　此发愿总忏。拔苦与乐○杀害之罪。当得多病短命等报。所以忏悔之后。愿得金刚身。愿无怨憎杀害之想。金刚身。坚固之谓。故云寿命无穷。非真得金刚神之身也。当知得而无得。是真得也○得一子地者。如佛视众生等。同一子故。地字即作位字解说○方便者。智术权巧以救之。谓之方便救脱○为说微妙正法。即今放生时。对生说三归五戒。称佛为师。不堕三恶道。不堕邪见之类是也○众生常惧杀害。以故睹形见影。不得安乐。闻名听声。悉皆恐怖。今愿救护一切。且为说微妙正法。令知佛道。皆蒙安乐。恐怖悉除。此真慈悲发愿之致也。
　　我今稽颡归依於佛。
　　南无毗卢遮那佛。南无本师释迦牟尼佛。南无阿弥陀佛。南无弥勒佛。南无龙种上尊王佛。南无龙自在王佛。南无宝胜佛。南无觉华定自在王佛。南无袈裟幢佛。南无师子吼佛。南无文殊师利菩萨。南无普贤菩萨。南无大势至菩萨。南无地藏菩萨。南无大庄严菩萨。南无观自在菩萨。
　　礼诸佛已。次复忏悔。
　　上忏杀业已竟。下文次忏盗业。
　　劫盗之业。经中说言。若物属他。他所守护。於他物中。一艹一叶。不与不取。何况窃盗。但自众生。惟见现利。故以种种不道而取。致使未来受此殃累。
　　梵网经云。若佛子自盗。教人盗。方便盗。咒盗。盗因盗缘。盗法盗业。乃至鬼神有主物劫贼劫。一针一艹。不得故盗。而菩萨以慈悲心。常助一切人生福生乐。而反盗人物。波罗夷罪○属字。当训实字颇通。此物实是他人之所有。故云属他。详之可见○不与不取者。言虽一艹一叶之微。人不与。我不得取。况窃盗乎。窃取之物。决不止一艹一叶之间。其过极重于前。故况而比之也○众生泛举一切。兼之于己。意云我及众生。有如是业○不道者。非理强取。
　　是故经言。劫盗之罪。能令众生堕於地狱。饿鬼受苦。若在畜生。则受牛马驴骡骆驼等形。以其所有身力血肉。偿他宿债。
　　先明劫盗之果报。而后忏悔劫盗之业○畜生偿宿债。不止于牛马等。看等形二字。可见凡人间豢养之畜。如猪羊犬豕之类。取而贩卖杀食。皆是身力血肉偿他宿债之故也。如细分更有二意。如文可见。
　　若生人中。为他奴婢。衣不蔽形。食不充口。贫穷困苦。人理殆尽。劫盗既有如是苦报。
　　纵不堕于三涂。以贪盗故。生在人中。其苦如此。可不慎哉。
　　是故今日至诚。求哀忏悔。
　　某等自从无始以来。至於今日。或盗他财宝。兴刃强夺。或自奋身。逼迫而取。或恃公威。或假势力。高桁大械。枉压良善。吞纳奸货。拷直为曲。为此因缘。身罹宪网。
　　上文总忏盗业罪报已竟。下六节别忏盗业。广明罪相之文○兴刃一句。似明火劫盗等事。自恃等者。倚顽夺取人物。公威。有司贪酷之徒。势力。豪宦图谋之类云云○倚官托势。豪贵自强之类。或自制刑具枉害于人也○或吞估而纳之。或奸欺而售之。乃至屈打成招。无所不至者也○罹。遭也。宪。即险也。
　　或任邪治。领他财物。侵公益私。侵私益公。损彼利此。损此利彼。割他自饶。口与心吝。窃没租估。偷渡关津。私匿公课藏隐使役。如是等罪。皆悉忏悔。
　　任邪治者。不行正事。妄取之徒。侵益者。或因己在私故侵公。或己在公故便侵私。割即损也。饶即益也。如云何知割他肉。不念他贫。只念己富者是也。吝。鄙也。悭也。租。田赋。估。市税。偷渡者。于关津渡口。公漏输税。私匿渡钱也○亦可以偷渡即是私匿。关津便是公课○公课者。朝廷之官税国课。侵匿而私用也○藏隐使役者。民间而躲避差徭军中而走背调戍是也。
　　又复无始以来。至於今日。或是佛法僧物。不与而取。或经像物。或治塔寺物。或供养常住僧物。或拟招提僧物。或盗取误用。恃势不还。或自借。或贷人。或复换贷漏忘。或三宝物。混乱杂用。
