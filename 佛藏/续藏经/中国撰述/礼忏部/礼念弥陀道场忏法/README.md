<!-- { "loadSidebar": true } -->
续藏经   礼念弥陀道场忏法
　元 王子成集
 重刊礼念弥陀道场忏法序

　　余观古今论念佛往生者。多夸自力。所谓唯心净土不往而往。自性弥陀不成而成之类也。窃意斯论似轻佛力也。夫佛也者。其体明净。无幽不烛。或有人虽不知佛之所以为佛。但随人言称南无佛。其人已於如来妙观察智中。成就佛地正因之谓莲生瑶池矣。譬如游鱼吞钩。虽不知钩之所以为钩其鱼。已入钩者之手矣。故知佛之一字即觉海之一钩也。
　　大都大天源延圣寺高丽三藏法师旋公。久默斯要。偶观金时王子成所撰弥陀忏法。其开诱之术。与公兼济之心。若合符契。仍损己资。委其同志比丘祖栢。旁募众缘。鸠工入梓。以传诸远。俾余为之序引。余曰未曾有也。佛有八万四千相好光明。徧照十方世界念佛众生。摄取不舍。何如吾三藏公以文字般若。摄取众生。其光亘於万古盛大。俾见者闻者。同登不退转地。永祝圣人金刚无量寿域。可谓能下觉海之一钩者也。
　　时至顺三年七月　　日
　　大都大觉住持日本国沙门至道序

 弥陀忏赞

　　　　奉政大夫翰林修撰同知制诰赵秉文撰
　　极乐居士王庆之集净土因缘为忏文。闲闲居士稽首赞曰。未曾有也。昔有达官事一道人。谨甚亲友。或劝之曰。公聪明特达。何至作此阘冗事。公谢不敏。劝者愈力。公曰。若等果以余为聪明特达。而复事彼是。必有质於我者矣。弥陀净土诸经称赞者不一。历代名士归依者甚众。可以无疑矣。至於太白乐天东坡山谷。皆知尊向。其亦可谓聪明特达者非耶。宿植善根者。不待余言而了。不然。如小儿观戏。随长者笑可也。更或未然。但观此忏。思过半矣。乃敬而为之赞曰。
　　众生见佛　　秪是一心　　佛度众生　　不离大愿　　心犹镜然　　交光涉入　　愿犹地然　　有种即生　　汝且观此　　诸大幻师　　阳燧取日　　方诸承月　　本无去来　　缘有彼此　　当知净土　　亦复如是　　又如二人　　出门相背　　一人适燕　　一人适越　　乃至终身　　各不相值　　苟为相求　　万里咫尺　　佛爱众生　　如母忆子　　子若逃逝　　虽忆何为　　子若念母　　决定见母　　我观弥陀　　作慈母想
　　为佛长子　　一切菩萨　　是我眷属　　无量法财　　随意充足　　孰有智者　　甘受贫苦　　舍极乐土　　恋阎浮提　　发心还家　　须知道路　　极乐居士　　是汝导师　　当知此忏　　诸资粮具　　稽首十力　　为我证明　　敬告佛子　　当作此观

 弥陀忏序

　　　　儒林郎应奉翰林文字同知制结兼夔王府
　　　　文学记室参军武骑尉赐绯鱼袋李纯甫撰
　　天地之中。凡有血气。皆有斗心。更相啖食。其苦无量。幸而为人。差似乐者。僻在蛮夷。亦相屠害。与苦相应。又幸而生於中国。其乐颇胜。试考於古史。兵饥疫疠。苦相居多。又幸而老於治世。诚可乐也。其困穷微贱疲羸残癈之属。犹有不胜其苦者。至於大幸富足贵豪康强聪慧之徒。其乐为何如哉。或嗜欲未满其志。或忧患遽及於身。尚且不免悲思惊叹。有自以为苦者。佛说众生世界为苦趣。此真实语也。故学佛者先修苦行。经无数劫。求寂灭乐。未得少分。然则何以疾度此苦厄。径至乐地耶。佛大慈悲。开方便门云。此西方有无量寿佛国。名极乐。众生起一念信心。持彼佛名号。即得往生。同无量寿。更无老病死者。神通智慧。与无数劫修行者。等无有异。故名极乐。此又真实语也。自佛教东行。阴修密证者。不可胜数。但昧者不知耳。近读极乐居士结集西方净土忏文法门。乃学佛者之捷径。属予赞叹。故亦以真实语识之。
　　崇庆二年中春望日序
　　启运弥陀道场忏法一心　　归命十方三世一切诸佛
南无过去毗婆尸佛南无尸弃佛南无毗舍浮佛南无拘留孙佛南无拘那含牟尼佛南无迦叶佛南无教主释迦牟尼佛南无西方阿弥陀佛南无当来弥勒尊佛
　　 

　　礼念弥陀道场忏法卷第一

　　　　极乐居士王　子成　集并序
　　(立此弥陀忏法者。广则恐其文繁。略则虑其义阙。如常礼念应赴。只读大字。若推本末因缘。须寻小注。庶得广略两存自他俱益。一帙十卷。例皆仿此)。
　　原夫释迦大觉出慈旨。以叮咛赞彼弥陀运悲心而广博发四十八之誓愿。愿愿度生。开一十六之观门。门门摄化。救提溺者。越苦海之迅航。指导迷人。出轮回之捷径。高超三界。逈出四流。十方接引诸群生。九品护持。如一子。又闻古今善士缁素名人感应尤多。往生非一。方抱圆顶。宜追慧远之高风。儒履道冠。可慕遗民之雅范。启芳怀玉。寿终而化佛迎归。张抗吴琼。命尽而金仙引去。善和具屠牛之业。尚往玉池。仲举负害命之怨。亦生金地。慈光照处。地狱为之崩颓。圣号持时。天魔为之悚惧。不思议佛力。无障碍神通。一声灭八十亿劫罪愆。一念获八十亿劫功德。是以世尊观彼方之缘会。在此界之有情。特开往生一门。教入念佛三昧。日修片时之少善。后为万劫之资粮。现世则白业顿增。恶缘渐息。人敬而神佑。祸去而福来梁氏女目盲而重明。冯夫人身病而复差。邵希文神游而脱难。刘慧仲梦魇而无惊。此乃身前之效也。临终则免赴黄泉。更无黑业。缓则一日至于七日。急则十声至于一声。面睹白玉毫。身乘紫金座。阎王不敢召。化佛自来迎。直归极乐之乡。永别幽冥之路。范婆瞻圣像於户外。昙鉴得运华於缾中。乌长王天乐盈空。隋文后异香满空。此乃往生之征也。过世则名除鬼簿。位列佛阶。丘冢现祥。辉骨骸为舍利。抛阎浮之短景。居安养之长年。化生菡萏。华中托质。芙蓉池内势至观音为其胜友。马鸣龙树结作法朋。虽名往生凡夫。便是不退佛子。前唐善导垂语向五云堂中。后魏昙鸾现形於七宝舫内。此乃身后之验也。寿尽临终之感应传广。聊陈生前身后之祯祥。文繁略载。凡夫心劣。用自力以难成。法藏愿强。仗他威而易就。自他二利。悲智两全。幸当末法之时。此教大弘之际。今则愚将管见。强发毫端。颇依梁武忏之规仪。粗阐弥陀教之功德。千佛备列。众圣全彰。十方调御共力消殃。三世如来同缘忏罪。削阿鼻之恐怖。说净土之庄严。三涂路上教个个回程。九品池边使人人进步。流通十卷忏法。度脱三世众生。经云。梵语阿弥陀。此云无量寿。或云无量光。梵语须摩提。此云极乐国。或云安乐剎。若受持读诵为过去者。救拔恶趣。为现在者。增福消灾。为未来者。教修净土。广於三界。偏及四生。或行十恶业。见闻则雾散。若犯五无间。礼念则云消。引一切有情化生。度无量众生成佛。蒙此忏力。受彼佛恩。西方净土一译。往生无上菩提。两手分付。请威加护偈曰。
　　集此弥陀礼念忏　　欲於浊世救群生　　同超三界出轮回　　尽令离苦生极乐　　自恩福薄智慧浅　　凡愚学寡文荒踈　　发挥净土赞弥陀　　捧土培山蠡酌海　　忏法广大才轻微　　惭恐不契诸佛心　　我今清净身口意　　焚香哀请道场中　　仰告三世与十方　　弥陀净土诸三宝　　惟愿不舍大慈悲　　神通法力冥加护　　愿赐观音甘露辩　　下笔盈轴如智觉　　上契诸圣下契机　　集成忏法度有情　　众生见闻喜信受　　流通传布遍十方　　广度一切众生界　　尽未来际恒无尽　　若有十恶无间罪　　遇此忏法灭无余　　现在皆具五功能　　过去咸蒙八解脱　　临终悉愿往西方　　共睹弥陀成佛道

　　启请三宝

　　今日道场幽显大众。仰启三身四智圆明十号之尊。八藏五乘微妙一真之教。悲增智增之菩萨。有学无学之应真。遍法界之龙天。尽虚空之贤圣。伏冀不舍慈悲之愿。惟垂照鉴之心。今(日夜)建净土道场。示群生归向。陈斯胜会。露以丹诚。盖以(某甲)等(某甲字请各自称名。后皆例此)三界受身循环。岂离於六道。一云乘质漂流。未出於四生人间八苦。交煎天上。五衰共恼。不有大慈悲父。孰开真解脱门。欲修九品之真归。须忏多生之恶业。而况圆明妙体。本唯一心。虚幻浮生。妄为众罪。罪唯妄起。随恶缘而乃成。妄以真除。因善念而得灭。幸望同业大众。各收异念攀缘。尽出苦轮。同生乐国。今依释迦遗教礼忏法门。召请圣贤。愿垂感降。
　　南无一心奉请灵山不灭鹤树常存千百亿化身释迦牟尼佛　　南无一心奉请光明普照寿命难思四十八愿阿弥陀佛　　南无一心奉请一生兜率三会龙华当来下生弥勒尊佛　　南无一心奉请五峰圣主七祖佛师大圣文殊师利菩萨　　南无一心奉请如来长子法界愿王大圣普贤菩萨　　南无一心奉请普门示现愿力弘深大圣观世音菩萨　　南无一心奉请念佛三昧摄化众生大圣大势至菩萨　　南无一心奉请菩提高广大智宏深清净大海众菩萨　　南无一心奉请十方尽虚空界一切诸佛(一拜)　　南无一心奉请十方尽虚空界一切尊法(一拜)　　南无一心奉请十方尽虚空界一切贤圣(一拜)
　　又复一心奉请十方尽虚空界一切三宝无量贤圣(一拜)。
　　今日道场幽显大众。已请三宝。处沥丹诚。披露积愆。愿求礼忏。(某甲)等志心归投西方净土极乐世界阿弥陀佛。
　　归依西方三宝第一　　决疑生信第二　　引教比证第三　　往生传录第四　　极乐庄严第五　　礼忏罪障第六　　发菩提心第七　　发愿往生第八　　求生行门第九　　总为礼佛第十　　自庆第十一　　普皆回向第十二　　嘱累流通第十三

　　○归依西方三宝第一

　　(夫归依西方三宝者。我佛随根授道。应物现形。广演修多罗。偏赞弥陀国。因缘际会。感应道交。凡心专想於西方。真身定降於瞻部。其犹叶公画龙而龙现。子晋吹凤而凤来。盖凡圣以交通。由志诚之冥会。是以慈恩首称十胜。智者明辨十疑。太白子瞻共说劝生之偈。乐天子厚因述愿徃之文。优昙花之一开。不知几劫。浮木孔之相值。何啻千生。获利尤多。用功极鲜。是以六方共赞。十剎同宣。主胜愿强。缘深悲重。欲知净土求生路。当入弥陀礼忏门)。
