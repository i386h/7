<!-- { "loadSidebar": true } -->
　　今日道场同业大众。宜各人人摄心谛听。今为怜愍一切众生无明覆心迷於净土。恋着三界不求往生。六道轮回漂流生死。为斯颠倒无信凡夫。集诸经论。教修往生西方净土极乐世界度生道场礼忏法门。良为凡夫垢重贪爱昏迷。造罪恣情。不怖泥犁痛苦长劫。平生放逸。但嗜奢华。不知修进。临终苦逼。方始归依。纵欲处诚。注心何地。荒忙失志。无法可凭。甘入三涂。可悲可愍。无依无怙。无趣无归。今乃遣愚昧者。起信求生。令智慧者决疑悟道。所有我等无始至今。不信归依西方三宝。不求厌离浊世五烧。不了自心起惑造业。或五逆十恶破斋犯戒。具诸不善。生死轮回。至於今日。皆因从昔以来不觉不知不闻不见。不亲师友。不逢经教。不识因果。妄起毁谤。自作教他。见作随喜。业障所使。都无信受。一切种种障难因缘。阻往生行。断成佛种。堕失圣胎。漂沉恶趣。未来生死无有尽期。不得往生。不得解脱。皆因我等罪业牵缠愚迷颠倒。不信阿弥陀佛。不信往生净土。身口意业侮慢诃毁。或时见闻。心则轻笑。见人礼念。恶心毁谤。破他善事不肯劝修。恼乱行者。赞叹邪师。设尔信者进退犹豫。无决定心。身在道场。心缘世务。口谈净土。意恋阎浮。虽手掐念珠。而心怀毒恶。外境则违顺繁兴。内心则爱憎迭起。唯有虚言。全无实行。善未积於毫厘。恶已成於山岳。不仗三归。难除五怖。如是等罪无量无边。求哀礼忏。愿乞除灭。相与志心。等一痛切。五体投地。归依世间大慈悲父。
　　志心归命西方净土极乐世界一切佛宝(一拜)　　志心归命西方净土极乐世界一切法宝(一拜)　　志心归命西方净土极乐世界一切僧宝(一拜)
　　西方诸三宝　　我等与众生　　志心归命礼　　愿生安乐国
　　又复归依如是西方净土极乐世界一切三宝无量贤圣(一拜)。
　　今日道场同业大众。重加志诚。一心谛听。无量寿经云。弥勒菩萨白佛言。世尊。於此娑婆世界。有几不退菩萨。生无量寿佛国。佛告弥勒。於此世界。有六十七亿不退菩萨。往生彼国。一一菩萨已曾供养诸佛。次如弥勒者也。诸小行菩萨及修习少功德者不可称计。皆当往生。不但我剎诸菩萨往生。十方世界无量佛国。其往生者甚多无数。像法决疑经说。佛灭度后。正法五百年。持戒坚固。像法一千年。禅定坚固。末法一万年。念佛坚固。准法王本记释迦碑文。已有二千余年。入末法来数百余载。故知正是众生念佛坚固。弥陀度生时缘已至。如经所说。此界众生。我等大众。根缘成熟。机感相应。遇斯忏法。往生无量。是知念佛福生。礼忏罪灭。求生净土。万无遗一。宜各谛信佛言。厌离娑婆。忻求极乐。相与志心。五体投地。归依世间大慈悲文。
　　归依十方尽虚空界一切诸佛(一拜)　　归依十方尽虚空界一切尊法(一拜)　　归依十方尽虚空界一切贤圣(一拜)
　　愿共诸众生　　往生安乐国　　志心归命礼　　西方弥陀佛
　　又复归依如是十方尽虚空界一切三宝无量贤圣(一拜)。
　　今日道场同业大众。无量寿经云。娑婆世界共争不急之事。於此剧恶极苦之中。勤身营务。以自给活。无尊无卑。无贫无富。少长男女共忧钱财。有无同然。忧思适等。并营愁苦。思念积虑。为心走使。无有安时。心常念恶。口常言恶。身常行恶。曾无一善。不信先圣诸佛经法。不信行道可得度世。不信死后神明更生。不信作善得善为恶得恶。心中闭塞。意不开解。大命将终。悔惧交至。不预修善。临终方悔。悔之於后。将何及乎。如是世人难可具尽。故自然三涂无量苦恼。展转其中。世世累劫无有出期。难得解脱。痛不可言。是为五大恶五痛五烧。勤苦如是。譬如大火焚烧人身。汝今诸天人民及后世人。得佛经语。当熟思之。能於其中。端心正行。斋戒清净。一日一夜。胜在无量寿国为善百岁。所以者何。彼佛国土无为自然。皆积众善。无毛发之恶。佛言。我哀愍汝等诸天人民。甚於父母念子。今我於此世作佛。降化五恶。消除五痛。绝灭五烧。宜各人人志诚遵奉。相与志心。五体投地。归依世间大慈悲父。
　　归依十方尽虚空界一切诸佛(一拜)　　归依十方尽虚空界一切尊法(一拜)　　归依十方尽虚空界一切贤圣(一拜)
　　愿共诸众生　　往生安乐国　　志心归命礼　　西方弥陀佛
　　又复归依如是十方尽虚空界一切三宝无量贤圣(一拜)。
　　今日道场同业大众。前略明厌离娑婆五痛五烧过患已竟。次乃忻求极乐。三归三宝。志诚谛听。陀罗尼杂集经云。尔时世尊告诸比丘。西方安乐世界。今现有佛。号阿弥陀。若有四众。能正受持彼佛名号。以此功德。临欲终时。阿弥陀佛即与大众。往此人所。令其得见。见已寻生庆悦。倍增功德。以是因缘。所生之处。永离胞胎秽欲之形。纯处鲜妙宝莲华中。自然化生。具大神通。光明赫弈。尔时恒沙诸佛。皆共赞彼安乐世界(下文偈略经广例皆仿此)。
　　佛教於阿难　　西方礼三宝　　彼此遥见闻　　无量寿经说
　　(无量寿经云。佛告阿难。汝起。更整衣服。合掌恭敬。礼无量寿佛十方国土诸佛如来。常共称扬赞叹彼佛无着无碍。於是阿难起整衣服。正身西向。恭敬合掌。五体投地。礼无量寿佛。白言。世尊。愿见彼佛安乐国土及诸菩萨声闻之众。说是语已。即时无量寿佛放大光明。普照一切诸佛世界等。尔时阿难即见无量寿佛威德巍巍。如须弥山王。高出一切诸世界上。相好光明靡不照曜。此会四众一时悉见。彼见此土亦复如是。尔时佛告阿难及慈氏菩萨。汝见彼国从地已上。至净居天。其中所有微妙严净。自然之物。为悉见不。阿难对曰。唯然已见。汝宁复闻。无量寿佛大音宣布一切世界。化众生不。阿难对曰。唯然已闻。彼国人民乘百千由旬七宝宫殿。无所障碍。遍至十方供养诸佛。汝等复见不。对曰已见。云云（出服字号）)。
　　夫人韦提希　　引导未来人　　求生极乐国　　十六观经说
　　(观无量寿经云。时韦提希见佛世尊。自绝璎珞。举身投地。号泣向佛。白言。世尊。唯愿世尊。为我广说无忧恼处。我当徃生。不乐阎浮提浊恶世也。此浊恶世。地狱饿鬼畜生盈满。多不善聚。愿我未来不闻恶声。不见恶人。今向世尊。五体投地。求哀忏悔。惟愿佛日教我观於清净业处。尔时世尊放眉间光。其光金色。遍照十方无量世界。还住佛顶。化为金台。如须弥山。十方诸佛净妙国土。皆於中现。或有国土。七宝合成。复有国土。纯是莲华。复有国土。如自在天宫。复有国土如玻璃镜。十方国土皆於中现。有如是等无量诸佛国土。严显可观。令韦提希见。时韦提希白佛言。世尊。是诸佛土。虽复清净皆有光明。我今乐生极乐世界阿弥陀佛所。唯愿世尊。教我思惟。教我正受。时无量寿佛住立空中。观音势至侍立左右。尔时韦提希见无量寿佛已。接足作礼。白佛言。世尊。我今因佛神力故。得见无量寿佛及二菩萨及彼国土。若佛灭后。诸众生等。浊恶不善。五苦所逼。云何当见阿弥陀佛极乐世界。佛言。善哉。快问此事。阿难汝当受持。广为多众。宣说佛语。如来今者。教韦提希及未来世一切众生。观於西方极乐世界。以佛力故。当得见彼清净佛国。如执明镜自见面像。见彼国土极妙乐事。心欢喜故。应时即得无生法忍。佛告韦提希。汝是凡夫。心想羸劣。未得天眼。不能远观。诸佛如来有异方便。令汝得见。佛告韦提希。汝及众生。应当专心系念一处。想於西方。云何作想。凡作想者。一切众生自非生盲。有目之徒皆见日没。当起想念。正坐西向。谛观於日。令心坚住。专想不移。见日欲没。状如悬鼓。既见日已。闭目开目。皆令明了。是为日想。名曰初观。次作水观地观树观。乃至下品第十六观。广如经说。尔时世尊说是语时。韦提希与五百侍女。闻佛所说。应时即见极乐世界广长之相。得见佛身及二菩萨。心生欢喜。叹未曾有。豁然大悟。逮无生法忍。五百侍女发菩提心。愿生彼国。世尊悉记。皆当徃生。行此三昧者。现身得见无量寿佛及二大士。但闻佛名二菩萨名。除无量劫生死之罪。何况忆念。若念佛者。当知此人是人中芬陀利华。观音势至为其胜友。当坐道场。生诸佛家（出岂字号）)。
　　造恶中夭人　　念佛或供养　　复增其寿命　　决定王经说
　　(大乘圣无量寿决定光明王如来经云。佛告妙吉祥菩萨言。今此阎浮提世界中人。寿命百岁。於中多有造诸恶业。而复中夭。妙吉祥菩萨。若有众生。得见此经。功德殊胜。及闻名号。如其短命之人。志心书写受持读诵供养礼拜。如是之人。复增寿命。满於百岁。若能持念一百八遍。如此短命众生。复增寿命。或但闻其名号。志心信受遵崇之者。是人亦得增益寿命（出刻字号）)。
　　恐怖县官者　　念二菩萨名　　解脱恐怖厄　　弥陀大经说
　　(阿弥陀三耶三佛萨楼佛檀过度人道经云。佛言。世间人民。善男子善女人。若有急难恐怖县官事者。但自归命是盖楼亘菩萨摩诃那钵菩萨所。无不得解脱者（出服字号）)。
　　昔有四亿众　　愿生无欲国　　同时见净土　　断结经中说
　　(十住断结经云。尔时世尊。放觉华定意三昧光明。有四亿众。见此瑞色。各生患厌。心自思惟。夫生有死。皆由因缘。死此生彼。牵连不断。染欲为源。斯由贪爱。我等愿生无欲国土。乃得修此觉意三昧。是时世尊知来会者心中所念。而告之曰。西方去此。无数佛土。有佛名无量寿。其土清净。无淫怒痴。悉同一心。皆由莲华中生。不因父母情欲而生。纯是童男。亦无女人。无大小便。以禅〔脱〕法乐为食。无想念识。共相敬念。如父如母。欲生彼者。可发誓愿。时四亿众即於座上。同心发愿。求生彼土。尔时世尊即〔於〕觉意三昧光明。照彼国土如来世尊及化生菩萨。其国广〔传。〕众宝杂厕。无三恶道八难之苦。见彼国已。此四亿人随其形寿。皆得同时生彼国土（出能字号）)。
　　众生念弥陀　　菩萨常卫护　　鬼神不得便　　往生经中说
　　(礼忏仪十往生经云。若有众生念阿弥陀佛。愿往生者。彼佛即遣二十五菩萨。卫护行者。若行若住。若坐若卧。若昼若夜。一切时一切处。不令恶鬼恶神得其便也（出丁字号）)。
　　有善相童女　　厌浊礼西方　　佛力化为男　　经律异相说
