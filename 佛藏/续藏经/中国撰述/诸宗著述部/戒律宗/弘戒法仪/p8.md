<!-- { "loadSidebar": true } -->
　　(向下差僧俱如上。周而复始。其教授师即从座起整衣持帖。向北入佛后。从西出至佛前。朝东向僧问讯。转身面西。下坛。侍者至教授师所。敷坐侍者教沙弥问讯出香。开坐具。礼三拜。胡跪合掌。教授师白云)。
　　善男子。坛上诸师作法。差我下来。问汝三人遮难。汝莫恐怖。须臾之间。令汝三人升於宝坛。受具足戒。成大比丘。入三宝数。此非小缘。当生庆幸。
　　夫戒者。乃菩提之根本。圣道之镃基。佛世利机。契动便感。末世浇薄。圣制从缘。缘集则作法成功。缘散则戒德无立。无作功勋。不可见也。托缘定其有无。三衣一钵。是汝三人得戒之正缘。我於未问汝遮难之前。先与汝说衣钵名相。汝当知之。汝三人袱中各有五条衣。梵语安陀会。此云作务衣。寺中执劳服役。路途出入住还。当着此衣。汝三人身上所披七条衣。梵语郁多罗。此云入众衣。凡赴斋听讲。修忏诵经。礼佛坐禅。布萨自恣。当着此衣。汝三人袱中各有大衣。梵语僧伽黎。此云杂碎衣。谓剪碎制成。条相多故。凡入王宫。升座说法。聚落乞食。降伏外道。振威之时。当搭此衣。汝三人各有一钵。梵语钵多罗。此云应量器。谓体色量三。皆应法故。然此衣钵。乃恒沙诸佛之幖帜。圣贤沙门之轨仪。西天有九十六种之外道。尚不识其名字。惟佛世尊示此未曾有法。汝今得获受持。当须珍敬爱护。然此衣钵必须自己置办。若借若无。并名非法。今此衣钵。是汝三人已有否。(答云)已有。(教云)甚善。
　　善男子听。汝从无始以来。起虚妄心。欺诳圣贤。沈没生死。无解脱期。今既投佛出家。为佛弟子。受佛禁戒。出生死津。务要断虚妄根。行真实道。正是志诚时。我今问汝重难轻遮。汝当谛审此身。有则言有。无则言无。不解不识。不得妄答。汝三人第一不曾犯边罪否。量汝三人乍入道门。未识此罪名字。谓曾受佛戒已。於淫盗杀妄四根本戒中。随犯一戒。漂弃佛海边外。永不得入清净众中。共同说戒羯磨。名为边罪。汝三人果无此罪否。(答云)无　汝非白衣时。沙弥时。污净行比丘尼否。(答云)无　汝非白衣时。沙弥时。盗听众僧说戒。诈称比丘。受人恭敬利养礼拜。名为贼住。贼住之人。佛不许度。汝非此人否。(答云)无。
　　汝非外道。投佛出家。受佛戒已还归外道。今复重来。此人志性不定。名为破内外道。非佛法器。佛不许度。汝非此人否。(答云)无　汝非生(谓人从生来。男根不满。是名生不男)犍(谓人以刀去其男根。是名犍不男也)妬(谓男根似无。见他行淫。因生妬心。遂感有根。是名妬不男)变(谓能变现也。遇男则变为女。遇女则变为男。是名变不男)半(谓半月能男。半月不能男。是名半不男也)五种不男人否。(答云)无　汝非弒父弒母。弒和尚阿阇黎。破羯磨转法轮僧。恶心出佛身血。名为五逆。五逆罪重。佛不许度。汝非此人否。(答云)无　汝非天子阿修罗子。名为非人。变为人形。而来受戒否。(答云)无　汝非诸龙畜等有大通力。能变化者。化为人形。而来受戒否。(答云)无　汝三人身中。各不带佩男女二形否。(答云)无。
　　善男子。此是十三重难。重难既无。甚是净器。我今更问汝十六轻遮。汝当仍前一一实答。善男子。汝三人出家以来。各各训导。是何法名。(各答某甲)此是汝三人入道之法。名一生之称呼。从今受戒而去。凡见和尚阿阇黎。同坛尊众。上中下座。宰官长者。朋友知识。父母师长之前。皆当称此两字法名。不得言你我某甲小僧之称。汝三人今日坛头得戒和尚是谁。(答云上某下某)某寺宗师。(教授师云)此是(某寺)某宗师。是汝三人得戒和尚。梵语和尚。此云历生。一云力生。三乘道力五分法身。皆藉历此师威力而生。故云历生。又云依学。谓依随此师。学出世法。故云依学。今日受戒。若无此师。戒无从发。汝当记取和尚尊名。认取和尚慈相。若不记得名字相貌。受戒不得。从今已去。凡遇节腊结制解制。当须怀香礼拜得戒和尚。若遇路途遥远。不得侍诣。当以焚香。遥空称名致敬。不得慢意。汝三人年满二十否。(答云)满　衣钵卧具具足否。(答云)具足　父母听汝出家否。(答云)听　汝不负人钱债。作不还心而来受戒否。(答云)无　汝非他人家下使人否。(答云)无　汝非当朝有名有禄官人否。(答云)无　汝是丈夫否。(答云)是　既是丈夫。又要无病。一疥癞。二痈疽。三白癞。四乾痟。五颠狂。汝三人果无如是五病否。(答云)无。
　　善男子。此是十六轻遮。前无重难。后无轻遮。甚是净器。戒可得授。我今於此问汝。少间坛上众师之前。亦如是问。汝今於此答我。少间坛上众师之前。亦如是答。汝当收取衣钵。恭往坛前。烧香礼拜。作观运想。坛上十师作十方佛。次当诵咒祈祷　三宝诸天。乞求加护。愿登坛时。无诸魔障。我往坛上。作白和告众僧。僧若许可。我即以手招汝上坛。从僧乞授具足戒。

　　第七召入众法

　　(召沙弥入众。单白羯磨。教授师上坛问讯。对十师问讯。向十师庄立。白云)。
　　惟愿和尚大众慈悲证明作白。
　　大德僧听。彼沙弥(某甲云云)从和尚某甲。求授具足戒。若僧时到。僧忍听。我已问竟将来。白如是。作白成否。(尊证答云)成。

　　第八乞授戒法

　　(教授手招诸沙弥云)善男子。汝来(沙弥上坛。大展三拜。胡跪合掌。〔敬〕授白云)。
　　善男子。恳恻志诚。仰凭清众。求哀乞戒。乞戒之语。汝合自陈。恐汝未能。皆随我道。
　　大德僧听。我(某甲云云)从和尚(某甲)求授具足戒。我(某甲云云)令从众僧乞授具足戒。(某甲)为和尚。是愿僧慈愍故。拔济我(三称已)。
　　教授师白云。
　　抬起头认师。此是(某处)和尚。是汝三人得戒和尚。此是(某处)和尚。是汝三人羯磨师。汝当眼视衣钵。耳听羯磨。心心相续。志诚受戒。不得余觉余思(教授师对位问讯。归位敷坐)。
　　(羯磨师白云)。
　　大德僧听。此(某甲)从和尚(某甲)求授具足戒。此(某甲)今从众僧乞受具足戒。(某甲)为和尚。若僧时到。僧忍听。我问诸难事。白如是。(问言)此安陀会郁多罗僧僧伽黎钵多罗。此衣钵是汝有否。(答云)有(又云)。
　　善男子谛听。今是至诚时。实语时。今随所问。汝当随实答。僧祇云。汝若不实答。便欺诳诸天魔梵沙门婆罗门诸天世人。亦欺诳如来亦及众僧。自得大罪也。汝不犯边罪耶。(答云)无　汝不犯比丘尼耶。(答云)无　汝非贼心受戒耶。(答云)无　汝非破内外道耶(答云)无　汝非黄门耶。(答云)无　汝非弒父耶。(答云)无　汝非弒母耶。(答云)无　汝非弒阿罗汉耶。(答云)无　汝非破僧耶。(答云)无　汝非恶心出佛身血耶。(答云)无　汝非非人耶(答云)无　汝非畜生耶(答云)无　汝非二形耶。(答云)无　汝名何等。(答云某甲)　和尚是谁。(答云上某下某)　年满二十未。(答云)满衣钵具足否。(答云)具足　父母听汝否。(答云)听　汝不负人债否(答云)无　汝非奴否(答云)无　汝非官人否(答云)无　汝是丈夫否。(答云)是　丈夫无如是病。疥癞痈疽乾痟癫狂。汝今有如是病耶。(答云)无。

　　第九明戒体法

　　(萨婆多论云。凡欲受戒。先与说法。引导开解。令於一切境上起慈悲心。便得增上戒。应语彼言)。
　　善男子。前无重难。后无轻遮。甚是净器。众僧同庆。当授汝戒。但深戒上善。广周法界。量等虚空。今欲进受。要须缘境发心。心境相容。方发无作。萨婆多论云。凡欲受戒。先为汝说法。引导开解。汝三人於无始来。於一切境上。造诸恶业。恶徧法界。今欲受戒。翻前恶境。并起善心。故戒法所因。还徧法界。故我如来随众生心。造无边之业。制无边之戒。戒随所制。故须缘境。境量虽多。举要而言。不出乎二种。一者情境。二者非情境。言情境者。上至诸佛。下至众生。十界正报。中阴有情。凡有心者。皆名情境。非情境者。十界依报。一切世间。山河大地。草木丛林。舟车屋宅。田园地水。火风虚空识等。佛说圣教。儒流文字。形象塔庙等。名非情境。善男子。既知境界如此宽旷。当须依境发心。心有三品。中下二心劣弱非胜。但能自度。不能度人。我今教汝。发上品心。求上品戒。何为上品心。今於我诸师座前。立三种誓愿。一者誓断一切恶。无恶不断。二者誓修一切善。无善不修。三者誓度一切众生。无一众生不度。发此三种大愿已。白四羯磨。言下进授大比丘戒。不为但求声闻小果。故直欲成就三聚净戒。故趣向三解脱门。故正求佛果求不涅盘。令法久住。故发如是上品心。受上品戒。次当开广汝怀者。良由戒法。体周法界。量等尘沙。终不以汝三人现前父母所生报。得狭劣身心。而能容受。当作虚空器量之身。方能领纳尘沙戒法。故论云。若此戒法有形色者。入汝身时。汝当作天崩地裂之声。由是非色法故。令汝不觉不知。当起惊怀之意。发上品殷重之心。领纳如来清净妙戒。受大比丘戒。白四羯磨。先作一白迭事告知次秉三羯磨。量其可否。惟愿和尚大众。不吝慈悲。布施其戒。同心共秉。甚勿异缘。令此三人感发圆宗戒体。将秉羯磨。听宣作白。

　　第十正授戒法

　　大德僧听。此(某甲云云)从和尚(某)。求授具足戒。此(某甲云云)今从众僧。乞授具足戒。(某)为和尚。(某甲云云)自说清净。无诸难事。年满二十。三衣钵具若僧时到僧忍听。授(某甲云云)具足戒。(某)为和尚。白如是。作白成否。(尊证答云)成。
　　善男子。我以作白。相问众僧。僧皆默然。许受汝戒。今作羯磨动彼胜法。当用运心承仰莫令昏散。惟愿和尚大众。慈悲听秉初番羯磨(作梵)。
　　大德僧听此(某甲云云)从和尚(某)求授具足戒。此(某甲云云)今从众僧。乞授具足戒。(某)为和尚。(某甲云云)自说清净。无诸难事。年满二十。三衣钵具。僧今授(某甲云云)具足戒。(某)为和尚。谁诸长老忍僧与(某甲云云)授具足戒。(某)为和尚者默然。谁不忍者说。此是初番羯磨成否(尊证答云)成。
　　善男子。我已秉初番羯磨竟。僧皆默可。十方法界妙善戒法。随羯磨声。悉皆运动。今秉第二羯磨。当起忻心。勿纵怠意。惟愿和尚大众再赐慈悲。听秉第二番羯磨(作梵)。
