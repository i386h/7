<!-- { "loadSidebar": true } -->
　　灯录。云门偃。说法如云如雨。不许记录。见录之者。必骂逐曰。汝口不用。反记吾语。他时必裨贩吾去。今室中语。皆香林以纸为衣。随所闻书之。
　　师有所使令。宜及时作办。不得违慢。
　　【笺】师所命事。当乘时作为。惟恐更有闻命。若少懈。得违慢罪。论语。子路有闻。未之能行。惟恐有闻。
　　成范。凡闻师唤。当随应而至。若有所需。即依法授之。圣贤帝王。非教不知。故事师之道无犯无隐。若加恚怒。为罪滋大。
　　太微仙君功过格。见明师不参授典教为二过。不依师教旨为十过。反叛师为五十过。违师教令为三十过。尊长父母同此。
　　凡睡眠。不得先师。
　　【笺】后师而卧者。候师所需也。或有言论教诫。故不敢先卧。失事师之礼也。
　　凡人问师讳。当云上某下某。
　　【笺】讳。避忌也。隐也。生曰名。死曰讳。今俗问人讳。大谬矣。
　　东方朔七谏。愿承间而效志兮。恐犯忌而干讳。不敢直呼师名。故加上下二字。若问师号。不须上下二字。当答某某大师。号者。如国之号令。天下称之。若加上下二字。世无是事。故录杨岐之称师号。表而出之。
　　灯录。杨畋提刑。山下过。杨岐会出接提刑。刑问。和尚法嗣何人。曰。慈明大师。曰。见个甚么道理。便嗣他。曰。共钵盂吃饭。曰。与么则不见也。师捺膝曰。甚么处是不见。杨大笑。师曰。须是提刑始得。
　　鹤林玉露。古人称字最不轻。孔门诸子。称夫子为仲尼。今世平交称字。稍尊贵者。便不敢称字。与古异也。
　　珠林。诸佛名号。称扬敬礼。而获福。其出於尊敬之口。则为福。出於轻薄之口。则为祸。
　　凡弟子当择明师。久久亲近。不得离师太早。
　　【笺】师资之缘分定。固不可强。上下决择。宜慎於始。当尊制三年。然后剃发。以尽煅炼。中间永无离师之道。况曰早离。近来出家者。不慎於始。即为剃发。不期月往矣。古人未尝不急急於得人。以继其志。必先辩其语句。观其作用。察其所以。以定师资之缘。略举一则。以见古人厚道。今人所不能及也。如临济遭黄檗三顿棒。自谓缘不在此。乃辞檗。檗曰。汝不须他往。但到高安参大愚去。及至大愚。有肋下还拳之机。愚曰。汝师黄檗。非干吾事。黄檗大愚。可为善为宾主互换者也。较之今日在还拳处。早已收下一员战将。谁肯道汝师黄檗哉。
　　◎鸟窠禅师。见秦望山长松盘屈。遂栖止其上。侍者会通一日辞去。师问曰。汝今何往。曰。会通为法出家。和尚不垂愍。今往诸方学佛法去。师曰。若是佛法。此间亦有少许。曰。如何是和尚佛法。师於身上拈起布毛吹之。通遂领悟玄旨。
　　◎叶县省。严冬冷淡。衲子畏敬之。浮山远天衣初参时。值雪寒。省呵骂驰逐。至水泼不去。既领执。不合用常住物。愍众作油面羹。遂估衣钵偿所值。复逐之。即住院房。复追租。远无难色。乞诸市还。听法仍不倦。省谓众曰。远其衲僧也。迎归之。
　　◎浮山远曰。古人亲师择友。晓夕不敢自怠。至於执爨负舂。陆沉贱役。未尝惮劳。予在叶县。备曾试之。然一有顾利害较得失之心。则依违姑息。无所不至。且身既不正。又安能学道乎。
　　笔餐。元印简。山西宁远人。幼礼中观沼为师。十八元丘下宁远。四众逃难。简侍中观如故。观曰。吾迫桑榆。汝方盛年。宜自逃遁。简泣曰。死生有命。安可离师苟免乎。明日城降。元帅史天泽。问曰。汝何人。曰。沙门。曰。食肉否。曰。何肉。曰。人肉。曰。豹尚不相食。况人乎。史喜而释之　梵网。孝名为戒。经义戒即孝也。离戒非孝。余谓。戒即师也。离师非孝。然亦有不离师而人不名其孝。何也。谓其虽近师前。言不逊顺。行多违逆。离心离德故也。亦有言逊而行顺。而人亦不名其孝。何也。谓其内则诈伪不实。外则胁肩谄笑。惯饰小节。悦一时之耳目。乃不顾坏千古之大纲。以是不名孝也。如简公事师临难不肯苟免。至死不改其节。可谓孝之圣者矣。
　　笔餐。唐清江。礼昙一律师。受业经典。触目而通。识者曰。此缁门千里驹也。尝与师稍忤。舍而游方。遍历法筵。自责曰。天下行半。如我本师者鲜矣。乃还师所。僧集时。负荆唱言。某再投和尚。惟愿摄受。时一公诟骂。江雨泪忏谢曰。前念无知。后心有悟。望和尚大慈。施与欢喜。求哀再四。一公悯之。遂为师资如初。一公后谒忠国师。密传心要　凡师於弟子。未有不为得彻困。而用毒竦手脚。煅炼。然须是个人始得。若施之不当。翻成钝置。师资之间。均失大利。如江雨离师之缘。如食[木*感]榄。初时上口苦涩不禁。直至中途殊觉甘味。因怀感师恩。乃归负荆悔过。若非末后殷勤。几合不起慎哉。
　　如。师实不明。当别求良导。
　　【笺】出家第一要决择生死。以大悟为期。其次要明如来五时四教经义。又其次要明律仪。开遮持犯戒相。此三者。全仗明师开示。次第参学。若此三者。一一不知。则与世谛流布。返不如俗汉。恶在其为师法哉。故曰当别求良导。良导者。谓良师良友。相依以明前三要也。征。有欲以此则删去。何也。
　　训。删去之意。正恐弟子欲弃其师。乃以此藉口。若真为生死。别求依止。亦必明告其师。乃可他投。今之轻弃本师者。多以其师因缘淡薄。心怀轻藐。因而趋慕多闻。猎取声誉。较之真为生死。大相径庭。昔均提感念师恩。愿终身为沙弥给侍。此心何心。凡为弟子者。宜录此一则。悬诸座右。时省观焉。智度论。譬如婴儿。不应离母。又如行道。不离粮食。如大热时。不离凉瓜冷水。如大寒时。不欲离火。如深水。不应离船。病人。不离良医。
　　设离师。当忆师诲。不得纵情自用。随世俗流行不正事。
　　【笺】忆师诲者。不忘师平日所诲。恍如耳提面命。终身不违。若恣逞己意。便同流俗。
　　亦不得住市井闹处。
　　【笺】市井喧嚣杂沓。非大力量者。不能和光同尘入廛垂手。故头陀经。先择阿兰若处。为第一义故。灯录。宋武宁慧禅师。与圆通秀铁面。同参天衣。安居武宁荒村破院。单丁三十年。而圆通应诏。居法云。威光烜然。后以书致安。安不拆而弃之。侍者问。何故。安曰。吾始以秀有精彩。今知其痴也。出家儿。冢间树下。办那事。如救头然。无故於八达衢头。架大屋。养数百闲汉。此真开眼尿床。何复对哉　圆通秀者。当时之烜赫者也。尚遭武宁贬剥若此。遐想当时。真实为此事者。可以屈指。指外皆是闲汉。余尝睥睨诸方之烜赫者。大半虚张声势。究竟真实为此事者。几人。诵武宁之言。殊觉齿颊清香。毛骨疎爽。笔餐。寄魁书记偈云。僧仆城隍佛祖诃。先贤多是隐岩阿。山泉流出人间去。清水自然成浊波。
　　不得住神庙。
　　【笺】不住神庙者。谓神以酒肉为禋祀。住则僧仪偃蹇。人所轻忽。故出家者。佛在世时依佛而住。时当像法。则依佛像而住。是故持戒者不礼鬼神。且为鬼神钦敬。若住神庙。则为鬼神所呵。笔餐。瑞少昙。闽人。刚介自持。至顺间。毅然弃去。金陵访龙翔诉公。於是延第一座。适移忠虚席。公力荐之。师辞曰。公未思移忠乃宋奸臣秦桧香火。桧挟私势。徧管大慧於梅衡。我虽不肖。忝承其裔。何忍嗣其香火。时鸿儒宿德。无不称誉。从来道德与忠孝相继。未有离於忠孝而别有道德。昙祖之论。千古不磨。实为可法。
　　◎黄龙死心住翠岩时。翠岩有淫祠。乡人禬禳酒肉无虚日。师诫知事令毁之。知事辞以不敢掇祸。师曰。使能作祸。吾自当之。乃躬自拆毁。俄有巨蟒盘卧内。引首作吞噬之状。后蟒遁。安寝无他雪堂行拾遗录。齐安王嗣李主景远也。复云。师一夜梦神人峨冠告曰。弟子为师所折。不遑安处。欲至广南假庄夫六十人。师梦中诺之。未几。庄夫疫死者满其数。师后问学者。且道固有鬼神否。若道有。又不打杀死心。若道无。庄夫为什么却死。答者皆不契。适真净会中元首座至。师如前问。元云。甜瓜连蒂甜。苦瓜连蒂苦。师大喜。元乃辨才高弟也。
　　不得住民房。
　　【笺】民房多近市嚣。恐累道故　第一阿兰若颂。欲精进一乘。先当择其处。阛阓不远离。烦恼如刀锯。未到无学门。於学有所虑。林下及水边。自然绝滓滤。依结茅三间。蒲团敷一具。呆呆着眼看。触景皆道助。
　　不得住近尼寺处。
　　【笺】四分。近尼寺。谓妨处。难处。故学者。不得近。征。布袋和尚。在十字街头。等个人来。便曰。乞我一文钱。阛阓不为害也。栖贤住民房。同俗不为害也。蚬子卧纸钱灰中。神庙不为害也。月明之度柳翠近尼寺。不为害也。训。布袋。弥勒化身。入廛垂手者也。栖贤。住民房。权宜也。蚬子。神前酒台盘一句。烁破今古。果位上人也。月明。虽是玉通弟子。柳翠为玉通后身。已隔世二十余年。而月明发白齿落。可想见矣。当时玉通之缘。元非本意。故能於月明言下猛省。弃却胭脂。愿为执爨。而月明用毒辣手。以滚油毁其美容。终於苦参。至今柳庵尚存。以上机权作用。非今人所能履践者也。若一履践。如无盐之效颦。转见丑态。沙弥初地。岂可效欤。
　　不得与师各住。而行世法中一切恶事。
　　【笺】师资之缘。聚散理之常情。当遵宝训。不可世谛流布。取笑识者。故曰。不行世法中恶事。恶事者。胁肩谄笑。邀誉绅衿。及近尼寺。住神庙等是也。宝训。雪堂曰。死心住云岩室中。好怒骂。衲子皆望崖而退。方侍者曰。未为善知识。行佛祖之道。号令人天。当视学者如赤子。今不能施惨怛之爱。垂抚循之恩。用中和之教。柰何如仇雠。见则诟骂。岂善知识用心乎。死心拽杖趂之曰。尔见解如此。他日谄奉世位。苟媚权豪。贱卖佛法。欺罔聋俗。定矣。予不忍。故以重言激之。安有他哉。欲其知耻改过。怀慕不忘。异日做好人耳。

　　随师出行第三

　　【笺】马鸣菩萨事师颂。若是踏师影。获罪如破塔。於床坐资具。骑蓦罪过是。若师经行处。不应随举步。端谨侍於傍。无弃於洟唾。亦勿於师前。私窃而言笑。若於险路中。自己作前导。又不应於前。身现疲劳相。或洗衣濯足。及澡浴等事。先白师令知。所作无令见。
　　不得过历人家。
　　【笺】过历者。停止一家。复停止一家。殊失相随之道也。
　　不得止住道边共人语。
　　【笺】曲礼。从於先生。不越路而与人言。若中途与人私语。则置师於何地耶。
　　不得左右顾视。当低头随师后。
