<!-- { "loadSidebar": true } -->
　　【笺】寻常出入。当正心正眼。一往直前。随师后威仪。更当谨慎。听师行止。若东看西视。为俗所呵。不免言累及师。失之教诲。弟子不能以孝行慰师。反以俗讥累师。於心安为。
　　到檀越家。当住一面。师教坐。应坐。
　　【笺】名义。檀。施也。谓其人行施。越贫穷海故。亦名檀那。具云陀那钵底。此言施主。
　　思大乘论。能破悭吝嫉妬。及贫穷下贱苦故。后得大福。能引福德资粮故　住一面者。不离左右。候师所指也。师赐坐。即尊师命而坐。不教坐。而坐。得慢罪。事师法颂。或事缘令坐。勿舒於双足。常具诸威仪。师起速当起。礼记。长者赐坐。应告坐而坐。
　　到他寺院。师礼佛。或自礼。不得擅自鸣磬。
　　【笺】钟磬。人天之眼目。丛林之号令。揵棰各有司命。故不得擅鸣。而失宾主之序。成范。师绕塔。当侍一偶。视师仪则。师礼毕。方自绕。师教同绕。则随后而绕。
　　若山行。当持坐具随之。若远行。不得相离太远。
　　【笺】山步艰难。师或行倦。欲暂歇息。敷具而坐。故宜持具随之。远行。非同在近。一失所在。两不相照。凡所作为。必须顾盼。不致两处悬念。
　　若过渡。当持杖。徐试浅深。
　　【笺】事师法颂。若於险路中。自己作前导。若过溪涧中。以杖试浅深。
　　论语。深则厉。浅则揭。灯录。洞山与云居过水。洞问。水深多少。居曰。不湿。洞曰。粗人。居却问水深多少。洞曰。不乾。五祖演云。二人恁么说话。还有优劣也无。山僧今日因行掉臂。为你众人说破。过水一句不湿。库内珍珠堆积。过水一句不乾。无锥说甚贫寒。乾湿二途俱不涉。任他绿水与青山。
　　◎麻谷宝彻。侍马祖行次。问如何是大涅盘。祖曰。急。师曰。急个甚么。祖曰。看水。
　　◎师同南泉归宗谒径山。路逢一婆。乃问。径山路向甚处去。婆曰。蓦直去。师曰。前头水深过得否。婆曰。不湿脚。
　　持瓶携锡等。具如律中。文繁不录。
　　若偶分行。约於某处会。不得后时。
　　【笺】隅缘事而暂往也。约期也。后时失时也。
　　师受斋当侍立。出生斋毕。复侍立收嚫。
　　【笺】收嚫。皆侍者事。然今之侍者。非昔之侍者也。有以师之嚫误用者。不重己灵。以几文钱。坏一生人品。良可惜矣。
　　七十二威仪。到檀越家索净水洗钵。师坐捉手巾钵授与师。乃应还自坐。本律。连坐饭时。不得先师食饭。师饭已。当起取钵。自近别坐饭时。立住师边。师教食去。方当坐受食。别坐饭时。有四事。一。当立。住师边。二。教食去。乃当去。三。头面着地作礼。四。食饭不得倨坐上戏。五。饭已。当至师边住。师教还坐。乃应坐。是为别饭时法也。

　　入众第四

　　【笺】智度论。佛圣弟子。住和合故。有二种法。一贤圣语。二贤圣默。依止陶镕。固须给侍。炉韛煅炼。宜先入众。同尘之用一如。济物之功自普。四分律。凡欲入众。当具五法。一应以慈心。二应自卑下。如拭尘巾。南山钞。推直於他。引曲向己。长省己过。不讼彼短。记云。巾能揽秽归己。令物洁净故。三应知起坐法。若见上座。不应安坐。若见下座。不应起立。此为比丘说也。若沙弥。见一切已受具者。尽当起立。四彼至僧中。不为杂说。谈世俗事。若自说。若请他说。五若见僧中不可事。心不安忍。应默然住。
　　宝训。雪堂曰。高僧临众必曰。众中须知有识者。予因问其故。庵曰。不见沩山道。举措看他上流。莫慢随於庸鄙。平生在众不沈於下。愚者皆出此诺。稠人广众中鄙者多。识者少。鄙者易习。识者难亲。果能自奋志於其间。如一人与万人敌。庸鄙之习力尽真挺特没量汉也。予终身践其言。始得不负出家之志。
　　入众偈　若见众会。当愿众生。说甚深法。一切和合。
　　【笺】华严疏。二睹事境愿。初睹众会。谓众聚多谈无义。故愿说深法。众心易乖。故令和合　甚深之法。非世间文字所能诠也。若世间文字可诠。无以见斯法之深处。惟文字不可到处。乃见斯法之深矣。然则甚深之法。世间文字尚不能诠。而口吻当云何说。所以说者无说。而闻者无闻。无说无闻。则一切和合。一切和合。是名甚深之法也。
　　不得争坐处。
　　【笺】不逊而坐者。因得慢罪。争而坐者。无容人之量。亦失大人之体。然丛林坐位。自有百丈清规。恶待争而坐也。噫。我未见争道德仁义者也。道德仁义。以无争而得。坐位以无争而坐。昔颜鲁公有争坐位帖。余因有禅门争坐位帖。所以斥憎贤嫉能之小人。尚谦恭逊顺之学者也。
　　不得於坐上遥相呼语笑。
　　【笺】遥相呼语笑者。与人迢递隔坐狂呼叫笑。傍若无人之辈。见之如探汤。不可近也。
　　灯录。宏智禅师。为淳禅师侍者。寮中与僧征诘。智不觉大笑。淳适过闻之。至夜询之。智曰。偶与僧诘话。而粗不禁发笑。淳曰。固是汝这一笑。失却多少好事。不见道。暂时不在。如同死。人智拜。服后虽暗。室未常敢忽。
　　众中有失威仪。当隐恶扬善。
　　【笺】失仪者。即如上遥相呼语笑之事。宜隐人之恶。成人之善也。宝训。演祖曰。古人乐闻己过。喜於为善。长於包荒。厚於隐恶。谦以交友。勤以济众。不以得丧二其心。所以光明硕大。照映今昔矣。
　　◎灵源。闻觉范贬窜岭南。叹曰。兰植中涂。必无经时之翠。桂生幽壑。终抱弥年之丹。古今才智丧身。谗谤罹祸者多。求其与世浮沉能深其身者少。故圣人言当世聪明深察。而近於死者。好议人者也。博辨宏大。而危其身者。好发人之恶也。在觉范有之矣。
　　不得伐劳显己之功。
　　【笺】伐。夸也。谓夸张自己之能也。然纵有大功。何伐之有。惟其不伐。而功愈显。灯录。中峰本。住大觉狮子二剎。由师克成。及奉敕撰碑文。尺寸之功。不肯自居。即与一名。亦不许。
　　成范。与诸同事。善相仁和。有益相通。有缘相代。道德经。自是者不彰。自伐者无功。自矜者不长。
　　易。谦谦君子。有终吉。彖曰。谦尊而卑先。
　　论语。颜回曰。愿无伐善。无施劳。
　　◎谢子。与伊川别一年。忽相见。伊曰。相别一年。做得甚工夫。谢曰。秪去得一个矜字。曰。何故。曰仔细点检得来。病痛尽在这里。若安排得这个罪过。方有进向处。伊点头曰。前辈於矜夸。无不切戒。非独公也。
　　凡在处。睡不在人前。起不在人后。
　　【笺】学道精勤睡魔自去。惺寂相照。则事事常行人前。着着不落人后。何患道之不成。清规。五更钟将鸣。轻轻先起。端坐。不得扇风令人动念。
　　闻钟偈。
　　【笺】通载传。拘留孙佛。於乾竺修多罗院。造青石钟。於日出时。有诸化佛。与日俱出。密说显演十二部经。闻法证圣。不可胜数。周礼考记。凫氏为钟。
　　五经通义。钟者秋分之音。万物至秋而成。至冬而藏。故金为钟。相继不绝也。西京记。发鲸鱼。铿华钟。薛宗注。海中大鱼名鲸。海岛有兽名蒲牢。畏鲸击。鲸一击蒲牢辄大吼。凡钟欲令声洪。故作蒲牢以击之者。为鲸音。鱼有篆文　凡闻钟声当默念此偈。默念者。心声也。心有声耶。心无声耶。无声之声。秪可自闻。不堪人听。
　　楞严。反闻闻自性。何不自闻闻。其心声之谓乎。
　　闻钟声。烦恼轻。
　　【笺】烦恼。即根随烦恼也。止观。烦恼之法。恼乱心神。与心作烦。令心作恼。若一闻钟声。纵有极重烦恼。化为轻清之声矣。
　　智慧长。菩提生。
　　【笺】智慧。审理云智。分别云慧。即根后二智也。菩提。智果也。若一闻钟声。智慧之心花顿发。菩提之道果速成也。
　　离地狱。出火坑。
　　【笺】四教仪。地狱。梵语捺洛迦。又云泥黎。此翻苦具。亦云苦器。言地狱者。在地之下也。谓八寒八热等。大狱各有眷属。其类无数。其中受苦者。随其作业。各有轻重。经劫数等。其最重处。一日之中八万四千生死。经劫无量。作上品五逆十恶者。感此道生。婆沙。赡部洲下过五百踰缮那。乃有其狱。然此狱。有大有小。大者八。小者十六。火坑。诸地狱中之一名也。
　　愿成佛度众生。
　　唵伽罗帝耶莎诃
　　【笺】愿成佛者。未有不发愿度生者也。从来亦未有不度生底佛。若众生不自度。而先愿度生者。此心即是佛心。当知此心此愿。皆从闻钟声处发起。一时无边烦恼。从此截断。无间地狱。从此而破。无尽法门。从此证入。无上佛道。从此而成。颂。鲸鱼击。蒲牢吼。暮暮朝朝三二九。普门特地双耳聋。眼里狮子大张口。大张口。波旬背却须弥走。咄。
　　增一阿含经。若打钟时。愿一切恶道诸苦。并皆停止。若闻钟声。兼说偈赞。得除五百亿劫生死重罪。
　　◎降伏魔鬼怨。除结尽无余。露地击楗椎。比丘闻当集。诸欲闻法人。度流生死海。闻此妙响音。善当来集此。依别经偈。闻钟卧不起。护榻善神嗔。现在缘果薄。来报受蛇身。在处闻钟声。卧者必须起。合掌发善心。贤圣皆欢喜。
　　◎洪钟震响觉群迷。声徧十方无量土。含识群生普闻知。拔除众生长夜苦。六识常昏终夜苦。无明被覆识迷情。静夜闻钟开觉悟。怡神净剎得神通。付法藏经。国王以杀害故。死入千头鱼中。剑轮绕身而转。随斫随生。罗汉为僧维那。依时打钟。若闻钟声。剑轮在空。以是因缘。遣信白令长打。使我息苦。过七日已。受苦即息。佛祖统载。上元县。有民暴死。入冥见五木缧械者。告曰。吾南唐先主也。为宋齐兵所悞。杀和州降卒千余人。冤诉囚此。仗汝归语嗣君。凡寺观鸣钟。可延其声。吾受苦。唯闻钟声。则暂休。或造一钟尤善。复曰。吾在位日。于阗国遗我玉天王像。藏於瓦棺寺佛左膝。人无知者。汝以此为验。乃苏。随奏唐主。果如其言。主感泣。造一钟於清凉寺。镌其上曰。荐烈祖考高皇帝。脱幽出厄。以玉像建塔葬蒋山。
　　以水洗面。当愿众生。得净法门。永无垢染。
　　唵嚂莎诃
　　【笺】楞严。自未得度。先度他人。菩萨发心也。故行者洗面。即先发是愿也。净法门者。即八万四千尘劳之门。转为八万四千清净法门也。永无垢染者。自得之后。直至成佛。毕竟无垢。故曰永无。古人洗面。摸着鼻孔。又道无位真人面门出入。诸人朝朝洗面。还曾摸着鼻孔。梦见真人么。且道是甚么鼻孔。是甚么真人。速道。
　　凡洗面不得多使水。
