<!-- { "loadSidebar": true } -->
　　若有过。和尚阿阇黎教诫之。不得还逆语。
　　【笺】失於中道谓之过。师长教诫还逆语。过而又过。不可教也。凡闻师教诫。静默听受。记取不忘。若有问难。当调柔进语。若不调柔。发言粗恶。同於逆论。
　　事师法颂。若师所教诲。欢喜当听受。自已或不能。则善言启白。繇依止师故。所作皆成就。
　　珠林。受说无违。则理超情俯。如说听乖宗。则鲜难通会。是以一象既亏。六爻斯坠。一言有失。则累劫受殃。故知传法不易。受听极难。良由去圣日久。微言渐昧。而一说一受。固亦难行。恐名利关心。垢情难净也。
　　视和尚阿阇黎。当如视佛。
　　【笺】诸佛已过去。未来尚未来。现在说法者。惟和尚阇黎。代佛宣化。故曰当如视佛。
　　正锋录。今之轩轩声誉於当世者。不知有阇黎师法。而返捶诟几死者。又何怪乎。后生小子习以成风。而不丧心病狂者哉。嗟嗟。今日之阇黎可以捶诟。而他日又可以为人说戒作师范乎。梁忏。谤师毁师。憎师嫉师。法中大魔。地狱种子。
　　若使出不净器。不得唾。不得怒恚。
　　【笺】秽气人皆畏避。然事师孝行。义无畏避之理。既除粪器。唾及怒恚。犹不除也。故除粪器。不待师见。默慰师意。若於师前作怒畏状。义同逆论。
　　曲礼。凡为长者除粪之礼。必加帚於箕上。以袂拘而退。其尘不及长者。以箕自向而扱之。
　　事师法颂。勿令阿阇黎少分生烦恼。无智相违背。定受阿鼻狱。
　　若礼拜师。坐禅。不应作礼。师经行。不应作礼。师食。师说经。师梳齿。师澡浴。师眠息等。俱不应作礼。
　　【笺】载七十二威仪。敬礼师法。候在晨晡。以表一日始终之诚。出晨晡。非礼也。若问佛法。及远归不拘。亦须候师无事。然后作礼。师若有事。俱不应作礼。
　　师闭户。不应户外作礼。欲入户作礼。应弹指三遍。师不应。应去。
　　【笺】指月。赵州闻沙弥谒参。向侍者曰。教伊去。者乃教去。沙弥便珍重。师曰。沙弥得入门。侍者在门外。
　　持师饮食。皆当两手捧。食毕敛器。当徐徐。
　　【笺】两手捧。恭敬之致也。若奉师饮食当过眉。恐粗气触食也。始於奉食。终於敛器。无粗行之状。故曰徐徐。
　　侍师不得对面立。不得高处立。不得太远立。当令小语得闻。不费尊力。
　　【笺】善见论。立处高远。意不相接。语不投机。
　　事师法颂。若足踏师影。获罪如破塔　论不宣太远。颂不宜太近。至若不近不远。左右逢源。应时及节。不费师言。事事周到。心心法门。而事师之道备矣。
　　若请问佛法因缘。当整衣礼拜。合掌胡跪。师有语。澄心谛听。思惟深入。
　　【笺】善恭敬经。若有所疑。先应谘白。若见师许。然后请决　弟子谘决於师。未有坐而问者。如须菩提。舍利弗等。启问世尊。必从座而起。颜回。曾子。请问夫子。必避席而问。虽门庭各别。其理一致。下二句。乃见听受诚切之至。
　　若问家常事。不须拜跪。但端立师侧。据实申白。
　　【笺】谚。家无常礼。有至礼存焉。非无礼也。谓礼有时。
　　师若身心倦。教去。应去。不得心情不喜。见於颜色。
　　【笺】读书以变化气质为先。学道以承顺师意为始。孔子曰。色难。工夫与法华柔和善顺。而不卒暴。合看。不可异同也。
　　凡有犯戒等事。不得覆藏。速诣师前。哀乞忏悔。师许。则尽情发露。精诚悔改。还得清净。
　　【笺】忏悔。即悔过。华梵兼举也。
　　水忏。包藏瑕玼。佛不许可。说悔宣罪。净名所尚。故有罪当尽情发露。如云开月现。日照霜消。若有一丝覆藏。即为欺师。亦为自欺。不得清净。
　　大慧录。古人见善则迁。有过则改。率德循行。思免无咎。所患。莫甚於不知其恶。所美。莫善於好闻其过。然岂古人之才智不足。识见不明。而若是耶。诚欲使后世自广而狭於人者为戒也。
　　毛诗正义。墓道之门幽闲。由希睹人行之迹。故有此棘。此棘既生。必得斧。乃可以开析而去之。以兴陈我之心。不明。由希睹良师之教。故有此恶。此恶既成。必得徒饰其辞而已。诚发乎中。心形乎容貌。其爱之也深。其更之也速。如追免惟恐不逮。故有进业。无退功。
　　师语未了。不得语。
　　【笺】与人语。必待彼语毕。方进。若师语未了。而夹杂进语。若拂师意。故言有终始。语有次第。不可不知。
　　不得戏坐师座。
　　【笺】师座。千古圣贤所尊之位。若涉於戏。则得罪弥重。若分座说法。僧差诵戒。坐者无犯。
　　灯录。黄檗一日捧钵至南泉位上坐。泉入堂见便问。长老甚年行道。檗曰。威音王已前。泉曰。犹是王老师儿孙。下去。檗便向第二位坐。泉休去。沩山云。欺敌者亡。仰山云。不然。须知黄檗有陷虎之机。沩山云。子见处得与么。雪窦云。可惜王老师。只见锥头利。吾当时若作南泉。待伊道威音王已前。即便向第二位坐。令黄檗一生起不得。虽然如此。也须救取南泉。妙喜曰。何待问他甚年行道。才入堂见他在主位。便捧钵向第二位坐。直饶黄檗有陷虎之机。拟向甚处施设　黄檗欲占先机。翻成退后。南泉但能向上。不能向下。以至主宾失次。遗笑作者。虽然。且道那里是主宾失次处。颂。最尊一位许谁知。才拟生心受者痴。莫向威音叙戒腊。请看古佛载来时。
　　及卧师床。着师衣帽等。
　　【笺】师与不犯。师不与辄着者犯。
　　为师驰达书信。不得私自拆看。亦不得与人看。
　　【笺】书。所以表信也。故驰书於千里之外。恍如面谭。夫道人书中无不可与人看者。然亦有为人方便处。若途中拆看。与人看。而有浮沉等事。小则损师名节。大有意外之祸。有累法门。故当慎密。
　　到彼有问。应答则实对。不应答则善辞却之。彼留不得便住。当一心思师望归。
　　【笺】凡为专使。应答不应答。要在临时转变。若不应答答之。则与书相违。徒劳往返。灯录。青原思。令希迁持书与南岳让曰。汝达书了。速回。吾有个鈯斧子。与你住山。迁至彼。未呈书便问。不慕诸圣。不重己灵时如何。岳曰。子问大高生。何不向下问。迁曰。宁可永劫受沉沦。不从诸圣求解脱。严便休。迁便回。青问。子返何速。书信达否。迁曰。书亦不通。信亦不达。去日蒙和尚许个鈯斧子。秪今便请。青垂一足。迁便礼拜。
　　◎马祖令人送书到径山钦。书中作一○相。师发缄。於○相中。着一点封回。忠国师云。钦师犹被马师惑。径山杲云。马师仲冬严寒。钦师孟夏渐热。虽然寒热不同。彼此不失时节。忠国师因甚却道钦师犹被马师惑。还委悉么。无风荷叶动。决定有鱼行。
　　◎潭州大沩佛性泰禅师。圆悟住蒋山时。师为座元。有僧仲安来谒悟。因叩师领旨。及师住德山。遣安至蒋山通嗣法书於悟。时悟坐丈室。安捧书趋前。悟曰。千里驰达。不辱宗风。公案现成。如何通信。安曰。觌面相呈。更无回互。悟曰。此是德山底。那个是专使底。安曰。岂有第二人。悟曰。背后底聻。安便度书。悟曰。作家禅客。天然犹在。安曰。分付与蒋山。乃下通首座大众书於僧堂前。首座问曰。玄沙白纸。此自何来。安呈起书曰。见么。座遂引手接。安复执却曰。久默斯要。不务速说。今日拜呈。幸希一鉴。座便喝。安曰。作家首座。座又喝。安打一书。座拟议。安曰。未明三八九。不免自沉吟。又以书打一下曰。接。悟与佛眼。立於法堂。盼其作略。悟厉声曰。打我首座死也。佛眼曰。官马厮踏。有甚凭据。安曰。说甚官马厮蹋。正是龙象蹴蹋。悟曰。唤来。安复至法堂上。悟曰。我五百众中首座。你为甚么打他。安曰。和尚也吃一顿始得。悟顾佛眼吐舌。眼曰。未在。乃顾安问曰。只如空手把锄头。步行骑水牛。人从桥上过。桥流水不流。意作么生。安低躬曰。所供并诣是实悟。笑曰。元来是家里人。遂至五祖自。自曰。书里说甚么。安曰。文彩已彰。自曰。毕竟说甚么。安曰。当阳挥宝剑。自曰。近前来。这里不识数字。安曰。莫诈败。自顾侍者曰。这是那里僧。安曰。多少人疑着。侍者曰。曾在和尚会下去。自曰。怪得恁么滑头。安曰。曾被和尚钝置来。自遂将书於炉上熏曰。南无三满哆没默喃。安近前弹指而已。安载至蒋山坐夏。悟使分座接纳。秋辞归。悟曰。子何所需。安曰。短歌须要十数丈。长句只消三两言。悟以颂嘉赏之。安后出世鼎州灵岩。
　　师对宾。或立常处。或於师侧。或於师后。必使耳目相接。候师所需。
　　【笺】寻常侍师当尽孝尽敬。宾客在座。犹宜谨慎。候师所需。勿失其时。如仙陀婆。始称伶俐。若师於尊客前高声呼唤。大费神气。有失事师之道。
　　师疾病。一一用心调治房室被褥药饵粥食等。
　　【笺】师者。法身之父母。亦犹世间稚子。不可一日无父母。而释子不可一日无师法也。故敬顺师法。如事父母。若师有疾。当用心调治。或师病中嗔骂。亦当恬忍。始终奉事。勿生厌倦也。
　　北山纪闻。月堂曰。黄龙居积翠。因病三月不出。真净宵夜恳祷。以至燃顶炼臂。仰祈阴相。黄闻之责曰。生死固吾分也。尔参禅不达理若是。真净从容对曰。丛林可无克文。不可无和尚。识者谓真净敬师重法。其诚至此。他日必成大器。
　　持衣授履。洗浣烘晒等。具於律中。兹不烦录。
　　【笺】律中事师名相既广。约言惟诚惟孝。事师时时以诚孝存心。则一切奉事自然不苟。师资之间。水乳相合。而道在其中。
　　凡侍师。不命之坐。不敢坐。
　　【笺】弟子侍立师前。逢源左右。固其分也。而师或愍其久立勤苦。乃命之坐。慈也。弟子敬顺师命。即坐。理也。不命之坐而坐。慢也。
　　不问不敢对。除自有事欲问。
　　【笺】师资问答不知语脉。则言无根。言无根。如乱麻无绪。古人悟后问答。如电影穿针。丝来线去。又如水面回纹。飞花点缀。故虽家常话。须知泥里有刺。
　　凡侍立。不得倚壁靠桌。宜端身齐足侧立。
　　【笺】曲礼。立必正方。立毋跛。跛。偏任也。凡立师前。鞠躬如也。勿现疲劳怠惰之容。及作屈指之声。论语。恭而无礼则劳。
　　欲礼拜。若师止之。宜顺师命勿拜。
　　【笺】逆师命强拜。虽拜无礼。反得罪。若顺师命不拜。胜於拜也。
　　凡师与客谈论。涉道话有益身心者。皆当记取。
　　【笺】欲知佛法深妙。当观日用寻常。凡师与客谈论。无非佛法机缘。故当记取。
