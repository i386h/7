<!-- { "loadSidebar": true } -->
　　通真记(中卷)真俗云。唯识一观。真俗圆收。今随名求体。且约三性。用分真俗。谓分别性(此性妄有。即是俗谛。依彼六识执有我法)。依他性(此性假有。亦是俗谛。依彼八识。似尘显现。为自体故)。圆成性(此性真有。即第一义谛。体是真如。即真俗通相故)。若约圆修。则三性三谛。一念全收。圆证亦尔。今约进断。番彼三性。成三无性。则真俗深浅。约位不同。此行布门。莫疑隔别。且约地前。依依他性。遣分别性。即番分别为无相性。分别空故。名为真谛。依他显故。名为俗谛。其圆成性。体通真俗。名随有无。若以分别望无相。则俗浅真深。若以无相望依他。则俗深真浅。若约登地。正依圆成。遣依他性。求无性性。番彼依他。为无生性。即说此性。一分无生。名为真谛。一分假有。名为俗谛。由了无生。知识空故。即显圆成。据理圆成。真空绝待。既非所执。本不须番。然既随迷。对假显实。故立此名。今约无生空智现时。随显圆成。一分真理。妄既无生。真复何立。即双遣有空。复本无性。故番圆成。名无性性。若以无生望依他。则真深俗浅。若以圆成通望前二。则真俗皆浅。圆成独深。由第一义。通为真俗所依体故。从凡至圣。始终通观。圆修因果。无差别故。复是妙觉所证果故。

　　观身唯识妙融谓实

　　敬仪又云。谓此形仪。本唯识有。迷於本习。妄见我人。故须征研。令行敬养令见我身。俯仰上下。唯尘生灭。来往屈伸。此随俗也。重观此身。但尘非我。妄谓我所。能有行敬。据此一理。名通真也。真本非心。今随心起。名随俗也。知真非心。名通真也。如是念念。以后夺前。渐渐增明。久而明利。

　　发足行敬须观真俗

　　又云。然则圣凡之道。自古相传。凡非定凡。故有逆流返本之迹。圣非自圣。终因渐悟观达之功。故凡可为圣。以佛性为宗元。圣不为凡。以悟解为归敬。是知理事行务。且隔形心。至於动用。真俗并观。所以随其发足。毕约两缘。知无显真。知识是俗。种从缘起。方可有阶。若身心两分。真俗二路。三倒常行。革凡何日(三倒者。涅盘云。想颠倒。心颠倒。见颠倒)。

　　显示圆修遮疑立难

　　又云。有人心路慞惶。情投莫准。闻余此及。勃尔兴言。抚掌大笑曰言何容易。一何虚诞。嗟乎不学。浪有涉言。吾闻真俗并观。登住方修。如何下凡。僭地上圣。理义不可。急须改之。余曰。不可改也。发心毕究。初后心齐。唯识四位。凡圣通学。今则下凡不学。何有克圣之期。故须发足并修。修明自然位圣。是知修道行人。常观正理。不可执文。便乖义实。故四依捡失。念念准承当须依智。不依於识。识俗所习。智是道筌。圣立正仪无容輙滥文明上地。止据阶缘。核其双游。终归妙觉故经云。常在三昧。见诸佛土。不以二相。斯文可依。如执未开。更为广引经论明地。行位殊途。初地施净。二地戒净。岂可经一僧祇。方行施戒此亦示地位之浅深。开行相之阶渐。令诸修趣之□践迹可期。若为说万行齐修。方衢同进。则心路茫然不知踪绪。故有教迹殊异。如能一以贯之。则大观於日月矣。

　　达理观空礼敬中最

　　又(威容第八)云。佛法以心为本。其身为之末。故须菩提静观室内。如来叹为礼见法身。华色初至宝阶。如来毁为拜於化佛。故知静处思微。念念趣道。观形鉴貌。新新在俗。能所未免。想见齐生。我倒现前。即为障道。故佛约此而分身心敬也。如能即色缘空。观境心造。纷纷集起。不无染净。知识妄念。未可清澄。想倒空时。缘念斯绝。今居凡地。力极制御。止得如斯。念念自然。渐能清净。常起两观。不得单行。谓知无境。是渐向真。谓知唯识。是渐背俗。如此策修。长时不已。分分增明。三祇方就。

　　引古七礼显观有无

　　(初由无观慢礼得罪。二三无观事礼。但福自四以去。观智深浅。见理明昧)。
　　又(上同)云。初名我慢礼者。谓依次位。心无恭敬。高尊自德。无师仰意。耻於下问。谘受无所。心无法据。如碓上下。一形所作。无境住心。轻生薄道。徒劳无益。外睹以礼。内增慢感。犹如木人。情不殷重。首不至地。五轮不具。此是慢业。名我慢礼。二唱和礼者。虽非慢高。心无净想。粗正威仪。身心处敬。起伏相顺。片有相扶。其福薄少。非真供养。三身心恭敬礼者。闻唱佛名。便念佛身。如在目前。相好具足。庄严晃耀。心相成就。宝对三身。申手摩顶。除我罪业。是以形心恭敬。无有异念。供养恭敬。情无厌足。是名境界礼佛。心眼现前。专注无昧。此人导利人天。为上为最。功德虽大。未是智心。后多退没。四发智清净。达佛境界礼佛者。行者慧心明利。深知法界。本无有碍。由我无始。顺於凡俗。非有有想。非碍碍想。今达自心。虚通无碍。故行礼佛。随心现量。礼於一佛即一切佛。一切佛即一佛。以佛法身。通同无碍。故礼一佛。通徧一切。如是种种香华供养。例同於此。法僧加敬。义亦同之。以三宝同性。理无异故。三乘名异。解脱体同。故知一礼。即一切礼。如是三宝。既能通达。一切三界六道四生同作佛想。供养礼拜。自净身心。荡荡无障。念佛境界。心相转明。一拜一起。为尊为胜。是名真实果报殊大。由心无限。故使净业无穷。五明徧入法界礼敬供养者。行者想观。自己身心法。从本已来。不在法界佛法身外。亦知诸佛身心法。不在我身外。发解冠达。自身一切身。徧满法界是名法界。不增不减。清静法门。如是解了。故知我今礼於一佛。一佛之身。徧於法界。法界之中。所有三界位地。无漏法身。皆有佛身。佛身既徧於一切。我身随佛亦徧一切。所以礼敬供养。一切身中。具足庄严。然此法界。性常寂然。随缘徧满。乃至行住坐卧。因缘果报。不离法界。身随於心。故解无碍。法界缘起。一切事成。如一室中。悬百千镜。有人独见。镜镜之中皆有像现。佛身清净。明逾彼镜。一切法界。悉现身中。故我供养一切凡圣。凡圣之身。皆同供养。有目者见。盲者不睹。如此行学。法界法门。大有利益。终至此解。不学不知。是故行人。常须缘观。所得功德。不可校量。既知我身。在佛身内。如何颠倒。妄造业耶。六明正观。礼自身佛。不外缘境。他佛他身。何以故。一切众生。自有佛性。平等满足。随顺法界。缘起炽然。但为迷解。有外可观。所以妄倒。常沦生死。若能返照。解脱有期。若向他境。谓有可观。邪人邪行。经教不许。故云不观佛。不观法。不观僧。以见自己。正法性故。又云。色声见我。名行邪道。是故行人。常行礼拜。但见身心。有礼有敬。未能通解。常厌常行。后一通达。知心无外。方识自心。清净本性此即自性住佛性也。随力修明。引出佛性也。三祇果圆十地位极。至得果佛性也。此解微妙。唯圣达之。位在下凡。不宜不解。不修习也。七明实相三宝。自他平等礼者大意同前。前犹有礼有观。自他两异。今此无自无他。佛凡一如。古今无别。见佛可礼。大邪见人。经云观身实相。观佛亦然。以实相离念。不可以心取。不可以相求。不可以礼敬。不可不礼敬。礼不礼等。供不供等。安心寂灭。名平等礼。故文殊十礼云。不生不灭故。敬礼无所观。此后二礼。寂而能通。福而行道。故使止观双游。真俗并运。心乃虚荡。身实累缘。在凡行学。其相齐此。过此不行。下愚妄习。不足问也。
　　(通真记引圭峰圆觉钞云。第四空观礼真谛佛。入法之性。无能所相。故正属始教空宗中礼。第五假观礼俗谛佛。从体起用。故属终教中。从体起用礼。第六中观礼第一义谛佛。不计色空。真见本觉真性。故属终教中显实宗礼。第七三观一心礼三谛一境佛。不取真弃假。泯绝无寄。故即顿教礼也。乃至云第四礼。深入法性。则穷事见理。第五徧入法界。则心境双存。第六礼自己佛。则遮无外境。莫不性起有相。则相俗性真。会俗归真。则相空性显。今言实相。则性相不分。真俗一体。即前所明法界三宝。自他凡圣。能所之相。相当寂然。不假会境归心。亦非取真弃假。事事无碍。法法皆如故。即诸法以明实相。非泯相。而见性也。自他平等。非会境以归心也)。

　　安住正观发菩提心

　　又(功用第九)云。发菩提心者。菩提云觉。自觉觉他。故名佛也。行者既在佛法。即佛种子。须发觉求。作意观度。此乃趣佛果之津梁。成万行之根本。如空之含万像。若海之纳百川。若不先建此心起行则便迷没。是菩提者。其相如何。今欲发心。有理有行。在缘乃二。於义则通。不尔。真俗两乖。非正法义。言理发者。即是自心。五阴诸法。本性无我。深知此要。名菩提心。故净名云。寂灭是菩提。离诸相故。假名是菩提。名字空故。又如问菩提经云。菩提相者。出三界。过俗法。言语断灭。诸发无发。是名发菩提心。如是众经。例遣相心。故名发心。谓此心体本清净。究达此理。作业令净故曰发心。即名行也。行者。如上安止心已。生大欲心。我入佛道广度众生。所修善根。皆悉回向。无上正觉。

　　三乘所修无越二空(同前第七)

　　又云。至理真极。不越人法二空。唯佛道有余道则无。由人法二空。则二执斯断一切烦恼。无因得生。故金刚般若云。一切圣人。皆以无为得名。此谓三乘圣贤深浅有异。至於入证。唯在二空。又云行者须知。观察自心从本已来。自性清净。非空非有。非染非净。离诸分别。但为妄想。致有是非得失。罪福因之增长。今达本性。可谓还源。常作此观。不见人法。即是达空。空本无形。如何起妄。如是一切作业。动身运想。不得失念。如上已明。此是实观。余名虚解。

　　释法四依(则见祖怀。究竟指归。唯在了义)

　　又(引教第六)依法不依人者。人唯情有。法乃轨模。性空正理(性空通大小也)体离非妄。即用此法。为正法依。涅盘极教。盛明斯辙(涅盘云。依法者即是法性。不依人者。即是声闻缘觉)。若能反彼俗心。凭准圣量。隐心行务。知非性空。乘持此心。以为道路。一分知非。明顺空理。一分观厌。明违有事。如此安心。分名修趣。法性真道。
