<!-- { "loadSidebar": true } -->
　　事钞(中四忏篇)云。然理大要。不出三种。一者诸法性空无我。此理照心。名为小乘。二者诸法本相是空。唯情妄见。此理照用。属小菩萨。三者诸法外尘本无。实唯有识。此理深妙。唯意缘知。是大菩萨佛果证行。故摄论云。唯识通四位等。以此三理。任智强弱。随事观缘。无罪不遣。故华严云。一切业障海。皆从妄想生。若欲忏悔者。当求真实相。如此大忏。众罪云消。资持云。理本是一。何有三者。若权实往分。前二是权。后一是实。若大小相对。前一是小。后二属大。若约开权会小。终归一理。若对三宗。性空局小。唯识局大。相空通小大。如是分之(上简三位)。所观境。即诸法二字。诸法之言。总包一切。诸经论中。或约依正因果。或世出世间。或有漏无漏。或色心非色心。或善恶无记。或阴界入等。若据通论。总观诸法。今就忏悔。且指罪业。而为观境(上总示所观。下别释三位)。

　　性空

　　资持又云。性空无我。即能观智。罪从缘有。本无自性。缘即心境。虚妄心境。和合成业。业性自空。非使之空。由存妄计。故受轮转。但破妄计。觅罪叵得。叵得之处。强名空理。言性空者。小机智劣。不能即法见空。必待推析。穷法体性。然后方空。其中须分利钝。利者体法即空。钝者析法见空。或云有宗唯证人空。假宗人法二空(上明能观)。通收声闻缘觉。据所乘法。谛缘虽殊。若论断证。同见空理。

　　相空

　　相空者。了法无相。犹如幻化。昧者谓真。亦如空花。眼病谓实。故云唯情妄见(上示能观)。小菩萨者。虽发大心。未穷心本。故设此观。空诸尘境。如诸般若。所被初心。言照用者。二乘住寂。故但照心。菩萨涉事。故云照用。若对三宗。即当四分。同观空理。故云小也。志慕佛乘。故云菩萨。相召佛子。即为明例。

　　唯识

　　外尘。谓一切境界也。言本无者。有二义。一者境即心故。瞻察经云。一切境界。从本已来。体性自灭。未曾有故。因如此义。是故但说一切诸法。依心为本。当知一切诸法。悉名为心。以体不异。为心所摄故。二者虚妄见故。经云。但以众生。无明痴暗熏习因缘。现妄境界。令生念着。又云。若无觉知能分别者。即无十方三世一切境界差别之相。唯识论云。唯识无境界。以无尘妄见。如人目有翳。见毛如月等事。实唯有识者。言唯则遮於外境。言识则表於内心。或真妄和合。名阿棃耶识。谓真能随缘。与妄俱起故。或云真识。即是常住本净真心。亦是中道一实境界。然修观有二。一者直尔总观。谓观念性。即是真识。其体清净。平等周徧。含摄诸法。出生无尽。究竟一相。寂然常住。二者历事别观。一切时中。随缘动念。衣食四仪。若善若恶。皆能了知。一识流变。若前总观。乃彼上智深位所修。末世初心。唯后别观。是所机教(上明能观)。大菩萨者。初地已去也。摄论以五十二位。总为四位。论云。一切法。以识为相。真如为境(境即是体)。依此境界。随心信乐。入信乐位(此取十信十住十行十回向四十位)。如理通达。得入见位(即初地也)。能对治一切障。得入修位(二地至七地)。出离障垢。得入究竟位(八地至佛地)。初位所修。名影像唯识。后三所修。名真唯识(已上示位)。问。有人云。唯识观。南山判位大高。又云。深位无罪。岂须忏悔。其意云何。答。论文自云。唯识通四位。那责南山判耶。此盖特举深位。以彰理妙。当知悔法。正为下凡。故下劝令任智强弱。随事观缘。岂令果佛。而悔罪耶。前修率尔不无小疵。后进狂简。便生轻谤。寄言有识。详而慎之。又有人云。题云忏六聚法。那出事理忏乎。答。此又不晓化行二教。罪忏相须。若唯依化忏。则制罪不亡。若专据制科。则业道全在。故当化行齐用。则使业制俱除。下云。五众犯罪。理事两缘。又云。篇聚依教自灭。业道任自静思是也。举宗无滥。故以六聚标题。以类相从。何妨二谶兼述。傥怀通鉴。无事专隅(上破异说)。

　　理事相须化制俱遣

　　事钞(中四)又云。若是五众犯罪。则理事两缘。事则顺教。无违唯识。理则达妄。外尘本无。故论云。唯识义不失。亦不无能取所取也(能取即心所取即境)。资持云。事则顺教者。谓依律忏。历事缘境。常照起心。知唯本识。随缘流动。趣向於理。故云无违唯识也。理则达妄者。即了此心妄缘境起。达境即心。心外无境。唯一真识。清净本然。故云外尘本无也。乃至云。今时愚者。错解佛乘。皆谓理观。寂尔无思。空然无境。取舍不得。能所俱亡。顽然寂住。便是真如。放荡任情。即为妙用。由是不礼圣像。不读真经。毁戒破斋。嗜酒啖肉。夸为大道。传化於人。恶业相投。率多承习。此乃虚妄臆度。颠倒轮回。岂知达法皆真。何妨泯净。了真即用。岂碍修行。是故悟理则万行齐修。涉事则一毫不立。自非通鉴。余复何言。业疏(四下)云。小乘极处。人法二观。对我观析。唯见是尘。对阴求之。但离名色。求人求法。了不可得。是为空也。大乘极处。空识为本。初浅滞教。谓境是空。了境本无。性唯识也。略教观门。行体如别。济缘云。小乘理中。五阴为法。计法为人。此二本无。妄计为实。遂成二执。故受轮转。意计有我。我即法尘。又计阴为实。阴即名色。缘生缘灭。推求人法。但有虚计。知计是虚。人法不立。是为二空。凡夫闻解。内凡少见。初果分证。无学尽证。是为涅盘。大乘中空识为本者。空谓了一切法。皆因缘生。生即无生。识谓即此缘生。同一识体。无有外尘。若达缘生。不知唯识是为钝根。若知唯识。达法源底。是为利器。

　　不净治贪

　　戒疏(二下)云。言不净观者。如来立药。对治心病。多贪不净。瞋以慈心。痴不觉了。阴界分别。初对贪者。故云不净。如智论说。具有五种。一种子不净。揽父母形。以为己有。故偈云。是身种不净。非余妙宝物。不由白净生。但从秽道出。二依处不净。谓在生熟两藏中间。故偈云。是为臭秽。不从花间生。亦不从薝卜。又不出宝山。三当体不净。谓三十六物。成身十二。内外两相。各十二也(成身十二者。发毛爪齿薄皮厚皮筋骨肉体血身心。内十二者。脾肾胆肝肺小肠大肠胃胞（匹交切）肪（音方）[月*册]（音[月*册]）脑肠。外十二者。屎尿垢汗泪涕涎唾脓黄白疾癊)。故偈云。地水火风质。能变余不净。倾海洗此身。不能令香洁。四外相不净者。九孔常流。俱不可用。故偈云。种种不净物。充满於身中。常流溢不止。如漏囊盛物。五究竟不净。终归死胮不可忍见。故偈云。审谛观此身。终归必死处。难御无反覆。背恩如小儿。

　　阴入及界随机乃分

　　戒疏(二下)云。迷於心者为说阴。色相为一。分心为四。令知识想受三。犹未成业。若至行心。三毒三善。随发成业。则不可治。故当常尔一心。念除诸盖。斯成药也。对病之时。并亡去矣。病成方忆。难可言也。迷於色者为说入。六尘五根俱是色。意根不分非迷也。通迷色心为说界。分色为十一。分心为七分。至於药治。可例上也。此之人法。通凡及圣。观察识妄。斯唯圣证。谓我能观。此凡想倒。不可信也。

　　钞明比丘四仪作观

　　(律论。一心一念之言。乃通理事。理兼权实。随机取舍。不可泥文)。
　　律云。佛制摄持威仪。比丘若出若入。屈伸俯仰。摄持衣钵。若饮若食若服药。大小便利。若眠若睡若觉。若来若去。若坐若卧。若语若默。常尔一心。若违此制。具结其犯。记云。故知真出家人。无时忘念。此制微细。通彼上根。末世下愚。故非力分。准如母论。衣食作观。利根之人。着着口口。钝根总作一念。然须励力。望上增修。未可自屈。甘为下根。便即纵怠。故当勤策。准此摄修。是则出家。不徒然矣。

　　用观惩过过起形心

　　归敬仪云。观斯以言。则识形心两途。事理双轨。形则缚於俗习。苦阴常缠。故当折锉以归依剖析。剖析观其慢惑也。心则封於迷倒。倒在生常。故须镜生灭以惩之追想。追想知其妄着也。深惟四山恒逼。非念念而莫知。切於身也。八倒缠绵。非新新而不晓。节於心也。所以剖析静於慢惑。非爱断者所欣。追想厌於妄着。是异生者所背。固当抚揽诚教。以法纠征。则生身不徒委於下尘。无识不徒於上趣矣。

　　初修唯识明了真俗(依通真记注之)

　　又云。又作是念。见虽是色(偏计生也)。了色心生(依他生也)。心外无尘(分遣外尘。翻徧计性。证无相性)名为真观。言从心起(即是意言)。实唯识有(以似唯识遗俗外尘)。名为俗观。渐次增明。念念无绝。时功既积。熏习逾增。观道修明。不迷缘假。名愿乐也。修道人焉。道为人修。人能修道。故称行者。名为道人(静见云。须约根之利钝。障之浅深。以论久近。论以五十二位。分为四位。乃至云。文中愿乐即初位。修道即第三位。缘假即观境。通真云。问。此何位人能修此观。答。约行而论。初心凡夫。便修此观。即名此人为大菩萨。即说此行为佛果证行。据位而言。约文准论。愿乐行人。能证此理。问诸家於此通收四位。今特异之。请言其致。答。不识观相。故有滥通。此观唯遣外尘。意言犹在。何得於此妄通高位。故摄论云。若至登地。故似唯识。意言分别亦不得生。今观意言。岂通高位。文中明判。名愿乐位修道人也)。

　　通理达事利钝由机

　　又云。今约两缘。立仪表行。入道多门。不过理事。理谓道理。通圣心之远怀。事谓事局。约凡情之延度。圣非自圣。终假导而渐明。凡非定凡。亦因开而达解。是知愚智浅深。贤圣位阶。由解行之远近。致利钝之乖异。故论云。无分别智。即是菩萨。菩萨即是无分别智。菩萨约位。具列五十余阶。故知无分别智。念念利钝。此言有旨。

　　备明真俗以彰圆行

　　又云。真俗二谛。由来尚矣。不由功用。任运现前。故论云。诸佛说法。常依二谛。今时行敬。亦准圣言。不虚误也。然须达解两谛所由。故论云。知尘无所有。通达真。知唯有识。通达俗。若不达俗。无以通真。若不通真。无以遣俗。以俗无别体故也。正论成观。令人受行。良以真俗修复。空有交津。迷想见。则生途日增。悟形心。则高轨潜起。岂不以形缠桎梏。报果不可顿销。谓随俗也心可名谈。披析莫知其趣。谓通真也。在言易净。真理可用心求。据行难明。无始熏习故尔。
