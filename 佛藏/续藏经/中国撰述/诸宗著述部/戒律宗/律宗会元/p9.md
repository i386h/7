<!-- { "loadSidebar": true } -->
　　资持(下四)云。三观并云观事者。事即是境。心依境起。随境立观。谓色心阴入界。有情无情。善恶无记等(上明所观)。若论智解。须达诸法。若约时中。观心为要。随心所起。起即是事。若善若恶。三理照之。乃知颠倒。但有妄计。本无所有。随心动用。一切皆空。或推相见性。谓之性空。即相知幼。谓之相空。达相是心。谓之唯识。犹如梦事。或推梦想。从何生灭。或知睡梦。当相不实。或知唯心所变。无别梦事。喻上三观。略知浅深(上明能观)。见理有二。前二性相虽殊。皆以空为理。　后一以心为理。前二是权。后一是实。然出家超世。通学三乘。今依业疏。准开会意。专指佛乘。为出家本矣(上总示三理也)。又云。以我人善恶。性本自无。缘会故生。缘散即灭。生灭灭处。名为空理。即是二乘所至之极。又云。以一切诸法。本唯一识。一识之外。更无别法。无始妄动。横计心境有彼有此。内外差别。穷此差别。皆是意思。妄起取着。由取着故。妄构名言。是故智者。欲观唯识。必以意言为所观境。皆一识故。是则不离思议。了非思议。即於差别。达无差别(已上别明性空唯识二理)。济缘(二下)云。初则见相如实。观性本空。次则见相如幻。空华水月。当相即空。不待观性。后则观一切法。唯心所变。心外无法。初观生灭。灭已见空。次观幻化。生处见空。后观唯心。生灭幻化。无非心变。以心生法生。心灭法灭。生灭有相。相如幻化。二乘小圣。见之为空。然不知生灭去来。本如来藏。故大菩萨。但了唯心。圆修三观。不偏性相。故名中道。

　　小乘三学空慧理行

　　(问。何以三学例为理行耶。答。此据内凡初果等人得无漏慧。凡所修行皆理行。如下戒学。令遣执违二障。义可见也。此文乃疏钞决同异之文。三乘所修。无非三学。但志有广狭。观有偏圆。故分大小也)。
　　钞又云。今通决正。不出三学。一切圣人。无不行此。若据二乘。戒缘身口(通明制也)。犯则问心(据四分也)。执则障碍。是世善法。违则障道。不免三涂。定约名色。缘修生灭为理。二乘同观。亦无谛缘之别。故佛性论云。二乘之人。约虚妄(即前名色)观无常(即前生灭)等相。以为真如(即空理也)。慧取观照。与定义别体同(定是澄寂。慧取照用。故云义别。体空无殊。故云体同)。业疏(二下)云。故语业命是其道戒。念定方便(方便即正精进)。义约禅静(念与方便。非正禅定。故云义约)。正思及见。此为慧观。四仪缘筹(随事观察)唯在慧解。慧心一动。随念追觉。初思后见。见是道明。斯据法忍。故非凡地(上据初果。下约内凡)。然分有触亦称见也。故成实云。得世上正见。不生恶道者。即相似无漏。分断三涂。通说得也(上判三学。何位人修。已下约义。重明戒定)。据其戒定。义约为言(心既缘理则摄〔剑〕。身口自然无恶。澄凝念虑。任运不散。约此二义。名为戒定也)。正敛身心。但缘慧理。无心缘罪。身口不起。故道戒三(语业命也)。从此得名。缘理观度。凝想无漏。约心不散。义名为禅。故道定三(念定方便)从此有也(已上明戒定义讫。下明以无漏慧修於戒定。发无漏功德。名为道行)。本唯慧观。滞漏是障。思择障本。毕竟无依。由斯行起。发生无作(无作即无漏功德也)。即名此业。为道有也。
　　(前引钞文。约教约相。以分三学。后引业疏。约义约位判摄有归。问。上明道行三学。何位人修。答。如文所示。一是初果。二乃内凡。今更私议。修有利钝。见有顿渐。钝修顿见。须至初果。方能以理融行。利修渐明。虽在方便。能以慧荡。是知此文亦被初心。上明利钝并据小乘)。

　　记文重明境理及教　同前资持(下四)

　　名色即所观五阴。一阴是色。四阴属心。心道冥昧。止可名通。故总云名。故智论云。一切诸法中。但有名与色。若欲如实观。但当观名色(已上明境)。缘修即能观心。生灭即所见理。以色心二法。念念生灭。生灭故无常。无常故无性。无性故空寂。空寂即灭谛涅盘真如之理。涅盘偈云。诸行无常。是生灭法。生灭灭已。寂灭为乐。(已上明理)声闻缘觉。乘法虽异。见理是同。声闻四谛。与缘觉十二因缘。止是教门开合之异。以理融教。故无别也。当知苦集。与十二因缘生。并世间因果也。道灭与十二因缘灭。皆出世因果也(已上明教)。佛性论中。大小两乘。真如差别。文见第四。彼文续云。此虚妄观。唯因中有。果地即无。是故此如(小乘真如)。因中则成。果中则坏(以住空故)。菩萨如者。离於虚妄。约真性以观真故如(大乘真如)。此如於因果中。二处无异。故唯成不坏。是故二乘如者。逐其定灭。去而不来。菩萨如者。因果恒有。去来不异。舍因到果。故称如去。从果出用。故曰如来(上并论文)。

　　大乘三学唯识道行　先示戒学

　　(此文亦决同异文。一则约教。大戒三聚律仪。则与小同。余二则与小异。复於律仪。亦有同异。如下可见。二者约机。若智圆行妙。即於小戒而成大行。不异声闻。而是菩萨。此与小乘行位无别。位志大观圆也。若对在家。志观则同。行位乃异)。
　　事钞(下四)云。若据大乘。戒分三品。律仪一戒。不异声闻。非无二三有异。护心之戒。更过恒式。业疏(二下)云。若据大乘。戒分三品。约义收缘。不异诸律。何以明之。如杀一戒。具兼三位。息诸杀缘。摄律仪也。常行慧命。摄善法也。护前命故。即摄众生。此一既尔。余者例然。济缘(二下)云。标示三品。即是三聚。出璎珞经。一摄律仪戒。律仪禁恶。即断恶也。二摄善法戒。即修善也。三摄众生戒。亦名饶益有情戒。即度生也。小乘则随缘别制。大教则依心总结。故以三戒。通摄一切。故名为聚。是故断恶则无恶不断。修善则无善不修。摄生则无生不度。且举杀戒。余并例作。如淫则息诸染缘(摄律仪也)。常修梵行(摄善法也)。不污前生(摄众生也)。如盗则离侵损缘。常行布施。不恼前生。如妄则离虚妄缘。常行实语。不诳前生。下至众学。条条类说。无非三聚。若准智论。声闻戒但有断恶一聚。既不度生。不习方便。无余二聚。今用大意。决於小宗。约义明同。莫不齐具。遮戒或异。如地持云。若菩萨。有檀越以金银等宝物奉施。菩萨以嗔恨心。违逆不受。即名为犯。由舍众生故。小乘则制畜捉。故开制异也。且略举之。必欲通知。须将善戒梵网。对下六聚。则同异可见也。
　　(上据教门。下约机器。据教则显佛制无殊。律仪不异。约机则显智圆理妙。形行无拘)。

　　大士智圆形行无局(并对在家显於同异)

　　业疏(二下)云。然菩萨有二。谓在家出家。出家菩萨。形位同诸声闻。智论中。文殊弥勒。在比丘中。依夏坐也(形既同诸声闻。禀戒持奉皆遵小行。智解既圆。悉成圆行)。故涅盘中。白四所受。息世讥嫌。性重无别。浮囊多少。即譬五篇。度生死海。虽乞不与(上明大士利机。宜从急制。遮性同持。微纵即犯)。又如摄论。菩萨得无分别智。一切尘不显现。由智胜方便。具行杀生等事。有利益故。自无染过。纵有利益。有过不行。事钞(下四)云。准此初地已上。方得用此无分别智。故地前不合。又涅盘云。若未住不动地。有因缘故。得破戒等(已上诸文。须知二意。若出家菩萨。形同声闻。遮性等持。则凡夫地上顿发圆解者。是所机教。若作淫杀。顺行化导。斯乃智圆。理妙深住。性恶法门。初地深位。方可行之)。资持(下四)云。无分别智者。以住唯识。无外尘故。以诸外尘。皆唯识故。故云尘不显现。彼论云。无分别智自性。应知离五种相。一离非思惟故。二离非觉观地故。三离灭想受定寂静故(不住二乘空见)。四离色自性故(不住凡夫有见)。五於真实义。离异分别故(不住菩萨中道)。智胜则无分别智。方便谓诱化众生。前有利益即利他。自无染过即自利。故知十圣。方许行之。地前三贤犹制不合。况余凡愚。安可僭滥。济缘(二下)云。今时愚人。不量地位。不知权行。作恶无耻。妄引为例。自误误他。难可救也。业疏又云。在家菩萨。如净名说。济缘引云。虽为白衣。奉持沙门清净戒行。虽处居家。不着三界。示有妻子。常修梵行。现有眷属。常乐远离。乃至入诸淫舍。示欲过等(已上诸文。并明大乘戒学竟)。

　　次示定慧(此对小菩萨而分同异。定慧是同。空识为异。前戒学亦准此分)

　　事钞(下四)云。若论定慧。小观相空。深观唯识。钝见空时。不分别色。利知唯识。不分别空。资持云。由小菩萨涉於小大。小据观智。大约志求。小大虽异。并菩萨乘。故且一往。通收大中。钝即小菩萨。在大为钝。望小则利。不分别色。异上二乘析色故。利即大菩萨。不分别空。超过小菩萨故。由观唯识。住於中道。了一切法。无非心识。识非色空。非不色空。尚不分别识。何况分别空。若知唯识。则住实相无分别故。
　　(记文前后。并判小菩萨。属於大乘。唯释前三观末结略文云。前二小乘。后一大乘。人有判错之斥。今作二意通之。一者即同上引。小据观智。大约志求。依观智判。故云前二小乘。二者恐前二后一之字。上下互倒。据诸文所判。宜云前一后二也)。

　　结略劝依

　　事钞(下四)云。且分大小二乘。略知途路。但相似道。相似善。难知难学。多堕邪林。理须通学方堪正观。不以诵语。而为道业。如十住婆沙。及十地中说。又经云。以因多闻得智慧故。便入佛法。不得顿学。犹如大海。资持云。大小两乘教门难辨。更以四义明之。一者教别。权实异故。二者理别。性相唯识偏圆异故。三者行别。谛缘度故。四者果别。三圣道故。又复应知。小乘唯论释迦一佛。大教则谈三世十方。又小宗戒定之境。局据大千。大教则通该法界。又云。如入大海。渐渐深故。智论云。智度大海。唯佛穷底。故初心学者。不可躁求。良以道不远人。理非事外。得之不离方寸。失之何啻千山。固当优而柔之。使自得之。然后取之左右逢其源。纵心所欲不踰矩。若斯为学。可谓学矣。自余记问。何足道乎。济缘云。众生心体。本来明静。妄起昏动。遂致浪浪。若达唯心。无别余法。当知昏动。体即明静。定慧寂照。同出异名。此理幽远。末世机劣。非彼所闻。纵闻不行。言之何益。

　　无生理忏随机三别

　　(已下事钞业疏。依律列六聚忏法。依经明三种观。意使理事兼行。化制俱遣也)。
