<!-- { "loadSidebar": true } -->
　　又云。问。上明忏者。为断为伏。答。经说为灭(即上涅盘)。论说为伏(即上十地)。据实为言。忏不灭惑。但易夺抑伏耳。要得无我。方伏不起(内凡已上。分见无我。方伏不起。尔前尚起)。比丘犯戒。依律忏者。性罪正业随至治际(性对遮为言。正对化为言。比丘犯性恶之戒。一有正业名化罪。一违禁律名制罪。制罪依律忏。化罪须待破惑。故云治际也)。遮罪非情。依法灭也。又解云。解惑(以胁破惑。故云解惑。即下涯忏空行等是)与事(即下事灭等)。名实不同。何者是耶。事灭有行(以事灭事故云有行)。迭相抑伏。后胜相遣。若上品恶业。下品忏者。非其敌对故。强者先牵。故恶不灭。要须还起。上品善业抑伏恶也。中下相对。余可准知。理忏空行。达理为先。下解断上惑(下解即见道。上惑即见惑)。上解断下惑也(上解即修道。下惑即思惑)。何以知然。如诸见等。无始名重。谁谓是非。作意穷寻。一见永见。如析石喻也。但思择我。毕竟无从。於此生忍。则无生解。贪瞋等惑。缘翳事深。人并知非。无由卒舍。故至七学。(三果四向名七学人)犹被缠之。要须方便圣智乃断。如藕丝喻。羯磨经注引律云。有二种人。一者愚痴。谓不见犯。虽见犯。不能如法忏悔。二者智人。即反上句。未曾有经云。前心作恶。如云覆日。后心起善。如炬消暗。故知经律。俱明忏悔。然忏法多种。若作事忏。但能伏业易夺。若作理忏。则能燋业灭业。先论利根。依理断业。如涅盘经云。若有修习身戒心慧。能观诸法。同如虚空。设作恶业。思惟观察。能转地狱重报。现世轻受。若於小罪。不能自出。心初无悔。不能修善。覆藏瑕疵。虽有善业。为罪垢污。现世轻报。转为地狱极重恶果。是谓愚痴。若犯四重五逆谤法。名为破戒。有因缘故。则可拔济。若披法服。常怀惭愧。生护法心。建立正法。我说是人。不名破戒。成实论云。有我心者。则业烦恼集。若无我爱。则诸业不能得报。以不具故。未曾有经云。夫人修福离罪。须近明师。修习智慧。悔重恶业。华严经云。譬如幻师。能幻人目。诸业如是。若如是知。是名清净真实悔过。二者钝根依事忏者。若依大乘。则佛名方等。具列行仪。依法忏悔。要须相现。准教验心。若依律宗。必须识於罪名种相。随有牒忏。若疑不识。不合加法。唯除不学者。随犯结根本。此但灭犯戒罪也。故智度论云。戒律中虽复微细。忏则清净。犯十善戒虽忏。三恶道罪不除。如比丘犯诸性戒等是。
　　钞引明了论解云。破戒得罪。轻重不定。有重心破轻戒。得罪重。无惭羞心。作无畏难。或由见起。谓无因果。或由不信生。谓非佛制等。若由如此心破。得罪便重。若不由如此心。偶尔破戒。重翻成轻。

　　穷究罪源理事行忏

　　业疏又云。初依理者。要识心本。是大乘理。其体清净。妙用虚通。妄想故垢。知垢是心。意言不生。外尘自遣。何以故。本不了心。妄取尘境。随境起业。业生妄受。今达本妄。体虚不实。自耻往业。妄构所造。如蚕作茧。非他所缠。深生惭愧。誓断妄习。如斯念念不妄境缘。无量罪垢。自然除静。二者事忏。如世常行。或依堂塔。或依缮造。佛名经教。礼诵诸业。皆缘事起。依此运心。随所兴起。计功分课。称情爱恋。违意憎嫌。此不净心。未足除罪。要先折伏人我贪竟。衔悲自咎。曲身退迹。推举於他。以事抑故。由我惑壮。不解思微。屈苦低抑。犹不可伏。何况特忏。用以为功。所以大圣。布此良规。正治我等粗重人也。万五千佛。日须一徧。阿弥陀佛。日十万徧。如是读诵。营事诸业。并定头数。计功自励。若有不至。此即懈怠。何名畏罪。即地狱人。如是鞭心。如是立志。虽名粗业。世中罕有。纵或行者。多着名利。谄诳自高。复是软贼。罗剎妻也。若欲行时。须具五缘。一请十方诸佛菩萨等。为明证人。以我心微。假强缘故。如诸佛等。常在目前。但罪垢故。如盲不见。动心缘事。佛已先知。何况净眼对面行罪。深可惭也。故诸行人。若微起恶。常思佛前。则愧息也。二诵经咒。为妙药也。随经能治。但不至心。若不专缘。情则驰散。故制束心。在於口也。三说己罪名。如涅盘说。为恶不善等。四立誓言。从今已往。福始罪终。乃至成佛。忏悔本宗。斯为要也。故虽行忏。后出忏场。还寻故恶者。由本结心。不牢固耳。所以诸习。还相围绕。可不见耶。五如教明证。当缘尘境。或梦或觉。非是妄心之所变耶。又非魔鬼之所惑耶。若是魔者。我之所行未出魔境。魔何由来。将非我业之妄现耶。令我心着重起倒耶。若知唯心。境不灭者。将是我心之所妄耶。如是覆疎。本即非本。何由静妄。知妄非真。即此非真。还传妄耳。如斯反识。分了妄因。又识此了还知从妄。不尔欣庆。随妄不返。深须早练。不容自诳。俗中识者。年至五十。知四十九非。何况学道。而怀习着。则不可也。记引庄子云。遽瑗年五十。知四十九年非。又论语云。加我数年五十以学易。可以无大过。则知尔前未达天命。动成非也。
　　又事钞云。忏悔之法。大略有二。初则理忏。二则事忏。此之二忏通道含俗。若论律忏。唯局道众。由犯托受生。污本须净。还依初受。次第治之。篇聚立仪。悔法准此。若据通忏。理事二别。理据智利。观彼罪性。由妄覆心。便结妄业。还须识妄。本性无生。念念分心。业随迷遣。若论事忏。属彼愚钝。由未见理。我倒常行。妄业翳心。随境缠附。动必起行。行缠三有。为说真观。心昏智迷。止得严净道场。称叹虔仰。或因礼拜。或假诵持。旋绕竭诚。心缘胜境。则业有轻重定不定别。或有转报。或有轻受。并如佛名方等诸经所明。言理忏者。既在智人。则多方便。随所施为。恒观无性。以无性故。妄我无托。事非我生。罪福无主。分见分思分除分灭。如人醒觉。则不眠醉(三种无生理观。及五乘犯罪等文。并入观法门中。为显理观。通於受忏故也)。又云。然则事忏罪业。福是顺生。理忏妄本。道则逆流。一出一入。条然自分。愚智两明。虚实双显。故诸行者。并识自心。若乐罪时。须修事忏。若乐福时。须修理观。理通深浅。如上所明(性相唯识三种无生。并在前明)。

　　理事相须行者正要

　　济缘又云。问。修理忏人。须礼诵否。答。愚智两分。事理无二。上智达理。不碍修行。中下昧空。故存渐诱。应为四句。总摄群机。一得理失事。一心禅观。外阙庄严。如有目无足。不能前进。二逐事迷理。计功分课。不了缘生。如有足无目。不知所从。三理事双运。目足相资。万行圆修。必至彼岸。四理事俱昧。盲而无足。愚痴惰慢。终无出期。是知理事各立。未免偏邪。空有一如。是真修习。故曰实际理地。不受一尘。佛事门中不舍一法。诸佛菩萨。历劫熏修。华竺祖师。终身苦行。此理深密。何可尽言。略示大途。粗分缁素耳。

　　斥世行忏弃制取化

　　事钞又云。佛法东流。行此法者亦少。纵有行悔。则弃小取大。依佛名方等而忏者。余意所未安。由心怀厌欣。未合大道。但篇聚依教自灭。业道任自静思。皆嫌发露可羞。而业由羞故结。此正药病相治。不得不行。

　　大小所明灭否之相

　　业疏又云。有人言。大乘忏者。得灭业也。一者理深药妙。二发悟悔过。起治行胜。三多身修业。非一形证故也。今解云。经虽说灭。不了义也。望后理观。远通说耳。但地前故业分段所摄。用以招生。若据小乘。增上忍中相似无漏。恶道女业方得不受。故成实云。得世上见。虽来往生死。乃至百千世。终不堕恶道。若论别报。无学未免。故有贯恼之苦。碎身之痛。地狱烧身。饥饿切体。复何可论。一思至此。业之善恶。俱不可作。古人有言。慎莫作善。斯有远旨。如造世善。生极有顶。娑婆三界。更增苦谛。如烧金丸。不可触也。记云。大乘地前三贤。尚有分段生死。则知不灭。小乘忍位。方免恶道。则知尔前。业亦未灭。成论世上见。即世第一。又过忍位。则知内凡以上。将邻圣位。无漏慧胜。方能灭业。

　　犯重开忏不足僧数

　　钞引十诵云。若犯重戒。如法乞羯磨。佛所结戒。一切受行。在大比丘下坐。不得与大僧过三夜。自不得与白衣沙弥过二夜。得为僧作布萨自恣二羯磨。不得足数。母论云。与白四悔法已。名清净持戒。但此一身。不得超生离死。然障不入地狱。业疏云。又就律中忏重之相。虽非即数。有可收理。尽形行学。障地狱故。
　　资持又云。问。忏既清净。那不足数。答。戒德劣故。不任僧用。问。既不足数。开忏何为。答。若不求忏。财法两亡。僧须灭摈。由忏净故。得入僧中。但不足数。又复能除狱报。九百二十一亿六十千岁。地狱之苦。顿然清净。岂非益耶。问。世中皆云。小乘无忏重之文。今诸律中。云何开忏。答。律开忏者。为同财法。及障来报。若望体坏。无任僧用。不复本位。犹同不忏。故云无耳。非谓不许忏也。问。依前化教。理事二忏。得罪净不。答。若修理忏。罪无不遣。若修事忏。或不违行法。或得好相。重罪得灭。如佛名方等。虚空藏治禅病经等。并有明文。问。若依理事忏已。制罪灭否。答。灭否难知。须准教判。化忏心业。制忏违教。准知制罪不灭。问。得相验净。可足数否。答。事忏得相。乃约化经。足数作法。自是律制。两不相涉。那得致疑。古德云。安用大教忏夷。以足小乘僧数也。欲辨化制。四句明之。初业灭制不灭。二制灭业不灭。三俱灭。四俱不灭。思之可见。问。有人言。准虚空藏经。得足数者。答。此犹不辨化制故也。
　　又钞(中一)云。问。应当足数。不名断头。答。忏本清净。理当足数。如得作说戒自恣羯磨等。但由情过深厚。不任僧用。故云。来不随意。断头之论。此望不阶圣果为言。记云。十诵开作说恣羯磨(不开余法)。亦听众中诵律(无堪能处)。既容秉御。身预净僧。义同足数。故曰理当。律云。僧说戒及羯磨时。来不随意。故知虽忏。必无足理。纵听秉法。身不足数。但望二摈。财法永亡。不参众务。以为优耳。上云理足。文含二意。一为救无知。谓失例犯。二为救犯者。抱过不悔。故此诸文。委曲提示。

　　论犯重罪有戒无戒

