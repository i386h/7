<!-- { "loadSidebar": true } -->
　　业疏问云。如上所斥。须识宗途。律是小乘。岂怀大解。矛盾自扣。如何会通。答。大小俱心(教门大小。机见乃殊。以大决小。无非一心。即前云。今识前缘终归大乘。故须域心於处。是也)。律仪不异(上句穷体。此句会行。上显根本一源。下显枝条无异。或法或体。既俱唯心。若教若行。岂有异制。如璎珞明。律仪一聚。通指在家出家一切诸戒。地持又云。〔毛〕众所受。在家出家随其所应。是名律仪戒。此约大小通收。论不异也。又疏前云。大乘三聚不异诸律。此约防非是同。论不异也。在小各执。小不通大。今以大决。即小是大。如疏云。常思此行即摄律仪。此约开显融会。明不异也。又记云。十方诸佛。唯有一乘圆极妙戒。此约克体无别。佛佛道同。论不异也。有斯诸义。故略引之)。卿不见前出家学本(见本篇初疏二下。列出家宗致。七门中圣道行。及大小相决二门也。令以唯识妙观。融一切行。则达即小是大。即事是理。一切出家行相。皆一佛乘。是为出家学本)。故兴此难。非矛盾也。何况四分。通明佛乘。故沓婆厌无学。知非牢固也。施生成佛道。知余非向也。相召为佛子。知无异乘也。舍财用非重。知心虚通也。尘境非根晓。知识了义也。略引成证。全乖小道。何得不思。致亏发足。记云。何况等者。意谓。纵是小教。於理自融。何况本部非局小耶。初沓婆厌无学者。见僧残无根谤戒。彼云。沓婆摩罗子得阿罗汉。在静处思惟。心自念言。此身不坚固(无常生灭终归空寂)。我今当以何方便求坚固法(谓厌无常求常住。厌生灭求不生灭诸佛法身也)。我今宜以力供养。分僧卧具。差次受请饭食(修利他行福业庄严)。白佛。因令白二。差为知事等。部主引此。由知小道。非究竟故。二施生成佛。即是戒本回向之词。文云。施一切众生。皆共成佛道。一切成佛之言。乃华严法华。圆顿了义。可验部主。知余二乘。非归向处。三相召成佛子。梵网大戒。乃称佛子。小乘戒本。但名比丘。而律序云。如是诸佛子。佛子亦如是等。此即部主。令归佛乘。四舍财用非重。谓舍堕求悔。先须舍财。舍己僧用不还。止犯吉罗。而不成盗。知心虚通者。钞云。四分一律。宗是大乘。虚通无系。故发诚言。事无滞结。若依他部。一舍已后。无反还求。任僧处断是也。五尘境非根晓。如小妄戒释见闻触知云见者。眼识能见。耳识能闻。鼻舌身识能触。意识能知。识即是心。不同有部。但云根见。又如戒序中。稽首诸佛。又后序云。三世诸佛皆尊敬戒。又云。若有自为身。欲求佛道。又破僧戒。提婆害佛。诸比丘。执杖右绕佛大唤。佛安慰言。诸佛常法。无所复护。何以故。已胜诸怨故。此皆大乘之义。则知分通非唯前五(如上所引。诸分通义。虽通佛乘。犹是小教密谈。故别立圆宗。扶成决显。释诸疑情。直从大道也)乃至云。今立圆宗。会小归大。不由小径。直造大方。乃为成佛菩提发足之始。有得闻者。合生忻遇。反加诘难。强生荆棘。恶业所障。岂非自亏耶。今多此徒。是可怜愍。资持(中下)一云。明圆修者。既知受体。当发心时。为成三聚。故於随行随持一戒。禁恶不起。即摄律仪。用智观察。即摄善法。无非将护。即摄众生。因成三行。果获三佛。由受起随。从因至果。斯实行者出家学本。方契如来。设教本怀。故业疏云。是故行人。常思此行。即三聚等。又云。终归大乘。故须域心於处。又云。既知此意。当护如命如浮囊。略提大纲。余广如彼。咨尔后学微细研详。且五浊深缠。四蛇未脱。与鬼畜而同处。为苦恼之交煎。岂得不念清升。坐守涂炭。纵有修奉。不得其门。徒务勤劬。终无所诣。若乃尽无穷之生死。截无边之业非。破无始之昏惑。证无上之法者。唯戒一门。最为要术。诸佛称叹。偏在群经。诸祖弘持。盛於前代。当须深信。勿自迟疑。当以受体为双眸。以随行为两足。受随相副。虽万行而可成。目足更资。虽千里而必至。自非同道。夫复何言。悲天。

　　辨烧身指大小相违

　　资持(中一下)云。义净三藏寄归传。广斥世人烧身然指。意谓。菩萨大士之行。非出家比丘所宜。古来章记。相传引诫。讲者寡闻。用为口实。此由不知机有浅深。教分化制。律明自杀。方便偷兰。烧指然香。违制得吉。梵网所制。若不烧身臂指。非出家菩萨。犯轻垢罪。此盖小机急於自行。期尽报以起生。大士专在利他。历尘劫而弘济。是以小律结其大过。大教叹其深功。况大小两教。俱是圣言。一抑一扬。岂容乖异。且经明出家菩萨。那云不许比丘(彼云舍身非沙门所为等)。传列苦行遗身。岂是专在道俗(彼云经中所明事存通俗)。荆溪所谓依小不烧则易。依大烧之则难。保命贪生。物情皆尔。今以义判。且为三例。一若本白衣。不在言限。或全不受戒。依此经中。足指供养。胜施国城。若依梵网。直受大戒。顺体奉持。然之弥善。二若单受小戒。位局比丘。不烧则顺本成持。烧之则依篇结犯。三若兼受大戒。名出家菩萨。烧则成持。不烧则成犯。若先小后大。或先大后小。并从大判。不犯律仪。若此以明。粗分进否。岂得雷同。一槩顿斥为非。然有勇暴之夫。情存矫诳邀人利养。规世声名。故坏法门。乃佛教之大贼。自残形体。实儒宗之逆人。直是恶因。终无善报。今时颇盛。聋俗岂知。则义净之诫。亦有取矣。

　　持之则益毁之则损

　　事钞(上一)云。凡厕玄门者。克须清禁。无容於非。沐心道水者。慕存出要。无染於世。故能得益於时。迹起尘网。良由非法无以光其仪。非道无以显其德。而浇薄浅识。庸见之流。虽名参缁服。学非经远。行不依律。何善之有。情见疎野。宁究真要。封怀守株。志绝通望。局之心首。而言无诣。意虽论道。不异於俗。与世同流。事乖真趣。研习积年。犹迷暗托。况谈世论。孰能体之。是以容致滥委。以乱法司。肆意纵夺。专行暴克。尚非俗节所许。何有道仪得存。致令新学困於盘石。律要绝於羁秘。於时正法玄纲。宁不覆坠耶。故知兴替在人也。深崇护法者。何患佛日不再曜。法轮不再转乎。

　　身是法聚可得自轻

　　又云。知自身心。怀佩圣法。下为六道福田。上则三乘因种。自余绍隆佛种。兴见法幢。功德不可思议。岂唯言论能尽。直引圣说成证。令持法高士。详而镜诸(此篇广引经律。以示戒德。文长不录)。
　　又(上三)云。萨婆多云。新受戒人。与佛齐德也。以此而推。出家僧尼。真是功德善法之聚。位尊人天。良由於此。不论受而具持。功德难数。若毁破者。犹利无边。故十轮云。破戒比丘。虽是死人。是戒余力。犹能示於人天道行。犹如牛黄麝香烧香等喻。佛因说偈。瞻卜花虽萎。胜於一切花。破戒诸比丘。犹胜诸外道。是故行者。破戒之人。功德无量。远有出期。不受戒者。随流苦海。永无解脱。智论说言。宁受戒而破。初入地狱。后得解脱。不受戒者。轮转三界。涅盘亦云。虽复得受梵天之身。乃至非想。命终还入三恶道中。良由无戒。故致往返。记云。凡戒因行。佛戒果德。凡圣优劣。实非相拟。一往且望。清净义同。故云齐德。善法聚者。揽无边戒法。归无尽识藏。成善种子。作圣道基。翻无始恶缘。俱为戒善。变有漏苦报。即成法身。我等云何不自珍敬。佛恩深重。粉骨难酬。苦海导师。朽宅慈父。愿从今日。尽於未来。竭力亡身。常赞三宝。广度群品。少答圣慈。不论等者。举毁破较量。有毁戒者。见此言相似顺愚情。妄自矜夸。谓犯犹胜。此乃一途引接随时之义。圣制令受。意在成持。即下文云。宁起行用。不顺愿求。又云。若毁佛戒。不如不受。教旨甚明。慎勿错会。

　　忆体摄持须先秉志

　　钞(中一)云。出俗五众。所以为世良田者。实由戒体故也。是以智论云。受持禁戒为性。剃发染衣为相。今若氷洁其心。玉润其德者。乃能生善种。号良福田。不然纵拒。自贻伊戚。又云。故同法之俦。理须明察。若先严净识。托对五尘。欲染不生。由前方便。若元非摄虑。对境不能不犯。
　　记云。末世凡流。沉溺滋久。摄念离染。未见其人。自非宿善资熏。明师训匠。勤求圣教。精择良朋。志慕孤高。行希清卓。时时不懈。日日如新。或体达前尘。反求欲本。或冥心所受。专意通持。故得对境萧然。遇缘确尔。翔而后集。默而识之。其犹挥手於空。了无滞矣。着铠入阵。何所畏乎。然惑业未消。死生可惧。岂唯言说。即是请升。在欲远尘。良恐非尔所及。居凡学圣故。且抑而为之。勿事悠悠。宜应切切。因兹言及。一为深思。
　　诫观六难自庆修道(净心诫观。吾祖南山。为弟子慈忍作)。
　　净心诫观云。一者万类之中。人身难得。如提谓经说。今得人身。难於龟木。二者虽得人身。中国难生。此土即当边地之中。具足大乘。正法经律。三者虽有正法。信乐复难。今随力信。不敢疑谤。四者人身难具。今受男形。根无残缺。相貌成就。五者虽具男形。六根无缺。五欲缠染。出家甚难。今得割爱。出家修道。披着佛衣。受佛净戒。六者虽受禁戒。随戒甚难。汝可於戒律中。尊重爱乐。惭愧慎护。於此六事若不观察。即便放逸。深障圣道。既超六难。常应喜庆。难得已得。得已莫失。如是思量。名为净心。

　　出家过恶与俗不同

　　业疏(二下)云。据论罪本皆由事缚。不思厌背。师心妄造。如大宝积经。出家二缚。谓诸见利养也。如律缘制由名利故。便生有漏。因制诸戒。为防罪业。障三涂也。今世出家。翻种苦本。不畏沉溺。多起下业。故彼文云。又有二痈。谓求见他过。自覆己罪。又十诵云。未来世中。出家人入地狱。白衣生天者。以俗人无法在身。但专信故。得生天也。出家有法。为世福田。乃反毁犯。妄受信施。开诸恶门。令多众生习学放逸。故四分中。为说利养难消。六十比丘。得无学也。六十比丘。热血从面孔而出。六十比丘。畏佛语故。便退还俗。

　　起过之本应先观察

　　又云。夫欲修道。於三业中。先断财色二种。若不贪财。即无谄诤。若不贪色。即无热恼。经云。背舍离欲。顺菩提分。当修身观。精勤一心。除世贪爱。制伏烦恼。令心清净。以断财色。成无漏善根。熏本识中成无贪种子。渐尽惑染。入贤圣位。经云。既非道人。又非白衣。无所名也。多求利故。专习唇吻。庄补华绮。戏论诤讼。递相谤嫉。三毒转强。烦恼增长。
