<!-- { "loadSidebar": true } -->
　　释曰质他外救恐彼救云门外索车但是二乘非是菩萨便质云以经不说得彼牛车故又救云父先所许唯是二车故质云又不说彼先许车唯是二车故何以故三车同索故。
　　是故经中至所标趣故。
　　释曰诸子皆索明皆无体不见羊鹿故索羊鹿今索牛车明无牛可见既索牛车明同无体故牒索耳索车是喻约法云何古有多释略要有二一者机索二者口索言机索者三乘之人以佛教门出三界苦谓已究竟不解索乘已被淘练一乘机发宜机叩圣义言索耳佛知机熟灵山集会为说法华一极之旨即是各赐诸子等一大车二口索者已集灵山三乘三根皆悉启言求法求记即是索车为说与记令其修证即是等赐菩萨闻是法疑网皆已除千二百罗汉悉亦当作佛皆是赐义三乘所求果说一权果二实果权则一乘诱引得出三界实则三乘方便相尽终归一极文云后得大车非本所望言以是元意所标趣者如来标三乘令趣一实故也。
　　问二乘各得至更索耶。
　　释曰声闻四果四向缘觉一果一向菩萨五位究竟故云各得。
　　若依小乘至皆无得也。
　　释曰谓声名本影教也谛缘诸度行也有余功圆四智云三乘此之设化就阿含门随宜引导故云昔日但有言教等以彼三乘之人约大乘终教已去并不名究竟出世何以故以人执烦恼未永断故但能折伏而已故弥勒所问经论云一切声闻辟支佛人不能如实修四无量不能究竟断诸烦恼但能折伏一切烦恼故云今言俱不得者以望一乘故是故以实映权等者则破三显一开方便门示真实相实现权亡故皆无得。
　　为欲回彼至进入别教一乘。
　　释曰为欲下标示会权归实若不下返质拣滥若非下按定权乘以至下会同入别所以尔者盖为三车虚设诸子奔驰羊鹿二乘既废牛车权教宁存是故大乘亦说回也厥或执彼牛车权乘为实确乎不可废者且退非凡夫二乘进非露地一实进退共准权义决然故云更是何色人也彰权隐实令彼奔超权位功成终归一实故云后皆进入别教一乘既云后皆入别应知初入於同也亦可随机不定耳。
　　问临门为实不实耶。
　　释曰此实非权实之实乃是有三乘引摄之实事故也。
　　答实不实至唯一相也。
　　释曰非不实者言是实也非是实者谓权设故此之三乘在本乘则为实在实教则为权虽涉两宗克体是一故云此二无二唯一相也。
　　二教义差别至俱是教故。
　　释曰但有其名者明皆无体虽无生智是二乘车体大六识智是牛车体二乘是智尚非真实大六识智岂有实耶故云以望一乘俱是教故。
　　是故经云至俱不得故也。
　　释曰以佛教门明无实体但是三乘声教引摄虚谭令离三界系缚逼迫兼亡故云出三界苦为彼权宗云出界外但是二乘非于菩萨故质云以经不拣故经既不拣定是三乘又彼权乘依言求果毕竟无成与彼二乘宛然无异故云亦同二乘但不得故。
　　三所期差别至非本所望。
　　释曰昔日隐实彰权故云以彼一乘非是界内先许三车暨乎灵山显本舒怀方谈一实三乘不知大事得之邂逅故云非本所望。
　　是故经云至非本所望也。
　　释曰良以如来知彼机缘未熟未能尽受大乘法故於一佛分别说三明三皆虚指也由皆虚指即无体故后得大车并非本望若昔大是实今得牛车何非望耶故云非本所望本非希冀亦不可说等者返质救权类前可解圣言无失者因经不拣通相论三昔大为权故无有失。
　　四德量差别至即体具德也。
　　释曰界外牛车大乘权法纵谈无漏亦属有余隐闭一乘故云不言余德若乃露地七宝大车譬彼界外了义一乘众宝庄严类夫恒沙性净功德云体具德也。
　　又彼但云至以明异耳。
　　释曰不迅疾无以为大牛不超过无以为大士所以潜兴密应冠圣该凡故云用殊胜也言喻则仆从宝车执卫多力约法乃万行齐修同游宝所云行眷属虽谈德行主伴犹亏同教一乘焕然一致上云法华意兼两势斯现一也。
　　又彼三中至非适一也。
　　释曰权教大乘教理行果熏染识心为趣宝之先容故云以彼宗明一相方便若乃具德圆宗因果交彻依正互容染净融明德用齐致故云此则不尔主伴具足经云下指喻合法也。
　　此显一乘至以明异耳。
　　释曰此显一乘无尽等者则是所依体事理事教义十对二十事周遍含容重重无尽也此义广如华严略如法华者且法华是随宜渐教之终华严是称性圆融之始经宗既异安得同年而语哉然则然矣据古佛之道吾祖之教未尝不异而未尝不同也何则语如来初成正觉顿演华严无尽义海此为别教最后开权方说法华一实之旨此为终教曰未尝不异若乃於一佛乘分别说三从本而流末会三乘归一乘摄末而归本此本无别故曰未尝不同也若约法华罗列义相三谛圆明但当理事无碍故属於终也华严海印炳现德相无涯全彰事事无碍故属於别此是吾祖之教未尝不异也洎乎法华理事既圆融同性海其百川浩荡同归於海海无异味故属於别演义云即此同中必有别义故曰未尝不同也此之同异贤首宗乘约义斯显若天台时部独美法华不知法华终归本教此约别教一乘以明异者上云法华意兼两势斯现二也。
　　五约寄位至寄一乘法。
　　释曰约位以寄乘也谓初地明施复显人王即是人乘二地十善十善生天是欲天乘三地八定是色无色乘故以初三为人天乘寄在於世间四地初断俱生身见观於道品同须陀洹五地四谛理终寄阿罗汉六地观缘寄於缘觉七地一切菩提分法方便涉有故寄三乘之中大乘菩萨寄出世间八地已上既是一乘合不云寄但可云出出世间今云寄者亦可别位以故所以尔者谓贤位始终已圆融自在登地已去则甚深甚深言所不至是故若不寄位何以显深不包三乘何以显广。
　　若大乘即是至已上一乘法也。
　　释曰约上经论寄乘之法配属法华指定临门大乘牛车决如是权是以前既非六地小乘缘生后又不同八地一乘净土妙行故云则三乘俱是出世自位究竟也言究竟者小乘则以三昧力止息化城菩萨则四智功圆报居色顶。
　　问若尔何故至作是说耶。
　　释曰因摄论合声闻缘觉为一大乘菩萨为一是二乘故此二具三同名出世八地已上名出出世间故三乘之言隐而不说宾家不晓二乘合三之旨故成斯问。
　　答既四五至具如下说。
　　释曰约前后揩定质彼七地是权教大乘故云是何色人也既是三乘方便引摄名善出世具如下说者以文乘教开合中也。
　　六付属差别至为报佛之恩。
　　释曰如来现在根熟已调一禀尊言无不悬契大师灭后若有众生信乐佛慧我诸弟子菩萨大士如佛在世演一乘法故云当为演说此法华经等或彼根缘未熟不堪尽受甚深法者亦如佛世隐实施权淘练根性故云当於如来余深法中示教利喜谓示义教行得义利具解行故成於喜此之付嘱类同法华第三云我灭度后复有弟子不闻是经不知不觉菩萨所行自於所得功德生灭度想当入涅盘我於余国作佛更有异名是人虽生灭之想入於涅盘而於彼土求佛智慧得闻是经唯以佛乘而得灭度等此则佛世根未熟故菩萨与记方便令发心后事是同但众生与声闻耳。
　　解云余深法至作此付嘱也。
　　释曰特解余深以余拣一以深拣小恐彼权宗滥一故权实不分滥小故大小不辨有乖圣意封执后随故作斯解。
　　七根缘受者至假名菩萨。
　　释曰性起唐经译为出现品者唐云修习种种菩提分法未闻等者谓若未闻此如来不思议大威德法门或时闻也不信不解不顺不入不得名为真实菩萨以不能生如来家故故曰假名大疏云积行菩萨曝腮鳞於龙门则权教次第修行者是也。
　　解云此明三乘至不同彼也。
　　释曰此明三乘菩萨等者谓不可唯局释迦所化乃往古劫於余佛所发心修行迄至遮那会中根犹滞权未禀玄要故云未熟等当知是前法华经内余深法中等者且华严是初成顿演法华是最后方谈一重隔历余深文是如来灭后未来世中不信受者与夫华严两重相隔何以却言不信不闻此一乘经是余深中人耶答前不云乎不可唯局释迦所化於余佛所发心迄至遮那根犹未熟故不相违亦可三乘渐教虽有间断华严至教通方之说前后际而无违独据遮那一佛所说亦有理在华严是别教者不共般若逈异余乘故也。
　　八难信易信至是法甚为难。
　　释曰从凡至小从小至大展转较量方见斯法高深玄要浅智莫窥难信难解也。
　　解云以此品中至对比决之。
　　释曰贤首品谈德业该收所以十信道圆一念该於佛地故云即摄一切位六相圆融就此而该。
　　九约机显理至无尽佛法。
　　释曰此之三乘行相良以十地之内以法相为观门故四地道品成无生之慧光五地诸谛穷真俗以化物故云示以声闻道令出於众苦六地般若要观缘生研穷性相般若现前故云乐於因缘法为说辟支佛七地穷一切菩提分法权实双行故云饶益诸众生为说菩萨道此是当位菩萨二利双修非是悬指昔三乘中所见也。
　　解云此明至文之差别也。
　　释曰不同三乘一相一寂等者谓未了心绝诸相令悟相尽唯心故谈一相一寂既云一相何以论三乘免形对故属於三作大法师等者谓由八地中七劝该罗方见无功之道九地居法师之位药病须知不将四十辨才何以广能化物故云明说法仪轨利及有情不出一乘三乘故此地开示也。
　　十本末开合至智藏大海。
　　释曰教逐机兴乘分大小随功涉位果满僧祇故云菩萨法诸佛法原其逐机之法因中则有至果全无纵立佛乘也是阿含假说故此文中皆悉流入智藏大海。
　　此文约此至差别理耳。
　　释曰从本流末故有四乘之法摄末归本但显一乘。
　　此上十证至焕然溢目矣。
　　释曰法喻义括也谓如上十门经之与论证成三乘外别有一乘如观指掌类彼蓍龟辨其吉凶明镜鉴其妍丑略如下辨者第九所诠差别行位分齐中释之耳。
　　二该摄门者至不异不一也。
　　释曰海印定中炳然齐现一切偏圆妙严品说菩提场地演一代随宜之教是故此云一切三乘本来悉是彼一乘法有二门故者谓不坏相故不一体含容故不异是以上之一乘三乘克就别教而说。
　　初不异中至即三故不异。
　　释曰体相既融故左右皆悉不异而得相即。
　　问若据初门至而得进修。
　　释曰若据下牒其难本末知下开两关若存下牒而难之。
　　答有四句至更无余也。
　　释曰即者是也三既是一何须更泯故不待坏三若是一不妨三相宛然故不碍存其犹洪波即水不碍波存是以三乘之徒得有依附由三是一故无可存如波即水但见泓澄如练殊无流动漂淫繇是三乘得契一实虽则存亡有异大率本是一乘故言唯有一乘更无余也。
　　二以一乘至下同教中辨。
