<!-- { "loadSidebar": true } -->
　　释曰或唯一圆教以余相皆尽者谓别教一乘圆融具德无别异相故具五教以摄方便者同教一乘该收诸教何以故前四教为此教之方便既圆趋一实故此摄之顿教中唯一顿教者唯是绝言故毁相泯心故云以余相尽或具四教以摄方便者良以依言渐次为离言之先容故亦云摄熟教中或一或三者大乘之终调练既久故名熟权小同归回三入一故初教中或一唯一本教或二引摄愚法故小乘中唯一无可摄具但是本乘故。
　　二以末归本至皆准上知之。
　　释曰小乘内或五等者谓冠五教之初诸乘之首一道竖论逦迤涉入故云於后四教皆有为方便后之三教约自宗并开涉方便等义准此思之。
　　是诸教下至准此思之。
　　释曰所明义理交络分齐者且如一缘起之法小乘说之万法虚伪缘会而生始教说之生法本无一切唯识终教说之识如幻梦但是一心顿教说之心寂而知圆教说之德用无边上文以本收末以末归本本末相济例此而解故云准此思之。
　　是则诸教至无不周尽。
　　释曰诸教本末句数者应成六句谓一小乘唯相二顿教唯性三法相宗相多性少四终教相少性多五空宗中非性非相六圆教中全相全性是以性相相参六句交织故云结成教网以此摄化不坠含灵故云无不周尽。
　　是故此经至岸此之谓也。
　　释曰证上善巧法喻则大圣张大教於生死中化导人天置于涅盘譬彼鱼翁张大网於海中漉取鲲鱼安置岸畔故此经中法喻并举耳。
　　第六教起前后至明逐机末教。
　　释曰初成正觉称性极谈为众典之洪源故云本教迹后化沾忍土渐被三根善巧随机故称末教。
　　初者谓别教至并同时显现。
　　释曰第二七日谓觉树道成一七日中自受法乐思惟因缘行等故第二七日顿说此经表所说如其所证故不起树王罗七处於法界故论云此示法胜故在初时及胜处说也犹如日出等者出现品云譬如日出先照须弥山等诸大高山如来应正等觉亦复如是成就无边法界智轮常放无碍大智光明先照菩萨摩诃萨等诸大山王而彼如来大智日光不作是念我当先照菩萨大行等海印定中等者释名如上故经云如海普现众生身以此说名为大海菩提普印诸心行是故正觉名无量非唯智现物心亦依此智顿现万像故贤首品云众生形相各不同行业音声亦无量如是一切皆能现海印三昧威神力故云同时演说等於十十法中力用更资便成主伴时因法立法必涉时法既圆通时亦无尽所以十世古今始终不离於当念故云该於九世十世九则每一世有三世十则不离一念则前九为别一念为总故名十世尽因陀罗者以无尽之时穷无尽之处则尘含剎土彼一一微尘既各摄无边剎海即此剎等复有微尘彼诸尘内复有剎是则尘尘不尽剎剎无穷如帝网珠重重互入故云微细境界因果理事则十对中二对前后法门则随宜渐次也流通舍利入般涅盘耳此等诸法既延促无碍前后际而无违故於海印定中炳然齐现故云并同时显现若以十玄说者同时演说等同时具足相应门主伴具足主伴圆明具德门也九世十世十世隔法异成门因陀罗则因陀罗网境界门此四文具余六义含以意取说若配八相则文具成道转法轮入涅盘之三相据其微细每一相中皆具八相是故八相亦以备矣下文当引。
　　何以故卷舒至无二相故。
　　释曰征释无碍所以也同一缘起者法界大缘圆通无碍无二相矣。
　　经本云至广如经说。
　　释曰於一尘中者华藏品云华藏世界所有尘一一尘中见法界宝光现佛如云集此是如来剎自在又云如於此会见佛坐一切尘中亦复然又离世间品云佛子菩萨摩诃萨有十种甚微细何等为十所谓在母胎中示现初发菩提心乃至灌顶地在母胎中示现住兜率天在母胎中示现处王宫在母胎中示现出家在母胎中示现苦行在母胎中示现诣道场成等正觉在母胎中示现转法轮在母胎中示现般涅盘在神力无量差别门佛子是为菩萨摩诃萨在母胎中十种微细母胎一相八相皆具万德斯圆故云於一念中。
　　是故依此至准以思之。
　　释曰通方之说故曰普闻一时后者圆融不碍行布下句返此准以思之者约喻思法也。
　　二逐机末教者至一三乘二小乘。
　　释曰同时者皆二七日故异处者仙苑觉场故异时者三七等别异处与上解同初义是同教故者三乘之教同彼初时表本末相济故三乘之教会经两处示非别教故此约化仪表示同别非论化法耳后义本末相分故者谓时处俱异隔历不同则本末差别门也此二各有下分其权小。
　　初者如密迹至一时成佛。
　　释曰密迹力士者此经即大宝积密迹力士会第三卷当第八为竺法护所译七日思惟已谓法乐既毕即於鹿园正当第二七日时同处异言载斯经加以众宝庄严法座拣非隔历三乘安庠草座同教化仪言必有中也得大小等果者三乘各证不同法华同归一实若约化法而判当于始教耳大品经即般若八部中一数转四谛法轮者谓有三转则示相劝修作证四谛则苦集灭道生灭四谛观此经中既被三乘四谛之谈不可一准思之余文可解。
　　解云以此教至同时说也。
　　释曰结引教文指定仪式也。
　　小乘者弥沙至同时说也。
　　释曰初成道竟入三昧者则大定智悲受诸法乐当初七日乃於鹿苑显是二七日故云亦与一乘同时。
　　又普曜经至同时说也。
　　释曰佛与授记等者经云汝於来世当得作佛皆同一时名曰齐成虽通三乘亦摄人天等者提谓经说如来成道七日无人知佛得阿耨多罗三藐三菩提唯提谓波利此二居士明究阴阳攒龟易卜知佛成道名为树神提谓献麨四天王捧钵如来受已始为提谓说世间因果此约小乘相不妨为大谓彼经文云五百贾人得受五戒先自忏悔五逆十恶谤法等罪得四大本净五蕴本净六尘本净五根本净提谓长者得不起法忍三百贾人得柔顺忍二百贾人得须陀洹果四天王得柔顺忍三百龙王得不起法忍自余天等无量众生发无上菩提心此则世间因果与得受五戒等是人天法须陀洹与诸忍无上菩提心是三乘法也。
　　问说时既同何故说处别耶。
　　释曰时处相乖故成斯问意在答示显出化仪。
　　答为约时处至须同异也。
　　释曰约时表同教本末无碍故约处示别教逈异法门故。
　　故地论云至显非本也。
　　释曰示时处之相也或曰同时异处如来之身还有去来耶无去来耶若有去来焉得同时若无去来何经两处答曰性普智周不动而徧时处无违也其犹澄江朗月三舟共观南者见月千里随南北者见月千里随北停舟之者见月不离中流。
　　第二时处至时处俱别也。
　　释曰时移处异渐逐机兴本末差别故。
　　或三七日至一年同也。
　　释曰或三七日后说等者法华云我始坐道场观树亦经行於三七日中思惟如是事乃至如诸佛所说我亦随顺行思惟是事已即趣波罗奈以方便力故为五比丘说自后六七等时异者但随众生见闻故也。
　　以此等教至余可准知。
　　释曰结成前后差别随机也。
　　第七决择其意至分别其意。
　　释曰此之十门正明如来化仪前后与其大疏四门属辞引例皆同但其间开合前后之异试辨之曰前四门者一本末同时门二依本起末门三摄末归本门四本末无碍门初门摄四彼文云始终一类各无异说然有三位一若小乘中则初度陈如后度须跋中间亦唯说小益小如四阿含经及五部律同此初门二若约三乘则始终说三通益三机如密迹经等同此第六门三若约一乘则始终唯为圆机说於圆极如华严等其中不通小乘复说九世该於前后更无异说同此第九第十两门皆是华严但因果分二门故然此三类依於此世根性定者常闻如上一类之法故佛所演各通始终更无前后三摄末归本门者依无量义初时说小次说中乘后时说大故法华亦云初转四谛深密妙智虽后二时三一不同皆先小后大摄此第二第三两门为三时指二经故四本末无碍门者谓初举照山王之极说明非本无以垂末后显归大海之异流明非末无以归本故本末交映与夺相资方为摄生之善巧矣是故通论总有五位一根本一乘如华严经二密意小乘三密意大乘四显了三乘上三如深密五破异一乘如法华正摄此中第七第八两门虽入同参别之异皆法华故兼收二三以指上三如深密故亦收后二指华严故也其第二依本起末门此有五类谓初为菩萨说大二为缘觉三为声闻四为善根众生五为邪定如出现品日照高山及三千初成喻中广辨其相皆明先大后小约法名从本起末以於一佛乘分别说三故十八本二皆大乘出故约机各是一类之机非约一机前后大小此却摄前第六教起前后中称法本教与逐机末教故上文疏中约此义说矣此上四门是贤首立但摄此中八门辨教起前后中二门亦成於十其有四五二门彼不摄者故清凉於四门之后傍收异义以显玄奥更足六门五随机不定门六显密同时门七一时顿演门八寂寞无言门九该通三际门十重重无尽门总成於十故彼第八寂寞无言门云从初得道乃至涅盘不说一句却收此中第四第五二门何以故指经义相悉皆同故皆云彼摄者为克体相收故此义细详方见吾祖判教化法化仪广大周悉矣。
　　一或有众至大乘者是。
　　释曰从初得道迄至涅盘同此类教则初度陈如后度须跋中间亦唯说小益小如四阿含经及五部律言於此世中者拣滥也恐有执言小乘始终定者岂非定性声闻故今云於此世中非约一人耳世间闻一类之法以容转根器故故非定性亦非通收不定性人但要约一世一类定者耳。
　　二或有众生至等说者是。
　　释曰此上二门皆从小入大前门同妙智经次门同深密经故大疏云深密妙智虽复二时三一不同皆先小后大法华亦云昔於波罗奈转四转法轮分别说诸法五众之生灭今复转最妙无上法轮是则二门通有三位一密意小乘二密意大乘三显了三乘前门具二后门具三皆摄末归本也。
　　四或有众生至为究竟者是。
　　释曰谓诸菩萨以无二遣二则是以言显法似有不二可说便是对二明不二非绝待也文殊以言遣言明无不二可说令亡言会旨并堕言诠故属於渐未为究竟维摩诘以无言显理谓本自无言不须更遣方是於顿故为究竟。
　　五或有众生至具足多闻等。
　　释曰机性既异化仪亦殊如楞伽经说者第三经云大慧白佛言如世尊所说我从某夜得最正觉乃至某夜入般涅盘於其中间不说一字涅盘等者等大般若彼经四百二十五云我从成道已来不说一字汝亦不闻思益第三云如佛所说汝等集会当行二事若圣说法若圣默然何谓说法何谓默然答言善男子因四念处而有所说名圣说法於一切法无所忆念名圣默然斯正说时心契法理则不说也时非缄口名不说耳此上二门虽从渐入顿与顿悟之殊皆宗顿旨离言故属第八寂寞无言门。
　　六或有众生至经说者是。
　　释曰始终说三通益三机如密迹力士经者经说佛初成道竟七日思惟已即於鹿苑中以众宝等庄严法座广集三乘众为转法轮广益三乘众得大小等果及大品经者经云佛初在鹿野转四谛法轮无量众生发声闻心无量众生发独觉心无量众生发菩提心等始终一类更无异说此亦本末同时门也。
