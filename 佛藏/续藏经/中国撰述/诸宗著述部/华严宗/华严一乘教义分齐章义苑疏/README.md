<!-- { "loadSidebar": true } -->
续藏经   华严一乘教义分齐章义苑疏
　宋 道亭述
 华严一乘分齐章义苑疏叙

　　　　朝散郎尚书主客员外郎轻车
　　　　都尉赐紫金鱼袋　杨桀　撰
　　尘中本无华严世尊割出华严教义上实无分齐贤首述为分齐章一乘法轮运古今之通辙十莲华藏庄性德之妙因佛智潜入众生心众生心中具正觉道场不动遍九会於同时海水湛然含万形而齐印大中小法岂有殊涂过现未来全归一念珠陀罗网主伴交参芥琉璃瓶洪纤炳耀但缘封执误入沈沦若生佛家自获帝宝三车出宅驾露地而功全三鸟出笼入太空而迹泯不逢哲匠曷测渊源大唐长安荐福国师符弥陀因地之名莲生当处赞毗卢称性之典日照高山以此章释无尽章以此义解无量义判五教而归圆教辨十宗而显顿宗大开三昧之门不入二乘之手夫大经有贤首品如来有贤首号菩萨有贤首称达哉斯人宜其旌德是书三卷行世累年演畅旨归必资奥学因观义苑乃述序云。

　　 

　　华严一乘分齐章义苑疏卷第一(并序)

　　　　霅溪普静沙门　道亭　述
　　果海迢思杳绝名言之象因门缘起始彰德用之宗是以如来於莲华藏界海印发挥现无尽之身云尘尘互入说难思之教海念念圆融克收上达之机一乘顿证普被闻熏之器八难齐超暨於化沾忍土渐布慈云三乘初唱於鹿苑一性后谭於鹤树化缘既毕白虹缭绕以飞空大愿弘深具牒森罗而布剎迩后时移处异圣少凡多大义或乖微词致爽人天乱辙二玄参杂於妙宗权小殊途五性相伤於缘起故我大师贤首孕神光於荣国揽智镜於香山博综群诠惬张了义权衡五教权实於是乎星分木铎十宗竞执皆从於矩方高骧圆极类华岳之峨峨掩映余诠若丘山之弭弭遂着灵篇三轴妙义十章虽清凉广辟於杂华定慧潜通於了义考其笺释古今未闻道亭学惭大识智耻雄才辄事操觚用伸解释冀流通於无极见先祖之深衷矣题称义苑疏者芬披众义若华囿之敷荣布置群言撮题纲要之谓也(其次题目本文开章)。
　　华严一乘教义分齐章卷上
　　释曰初出体二辨相三释名四作对初者性海冲深智行融会义门广辟势变多端论其体性不出海印三昧所以尔者良由此心具足实德不动一处能现万境然而所现境不异心能现心不异境境智不分譬如大海虽入众流同一咸味虽能现影亦不变异此明其总也若更别而伸之则所依体事摄归真实彰其无碍周遍含容此四融通为一乘之正体二辨相者圆融国土差别世界海等种种境界以为其相故以国土世界不有心外依正交参一多涉入十莲华藏如因陀罗网互现影故三释名者华严从法得名以五色大莲华庄严故名华严常有光明金刚蕊幢以贯其华以此庄严法界故名华严若从喻者华喻功德万行严谓饰法成人一乘者一谓无他义掩映独秀故乘者运载义因果交接故教能转物流演无穷义乃随宜举体成动分齐者海印炳现无分齐之分齐亦本末具彰故称分齐章者明宗定义落落区分四作对者章为能诠上皆所诠即能诠所诠对华严是能诠经名一乘等是所诠义理即名义对一乘是其体教义分齐是其用即体用对。
　　京大荐福寺沙门法藏述
　　释曰京等所处沙门下能依人京者大也则有唐西京古之长安今之永兴是一境之都名大荐福者精篮之别目寺嗣也治事者相嗣续於其间如国家九寺今既统释众所居则练行治惑业者相嗣续於其间故亦云嗣也沙门西竺语此云勤息然有四种一坏道沙门二说道沙门三治道沙门四胜道沙门今国师退非坏道之凡进非胜道之圣驾说开宗法喜禅悦中间之二沙门摄也法藏者教主之名字之与号俱称贤首生有唐为金轮皇帝之师原其道远承龙猛天亲近禀终南至相所以探玄肇启则晋典流辉义疏中兴则唐坟发曜开宗分教高镇群夫大业灵踪屈伏邪党教传至道诸圣同途先觉后贤一门游趣故称曰述演义云传古非作又云作者曰圣述者曰明明圣者述作之谓此乃谦之谓欤。
　　今将开释迦至义理分齐第十。
　　释曰总别标章也如来者具有五义一就理显谓法性名如出障名来二唯就行瑜伽云言无虚妄故名如来涅盘三十二亦同此说三理智合说转法轮论云第一义谛名如正学名来正觉第一义谛故名如来此与成实大同四离相说般若云如来者无所从来亦无所去故名如来五融摄说谓一如无二如若理若智若开若合无不皆如故名为如如外无法来大海波澄连天一色万象色空大海斯即如来定心识浪波澄心境一际依正万物炳然齐现如海印文故云海印三昧翻为正受亦云正思一乘教义以现释题略作十门者良以此法称性无穷非笔墨所尽故海云比丘以大海量墨须弥聚笔尚不能尽一字法门今就缘起因门束其义理以为十门启迪玄奥故云今将开释略作十门然十门割刺圣言联彰有绪且夫性海冲融眇然寥廓色含无外德用齐彰将欲逐机渐施末教先於海印顿演此经显一乘中正之道故受之以建立一乘第一教因机显权实更资教义互彰或废或立据宗定义则义象炳然若以实夺权权但名相推因举益殊途同归颕悟一乘穷因究果该罗众行义备诸宗故受之以教义摄益第二然则圣代言从机发受道无差大小偏圆称机获益暨於能仁晦寂众圣韬光识昧情生认权为实教宗欲坠真界黯然是以竺天华夏历代宗师各逞其能用光法施开宗分教使圣说无差故受之以古今立教第三诸师判教共犹各说身因大义宏宗尚亏端的致使杂华至教昧略犹多妙理超言疑滞义象圆根上器抑作偏人具德圆宗判为隔历故我大师贤首示生唐国高振圆宗庙杂华之玄枢判法义之幽致义分五教理判十宗教尽机圆广大悉备故受之以分教开宗第四既分其教且教之所明不出诸乘教则论其阶渐断证之殊乘乃运载有情远近之异以乘阶教优劣自殊以教就乘机心不忒若乃镕融本末散入诸乘或竖或横或三或五乘教交涉本末更收成就机缘无不周尽故受之以乘教开合第五开合虽知起尽难辨是以穷初究末具彰本教逐机本教则初成顿说称性极谈具德圆宗主伴无尽随宜渐教末代流通海印定中同时顿演逐机之教三乘共演空有迭彰逦迤深玄时移处异甄分前后三七殊流法就机分教非一准故受之以教起前后第六教起前后大略虽知洞明意趣割折犹难盖由机宜行定不定殊或有众生始见如来成道终至泥洹惟说小乘未尝言大斯乃小乘根性终始不移或有众生初闻小教后睹大乘渐顿互陈空有间错其有三乘并说终至鹤林一味上乘始终一贯入同入别根欲性殊故受之以决择其意第七既知其意起尽由机未审教门仪式异相如何初成顿演唱九会於剎那不同三乘逐机前后处异莲华藏众宝庄严帝网重重尘尘互入不同三乘处娑婆界木树草座等十身更作染净混融剎土众生三世皆说不同三乘化身受用经初列众普贤文殊佛境界中异生等众不同三乘或列二乘大小等类教依德本海印定流不同三乘后得智出十方皆说主伴并谭不同三乘一方一说随功涉徒位六位圆融不同三乘上下阶降熏修妙行行布圆融不同三乘各有分齐法门流类十十无穷不同三乘局数增减一多事相即法界之法门不同三乘即空即有等一乘三乘有兹十异故受之以施设异相第八然仪式既殊诠显必异故分相十门所诠区别星罗五教月满一乘故受之以所诠差别第九分相所诠既伸必也的陈义理之旨谓通明三性权实混融妄彻真源体无不寂真该妄末无不称真缘起之宗力用更作一多无碍诸义交参六相圆融十玄炳现因门果海克体相收故受之以义理分齐第十。
　　初明建立至二同教。
　　释曰矧兹建立谓晋魏已来译经尚意传教宗心了义上乘焕若明镜爰及贞观名相繁兴虽分半满权实混和纵认同归犹乖全拣一乘既立权实已明同别双彰法义克备首建一乘斯之谓矣。
　　初中亦二至自境界也。
　　释曰果海离念而心传故不可说理圆言偏故不与相应十佛者成正觉佛愿佛业报佛住持佛涅盘佛法界佛心佛三昧佛本性佛随乐佛等究竟自证不对机缘卓然独得自境界欤。
　　故地论云至不可说者是也。
　　释曰有三义故一约果海可以总标令人知有名为可说不可指片示人名不可说二约证处既此所证离相离名还此法不可说闻以此遣言之言当彼法故名为可说有言斯遣名不可说三约本智谓以遮诠易解故名可说直诠不远故不可说又果海离缘故不可说所证就缘是则可说证智为果分方便寄法等并为因分若究竟佛果对普贤因说则证智宜同果海为果分地智之因同普贤因便为因分。
　　二是缘起至境界也。
　　释曰虽正证离相故不可说后得带相是则可说故曰缘起因分约人指法云普贤境界普贤五义具如别明。
　　此二无二至思之可见。
　　释曰此上果分不可说皆不异於可说以实德普遍故因分可说亦不异於不可说以缘修无性故故云全体既云全体何言一分虽说一分义亦不少故论云如实满足摄取故意在於此也。
　　就普贤门至二该摄门。
　　释曰就缘起因分列斯二者谓分相则诸乘逈异该摄则法界融通故虽异而常同也。
　　分相门者至别於三乘。
　　释曰全拣诸教宗也三乘有二一法华之前以三乘权隐於一实此谓覆相之三二正当法华会上破三显一会三显一虽谈一性一相既有形对一亦名三故贤首判终顿为三乘者意在於此今既立别教一乘何以广引法华对三之一耶然法华之一意兼两势若乃会三归一一属於同称性融通法本如是故属於别故演义云法华摄诸经归华严以别该同皆圆教摄此之建立乃是贤首一家宗教以义定诠原佛本意摄末归本故作斯说若据天台教相三观伸明一经旨趣但齐今终已诠修证尚未指陈同别之谈斯义宁显下文建立大略如斯但为排法相宗权实混和故对昔三较量一实切不可以此一乘要异三乘便同终实之一何以故若此唯终更於何处指明别教一乘耶昔建一乘应同虚设故。
　　如法华中至一乘教也。
　　释曰虚指三车而群子竞驰大难既夷乃无有二故云虚指三车诱引诸子然后但与大车宝物庄严安稳第一然长者无虚妄之咎如来亦复如是无有虚妄初说二乘引导众生然后但与大乘而度脱之何以故如来有无量智慧力无畏等诸法之藏能与一切众生大乘之法故云是一乘教也。
　　然此一乘至略有十说。
　　释曰标定乘教盖由相宗但立对小显大通相之意未於大中显有权实故此依教揩定使圣意昭彰耳。
　　一权实差别至示真实相。
　　释曰佛以方便力示以三乘教众生处处着引之令得出已是开权故云是故临门三车俱是开方便门又云舍利弗当知诸佛语无异於佛所说法当生大信力世尊法久后要当说真实即是显实故云别授大白牛车方为示真实相四衢即四谛也。
　　若彼三中至复更索耶。
　　释曰质权滥实也谓言临门三车是实同露地者便合出门上车不当更索后既有索是知虚指若约法说昔三乘三界门外二乘出界无有实果菩萨出界岂有实证俱无实证名不上车明知三乘皆是权设。
　　亦不可说至唯二乘故。
