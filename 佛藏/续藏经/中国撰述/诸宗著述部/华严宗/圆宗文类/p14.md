<!-- { "loadSidebar": true } -->
　　一切有为皆是尘妄於尘妄了境乃无为也大千法门不离自性於自性识本乃菩提也境泯则不着本达则无惑我三世诸佛以河沙众生演十二因缘根於此也其有精行洞识化人无倦立一心愿际诸十方以有为而至无为以利己而成利众吾闻之於华严净社焉社建於钱唐昭庆寺主於比丘省常上人上人生钱唐住昭庆寺无碍之心依古佛之行精进圆满诸戒具足立大誓愿而作是念刺指取血以血和墨写模法式书华严净行一品一字三作礼一礼一围绕一围绕一念佛名号然后始刻之方板毕一千本以一本施一人又以栴檀香林造毗卢圣像圆此诚感得之天匠以八十开士为一社焉白莲之称始继卢阜况乎西湖之清音昭庆之精屋尘劳万变中有静境群动纷浊独立戒定如风烟歊杂白云无间荐绅大夫争投文以求为社中人焉上自丞相宥密下及省阁名公英[褒-保+公]声诗远光江海鸿彦弄藻咸着铭纪而斯皆道契清尚以龟緺自卑夙缘坚牢有香火之约六尘洒落升堂者悉入信门三觉通明会境诸尽跻满教故参知政事礼部侍朗武功苏公为净行篇序今致仕吏尚书广平宋公为结社碑铭故起居舍人知制诰孙公为结社卑阴序今三司使给事中丁公为群公诗序墨妙笔精金相玉振以春卿之妙词内庭辍润色之暇以天官之文伯儒林为人之表以西坦之才高难可回御於修涂以计相之识广慧通外护於内典今旧相右丞河内向公首缀风骚相继百数以国辅之重辞臣之望非上人用大慈大悲之鸿愿以身以心之真恳又何以拂当世之云天萃巨儒之竹素续之者如入三昧捧之者若登四禅苟或总叙胜因合归大手如易者山阴人也文谢头陀迹惭都讲徒连叨於科第而骤司於礼乐犹且枢衣法席稽首禅扉将饮醍醐道映舟航觉海忏三业之口舌少赞大乘殊软贼之轩车未亲丈室远承高命俾假微词公干病多江淹思涩他年入社愿除陶谢之俗情今日序诗聊助生融之末简。
　　时大中祥符二年冬十一月五日信州翠微亭序

　　施华严经净行品序

　　　　翰林学士承旨中书舍人苏(易简)述
　　法界无边际能周之者心识众生无穷已能拔之者誓愿誓愿不广不足摄众生迷妄之性众生不度不足契诸佛付嘱之心苟暂时思惟一念回向则法界了然无有障碍诸佛繇是悉主赞叹矧勤行而不惰哉辛卯岁有荥汤郑生自会稽至以方广华严净行品一篇示予曰彼方沙门号省常辩才达识之士也素行燕坐不舍功用捍劳忍苦思拯焚溺居常发广大之心挺坐固之志求与诸众生鼓精进楫登慈悲舟张悟解帆出生死海不起本处而达彼岸以为沥恳莫若刺血传信莫若篆版乃印是经凡一千卷结八十僧社散施念诵期於无穷俾未悟真谛者悉生归依已种善根者悉令增长受佛禁戒入佛智慧作是果报而无所作以予乐在名教早勤熏修求为序引以示来者予闻是言即摄衣稽颡而报之曰彼上人者果能立是见解成是功德予当布发以承其足剜身以请其法犹无瞋恨何况陋文浅学而有吝惜哉即时预千人之受持同诸佛之赞叹遂以事迹书於简编至若报君亲之恩化檀信之旨则有常公发愿之文在焉。
　　淳化二祀季秋二十有四日序

　　西湖结社诗序

　　　　枢密直学士权三司使右谏议大夫丁谓撰
　　夫事不能自大必因乎树立境不能自胜必假乎指名故世之人观其树立而依归之随其指名而趣向之苟立事指境能如是而为众所与者所谓不可多得之人也钱塘山水三吴百越之极品而西湖之胜又为最环水背山二百寺据上游而控胜槩者今当师所栖之寺曰昭庆者也开阖物表出入空际清光百会野声四来云木之状奇鱼鸟之心乐居处有遥观游者踌躇岂非万类之净界达人之道场乎师励志学佛而余力於好事尝谓庐山东林由远公莲社而着称我今居是山学是道不力慕於前贤是无勇也繇是贻诗京师以招卿大夫自是贵有位者闻师之请愿入者十八九故三公四辅宥密禁林西垣之辞人东观之史官洎台省素有称望之士咸寄诗以为结社之盟文自相国向公而降凡得若干篇悉置意空寂投迹无何虽轩冕其身而林泉其心噫作诗者其有意乎观其辞皆若绩画乎绝致飞动手高情往心东南如将傲富贵趣遗逸朝夕思慕飘飘然不知何许之为东林也孰氏之为远公也宗雷之辈果何人也远公之道常师之知宗雷之迹群公悦之西湖之胜天下尚之则是结社之名亦千载之美谈也谓爱常师能树立其事指名其境而为当世名公巨贤依归趣向之若是真所谓不可多得之人也既作诗以贻之又命予为序意若十八人中使遗民着述为多。
　　景德三年春三月十日序

　　大宋杭州西湖昭庆寺结社碑铭(并序)

　　　　翰林学士承旨通奉大夫尚书吏部侍郎
　　　　知制诰修国史判招文馆兼开封府事上
　　　　挂国广平郡开国侯食邑一千三户赐紫
　　　　金鱼袋　　宋白　撰
　　大宗在宥干大宝淳化纪号之元年天象高明七政齐而[土*睿]玑定人时上瑞五稼登而玉烛和车书混壹於寰中王帛骏奔於天下俗跻仁寿运洽升平将相名臣精通文武之教缁黄上士勤行道释之宗由宝命以惟新致彝伦之欣叙苾刍盛事简册宜书杭州照庆寺僧曰省常身乐明时心发洪愿上延景祚下报四恩刺血和墨书写真经书之者何即大方广佛华严经净行一品也每书一字必三作礼三围绕三称佛名良工雕之印成千卷若僧若俗分施千人又以栴檀香造毗卢像结八十僧同为一社再时经像成乃膝地合掌作是言曰我与八十比丘一千大众始从今日发菩提心穷未来际行菩萨行愿尽此报已生安养国顿入法界圆悟无生修习十种波罗蜜多亲近无数真善知识身光徧照令诸有情得念佛三昧如大势至闻声救苦令诸有情获十四无畏如观世音修广大无边行愿海犹如普贤开微妙甚深智慧门犹如妙德边际智满次补佛处犹如弥勒至成佛时若身若土如阿弥陀八十比丘一千大众转次授记皆成正觉我今立此愿普为诸众生众生不可尽我愿亦如是伟矣哉上人之言如是志如是心如北斗建之而天下春舌如南箕鼓之而万物动由是幅员四境[其/水]布百城士人闻之则务贞廉息贪暴填刑网矜人民释子闻之则勤课诵谨斋戒习禅谛悟苦空职司闻之则慕宽仁畏罪业尊长吏庇家属众庶闻之则耳苦辛乐贫贱精伎业惧宪章善者闻之而迁善恶者闻之而舍恶夫何异哉嘻世末时移风凋俗弊悭痴塞路[怡-台+龙]很成群王化有所不慑国命有所不从上人以是因缘悉生回向如趋宝肆如登春台斯所谓出其言善千里之外应之也乃有朝廷措绅之伦泉石枕漱之士猗顿豪右之族生肇高洁之流皆指正途趋法会如川赴海如鳞宗龙贲然来思其应犹响非夫励精素志奋激清心入金仙之室游古佛之门者孰能感人心隆大教若斯之盛也上人姓颜氏字造微钱塘人也母孙氏始梦梵僧终证法器年方龆齓性绝荤茹七岁舍家十五落发礼菩提等吴越副僧统圆明大师志兴为师十七受具戒二十通性宗二十一抗牧翟守素请讲大乘起信论二十五金师钱俨上表奏赐紫方袍又从五云大师志逢传唯心法门雍熙中梦感神僧示文殊像由是化四众以造成拟五台之相好次则慕远公启庐山之社易莲华为净行之名福无唐捐功已成就内学之外为诗甚工汤休皎然不相上下噫昔慧远当衰季之时所结者半隐沦之土今上人属升平之世所交者多有位之贤方前则名氏且多垂裕则津梁无已道光远裔行冠前修此而不书将遗巨美白望风金地恭职玉堂遥贽斯文以备僧史凡入社之众请勒名石阴铭曰。
　　牛斗之下　　吴越之区　　山辉韫玉　　川媚含珠　　公王奥坏　　神仙下都　　名闻北阙　　佥曰西湖　　中有精蓝　　斯为胜境　　云霞晓光　　松篁翠影　　水象龙宫　　峰侔鹫岭　　云谁居之　　颜僧曰省　　有大智慧　　有大声名　　层冰性洁　　皓鹤神清　　据彼灵剎　　高开化城　　刳香为像　　墨血书经　　乃募时贤　　乃招净者　　无论玄素　　不限朝野　　以华严品　　结莲华社　　龙必登门　　燕皆贺厦　　惟上良缘　　惟兹福田　　如豫出地　　如翰戾天　　深通实际　　顿悟真筌　　慧灯相照　　法印相传　　八十比丘　　一千大众　　题名宝方　　随喜香供　　金磬成音　　天华浮动　　如彼云韶　　来仪威凤　　猗与上人　　拟人於伦　　取诸名士　　非止遗民　　璨如珪壁　　和若阳春　　英声冠古　　令范长新　　不刊不刻　　孰彰名德　　非颂非歌　　宁宣懿绩　　将辉佛乘　　宜镌乐石　　善利能仁　　流芳万亿

　　众请僧传讲华严经成名疏

　　此疏用绫锦装造成。
　　名人自收他皆仿此。
　　具寺院名额(出僧家词疏)。
　　当寺於今月几日众请华严某师会中承禀弟子某甲传讲华严大教奉为祝赞。
　　圣寿及保安内外文武臣僚六军万姓天下安乐风雨顺时年谷丰登者。
　　右伏以觉体超殊非言思之探颐法门方便设名义於筌蹄惟大方广佛华严经者悲智圆融性乘该彻极普贤之圣行具遍照之神功苟非宿植上根久依大愿则何以辨空中之鸟迹转尘里之法轮者哉。
　　座主某师慧学名流空门耆德洞究五周之秘密深明九会之网条远迹向风贤能推伏承禀弟子某甲座主天机颕悟智达宿成钻仰而奥室洞窥开示则洪锺协叩今者时缘具美缁素佥同愿闻挥尘之谈上祝如山之寿冀回嘉意曲合群心谨疏。
　　年月日　　　　　　疏

　　具请人位(据人数多少资次排列他皆仿此)

　　伏以大方广佛华严经者佛为大心众生说一乘道纯真境界超绝权假当念相应即成正觉故十会说法不离菩提之场剎那成佛无待僧祇之劫诸谛平等同法界性甚深广大过诸思议非圆通融会安能宣扬此无尽藏海诚上人闻修有本行人胜流善财遍参渐进虚明之地普贤大愿会归悲智之门此处吉祥有众延请盖亦示如来之知见成大事之因缘夫一切含灵下至微尘之细三世诸佛上穷多劫之先元明妙圆本同具足但以情生智隔所立照亡是致百千差殊一多总别上人以方便慧为人演说譬之指月亦同筏喻不取於相乃如实语以是功德为大福田则毗卢遮那光明遍照矣。

　　请讲大方广佛华严经疏

　　　　扬杰　述
　　法界众生本大方广因沈苦诲误认浮沤不知幻身实同诸佛佛称是性说华严经付嘱大心凡夫超绝假名菩萨色空泯寄理事相明磨镜露光光由中出焦摸见像像匪外来尘尘具足解脱门品品含容无量义九会同时音徧於迩遐孤月三舟异目妄分於去住所谓一证一切证一断一切断成最正觉顿示大根非如它宗进有揩渐不遇明智孰穷指归讲主诚师从闻思修达体相用东际瞻仰早悟菩提南方游行徧参知识鼓倡一乘之教洞开三观之门自发初心即周海藏不移本位应请河沙大众所依当毋辞避。

　　众请僧传讲楞严经成名疏(此下三首出僧家词疏)

