<!-- { "loadSidebar": true } -->
　　右伏以觉海澄圆乃妄心之元本宝丝交网由法力以现前唯大佛顶首楞严经者先指真心后诠实行理事则居然异致悟证则本自殊途苟非根利智深障轻德厚则何以精专於毗钵探颐於摩提者哉某师座主志茂松筠行严冰雪久味七心之旨聿遵三渐之方嘉誉日喧听徒云委承禀弟子某甲座主久亲龙部深解尘谈虽成器之功资於匠[刘-金+亚]而出蓝之誉实自天成今者象众倾依豹呈顺吉愿施还源之法永为祝　圣之心谨疏。

　　众请僧传讲圆觉经成名疏

　　右伏以清净本觉在萨埵以常然光严住持乃婆伽之证入唯大方广圆觉经者佛因法行藏教顿宗谛观四病之本由即起三门之方便苟非智周随顺性出轮回又何以辨舟岸之行移知云月之驶运者哉某师座主志坚珪璧行固松筠深明四相之指归妙解五名之纲目铸颜已众慕蔺复多承禀弟子某甲座主宝月常圆精金不杂续千灯而莫尽传五器以何亏今者大众同心善缘成熟愿骋一音之辩以开八正之门赞祝。

　　皇明年龄亿万谨疏

　　右伏以始觉精真岂缘心之思议无明幻妄随事识以轮回九相之法甚深六染之心难辨了斯义者唯起信之谓欤某师坐主识达本源学穷秘奥了悟三乘之权实精研一性之深微开示有方汲引弥众承禀弟子某甲座主性机颕悟志操超殊颇闻青出之名尤着朱研之美今者群心率仰来学渐多愿闻龙悦之音大演马鸣之旨上资　圣寿远报佛恩幸勿多谦庶全众议谨疏。

　　故修南山俨和尚报恩社会愿文(此下五首)

　　　　崔致远　述
　　盖闻高老西河尼父之遗风广振玄归北海季长之妙道遐宣是知传教之宗唯以择师为本则彼六籍之源流甚溢五常之疆畛非遥犹资一衖之评必俟三隅之返矧乃大雄奥旨上界真宗若非洞达方言何以阐扬圆教仅同九译方演一乘则昔鹤林示寂灭之期金棺掩耀龙树诵玄微之义玉轴腾芳探秘宝於渊居化群生於沙界乃有法领则躬寻圣典去涉兑郊觉贤则首唱妙音来仪震域遂识杂华之殊号始翻贝叶之正文由是远从典午之朝近至娲皇之运仰惟开示继有异人述微言则琢玉争能编奇迹则贯珠靡绝其於博喻不可殚论然而仰测良缘遐寻善诱契彼东流之说谕其西学之徒使我蓬海一隅桑津四境金炉耀掌远传薝卜之香玉镜澄心尽晓芭蕉之喻者乃巨唐故终南山至相寺智俨和尚付大教於　我先师想大德之慧力也伏惟　和尚风篁激爽霜桂标贞运既叶於半千义能探於第一加以学包内外识贯古今五天之秘藉幽筌敷弘有裕四海之沈疑宿滞剖折无遗遂能挺秀於中华仍得流徽於外裔门人法藏和尚与我先师大德同叩玄揵深窥妙门无僧因升堂入室之谭有昙衍出户面墙之论自摄斋请益当仁之意[牙-(必-心)+?]兴及操袂言归求友之声共切藏和尚浚资先训广集异闻尝假笺函寄传章疏则足以见严师诱掖益友切磋之厚也天周二十年后有传业弟子大德决言大德贤俊等高焦智烛继照慧灯山玉海珠岂假求珍之远青蓝绛茜能成受彩之深乃相与扬言於众曰祖祖流传师师授记阅遗文而究玄理窥曩诲而悟幽宗一言见心千载如面然则至於恤贫擢贱尚感厚恩况乃发瞽披聋难量慈化每推诚於念祖宜尽礼於尊师岂可为我国先师则己兴良会为他方法祖久则不致妙筵纵欲观空宁宜弃本遂自中和四年发大誓愿每至南吕孟旬奉为　故终南和尚及天竺翻经演偈之尊宿与中国编章撰疏之法师谨选精庐同开讲席高谭圣教仰报法恩伏愿清凉山中迭耀奇相兜率天上齐成胜因修定力以济众缘假余光而照未学使龙宫密藏早传上本之金言鳀壑遐陬遍诵大乘之宝偈举足而永离前泥修身而得接后尘生也有涯固难期於泡沫殁而不朽唯共托於香华设至灰现鲸池尘飞鲽海灯灯绍焰终祛北境之昏冥叶叶传芳不坠东林之誓约者也。

　　海东华严初祖忌晨愿文

　　譬夫燧人钻木照天下之昏冥夏禹浚川通域中之滞塞则乃发扬智矩启导情波使明真者免卢伥伥润学者无忧浩浩传灯妙业雅符变燧之功归海真宗实赖决河之力然则我东国耀佛华之光焰辟方广之源流者其唯。

　　杜师之慧化乎伏惟

　　大德高挺岳灵深涵海量童年慕道壮志辞家舍华冑之簪裾标法门之冠冕始以教分顿渐义有浅深每嗟四郡之遐陬未达一乘之奥典乃言曰就室之火为小见照庭之日为大智是以务学不如务求师古之遣训岂可孔匏徒系魏瓠虚捐自追小鲁之踪遂决入秦之计时獩戎貊寇熢举折警言指道途动多榛梗然而既切为山之志独怀背水之心不惮艰危远涉虎狼之国能逃伤害岂凭羊鹿之车直泛重溟高登彼岸於龙朔二载诣终南山至相寺以俨和尚为严师以藏和尚为益友受业则若翻瓴水传宗则如走坂丸有滞必通无幽不测则悟百千偈歒三十夫执柯而既遂伐柯学海而终能至海十年精练万里流传振龙树之余芳播鸡林之远俗显敷妙义遍谕群迷披聩以法雷开曚以智月遂得慈航广济化人而永谢爱河法轪长驱救物而皆离毁室一自寂灭为乐虚空是宗每怀慥慥之诚但想循循之诱不涉鹫头之岭自达妙音能持鹊尾之炉竞寻懿躅高山仰止何日忘之是以弟子性起等悲切藏舟感深入室同成社会用报法恩每值忌晨仰谈遗教伏愿祖师大德兜率陀之天上汲引众流摩竭提之国中照临法界海融智慧云覆慈悲传佛心而尽玩杂华举宝手而长攀圣果功灰虽尽香火无尽。

　　华严社会愿文

　　夫圣人之设教也示其无诳化彼有缘观身则晓露迎风炼性则寒潭浸月妄生妄而同拘下界空至空而莫逭大期是以麟野伤怀负手应两[打-丁+盈]之梦鹄林变色分身结双树之悲则验去之与来有若形之与影既乃息形止影是为舍幻归真且昔庐峰远公与众立誓志期西境遗美可寻况览巨唐法藏和尚寓我祖师大德书云夙世同因今生同业愿当来世舍身受身同於卢舍那会听受无尽妙法则知儒室则颜回早逝天上修文释门则智顗相逢山中叙旧宛如符契皆自因缘矧乃方广真筌世雄至鉴包大空而阔视从上界以遐宣苟能叶於志斯宗必也追踪於曩会然则同声相应固当适我愿兮诸善奉行孰曰非吾徒也既究一乘之妙义尽明三世之宿因故我业中先达龙象共缔香社特营法筵如有先示灭者众集皇福寺讲经一日追冥福也噫时当像末俗尚浇浮众病难除但仰净名居士流年渐促谁封老寿将罕见归人然后识行人至大觉然后知大梦莫不心存我净目想他方聊振妙音同申弘愿所愿者祖师已降后进之徒永离辽海之隅高涉灵山之会栖身净域悬智镜而照群迷携手香城驾慈轩而恣常乐纵销天石继洒雨华。

　　华严经社会愿文

　　夫以经为社者乃聚人以善缘报主以至诚之会也唐历景午相月五日献康大王宫车晏驾台庭重德宗室懿亲相与追奉冥福成华严经两部将陈妙愿乃着斯文且夫生灭定期圣贤同贯君子则能知所息哲人则亦叹其萎逐逝水而云归百身难赎寐穷泉而莫寤千载增悲未超迷妄之尘皆局感伤之域然则既失养神於玄牝莫先归命於梵雄能於九十剎那精心向善必使三千世界惠力分慈况乃手写金言口传宝偈则福滋玄路不踰一瞬之间志达绀园永在四流之表仰资妙果共托觉林伏惟先王克己为君视民如子百揆[仁-二+(儿/又)]乾乾之虑四聪悦谔谔之言焕乎能耀文章俨尔又安辞令辟康庄於鲁道广振儒风治芜秽於释门再光佛日遂使尘消九野波息四溟方当永戢干戈能苏万汇岂料空遗弓剑遽密八音圣上当璧嘉微嗣膺宝位陟岗余恋离抑哀情以为报恩莫如结道缘追福莫如兴法会遂教大德贤隽讲华严经及降谭座乃上言曰窃见大和中有僧均谅等奉为宣懿王后诱缁素之徒结春秋之社各赍经卷共集仁祠荐玄福以无穷传妙音而不绝虽名言莫及而信愿增深纵谷变而陵迁永兰芬而桂馥今欲遵依均谅故事劝诱群臣写经敢言炼石补天唯撮尘稗岳法能无碍志必有成仰顗圣慈俯从丹请上以孔怀兴咏衔悲於鸿雁行中幽赞求慈注意於狻猊座下既览所奏嘉而许之仍择侍书中穷笔妙者令写华严经世间净眼品第一特宣天旨入会至其会日则降王人捧经就席则彼梵王英之洁志为誓似滞小乘萧帝衍之降尊就卑全轻大宝岂若玩杂花之妙偈资令萼之胜因友于之至义逾彰王者之尊威自峻遂得众情风靡善愿云兴若万木之遇春阳如百川之归巨寖奥有上宰舒发韩(新罗官名)金公林甫国戚重臣苏判(官名)金一顺宪等或兼金瑞彩或盘石贵宗高标廊庙之珍深蕴栋梁之器瞻茂陵而堕睫指梵域以倾心永慕天慈同追海会遂写义熙本经复有国统及僧录等写贞元新经北宫长公主闻之乃舍净财为[示*票]带暨轴之直美矣哉天伦义重已垂主会之荣月姊恩深又备装经之具至於鸳鸯清贯龙象高流响应影从隳肝沥瞻功侔於血墨皮纸价迈於香厨宝函未浃一旬共成十帙则足以见我先大王修善化推厚恩而入人腹中之深也如是众愿佥谐年约两会集於陵寝北寺转读於百编真筌伏愿先王月耀金姿云承玉趾纵赏於喜园春色娱怀於灵岫梵音设使西空芥城东没蓬岛妙缘无坠仰天上之尊良良会不亏传日边之盛事宜空圣众照达斯诚。

　　华严佛国寺阿弥陀佛画像赞

　　东海东山有住寺　　华严佛国为名号　　主人宗[褒-保+公]亲修置　　标题四语有深义　　华严寓目瞻莲藏　　佛国驰心系安养　　欲使魔山平毒嶂　　终令苦海无惊浪　　可爱苾刍所说施　　能遵檀越奉心期　　东居西想写形仪　　观身落景指崦嵫　　各於其国兴福利　　阿閦如来亦奇异　　金言未必辨方位　　究竟指心令有地　　妄生妄分空对空　　浮世修行在慎终　　既能安堵仰睟容　　谁谓面墙无感通　　景行支公与远公　　存没皆居佛国中

　　圆宗文类卷第二十二

　　南都东大寺古藏中多蠧损仅残此一本其余寻之未得惜哉洒泪留焉。
　　契空
　　或时契空净业师来访余馆而谈覃此事仍约诺而领掌顶戴欢喜不少即命荥贤慈眼法师令摸写焉。
　　时宝永七年载次庚寅夷则九日四圣坊法印晋性
