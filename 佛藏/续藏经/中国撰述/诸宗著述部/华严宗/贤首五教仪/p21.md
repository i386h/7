<!-- { "loadSidebar": true } -->
　　等十主伴圆明具德门者前之事体随举其一即便为主而居其中余者为伴周匝围绕由其为唱为随无杂无碍故云主伴彼此隐显主伴交辉故云圆明一多摄入连带缘起故云具德如经中一方为主十方为伴余方亦尔又现相品佛眉间出胜音菩萨与无量诸眷属俱出即人眷属遮那品明法界修多罗以佛剎微尘数修多罗而为眷属即法眷属出现品中佛放眉间光明无量百千亿光明以为眷属即光明眷属故随一一法中皆有其眷属也。
　　今又於前十中取一事法明具十门。
　　一同时门者如华严中一莲华叶或一微尘即具教等十对同时相应具足圆满亦具后之九门及彼门中所具教等以是总故华藏颂云华藏世界所有尘一一尘中见法界一尘尚具况一叶耶。
　　二广狭门者即彼华叶普周法界而不坏本位以分即无分无分即分广狭自在无障无碍十定品云有一莲华尽十方际而又不妨外有可见是故或唯广无际或分限历然或即广即狭或广狭俱泯或具前四以是解境故或绝前五以是行境故下皆准此然此广狭亦名纯杂义普周法界故纯一无二不坏本位则不妨於杂万行例然。
　　三相容门者即此华叶舒已遍入一切法中即摄一切令入已内舒摄同时既无障碍是故镕融或有四句六句思之十定品云微尘数三千大千世界悉入是菩萨身是菩萨身亦入是诸世界离世间品云以一切众生身入己身无碍用以己身入一切众生身无碍用等若一与一切对辨则摄入各具四句谓一入一切一入一一切入一一切入一切互摄亦然。
　　四相即门者此一华叶废己同他举体全是彼一切法而恒摄他同己令彼一切即是己体一多相即混无障碍解行境别六句同前。
　　五隐显门者华能摄彼则一显多隐一切摄华则一隐多显显显不俱隐隐不并隐显显隐同时无碍全摄俱泯存忘俱成句数同前。
　　六微细门者此华叶中微细剎等一切诸法炳然齐现。
　　七罗网门者谓此华叶与一一微尘中各现无边剎海剎海之中复有微尘彼诸尘内复有剎海如是重重不可穷尽非是心识思量境界。
　　八托事门者见此华叶即是见於无尽法界经云此花盖等从无生法忍之所起等。
　　九异成门者即此一花既具遍一切处亦复该一切时谓三世各三摄为一念故为十世以时无别体依华以立华既无碍时亦如是。
　　十主伴门者谓此华叶理无孤起必摄无量眷属围绕经云此花有十世界微尘数花以为眷属。
　　举花既尔一尘等事亦然事法既尔余教义等亦然。
　　斯则十门义极深远若非譬喻奚能了彻炳然齐现犹彼芥缾具足同时方之流滴一多相入等虚室之千光隐显俱成似秋空之片月重重交映若帝网之垂珠念念圆融类夕梦之经世法门层迭如云起於长空主伴遍周例星围於北极彼此相即像百般之具体依一金广狭融通比径尺之镜影现千里。
　　所以次第者一同时门以是总故冠於九门之初二别中先辨广狭门者此是别门之由由前初二门事理相遍故生余八门且约事如理遍故广不坏事相故狭故为事事无碍之始三由广狭无碍所遍有多以己一望彼多故有一多相容相容则二体俱存但力用交彻耳四由此容彼彼便即此由此遍彼此便即彼等故有相即门五由互相摄则互有隐显谓摄他他可见故有相入门摄他他无体故有相即门摄佛他虽存而不可见故有隐显门此三皆由相摄而有为门别故相入则如二境互照相即则如波水相收隐显则如片月相映六由此摄他一切齐摄彼摄亦然故有微细相容七由互摄重重故有帝网无尽八由既如常网已随一即是一切无尽故有托事显法九由上八门皆是所依所依之法既融次辨能依能依之时亦尔故有十世异成十由法法皆然故随举其一即便为主连带缘起则有伴生故有主伴。
　　此十玄门同一缘起无碍圆融随其一门即具一切。
　　△又此十玄准前开立亦有三义一准前一门圆开为十且约事如理门事如於理同时具足多种义门故开同时如理遍应故广住一故狭开广狭门一事普容一切有相容门如理废己同他有相即门事如於理能所随缘故理隐显事如於理一切齐摄故开微细事亦摄入重重即帝网门事亦具足无尽即托事门如理该彻十世具十世门如理带眷属生具主伴门事如於理一门既尔余之九门开玄亦然此约十门中义各全具故圆开为十玄也三於前十门或开或合分立为十谓由前三总成诸门事理相如故有广狭门事如理遍故广理如事小故狭事含理事故有微细门第四不离一处即遍有相即门五即广狭门六具相即广狭二门七开相即相入二门第八交涉互为能所有隐显门九即因陀罗网门十即同时具足门随为十首有主伴门显於时中有十世门诸法皆尔故有托事门此约十门中义有兼具故分立为十玄也三於前十中各开为十初则托事二乃相即三立微细四分十世五还广狭六为相入七成隐显八开主伴九属帝网十是同时此约十门中义自别具故各开为一玄也。
　　将前能起十观门中取一理如事门具后所起十重玄门而此理如事中又具余之事如理等九种观门每门各有十重玄门则为百门理如事门既尔余之事如理等九门具百亦然即为千门千门之中随取其一亦具一千余皆例尔即为百万若以能显十重玄门例前所显十种观门亦成百万又以能依十玄门中取一同时门具余九门余广狭等九门亦具余同时等九门则为百门一一门中各有所依教义等十对法则为千法门千中取一亦具一千余皆亦尔则为百万若以能依门例所依法亦成百万又以十观门与十对法互成百万义例可知一总该一切是总相各别从其类是别相据理皆同成是同相随缘各异体是异相众缘和合成是成相坏各归自位是坏相是故於此圆明显了则常入法界重重之境。
　　问有何因缘令此诸法得有如是混融无碍。
　　答因广难陈略提十类一唯心所现故二法无定性故三缘起相由故四法性融通故五如幻梦事故六如影像现故七因无限量故八佛果证穷故九深定大用故十神通解脱故。
　　初唯心所现者一切诸法真心所现如大海水举体成波以一切法无非一心故大小等相随心回转即入无碍。
　　二法无定性者既唯心现从缘而生无有定性性相俱离小非定小故能容太虚而有余以同大之无外故大非定大故能入小尘而无间以同小之无内故是则等太虚之微尘含如尘之广剎有何难哉十住品云金刚围山数无量悉能安置一毛端欲知至大有小相菩萨以是初发心。
　　△一非定一故能是一切多非定多故能是一边非定边故能即中中非定中故能即边延促静乱等一一皆然。
　　三缘起相由者谓大法界中缘起法海义门无量就约圆宗略举十门以释前义。
　　一诸缘各异义谓大缘起中诸缘相望要须体用各别不相杂乱方成缘起若杂乱者失本缘起缘起不成此则诸缘各各守自一位经云多中无一性一亦无有多。
　　二互遍相资义谓此诸缘要互相遍应方成缘起如一缘遍应多缘各与彼多全为一故此一即具多个一也若此一缘不具多一即资应不遍不成缘起此则一一各具一切经云知以一故众知以众故一。
　　三俱存无碍义谓凡是一缘要具前二方成缘起以要住自一方能遍应遍应多缘方是一故是故唯一多一自在无碍镕融有其六句一或举体全住是唯一也二或举体遍应是多一也三或俱存四或双泯五或总合六或全离皆思之可见经云诸法无所依但从和合起。
　　△此上三门总明缘起本法竟。
　　四异体相入义谓诸门力用递相依持互形夺故各有全有力全无力义缘起方成如地论云因不生从缘生故缘不生自因生故。
　　△若各唯有力无无力则有多果过一一各生故若各唯无力无有力即有无果过以同非缘俱不生故。
　　△是故缘起要互相依具力无力如阙一缘一切不成余亦如是。
　　△是故一能持多一是有力能持於多多依於一多是无力潜入一内由一有力必不与多有力俱是故无有一而不摄多也由多无力必不与一无力俱是故无有多而不入一也。
　　△如一持多依既尔多持一依亦然反上思之。
　　△如一望多有依有持全力无力常含多在己中潜入己在多内同时无碍多望於一当知亦尔。
　　△俱存双泯二句无碍思之。
　　五异体相即义谓诸缘相望全体形夺有有体无体义缘起方成。
　　△若阙一缘余不成起故缘义则坏。
　　△得此一缘令一切成起所起成故缘义方立。
　　△是故一缘是能起能成故有体多缘是所起所成故无体由一有体不得与多有体俱多无体必不与一无体俱是故无有不多之一无有不一之多。
　　△一多既尔多一亦然反上思之。
　　△如一望多有有体无体故能摄他同己废己同他同时无碍多望於一当知亦尔准前思之。
　　△俱存双泯二句无碍亦思之可见。
　　六体用双融义谓诸缘法要力用交涉全体融合方成缘起是故圆通亦有六句一以体无不用故举体全用则唯有相入无相即义二以用无不体故举用全体则唯有相即无相入义三归体之用不碍用全用之体不失体是则无碍双存亦入亦即自在俱现四全用之体体泯全体之用用亡非即非入圆融一味五合前四句同一缘起无碍俱存六泯前五句绝待离言冥同性海。
　　△此上三门於初异体门中显义理竟。
　　七同体相入义谓前一缘所有多一与彼一缘体无别故名为同体。
　　△又由此一缘应多缘故有此多一所应多缘既相即入令此多一亦有即入也。
　　△今且先明相入谓一缘有力能持多一多一无力依彼一缘是故一能摄多多便入一。
　　△一入多摄反上应知。
　　△余义余句准前思之。
　　八同体相即义谓前一缘所具多一亦有有体无体之义故亦相即以多一无体由本一成多即一也由本一有体能作多一令一摄多。
　　△如一有多空既尔多有一空亦然。
　　△余义余句并准前思之。
　　九俱融无碍义谓亦同前体用双融即入自在亦有六句准前应知。
　　△此上三门於前第二同体门中辨义理竟。
　　十同异圆满义谓以前九门总合为一大缘起令多义门同时具足故有同时门由住一遍应故有广狭自在门由就体就用故有相即相入门由异体相容具微细门异体相即具隐显门又就用相入为显令就体相即为隐即显入隐亦然又由异门即入为显令同体即入为隐同显异隐亦然又由异体相入带同体相入具帝网门由此大缘起即无碍法界故有托事显法门显於时中故有十世门相关互摄故有主伴门。
　　△此第十圆满一门就前第三门中以辨义理。
　　△故知缘起法要具此十义缘方起故阙则不成。
　　△经云菩萨善观缘起法於一法中解众多众多法中解了一等皆其义也。
　　四法性融通者谓若唯约事则互相碍不可即入若唯约理则唯一味无可即入今则理事融通具斯无碍谓不异理之一事具摄理性时令彼不异理之多事随所依理皆於一中现若一中摄理不尽则真理有分限失若一中摄理尽多事不随理现则事在理外失今既一事之中全摄理尽多事岂不一中现也华藏品云华藏世界所有尘一一尘中见法界法界即事法界矣。
　　斯即总意别亦具十玄门。
