<!-- { "loadSidebar": true } -->
　　无量寿禅师。嘉定间。分座信之龟峰时述也。兹笔以备日用。序云。脱尘离族。圆顶方袍。大率经历丛林。切要洞明规矩。举措未谙法度。动止不合律仪。纵有善友良朋。讵肯深锥痛札。循习成弊。改革故难。致令丛席荒凉。转使人心懈怠。屡见寻常目前过患。遂习百丈成现楷模。原始要终。从朝至暮。要免头头败阙。直须一一遵行。然后敢言。究己明心。了生达死。世间法即是出世间法。行脚人可贻未行脚人。庶几不负出家身心。抑亦同报佛祖恩德。(谨列于后)入众之法。睡不在人前。起不落人后。五更钟未鸣。轻轻抬身先起。将枕子安脚下。未要拗折。恐响惊邻单。抖搜精神。将被裹身端坐。不得扇风令人动念。觉睡来。将被堆脚下。取手巾转身下地。巾搭左手。想念偈云。(朝从寅旦直至暮。一切众生自回互。若於足下悞伤形。愿汝即时生净土。唵逸帝律仪娑婆诃)轻手揭帘出后架。不得拖鞋。咳嗽作声。古云。(揭帘须垂后手。出堂切忌拖鞋)轻手取盆洗面。汤不宜多。右手蘸齿药揩左。左手蘸揩右。不可再蘸。恐牙宣口气过人。漱口须低头。吐水以手引下。直腰吐水。恐溅邻桶。不得洗头。有四件自他不利。(一污桶。二腻巾。三枯发。四损眼)不得鼻内作声。不得喷水扑面。不得高声呕吐。不得以涕唾污面桶。古云。(五更洗面。本为修行。呕吐拖盆。喧堂聒众)拭面不得争址手巾。不得以巾拭头。用毕须摊挂。或焙火上。在上堂左足先入。在下堂右足先入。上被位眠单收一半坐定。若换直裰。须将新者覆上。抽去旧裰。不得露白。不得扇风。烧香礼拜。宜於钟未鸣时。披袈裟。先合掌顶戴。念偈云。(善哉解脱服。无相福田衣。我今顶戴受。世世常得披。唵悉陀耶娑婆阿)折袈裟之法。先折搭手。后解环。不得以口衔袈裟。不得以颏勾袈裟。折了置之。问讯而去。殿堂礼拜。不得占中央。(尊住持也)不得出声念佛。不得行礼拜人头边过。五更住持首座坐堂。前门。不许出入。开小静方折被。拗枕折折被之法。先寻两角。以手理直。不得抖擞作声。不得扇风。不得横占邻单位。先折面前一半。次折近身一半。盖巾被上。或殿堂礼拜。或归众寮。次第(过堂)板鸣归钵位。须上肩顺转。(左肩上肩)上床不得背人。若入前门从南颊入。不得中央北颊入。(尊住持也)归钵位。低躬问讯上中下座。若已先坐。上中下座来。须合掌。古云。(不敬上中下座。婆罗门聚会无殊)登床偈云。(登此无碍解脱床。人等智慧清净光)闻长板鸣。下钵抬身。起令正立定。然后转身。(亦顺上肩)合掌念偈云。(执持应器。当愿众生。成就法器。受人天供)取钵。左手托钵。右手解环。左手提钵。转身令正。蹲身放钵。免将腰背撞人。堂前钟鸣。下床问讯。(迎住持也)须进前一步。莫令袈裟搭床弦。不得探坐三净地。不得以手左右摇曳。仍低细上床。不得顿身坐。取钵安面前。闻槌声合掌。想念偈云。(佛生迦毗罗。成道摩竭陀。说法波罗柰。入灭俱絺罗)展钵之法。先合掌。想念偈云。(如来应量器。我今得敷展。愿共诸众生。等三轮空寂)然后解袱。展净巾。覆膝上。折转袱三角。莫令垂下。次展钵单。仰手取钵。安单上。以两手头指拼定。取饙子。从小次第展开。不得敲磕作声。护第四第五。为触指。折钵拭。横身前上横放。匙筯袋。放钵拭下。出则先匙。入则先筯。把处为净头。向上肩。钵刷安第三饙缝中。出半寸许。盛生饭。匙筯头不可出生饭。不过七粒。大小为悭食。维那念佛。手指不得参差。须高低当[离-蹂+月]得中。不得以手托口边。古云。(参差合掌不当[离-蹂+月]。十指交加插鼻中。拖履揭帘无细行。呕声泄气逞英雄)两手捧钵受食。想念偈云(若受食时。当愿众生。禅悦为食。法喜充满)若见钵满。念偈云。(若见钵满。当愿众生。具足饱满。一切善根)要食多小。起手止之。闻徧食槌。看上下肩。以面相朝。揖食。不得正面以手摇两边。揖罢。想念偈云。(此食色香味。上供十方佛。中奉诸贤圣。下及六道品。等施无差别随。感皆饱满。今施受等得。无量波罗密)作五观。(一计工多少量彼来处。二忖己德行全缺应供。三防心离过贪等为宗。四正事良药为疗形枯。五为成道业故应受此食)出生偈云。(汝等鬼神众。我今施汝供。此食徧十方。一切鬼神共)吃食之法。不得将口就食。不得将食就口。取钵放钵。拈匙放筯。不得有声。不得咳嗽。不得畜鼻涕。若发喷嚏。当以衣袖揜之。不得抓头。恐风屑落邻单钵中。不得挑牙。不得嚼饭啜羹作声。不得挑钵中央食。不得大抟饭食。不得将口待饭食。不得遗落饭食。不得手把散饭食。如有菜滓安屏处。使扇不得扇邻肩。如自己怕风。白维那。堂外坐。不得手肘枕膝上。随量受食。不得请折。头钵不得盛湿食。不得将羹汁。头钵内。淘饭食。不得挑菜头钵内。和饭食。食时须看上下肩。不得太缓。未再请。不得先刷钵。不得吮钵刷作声。食未至。不得生嗔逼讨。古云。(呆呆四顾起悲嗔。念念吞津咳嗽频。摝粥啜羹包满口。开单展钵响诸邻)洗钵之法。头钵盛水。不许在内洗匙筯。次第洗饙子。不得灌漱。不得吐水钵中。不得先盛熟水洗钵。未折水。不得先收盖膝巾。不得将膝巾拭汗。不得沥水地上。折水偈云。(我此洗钵水。如天甘露味。施汝诸鬼神。悉令得饱满。唵摩休罗细娑诃)收钵。以指按定。次第而入。袱了。合掌。念食讫偈云。(饭食已讫色力充。威振十方三世雄。回因转果不在念。一切众生获神通)鸣槌一下。住持下地。次第挂钵。出堂。
　　上殿讽经了。归众寮鸣大板三下。问讯。不归轻侮大众。入门分四版头。依位立定。寮主出烧香一炷。复位。茶头中立。喝云。(不审)大众和南。
　　若赴茶。不得垂衣坐。不得聚头语笑。不得只手揖人。不得包藏茶末。古云。(登床宴坐不可垂衣。只手楫人。是何标格。私藏茶末。取笑傍观)时中邻桉道人。切忌交头接耳。若看经。不得长展经。(谓二面也)不得把经寮中行。不得垂经带。不得出声。不得背靠板头。古云。(出声持诵。吵噪稠人。背靠板头。轻欺大众)坐禅。预归堂。不待打板。抽脱古例披五条。巾搭左手。或无巾解绦系笐上。折挂络直裰令整齐。绊定仍各悬尺许为记认。不得在外催逼。不可共人语笑。右手提水入厕。换鞋不得参差。安净桶当前。鸣指三下。惊啖粪鬼。蹲身须正。不得努气作声。不可隔壁共人语。古云。(户局只合轻弹指。人拥那堪乱作声入处用筹分触净。出时须水忌纵横)不得以水浇两边。洗净护大指二指。不得多使筹子。古云(浴汤小使。筹子休拈)有者使了。洗安厕边空处。人多防众不宜也。净桶仍安旧处。乾手将内衣入袴口。出门。右手。提桶。换鞋。湿手不得拏门扇并门颊。右手挑灰后挑土。湿手不可拏灰土。不得吐唾和泥。洗手须用皂角。洗至肘前。出厕入厕。须逐一念真言。入厕。唵(恨鲁陀耶娑诃)洗净。(唵贺曩密律帝娑诃)洗手。唵(主迦罗耶娑诃)净身。(唵室利酰婆酰娑诃)去秽。唵(拔枳罗脑迦咤娑诃)按律小遗亦洗净。用水漱盥。仍嚼杨枝。归堂坐禅。火板未鸣。不得先归堂。斋前不许洗衣。斋前参后。不可开函柜。急切须白主事人。众寮登衣阁白寮主。上名打板三下。上阁开笼。僧堂内不许共人语笑。况看册子。不得上下间行。不得穿堂直过。不得席上穿针穿钱。不得床弦垂足坐。床前一赤为三净地。(一展钵。一安袈裟。三头所向)不得床上行。不得跪膝开函柜。不得脚踏床弦下地。草履游山。不许经行佛殿。古云(衩袒不许登殿。草履莫践法堂)回互耆宿。赤脚不许着僧鞋。不得把手行谈世谛是非。古云。(别了双亲弃本师。访寻知识拟何为。不曾说着宗门事。白首无成过在谁)不得殿前倚靠栏干。不得猖狂急走。古云。(行须缓步。习马胜之威仪。语要低声。学波离之轨范)殿塔内不许闲行。古云。(无事不须登佛殿。等闲休向塔中行。不因换水添香火。纵有河沙福也倾)斋了洗衣。不许衩袒。不得倾用汤瓶。竹竿熨斗。使了仍安元处。濯足不许争盆。如有疮疥。须落后。或屏处。洗之。(各行方便。免动众念)莫待打板。次第归堂。坐参了。各出半单下地。或大放参。首座寮前板鸣。即(转身)面外。赴众须及时。小板鸣不许入堂。不得堂外立。住持首座出堂。下床问讯。各就桉位药石。不得先起盛食。不得呼索。食毕出寮。不许出三门。不得入小寮。不得衩袒归僧堂并廊下行。莫待打出寮板。预披衣归被位坐禅。期成道业。黄昏锺鸣。合掌念偈云。(闻锺声烦恼轻。菩提长智慧生。离地狱出火坑。愿成佛度众生)不得弄数珠。不得共邻单语笑。邻单生疎。善言诱谕。勿起嫌心。不得前门出入。喝火过放禅下地。抽脱净手。不坐再请禅。待首座开枕。睡重者。方就睡。袈裟以巾裹安枕边。今安脚下。於理不便。办道兄弟。昼三夜三。正好用工。礼拜烧香。须待更深。忏悔求愿。起坐不可惊动邻单。睡须右胁。仰为尸睡。覆为淫睡。多恶梦。
　　如开浴。浴具携右手。须下间入浴院。门内问讯。目视空处。归位须揖上下肩。了先搭巾。次搭五条笐上。展浴袱。取浴具。放一边。解上衣。脱下裳。以脚布围身。系浴裙。裈袴折袱内。次挂直裰与五条。一处系定。上衣入袱包已。拖鞋入浴。古云。(三通浴鼓入堂时。触净须分上下衣。语笑高声皆不可。莫将粗行破威仪)不可赤脚入浴室。浴须下间空处。待次而浴。上间让。(头首耆宿故也)勿令汤水溅人身上。不得桶内泡脚。不得室内小遗。洗僻处。不得将脚阁桶上。不得槽上揩脚。不得语笑。不得戽水。不得掇桶浇身。当遮护浑身。不得水溅拭浴人身上。不可多用汤水。脚布不可离身。有脚不入桶者。或洗炙疮用疥药。宜后入浴。不得将公界手巾。拭头面。出浴须揖上下肩而坐。次第着上衣。先以直裰披身遮盖。即着下裳。解裙衫脚布。须安裙衫中。免湿袱角。不得将湿脚布搭手上。仍揖左右而出堂。看有设浴施主。随意课经。回向。
　　团炉向火先坐团凳。转身面火。问讯就坐。不得脱鞋凳外。不得弄火筯香[匙-匕+巳]。不得拨火。不得挨肩交头语笑。不得煨点心。不得烘鞋袜。不得弹垢腻火中。不得烘衣被。不得搅起直裰。露袴口。礼仪疎怠。有动众念。
