<!-- { "loadSidebar": true } -->
　　若曰佛祖慧命。岂在兹乎。黄龙南和尚。遇云峰悦禅师。指见慈明。方决大事。谋西江。华藏遁庵会下。充书记。代赴张循王府。升座。到府门。问曰。书记若会禅。家间自有教授。谋即归寺。焚却所畜文字。径造天童。默耕此道。凡十年不出僧堂。方了大事。后住雪豆。至天童法道大振。任重致远。丛林共知。

　　民　藏主

　　掌握金文。严设几桉。常备汤茶香烛。延迎。兄弟看经。初入经堂。先白堂主。同到藏司相看。送归桉位。对触礼一拜。此古法也。今人物骈集。藏列东西。务在驰名。所职何事。直须宗乘洞达。圣教该通。点对出入经卷。书填残缺字画。焙拂补粘。尽心成美。亦为报佛之恩。名宝无辜矣。

　　伐　维那

　　梵语维那。唐言悦众。丛林典则。一一举行。位列东班。职居清要。送往迎来。礼须勤重。病僧将息。令得其宜。兄弟粗心。委曲调护。挂搭归堂。捡示度牒。上帘收帐。闭炉打扇。当计寒暖。亡僧衣物。务要公明。念诵举经。详缓合节。
　　二时打锤。堂前钟鸣。离位入堂。左手上香一炷。退两步半。问讯合掌而入。槌边立。先看逐日回向神示。钟绝。打槌一下。众展钵。再鸣槌一下。合掌默回向当日神明。声微缓引至清净法身处。左手作盖势。侧按槌墩。右手打槌。高不过五寸。声绝方下槌。急缓合度。首座唱食。至有无字。朝龛转身。退立板头。食徧进前。打锤一下。合掌至门限里。转身面圣僧。问讯合掌。归钵位。
　　若施主斋僧。遍食槌后。从龛后。转左边。朝首座问讯。复转打槌一下。请施财。
　　若楞严会。化香烛。或有它缘。戒臈簿假簿。当送过客司。并请假烦打槌回向。细大事务。列诸条章。凡僧堂关系。水头炭头供头。一一提点。便众为怀。若夫兴化会里。克宾棒下罚钱出院。百世标准也。

　　罪　知客

　　官贵檀越尊宿。诸山门子报及。预当门迎。次报方丈库司。知客即同引见接礼。轻重临时变通。送安下已。相引人事。游山披览。不得妄谈鄙事。接迎方来兄弟。茶汤管顾。如仪。施主入山。须预引接。维那假出丛林事一体行之。或自有他缘。须白侍者。事同一也。旦过寮常备灯油柴炭。僧堂前捡点行益客人粥饭整齐。遇亡僧。同侍者把帐。暂到死。主其丧事。雪豆在大阳。禅月石霜会下。皆典此职。垂烈百世。

　　周　知浴

　　凡遇开浴。斋前挂牌。寒月五日一浴。暑热每日淋汗。粥了发火。铺设浴室。挂手巾。出面盆拖鞋。铺脚布。参头差行者直浴。半晚浴头覆首座方丈维那。鸣鼓三下。浴圣。桶内皆着汤。次第巡廊鸣板三下。鸣鼓开浴。一通僧众。二通头首。三通知事行者。四鼓人力监作。弹压浴次刊揭门首。住持二鼓前后。
　　室内小牌。白字一汤。二水。三满。打小板。
　　出浴。看有设浴施主课经回向。盖妙触宣明。成佛子住。前念是凡。后念是圣。则功不浪施矣(古来住持。例在三鼓入浴。用屏风者。遮行者也。藏室和尚住温州能仁。因干在二鼓入浴。浴罢。请罪於头首)。

　　发　知殿

　　严净几桉。常满灯油。圣像时当拂尘。供养随宜修设。施主香钱油钱。无移互用。责令行仆勤奉香灯。或遇风起。须灭炉火。结起幡脚。勿近琉璃。
　　朔望节。假开设殿门。士庶往来。随心瞻仰。
　　大剎佛殿。成道涅盘。讽经了煎汤。毋得多重抄觅灯油钱。令生厌心。返招恶果也。

　　商　侍者

　　烧香之职。近侍左右。听教朝昏。期法道集大成。举贤能合舆论。相看通覆。委曲周旋。尊宿诸山。送迎合礼每事博问先知。不致贻笑。上下方丈。如子侍父。余时不可预坐方丈。行仆失事。时时诫之。住持事繁。是事关抱。维那知客他出。回向打槌。事同一也。亡僧轮把帐。
　　住持暂不赴堂。立班讽经如常。久出则归众也。
　　诸山相访。在两班后。人事插香展拜。
　　官员到来。拱听答对。住持恐有失应答处。当代言之。
　　上堂佛事。请益因缘。随即录呈。庆喜之侍瞿昙。香林之侍云门。佛祖寄重。其可忽诸。
　　书状之职。英财特立。黼黻宗门。官员书尺往还。山门制疏作榜。方丈命下具草。禀呈。如无书记。文翰一体。乃赞辅住持也。既不预回向打锤。亡僧不应把帐。然亦随方毗尼。当究宗乘。期出生死。毋事笔砚。虚度一生。如石田之侍破庵。不尚翰墨。慧命重焉。
　　请客之职。出类拔萃。毗赞丛林。官贵尊宿。诸山相访。须当具礼欵延。节腊茶汤。特为管待。先当具请状。书自己名。烧香侍者他故。回向打槌把帐。一同。上位到门。或住持未知。首先迎接。早晚咨参。克成道业。异日领袖丛林。自兹发轫矣。
　　衣钵之职。谙历丛林。老成之士。乃任厥责。诸方通用晚辈。败德悞事非轻。进纳贤良。忠谏过失。应缘接物。不可违时。方丈一应礼节。究心提点。头首寮舍缺典。一一以时照拂之。两序进退。须预咨谋。贵在得人。庶符舆论。如佛照和尚。两主育王。皆元庵主侍左右。浙翁退知客后。韬晦前资十七年。元异顾之。
　　密庵和尚住华藏。松源岳司藏钥。脾疾赴众缺典。庵叱之。后赴灵隐。不得侍行。如侍者掌衣钵合。左转右旋之。二大老后世其家。住持者可不审诸。
　　圣僧侍者。贵在道心。二时下供。打下堂槌。朝夕交点被钵位。中夜剔灯。同维那交收亡僧钱。住持迁化。系把帐。上首不过堂入堂打槌。供头上供。参头打下堂槌。本山侍者名字退耕和尚。自此职历至前板。然后出世。此是前辈立身之模范也。

　　汤　列项职员

　　副寺之职。职小任重。众人命脉所系。米面当须细洁。粥饭贵得精丰。酱黄豆豉。合办及时。盐醋姜油。满足供众。缺乏预谋上首。克落常慎下流。无徇私情。勿图己计。推情保惜。如护眼睛。先德分司列任。本为众人。今昧原深加刻削。粗饭薄粥。臭醋淡韲。非惟任责者之无知。实在住持之有过。
　　典座之职。无真心供养者。不宜徇关节妄请之。当与前堂首座谋议。从众擢用。万不失一也。当广种蔬菜力除草秽。四时合种杂物。勤看老圃须知。园丁当以私惠优其寒暑。调和羹菜。五味须全。油酱椒料。常住有限。须出己囊助办堂供。一人办心。诸天办供。多见所在。假名职图监收。园地半占。栽麻苎以为园丁补洗。递代相承。习以成弊。厨中不许弃贱诸物。执役选用苦行老成。若设大斋。食次与上首知事商议。过多减除皆不可也。行者不律。诲而至再。不受训者。责之罚之。同利均表。粥饭上桶。焚香。望僧堂设拜。常把众人顶在头上。自获福利。不汝欺也。
　　直岁之职。日生事务。无爽其时。护惜山林庇风水。牧养火佃。成褫常住。扫洒廊庑。疏决沟渠。措办柴薪。巡警火盗。灰记漏迹。待晴整捉。凡大修造。各有司存。勤苦向前。以尽厥职。古人一日不作。一日不食。思之。
　　庄主之职。提督农务。不可失时。捡察田段。牧养客佃。顽暴者惩戒之。贫病者优补之。单丁者以时差役之。旱涝灾氛。课诵禳保。勿纵淫祀。恣害物命。诸佃重过。具申山门。暂到经过。温存食宿。毋尚刻剥。竭力运谋。使火佃有追思之心。常住有羡余之益。方为善美矣。
　　寮元之职。随处毗尼。江左丛林盛时。大慧挂牌普说。班列西序之下者。当知所自也。
　　每日早粥下堂。茶头鸣寮前大板三下。大众归寮问讯。寮长分手。寮主副寮对面左右位。副寮出烧香一炷。归位。茶头当中立。喝云。(不审)大众和南了。各回寮舍问讯。
　　朔望系寮元自烧香。令挂点汤牌。烧汤出盏。鸣寮前大板。大众如常入位。寮长分手。寮元起。烧香中炉上下间。问讯了。复位坐。行汤毕。起炉前谢汤。每日督备茶汤。冬月炭火。暑天熟水。烧汤泡衣。洗衣濯足。收拾动用什物。经书玩具。为众如己。何事不办。事事准绳合度。人人礼貌可观。所谓旃檀丛林。旃檀围绕也。
　　寮主之职。为众结缘。递相恭敬。维那拜请。送归寮舍。捡点经书玩具。夏中兄弟借看。具名上单。中夏收起。兄弟入寮。系接迎之。公界坐禅看经。看守经柜。夜间同寮元巡视经桉。或失锁者。留记锁之。天明白之。遇节腊。举经回向。一旬职满。退白堂司。寮元它出。余事一同。
　　副寮之职。其事繁重。寮中什物。逐一交割分明。职务一旬。关摄诸事。粥前参后。不许登阁。有急切干者。须白寮主书日书名。打板上阁。庶免后患。时时提点汤瓶。夜看火烛贼盗。扫地拭桉。换水添香。勿容外人止宿。寄卖物件。子细收藏。衣竿熨斗。洗衣桶。众人所用之物。各收元处。善用其心。获胜妙功德也。
　　望寮之职。先辈深有意焉。受职到寮。预知寮中细大。副寮出盏点茶。相与收拾。放参药石。行醋行盐。结缘边事也。
　　延寿堂主。奉养病僧。常备姜枣。油烛五味。以时管遇。病者呻吟。当生愍念。病稍轻安。勿纵补益。恣啖无厌。久占房榻。病是众生良药。当改过日新。孤灯独照时。正好着力。
　　街坊之职。缘化施主添助常住。随彼施心。毫厘无易。缘事若多。不可重扣。初檀令生厌贱。世尊乞食。不越七家。如阿难之历街切。贫女寄破毡。奉佛。生难遭想。则可也。
　　水头之职。每朝烧汤。众人洗面。手巾乾净。冬月焙烘。常备灯烛牙药。更点未出。铺排面盆。候洗面毕。覆盆元处。揭起手巾。妨污染也。盆留一二只。旧巾一条。以待后来者。预积柴薪。善缘为念。
　　炭头之职。暑月做造炭团。办积白炭。或化施主。或出库司。预当究心备准足用。开炉后。粥了参前。更点未出。装炉。斋后随宜添之。无失常度。以道为怀。可也。
　　磨头之职。清众喉噤。麦用淘洗。乾湿令均。罗厨细密。面分头次。舂米洁白。筛簸糠碎。依时出粜。或归库司。或表同利。务在公明。为众办事外。修持道业。如东山。妙用纵横。火中莲也。
　　园头之职。勤苦率先。灌溉地段。栽布蔬苗。存抚园丁。朝夕无怠。收种下子。及节依时。火种刀耕。以古为念。忽然抛下镢头归去。岂不快哉。
　　树头之职。山门松径。荫样竹木。护惜山林。备修造。常切巡视。栽补及时。因果历然。功无浪施。人少松枯再来良未晚也。
　　净头之职。果自因生。每朝扫地。装香及时。剔灯点烛。换筹洗厕。出桶拖鞋。手巾乾净。汤水宽容。澡豆频添。灰土常满。或时狼藉打并。宜勤讨柴洗筹。俯恤人力。触边明净。道业圆成。雪豆在灵隐。牧庵妙喜宝峰会中。皆服勤斯务矣。

　　坐　百丈规绳颂

