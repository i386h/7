<!-- { "loadSidebar": true } -->
　　进督府为夫人金氏升座。灵光独耀逈脱根尘。体露真常不拘文字。心性无染本自圆成。但离妄缘即如如佛。妄缘非实一切惟心。心境若空。一切妄缘从何而有。其迷妄也。妄见有生。妄见有死。於生死中起诸恶业造诸罪障。其离妄也。生如沤寄。死若幻销。於本无生死中。恶业本空罪障本净。所以古佛有言。假借四大以为身。心本无生因境有。前境若无心亦无。罪福如幻起亦灭。如是则身也心也尘也境也罪也福也起也灭也等如幻故。虽则等如幻故。当其幻起一念。忽住幻境时。尽尘沙劫不可说不可说境界。若爱若憎若恩若怨。於众生心中无不徧具。当其忽起一如幻念。忽悟如幻境时。尽尘沙劫不可说不可说境界。若爱若憎若恩若怨。於无生心中便如日照太虚洞诸群暗。如红炉点雪有碍皆融。则知等此一念其转凡成圣转迷为悟。幻与如幻之不同。便圣凡迷悟之逈异矣。即今总督部院实翁大居士夙承愿力此性不迷。因其夫人仙逝。千里驰书敦请山僧特临淮甸亲为对灵。以举扬资冥福。以般若雪愆尤。居士才举此念时。夫人已早登净界了也。一念净则念念净。一人净则多人净。一世界净则多世界净。无边剎境自他不隔於毫端。十世古今始终不离於当念。何祇夫人乘此一念空诸有漏净诸有缘。多生眷属历劫冤亲无不乘此一念得证大解脱地。得入大寂定门。以至寰海一切有情群黎得因大总督此一念间。各各悟身如幻。悟心如幻。悟境如幻。则居士此念又自他俱利物我俱成。下彻幽玄上超群际。岂仅结一时般若之缘。诚为尘劫菩提之种。且道山僧今日高升宝座特为举扬。毕竟是幻耶非幻耶。是妄缘耶是真际耶。听取一偈。顿空有趣幻非幻。烁破情缘空不空。玉女已归霄汉去。不须惆怅五更风。以拂子打圆相喝一喝下座。
　　吴母太夫人点主后升座。横按拄杖云。雄雄坐断溪山路。百亿须弥洞底寒。八表自然归正域。死生梦幻不相干。既不相干。合须辨主。若辨得去。问如瓶泻答似云兴。竿木随身逢场作戏。迷锱铢於言下。惑照鉴於微芒。竭世枢机逞诸玄辨。总是痴狂外走徧界髑髅。人人有通天活路。个个有划地奇能。增一些不得减一些不得。明投暗合体用互宜。随他智如鹙子辩若满慈。於诸人分中了没交涉。临济三玄三要。洞山五位君臣。云门一字关。沩仰九十六圆相。鬼门贴挂诳諕闾阎。捩转上头关。掷翻华藏界。全超凡圣古今。更不倚门傍户。赤肉团上突出无位真人。自己胸中流出盖天盖地。奴呼弥勒婢视释迦。自余卖草鞋汉那讨出头处所。所以事是恁么事。人须恁么人。醍醐上味为世所珍。不遇其人翻成毒药。今日揭开脑盖与诸人露布了也。明明不异。的的相承。全宾即主。全主即宾。打破涅盘城。同游解脱海。且一超直入一句作么生道。拈拄杖云。青山不锁长飞势。沧海合知来处高。一喝卓拄杖。
　　朝宗忍禅师祈福并荐夫请上堂。一者祈福。二者荐亡。一椎两当。举世无双。既两当。因甚却无双。下不厌地狱。上不欣天堂。当阳突出露堂堂。鹧鸪啼处百花香。喝一喝。遂举金刚经云。若见诸相非相即见如来。师云。大小世尊抱桥柱洗澡。曹山则不然。若见诸相非相即见诸相。须知要见如来则易。要见诸相则难。若人道得不难不易句。一生参学事毕。卓拄杖下座。
　　沈制台差官到山为荐阵亡将士请上堂。假借四大为身。个中毕竟无我。但能一念解脱。管教法法全彰。万物皆备。三界独尊。剑树刀山化为乌有。幢幡宝盖起自何来。所以道。我若向刀山。刀山自摧折。我若向火汤。火汤自消灭。坐断罪福路头。自然直下超越。今日盖为沈大司马奉旨剿徭。一载之内八排皆平。今当奏凯之际。忽兴同体之悲。差官赍赀入山礼忏设斋。命山僧升座说无生法以荐阵亡将士某某等众。须知法雨一施直达幽冥。法音一闻即超极乐。奋剿寇。雄心披忍辱铠而魔军顿破。封转侯。妄念操智慧刀而佛道立成。然虽如是。犹是大司马下悯群情底意。且上祝皇恩一句又作么生。八方沾霂无为化。四海谣歌贺太平。下座。
　　龙门远禅师还东山省觐众请小参。暂下莲峰轻屈指。光阴倐尔又三年。虽然不隔丝毫许。争似躬亲到座前。某伏自数日前陪从太平禅师象驭再登莲峤归侍老师大和尚。瞻礼慈容之间。须知有相见底事。敢问大众。作么生是相见底事。不可是你见我我见你是相见。若恁么全无佛法得力处。何故。世间诸趣彼此见存。常在生死之中。未有脱离之地。所以雪峰和尚向人道。望州亭与你相见了也。乌石岭与你相见了也。僧堂前与你相见了也。若据如斯指示。岂待音容相接言气相交始为相见。诸高德。夫为参学之士。须实有去处始得。还知么。如今敢道千里同风相见却易会。对面相见却难知。何故难知。夹山老子道。目前无阇黎。座上无老僧。诸来大众尽在于此。如何见得。堂上老师大和尚在座与诸大众证明。作么生见座上无老僧。不可等闲过。却将为闲事昼夜被见闻风所飘鼓。根尘阴界诸入缠缚不得自由。生死事大。须得个悟由入头处始得。虽然如是。格外道人实遭怪笑。何故。须知有向上一着。且待异日他时别为诸人点破。因记得昔日南泉赵州二尊宿皆是道超物外名播寰中。时有一僧往山中见一禅伯在盘陀石上卓庵而坐。僧遂问曰。南泉出世浩浩地。何不往彼问讯。空坐何为。庵主曰。莫道南泉出世。佛出世我亦不去。僧持此语见南泉。泉大惊。遂令赵州往验看。州到庵主处。从东过西。庵主不顾。州又从西过东。庵主亦不顾。州遂当门立曰。庵主你败也。庵主亦不顾。遂拽下帘子而行。庵主亦不顾。大众。者一则因缘诸人作么生委悉。莫是赵州南泉不到庵主田地。返被庵主勘破。落他陷虎之机也无。莫是庵主虽然并无受用。临机不解互换。平地上死人也无。诸仁者。素非此理。大凡行脚人须是道眼分明始得。若道眼不明。祇被南泉赵州庵主三人换却眼睛了也。实无少许相应处。若也道眼分明。南泉赵州庵主便是上座。更无异见也。还相肯诺也无。不见道。曾经大海休夸水。除却须弥总是尘。久立。
　　大慧杲禅师自虎丘上云居省觐秉拂。夷门昔日呈家丑。拈出无边栗棘蓬。今日瓯峰孤顶上。幸然无事又相逢。相逢即且置。其中事作么生。若有人道得一句。便请各自归堂。若道不得。打葛藤谩诸人去也。诸佛未出世时。有即今巴鼻一。人人顶门上辉大宝光。出世后消息全无。一个个脚跟下纵横十字。有佛处不得住。无佛处急走过。拶着不来。三千里外穿却鼻孔。到者里直饶置无边剎境於一毛头上。只者一毛头从甚么处得来。纳百亿须弥卢於一粒粟中。只者一粒粟又向甚么处安着。如是则易。不如是则难。休於言上觅。莫向意中求。如是则难。不如是则易。识取钩头意。莫认定盘星。衲僧拄杖子拈得便行。切忌向平地上钉桩摇橹。所以道神光不昧万古徽猷。入此门来莫存知解。只如一大藏教说权说实说顿说渐说有说无。乃至西天此土诸代祖师古往今来一切知识。种种言语种种作用。且道是知解耶非知解耶。若定夺得出。秉拂上座一场败阙。若定夺不出。泼第二杓恶水去也。喝一喝云。是甚么。有照用无向背。只许老胡知。不许老胡会。睦州一向担板。赵州贵买贱卖。独有三圣瞎驴至今遭人笑怪。须弥山突出诸人额角边。大海水灌入诸人鼻孔里即且置。马大师道。自从胡乱后三十年不曾少盐酱。又作么生商量。还委悉么。多年历日无人问。蓦地拈来愁杀人。喝一喝。复举岩头参德山。才跨门便问。是凡是圣。山便喝。头便礼拜。后有僧举似洞山。山云若不是奯公也大难承当。岩头闻云。洞山老汉不识好恶错下名言。我当时一手抬一手搦。师云。猛虎不识阱。阱中身死。蛟龙不怖剑。剑下身亡。岩头虽於虎阱中有透脱一路。向剑刃上有出身之机。若仔细检点将来。犹欠悟在。只今还有为岩头作主底么。出来与杲上座相见。良久喝一喝拍一拍云。洎合停囚长智。
　　玉泉昙懿禅师省大慧和尚於小溪慧为之升座。乃举云门一日拈拄杖示众云。凡夫实谓之有。二乘析谓之无。缘觉谓幻有。菩萨当体即空。衲僧见拄杖子但唤作拄杖子。行但行坐但坐。总不得动着。慧云。我不似云门老人。将虚空剜窟笼。蓦拈拄杖云。拄杖子不属有不属无。不属幻不属空。卓一下云。凡夫二乘缘觉菩萨尽向者里各随根性悉得受用。唯於衲僧分上为害为冤。要行不得行。要坐不得坐。进一步则被拄杖子迷却路头。退一步则被拄杖子穿却鼻孔。即今莫有不甘底么。试出来与拄杖子相见。如无。来年更有新条在。恼乱春风卒未休。正恁么时。合作么生。下座。烦玉泉长老为众拈出。师登座叙谢毕。遂举前话云。适来堂头和尚恁么批判。大似困鱼止泺。病鸟栖芦。若是玉泉则不然。拈拄杖云。拄杖子能有能无能幻能空。凡夫二乘缘觉菩萨。卓一下云。向者里百杂碎。唯於衲僧分上如龙得水似虎靠山。要行便行要坐便坐。进一步则乾坤震动。退一步则草偃风行。且道不进不退一句作么生道。良久云。间持经卷倚松立。笑问客从何处来。

　　通嗣书至提纲

　　黄龙南禅师四祖演长老通嗣法书上堂。山僧才轻德薄岂堪人师。盖不昧本心不欺诸圣。未免生死今免生死。未出轮回今出轮回。未得解脱今得解脱。未得自在今得自在。所以大觉世尊於然灯佛所无一法可得。六祖夜半於黄梅又传个甚么。乃说偈曰。得不得。传不传。归根得旨复何言。忆得香山曾漏泄。新妇骑驴阿家牵。
　　东山演禅师四面专使文详持法嗣书到。师於法座前受书。拈起问专使云。者个是四面底。阇黎底在什么处。使云验在目前。师云几不问过。遂升座云。好事难逢。何不出来大家唱和。复云。大众。四面长老有书对大众前须当说过。四面大漆桶。详师分半桶。白莲峰下开。熏却我鼻孔。且道为什么如此。无你出气处。
　　资福专使持法嗣书至。师於法堂上受书。拈起问专使云。本无名字。什么处得者个来。专使拟议。师云因谁致得。遂升座。举石头问长髭什么处来。髭云岭南来。石头云大庾岭头一铺功德成就也未。髭云。成就久矣。只欠点眼在。石头云莫要点眼么。髭云便请。石头垂下足。髭便礼拜。石头云你见个什么道理便礼拜。髭云如红炉上一点雪。师云。红炉一点雪。知音瞥不瞥。龟毛扇子扇。泥牛一点血。
