<!-- { "loadSidebar": true } -->
　　上堂。马祖升堂百丈卷席。后人不善来风。尽道不留朕迹。殊不知桃华浪里正好张帆。七里滩头更堪垂钓。如今必有辩浮沉识深浅底汉。试出来定当水脉看。如无。且将渔父笛。闲向海边吹。
　　上堂。风潇潇兮木叶飞。鸿雁不来音信稀。还乡一曲无人吹。令余拍手空迟疑。
　　上堂。镜像或谓有。揽之不盈手。镜像或谓无。分明如俨图。所以取不得舍不得。不可得中祇么得。还会么。不作维摩诘。又似傅大士。
　　上堂。夫玄道者不可以设功得。圣智者不可以有心知。真谛者不可以存我会。至功者不可以营事为。古人一期应病与药则不可。若是丈夫汉。出则经济天下。不出则卷而怀之。尔若一向声和响顺。我则排斥诸方。尔若示现酒肆淫坊。我则孤峰独宿。且道甚处是黄龙为人眼。
　　云居佑禅师上堂。过去诸如来更不再勘。现在诸菩萨放过即不可。未来修学人谩他一点不得。所以教中道。若人欲了知。三世一切佛。应观法界性。一切惟心造。虽然如是。云居门下正是金屑落眼。
　　上堂。凡见圣见春云掣电。真说妄说空花水月。翻忆长髭见石头。解道红炉一点雪。击禅床下座。
　　上堂。龟毛为箭兔用为弓。那咤忿怒射破虚空。虚空扑落倾湫倒岳。墙壁瓦砾放光明。归依如来大圆觉。击禅床下座。
　　上堂。月色和云白。松声带露寒。好个真消息。凭君子细看。黄龙先师和身放倒。还有人扶得起么。祖祢不了。殃及儿孙。击禅床下座。
　　上堂。一切声是佛声。以拂子击禅床曰。梵音深远令人乐闻。又曰一切色是佛色。乃拈起拂子曰。今佛放光明。助发实相义。已到之者顶戴奉行。未到之者应如是知应如是信。击禅床下座。
　　黄檗胜禅师上堂。临济喝。德山棒。留与禅人作模范。归宗磨。雪峰球。此个门庭接上流。若是黄檗即不然。也无喝。也无棒。亦不推磨。亦不辊球。前面是案山。背后是主山。塞却你眼睛。拶破你面门。於此见得。得不退转地。尽未来际不向他求。若见不得。醍醐上味翻成毒药。
　　上堂。寂兮寥兮。蟾蜍皎皎下空谷。宽兮廓兮曦光赫赫流四海。曹溪路上剿绝人行。多子塔前骈阗如市。直饶者里荐得倜傥分明。未是衲僧活计。大丈夫汉须是向黑暗狱中敲枷打锁。饿鬼队里放火夺浆。推倒慈氏楼。折却空王殿。灵苗瑞草和根拔。满地从教荆棘生。
　　开元琦禅师上堂。虚空无内外。事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更於何处讨。以拂子击禅床。
　　上堂。四面亦无门。十方无壁落。头鬔松。耳卓朔。个个男儿大丈夫。何得无绳而自缚。且道透脱一句作么生道。良久曰。踏破草鞋赤脚走。
　　福严感禅师上堂。古佛心。祇如今。若不会。苦沉吟。秋雨微微。秋风飒飒。乍此乍彼。若为酬答。沙岸芦华。青黄交杂。禅者何依。良久曰札。
　　云盖智禅师上堂。紧峭离水靴。踏破湖湘月。手把铁蒺藜。打破龙虎穴。翻身倒上树。始见无生灭。却笑老瞿昙。弹指超弥勒。
　　上堂。昨日高山看钓鱼。步行骑马失却驴。有人拾得骆驼去。重赏千金一也无。若向者里荐得不着。还草鞋钱。
　　上堂。举赵州问僧向甚么处去。曰摘茶去。州曰闲。师曰。道着不着。何处摸索。背后龙鳞。面前驴脚。翻身筋斗。孤云野鹤。阿呵呵。
　　报慈英禅师上堂。师掷下拄杖却召大众曰。拄杖吞却祖师了也。教甚么人说禅。还有人救得也无。喝一喝。
　　保宁玑禅师上堂。春雨微微百事皆宜。禾苗发秀蔬菜得时。阿难如合掌。迦叶亦攒眉。直饶灵山会上拈华微笑。算来犹涉离微。争似三家村里老翁。深耕浅种各知其时。有事当面便说。谁管瞬目扬眉。更有一般奇特事。末后一着更须知。击拂子下座。
　　四祖演禅师上堂。主山吞却案山。寻常言论。拄杖子普该尘剎。未足为奇。光境两忘复是何物。良久曰。劫火洞然毫末尽。青山依旧白云中。
　　清隐源禅师上堂。先师初事栖贤諟泐潭澄历二十年。宗门奇奥经论玄要莫不贯穿。及因云峰指见慈明则一字无用。遂设三关语以验学者。而学者如叶公画龙。龙现即怖。
　　积翠永庵主示众。山僧住庵来。无禅可说无法可传。亦无羞珍异宝。祇收得续火柴头一个留与后人。令他烟焰不绝火光长明。遂掷下拂子。时有僧就地拈起吹一吹。师便喝曰。谁知续火柴头从者汉边烟消火灭去。乃拂袖归庵。僧吐舌而去。
　　黄龙新禅师上堂。深固幽远无人能到。释迦老子到不到。若到因甚么无人。若不到谁道幽远。
　　上堂。祖师心印状似铁牛之机。去即印住。住即印破。祇如不去不住。印即是不印即是。金果早朝猿摘去。玉华晚后凤衔归。
　　上堂。行脚高人解开布袋。放下钵囊去却药忌。一人所在须到。半人所在须到。无人所在也须亲到。
　　上堂。拗折拄杖将甚么登山渡水。拈却钵盂匙箸将甚么吃粥吃饭。不如向十字街头东卜西卜。忽然卜着。是你诸人有彩。若卜不着。也怪云岩不得。
　　上堂。文殊骑狮子。普贤骑象王。释迦老子足蹑红莲。且道黄龙骑个甚么。良久曰。近来年老。一步是一步。
　　上堂。清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久曰。几度黑风翻大海。未曾闻道钓舟倾。
　　上堂。有时破二作三。有时会三归一。有时三一混同。有时不落数量。且道甚么处是黄龙为人处。良久曰珍重。
　　泐潭清禅师上堂。举浮山远和尚云。欲得英俊么。仍须四事俱备方显宗师蹊径。何谓也。一者祖师巴鼻。二具金刚眼睛。三有狮子爪牙。四得衲僧杀活拄杖。得此四事。方可纵横变态任运卷舒。高耸人天壁立千仞。傥不如是。守死善道者败军之兆。何故。棒打石人贵论实事。是以到者里。得不修江耿耿大野云凝。绿竹含烟青山锁翠。风云一致水月齐观。一句该通已彰残朽。师曰。黄龙今日出世。时当末季佛法浇漓。不用祖师巴鼻。不用金刚眼睛。不用狮子爪牙。不用杀活拄杖。祇有一枝拂子以为蹊径。亦能纵横变态任运卷舒。亦能高耸人天壁立千仞。有时逢强即弱有时遇贵即贱。拈起则群魔屏迹佛祖潜踪。放下则合水和泥圣凡同辙。且道拈起好放下好。竿头丝线从君弄。不犯清波意自殊。
　　双峰齐禅师上堂。拈拄杖曰。横拈倒用诸方虎步龙行。打狗撑门双峰掉在无事甲里。因风吹火别是一家。以拄杖靠肩顾视大众。唤作无事得么。良久曰。刀尺高悬着眼看。志公不是闲和尚。卓拄杖一下。
　　开先瑛禅师上堂。谈玄说妙譬如画饼充饥。入圣超凡大似飞蛾赴火。一向无事败种焦芽。更若驰求水中捉月。以拂子一拂云。适来许多见解拂却了也。作么生是诸人透脱一句。良久曰。铁牛不吃栏边草。直向须弥顶上眠。以拂子击禅床。
　　上堂。弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩狮子。不射象骨猕猴。且道射个甚么。良久曰。放过一着。
　　法云杲禅师上堂。西来祖意。教外别传。非大根器不能证入。其证入者不被文字语言所转声色是非所迷。亦无云门临济之殊赵州德山之异。所以唱道须明有语中无语无语中有语。若向者里荐得。可谓终日着衣未尝挂一缕丝。终日吃饭未尝齩一粒米。直是呵佛骂祖有甚么过。虽然如是。欲得不招无间业。莫谤如来正法轮。下座。
　　上堂。拈拄杖曰。归宗会斩蛇。禾山解打鼓。万象与森罗。皆从者里去。掷下拄杖曰。归堂吃茶。
　　湛堂准禅师上堂。太阳门下日日三秋。明月堂前时时九夏。洞山和尚祇解夜半捉乌鸡。殊不知惊起邻家睡。宝峰相席打令告诸禅德。也好冷处着把火。咄。
　　上堂。古人道不看经不念佛。看经念佛是何物。自从识得转经人。举拂子曰。龙藏圣贤都一拂。以拂子拂一拂曰。诸禅德。正当恁么时。且道云岩土地向甚么处安身立命。掷下拂子。以两手握拳叩齿曰。万灵千圣。千圣万灵。
　　上堂。混元未判一气岑寂。不闻有天地玄黄宇宙洪荒日月盈昃秋收冬藏。正当恁么时也好个时节。叵耐雪峰老汉却向虚空里打橛。辊三个木球。直至后人构占不上。便见沩山水牯牛一向胆大心粗。长沙大虫到处齩人家猪狗。虽然无礼难容。而今放过一着。孝经序云。朕闻上古其风朴略。山前华尧民解元且喜尊候安乐。参。
　　上堂。僧问。教中道若有一人发真归源。十方虚空悉皆消殒。未审此理如何。师遂展掌点指曰。子丑寅卯辰巳午未。一罗二土三水四金五太阳六太阴七计都。今日计都星入巨蟹宫。宝峰不打者鼓笛。便下座。
　　上堂。大道纵横触事现成。云开日出水绿山青。拈拄杖卓一下曰。云门大师来也。说道观音菩萨将钱买胡饼放下手元来却是馒头。大众。云门祇见锥头利。不见凿头方。宝峰即不然。掷下拄杖曰。勿於中路事空王。策杖须还达本乡。昨日有人从淮南来。不得福建信。却道嘉州大象吞却陕府铁牛。喝一喝曰。是甚说话。笑倒云居土地。
　　上堂。祖师关捩子。幽隐少人知。不是悟心者。如何举似伊。喝一喝曰。是何言欤。若一向恁么。达磨一宗扫土而尽。所以大觉世尊初悟此事。便开方便门示真实相。普令南北东西四维上下郭大李二邓四张三同明斯事。云岩今日不免效古去也。击拂子曰。方便门开也。作么生是真实相。良久云。十八十九。痴人夜走。
　　示众拈拄杖曰。衲僧家竿木随身逢场作戏。倒把横拈自有意思。所以昔日药山和尚问云岩曰闻汝解弄狮子是否。岩曰是。山曰弄得几出。岩曰弄得六出。山曰老僧亦解弄。岩曰和尚弄得几出。山曰老僧祇弄得一出。岩曰一即六六即一。山便休。大众。药山云岩钝置杀人。两子父弄一个狮子也弄不出。若是准上座祇消得自弄。拽得来拈头作尾拈尾作头。转两个金睛。攫几钩铁爪。吼一声直令百里内猛兽潜踪。满空里飞禽乱坠。准上座未弄狮子。请大众高着眼。先做个定场。掷下拄杖曰。个中消息子。能有几人知。
　　寿宁资禅师上堂。诸方五日一参。寿宁日日升座。莫怪重说偈言。过在西来达磨。上士处处逢渠。后学时时蹉过。且道蹉过一着落在甚么处。举起拂子曰。一片月生海。几家人上楼。
　　宝华鉴禅师上堂。月圆伏惟三世诸佛狸奴白牯各各起居万福。时中淡薄无可相延切希宽抱。老水牯牛近日亦自多病多恼不甘水草。遇着暖日和风。当下和身便倒。教渠拽耙牵犂。直是摇头摆脑。可怜万顷良田。一时变作荒草。
