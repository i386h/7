<!-- { "loadSidebar": true } -->
　　琅琊觉禅师结夏上堂。汝等诸人在者里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞於生杀。何故。一处有滞自救难为。五处若通方名导师。汝等诸人若到诸方遇明眼作者。与我通个消息。贵得祖风不坠。若是常徒即便寝息。何故。踝形国里夸服饰。想君太煞不知时。
　　云居佑禅师结夏示众。无相光中有一无位真人。出没三界流转五道。不舍十恶业。不堕五阴身。不除烦恼障。不证涅盘。不憎毁禁。不敬持戒。不经冬不过夏。汝等诸人还知去处么。良久云。九旬阳焰里。五分法身圆。
　　白云端禅师结夏云。安居之首禁足为名。禁足之意意在进道而护生。衲僧家有何生而可护。何道而可进。唾一唾。唾破释迦老子面门。行一步。踏断释迦老子脊骨。犹是随行逐队汉。未是本分衲僧。如何是本分衲僧。无限风流慵卖弄。免教人指好郎君。
　　真净文禅师洞山结夏上堂。十方聚会。三月一结。息狂妄心。除苦恼热。获胜清凉。证大寂灭。到波罗岸。出生死辙。以此圣制故不虚设。声闻缘觉不见不闻。三世诸佛祇可自知。衲僧跳不出。打在绻缋里。动即开眼尿床。梦中说梦。且向洞山门下九十日讨个活路。
　　上堂。兹日夏首。众僧结制之晨。泐潭山比丘克文与清净大众。踞菩萨乘。修寂灭行。以大圆觉为我伽蓝。身心安居平等本际。涅盘自性无系属故。今我敬请不依声闻。当与十方如来及大菩萨三月安居。为修菩萨无上妙觉大因缘故。离诸垢染清净梵行。若能如是。所谓如莲华不着水。心清净超於彼。
　　五祖演禅师四面结夏上堂云。结夏无可供养大众。作一家燕管顾诸人。遂抬手云。啰逻招。啰逻摇。啰逻送。莫怪空疎。伏惟珍重。
　　海会结夏上堂。此夏居白云。禅人偶聚会。三月九旬中。尊卑相倚赖。粥饭与茶汤。精粗随分耐。逐意习经书。任运行三昧。彼此出家儿。放教肚皮大。
　　结夏上堂。孟夏渐热。伏惟首座大众尊候万福。却似夹竹桃花锦上铺花。徧地花。莫眼花。每年事例不用张查。下座人事巡寮吃茶。
　　圆悟勤禅师结夏上堂。高超十地。不历僧祇。物我一如。身心平等。不与万法为侣。不与千圣同途。历历常光现前。处处壁立万仞。直饶透出威音已前。犹是者边事在。及乎理随事变应物应机。或现十种他受用身。或现三尺一丈六。有时孤峰顶上目视云霄。有时浅草平田横三竖四。亦只是者边事。只如不动步而廓周沙界。不起念而周徧十虚底人。且道九旬三月还结夏也无。云在岭头闲不彻。水流涧下太忙生。
　　结夏上堂。一尘含法界无边。子细检点。犹有空缺处。在百亿毛头狮子。百亿毛头一时现。着实论量。未是极则之谈。若论本分事。大人具大见。大智得大用。设使尽无边香水海。越不可说不可说世界。都卢是自己安居处。举一念超越无边剎海。犹未是衲僧行履处。不犯锋铓不拘得失。不落二见不在中间。正当恁么时如何。山中九十日。云外几千年。
　　结夏请上堂。豁开户牖当轩者谁。无面目可见。徧界不藏。无形相可睹。全机独用。以无面目而诸相历然。以无形相而十身具足。解脱门广启。选佛场宏开。作不可思议功勋。成无量殊胜奇特。直得一为无量无量为一。小中现大大中现小。坐微尘里转大法轮。犹未是衲僧本分事。於中若得桶底子脱。五色线断。目前无法。心外无机。则圆融一切无有所为。成就诸法全体显现。且正当恁么时。不落功勋一句作么生道。三尺龙泉光照胆。万人丛里夺高标。
　　云居结夏上堂。眼声耳色不思议。百草颠头受用时。表里洞然无一事。端能保护蜡人儿。好日多同。遇缘即宗。法随法行。法幢随处建立。有世界以光明为佛事。有世界以音声为佛事。有世界以香饭为佛事。有世界以庄严为佛事。有世界以寂默为佛事。且道云居以何为佛事。不惜眉毛为诸人拈出。行住坐卧动转施为。万象森罗包含内外。无一法不周。无一事不圆。到者里。着着尽是佛事则且置。佛在什么处。委悉么。高高峰顶无消息。深深海底没踪由。复云。九十光阴一撮子。半千人在毫端中。各各包含大千界。全承渠力得雍容。没筑磕。绝行踪。万里虽然无寸草。德云不下妙高峰。
　　结制上堂。二千年前佛制。诸方遵行为例。九旬之内安闲。共作鬼家活计。且是如何鬼家活计。猢狲入布袋。复云。九旬结袋口。安居解脱道。水乳自和同。万缘无所挠。栗棘蓬快吞。金刚圈猛跳。共透衲僧家。顶[宁*页]上一窍。
　　龙门远禅师结夏上堂。挥戈佛日不西流。照彻人间洞九幽。从此安居无一事。休将玄妙挂心头。
　　结夏上堂。龙门结夏胜诸方。大地山河为举扬。若向九旬参得透。更无佛法可商量。
　　结夏上堂。龙门门下无凡客。不假风雷自有奇。三月进修从此始。经行宴坐可思议。三月安居。九旬禁足。禀如来之教旨。乃释子之清规。桥彴津梁。人间天上。或垂手入廛者未尝离於此座。观心入定者亦常游乎十方。此岂可以有心知。岂可以无心会。苟能如是。何生而不护。何足而不禁。覆被万灵广益群品。或不由斯道者。吾末如之何也。下座。
　　虎丘隆禅师结制。朱明启候。九夏初临。四海高人。罢摇金锡。心猿顿歇。意马休征。戒洁沧海之珠。性朗碧天之月。纤尘莫染。帝网交光。离相绝名。真机独露。正当恁么时。安居一句作么生道。谁知鹫岭当年事。一念回光尚宛然。
　　大慧杲禅师径山结夏上堂。此日诸方丛林莫不踞菩萨乘修寂灭行。以大圆觉为我伽蓝。身心安居平等性智。径山又且不然。从今日去九十日内。与诸衲子共吃无米饭。咬优昙根。饮不湿水。说睡梦语。且道恁么修行。与诸方结制相去多少。良久云。将此深心奉尘剎。是则名为报佛恩。下座。
　　结夏上堂。一年一度解。一年一度结。只是者个事。何须更多说。不多说。踏着秤锤硬似铁。
　　云门庵结夏示众。有句无句。如藤倚树。孟八郎汉便恁么去。机不到。语不副。眼里着得百千万亿须弥山。耳里着得无量无边香水海。机副语。语投机。眼里着沙不得。耳里着水不得。有般汉闻恁么道。便道见月休观指。归家罢问程。不知垂万里钩。驻千里乌骓。布漫天网。打冲浪鲲鲸。若是虾蟆蚯蚓跛鳖盲龟。徒劳上钓。徒劳入网。须是恁么人。方知恁么事。所以道。杀人自有杀人刀。活人自有活人剑。有杀人刀无活人剑。一切死人活不得。有活人剑无杀人刀。一切活人死不得。死得活人。活得死人。便能刮龟毛於铁牛背上。截兔角於石女腰边。不作奇特商量。不作玄妙解会。何须九旬禁足三月护生。谨守蜡人无绳自缚。须知尽十方徧法界。无有如针锋许不是各各当人安居之处。便恁么去更有事在。敢问诸人。只如不死不活底人出来。且作么生杀作么生活。若杀不得活不得。佛法无灵验。直饶杀得活得。也未是作家。於衲僧分上了无交涉。且道衲僧有什么长处。良久云。虽有一双穷相手。未曾低揖等闲人。喝一喝。
　　结夏示众。今日是众僧结制之辰。云门庵比丘宗杲与赤肉团上无位真人。现前清净大众。以法界为伽蓝。同诸菩萨九十日内安居。其中跳金刚圈。吞栗棘蓬。作梦中佛事。降镜里魔军。三业清净六根明洁。身四威仪无诸过患。悬契如来一百四十大愿。绍三宝种永不断绝。苟能如是修证。如是安居。是大丈夫汉。是真出家儿。不须谨守蜡人如鹅护雪。其或未然。赵州东壁挂葫芦。莫道不疑好。拍禅床下座。
　　应庵华禅师结夏上堂。横按拄杖云。住山僧某甲据菩萨乘修寂灭行。同入清净实相住持。以大圆觉为我伽蓝。身心安居平等性智。老僧二千年前与十二大士同在光明藏中。亲闻如来金口叮咛付嘱。向二千年后为末世众生广演斯要。今正是时。报恩不敢囊藏被盖。更为诸人八字打开去也。以拄杖卓一下云。先请文殊大士向山僧拄杖头上为诸人说安居偈。护生须是杀。杀尽始安居。要会个中意。铁船水上浮。次当山僧重说偈言去也。文殊据虎头。山僧收虎尾。中间诸菩萨随例生欢喜。复以拄杖卓一卓下座。
　　或庵体禅师结夏上堂。十方聚会。九夏同居。柔和作衣。法空为座。随处建立。触事而真。容众尊贤。共成保社。不逞摧邪显正。谁分旧住新归。飋飋松风宝莲阁超今迈古。寥寥江月朝宗亭激浊扬清。明明古佛生涯。一一道人活计。祇如不亏实相宾主历然一句作么生道。妙舞不须夸徧拍。三台须是大家催。
　　密庵杰禅师结夏上堂。十四十五。立规立矩。十六十七。无固无必。以大圆觉为我伽蓝。身心安居平等性智。黄面老子二千年前留一则公案。直至於今毫发不差。灵隐移向十四日施展。诸人还见么。还闻么。蓦拈拄杖卓一卓云。只此见闻非见闻。无余声色可呈君。个中若了元无事。体用何妨分不分。喝一喝下座。
　　结夏上堂。二千年前旧公案。今日拈来重剖判。任是铁眼与铜睛。也须更入红炉煅。众中忽有个不受人瞒底出来道。尽大地是个红炉也煅某甲不破。只向他道。也知你向鬼窟里作活计。
　　元叟端禅师结夏上堂。二千二百五十年前。光明藏中金口亲曾付嘱。二千二百五十年后。比丘行端其当显示。护生须是杀。杀尽始安居。会得个中意。铁船水上浮。
　　结夏上堂。中峰门下千岁岩前。囊无系蚁之丝。厨乏聚蝇之糁。兹者时当首夏。凭何揭示玄徒。说性说心行棒行喝是弄猢狲家具。向上向下亦有亦无是诸方煎过药滓。三世诸佛与你岂殊。六代祖师与你何别。百千劫内谩自驰求。十二时中何曾欠少。变现普周法界。收摄在一微尘。寒暑固难变迁。生死岂能拘缀。但办肯心。必不相赚。
　　结夏示众。世道不古。人根益微。背本趋末甚多。遡流穷源极少。但言即心即佛。不知心佛旨归。惟云藉教明宗。不省教中玄要。争锋唇吻。怀宝胸襟。拾瓦砾以当黄金。指萤火而为阳燧。甘驰求而靡怠。竟劬瘁以何成。轮回六道之中。盘绕四生之内。深所畏者。良可悯焉。三月安居由兹开创。十方聚会从此进修。若也外息诸缘。自然内心无喘。尘尘虚明湛寂。处处廓彻灵通。烦恼即是菩提。障碍皆名解脱。
　　结夏上堂。诸方禁足。我者里是事不足。诸方护生。我者里逐旋营生。诸方也怪中竺不得。中竺也怪诸方不得。
　　结夏上堂。十五日以前水长船高。十五日已后泥多佛大。正当十五日。狸奴白牯。情与无情。身心安居平等性智。复说偈云。腊人还只尔。铁弹复何如。夜短睡不足。日长饥有余。
