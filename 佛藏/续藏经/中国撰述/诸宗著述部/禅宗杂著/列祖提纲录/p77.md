<!-- { "loadSidebar": true } -->
　　奉勅住金山龙游寺入院上堂。三十年前曾到此。如今楼阁碧参差。善财参处真消息。谁识德云闲古锥。还有识得底么。未度瓜州时有一句子已与诸人道了也。若以心思。若以意识。若以眼见。若以耳闻。则没交涉。直得七佛已前威音那畔荐得。犹是话会在。若委悉得。更不用如之若何。便请丹霄独步。苟或未然。不免落第二义门去也。江心一峰楼台相映。水面双塔金碧交辉。诚圣帝福田。乃禅林上剎。为琳宫为佛宇。为净土为秽邦。建立法幢弘荷祖道。若非今上皇帝睿圣文明深信此道。安能首降韶书。复此宝坊以为福地。如今所以与诸人向此古道场中各得相见。既到者里。直须念德修德知恩报恩。若也如此。则佛法付嘱有在。正当恁么时。一句作么生道。银山铁壁无回互。草偃风行得自由。
　　大慧杲禅师入院上堂。山僧未离泉州时已与诸人相见了也。临安府亦与诸人相见了也。及乎来到。山中击动法鼓。坐立俨然。眼眼相觑。为甚么却不相识。只为分明极。翻令所得迟。
　　奉旨住育王入院上堂。举南泉和尚新入院。知事头首请入方丈。有僧问。师归方丈。有何指示於人。泉云。昨夜三更失却牛。天明起来失却火。师云。妙喜初住育王。亦不曾失却牛。亦不曾失却火。或有人问。师归方丈将何指示於人。只向他道。饥餐渴饮。闲坐困眠。且道与南泉是同是别。若也道得。许你是个衲僧。若道不得。三十年后却来方丈里向你道。便下座。
　　应庵华禅师处州妙严禅寺入院。孤峰万仞。鸟道虚玄。名利杳忘。是非顿绝。直得猿吟古木。虎啸幽岩。碧落青霄。道人活计。虽然恁么。更须知有人境俱夺向上一窍。乃竖拂云。天上有星皆拱北。人间无水不朝东。
　　明果入院。善言言者。言所不能言。善迹迹者。迹所不能迹。言迹既尽。犹是就理变通。向衲僧门下未足观光。是故从上佛祖提持正印密付要旨。若不具缁素大眼目如何跂及。岂不见世尊在菩提树下明星现时成等正觉。尔时大地众生同得同证。於四十九年曲尽老婆心。末后向百万大众前拈华。独有迦叶微笑。便云。吾有正法眼藏涅盘妙心。分付摩诃大迦叶。敢问诸人。且道有分付无分付。若道有分付。则埋没迦叶师兄。若道无分付。则辜负释迦老子。者里若泾渭不分。则灵山付嘱遂为虚设。正当恁么时。还有人道得么。若也道得。明果价增十倍。苟或未然。雪后始知松栢操。事难方见丈夫心。复举保寿开堂公案。师拈云。丛林中商量。尽道保寿三圣是作家炉鞴本分钳锤。有甚么交涉。殊不知二老被者僧一拶。直至而今扶不起。今日莫有为二老雪屈底么。出来与明果相见。有么。蓦拈拄杖掷下云。龙蛇易辨。衲子难瞒。
　　上堂云。天清地宁。时康道泰。摩酰正眼。洞明肘后灵符光彩。譬如善舞太阿终不自伤其手。又如壮士展臂不借他力。既尔水到渠成。自然风行草偃。岂不见古德道。缘不虚应。似镜临形。若能於心无心。於己无己。於彼无彼。於我无我。尘尘壁立万仞。荡荡通彻十虚。如是则法随法行。法幢随处建立。况饶城胜境伏虎道场。因缘时节到来。大家抝折拄杖。且到家据令一句作么生道。锻烹佛祖大钳锤。要与杨岐作头底。
　　归宗入院上堂。一句子铜头铁额。一句子半合半开。一句子和泥合水。揭示拈花要旨。洞明少室家风。掀翻今古葛藤。坐断明暗途辙。苟能直下承当。顿见本来面目。不必觉城东际始见文殊。楼阁门开方参慈氏。一见一切见。一闻一切闻。一明一切明。一用一切用。岂不见昔日有僧辞归宗。宗问云向什么处去。僧云诸方学五味禅去。宗云我者里只有一味禅。僧问如何是一味禅。宗便打。僧云莫打某甲会也。宗云你作么生会。僧拟开口。宗又打。黄檗闻云。马祖出八十四员善知识。个个屙辘辘地。惟有归宗较些子。圆悟师翁道。若非黄檗深辨端倪。洎乎劳而无功。师云。二尊宿只解扶强不能扶弱。若作一味禅。入地狱如箭。其或别有生涯。何异镂氷作玉。且道节角在什么处。蓦拈拄杖卓一卓喝一喝下座。
　　光孝入院上堂。古佛家风遇古佛然后拈出。大人境界见大人乃可显扬。今日朝旆临筵人天普集。古佛家风既展。大人境界全彰。揭示摩酰正眼。洞明少室真机。顿契佛祖不传妙心。开悟父母未生面目。直下斩钉截铁。犹是把缆放船。苟若说心说性。未免和泥合水。者条通天活路。千圣共行万灵同辙。净裸裸没虚空。赤洒洒无空缺。虽居有为界。示无为法而不灭坏有为之相。虽居无为界。示有为法而不分别无为之相。如是则如钟在簴。扣之则鸣。似镜临台。物来斯照。於其中间应变万差出没卷舒得大自在。祇如应真不借一句又作么生。双溪源脉深无底。济物曾无有倦时。复举王常侍与临济至僧堂公案。师云。风行草偃。叶落知秋。临济虽本分钳锤。常侍乃顶门具眼。祇如今日判府殿撰正言入山与老僧相见。虽无僧堂可至。亦无佛法商量。祇者便是出他一头地处。且道以何为验。以此为验。
　　报恩光孝入院上堂。当头坐断。千眼顿开。一句投机。十方通畅。以无边虚空为正体。以微尘剎海为妙用。以清净庄严摄懈怠。以精进行愿警昏迷。虽然如是。若也以为究竟。向衲僧门下天地悬殊。若也把断要津。於劳生界中未为好手。祇如二途不涉如何通信。诸人还会么。禅月尊者用尽神通。毗耶老人愿海尤大。因缘时节既非偶然。竹杖芒鞋今日亲到。殿堂修广楼阁洞开。百万家和气霭然。恒河沙诸佛围绕。光孝堂前坐见盐梅霖雨。姑苏台上行看玉树花开。无量殊胜并集。解脱知见普熏。且道恁么时毕竟功归何所。良久云。顶门正眼分缁素。天上人间不可陪。复举裴相国因入大安寺见壁间高僧画像。乃问主僧。真容可观。高僧何在。主僧无语。相国云。此间莫有禅僧么。主僧云。近有僧至。疑是禅僧。相国召至。乃理前话。禅僧云请相公垂问。相国云真容可观高僧何在。禅僧召相公。相国应诺。僧云高僧何在。相国言下大悟。禅者乃黄檗断际禅师是也。大众。黄檗布缦天网。要打冲浪锦鳞。裴相国坐筹帷幄。不妨决胜千里。诸人若也於此见得倜傥分明。可谓今之古之。苟或未然。三尺龙泉光照胆。万人丛里夺高标。
　　天童入院上堂。风行草偃。水到渠成。正令既行。十方坐断。若也向上论去。语默不及处。棒喝未施前。总是依草附木汉。事不获已。且作死马医。所以道。随处作主。遇缘即宗。法幢随处建立。展临济三玄戈甲。会曹洞五位君臣。敲唱双行。杀活自在。拈一茎草穿天下衲僧鼻孔。布缦天网要打冲浪锦鳞。是则是。便与么去。达磨一宗扫土而尽。蓦拈拄杖画一画云。剑为不平离宝匣。药因救病出金瓶。以拄杖卓一卓。复举僧问当山第一代启禅师云。学人卓卓上来。请师的的。启云。我者里一屙便了。有甚么卓卓的的。僧云。和尚恁么答话。更买草鞋行脚始得。启唤僧近前。僧乃近前。启云老僧恁么道过在什么处。其僧拟议。启便打。师云。启禅师故是本分钳锤。塞新天童口未得在。者僧虽深入阃奥。要且未具透关眼。下座。
　　密庵杰禅师华藏入院上堂。昔日文殊大士三处度夏。一月长者家。一月魔宫。一月淫坊。末后却归世尊会中解制。迦叶欲白槌摈出。才举念。见无量世尊无量迦叶无量文殊。世尊云汝欲摈那个文殊。迦叶尽其神力槌不能举。后来尊宿拈云。好一槌。又却放过。甘作小乘人。师云。尊宿与么。也是盲人摸象。杰上座今夏蒋山结夏。褒禅破夏。华藏终夏。且道与文殊是同是别。若道是同。许他具一只眼。若道是别。也许他具一只眼。忽有个不受人瞒底出来道。长者也好淈[泳-永+盾]。只向他道。淈[泳-永+盾]中有个分晓处。急须听取。三处移场定是非。顽心全不改毫牦。胡言汉语凭谁会。铁额铜头也皱眉。
　　灵隐入院上堂。孤峰顶上目视云霄。未为究竟。十字街头和泥合水。转见周遮。二途不涉别有生机一路。如龙得水似虎靠山。把断要津不通凡圣。犹落时人升降处。而今坐立俨然。见闻不昧。个个负冲天气槩。人人怀赤水之珠。到个里如何通信。如何受用。所以道。是法住法位。世间相常住。如是则山河大地不碍眼光。四圣六凡互为主伴。坐见声和响顺。万法无差。举一明三。目机铢两。横该竖括。纵夺临时。且到家一句作么生道。蒲团时倚无余事。永日寥寥贺太平。

　　列祖提纲录卷第二十二
　　列祖提纲录卷第二十三

　　　　武林十八涧理安禅寺住持娄东行悦集

　　拈勅黄法语(开堂祝圣佛事)

　　圆悟勤禅师改昭觉为崇宁。勅黄到开堂。拈勅示众云。匝地普天皆承恩力。九州四海悉禀威灵。百千法门中殊特法门。无量妙义中真实胜义。如今从天降下。不在眼目定动唇吻合开。验在目前。一时荐取。
　　佛照光禅师开堂。捧勅黄示众。天书亲自日边来。一道神光徧九垓。为瑞为祥恩力大。直教枯木解花开。举起便知。不妨庆快。苟或未然。重宣一遍。
　　天目礼禅师住净慈。捧勅黄云。九重命下。四海同钦。山岳叹呼。禽鱼起舞。且物外道人因甚也被转却。顺是菩提。

　　捧御香法语

　　密庵杰禅师奉圣旨开堂。赐御香。师捧香示众云。中天颁降。大地蒙熏。聚为光明幢。散作香水海。辉腾佛日。丕赞皇图。天上人间。开佛知见。
　　奉圣旨就灵隐开堂。赐御香。师捧香示众云。御宝亲封。君王颁赐。不是人间熏陆。亦非海外旃檀。持来价重娑婆。爇处为祥为瑞。光扬佛日。仰祝皇图。山河大地发欢喜心。蠢动含灵普熏正见。

　　拈札付法语

　　楚石琦禅师住本觉。拈宣政院札。辊芥投针则易。转凡成圣非难。不假他求。尽在个里。还见么。更听知事宣白。
　　南石琇禅师住报恩。札付。激浊扬清。扶宗阐教。泽广藏山。理能伏豹。
　　住径山。札付。权衡佛祖。船筏群生。兵随印转。将逐符行。
　　呆庵庄禅师住云居。拈札。灵山付嘱。验在今日。佛法遍天下。皇恩无尽时。
　　住径山。拈札。者一句子。尽大地人受不用尽。老僧今日感恩有分。
　　佛朗性禅师住疎山。拈札。付国王大臣金城汤池外护何法。未举先知。毛吞巨海。芥纳须弥。
　　住天童。拈札付。君心佛心。大法纲纪。符到奉行。草木化被。为如来使。当阳宣示。
　　愚庵及禅师再住径山。院札拈起云。前佛性命。后佛纪纲。总在者里。凛然如朽索之驭六马。危乎犹一发之引千钧。若非大丞相赤手提持全肩担荷。何处更有今日。诸人还委悉么。车不横推。理无曲断。

　　拈公帖法语

