<!-- { "loadSidebar": true } -->
　　大慧杲禅师钱计议请普说。僧问。昔日僧问杨岐和尚如何是佛。答云三脚驴子弄蹄行。未审意旨如何。师云天上天下没踪迹。进云只如威音王已前是甚么人骑。师云威音王已后是甚么人骑。僧拟议。师便喝。乃云。威音王已前三脚驴儿[跳-兆+孛]跳。威音王已后杨岐老人绝消息。既绝消息。却因甚么三脚驴儿[跳-兆+孛]跳。若也於斯明得。方知威音王已前三脚驴儿果然[跳-兆+孛]跳。若明不得。杨岐老人一生受屈。正当恁么时。如何是雪屈一句。喝一喝云。洎合弄险。复云。蕴闻上座今日代子虚来请为众普说。老汉曰说个甚么即得。闻曰请和尚拈出杨岐金刚圈栗棘蓬布施大众。又曰如忠国师大珠和尚说法。诸方大有疑其拖泥带水不径截。说义理禅。愿和尚疏决真伪。解大众疑惑。此亦是请普说檀越之意。老汉曰诺。所以大觉世尊初悟此事。在摩竭提国三七日内无下口处。自云我宁不说法。疾入於涅盘。信知说法之难。岂同容易。寻念过去佛所行方便力。然后起道树诣鹿苑。随众生根器说一大藏教。末后收因结果。却云始从鹿野苑终至跋提河。於是二中间未曾说一字。只者便是杨岐所谓金刚圈栗棘蓬也。直是难吞难透。到者里直下承当得了。大法未明亦柰何不得。敢问诸人。何者名为大法。金刚圈却如何透。栗棘蓬却如何吞。不见岩头道。若将实法系缀人。土亦销不得。况十方信施耶。诸佛出世祖师西来。无非只为你诸人作个证明底主宰而已。若有法可传可授。则诸佛慧命岂到今日。故祖师云。心地随时说。菩提亦只宁。事理俱无碍。当生即不生。若会得此四句。即透得金刚圈吞得栗棘蓬。不须要明大法。大法自明矣。以至古人差别异旨因缘心性玄妙大法。若明才举起时便会得。恰如磁石见铁相似。轻轻一引便动。须是举一明三目机铢两。点着南边动北边。举起时便明得。而今诸方有数种邪禅。大法若明。只者邪禅便是自己受用家具好。击石火闪电光一棒一喝底定。不爱说心说性者。只爱机锋俊快。谓之大机大用。好说心说性底。定不爱击石火闪电光一棒一喝者。只爱丝来线去。谓之绵绵密密。亦谓之根脚下事。殊不知正是个没用处弄泥团底汉。看他前辈大法明底尊宿。用处转辘辘地。如南阳忠国师大珠和尚是也。唯杨文公具眼修传灯录时将忠国师大珠和尚列在马祖下诸尊宿之右。将广语所有言句尽入其中。六祖下收忠国师语最多。为他家活大门户大法性宽波澜阔难凑泊。遮般法难说。他禅备众体。如三唤侍者话。唤作说老婆禅拖泥带水得么。一日唤侍者。侍者应诺。如是三唤。侍者三应。师云。国师三唤侍者何曾有辜负。侍者三应甚么处是辜负处。国师曰。将谓吾辜负汝。谁知汝辜负吾。师云平地起骨堆。复云丛林中唤作国师三唤侍者话。自此便有一络索。唯雪窦见透古人骨髓云。国师三唤侍者。点即不到。师云灼然。侍者三应。到即不点。师云却不恁么。将谓吾辜负汝谁知汝辜负吾。谩雪窦不得。师云谁道。复召大众云。好个谩雪窦不得。虽然如是。雪窦亦谩妙喜不得。妙喜亦谩诸人不得。诸人亦谩露柱不得。玄沙云侍者却会。雪窦云停囚长智。师云两彩一赛。云门道作么生是国师辜负侍者处。会得也是无端。雪窦云元来不会。师云雪峰道底。云门又云作么生是侍者辜负国师处。粉骨碎身未报得。雪窦云无端无端。师云垛生招箭。法眼云且去别时来。雪窦云谩我不得。师云却是法眼会。兴化云一盲引众盲。雪窦云端的瞎。师云亲言出亲口。弘觉征问僧云甚处是侍者会处。僧云若不会争解恁么应。觉云汝少会在。又云若於此见得去便识玄沙。师云惭惶杀人。翠岩芝云国师侍者总欠会在。师云犹较些子。投子云抑逼人作么。雪窦云垛根汉。师云理长即就。复云唯有赵州多口阿师下个得注脚令人疑着。僧问国师三唤侍者意旨如何。州云如人暗中书字。字虽不成文彩已彰。雪窦便喝。师云且道者一喝在国师侍者分上。在赵州分上。随后喝一喝复云。若不是命根五色索子断。如何透得者里过。雪窦云。若有人问雪窦。雪窦便打。也要诸方检点。师云作贼人心虚。雪窦复有一颂云。师资会遇意非轻。师云此语有两负门。无事相将草里行。师云普州人送贼。负汝负吾人莫问。师云放待冷来看。任从天下竞头争。师云即今休去便休去。若觅了时无了时。复云。你要求玄妙解会。只管理会国师三唤侍者话。那里是国师辜负侍者处。那里是侍者辜负国师处。有甚么交涉。鹅王择乳素非鸭类。者个便是国师用剑刃上事。为复只者些子。为复别更有在。一日问紫璘供奉甚么处来。奉曰城南来。国师曰城南草作何色。奉曰作黄色。国师乃问童子。城南草作何色。童子曰作黄色。国师曰。只者童子亦可帘前赐紫对御谈玄。你道国师说老婆禅拖泥带水得么。为复只者些子。为复别更有在。一日肃宗帝请看戏。国师曰檀越有甚心情看戏。法云圆通禅师曰且道国师在甚处着到。妙喜敢问诸人。且道圆通禅师在甚处着到。於斯见得三老相去不远。肃宗帝又问如何是十身调御。国师直拔向他道。檀越蹋毗卢顶上行。更问甚么十身调御。诸人要见忠国师么。只在你眼睛里。开眼也蹉过。合眼也蹉过。既在眼睛里。为甚么却蹉过。妙喜恁么道亦蹉过不少。你更看他有个无情说法话。老汉寻常不曾说。今日已是不识好恶不避口业。尽情为诸人抖擞为他雪屈。且不得作义理会。僧问如何是古佛心。国师曰墙壁瓦砾是。师云。恁么答话。若玄妙解路心不绝。命根不断大法不明。决定不敢如此四楞塌地。一棒一喝一挨一拶击石火闪电光却易者般说话。却难入作。前所谓家活大门户大法性宽波澜阔命根断。方能如是。僧曰墙壁瓦砾岂不是无情。国师曰是。僧曰无情还解说法否。国师曰常说炽然说无间歇。僧曰某甲为甚么不闻。国师曰。汝自不闻。不可妨他闻者也。僧曰未审甚么人得闻。国师曰诸圣得闻。僧曰和尚还闻否。国师曰我不闻。僧曰和尚既不闻争知无情解说法。国师曰。赖我不闻。我若闻则齐於诸圣。汝即不闻我说法。僧曰恁么则众生无分也。国师曰。我为众生说。不为诸圣说。僧曰众生闻后如何。国师曰即非众生。师云。奇哉。你看他转辘辘地。不滞在一隅。不负他来问。赖我不闻。我若闻则齐於诸圣。汝即不闻我说法。你唤作郎当得么。不是得诸佛诸祖心髓如何转得。你莫唤作无得失。者个是无得失中有得失。有得失中无得失。唤作入泥入水。骑贼马赶贼队。借婆帔子拜婆年。难柰何。又僧问。发心出家本拟求佛。未审如何用心即得成佛。国师曰无心可用即得成佛。师云。者僧难容。恰如个鼠黏子相似。者个老子软顽。又撞着者僧软顽。黏住便问无心可用阿谁成佛。国师曰。无心自成佛。成佛亦无心。僧曰佛有大不可思议为能度众生。若也无心阿谁度众生。国师曰。无心是真度生。若见有生可度者即是有心。宛然生灭。僧曰。今既无心。能仁出世说许多教迹。岂可虚言。国师曰佛说教亦无心。僧曰说法无心应是无说。国师曰说即无无即说。僧曰说法无心造业有心否。国师曰。无心即无业。今既有业。心即生灭。何得无心。僧曰。无心即成佛。和尚即今成佛未。国师曰。心尚自无谁言成佛。若有佛可成还是有心。有心即有漏。何处得无心。僧曰。既无佛可成。和尚还得佛用否。国师曰。心尚自无。用从何有。僧曰。茫然都无。莫落断见否。国师曰。本来无见。阿谁道断。僧曰。本来无见。莫落空否。国师曰无空可落。僧曰有可堕否。国师曰。空既是无。堕从何立。僧曰能所俱无。忽有人持刀来取命。为是有是无。国师曰是无。僧曰痛否。国师曰痛亦无。僧曰。痛既无。死后生何道。国师曰无死无生亦无道。僧曰。既得无物自在。饥寒所逼若为用心国。师曰。饥即吃饭。寒即着衣。僧曰知饥知寒应是有心。国师曰。我问汝有心。心作何体段。僧迟疑良久觅心与饥寒体段了不可得。遂依实供通曰。心无体段。国师曰。汝既知无体段。即是本来无心。何得言有。僧曰山中逢见虎狼如何用心。国师曰。见如不见。来如不来。彼即无心。恶兽不能加害。僧曰。寂然无事独脱无心。名为何物。国师曰名金刚大士。师喝一喝云。好人不肯做。却要屎里卧。僧曰金刚大士有何体段。国师曰本无形段。师云何不早恁么道。僧曰既无形段唤何物作金刚大士。国师曰唤作无形段金刚大士。僧曰金刚大士有何功德。国师曰一念与金刚相应。能灭殑伽沙劫生死重罪。得见殑伽沙诸佛。其金刚大士功德无量。非口所说非意所陈。假使殑伽沙劫住世说亦不可得尽。者僧当下大悟。如睡梦觉如莲华开。似者般底便是金刚圈栗棘蓬。你若吞不得透不得。不见古人行履处。定起谤无疑。透得者里方能作大舟航。不着此岸不着彼岸不住中流。善知识下得者般脚手。入得者般窠窟。方始为得人师家。若不具许多差别眼目。如心性解路上得个入处底。定不爱击石火闪电光。却爱者般说话。又却错做实法会了。如一机一境一棒一喝上得个入处底。定不爱者般说话。又是错会了。真所谓所见不同互有得失。教中所谓菩萨见水如甘露。天人见水如琉璃。凡夫见水是水。饿鬼见水如脓血是也。或有个爱高禅底衲子出来道。妙喜有如是等见耶。即向他道。逢人但恁么举。所以正法眼藏中收僧问忠国师。古德云青青翠竹尽是法身。郁郁黄华无非般若。有人不许云是邪说。亦有信者云不思议。不知若为。国师曰。此盖普贤文殊境界。非诸凡小而能信受。皆与大乘了义经意合。故华严经云。佛身充满於法界。普现一切群生前。随缘赴感靡不周。而恒处此菩提座。翠竹既不出於法界。岂非法身乎。又般若经云。色无边故般若亦无边。黄华既不越於色。岂非般若乎。深远之言。不省者难为措意。又华严座主问大珠和尚曰。禅师何故不许青青翠竹尽是法身。郁郁黄华无非般若。珠曰。法身无像。应翠竹以成形。般若无知。对黄华而显相。非彼黄华翠竹而有般若法身。故经云。佛真法身犹若虚。空应物现形如水中月。黄华若是般若。般若即同无情。翠竹若是法身。翠竹还能应用。座主会么。主曰不了此意。珠曰。若见性人。道是亦得。道不是亦得。随用而说不滞是非。若不见性人。说翠竹着翠竹。说黄华着黄华。说法身滞法身。说般若不识般若。所以皆成诤论。师云。国师主张青青翠竹尽是法身。直主张到底。大珠破青青翠竹不是法身。直破到底。老汉将一个主张底。将一个破底。收作一处。更无拈提。不敢动着他一丝毫。要你学者具眼透国师底金刚圈。又吞大珠底栗棘蓬。具眼者辨得出。不具眼者未必不笑。宗杲虽参圜悟和尚打失鼻孔。元初与我安鼻孔者却得湛堂和尚。只是为人时下刃不紧。若是说禅病无人过得。尝思教中有一段因缘。殃崛摩罗要千人指头作华冠然后登王位。已得九百九十九指唯少一指。要断其母指填数。佛知其缘熟故往化之。殃崛才举意欲下刀取母指时。忽闻振锡声。遂舍其母指而问佛教化一指曰。既是瞿昙在此。望施我一指头。满我所愿。才举刀。世尊拽脱便去。世尊徐行。殃崛急赶不上。乃高声叫曰住住。世尊曰。我住久矣。是汝不住。殃崛忽然感悟。投佛出家。佛却令持钵至一长者门。其家妇人正值产难。长者曰。瞿昙弟子。汝为至圣。当有何法能免产难。殃崛曰。我乍入道未知此法。待我回问世尊却来相报。及返具事白佛。佛告殃崛。汝速去报言。我自从贤圣法来未曾杀生。殃崛当便奉佛语往彼告之。其妇得闻即免产。难师云。者里使棒使喝掀倒禅床。引经教说理事。击石火闪电光。夜半捉乌鸡得么。因请益湛堂和尚。才举起此话。湛堂曰你爬着我痒处。者话是金屎法。不会如金。会得如屎。曰岂无方便。湛堂曰我有个方便。只是你刬地不会。曰望和尚慈悲。湛堂曰。殃崛云。我乍入道未知此法。待问世尊。未到佛座下。他家生下儿子时如何。我自从贤圣法来未曾杀生。殃崛持此语未至他家。已生下儿子时如何。老汉当时理会不得。后因在虎丘看华严经。至菩萨登第七地证无生法忍云。佛子菩萨成就此忍。即时得入菩萨第八不动地。为深行菩萨。难可知。无差别。离一切相一切想一切执着。无量无边一切声闻辟支佛所不能及。离诸喧诤。寂灭现前。譬如比丘具足神通得心自在。次第乃至入灭尽定。一切动心忆想分别悉皆止息。此菩萨摩诃萨亦复如是住不动地。即舍一切功用。行得无功用法。身口意业念务皆息。住於报行。譬如有人梦中见身堕在大河。为欲度故发大勇猛施大方便。以大勇猛施方便故即便[寤-吾+告]窹。既[寤-吾+告]窹已所作皆息。菩萨亦尔。见众生身在四流中。为救度故发大勇猛起大精进。以勇猛精进故至此不动地。既至此以一切功用靡不皆息。二行相行皆不现前。此菩萨摩诃萨菩萨心佛心菩提心涅盘心尚不现起。况复起於世间之心。师云到者里打失布袋。湛堂为我说底方便忽然现前。方知真善知识不欺我。真个是金刚圈。须是藏识明方能透得。又有个尊宿唤作洛浦和尚。久为临济侍者。济每称美之。谓之临济门下一只箭子。便是欺负人。游历罢。直往夹山顶卓庵经年。夹山知乃修书遣僧驰到。洛浦接得便坐却。再展手索。僧无对。浦便打曰。归去举似和尚。僧回举似夹山。山曰。者僧看书三日内必来。若不看书。此人救不得。师云。古人唤作捞摝人。不知书中有甚闲言长语。洛浦却吞他钩线。三日内果来。夹山预令人伺其出庵便烧其居。师云只者便是金刚圈。浦不顾。师云成佛作祖须是者般汉。直造夹山方丈。不礼拜乃当面叉手而立。山曰鸡栖凤巢非其同类。出去。浦曰自远趋风乞师一接。山曰。目前无阇梨。此间无老僧。浦便喝。山曰。住住。且莫草草匆匆。云月是同。溪山各异。截断天下人舌头即不无阇黎。争教无舌人解语。师云洛浦却低头思量者一道真言。理会不得。被夹山劈脊便打穿了鼻孔。遂承嗣夹山。后来示众道。末后一句始到牢关。把断要津不通凡圣。须知上流之士不将佛祖见解贴在额头上。如灵龟负图自取丧身之本。师云。他悟后便解明他者一道真言。者些子药头。不问云门下临济下曹洞下法眼下沩仰下。大法若不明。各宗其宗各师其师。各父其父各子其子。只管理会宗旨热大不紧。老汉在众中时尝请益一尊宿。禅门中说有语中无语。无语中有语。尊宿为我引证云。有语中无语。路逢死蛇莫打杀。无底篮子盛将归。唤者个作有语中无语。又唤作无语中有语。如何是有语中无语。路逢死蛇莫打杀。如何是无语中有语。无底篮子盛将归。只者一句便具此两义。路逢死蛇莫打杀是无语中有语。无底篮子盛将归乃是有语中无语。谓既是死蛇更不消打杀。又云如何是同中有异。鹭鸶立雪非同色。如何是异中有同。明月芦华不似他。我如此说时你便会得了。却济得甚么事。似者般底莫要学。大法明后举一丝毫便一时会得。恰似殃崛摩罗因缘。湛堂说底方便。我乍入道也使不着。佛有神通也使不着。既使不着。因甚么生下儿子。若向者里见得。释迦老子即是殃崛摩罗。殃崛摩罗即是释迦老子。若也不会。释迦自释迦。殃崛自殃崛。不干产难人家事。乃合掌云。即将上来举扬般若所有一言一句契佛契祖底功德。奉为计议钱公荐室安人吕氏。伏愿出此没彼常为般若之亲姻。舍身受身永作菩提之眷属。召大众云。还委悉么。若欲直下便休去。莫记我今说底。喝一喝下座。
