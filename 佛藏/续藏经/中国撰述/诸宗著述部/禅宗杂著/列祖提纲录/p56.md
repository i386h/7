<!-- { "loadSidebar": true } -->
　　龙门远禅师檀越还佛顶心经上堂。唵齿临唵齿临唵部临唵部临。大众。此是甚么言语。义理如何。还有人会得么。若道是言语又不成言语。若道有道理又不成道理。可谓言诠不到分别不及。先圣呼为密语又曰真言。一切言音从是而生。一切语教从是而出。山僧适来看经中得七字陀罗尼。能灭千灾成就万德。今对诸人举此七字陀罗尼一遍。诸人谛听。遂默然屈第一指至第七指曰。诸人闻得么。恐诸人不闻更举一遍。又默然屈一指至七指曰。闻得么。大众。唯佛与佛乃能知之。自余群生悉皆罔措。有方便门名曰重说偈言。今更载三分明说此七字咒曰佛顶心经斋愿了。大众。晓得其中旨趣么。待山僧奉为解释。一字字要知落处。若论佛。祇是当人更无物。若论顶。昼夜舒光照前境。若论心。看时无相用时深。若论经。解语能言不是声。若论斋。所为所作尽和谐。若论愿。犹如身在龙门院。若论了。无虑无疑心皎皎。心皎皎。增添福寿灾殃少。论量功德广难思。须弥未大沧溟小。山僧适来说者是真言。世人只知有言不知有真。若不知真。所言皆妄。何者名为真言。能出万宗故曰真言。亦名三昧王。亦名万字顶。亦名微妙章句。亦名秘密大总持。至心受持大有灵验。所谓山僧七字咒也。乃屈指曰一二三四五六七。讽诵受持皆秘密。如人亲入宝山中。一切珍奇从此出。久立。
　　东山齐己禅师莲社会道友请上堂。渐渐鸡皮鹤发。父少而子老。看看行步躘蹱。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。复云。恶。者条活路已被善导和尚直截指出了也。是你诸人朝夕在径路中往来。因甚么当面错过阿弥陀佛。者里荐得。便可除迷倒障。拔犹豫箭截疑惑网。断痴爱河伐心稠林。浣心垢浊。正心谄曲。绝心生死。然后转入那边。抬起脚向佛祖履践不到处进一步。开却口向佛祖言诠不到处说一句。唤回善导和尚别求径路修行。其或准前舍父逃走流落他乡撞东磕西。苦哉阿弥陀佛。
　　元叟端禅师朝廷看藏经满散上堂。毗卢藏中有大经卷。量等三千大千世界。书写三千大千世界中事悉尽无余。今上皇帝以清净天眼观此大经卷在一微尘中。敦遣使臣颁降御香。命天下僧员破此一尘出此经卷。普使法界有情知一一尘中有如是经卷。一一经卷有如是章句。一一章句有如是妙义。一一妙义有如是奇特如是殊胜如是广大如是自在。今朝满散之次。仍命山僧升于此座举扬无上般若。表忏上项功德。所有种种法门智慧海。种种因果德相海。种种进修行愿海。种种教导方便海。种种依正究竟海。种种互融摄入海。不可说不可说种种功德光明海。普用回向真如实际。庄严无上佛果菩提。四方销兵革之忧。万民乐耕桑之业。正与么时。八表来朝万邦入贡一句作么生道。但见皇风成一片。不知何处是封疆。
　　楚石琦禅师经会上堂。诸供养中法供养最。供养即不无。如何是法。莫道我谩你。南无佛陀。南无达磨。南无僧伽。卓拄杖云。山河大地草本丛林尽向者里平等证入。未解脱者令得解脱。未涅盘者令得涅盘。虽在衲僧分上。如经蛊毒之家水也不得沾他一滴。靠拄杖下座。
　　圣旨看藏经上堂。百千法门同归方寸。河沙妙德总在心源。大福德人修。大福德人受。是以恒沙剎土莫不禀其威灵。草木昆虫亦皆资其化育。今则法筵洞启教藏宏开。重重福德门。种种寿量海。如天普覆如地普擎。如日普照如风普吹。仲尼云。吾祷久矣。复举宋太宗皇帝因入寺问僧云看什么经。僧云仁王护国经。帝云。既是寡人经。因什么落在卿手里。僧无对。后来雪窦代云。皇天无亲惟德是辅。师云。若问永祚。但以顶戴经云万岁万岁。
　　看华严经上堂。东西南北四维上下。尘尘剎剎总不离个华藏世界海。有高有下有阔有狭。有具有不具有等有不等。有清净有不清净。有短寿有长年。且道毗卢遮那如来即今在阿那个世界中说法。又说什么法。为说三乘法。为说一乘法。为说无上乘法。为无所说。试道看。若道得。许你净佛国土游戏神通。有情无情同证同入。若道不得。生死海内沉浮。
　　施主看楞严上堂。体理得妙了了常知。一种平怀绵绵不漏。着衣吃饭盖是寻常。见色闻声犹如聋瞽。但可入佛不可入魔。透得十种禅关出得五阴区宇。处处无非佛事头头总是道场。酒肆淫坊了无挂碍。龙宫虎穴任便经过。亦可入魔亦可入佛。然后佛魔俱遣凡圣不存。不取涅盘不居生死。道我大事了毕。拄杖不在。苕帚柄聊与三十。
　　呆庵庄禅师法华会上堂。久默斯要不务速说。今当说之各宜善听。良久云。我不敢轻於汝等。汝等皆当作佛。
　　箬庵问禅师总督漕抚恭顺候吴实宰居士请至淮城文通塔寺启建华严道场请上堂。大人境界非大人不知。殊胜因缘非殊胜不偶。山僧远离鸳水来至黄淮。途中阅历州郡县邑江湖河海。计程千有余程。阅日十有五日。其中无去来相。无久暂相。无违顺相。无动静相。所以道。观方知彼去。去者不至方。又云。去去实不去。来来实不来。又云。动静二相了然不生。者里觑得透。便能世出世法交罗。动静去来自在。恁么则山僧既到此间未违丈室。未到此间无日不与大总督实翁居士把手共行。无日不与现前尊官诸上善友同游华藏界中事无碍．理无碍．事理无碍．事事无碍。所谓大人境界殊胜因缘。早从未举已前一一现成具足。既然如是。且道即今建立道场重开普光明会又什么人分上事。豁开大地群生眼。直得歌谣载道途。
　　牧云门禅师满华严会上堂。华严法界理事无碍。忏罪消灾一彩两赛。蓦拈拄杖云。大众。杜顺和尚来也。在拄杖头上口喃喃道。怀州牛吃禾。益州马腹胀。天下觅医人。炙猪左膊上。诸人还见么。若也见。未免头上安头。若不见。日用堂堂无盖覆。本来同是遮那身。

　　水陆升座提纲

　　应庵华禅师王机宜为弟枢密相公散水陆请升座。师示众云。大人具大见。大智得大用。升大解脱堂。演大解脱义。是故留守枢密大资相公虽示世人有去有来。极其本体不动不变。所以罗笼不肯住。呼唤不回头。佛祖不安排。至今无处所。尘尘剎剎普现威光。物物头头全彰胜相。殊胜中殊胜。奇特中奇特。他方此界全心净土。人间天上同一真境。正当恁么时。且道留守枢密大资相公即今在什么处。手提杀活金刚剑。谁敢当头正眼看。
　　悲济会升座。师召众云。大智洞明体无去住。明逾日月宽若太虚。天地以此为覆载。日月以此为照临。山岳以此为崔嵬。江河以此为流注。贤圣以此为威灵。凡夫以此为安养。阵亡以此为超升。冤雠以此为解脱。诸佛以此为示现。祖师以此为单传。诸人以此为悲济。光孝以此为方便。蓦拈拄杖云。释迦老子祇今在山僧拄杖头上放大光明。其光清净无坏无杂。光光相罗前后无别。尘尘普入剎剎全彰。然后无量为一一为无量。大中现小小中现大。於一毫端现宝王剎。坐微尘里转大法轮。且道诸人向甚么处见释迦老子。若向拄杖头上见。未见在。若向妙法莲华中见。亦未见在。既不如是。毕竟向什么处见释迦老子。以拄杖卓一卓云。愿今得果成宝王。还度如是恒沙众。
　　元叟端禅师朝廷金山作水陆升座。拈香祝圣毕乃云。尽不可说不可说微尘数世界是个金刚正体。净裸裸绝承当。尽不可说不可说微尘数世界是个宝觉真心。赤洒洒无空阙。如天普盖似地普擎。如日普照如风普吹。无一时不徧。无一处不周。无一理不圆。无一事不具。尘尘剎剎八面玲珑。物物头头十方通畅。拈一茎草作丈六金身。将丈六金身作一茎草。腹中现百亿阎浮提。室内涌三万二千狮子座。七纵八横千变万化。左之右之无可不可。三世诸佛以此正体以此真心座宝莲华成等正觉。津济四生梯航九有。六代祖师以此正体以此真心开甘露门广度群品。启迪盲聋炳耀痴昧。奕世人王帝主以此正体以此真心为生民立极。为世开太平基。拯黎元於涂炭。措天下於盘石。大元世界主当今皇帝以此正体以此真心克绍丕图缵登大宝。百亿须弥卢百亿香水海。日月所照风雨所至。悉禀威灵咸归化育。乃至此日特颁圣旨。敦遣使臣就金山古泽心寺照依梁武皇帝科仪修设天地冥阳水陆大会七昼夜。爇种种香然种种灯。营种种上妙饮食。设种种上妙服御。金银珊瑚真珠玛瑙种种上妙珍宝而为供养。命僧一千五百员披转三藏五乘十二分秘典真诠。权也实也顿也渐也。半也满也偏也圆也。交光相罗如宝丝网。上以翊卫皇图。下以资培民本。径山臣僧行端与教禅律三宗耆年硕德以此正体以此真心钦奉纶言高升宝座。阐扬诸佛无上奥旨。发挥诸佛无上秘传。若幽若显若圣若凡。若飞若潜若动若植。普仗良因均沾妙利。四方消灾沴之虞。万姓乐耕桑之业。同济仁寿共享升平。当此之时。理周事徧果满功圆。直下无私一句毕竟如何擎展。击拂子云。化行舜日山川外。人在尧天雨露中。复说偈云。执尺量虚空。终难究其数。持蠡测海水。岂解知其源。吾君本心体。广大亦如是。欲求其边际。毕竟不可得。吾君之寿量。与此心体同。欲求其穷极。是亦不可得。吾君之福源。与此寿量同。欲求其穷尽。是亦不可得。太后皇太子。嫔妃诸眷属。心体及福源。等无有差别。一尘一佛剎。一剎一释迦。各现广长舌。共说如上事。百千万亿中。亦不能及一。天人群生类。地狱鬼畜等。十方诸有情。三界众含识。当知此心体。本来相如是。
