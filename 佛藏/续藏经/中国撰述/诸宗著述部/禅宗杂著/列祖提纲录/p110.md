<!-- { "loadSidebar": true } -->
　　天如则禅师云壑石万户起骨。生则封侯策战功。死当庙食显神聪。抚骨云。更从者里翻身去。佛国尘尘有路通。某人英勇无敌。沉静有谋。武略文韬。自任绿林之冯异。忠肝义胆。每怀赤壁之周瑜。朋友推其贤。士卒感其惠。奉王命剪除猺獞。奋不顾身。握兵权威震蛮荒。闻者丧气。奏凯始传於天上。归途忽厌於人间。清湘院前打翻筋斗去。吴松江上迎得骨函归。天地为之改容。山川为之堕泪。功既成矣。死何憾焉。合国称为大丈夫。二十四年从教似梦。传家赖有奇男子。百千万世可以流芳。到者里。猛着精神。别通消息。裂开烦恼网。击破死生关。幻形幻影有去有来。似浮云之出壑。真性真明不迁不变。如皎月之当空。即此是自己根源。即此是故乡田地。即此是安身立命处。即此是成佛作祖时。是则固是。且道即今起骨还有祥瑞也无。昨夜天风搅雪花。为公洒扫西归路。
　　无相真禅师为严百三三秘省入圹。大众。故严百三三秘省。文星孕彩廓彻四明。将攀月里高枝。欲作人间霖雨。时不我与。遽逐逝波。是凭脱体提撕。要见本来面目。芦山今日豁开方便直指要津。百三三秘省便恁么彻底去。一入一切一切入一。独步大方游戏三昧。然虽如是。更须转却一切处始得。若一切处转不得。同死不同生。若一切处转得。同生不同死。正当恁么时。要会超生脱死句么。凛凛英风用无尽。行看兰玉霭家声。
　　应庵华禅师为留守枢密大资掩土。天高地厚。海阔山遥。发最上机。示真实相。故我留守枢密相公。廓顶门正眼。显肘后灵符。以此为国为民。以此至忠至孝。可谓大功不宰。果见作家。末后全提。十虚坐断。无生田地有种有收。般若舟航有津有济。直得高超物表独蹈大方。正恁么时。全身奉重一句作么生道。好须云外看。一剑倚天寒。
　　元叟端禅师为渤海月轩朱处士掩土。尽十方世界是个大光明藏。从古至今无一法可增。尽十方虚空是个大解脱门。从古至今无一法可减。故我渤海月轩处士。为一乡之善士。作三界之韵人。其在儒也则儒苑之蓍龟。其在佛也则佛门之墙堑。虽示作有为事而不灭坏无为之相。虽示学无为法而不分别有为之名。虽示有功名富贵而不为功名富贵所拘牵。虽示有尘劳业感而不为尘劳业感所汩没。拓本来田地。显自己家风。以诗书振祖宗。以礼义悦亲友。处夫妇如琴如瑟。生子孙如凤如麟。行种种方便。成种种因缘。昔年全体与么来。蛇现酒中之影。今朝全体与么去。鸿遗沙上之痕。酒中蛇影既无实迹可留。沙上鸿痕岂有真踪堪恋。七通八达了没遮拦。万别千差都无挂碍。正恁么时。归根得旨末后光扬一句如何擎展。一坏黄土盖平生。千古清风动岩穴。
　　千岩长禅师为楼清翁入圹。天公岂可没人情。雨雪堆中拣得晴。修福自然招福报。生前死后显光明。大众还见面前一片田地么。者是我清翁老人亲手做得来底。生也受用不尽。死也受用不尽。传之子子孙孙亦复受用不尽。现前诸人若能见样学样。各请归家做取者一片田地好。不然。山僧更为铺花锦上。世有英杰积善种德。一句合头千车共辙。即日恭惟我故檀越清翁老朝奉。智者国师种族。义乌县里老成。八十四年生生本不生。行而能说说而行。八十四年死死亦不死。子又生孙孙又子。三年之丧孝也。今日之葬礼也。天之清。翁之清矣。邻上清释梵之宫。地之厚。德之厚焉。廓心地真常之境。泥[土*孛]头突出鼻孔。髑髅中豁开眼睛。观色即空成大智。不住生死。观空即色成大悲。不住涅盘。既不住涅盘又不住生死。即今清翁老人全身奉重一句作么生道。以土撒云。灵棺可掩名难掩。路上行人口似碑。只此告违。伏惟珍重。
　　为楼文翁入圹。生死世之常。消长天之道。人为万物灵。一老一不老。恭惟故檀越文翁提举楼公尊灵。富寿双全。名行兼至。八十五年前未有父母所生皮袋子。八十五年后父母所生皮袋子终归土里。八十五年中有见闻知觉。有喜怒哀乐。别尊卑。分善恶。事上种种有条。理上头头无错。为井邑之老成。成儿孙之家活。圣世现长者之身。人中奋大夫之作。皆从皮袋子主人公做将出来。如今主人公抛了皮袋子。盛在棺材里。且道与父母未生前面目同耶不同耶。一即三三即一。千变万化从中出。金乌夜夜彻天飞。朝朝涌起团团日。世尊云。身相属四大。心性归六尘。四大体各离。谁为和合者。老檀越。者个犹是生死岸头事。超生脱死一句又且如何。拈土云。大地都卢土一撮。一撮土中天地阔。天地只是一灵棺。一对眼睛活泼泼。回头撞着自家底。明月清风安可比。耀古腾今只者是。老人年尊。伏惟安置。
　　天如则禅师为居竹曹公掩圹。脱得生死。要知落处。落处既分明。从空放下去。放下后如何。天开地辟现全身。玉凤夜栖无影树。某人梅渚参军之子。守斋教授之孙。远则武惠王以来。历代传青史。近则文恭公而下。满门无白丁。人皆羡其盛哉。公不以为荣也。小试教庠之任。厌吴江枫冷而拂袖便归。继承省檄之招。爱蒸溪竹居而掉头弗起。素行富贵富贵不淫。无意功名功名自至。左干戈右爼豆。固未忘曹氏家声。朝诗酒暮琴书。且愿效晋人风度。亦尝刲股和羹以疗大父之病。亦尝解衣推食以供寒士之需。其待朋友也切切偲偲。其待宗党也磊磊落落。儒学子弟仰之为文章巨公。集贤缙绅号之以清逸处士。平生万事已足。末后一机更高。顶门露金刚眼睛。着着见古人关棙。笔底现法华宝藏。头头显自己家珍。文字语言一无所碍。涅盘生死两不相妨。从前只道出来出来速出来。苦哉三界火宅。到此方知归去归去好归去。俨然一会灵山。既曰知归。争柰有个将不去底。既将不去。合与覆藏。既曰覆藏。有何证据。撒土云。化城宝所无分别。寸土元来是寸金。
　　弘觉忞禅师为丸钟黄居士掩土。卓拄杖云。者一片地。从本已来。体无向背。境绝方隅。开辟自生佛已前。庄严在威音那畔。非三灾之可到。岂四运之能迁。良由田地稳密。故名金刚王宝剎。亦名无畏狮子幢。其隐也。三世诸佛侵欺不得。其密也。历代宗师天下老和尚跨越无门。今则山僧收将元本契书。两手付与丸钟黄居士。便请四棱着地全身放倒。归涅盘之大宅。统法海以为家。更无此界他方。谁分客乡流寓。竹松引畔常露本地风光。百草头边全彰脚跟大事。直得如月临秋水在处光辉。似雁过长空景沉无迹。所以道。处处真。处处真。尘尘尽是本来人。真实说时声不见。正体堂堂没却身。敢问既没却身又且如何是堂堂正体。汉地不收秦不管。倒骑驴子上杨州。
　　石雨方禅师为太常葛屺瞻居士点主。山高为笔。水长为墨。先生之风描写不及。其天道也。天何言哉。其文章也。文不加点。虽然。湖南夫子成千古。风月依稀任主张。

　　优婆夷迁化请佛事(起棺　茶炬　煅骨　入塔　撒骨　点主)

　　无用宽禅师为孔氏夫人起棺。无用之语。都无定止。觌面相逢。喝声道起。
　　为周安人起棺。本无男女相。四大假合就。现身尘世中。苦乐逆顺受。喝。跳出生死关。清风喧宇宙。
　　天隐修禅师为严道人起棺。拈拄杖击棺云。迷从旷劫直至而今。舍身受身轮回虚幻。你若者里荐得。业障如山一击分明百杂碎。真性如海片时返照万缘空。其或未然。再听古佛偈云。假借四大以为身。心本无生因境有。前境若无心亦无。罪福如幻起亦灭。既然如是。出门一句作么生道。以拄杖指云。熏风自南来。且归林下去。
　　元叟端禅师为聚净人下火。不是风动。不是旛动。此是卢行者坐断人舌头底句。直下如大火聚。近之则燎却面门。
　　高峰妙禅师为志足净人火。生不足。死有余。灰飞烟灭露全躯。便恁么。有何拘。六月炎炎火一炉。
　　为志明道人火。只遮一着子。今古无传授。惟有明道人。始终能保守。铁牛火里翻筋斗。
　　无用宽禅师为慈山道人火。击破死关。通身畅快。哮吼一声。威音劫外。掷火云。山头火发。一彩两赛。
　　为慈发净人火。水底火发烧虚空。大地山河一梦中。便向机先身得脱。南山石虎咬清风。
　　为王氏慈道人火。东村王大嫂。和州买栲栳。火急走家来。一觉不知晓。掷火云。烧了。
　　箬庵问禅师为行珠优婆夷火。摩尼久埋没。今朝光始灿。烁破太虚空。氷河发火焰。荐不荐。试入红炉重煅炼。
　　高峰妙禅师为智藏净人煅骨。一大藏教。全体是火。若有岭南灵骨。便好赤身担荷。虽然。更入红炉重煅过。
　　古梅友禅师为荣道者入塔。灰飞大野。骨节还山。爆地一声。始到牢关。荣道者。一点灵光非内外。浮屠空锁白云闲。
　　石雨方禅师为法雷送母净缘入塔。白云无迹。绿水有源。二俱不住。谁是净缘。会得者男相女相悉归安养。不会者无缝塔里暂尔偷安。且道无缝塔又如何偷安。昨夜花枝零落尽。晓来依旧北风寒。
　　无用宽禅师为慈清道人撒骨。一生一死孰能分。骨节腾光耀顶门。撒向洪波深水里。好似从前都不曾。
　　箬庵问禅师吴白涵居士请为太夫人点主。师拈笔云。大众会么。此是从上若佛若祖不断底血脉。天人群生类皆承此恩力。今日奉为吴母蒋太孺人当阳点出。普令令子贤孙各知所自。现前一众共彻未见未闻一断奇特大事。乃点主云。一叶花敷金色界。万山云拱玉楼台。

　　建楞严会提纲(安居前)

　　净因成禅师楞严会上堂。拈拄杖曰。清净本然。云何忽生山河大地。看看。富楼那穿过释迦老子鼻孔。释迦老子钻破虚空肚皮。且道山河大地在甚么处。掷下拄杖召大众曰。虚空翻筋斗。向新罗国里去也。是你诸人。切忌认叶止啼刻舟寻剑。
　　龙翔珪禅师建会上堂。见见之时。见非是见。见犹离见。见不能及。落花有意随流水。流水无情恋落花。诸可还者自然非汝。不汝还者非汝而谁。长恨春归无觅处。不知转入此中来。喝一喝曰。三十年后莫道能仁教坏人家男女。
　　净慈象禅师建会上堂。古者道。一翳在眼。空花乱坠。拈拄杖曰。净慈拈起拄杖。岂不是一翳在眼。百千诸佛总在拄杖头现丈六紫磨金色之身。乘其国土游历十方。说一切法度一切众。岂不是空花乱坠。即今莫有向拄杖未拈已前坐断得么。出来与净慈相见。如无。切忌向空本无花眼本无翳处着到。蓦掷拄杖下座。

　　列祖提纲录卷第三十五
　　列祖提纲录卷第三十六

　　　　武林十八涧理安禅寺住持娄东行悦集

　　结制提纲(节腊)

