<!-- { "loadSidebar": true } -->
　　礼侍者断七请普说。僧问。和尚室中道。唤作竹篦则触。不唤作竹篦则背。不得下语。不得无语。遂以坐具打地一下云。学人为蛇画足。却请和尚头上安头。师云自起自倒得人憎。进云也要和尚相委悉。师云切忌靴里动指头。进云还有为人处也无。师云无。进云却较些子。师云换却你眼睛。乃云。唤作竹篦则触。不唤作竹篦则背。不得下语。不得无语。不得思量。不得拟议。当恁么时。释迦老子达磨大师虽有鼻孔直是无出气处。还委悉么。遇贵则贱遇贱则贵。若向贵贱处着到。更须买草鞋行脚始得。所以道不可以有心求。不可以无心得。不可以语言造。不可以寂默通。虽然如是。如天普盖似地普擎。全放全收全杀全活。妙喜恁么道也不离者个消息。正如适来禅客以坐具打地一般。乃拍禅床一下云。且道明甚么边事。斯辰比丘了贤为近礼侍者将俗家寄来衣物估唱。请老汉举扬宗旨庄严报地。可惜者兄弟方始於竹篦子话有个发明处。而今已是说前年话。一日问他。唤作竹篦则触。不唤作竹篦则背。如何。渠答不得。却曰望和尚为某作个方便指示。山僧向他道。你是福州人。我说个喻子向你。如将名品荔枝和皮壳一时剥了。以手送在你口边。只是你不解吞。渠闻之不觉失笑曰和尚吞着即祸事。过得几时又问他。前日吞了底荔枝。只是你不知滋味。渠曰若知滋味转见祸事。我爱他者两转语。所谓从门入者不是家珍。信知宗师家无实法与人。且如世间工巧技艺有样子便做得。若是者一解须是自悟始得。得之於心应之於手。若未得个安乐处。一向求知见觅解会。者般杂毒才入心。如油入面永取不出。纵取得出亦费料理。此事如青天白日元无障碍。却被者些杂毒障却。所以於法不得自在。老汉常爱真净和尚道。如今人多是得个身心寂灭前后际断。休去歇去。一念万年去。似古庙里香炉去。冷湫湫地去。便为究竟。殊不知却被比胜妙境界障蔽。自己正知见不能现前。神通光明不能发露。或又执个一切平常心是道以为极则。天是天地是地山是山水是水僧是僧俗是俗。大尽三十日小尽二十九。凡百施为须要平常一路子以为稳当定将去合将去。更不敢别移一步。怕堕坑落堑。长时一似双盲人行路。一条拄杖子寸步抛不得。紧把着凭将去步步依倚。一日若道眼豁开顿觉前非。抛却杖子撒开两手。十方荡荡七纵八横。东西南北无可不可。到者里方得自在。如今人能有几个放得杖撒得手。昔因真净和尚新开语录。其时我老和尚在五祖堂中作首座。五祖一日廊下见僧把一册文字。祖曰你手中是甚文字。僧曰是真净和尚语录。祖遂取读。即赞叹曰。惭愧。末世中有恁地尊宿。乃唤首座。我老和尚时在后架洗袜。闻呼狠忙走出来。祖曰。我得一本文字不可思议。所谓善说法要。你试看。休去歇去。一念万年。前后际断。诸方如今有几个得到者田地。他却唤作胜妙境畀。旧时宝峰有个广道者。便是者般人。一个浑身都不理会。都不见有世间事。世间尘劳昧他不得。虽然恁么。却被者胜妙境界障却道眼。须知到一念不生前后际断处。正要尊宿。如水潦和尚因采藤次问马祖曰。如何是祖师西来意。祖曰近前来向你道。水潦才近前马祖当胸一蹋蹋倒。水潦忽然大悟。不觉起来呵呵大笑。祖曰你见个甚么道理。潦曰。百千法门无量妙义。只向一毛头上便识得根源去。者个教中谓之入流亡所。所入既寂。动静二相了然不生。才得个入处便亡了定相。定相既亡不堕有为不堕无为。动静二相了然不生。便是观音入理之门。他既悟了便打开自己库藏。运出自己家珍。乃曰百千法门无量妙义只向一毛头上便识得根源去。又呵呵大笑。马祖知他已到者个田地。更不采他。亦无后语。后来住水潦庵。禅和家来参。他有百十众。才举扬便卖弄者一蹋云。自从一吃马师蹋。直至而今笑不休。渠又何曾有峰峦迭翠涧水潺湲。岸柳含烟庭华笑日。莺啼乔木蝶舞芳丛底说话来。只道自从一吃马师蹋直至而今笑不休。者个便是第一个入流亡所动静二相了然不生底样子。又不见云门问洞山近离甚处。山曰查渡。门曰夏在甚处。山曰湖南报慈。门曰几时离彼。山曰八月二十五。门曰放你三顿棒。古人淳朴据实祇对。自言我此回实从查渡来。有甚么过便道放我三顿棒。大丈夫汉须共者老汉理会始得。至明日便去问曰。昨日蒙和尚放三顿棒。未审过在甚么处。门曰。饭袋子。江西湖南便恁么去。洞山忽然大悟。更无消息可通。亦无道理可拈出。只礼拜而已。既悟了便打开自己库藏。运出自己家珍。乃曰。他后向无人烟处住个草庵。不蓄一粒米不种一茎菜。接待十方往来。尽与伊出却钉拔却楔。拈却炙脂帽子。脱却鹘臭布衫。教伊洒洒地作个衲僧岂不俊哉。云门曰。你身如椰子大。开得许大口。者个是第二个入流亡所动静二相了然不生底样子。又鼓山晏国师在雪峰多年。一日雪峰知其缘熟。忽起搊住曰是甚么。晏释然了悟。唯举手摇曳而已。峰曰子作道理耶。晏曰何道理之有。后来杨大年收在传灯录中谓之亡其了心。此是第三个入流亡所动静二相了然不生底样子。又灌溪和尚一日见临济。济下绳床才擒住。溪便云领领。者个是第四个入流亡所动静二相了然不生底样子。者个说似人不得。传授人不得。老汉十七年参也曾零零碎碎悟来。云门下也理会得些子。曹洞下也理会得些子。只是不能得前后际断。后来在京师天宁见老和尚升堂。举僧问云门如何是诸佛出身处。门曰东山水上行。若是天宁即不然。如何是诸佛出身处。熏风自南来。殿阁生微凉。向者里忽然前后际断。譬如一綟乱丝将刀一截截断相似。当时通身汗出。虽然动相不生却坐在净裸裸处。得一日去入室。老和尚曰。也不易。你到者个田地。可惜你死了不能活。不疑言句是为大病。不见道悬崖撒手自肯承当。绝后再苏欺君不得。须信有者个道理。老汉自言我只据如今得处已是快活。更不能理会得也。老和尚却令我在择木寮作不牦务侍者。每日同士大夫须得三四回入室。只举有句无句如藤倚树。才开口便道不是。如是半年间只管参。一日同诸官员在方丈药石次。我只把箸在手都忘了吃食。老和尚曰者汉参得黄杨木禅却倒缩去。我遂说个譬喻曰。和尚者个道理。恰如狗看着热油铛相似。要舐又舐不得。要舍又舍不得。老和尚曰你喻得极好。只者个便是金刚圈栗棘蓬。一日因问老和尚。见说和尚当时在五祖曾问者个话。不知五祖和尚如何答。和尚不肯说。老汉曰和尚当时不可独自问。须对大众前问。如今说又何妨。老和尚乃曰。我问有句无句如藤倚树时如何。祖曰描也描不成。画也画不就。又问忽遇树倒藤枯时如何。祖曰相随来也。老汉才闻举便理会得。乃曰某会也。老和尚曰只恐你透公案未得。老汉曰请和尚举。老和尚遂连举一络索誵讹公案。被我三转两转截断。如个大平无事时得路便行更无滞碍。老和尚曰如今方知道我不谩你。我既会了却倒疑着。几个禅头乃问老和尚。老和尚曰。我个禅如大海相似。是你将得个大海来倾取去始得。若只将得钵盂来。盛得些子去便休。是你器量只如此。教我怎柰何。能有几个得到你田地。旧时只有一个璟上座与你一般。只是死了。过得几时便举我立僧。后来在云居首座寮夜间常与兄弟入室。老和尚爱来听。有时入室了却上方丈见老和尚。同在火炉头坐。老和尚曰或有个禅和子得似老僧。你又如何支遣。老汉曰。何幸如之。正如东坡说。作刽子得一个肥汉剐。我却倒与老和尚入室被我拶得上壁。老和尚呵呵大笑。思量者老和尚。粉骨碎身亦未能报得。因礼上座闻老汉举福州人吃荔枝有个瞥地处。所以说到者里。者兄弟在丛林中规行矩步。无衲子之过。可惜尺头短。然打个筋斗出来。决定昧他不得。有一则古话举似大众。教中道。吾不见时。何不见吾不见之处。若见不见自然非彼不见之相。若不见吾不见之地。自然非物。云何非汝。后来湛堂和尚颂曰。老胡彻底老婆心。为阿难陀意转深。韩干马嘶青草渡。戴嵩牛卧绿杨阴。妙喜亦有个颂子。虽不甚文彩却不在湛堂之下。荒田无人耕。耕着有人争。无风荷叶动。决定有鱼行。

　　念诵提纲

　　圆悟勤禅师看藏经上堂。祥烟缭绕瑞气氤氲。公案现成有谁扣击。乃云。尘中大经卷莫测津涯。聪慧净眼人始能拈出。直得义天性海若帝网交罗。智照神光如洪炉猛焰。今日幸遇皇风荡荡帝道平平。有大心檀越为汝发机。使诸人各各八字打开。直得霞绦展处玉牒舒时。文彩已彰各宜荐取。且不落文墨一句作么生道。一堂风冷淡。千古意分明。
　　祖师会上堂。千圣顶[宁*页]上可容剎海。衲僧命脉中不许真机。更通一线路。以佛现祖。从祖证佛。印印无差机机圆证。灵山拈花示众。建立此个宗风。金色头陀曾承妙旨。以至西天四七此土二三。自曹溪散席已来。数百年间列剎相望。各各握灵蛇珠。人人抱荆山璧。有照有用有权有实提。振向上宗风。传持正法眼藏。要且百川异流同归大海。千重百匝无出一源。所以道西天二十八祖也恁么。唐土六祖也恁么。天下列剎相望诸老宿也恁么。山僧也恁么。且道恁么事作么生商量。还提掇得出么。还缁素得明么。山僧不惜两茎眉毛与诸人点破。遂拈拄杖云。还见么三世诸佛历代祖师天下老和尚尽在拄杖头上放大光明。现权现实现机现境。列五位君臣开三玄宗要。机境相投箭锋相拄。一字三句同源圆相境致殊别。若也於此委悉。百草头上罢却平生事。根株亦不留。闻清声外句莫向句中求。傥或未然。山僧不免又拖泥涉水也。达磨不来东土。二祖不往西天。人人壁立万仞。个个常光现前。卓拄杖一下下座。
　　莲华会上堂。毗婆尸已前千华现瑞。天中天正地优昙呈祥。直得徧界不曾藏。通身无影像。现大莲华王。周匝千华座。一叶一释迦。一须一弥勒。尘尘尔剎剎尔处处尔念念尔。一尘举大地收。一华开世界起。可谓殊胜中最殊胜。奇特中倍奇特。感慈塔前凝瑞气。罗汉洞边显真容。法会俨然人天普集。到者里合谈何事。说玄说妙得么。说佛说祖得么。举古举今得么。显作显用得么。尽是从前已后大宗师拈出了也。即今不如。总不动着。只呈一个现成公案。若也荐得。人人心华发明。处处照十方剎。正当恁么时。推功归本一句作么生道。还委悉么。万方有庆归明圣。愿见黄河百度清。
