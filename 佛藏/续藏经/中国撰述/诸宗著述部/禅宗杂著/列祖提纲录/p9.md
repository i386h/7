<!-- { "loadSidebar": true } -->
　　佛日岳禅师。建中靖国元年。皇太后上仙。被旨。同六禅长老。就文德殿升座。乃曰。最初说法者。不知末后句。末后说法者。不知最初句。最初句。适来慧林禅师。已为诸人说了也。说则说了。末后句。且如何说。若约三乘十二分教。偏圆顿渐。半满一音。不免执指为月。入海算沙。直似澄潭月影后夜钟声。随扣击以发音。逐波澜而不散。犹是生死岸头事。故乃菩提达磨观象。神州有大乘器。所以泛杯千顷浪。登陟万重山。首造於梁。梁以果因有为之法而垂问。达磨揭圣谛第一义而奉答。梁主未契。遂之嵩少。九年面壁。不立文字。逈出三乘。直指人心。见性成佛。当时神光二祖。立雪断臂。得髓明心。一花五叶。结果自成。六代传衣。后人得道。自此。东华方信有正法眼藏涅盘妙心。中下随根。迷悟相半。信知此事。非大根大器。不能领悟。何以故。见闻觉知是法。法离见闻觉知。便乃火聚当岐。铁山在路。自然少室峰前。壁立千仞。曹溪路上。水泄不通。於其中间。祖风不无凌迟。颓纲亦将委地。虽然如是。法无定相。道假时章。建大法幢。演大法义。兴此一大事因缘。利乐有情。不在他时。须际会千佛前后知之。今日幸遇大圣人出现於世。广大流布。廓周沙界。实千载之一遇。至若尧舜禹汤。端拱垂衣。无为之化。不为不至。若乃开方便门○示真实相。十方嘉会。四聚同延。辟古佛之家风。发含生之大本。未可与今日同时而语。何谓也。释提桓因。与善现发明般若。唯止真空。波斯匿王。为庆喜特指不迁。犹存俗谛。惟此教外别传。向上一着。章显当今。岂非希有之缘。应在震旦。然溪山各异。云月是同。同声相应。同气相求。方知此事无古无今。无彼无此。高而无上。广不可极。渊而无下。深不可测。毛吞巨海。芥纳须弥。在天同天。在人同人。在天则为日为月。为照为明。在人则为君为臣。为忠为孝。以此而推。百亿日月。百亿须弥。百亿四大海。根身器界。情与无情。同一体性。莫不仁者见之谓之仁。智者见之谓之智。百姓日用而不知。其能会万物於自己者。其唯圣人乎。由是灯灯续焰。叶叶相承。百千世。月点慧灯。光融三界。十万里。星排祖干。凉荫四生。是知法轮再转於支那。帝日长辉於震旦。始然者。法无大小。物无适莫。皆被其光。皆蒙其泽。以至草木禽鱼。无远不及。祇如舍卫国王。欲往灵山见佛。勅诸臣僚。山河大地。草木丛林。须同去见。若一草一木不去。吾则不得见佛。大众。祇今乾坤之内。宇宙之间。山河大地。草木丛林。去亦不去。来亦不来。湛湛无私。巍巍不动。乃文乃武。乃禅乃律。同在九重天上慈德殿前。同时见佛。诸仁者。见则不无。且作么生见。良久云。重瞳日月明无尽。隆准山河秀有余。
　　佛印清禅师。皇太后上仙。五七被旨。演法於慈德殿。登座问答罢。乃曰。适来净因禅师云。最初说法者。不知末后句。末后说法者。不知最初句。臣僧。今当末后说法。却奉为大行太后。演最初句。还知么。灵源湛寂。物我皆如。佛性情真。圣凡同体。弥沦千古。廓彻太虚。本绝去来。何尝生灭。今日人天交接。幽显普临。皇风习习以和春。帝日迟迟而育物。万乘正登於舜殿。六禅齐仰於尧天。奉为太后。建此法筵。指古佛心。开正法眼。於斯见得。朱楼玉殿。重重现清净法身。金阙瑶池。处处露本来面目。唯佛与佛。同证同知。伏惟珍重。

　　祈晴提纲

　　天童朴禅师。祈晴上堂。久雨不晴。半睡半醒。可谓天地合其德。日月合其明。四时合其序。鬼神合其吉凶。遂喝曰。住住。内卦已成。更求外象。卓拄杖云。适来掷得雷天大壮。如今变作地火明夷。
　　雪岩钦禅师。祈晴上堂。久两不晴。浸烂衲僧鼻孔。如何是衲僧鼻孔。浮云散尽碧天宽。赫赫金盆海里涌。
　　高峰妙禅师。祈晴上堂。天关久锁不开容。日夜滂沱鼓黑风。以拂击禅床一下云。愤性一槌俱击碎。顶门迸出一轮红。
　　湛堂准禅师。祈晴上堂。札。久雨不晴。直得五老峰头。黑云叆叇。洞庭湖里。白浪滔天。云门大师。忍俊不禁。向佛殿里烧香。三门头合掌。祷祝咒愿。愿黄梅石女生儿。子母团圆。少室无角铁牛。常甘水草。喝一喝。有甚交涉。顾众曰。不因杨得意。争见马相如。

　　祈雨提纲

　　圆悟勤禅师。祈雨上堂。曹溪路上。天高地厚。少室峰前。土旷人稀。孤然危坐冷萧萧。大野横身风飒飒。眼见则瞎。耳听则聋。口说则哑。虽然不出一毫端。含吐十虚无向背。既然。有恁么神通。具恁么作用。为什么乾燥燥地。东海鲤鱼打一棒。忙忙匝地便为霖。
　　龙门远禅师。知府曾公舍人入山。祈雨上堂。举刘禹端公问云居。雨从何来。对云。从端公问处来。师云。雨从何来。不须寻讨。徧满虚空。拔济枯槁。定明妙应灵通。知府舍人台造。真个是为雨为霖。莫不为忻为好。且问诸人。是定明雨。舍人雨。百姓雨。定当得么。良久。卓拄杖一下云。三。下座。
　　真净文禅师。祈雨示众云。狮子不食雕残。快鹰那打卧兔。放出临济大龙。抽却云门一顾。遂拈拄杖云。龙行雨至。三草二木。
　　大沩泰禅师。祈雨上堂。火云烧田苗。泉源绝流注。娑竭大龙王。不知在何处。以拄杖击禅床云。在者里。看看。南山起云。北山下雨。老僧更为震雷声。助发威光令远布。乃高声曰。哄弄哄弄。
　　石屋珙禅师。祈雨上堂。记得去年时五月。火云烧田天不雨。家家插种望今年。不料今年又如此。伟哉公侯将相心。忧民切切如忧己。扣之龙神便感灵。来此阎浮澍甘雨。霈然不止三日霖。天人群生悉欢喜。敢问诸人。且道。承谁恩力。以拂子击禅床云。苏噜苏噜。[口*悉]哩[口*悉]哩。
　　师子端禅师。祈雨上堂。山涧水流如凿开。旱年祈雨为民灾。不知云从何处起。只见雨从头上来。
　　无相真禅师。慈溪邑侯祈雨。请就龙潭示众。遮墺龙王现白龟。应身何事出潭迟。欲知利物及民处。便好为霖济早时。
　　众市户。再祈雨。请就龙潭示众。久旱山川若火焚。神龙何忍卧渊深。愿兴雷电重施雨。以济斯民渴望心。
　　无文璨禅师。祈雨上堂。一冬不雨。一春不雨。九土皆焦枯。天高叫无路。拈拄杖云。开先拄杖子。忽然变作空行龙王。油然起云。霈然洪澍。直得枯者荣。甲者拆。萌者吐。卓拄杖一下云。发机须是千钧弩。
　　无用宽禅师。祈雨上堂。本自无生。掣电挥星。须弥倒卓。雨似盆倾。喝一喝。下座。
　　愚庵及禅师。祈雨看经上堂。举睦州看华严经次。有僧问。是甚么经。州云。大光明云。青色光明云。紫色光明云。那边是甚么云。僧云。南边是黑云。州云。今日定有雨。师云。睦州将错就错。瞒者僧则易。瞒普慈则难。山门今日看经。设有僧问是甚么经。只向道。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。丰年野老讴歌甚。住处嘉禾合穗生。下座。
　　恕中愠禅师。祈雨上堂。甘雨愆期。田畴龟拆。衲僧鼻孔。焦热生烟。拈拄杖云。拄杖化为龙。向南阎浮提行雨去也。山僧不可洗手奉功。未免助其神力。卓拄杖云。急急如律令。勅。
　　箬庵问禅师。祈雨上堂。万里无片云。青天也须吃棒。以拂子指云。那边云生也。掷拂子云。一雨普滋。
　　弘觉忞禅师。祈雨上堂。拄杖子化为龙。吞却乾坤了也。山河大地。甚处得来。云门老子。只解瞻前。不知顾后。把将话头。打作两橛。殊不知。山河大地。即是拄杖子。拄杖子。元不异大地山河。一切智智清净。无二无二分。无别无断故。所以拄杖子。有时把住。山河光烁烁。绝渗绝漏。拄杖子。有时放行。大地黑漫漫。倒岳倾湫。是则固是。祇如拄杖子今日轮次。山僧又且如何提掇。举起拄杖云。拄杖子化为龙。兴云吐雾。弥覆乾坤去也。炎蒸暑热。从甚么处得来。大众。山僧恁么提掇。还称他云门意旨也无。称与不称则且置。掷下拄杖云。担板休於潭影卧。为霖且去润焦枯。
　　三宜盂禅师。祈雨上堂。拈拄杖曰。震法雷兮鸣法鼓。山门头弥勒开眉。布慈云兮洒甘露。塔尖上商羊起舞。四海龙王脑门裂。三十三天叫冤苦。云锁赵州关。雨打云门普。拈起一毫端。尘剎无焦土。於此作佛法商量。笑诸君从头莽卤。所以者一着子。大似龙王行雨。不从龙王身出。不从心出。不自云生。亦非空有。以不思议力。时行雨事。成熟谷稼。繁长草木。大众。既不从身心中出。且道。雨自何来。卓拄杖曰。赫连皇甫。
　　牧云门禅师。祈雨上堂。十五日已前。乾爆爆地。十五日已后。天作时雨。山川出云。正当恁么时如何。溪北耕南田地上。泥牛耕出古黄金。

　　谢雨提纲

　　智门祚禅师。谢雨示众云。数日好雨。且道。雨从甚么处来。若道从天降。那个是天。若道从地出。唤甚么作地。若更不会。所以古人道。天地之前径。时人莫强移。个中生解会。眼上更安锥。又云。赫日里我人。云雾里慈悲。霜雪里假褐。雹子里藏身。还藏得身么。若藏不得。却被雹子打破你髑髅。
　　楚石琦禅师。州中谢雨上堂。正觉知见时。知见即是心。当心即知见。知见即如。今娑竭罗龙王。出海绕须弥山三匝。一头直至梵天。口吐黑云。遮却大千世界。然后降雨。於是。梵王问云。雨从何来。龙王答云。从问处来。又问云。问从何来。龙王懡[怡-台+罗]而退。起一阵猛风。吹散黑云。依旧天晴日头出。顾视大众云。我适来道个什么。众无语。乃呵呵大笑。
　　恕中愠禅师。祈雨有应。上堂。信心生一念。诸佛尽能知。拈拄杖云。诸佛在者里。信心在什么处。昨日焚香祷告。今朝骤雨倾盆。清凉热恼。苏活枯苗。画拄杖。不是信心所感。不是诸佛降灵。若也会得。被我熟瞒。若也不会。长连床上。有粥有饭。
　　无相真禅师。谢雨。众请就龙潭示众。山僧多幸造灵祠。却感龙天力护持。上泽不知何以报。重来聊以谢恩私。
