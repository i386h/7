<!-- { "loadSidebar": true } -->
　　径山盛禅师。扫云栖莲大师塔。塔主率众护法。请上堂。师以如意画圆相云。会么。向上一路。千圣不传。末后牢关。直须亲到。达磨大师。亲禀不立文字教外别传直指人心见性成佛之旨。特特来我东土。初遇梁武帝。不契即渡江。於少林面壁。此时。震旦义学相高。多滞名相。间有学者扣达祖宗旨。皆是斥相指心。中有不能领略者。輙生嫉害。乃至六遭服毒。末遇神光断臂于安心。归位之后。始付其衣钵。并授楞伽经。以为印心嗣。是东土一花。五叶徧灿寰区。皆是亲悟亲证。始得使此真宗不坠也。或谓。达祖既以不立文字。直指人心。何复以楞伽为印乎。此正明一切佛语。皆以心为宗旨。不特楞伽是离文字法。如能亲悟心印。则三藏十二部。一切修多罗。皆是离文字为宗旨也。达祖斥相指心。正以彼时教家。执着名相。不见心宗。斥者。斥其执相也。非斥彼不当开阐教义也。如能悟此心宗。又何经律论观净诸教。非直指之妙心哉。不见。我云栖先大师。最初发心。即以生死大事。而起疑情。剃染之后。即徧参诸方尊宿。尝于京师。谒笑岩和尚求指示。笑岩曰。阿你三千里外来开示我。我有甚么开示你。时。大师言下有省。因过东昌。闻谯楼鼓声。乃悟其旨。作偈曰。二十年前事可疑。三千里外遇何奇。焚香掷戟浑如梦。魔佛空争是与非。此后见法门师。承大坏参学无真。乃大权设教。开戒律阐教乘。标净土而归于心宗。世人不知大师悟证之繇。以大师乃教中圆人。何必捏归禅宗以乱其统。又孰知大师乃先悟禅宗。而后开诸教海。收摄群机而归正觉也。世间开戒阐教标净者甚多。未必皆悟道之后设施也。独太师。於悟心之后弘法。是以说戒。戒即金刚戒性也。设教。教即妙明真心也。立论。论即直剖宗旨也。标净。净即全提佛心也。挽近主法之人。孰能如大师。真参实悟。而后举扬宗旨。振作玄机密用哉。今之参学。曾起二十年前可疑之事乎。曾有於三千里外一闻谯鼓。而不疑乎。大疑大悟。小疑小悟。不疑不悟。如今人疑也未疑。安得有遇而且悟此奇特乎。昔云门湛和尚或问中。尝载大师宗门机用。甚悉。如拈外道问佛空生宴坐公案云。若於良久处。欲望开迷阴霾万里。宴坐边。拟闻般若说竟多时。既然如是。鞭头得指空里飞花。者是个甚么。参。又拈自性西方惟心净土云。若直指自性。不但过此娑婆。十万亿国土为非也。设个自性。已涉程途。若实谭惟心。不但宝莲金地。种种庄严为非也。说个惟心。早成垢秽。你看。大师如此起疑。如此参悟。如此拈提宗门向上机缘。如此指示惟心净土。此岂与未悟心宗。而代佛扬化。敷文演义者。所可比拟哉。此正大师会通佛祖无门。为法门宗旨。使戒律经教论议止观净业。皆归禅宗不立文字教外别传之旨。庶使诸家义学。不堕名相。不昧佛语。以明心宗。为千圣不传之密旨也。此岂我后人强欲差排赞美大师。而扭捏入禅宗者哉。此盖。吾大师深念如来一代时教。为后世分门别户。互相矛盾之弊。故于悟心之后。密移一步。始能会通佛语诸教。而归于无门法门之心宗也。不然。达祖只须传心不必以教为印也。今日大师传教。而特会归心宗。真千古同心。别传无二也。子小予舌短。何足以举扬万一。但禀承大师法荫。今敬入山。扫拜灵塔。幸诸大护法。及阖山耆旧尊宿。命登此座。辞不获免。强为赘疣。诚惭愧无地。罪过多端也。还知此一举扬底意旨么。亲到须弥莫问山。既游大海休夸水。下座。

　　祖塔塔主请提纲

　　牧云门禅师。天童山扫塔。请上堂。太白峰头。千差坐断。清关桥下。一脉常流。虽为列祖道场。固是先师重扶家业。山僧昔预此会。法乳亲尝。今日重来。墓木拱矣。可胜凄怆。虽然。须知恁么中不恁么。砂盆未破。堂构依然。幸我堂头法兄。寅夕不倦流慈。於此方广座上。劈开面门。放出先师形相。与诸人描邈。直得钵盂峰点头。玲珑岩起舞。正恁么时。敲唱双行。主宾互换。且如何道得恰好底句。良久云。妙舞会须夸徧拍。三台须是大家催。
　　古雪喆禅师。扫马大师塔。上堂。砖镜台前。打失娘生鼻孔。滕王阁畔。宏开选佛坛场。蹋杀天下英灵。唤回空中野鸭。掀翻窠堀。截断葛藤。明大用显大机。电光石火较犹迟。藏头白海头黑。铁眼铜睛皆罔测。灯传三十二叶。道播四海九州。脚下不肖儿孙。昔日亲遭毒手。源远流长则且置。到者里。作么生与祖师相见。喝一喝云。无缝塔中藏不得。森罗景里见全身。

　　受业师忌拈香

　　箬庵问禅师。先受业法雨大师忌拈香。过桥遭颠粪扫堆。拾得明珠。擦背光生浴室里。捱开漆桶。虽则父子同时。简点起来。翻成分外。争似我法雨老人。一生担板。坐断诸佛路头。块石孤松。高拳独枕。若是今日是死。掘地讨天。若道今日不死。开眼作梦。毕竟如何作女人拜云。茶倾洞顶。香爇鸡苏。

　　父忌提纲

　　玉林琇禅师。振陵太老师忌日上堂。山僧昔日芟染。蒙先磬山老和尚执刀三剃。口占有云。一子出家。九族升天。若不升天。佛有妄言。山僧出家来。业已多载。且道。先师今日何在。识得落处的。出众相见。众问话毕。师乃云。沙界通红一团火。个中毫发不容存。森严明净先翁面。普示人间子若孙。

　　母忌提纲

　　与化清禅师。母忌上堂。祖师门下。佛法不存。善法堂前。仁义休说。虽然如是。事无一向。窃闻。哀哀父母。生我劬劳。欲报深恩。昊天罔极。发肤身体。弗敢毁伤。此鲁仲尼之孝也。轮转三界中。恩爱不能舍。弃恩入无为。真实报恩者。故我大觉世尊。雪山苦行。摩竭成道。往忉利天。为母说法。此释迦之孝也。得大解脱。运大神通。手擎金锡。掌拓龙盂。诣地狱门。卓然寻省。见其慈母。悲泣无量。此目连之孝也。作么生是兴化之孝。良久曰。兴化今日不上天堂。不入地狱。於善法堂中灯王座上。为母说法。以报劬劳。且道。我母即今在甚么处。乃曰。我母生前足善缘。无劳问佛定生天。人间上寿古今少。九十春秋减一年。下座。敢烦大众。烧一炷香。以助山僧报孝。既是山僧之母。为甚么却烦诸人烧香。不见道。东家人死。西家人助哀。以手搥胸曰。苍天苍天。

　　列祖提纲录卷第六
　　列祖提纲录卷第七

　　　　武林十八涧理安禅寺住持娄东行悦集

　　五参提纲(住持○五参提纲。仅集禅灯诸录。余者浩繁不及具载)

　　六祖能大师。上堂。谓众曰。诸善知识。汝等各各净心。听吾说法。汝等诸人。自心是佛。更莫狐疑。外无一物。而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧。一行三昧。若於一切处。而不住相。彼相中。不生憎爱。亦无取舍。不念利益成坏等事。安闲恬静。虚融澹泊。此名一相三昧。若於一切处。行住坐卧。纯一直心。不动道场。真成净土。名一行三昧。若人具二三味。如地有种。能含藏长养。成就其实。一相一行。亦复如是。我今说法。犹如时雨。溥润大地。汝等佛性。譬诸种子。遇兹沾洽。悉得发生。承吾旨者。决获菩提。依吾行者。定证妙果。
　　南阳忠国师。上堂。禅宗学者。应遵佛语。一乘了义。契自心源。不了义者。互不相许。如狮子身中虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴能堪。
　　上堂。青萝夤缘。直上寒松之顶。白云淡泞。出没太虚之中。万法本闲。而人自闹。
　　师与紫璘供奉论议。师升座。奉曰。请师立义。某甲破。师曰。立义竟。奉曰。是甚么义。师曰。果然不见。非公境界。便下座。
　　南岳思禅师。示众曰。道源不远。性海非遥。但向己求。莫从他觅。觅即不得。得亦不真。
　　扣氷古佛。上堂。四众云臻。教老僧说个甚么。便下座。马祖一禅师。上堂。汝等诸人。各信自心是佛。此心即是佛心。达磨大师。从南天竺国来至中华。传上乘一心之法。令汝等开悟。又引楞伽经文。以印众生心地。恐汝颠倒。不自信此一心之法。各各有之。故楞伽经。以佛语心为宗。无门为法门。夫求法者。应无所求。心外无别佛。佛外无别心。不取善。不舍恶。净秽两边。俱不依怙。达罪性空。念念不可得。无自性故。故三界唯心。森罗万象。一法之所印。凡所见色。皆是见心。心不自心。因色故有。汝但随时言说。即事即理。都无所碍。菩提道果。亦复如是。於心所生。即名为色。知色空故。生即不生。若了此意。乃可随时着衣吃饭。长养圣胎。任运过时。更有何事。
　　百丈海禅师。上堂。灵光独耀。逈脱根尘。体露真常。不拘文字。心性无染。本自圆成。但离妄缘。即如如佛。
　　盘山积禅师。上堂。心若无事。万法不生。意绝玄机。纤尘何立。道本无体。因体而立名。道本无名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉影。
　　上堂。夫心月孤圆。光吞万象。光非照境。境亦非存。光境俱亡。复是何物。禅德。譬如掷剑挥空。莫论及之不及。斯乃空轮无迹。剑刃无亏。若能如是心心无知。全心即佛。全佛即人。人佛无异。始为道矣。
　　上堂。禅德可中学道。似地擎山。不知山之孤峻。如石含玉。不知玉之无瑕。若如此者。是名出家。故导师云。法本不相碍三际亦复然。无为无事人。犹是金锁难。所以灵源独耀。道绝无生。大智非明。真空无迹。真如凡圣。皆是梦言。佛及涅盘。并为增语。禅德。直须自看无人替代。
　　上堂。三界无法。何处求心。四大本空。佛依何住。璇玑不动。寂尔无言。觌面相呈。更无余事。珍重。
　　杨岐叔禅师。上堂。群灵一源。假名为佛。体竭形销而不灭。金流朴散而常存。性海无风。金波自涌。心灵绝非。万象齐照。体斯理者。不言而徧历沙界。不用而功益玄化。如何背觉反合尘劳。於阴界中。妄自囚执。
　　马头藏禅师。上堂。知而无知。不是无知。而说无知。
