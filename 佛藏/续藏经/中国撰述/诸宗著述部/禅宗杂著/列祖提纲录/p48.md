<!-- { "loadSidebar": true } -->
　　大慧杲禅师秦国太夫人请普说。僧问。圆觉经道。譬如清净摩尼宝珠映於五色。色未现时珠在甚么处。师云圆觉经何曾恁么道。进云未审作么生会。师云。圆觉经不曾恁么道。更会甚么。进云毕竟如何。师云静处萨婆诃。问。胡张三黑李四即不问。嘉州大象鼻孔长多少。师云长二百来丈。进云得恁么郎当。师云你川僧自合知。进云为甚么被陕府铁牛吞却。师云谁恁么道。进云。高高处观之不足。低低处平之有余。师云你试向不高不低处道看。进云险。师云者个犹是高低处底。进云有意气时添意气。师云草贼大败。乃云。今日是秦国太夫人计氏法真庆诞之辰。谨施净财远诣当山修设清净禅众香斋。仍命山野升于此座为众普说举扬般若。所愿进道无魔。色身安乐。此是秦国太夫人意旨。者婆子平生行履处。川僧无有不知者。唯鲁子僧未知。今日因斋庆赞。举似大众见说。者婆子三十左右岁时。先太师捐馆。徽猷与相公尚幼。卓卓立身。凛然有不可犯之色。东邻西舍望风知畏。极力教二子读。书处事极有家法。寻常徽猷与相公左右侍奉。不教坐亦不敢坐。其严毅如此。相公常说今日做官皆是老母平昔教育所致。所得俸资除逐日家常菜饭外。老母尽将布施斋僧。用祝吾君之寿。常有无功受禄之慊。闻先师归蜀受渠供养不少。只是未知参禅。徽猷与相公却於先师处各有发明。向谦禅在他家。徽猷与相公亲向谦道。老母修行四十年只欠者一着。公久侍径山和尚多所闻见。且留公早晚相伴说话。盖某兄弟子母分上难为开口见说。每日与谦相聚手。一味激扬此事。一日问谦。径山和尚寻常如何为人。谦云和尚只教人看狗子无佛性话。竹篦子话。只是不得下语。不得思量。不得向举起处会。不得去开口处承当。狗子还有佛性也无。无。只恁么教人看。渠遂谛信。日夜体究。每常爱看经礼佛。谦云。和尚寻常道。要办此事须是辍去看经礼佛诵咒之类。且息心参究。莫使工夫间断。若一向执着看经礼佛希求功德便是障道。候一念相应了。依旧看经礼佛。乃至一香一华一瞻一礼种种作用皆无虚弃。尽是佛之妙用。亦是把本修行。但相听信决不相误。渠闻谦言便一时放下。专专只是坐禅看狗子无佛性话。闻去冬忽一夜睡中惊觉。乘兴起来坐禅举话。蓦然有个欢喜处。近日谦归秦国。有亲书并作数颂来呈山僧。其间一颂云。逐日看经文。如逢旧识人。勿言频有碍。一举一回新。山僧常常为兄弟说。参得禅了。凡读看经文字。如去自家屋里行一遭相似。又如与旧时相识底人相见一般。今秦国此颂乃暗合孙吴。你看他是个女流。宛有丈夫之作。能了大丈夫之事。谦禅昨日上来告山僧。子细说些禅病。且与秦国结大众般若缘。山僧向他道。禅有甚么病可说。禅又不曾患头疼。又不曾患脚痛。又不曾患耳聋。又不曾患眼暗。只是参禅底人参得差别。证得差别。用心差别。依师差别。因此差别故说名为病。非谓禅有病也。如何是佛。即心是佛。有甚么病。狗子还有佛性也无。无。有甚么病。唤作竹篦则触。不唤作竹篦则背。有甚么病。如何是佛。麻三斤。有甚么病。如何是佛。乾屎橛。有甚么病。你不透了才作道理。要透便千里万里没交涉也。拟心凑泊他。拟心思量他。向举起处领略。击石火闪电光处会。者个方始是病。世医拱手。然究竟不干禅事。赵州云。要与空王为弟子。莫教心病最难医。记得舍利弗问月上女曰。汝於今者行何乘也。为行声闻乘。为行辟支佛乘。为行大乘。月上女答曰。舍利弗。汝既问我行何乘者。我今还问舍利弗。惟愿随意答我。如舍利弗所证法者。为行声闻乘。为行辟支佛乘。为行大乘。舍利弗言。非也。月上女。所以者何。然彼法者无可分别。亦无言说。非别非一。亦非众多。月上女曰。舍利弗。是故不应分别。诸法一相异相无别异相。於诸相中无有可住。师云。舍利弗恁么问。月上女恁么答。且道与秦国太夫人所证之法相去几何。还有人断得么。试出来断看。如无。且向葛藤里荐取。所以道。夫参学者须参活句。莫参死句。活句下荐得永劫不忘。死句下荐得自救不了。你诸人每日上来下去。寮舍里吃茶吃汤。庄上搬盐搬面。僧堂里行益。长廊下择菜。后园里担粪。磨坊下推磨。当恁么时。佛眼也觑你不见。且道是死句。是活句。是不死不活句。试定当看。直饶定当得出。也未免在三句里。岂不见僧问南泉和尚。即心是佛又不得。非心非佛又不得。师意如何。泉云。你但信即心是佛便了。更说甚么得与不得。只如大德吃饭了。从东廊上西廊下。不可总问人得与不得也。者里若识得南泉。方不被三句所使。便能使得三句。既使得三句。始与南泉同一眼见同一耳闻同一鼻齅同一舌尝同一身触同一意思。更无差别。只为你执药为病。旧病未除新病复作。却被死句活句使得来七颠八倒。将他古人径截处一时纡曲了。且那个是古人径截处。我更为你举一两则。只如南泉道。牵牛向溪东放。不免食他国王水草。牵牛向溪西放。不免食他国王水草。不如随分纳些些。总不见得。者个公案有多少人错断。如何是纳些些底道理。便道着衣吃饭有甚么难。向驴前马后教活计。且莫谤他南泉好。你既错会者个。定又错会黄檗道。汝等诸人尽是噇酒糟汉。恁么行脚何处有今日。还知大唐国里无禅师么。时有僧出云只如诸方匡徒领众又作么生。檗云。不道无禅。只是无师。者个话头便是个祸胎。莫道未悟者错会。直饶悟得彻头彻尾。大法不明也觑他黄檗不见。只如黄檗道。不道无禅只是无师。你如何理会。众中商量道。人人分上谁不丈夫岂假师承。噇酒糟便是咬言语。言语乃古人糟粕也。且喜没交涉。欲得不招无间业。莫谤如来正法轮。岂不见沩山举此话问仰山云。黄檗意作么生。仰山云鹅王择乳素非鸭类。沩山云此实难辨。只如沩山仰山恁么问答。又作么生商量。到者里须是个人始得。既不会者个。便将庭前栢树子麻三斤乾屎橛踞解秤锤之类尽为糟粕。既错会者个。定又错会洞山问蟾首座。佛真法身犹若虚空。应物现形如水中月。作么生说个应底道理。蟾云如驴觑井。山云。道则大杀道。只道得八成。蟾云和尚作么生。山云如井觑驴。诸方商量道。如驴觑井是有迹。如井觑驴是无迹。又唤作忘情拂迹。且喜没交涉。要且不是者个道理。既错会者个。定又错会南岳和尚道。譬牛驾车。车若不行。打车即是打牛即是。马祖闻举忽然大悟。而今禅和家理会道。牛喻心。车喻法。但只明心。法自明矣。但只打牛。车自行矣。且喜没交涉。若恁么。马祖驴年也不能得悟去。者老汉始初将谓佛可以坐得成。禅可以坐得悟。一向坐地等。南岳和尚知其不凡。故将砖去他庵前磨。祖云和尚磨砖作甚么。南岳云磨作镜。祖云磨砖岂得成镜。南岳云磨砖既不成镜。坐禅岂得成佛。马祖被他动一动。心中热忙。便问如何即是。只者里鼻孔索头便在南岳和尚手里了也。所以道。欲识佛性义。当观时节因缘。南岳和尚知他时节已至。即向他道。汝学坐禅。为学坐佛。若学坐禅。禅非坐卧。若学坐佛。佛非定相。於无住法不应取舍。汝若坐佛即是杀佛。若执坐相非达其理。一时籍没了他家计。却更要他纳物事。教他无所从出。始肯舍命讨个死处。命既舍了。便解问如何用心。即合无相三昧。南岳云。汝学心地法门如下种子。我说法要譬彼天泽。汝缘合故当见其道。又问道非色相云何能见。南岳云。心地法眼能见乎道。无相三昧亦复然矣。祖云有成坏否。南岳云若以成坏聚散而见道者非也。马祖於是泮然无疑。所谓不入虎穴不得虎子。悟了若不遇人。十个有五双杜撰。决定为人不得。诸人要识悟了遇人者么。只者马祖便是样子也。马祖既得法。直往江西建立宗旨。一日南岳和尚曰。道一在江西说法。总不见持个消息来。遂嘱一僧云。汝去。待他上堂便问作么生。看他道甚么。记取来。其僧依教去。见上堂便出问作么生。祖云。自从胡乱后。三十年不曾少盐酱。师召大众云。祖师门下穿人鼻孔底尽从者一句子来。你道者一句子从甚么处来。从打牛打车处来。你若会得者个。便会得台山路上婆子。每有僧问台山路向甚么处去。婆云蓦直去。僧才行。婆云好个阿师却恁么去。赵州闻得云待我去勘过者婆子。赵州去见婆子亦如是问。婆子亦如是答。归来谓众云。台山路上婆子被老僧勘破了也。诸人还会么。寰中天子勑。塞外将军令。但恁么看取。山僧昔年理会不得。曾请益一杜撰长老。为山僧注解云。者僧才问台山路向甚么处去。便被婆子勘破了也。婆云蓦直去。僧便行。正是随声逐色。如何不被勘破。又道才开口便勘破了也。今日思量。直是叵耐。山僧为你说破。若会得赵州道台山路上婆子被老僧勘破了也。便会婆子道好个阿师却恁么去。山僧尝颂云。天下禅和说勘破。争知赵州已话堕。引得儿孙不丈夫。人人黠过冷地卧。此颂甚分明。切不得错会。既错会者个。定又错会睦州唤僧大德。僧回首。州云担板汉。曾有个禅头举者话问僧你作么生会。才见僧开口便云果然担版。且喜没交涉。雪窦拈云。睦州只具一只眼。者僧唤既回头。因甚却成担版。晦堂云。雪窦亦只具一只眼。者僧一唤便回。为甚不成担版。者两个老汉可与睦州把手共行。若是个灵利汉才闻举着眼似铜铃。终不向者里打之绕。既不会者个。定又错会百丈野狐话。便道不落也是不昧也是。只是当时答此话不合带疑。所以堕野狐。谓野狐性多疑故。且喜没交涉。既错会者个。定又错会祖师云不是风动不是旛动仁者心动。山僧亦曾请益一个长老意旨如何。长老将衫袖摇作风动势云是甚么。苦哉苦哉。惭惶杀人。钝置杀人。有者道不是风动不是旛动定是心动。山僧寻常问学者。不是风动不是旛动不是心动。作么生。者里岂容眨眼。既错会者个。定又错会文殊是七佛之师为甚么出女子定不得。罔明菩萨为甚么出得女子定。众中商量道。杓柄在女子手里。且喜没交涉。既错会者个。定又错会雪峰道望州亭与汝相见了也。乌石岭与汝相见了也。僧堂前与汝相见了也。如今诸方商量道。作么生是望州亭相见处。便道南头买贱北头卖贵。乌石岭相见意旨如何。便道石头大底大小底小。僧堂前相见又作么生。便道归堂吃茶去。且喜没交涉。自余邪解不可胜数。山僧寻常亦问学者。望州亭与汝相见了也。乌石岭与汝相见了也。僧堂前与汝相见了也。作么生。者个便是金刚圈栗棘蓬。你如何吞如何透。你要识能吞能透者么。岂不见保福问鹅湖。僧堂前且置。望州亭乌石岭甚么处相见。鹅湖骤步归方丈。保福便入僧堂。汾阳和尚颂曰。望州乌石与堂前。相见相知几万千。唯有鹅湖并保福。此时相见解推迁。此颂分明为你说了也。既不会者个。定又错会玄沙道诸方总道接物利生。或遇三种病人来合作么生。接患盲者。拈锤竖拂他又不见。患聋者。语言三昧他又不闻。患哑者。教伊说又说不得。若接此人不得。佛法无灵验。师顾视大众云。要识玄沙么。平生心胆向人倾。相识还如不相识。当时地藏和尚在座下便出来道。某甲有口不哑。有眼不盲。有耳不聋。和尚作么生接。师云。非父不生其子。玄沙呵呵大笑。师云笑里有刀。山僧有时举此话问学者。有来依样画葫芦。也道某甲有口有耳有眼和尚作么生接。山僧向他道。咬人屎橛不是好狗。又却去不得。既错会者个。定又错会香严道。如人上树。口衔树枝。手不攀枝。脚不蹋树。树下有人问西来意。不对则违他所问。若对又丧身失命。师云。好与玄沙一坑埋却。山僧昔年曾请益一个尊宿。未审香严意旨如何。遂以拂子柄衔在口中。紧闭却眼。便作衔树枝势摇手摆脚祗对山僧。师乃弹指云。如此者亦是当年驰声走誉底。尚作者般去就。其余作怪不在言也。你要会么。但只作一句看。我先为你说。莫见道作一句看。便向举起处会。举了便会了。且不是者个道理。是甚么道理。如人上树。口衔树枝。手不攀枝。脚不蹋树。树下有人问西来意。不对则违他所问。若对又丧身失命。如何。者里间不容发。当时香严会中只有个虎头上座领得香严意。便出来为香严出气云。上树即不问。未上树请和尚道。师云虽得一场荣。刖却一双足。香严呵呵大笑。师云铁作面皮。又云回天轮转地轴。后来雪窦拈云。树上道即易。树下道即难。老僧上树也。致将一问来。雪窦虽为虎头上座出气。争柰蹉过香严。今时有般谬汉闻雪窦恁么道。便引洞山语云。但能莫触当今讳。也胜前朝断舌才。谓香严立此个问头。喻如一团火相似。不可触。虽然如此。不可断却言句。有问如何是佛麻三斤。如何是祖师西来意。庭前栢树子又且何妨。你不妨会得好。不见汾阳和尚颂曰。香严衔树示多人。要引同袍达本真。师云依实供通。拟议却从言下觅。丧身失命数如尘。师云。不是苦心人。不知汾阳为你开天路。云散长空月色新。师云闲言语。虽然如是。若向者里提得。一生参学事毕。既提不得。定又错会百丈问沩山五峰云岩云。并却咽喉唇吻作么生道。沩山云却请和尚道。百丈云我不辞向汝道。恐已后丧我儿孙。五峰云和尚也须并却。百丈云无人处斫额望汝。云岩云和尚有也未。百丈云丧我儿孙。众中商量道。百丈大似抱赃叫屈掩耳偷铃。三子恁么祗对。大家走入荒草里。且喜没交涉。向你道。此事决定不在言语上。既不在言语上。当恁么时合作么生。我早是与你说了也。既错会者个。定又错会德山道。今夜不答话。问话者三十棒。时有僧出礼拜。德山便打。僧云某甲话也未问为甚打某甲。山云你是甚处人。僧云新罗人。山云未蹋船舷好与三十棒。后来法眼云大小德山话作两橛。圆明云大小德山龙头蛇尾。雪窦拈云。二老宿虽善裁长补短舍重从轻。要见德山亦未可。何故。德山大似握阃外威权。有当断不断不招其乱底剑。要识新罗僧么。只是撞着露柱底个瞎汉。众中商量道。某甲话也未问便好打。德山不打。却问你是甚处人。者里便是话作两橛龙头蛇尾处。且喜没交涉。又道者僧若是作家。才见他问你是甚处人。便好掀倒禅床。他既不能。却被德山道未蹋船舷好与三十棒。者里是当断不断不招其乱底剑。所以雪窦云。要识新罗僧么。只是撞着露柱底个瞎汉。且喜没交涉。禅若是恁么地会得时。更不消悟也。聪明灵利底一时随语生解解注将去便了。我且问你。恁么解注得一时有下落了。生死到来却如何支遣。而今分明向你道。者些闲言长语便是出生死底径路。你莫去径路上栽荆棘掘屎窖。或若有个衲僧出来道。和尚现在者里栽荆棘掘屎窖也不是。却作么生祗对。山僧有个推托处。且如何推托。听取一偈。女流中有大丈夫。示现其身化其类。以戒定慧解脱法。摄彼贪欲嗔恚痴。虽处於中作佛事。如风行空无所依。过去未来及现在。尘沙诸佛及菩萨。异口同音发是言。善哉奇特世希有。心源清净无忧喜。不作无喜无忧想。逢场作戏随世缘。而於世缘无所着。六月火云烧碧空。雷声忽震三千界。销除热恼获清凉。是彼丈夫诞时节。我说此偈助光明。普施法界诸女人。喝一喝。
