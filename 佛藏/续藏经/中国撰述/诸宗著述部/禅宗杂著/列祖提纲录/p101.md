<!-- { "loadSidebar": true } -->
　　剑门分禅师请化主上堂。万代金轮王子孙。粪衣缀钵化朱门。个中消息许谁会。多认枝头落叶黄。个中非愚亦非智。天上人间无有比。金粟如来笑点头。落落英风振天地。君不见。剑门老。等闲掷下深深饵。不钓人间非与是。又不见。河沙诸佛为群生。横也竖也没纤忌。咄。一曲太平春复秋。十分高价未为酬。天边红日岂虚出。照世精明混众流。下座。
　　保宁勇禅师发化主上堂。尽十方世界为一大阵。若圣若凡种种异类出此不得。释迦为主将。文殊作先锋。普贤为殿后。阵势既圆。且道与什么人相见。良久云。定光金地遥招手。智者江陵暗点头。遂拈拄杖云。如今尽在保宁拄杖头上。开甘露门示真实相。展缩无碍纵横自由。还见么。若也见得。真不掩伪。若也不见。分付诸方化主一任将向南州北县。扶过断桥水。伴归明月村。卓一下下座。
　　发化主上堂。身披信施衣。口吃信施食。施者绝纤毫。受者无踪迹。大施门正开。百千及万亿。信手拈将来。切忌从他觅。既不从他觅。向信手处道将一句来。有么。若无。保宁自道去也。一封书信通消息。两贴茶汤表信仪。
　　五祖演禅师发诸郡化主上堂。荷众诸禅流。才能足机划。逢人定有钱。见面宁无麦。已是我家儿。久为物外客。温柔一手抬。刚硬双拳搦。牙爪一时全。胜南山白额。
　　圆悟勤禅师住云居发化主上堂。火不待日而热性相类。风不待月而凉气相合。独树不成林。单丝不成线。建大厦非一木之能。济巨川非一棹之力。所以道。众毛成球。聚铁成[金*斧]。要须内外相应宾主和融。自然气类相同羽毛相似。正与么时如何。八万四千非凤毛。三十三人入虎穴。复有颂云。三十余员云水客。诸方分化力行持。山门庶事浑依赖。正是金毛奋迅时。真净文禅师因发化主上堂。出家沙门当清净自活。以乞食为正命。食不过分。离憍慢故。以乞法为正念。增长智慧不滞寂故。蓦拈拄杖云。你有拄杖子与你拄杖子。你无拄杖子夺却你拄杖子。於此荐得。增汝智慧。破汝憍慢。火焰里藏身。淤泥中出现。千手千眼大悲菩萨。一任神通变化。於此不荐。有清泉兮恣汝饮。有碧岩兮从汝栖。切忌寒猿深夜啼。
　　发化主后上堂。丐者月余朝束装。有烦知事首座大众一动一静宁不有劳。然则劳动若是道人分上无非佛事。所谓往复无际动静一源。苟契神於动静。则无滞於往还。心迹不生顺逆何咎。此则於心无心。於事无事。又何妨於动静往还之勤。其或得之者正乎心。失之者乱乎性。盖得失之自殊。非动静之有异。乃拈拄杖掷下。喝一喝下座。
　　上堂发化主。举王大王向雪峰会里请晏监院住鼓山。雪峰谓众曰。有一只圣箭子入九重城里建立佛事去也。有孚上座去中路截住问云。承闻圣箭子入九重城里去是否。晏云是。孚云忽遇三军围绕时如何。晏云他家自有通霄路。孚云与么则离宫失殿去也。晏云何处不称尊。孚遂回谓雪峰云圣箭子途中折了也。峰云他道什么。孚举前话。峰云奴奴他语也得。孚云和尚肐膊终不向外曲。师云。雪峰虽为一千五百人善知识。受侯王供养福报因缘即不无。若是佛法未在。洞山则不然。云和尚圣箭途中折了也。云他道什么。师云待伊举了拽拄杖打将出去。一使孚上座於后作个本色衲僧。二与圣箭子出其锋铓。三与禅门作个真正宗匠。为后人眼目。诸禅德。是也不是。有眼者辨取。良久云。洞山也有三只圣箭子。各往一方作大佛事。莫有作家战将向途中截住。将圣箭子总与折折。却来洞山手里请棒吃。有么有么。若无。明日普请向新丰亭上随例吃茶相送。
　　洞山聪禅师发供养主示众。住持之道。劳他十方高人。且实际理地不受一尘。佛事门中不舍一法。盖为清众之故。所以忘劳。然尽大地作一个糊饼。天下人尽得吃。唯有深沙神不得吃。怒发。将蒺藜杖一棒瓦解氷消。
　　剑门分禅师发化主上堂。无拘系。笑嘻嘻。惟佛与佛乃能知。时光不管急如箭。一钵甘为贱乞儿。贱乞儿。何处去。影分泉落无穷数。水里难寻月在天。[囗@力]。百万圣贤犹蹉过。
　　应庵华禅师请监收上堂。古来为法老尊宿。荷众曾无有倦时。况是年来衰落甚。动为多与行相违。应须痛念平生事。着意披襟善护持。颗粒果能无渗漏。少林初不隔毫牦。
　　元叟端禅师请监收上堂。山乡每忧旱。水乡常畏潦。付托既得人。安用挂怀抱。古人云。千粒万粒一粒生。只者一粒甚处生。归堂吃茶。
　　愚庵及禅师请监收并谢雨上堂。今朝八月初一。天外云收日出。夜来灌门龙王见大神变降注大雨。尽大地草木丛林稻禾菽粟皆得沾济。隆教寺里普请监收。个个得人。一年三百六十日管取粥足饭足。江南两浙春寒秋热。下座。
　　恕中愠禅师请监收上堂。兼谢天童藏主。以字不成八字不是。玲珑岩顶白浪滔天。万工塘中蓬尘涨起。分毫上定当。升合里论量。收得来。放得去。随缘剔脱触处放光。可以起临济正宗。可以灭正法眼藏。虽然。若是个中人闻与么道。直须洗耳有分。且谁是个中人。面如满月目如莲。天上人间咸恭敬。

　　举名德兼法嗣立僧

　　真净文禅师上堂。丹霞烧木佛。院主眉须落。又教中云。未见自作他受他作自受。若尔则禅门与教乘敌体相违。故丹霞自烧木佛旁僧受殃。未审此理如何。莫有人明得么。良久云。若无人。唯澄公首座深明此理。希诸高德旦暮亲而扣之就而明之。下座。
　　圆悟勤禅师举杲首座立僧上堂。鹘儿未出窠。已有摩霄志。虎子未绝乳。已有食牛气。况复羽翼成。况复爪牙备。奋迅即惊群。八面清风起。一条脊梁硬似铁。一条白棒掀天地。相与建法幢。展衲僧巴鼻。
　　举丹霞裕长老为人入室上堂。大众。摩酰首罗揭示顶门正眼。摩竭陁国全提向上钳锤。壁立万仞绝承当。孤光烁破四天下。所以道杀人刀活人剑。将错就错。上古之风规亦是今时之枢要。和泥合水。若论杀人刀不存毫末。活人剑横尸万里。须知杀中有活。擒纵人天。活中有杀。权衡佛祖。直饶说得杀活倜傥分明。山僧更问你觅剑在。正恁么时。见么。万仞悬崖垂只手。高峰共唱太平歌。复云。赵州道。赵州南石桥北观音院里有弥勒祖师留下一只履。直至如今觅不得。诸人要知落处么。问取丹霞和尚。
　　举泰首座立僧上堂。大人具大见。大智得大用。一飞六月息。一诺千金重。滔天必江海。崔嵬必山岳。先知觉未知。先觉觉后觉。打开无尽藏。运出无价珍。不依倚一物。显示本来人。
　　举悟和尚立僧上堂。只者是。大似撒沙向眼中。只者不是。还如注水向耳里。直下无事。平地陷人。别有机关。堕坑落堑。且毕竟作么生。祇园屈曲流泉急。鹫岭巍峨云出迟。复云。云居开大洪炉。不止烹佛烹祖。但有一切持来烈焰堆中辨取。是则当处平和。不是切宜退步。煅出金刚眼睛。直得乾坤独露。虽然到者田地。须知向上一路。还委悉么。放将三圣瞎驴。踢杀大雄猛虎。
　　大慧杲禅师举本颜二首座立僧上堂。驱耕夫之牛。夺饥人之食。趯翻大海水。拳倒须弥卢。生擒兕虎。活捉狞龙。犹未是衲僧本分事。作么生是衲僧本分事。问取堂中二首座。
　　应庵华禅师举西堂正法和尚立僧云。西天四七。唐土二三。天下老和尚无不以此顶[宁*页]上一着。流通正法眼藏。显示涅盘妙心。是故云梦之竹天下之劲也。然而不矫揉不羽筈则不能以入坚。堂溪之金天下之利也。然而不镕范不砥砺则不能以击强。矫揉羽筈。镕范砥砺。既妙至人之用。其赤手提持。解黏去缚抽钉拔楔。烹佛煅祖转凡成圣。亦不出此个端由。所谓善知识者是大因缘。其斯之谓欤。正当恁么时如何。伫看汗血八骏驹。何啻日驰三万里。
　　举杰首座立僧上堂。一棒一条痕。一掴一手血。临济老瞎驴。至今犹未瞥。须弥顶上浪拍天。大洋海水无一滴。伟哉本色人。顶门亚三只。辨龙蛇。百草头。擒虎兕。一毫力。穿大地人鼻孔。坐断衲僧摇舌。虽然。犹未拨动向上一窍在。且作么生是向上一窍。问取堂中首座杰。
　　密庵杰禅师请前堂首座鹤林印和尚立僧上堂。佛法无人说。虽慧不能了。去却上头关。面南看北斗。虚空挂剑。杀活临时。鞭起临济瞎驴。放出五祖酸豏。尽大地人亡锋结舌。扶竖佛祖正宗。还他过量人能持过量事。过量人已见。过量事已闻。且不涉言诠一句如何通信。下座烦知事头首大众诣首座寮扣问。
　　天目礼禅师举国清枯桩昙和尚立僧上堂。谢三郎螺江钓鱼。郁山主眯水骑驴。老卢负石蹋碓。长庆坐破团蒲。各人自守封疆。好与三十拄杖。只如阆州人说台州话又作么生。问取国清和尚。
　　箬庵问禅师举昱首座立僧上堂。眼里不着沙。耳里不着水。虽然俊俏衲僧。宁免守株待兔。眼里着得须弥山。耳里着得四大海水。横来也着。竖来也着。一任象马龙蛇拳踢蹴踏。且道凭个甚么得到与么地。顾左右云。问取堂中第一座。
　　弘觉忞禅师举山幢怀大师立僧上堂。万里鳌钩。盖为狞龙而下钓。千钧之弩。岂因鼷鼠而发机。然道在人弘。事无一向。所以出群狮子天外吼音。敌胜丈夫随方导物。磨砻临济吹毛剑。倜傥杨岐栗棘蓬。当可卷而怀之。遇奇人则拈出。眼光明烁四天下。噫气卷舒六合云。设若据令而行。直得无位真人与他镂明脊骨。况乃入廛垂手。任是大悲菩萨更为额上栽眉。正恁么时。灭却正法眼即且置。为我扶起破沙盆一句作么生道。倒将浩瀚西江水。注作玲珑妙密锤。复举叶县省禅师云。宗师血脉或凡或圣。龙树马鸣天堂地狱。镬汤炉炭牛头狱卒。森罗万象日月星辰。他方此土有情无情。以手画一画云。俱入此宗。此宗门中亦能杀人亦能活人。杀人须是杀人刀。活人须是活人句。大众。要识杀人刀活人句么。问取前堂座元山幢怀大师。下座。

　　立僧后秉命普说

