<!-- { "loadSidebar": true } -->
　　市户请上堂。摩竭室不揜。方丈门再开。不惜眉毛者。横身请入来。乃云。三界六道轮回。业镜难藏好丑。不须更滞他人。尽是自作自受。如今於诸人分上各自有一面业镜子明历历地。且道是好是丑。试请回头自照看。又外道问世尊今日当说何法。尊云说定法。次日复问说何法。尊云说不定法。道云。昨日为什定。今日为什不定。尊云。昨日定。今日不定。诸仁者。是知佛法无有定相无不定相。随机施设一切临时。说有亦得说无亦得。说定亦得不定亦得。犹如太空荡荡无碍。一任穿凿纵横自在。如今若有人问保宁今日当说何法。即云说不定法。或次日问说何法。即云说定法。或问。昨日为什不定。今日为什定。即云。昨日不定。今日定。或问昨日不定事作么生。即云未曾再谢知府在。或问今日定底作么生。即云市户已作茶筵了。谢毕乃云。引退潜藏志未从。世间何处可相容。依前却入尘泥去。物物头头露祖宗。拍禅床下座。
　　五祖演禅师因斋上堂。不寒不暖喜春游。士女倾心结预修。自觉一生如幻梦。始知百岁类浮沤。子规啼处真消息。芍药开时野兴幽。此个门风谁会得。等闲白却少年头。
　　桐树郭宅请上堂。桐林郭评事。家门幸食禄。性静好吾宗。温良如美玉。封疏请诸山营斋植洪福。二人长老共谈玄。正值阳和二月天。渴鹿饮溪氷作水。野猿啼树雾成烟。黄梅路上多知己。今日共乘般若船。乘船即不无。且道说个什么事。幸遇三春明媚。因行不妨掉臂。啰逻哩啰逻哩。乃拍手大笑云。是何曲调万年欢。
　　因斋上堂。二月中春物象鲜。尽尘沙界一般天。苍苔雨洗去冬雪。野火风飘昨夜烟。危岭乍闻猿啸日。长江时见客乘船。人生几度逢斯景。好是诚心种福田。
　　真净文禅师因施主上堂。佛以一音演说法。众生随类各得解。僧俗男女平等心。一一皆同证法界。
　　梦庵信禅师因众善友入寺请因缘设粥升座。记得昔日甘贽行者入南泉寺设粥。乃请南泉和尚念诵。泉云为狸奴白牯念摩诃般若波罗密多。甘贽便出。泉粥后问典座甘贽在甚处。座云当时便去也。泉云打破粥锅着。师召大众云。甘贽设粥。功不浪施。南泉念诵。不妨亲切。当时打破粥锅。如今诸人如何修设。然虽如是。只如诸人设粥。忽然请山僧念诵。且道回向甚么即是。若道为狸奴白牯。又是随他脚跟转。若道为灯笼露柱。不免依样画猫儿。若道为他增长福田。又是掩人之德。若只么休去。又乃施无所归。且道如何回向即是。以拄杖卓一下云。普同供养。
　　密庵杰禅师施主请上堂。师据座顾视左右。蓦拈拄杖云。今佛放光明。助发实相义。乃卓一下云。希有诸比丘。是中难比况。复提起云。还见蒋山拄杖子么。朝到西天暮归东土。向诸人道有世界以音声为佛事。有世界以香饭为佛事。有世界以出入息为佛事。复卓一下云。且道者个世界将什么为佛事。掷下拄杖云。阿剌剌。四方八面活鱍鱍。
　　楚石琦禅师杨府安人真如善住二居士入山斋僧上堂。沙门释子。头戴施主屋。脚踏施主地。口吃施主饭。身着施主衣。将什么报答施主。入道不通理。复身还信施。长者八十一。其树不生耳。若终日吃饭不曾咬破一粒米。终日着衣不曾挂着一缕丝。行不见行立不见立。十二时中不依倚一物。不见施者不见受者亦无施物。恁么见解正是增上慢人。别造地狱着你在。总不恁么时如何。大众归堂吃茶去。
　　南石琇禅师施主设斋粥上堂。繁兴大用。举必全真。维摩以一钵饭饱三万二千菩萨。甘贽行者设粥南泉打破粥锅。且道是繁兴大用不是繁兴大用。等闲认得东风面。万紫千红总是春。

　　施斋田提纲

　　疎山性禅师疎溪施主施斋田请上堂。人人一坐具。方圆俨今昔。行坐不曾移。岁寒消劫石。更不属阴阳。又不输粮役。四至既分明。契劵亲委悉。复证者田地。大自在休息。那个不具足。受用无穷极。如是布施汝。如何不感激。养十方佛种。常生大智食。转施诸凡圣。不思议功德。不是有心求。不是无心得。须悟春风意。莫认春山碧。无上大因缘。知恩念来历。因果既无差。宜应全道力。较彼来处功。羹饭铜铁汁。蓦然画断。三轮虚空争觅踪迹。灯笼露柱。秋收依旧山堆岳积。卓拄杖云。柳絮随风。葵花向日。

　　供罗汉提纲

　　无相真禅师供罗汉示众。应供真人着眼高。海山来往不辞劳。也知为瑞为祥处。惹得天花上毳袍。石梁方广路非遥。薝卜堂中信手招。尊者半千谁是主。海天云静月轮高。
　　真净文禅师供罗汉上堂。方上人今日为施主供养罗汉。且道罗汉来也无。若来。在什么处。若不来。又供养他作什么。乃顾谓大众云。要识真罗汉么。元来总在者里。复召云。方上座还见么。正好供养。来无所从。去无所至。一一不生。一一不灭。性真妙明。常住世间。清净本然。周遍法界。若也如是。万两黄金亦消得。若不如是。滴水难消。老僧随例餐[饥-几+追]子。也得三文买草鞋。
　　上堂。山门今日供养罗汉。为十方檀越酬还心愿。亡者生天。现存获福。召云。大众。但祇随例餐[饥-几+追]子。莫问人间短与长。复拈起拄杖云。我生已尽。梵行已立。所作已办。不受后有。三界不柰伊何。堪受人天供养。者一队少丛林汉。总好与二十拄杖。喝一喝下座。
　　供养罗汉上堂。三界惟心万法唯识。未有一法不从心之所生。心若灭也一切法灭。所以过去心不可得。未来心不可得。现在心不可得。三际既不有。一心何所生。大众。但尽浮想尽。证阿罗汉。浮想不尽。总属流浪生死。喝一喝下座。
　　上堂。今日供养罗汉。夜来四方高人讽诵妙法莲华经安乐行品一遍。大众。作么生是安乐行。拟心早不安乐了也。乃喝一喝云。岂不是安乐行。如何是透法身句。北斗里藏身岂不是安乐行。如何是祖师西来意。庭前栢树子岂不是安乐行。如何是超佛越祖之谈。糊饼岂不是安乐行。以至僧俗大众一一清净光明住持岂不是安乐行。乃至一佛二菩萨一一罗汉一一辟支佛无不清净实相住持所谓安乐行也。大众。唯有髻中宝珠不妄与之。虽然不与。你人人具足。十二时中光明烜赫。阿谁欠少。还会么。归堂吃茶去。喝一喝下座。
　　供养罗汉上堂。大众。一切法即诸佛法。一切心即诸佛心。一切语即诸佛语。一切道即罗汉道。法也心也语也道也。且道是一也是二也。是同也是别也。二由一有一亦莫守。一心不生万法无咎。
　　楚石琦禅师因斋罗汉上堂。风生古殿。月转回廊。香烟合匝。灯烛荧煌。宾头卢尊者应供四天下。无一处不到。还到此间么。此间是什么所在说到不到。合掌云。三德六味。施佛及僧。便下座。

　　放生提纲

　　雪窦显禅师放白[鸟*闲]示众。朱冠青戢雪为毛。不近鸾凰意亦高。放你云林莫回首。如今何处是仙曹。
　　无相真禅师施主送鱼放生示众。死水浸着未是作家。大海番身不妨脱洒。芦山今日通一线道。须贵各得自由。休更贪他香饵。信得及去。千尺丝纶惹绊不住。缦天大网谁敢罗笼。一跳便过龙门。不怕掀天动地。遇大旱则为霖雨。着意嘉惠生灵。十千天子齐立下风。怒海鲲鹏仰望不及。良久云。若到者个田地。不得辜负老僧。
　　中峰本禅师瞿运使卒哭药师道场放生。红芍药边方舞蝶。碧梧桐里正啼莺。目前大道无遮障。自是众生没路行。由是今日药师如来与近故少中大夫两浙都运瞿公於一毫端上起大道场。作百宝庄严佛事。本上座因斋庆赞。普为诸含识指个路头去也。教中道。三界无法。何处求心。心不可求。法将安寄。便见十方世界是清净法身。十方世界是药师十二愿海。审如是。有羽者听其高飞。有足者不妨远举。带甲者潜於深渊。负鳞者纵於巨壑。无一众生不成正觉。无一众生不入圆明。虽然如是。只如古人道。门里出身易。身里出门难。且道不涉易难如何是超然独脱底句。乃放生云。冲开尽是通霄路。透出无非解脱门。
　　箬庵问禅师西湖放生示众。南山起云北山雨。秋色满湖鸥鹄舞。蓦然拄杖化为龙。大地含生失本据。连累旁观多少人。搥胸叫屈称冤苦。山僧瞬目笑颜开。剎那共入无生路。还委么。我若向刀山。刀山自摧折。我若向地狱。地狱自消灭。拍手云。透网金鳞休滞水。摩云俊鹘合冲霄。
　　湖舟放生升座。师云。缦天布网。要入入不得。要出出不得。直饶转得身来。已是皮穿肉绽。欲得搏九万云徙九万里。也须是不胫而走无翼而飞底始得。良久云。不贪香饵味。始是碧潭龙。今辰奉为阖城善信结社放生。上祝皇图祈消兵祲。且天下太平干戈永息一句作么生道。听取一颂。鸢自飞兮鱼自跃。弋何慕也钓何惊。共瞻一片湖山色。仰沐皇恩浩荡仁。

　　供法衣提纲

　　白云端禅师施主舍法衣。云。龙披一缕。金翅不吞。当时若一口吞尽。岂不天下太平。且道那个是吞不尽底。拈起法衣角示众云。者个岂不是吞不尽底。还见么。等闲挂在肩头上。也胜时人着锦衣。
　　真净文禅师施主舍法衣上堂。师云。诸佛出世。咸披此衣说法度人。洞山今日亦披此衣说法度人。遂拈起衣角召大众云。还有不受恶水泼者么。良久云。月到天心白。波归海上清。
　　施主舍法衣上堂。大众。诸佛法衣。得之者出三界。离五欲。成大道。度众生。遂举衣云。举起也地狱停酸修罗息战。放下也帝释摇头诸天罢乐。不举不放十方法界情与无情同成佛道。未审施法衣者成得个甚么。良久云。自从卢老收归后。须信人人总有之。
　　圆悟勤禅师施主舍法衣上堂。云。迦叶携坐鸡足峰。老卢持过大庾岭。如今披向宝华座。孤光逈逈高峰顶。且道是同是别。锦衣公子贵。林下道人高。
