<!-- { "loadSidebar": true } -->
　　中峰本禅师。丹阳大同庵高峰和尚远忌拈香。腊月初一日。老和尚远忌。新建大同庵。也要效年例。昙华处处开。狭路难回避。如是展家风。曾不离世谛。且如何是物外相看底句。年年烧此一炉香。白云不在青山外。
　　石屋珙禅师。及庵和尚忌日拈香。有来由没巴鼻。建阳山西峰寺。蒲团头拾得底。无眼无耳。无头无尾。道是一块兜楼。嗅着又无香气。家丑不可外扬。明人不作暗事。
　　及庵和尚忌拈香。没兴相逢处。西峰与建阳。不平多少事。尽在一炉香。
　　愚庵及禅师。寂照忌拈香。今朝八月初四日。一句明明道不得。合国人追不再来。千古万古空相忆。径坞云深。西湖水碧。爇苍松古栢。作栴檀牛首之香。撷蕴藻苹蘩。为酥酪醍醐之食。聊旌远讳斯临。倍觉感怀畴昔。非关义重恩深。口贵眼横鼻直。一度秋风一度愁。地久天长有何极。
　　寂照忌拈香。巴陵酬云门之恩。只凭三转语。俭生不孝。杨岐为慈明设斋。特作女人拜。义出丰年。径山今日先师忌辰。直是无可施设。茗椀熏炉。聊伸供养。庶表不忘。诸人且道。不忘个什么。便烧香。
　　无文璨禅师。笑翁和尚忌。并供养无准痴绝和尚。以香指云。玷辱无用。是者老汉。落赚荐福。是者老汉。诸人若也不信。问取径山两翁看。
　　南石琇禅师。熙怡和尚忌拈香。碁盘石斫破脑门。黑竹篦掀翻途辙。殃及天下师僧。何止楚淮闽浙。恁么传持临济宗。炎炎六月飘霜雪。
　　熙怡和尚忌拈香。巴陵下三转语。苦瓜不堪待客。杨岐作女人拜。家丑何须外扬。径山者里。总不与么。炉香椀茗虽清淡。也胜蒿汤备礼仪。
　　了庵欲禅师。保宁和尚忌拈香。出黄泉又入黄泉。穴鼻无绳不受牵。倒转一枝无孔笛。芦花明月满前川。你诸人。还知我老和尚落处么。卷四大海水於舌端。不见涓滴。置微尘剎土於毛孔。囊括大千。总谓其嫌白云之语拙。爱五祖之说禅。夫岂善用黑豆之活法。契鹫峰之正传。以香扣炉云。相席打令。饮水思源。盘山会里翻筋斗。到此谁知普化颠。
　　天隐修禅师。幻有和尚忌拈香。大明国里者老汉。儿孙满地。尽道今日是忌日设供。山僧则不然。正是老汉大解脱底时节。诸人还知落处么。若知得落处。也许你门拈一分香。便礼拜。
　　密云悟禅师。幻有和尚忌拈香。当时巴陵为云门大师设忌。有三转语。高峰为雪岩和尚设忌。只有一句。悟上座。今日为幻有和尚设忌。一句也无。何以。举起香云。者是一句耶。是三句耶。插香云。逢人切莫错举。弘觉忞禅师。密老和尚忌辰拈香。去秋烛翦邗沟月。今岁茶烹老范泉。太白峰高常在望。归真谁道十三年。大众。还信得及么。若信不及时。[台-台+弗][台-台+弗]栴檀炉内爇。披襟试验髑髅前。
　　箬庵问禅师。磬山和尚忌拈香。师指真云。若不是问上座。洎被者老汉埋没一生。今日却要向人天众前。拈一分香。熏灼者老和尚鼻孔。何故。父为子隐即得。子为父隐即不得。
　　牧云门禅师。天童和尚忌。插香展具云。昨夜上单时。一阵肚里痛。思量老和尚。十年不侍奉。心有戚戚焉。合眼不成梦。寻常虽礼拜。将轻曾博重。新更住鹤林。却又无些供。只听五更头。大雨风声送。点滴在阶前。湿处全无空。山鸡再四啼。堂牖何空洞。上了一杯茶。看看眉毛动。生平拄杖子。罗龙还打凤。只今依旧在身傍。冷地知他用不用。三声鼓了整伽黎。顶礼而参烦大众。

　　嗣法师忌日提纲

　　五祖演禅师。白云忌上堂。去年正当恁么时。多前年三件事。今年正当恁么时。多去年七件事。者十件事。数不过者甚多。何也。去却七三存一事。是去年说是今日。急如箭黑似漆。无言童子口吧吧。无足仙人擗胸趯。乃云。交。下座。
　　佛鉴懃禅师。五祖周祥上堂。去年今日时。红炉片雪飞。今日去年时。曹娥读夜碑。末后一句子。佛眼莫能窥。白莲峰顶上。红日绕须弥。鸟啄珊瑚树。鲸吞离水犀。太平家业在。千古袭杨岐。
　　龙门远禅师。东山和尚忌上堂。先师当年末后句。与人皮下挑出刺。譬如六月日中氷。销镕处处皆相似。后来听响各流传。更加一二与三四。个中孰是无耳人。明见去来不生死。先师老和尚。某奉侍日久。多蒙苦口提撕。追远之诚。何可忘也。聊设小供。诸人且道。先师还来也无。若道来。入灭十余年。如何见得来的道理。若道不来。又用设斋作甚么。道来也有誵讹。道不来也有誵讹。若为得无誵讹去。还知得么。三个浑仑铁馂饀。一双无缝木馒头。久立。
　　五祖忌上堂。赵州不见南泉。山僧不识五祖。甜瓜彻蒂自甜。苦瓠连根自苦。
　　梦庵信禅师。胜因戏鱼静和尚忌上堂。斯辰七月四。老人圆寂日。升座继余风。特此酬慈训。大法不流通。巨恩若为报。全提知有据。岂敢惜眉毛。今对大众前。未免扬家丑。竖起拂子云。还会么。当时若谓无分付。如今拈出又何来。乃击禅床一击下座。
　　慧通旦禅师。佛性和尚忌上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其柰出门便是草。因唤檀郎识得渠。大机大用都推倒。烧香勘证见根源。粪扫堆头拾得宝。丛林浩浩谩商量。劝君莫谤先师好。
　　密庵杰禅师。应庵和尚忌上堂。剧剑軿虚空。万象鸣嚗嚗。年年向斯辰。令人倍发恶。言者道。子不谈父德。虽然。家丑也要外扬。者老和尚平生事。过头底九百。自云。着草鞋。住院何苦。如蚖蛇恋窟。美则美矣。带累不肖儿孙。依模脱出。赞叹者。从他赞上非非想天。毁谤者。谤到空轮水际。众中。莫有毁誉不动底么。出来与华藏相见。有么有么。良久。掷下拄杖。高声云。侍者收取拄杖。

　　嗣法师翁忌拈香法语

　　愚庵及禅师。圆悟大慧祖师同忌拈香。只手不独拍。单丝不成线。两个五百文。斗凑合一贯。鸡啼白昼认频呼小玉。总堕声尘。熏风南来证诸条。法身何曾梦见。横说竖说炽然说。卷百亿香水海於广长舌本波澜。内空外空毕竟空。摄有漏微尘国於事事无碍法界。臭皮袜炙地熏天。折竹篦鍧雷掣电。擉瞎临济正法眼。摵碎东山铁酸饀。陵灭宗风忤逆孙。终不随他脚跟转。香爇一炉。茶倾三奠。醆子扑落地。碟子成七片。
　　玉林琇禅师。幻有师翁忌日设供。师指真云。兀坐嘴卢。都教人没柰何。个老汉。惯得其便。者里透得过的。如龙得水。似虎靠山。有意气时添意气。不风流处也风流。而今大明国里。称为师翁后裔者。不啻百千万亿。究竟得大机显大用。堪为嫡骨儿孙者。能有几人。某上座。初阅龙池语录。见师翁云。世间多少不平之辈。务要别寻一个人。与我老释迦。比胜负较优劣。还知我释迦如来是何等一个面目么。某上座。便於此丧身失命。将谓师翁面目只如是。后来呈似先师和尚。受他许多恶辣钳锤。方知见与翁齐。减翁半德。见过於翁。方堪嗣续。从此脚跟下自解作活计。虽与师翁同条生。不与师翁同条死。师翁善为隐语云。人还知我释迦如来是何等一个面目。令某小瞎秃。最初祇见师翁杀人刀。未见师翁活人剑。今日某上座。不妨显示。令见者闻者。知我祖师门下。亦有杀人刀。亦有活人剑。顾视左右云。若有问如何是我师翁真面目。拈香云。急着眼。

　　嗣法师翁忌提纲

　　龙门远禅师。端师翁忌辰上堂。昔人已乘白云去。此地空余绿水流。绿水一去不复返。白云千载空悠悠。湖南旧说老杨岐。失却金毛狮子儿。江南江北无觅处。龙门今日顺风吹。顺风吹啰啰哩。水急风高下钓矶。
　　大慧杲禅师。五祖师翁忌上堂。山前一片闲田地。元来记得在。叉手叮咛问祖翁。只为契券不分明。几度卖来还自买。难为牙保人。为怜松竹引清风。喝一喝云。乞儿见小利。

　　扫历代祖塔拈香法语

　　五祖演禅师。入院五祖。祖塔烧香。以手指云。当时与么全身去。今日重来记得无。复云。以何为验。以此为验。遂礼拜。
　　天目礼禅师。到灵隐松源和尚塔头。拈香云。破沙盆提不起。眼瞎耳聋。门风委地。昔年撞到东湖。褫剥家私到底。后来各自西东。我又谁能管你。一瓣兜楼拜塔前。毕竟无人是嫡传。
　　山茨际禅师。扫旵祖塔拈香。师云。者老汉。二百年来在此藏身。人天罔知。佛祖难近。今日脚下儿孙到来。亲遭看破。且道。以何为验。顾左右插香。
　　弘觉忞禅师。扫笑岩祖塔拈香。黄金骨琐玉玲珑。铁棘门栽不计重。佛眼难窥吾祖意。儿孙若敢妄流通。拈香云。即此用。离此用。蟭螟眼里绣鸳鸯。烈焰炉中飞彩凤。便烧。

　　扫历代祖塔塔主请提纲

　　密云悟禅师。到玄墓。扫万峰宝藏二祖塔。请上堂。今日不肖儿孙。高升远祖之堂。不必更说偈言。觌面为众举扬。急着眼莫思量。逴得便行真汉子。人间天上本无双。卓拄杖下座。
　　箬庵问禅师。到龙池扫祖塔。万如和尚请上堂。师云。昔年未见师翁面。问上座。却被师翁绊入葛藤窠里。没头没脑。及乎亲见师翁一回。师翁。却被问上座绊入葛藤窠里。没头没脑。者段公案。正要向明眼人前判断。今日既亲到师翁法窟。承堂头法兄。和尚为众推出。登师翁堂。踞师翁座。问上座。岂敢掩耳偷铃。请诸仁者不吝慈悲。为问上座判断看。若判断得。诸仁者。合吃问上座手中三十棒。若判断不得。问上座。合吃我堂头法兄和尚手中三十棒。者两顿棒。有一棒堪与佛祖为师。有一棒堪与人天为师。若也不甘。自救不了。卓拄杖下座。
　　扫鹤林玄素禅师塔。请上堂。会即不会。疑即不疑。两重公案。土上加泥。佛来也不着。耆陀施妙药。无你栖泊处。切忌随流去。牛头横出一枝。个是确然本据。问上座。於往昔劫中。不知与者老宿。有甚交涉。登临披历。遂感初心。今日到来。且道。以何为验。卓拄杖。复举当山法嗣径山国一钦禅师。因马祖令僧驰书到。开缄一见圆相。乃於圆相中着一点。却封回。忠国师闻云。钦师犹被马师惑。后来雪窦明觉云。径山被惑且置。若将呈似国师。别作个甚么伎俩。免被惑去。有般道。当时坐却便休。亦有云。但与画破。若与么。祇是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。祇者马师。当时画出早是自惑了也。师云。马驹踏杀天下人。总出他圈缋未得。雪窦自谓。出一头地。因甚也掩耳偷铃。山僧今日因行。掉臂略展风规。不妨八字打开。与诸人相见。还知么。藕穿池面为荷叶。笋过东家作竹林。
