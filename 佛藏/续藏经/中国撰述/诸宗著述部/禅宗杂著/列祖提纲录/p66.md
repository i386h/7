<!-- { "loadSidebar": true } -->
　　圆悟勤禅师周侍御请上堂。玄机透脱。融万象於目前。至理高明。会千差於物表。一明一切明。一见一切见。一用一切用。一说一切说。直截根源。当阳显露。若能於此洞达去。自己脚跟下一段大事。明於杲日。宽若太虚。可以修身。可以见性。可以祝一人上寿。可以种未来胜因。是故灵山拈花迦叶微笑。少林面壁神光传心。於是中间如击石火似闪电光。须是奇特人方明本分事。要知本分事还他奇特人。只如今日奇特本分底一句作么生道。葵藿同倾仰。高祝万年春。
　　郑太师请上堂。乃云。灵光未兆万汇含太虚。一气既彰华开世界起。过去诸佛现在诸佛未来诸佛皆同个中出现。若天若人若群生无不从是中流出。以一处明百处千处光辉。一机转千机万机历落。所以道净法界身本无出没。大悲愿力示现受生。然而此悲此愿此力。若是宿禀灵根具超脱种智。则才生下时已作狮子吼已具大神通。至於若行若住若坐若卧。或放行或把住。无不皆从诸圣顶[宁*页]上纵横十字。乃至享福享寿享富贵多子孙。悉承渠侬威力。正当恁么时一句作么生道。重重彰瑞气。一一涌金莲。复颂云。威音已前灵苗秀。到今光彩转新鲜。万卉芬芳风景丽。寿山高到大椿年。
　　大慧杲禅师荣侍郎生日请升座。僧问杨岐一头驴为什么只有三只脚。师云你少吃水草。进云恁么则觌面相呈更无回互。师云且莫诈明头。进云。既是潘阆倒骑归。为什么颠杀黄番绰。师云非汝境界。进云争柰即今何。师云且莫辜负老僧。进云恩大难酬。便礼拜。师乃云。杨岐一头驴。只有三只脚。潘阆倒骑归。颠杀黄番绰。妙喜三十年前底注脚。今日被者僧对人天众前华劈一上。不同小小。直得杨岐和尚拍手呵呵大笑。山河大地万象森罗一时起舞。当恁么时。且道是甚么人证明。所以道。处处真。处处真。尘尘尽是本来人。真实说时声不现。正体堂堂没却身。作么生是堂堂正体。未离兜率已降王宫。未出母胎度人已毕。岂不是堂堂正体。若作堂堂正体会则辜负释迦老子。若不作堂堂正体会则辜负自己。自己既辜负。将甚么与释迦老子相见。若向者里拨得一线路。方知释迦老子在兜率天乘日轮香象降摩耶夫人胎。只是示现个生底时节。以至一手指天一手指地云天上天下唯我独尊。也只是与一切人作个示现生相底样子。若向者里见得。不独为释迦老子出气。亦乃与生身父母出气。不独为生身父母出气。亦乃与一切有情出气。正当恁么时。且道承谁恩力。良久云。挥剑斫开人我易。推山塞断是非难。
　　博山来禅师魏国公徐六翁老居士诞日请上堂。因缘所生法。庄严世间相。了彼性空者。斯人具正眼。诸昆仲。心本无生。从缘有生。生缘胜故。佛种亦胜。法华经云。佛种从缘起。是故说一乘。作么生是说一乘底道理。诸昆仲。毫端敛法界之方。滴水含沧海之阔。无明全诸佛之智。藏识潜增上之缘。理应箭锋。事存函盖。不可以思议而得之者也。诸昆仲。兹因魏国六翁老居士华筵大诞之辰。合郡众居士於济生庵中设此无遮大会为六翁居士祝寿。且道将何为祝耶。须弥耶沧海耶。大地耶草木丛林耶。若以须弥为寿。须弥高而有顶。若以沧海为寿。沧海深而有源。若以大地为寿。大地厚而有轮。若以草木丛林为寿。草木丛林多而有尽。惟以吾大圆觉中华藏界内香云花云幢旛云音乐云宝盖云。若举一若举二若举百若举千。乃致百千万亿数中随拈一微尘许。皆与有情无情等。与毗卢遮那等。皆可为居士祝寿也。虽然如是。不免为居士旁通个消息。作么生是旁通底消息。华藏界中才一念。阎浮早已万千年。珍重。
　　箬庵问禅师庆诞升座。今日是大玉太史不惜眉毛露头露面底时节。此老于二千年前灵山会上亲受释迦老子遗嘱。未离当处已到阎浮。未出母胎已成正觉。今日既不忘嘱付。山僧插一瓣香为伊证明。还会么。若也会得。便见目前山河大地若草若木若有情若无情同声赞叹以祝眉寿。且道山僧拄杖子又如何庆赞。卓拄杖一下云。南山不断[廿/债]葱翠。东海方升烂熳霞。岩壑久沾春富贵。蒙蒙新雨润林华。
　　施主诞日供僧请升座。轻云泼黛。薄雾描青。瑞气生烟。红霞开旭。蓝田灿白玉之光。赤水耀骊珠之色。人与境会。事得理融。方能建最胜幢於普光殿中。树功德林於众香国土。毗耶非小。大千非广。渤海非多。涔蹄非细。同此身心同此尘剎。同此行愿同此福德。正当恁么时。且诞生一句作么生道。击拂子云。一夜天香闻桂子。秋深还到葛洪家。下座。
　　周居士请上堂。无量寿如来今日在山僧拄杖头上放光动地。普告大众说偈云。一切法不生。一切法不灭。生灭灭已尽。寂灭常现前。憍陈如尊者从旁忍俊不禁。义手当胸瞠眉努目道。古佛如来将谓(有多)少奇特三昧。与么说话不出他座主圈缋。何足当今日因斋庆赞。无量寿如来忽然耸入山僧拄杖。变现八万四千诸佛国土。普化八万四千诸佛国土中香饭。徧设八万四千狮子宝座。供养八万四千诸大菩萨。普熏诸大菩萨八万四千毛孔。於诸毛孔中各各具八万四千无量无边功德庄严。作此一期佛事已。拄杖子请质之曼殊大士。曼殊大士请质之维摩老人。众中有知恩报德者么。正好出来还饭钱。其或未然。拄杖子还他拄杖子。曼殊大士还他曼殊大士。维摩老人还他维摩老人。莫道默然好。卓拄杖。
　　金大中丞庆诞请升座。师云。祥云绕座。瑞气盘空。总握枢机。光扬化日。具匡时之略乃能展向上之猷。树盖世之勋始得副大机之用。所以大人行大事。大智得大力。大材成大功。大德必大寿。三千里外横按镆铘。杀活全彰体用兼举。抒神力於盘根错节之时。挈纷拏於振甲挥戈之日。捏聚也全身据定帷幄运筹。放开也百职维新海山永赖。是则大中丞岂翁居士生平夙抱历劫素修。从灵山授记以来现宰官身。具大人作。所谓以出世心行世间法。不坏世间法能成出世心。此心行于身则中丞今日道成德备安富尊案。此心行于家则中丞今日祥麟瑞凤克让克恭。此心行于天下则中丞今日据寰中勅握阃外威。辟土开疆泽民裕国。此心行于今日一时则现前缁素群机拱息众望独尊。鼓舞休明讴歌福运。且道正当恁么时。祝寿一句又作么生。须弥岌嶪同天地。亿万斯年肇太平。复偈云。九天雨露洽方新。特拜枢衡宠渥恩。寿域荡平开化日。会看龙虎际风云。
　　陈行志为母祝寿请升座。师云。行志为母祝寿。山僧何法可说。有说言思易穷。无法算数莫极。大家随例当斋。个个仰望不及。既仰望不及。且道有何奇特。拈拄杖云。昨日南山虎咬大虫。东海鲤鱼翻个转身跳入太湖波底。忽轰霹雳。直得莫牦缥缈。两峰相对点头云。大好消息。却被三家村土地从旁不愤笑云。长老长老好生饶舌。乡子底里爱说平易禅。何消你大惊小怪恁般厮结。殊不知拄杖子既到者里却放过不得。卓拄杖云。惯钓鲸鲵沉巨浸。却怜蛙步辗泥沙。喝一喝复云。今日陈行志请为母亲祝寿。一个高兴不知说到那里去了。大众灼然。陈行志请为母亲祝寿。山僧却不是说底别事。久立珍重。
　　牧云门禅师岁旦董文学诞日上堂。大年初一光风霁日。好大众。自从威音王已前直至如今。有佛世界无佛世界於中有(不可说不可说)日月。不可说不可说岁数。不可说不可说国土。无不尽从者一日子流出。直得皇风荡荡八表无垠。野老讴歌万方无极。且有个人出世恰好撞着者日子又如何。既承礼乐诗书后。定作顶冠束带人。

　　祈嗣提纲

　　无相真禅师檀越祈嗣有应供菩萨请示众。清凉山里万菩萨。尽是吾家屋里人。珍重秋光去秋月。几回圆阙几回新。平安来往莫匆匆。海角天涯不易逢。须信善财才敛念。依然如在觉城东。龙彪产兮真奇异。才生已有食牛气。薝卜林深秋月圆。一片香风动天地。
　　南石琇禅师琴川陈从道设斋求嗣上堂。饥来吃饭。困来打眠。踏着寻常一路。恁么衲僧也甚希有。更要万仞峰头阔步。荆棘林里翻身底。万中无一。马祖一喝百丈直得三日耳聋。黄檗闻之不觉吐舌。且道是寻常一路。是万仞峰头阔步。旃檀围绕旃檀树。狮子还生狮子儿。
　　箬庵问禅师施主祈嗣请升座。云。九夏功成。一期告满。拄杖头周遭向四天下走一转身。元来祇是自家屋里三条椽下七尺单前翻来覆去。了无些子奇特。虽然祇是自家屋里。亦乃了无奇特。争柰头是头底是底。驴是驴马是马。老僧是老僧阇黎是阇黎。寒时寒杀热时热杀。瞒盰儱侗有甚么数。茄子瓠子那里得知。今日适当解夏。施主入山营供。要山僧与他祈嗣。若唤作祈嗣又为诸人解夏。若唤作解夏又为他祈嗣。毕竟作么生得相应去。拈拄杖云。丹山生鸑鷟。狮子产狻猊。不惜茎眉者。天然是俊儿。卓拄杖云。要一得一要二得二。从来言不虚发。汝诸人各各分明记取。下座。
　　浴佛日施主祈嗣上堂。举云门拈世尊初生话。师云。磬山今日又且不然。云门一棒。我只一杓。看取儿孙。擎头戴角。

　　饭僧提纲

　　保宁勇禅师因施主饭僧上堂。问既无尽。答亦无穷。若据祖宗门下。本无如是事。若於建化门中。随机施设亦大矣哉。永嘉云。嗟末法。恶时世。众生薄福难调制。去圣远兮邪见深。魔强法弱多冤害。永嘉与么道。且暂时曲顺人情即不可。千古之下要且遭人检点。何故。且我家本无是事。诸佛亦不曾出世。亦无佛可成。亦无法可说。亦无众生可度。亦无烦恼可断。亦无菩提可求。亦无涅盘可证。亦无前际中际后际。亦无正法像法末法。於一切法求其实性皆不可得。所以时亦不去来。法亦不生灭。不见道。一切法不生。一切法不灭。若能如是解。诸佛常现前。所以长沙云。尽十方世界是沙门一只眼。尽十方世界是沙门全身。尽十方世界是个真实人体。尽十方世界是解脱门。乃至佛及众生有情无情有性无性皆同一体同一性同一相。亦无内外中间取舍爱憎断常生灭染净去来种种知解之所分别。若能如是。则三界不能收六道不能摄。於一切处运用去来无住无着。应物现形得大自在。或凡或圣或是或非。逆行顺行天莫能测。所以永嘉到者里出手不得。又记得本净云。道体本无修。不修自合道。弃却一真性。来入闹浩浩。若逢修道人。第一莫向道。实谓诚实之言。保宁与么也且随方就圆。然虽如是。笑我者多。哂我者少。
