<!-- { "loadSidebar": true } -->
　　中秋上堂。拍禅床云。山僧今日豁开广寒宫殿。千门万户六通四辟。普请尽大地人稳步而升。操三寸戈与万人敌。虽然。仙桂第一枝。毕竟谁折得。
　　铁关枢禅师中秋上堂。缺月圆月半明半暗。吞月吐月全放全收。拂子打圆相。一点光吞万象秋。
　　楚石琦禅师中秋上堂。天地未分时。高低覆载何在。日月不到处。光明照烛无偏。真个是描不成画不就。昨夜三更白如昼。
　　中秋上堂。举云岩扫地次。道吾云何得大区区生。岩云须知有不区区者。吾云与么则第二月也。岩竖起帚云者个是第几月。吾拂袖出去。云门云奴见婢殷勤。师云。云岩竖起帚道。吾便出去。总是第二月。那个是不区区者。此夜一轮满。清光何处无。
　　中秋上堂。贵买朱砂画月。算来枉用工夫。纯将白粉涂成。要且未是真月。文殊道。但一月真。中间自无是月非月。竖拂子云。本无偏照处。刚有不明时。
　　中秋上堂。一月普现一切水。一切水月一月摄。尽大地是水。阿那个是月。尽大地是月。阿那个是水。你若不信。钱塘江里少哩。
　　中秋上堂。天上月圆。人间月半。古人道。赫日犹亏半。乌沉始得圆。且那一半落在甚么处。更深夜静。共伊商量。
　　中秋上堂。凤山说何似万象说。八月十五夜。月最亲切。八月十八日。潮更直截。闻不闻。瞥不瞥。嘉州大象吃蒺藜。陕府铁牛流出血。
　　了庵欲禅师中秋上堂。举马祖与西堂百丈南泉玩月公案。师云。言气相投。机感相应。古今尽谓玩月话奇特。殊不知马大师怜儿不觉丑。若也据令而行。者一队弄光影汉总好与本分草料。免见门户寂寥。拍禅床云。禹力不到处。河声流向西。
　　上堂。好个中秋节。莫言无供养。风吹丹桂花。清香满天上。诸人眼里也饱。耳里也饱。鼻里也饱。只恐肚里不饱。若得肚里饱去。则不疑佛不疑祖不疑天下老和尚。拈出袖里金锤。打开光明宝藏。不涉凡圣路岐。便是渡河香象。喝一喝。
　　中秋上堂。久矣不上堂。口边生白醭。侍者来烧香请法。拈出秦时旧[车*度]轹。金刚脑后下一锤。空里磨盘生八角。寒山抚掌笑呵呵。夜来月向西边落。喝一喝。
　　中秋客至上堂。灵山指月。曹溪话月。马祖百丈西堂南泉玩月。盘山道。心月孤圆。光吞万象。光非照境。境亦非存。光境俱亡。复是何物。癞马系枯椿。洞山道。光境未亡复是何物。黑牛卧死水。育王师翁云。月在水中捞不上。徒劳[翟*支]碎水中天。夜深山寺开门睡。月自飞来在面前。用尽自己心。笑破他人口。本觉今日中秋。灵山上客垂访。适值满天风雨。既无可修行。又无可供养。终不拂袖便行。未免相与凭危栏倚曲槛。推出手面一轮。直是清光万里。三关不立。开凿人天。四句顿除。光扬祖道。击拂子云。八万四千非凤毛。三十三人入虎穴。

　　重阳日提纲(九月)

　　真净文禅师上堂。先上座煮黄栗粥供养禅众。吃了总饱齁齁地。挂起钵盂。知恩方解报恩。三十年后不得辜负赵州老。直饶当下见得倜傥分明。不随古人言语所转。各证无生法忍得大解脱。须知三年一闰九月重阳。是何宗旨。喝一喝下座。
　　天童朴禅师重阳上堂。牛皮鞔露柱。露柱啾啾叫。镫笼佯不知。虚明还自照。殿脊老鸱吻。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。
　　石门雅禅师重阳示众。茱萸鲜嫩菊花香。畅杀陶家醉倒郎。我辈泛觞虽绝分。东篱闲玩也无妨。大众。闲玩即不无。且道眼在什么处。知有底。眉毛眼上横。未谙者。红黄里乱走。阿呵呵。今日元来九月九。喝一喝。
　　永泰觉禅师上堂。金风浙沥。玉露凄清。菊解香苞。稻悬嘉穟。时清道泰。野老讴歌。处处登高。人人欢乐。诸禅德。祇如林间衲子岂不知时。若也燕默忘形。昧他光景。翠微深处不逐四时。一炷旃檀无恩不报。拍禅床下座。
　　月顶轮禅师重阳上堂。重阳何物助僧家。篱菊枝枝尽发花。不学故侯将伴饮。为君泛出赵州茶。只此一杯醒大梦。卢仝七碗谩矜夸。良久曰。便请。卓拄杖一下。
　　寓庵潜禅师菊旦上堂。今朝九月初九。天色半晴半雨。衲僧鼻孔眼睛。切忌和泥合水。乃顾视大众。惺惺直是惺惺。伶俐不妨伶俐。等闲问着十人。五双不知落处。不见道。事因叮咛起。(一作大慧)
　　罗汉南禅师示众。[台-台+弗][台-台+弗]篱根菊正黄。妙谈西祖意琅琅。不知谁解闻斯语。堪为宗门立纪纲。便见罗汉拂子展大神通。化作文殊普贤观音势至。穿过诸人髑髅。必也尽知来处。可谓於出入息中供养恒沙诸佛。若也不知。分付德山临济。击一击。
　　愚庵及禅师九日上堂。举大茅示众云。欲识诸佛心。但向众生心行中识取。欲识常住不迁义。但向万物凋落处会取。师云。古人言不虚发。发必全真。众生现行无明烦恼业识茫茫。作么说个诸佛心。秋变冬凋。春生夏长。万物荣谢无有停息。又如何说个不迁义。三玄三要事难分。得意忘言道易亲。一句明明该万象。重阳九日菊花新。拍禅床云。汾阳和尚来也。切忌错下注脚。
　　重阳上堂。举真净和尚云。九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。相逢不下马。各自奔前程。师云。逸格风流。通身文采。老云庵美则美矣。若约衲僧分上。犹欠剿绝在。山僧效颦亦有一偈举似大众。非图迈古超今。且要应时应节。九日无白醪。萸茶满椀浇。十日有黄菊。凉飙动林麓。五更钟未鸣。过雁两三声。更欲求玄旨。迢迢十万程。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。开福道。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。师云。白云开福大似徐六担板各见一边。径山见处也要诸人共知。时移节换是寻常。过了重阳又一阳。人事自生今日意。黄花只作去年香。
　　笑隐欣禅师重阳上堂。中峰用处没疎亲。道合宁论主与宾。却笑汾阳强分别。重阳九日菊花新。
　　铁关枢禅师重九上堂。九月九。醭生口。茱萸茶。菊花酒。三世诸佛不知有。
　　无文璨禅师重九上堂。天地一东篱。万古一重九。黄花三两枝。东湖随分有。逢人不拈出。只么空双手。醉杀天下人。不是茱萸酒。
　　千岩长禅师上堂。九月九。家家尽吃茱萸酒。堪笑山居道者家。两枚豆粽塞却口。太寒酸。无可有。八角磨盘空里走。却有些儿胜俗人。日日面南看北斗。
　　了庵欲禅师重九客至上堂。两两不成双。三三自成九。本色住山人。何处寻窠臼。卓拄杖云。离四句。绝百非。驴前马后。莫乱针锥。
　　九日上堂。三四五六七八九。碧眼胡僧不知有。三更收得夜明符。天晓起来成漏逗。篱下黄花烂熳开。龙山落帽沾风埃。令人长忆庞居士。天上人间不可陪。阿呵呵。会也么。若也不会。山僧更道两句去也。石头一个住山斧。古往今来称独步。马师胡乱三十年。谁道少盐还少醋。喝一喝。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。师云。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山常在眼。不妨流水去无涯。
　　九日进退头首上堂。今朝九月九。万物随时候。满泛茱萸茶。何用菊花酒。毕竟醉兀兀。不似长醒醒。诸人若也信得及。便见堂中上座决有长处。知得堂中上座决有长处。便知释迦老子横说竖说直说曲说。四十九年重重败阙。知得四十九年重重败阙。便知兴化堂前饡饭吹香。克宾维那全锋敌胜。知得克宾维那全锋敌胜。便知古雪窦抑扬有准。韩大伯笑里藏刀。知得抑扬有准笑里藏刀。便知国师三唤侍者三应。将谓我孤负汝却是汝孤负我。虽然。且道节文在什么处。击拂子云。闪电烁开千圣眼。好山多在太湖中。
　　重阳永福子有和尚归上堂。开甘露门。据甘露室。令诸众生食甘露味。永福和尚即其人也。兹者龙归旧窟。凤返丹山。草木丛林顿增光彩。本觉法弟何幸如之。所谓物宜求新。人宜求旧。无端陈蒲鞋。手握赤梢鲤。倒跨三脚驴。跳出云峰破桶篐中。扬声大叫云。欲上座。你只见锥头利。不见凿头方。岂不闻佛法大事静退小节。山僧被渠一问。直得无言可对。无理可伸。只记得汾阳和尚道。三玄三要事难分。得意忘言道易亲。一句明明该万象。重阳九日菊花新。喝一喝下座。
　　湛然澄禅师上堂。三玄三要事难分。得意忘言道易亲。一句明明该万象。重阳九日菊花新。此汾阳老人与临济大师共个鼻孔毫毛窍穴一些子也不异。无端后来有个老宿。将三玄三要逐句解说曰。体中玄。句中玄。玄中玄。虽则眉目活肖。以东塔看来。直是埋没祖宗。赚误后贤。何也。不见百丈云。六句内会取。三句外用得。若一句作一句说。长老自堕地狱。不干学人事。若三句作一句说。学人自堕地狱。不干长老事。蓦拈拄杖云。唤作拄杖是人天有句。不唤作拄杖是声闻无句。亦有亦无非有非无是菩萨中道句。若乃如是逐句指点。则拄杖子入地狱如箭射。然拄杖子还向你诸人曾道个什么来。以其无恁么事。所以能穿过你诸人髑髅。透入你诸人眼睛。你诸人也须各各善知回互始得。复竖起拄杖云。看看。今日是重阳节。澄长老无可说。大家邀往烟雨楼。把手登高望秋色。遂以手作急招势云。来来。欲穷千里目。更上一层楼。
　　牧云门禅师重九上堂。九月重阳节。风俗爱登高。登高必须山。登山须到顶。而今时节。祖庭秋晚丛林凋零。求个到顶底绝少。你须知得上山路也得。若知得上山路。不向中路止息。要到顶也不难。设或连上山路也不解。尽你将常熟山绕百匝千匝千年万年。每日只见撞墙撞壁。又乌知宇宙之宽天地之大。而今一众幸同住。山中上山路最近。遂拈拄杖指云。若解蓦直去。便可傲睨天外同赏重阳。其或未然。遥知兄弟登高处。徧插茱萸少一人。
　　石雨方禅师上堂。操一叶之扁舟。是第一义。泛鉴湖之晓月。是第一义。拈妙香而氤氲。是第一义。散天花以怡悦。是第一义。法筵龙象众在什么处去也。移彤山向天华。天华不大。移天华向彤山。彤山不小。没弦琴弹得者。头头合拍。篱边菊赏得底。处处成欢。虽然。若是陶渊明。何须赋归去。

　　开炉提纲(十月)

