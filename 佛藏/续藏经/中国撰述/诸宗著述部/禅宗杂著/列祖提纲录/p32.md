<!-- { "loadSidebar": true } -->
　　九峰韶禅师上堂。山僧说禅如虴蜢吐油捏着便出。若不捏着一点也无。何故。祇为不曾看读古今因缘。及预先排迭胜妙见知。等候升堂便磨唇捋觜。将粥饭气熏炙僧人。凡有一问一答盖不得已。岂独山僧看他大通智胜如来默坐十劫无开口处。后因诸天梵天及十六王子再三劝请方始说之。却不是秘惜。祇为不敢埋没诸人。山僧既不埋没诸人。不得道山僧曾升座。参。
　　西塔殊禅师上堂。黄梅席上数如麻。句里呈机事可嗟。直是本来无一物。青天白日被云遮。参。
　　慧力文禅师上堂。建山寂寞。坐倚城郭。无味之谈。七零八落。以拄杖敲香台下座。
　　云居亿禅师上堂。马祖才升堂。雄峰便卷席。春风一阵来。满地花狼籍。便下座。
　　玉泉皓禅师示众曰。一夜雨霶烹。打倒蒲萄棚。知事头首行者人力拄底拄。撑底撑。撑撑拄拄到天明。依旧可怜生。
　　天圣道禅师上堂。不从一地至一地。寂灭性中宁有位。释迦稽首问然灯。仁者何名为受记。便下座。
　　天衣怀禅师上堂。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒自家收取。
　　上堂。衲僧横说竖说。未知有顶门上眼。时有僧问如何是顶门上眼。师曰。衣穿瘦骨露。屋破看星眠。
　　上堂。大众集定乃曰。上来道个不审。能销万两黄金。下去道个珍重。亦销得四天下供养。若作佛法话会。滴水难消。若作无事商量。眼中着屑。且作么生即是。良久曰。还会么。珍重。
　　上堂。夫为宗师须是驱耕夫之牛夺饥人之食。遇贱即贵遇贵即贱。驱耕夫之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不驱耕夫之牛。亦不夺饥人之食。何谓。耕夫之牛我复何用。饥人之食我复何餐。我也不握土成金。也不变金作土。何也。金是金土是土。玉是玉石是石。僧是僧俗是俗。古今天地古今日月。古今山河古今人伦。虽然如此。打破大散关。几个迷逢达磨。
　　上堂。雁过长空。影沉寒水。雁无遗踪之意。水无留影之心。若能如是。方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之则敢与八大龙王斗富。不用都来不直半分钱。参。
　　上堂。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三收。
　　上堂。灵源绝朕。普现色身。法离断常。有无堪示。所以道。尘尘不见佛。剎剎不闻经。要会灵山亲授记。昼见日。夜见星。良久曰。若到诸方不得错举。参。
　　上堂。夜来寒霜凛冽。黄河冻结。陕府铁牛腰折。尽道女娲炼石补天。争柰西北一缺。如今欲与他补却。又恐大地人无出气处。且留者一窍与大地人出气。参。
　　上堂。虚明自照不劳心力。上士见之鬼神茶饭。中下得之狂心顿息。更有一人切忌道着。
　　上堂。光透日月明暗不收。智出圣凡贤愚不历。所以道不用低头思量难得。良久曰。是甚么。
　　上堂。青萝夤缘直上寒松之顶。白云淡泞出没太虚之中。何似南山起云北山下雨。若也会得。甜瓜彻蒂甜。若也不会。苦瓠连根苦。
　　上堂。无边剎境自他不隔于毫端。且道妙喜世界不动如来说甚么法。十世古今始终不离於当念。祇如威音王佛最初一会度多少人。若是通方作者。试为道看。良久曰。行路难。行路难。万仞峰头君自看。
　　上堂。枯桑知天风。海水知天寒。金色头陀见处不真。鸡足山中与他看守衣钵。三千大喻。八百小喻。大似泥里洗土块。四十九年三百六十余会。摩竭提国犹较些子。德山临济虽然丈夫。争似[罽-厂]宾国王一刀两段。如今若有个人鼻孔辽天。山僧性命何在。良久曰。太平本是将军致。不许将军见太平。喝一喝下座。
　　法昌遇禅师上堂。汝若退身千尺。我便当处生芽。汝若觌面相呈。我便藏身露影。汝若春池拾砾。我便撒下明珠。直得水洒不着风吹不入。如个无孔铁锤相似。且道法昌还有为人处也无。良久曰。利刀割肉疮犹合。恶语伤人恨不销。
　　上堂。春山青。春水绿。一觉南柯梦初足。携筇纵步出松门。是处桃英香馥郁。因思昔日灵云老。三十年来无处讨。如今竞爱摘杨花。红香满地无人扫。
　　上堂。拈起拄杖曰。我若拈起你便唤作先照后用。我若放下你便唤作先用后照。我若掷下你便唤作照用同时。忽然不拈不放。你向甚么处卜度。直饶会得倜傥分明。若遇临济德山便须脑门着地。且道伊有甚么长处。良久曰。曾经大海休夸水。除却须弥不是山。
　　上堂。夜半乌鸡谁捉去。石女无端遭指注。空王令下急搜求。唯心便作军中主。云门长驱。沩山队伍。列五位枪旗。布三玄戈弩。药山持刀。青原荷斧。石巩弯弓。禾山打鼓。阵排雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分露布。截海扬尘横山簸土。击玄关除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依然带月啼高树。
　　云居元禅师上堂。寒寒。风撼竹声乾。水冻鱼行涩。林疎鸟宿难。早是严霜威重。那堪行客衣单。休思紫陌山千朵。且拥红炉火一攒。放下茱萸空中竹橛。倒却迦叶门前剎竿。直下更云不会。算来也太无端。参。
　　智海逸禅师上堂。忆得老僧年七岁时。于村校书处得一法门。超情离见绝妙绝玄。爰自染神逾六十载。今日輙出普告大众。若欲传持宜当谛听。遂曰。寒原耕种罢。牵犊负薪归。此夜一炉火。浑家身上衣。诸禅德。逢人不得错举。
　　上堂。古者道。接物利生绝妙。外甥终是不肖。他家自有儿孙。将来应用恰好。诸禅德。还会么。菜园墙倒晴方筑。房店篱穿雨过修。院宇漏时随分整。儿孙大小尽风流。
　　慧林照禅师上堂。头圆像天。足方似地。古貌棱层。丈夫意气。趯倒须弥。踏翻海水。帝释与龙王无着身处。乃拈拄杖曰。却来拄杖上回避。咄。任汝神通变化。究竟须归者里。以拄杖卓一下。
　　法云秀禅师上堂。看风使帆正是随波逐浪。截断众流未免依前渗漏。量才补职宁越短长。买帽相头难得恰好。直饶上不见天下不见地。东西不辩南北不分。有甚么用处。任是纯钢打就生铁铸成。也须额头汗出。总不恁么如何商量。良久曰。赤心片片谁知得。笑杀黄梅石女儿。
　　上堂。山僧不会巧说。大都应个时节。相唤吃椀茶汤。亦无祖师妙诀。禅人若也未相谙。踏着秤锤硬似铁。
　　上堂。秋云秋水青山满目。者里明得。千足万足。其或未然。道士倒骑牛。参。
　　上堂。寒雨细朔风高吹。沙走石扳木鸣条。诸人尽知有。且道风作何色。若识得去。许你具眼。若也不识。莫怪相瞒。参。
　　上堂。少林九年冷坐。却被神光觑破。如今玉石难分。祇得麻缠纸裹。还会么。笑我者多。哂我者少。
　　上堂。衲僧家高揖释迦不拜弥勒未为分外。祇如半偈亡躯一句投火又图个甚么。良久曰。彼彼住山人。何须更说破。
　　长芦夫禅师上堂。召众曰。江山绕槛宛如水墨屏风。殿阁凌空丽若神仙洞府。森罗万象海印交参。一道神光更无遮障。诸人还会么。良久曰。寥寥天地间。独立望何极。参。
　　梵言首座示众。南阳国师道。说法有所得。斯则野干鸣。说法无所得。是名狮子吼。师曰。国师恁么道。大似掩耳偷铃。何故。说有说无尽是野干鸣。诸人要识狮子吼么。咄。
　　开元孜禅师上堂。衲僧家向针眼里藏身稍宽。大海中走马甚窄。将军不上便桥。勇士徒劳挂甲。昼行三千夜行八百即不问。不动步一句作么生道。若也道得。观音势至文殊普贤祇在目前。若道不得。直须撩起布裙紧峭草鞋。参。
　　上堂。寒空落落大地漫漫。云生洞口水出高原。若也把定。则十方世界恍然。若也放行。则东西南北坦然。茫茫宇宙人无数。一个个鼻孔辽天。且问诸人。把定即是放行即是。还有人断得么。若无人断得。三门外有两个大汉。一个张眉握剑。一个努目挥拳。参。
　　明因赟禅师上堂。横按拄杖曰。若恁么去。直得天无二日国无二王。释迦老子饮气吞声。一大藏教如虫蚀木。设使钻仰不及。正是无孔铁锤。假饶信手拈来。也是残羹馊饭。一时吐却方有少分相应。更及堕在空亡。依旧是鬼家活计。要会么。雨后始知山色翠。事难方见丈夫心。卓拄杖下座。
　　西台辩禅师上堂。举临济无位真人语。乃召大众曰。临济老汉寻常一条脊梁硬似铁。及乎到者里。大似日中迷路眼见空花。直饶道无位真人是乾屎橛。正是泥龟曳尾。其僧祇知季夏极热。不知仲冬严寒。若据当时。合着得甚么语塞断天下人舌头。西台祇恁么休去。又乃眼不见为净。不免出一只手狼籍去也。临济一担。西台一堆。一担一堆。分付阿谁。从教撒同诸方去。笑杀当年老古锥。
　　中际遵禅师上堂。咄咄咄。井底啾啾是何物。直饶三千大千。也祇是个鬼窟。咄。
　　上堂。昨夜四更起来。呵呵大笑不歇。幸然好一觉睡。霜钟撞作两橛。
　　上堂。禾山普化忽颠狂。打鼓摇铃戏一场。劫火洞然宜煮茗。岚风大作好乘凉。四蛇同箧看他弄。二鼠侵藤不自量。沧海月明何处去。广寒宫殿白银床。咄。
　　上堂。八万四千深法门。门门有路超乾坤。如何个个踏不着。祇为蜈蚣太多脚。不唯多脚亦多口。钉觜铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落花春鸟啼。
　　大中隆禅师上堂。法无异法。道无别道。时时逢见释迦。处处撞着达磨。放步即交肩。开口即齩破。不齩破。大小大。
　　上堂。夫欲智拔。先须定动。卓拄杖曰。唵苏嚧[口*悉]哩娑婆诃。归堂吃茶。
　　上堂。触境无滞底为甚么抬头不起。田地稳密底为甚么下脚不得。譬如天王赐与华屋。虽获大宅要因门入。乃曰门聻。樊哙踏开真主出。巨灵抬手锦鳞喷。参。
　　资寿岩禅师上堂。云生谷口。月满长川。樵父斫深云。渔翁钓沙岛。到者里。便是吴道子张僧繇无你下手处。良久曰。归堂问取圣僧。参。
　　上堂。乾坤肃静。海晏河清。风不鸣条。雨不破块。春生夏长。秋收冬藏。者个是世间法。作么生是佛法。良久曰。欲得不招无间业。莫谤如来正法轮。
　　本觉一禅师上堂。折半列三。人人道得。去一拈七。亦要商量。正当今日。云门道底不要别。作么生露得个消息。良久曰。日月易流。
