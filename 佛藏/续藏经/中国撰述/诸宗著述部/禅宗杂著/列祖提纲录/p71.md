<!-- { "loadSidebar": true } -->
　　圆悟勤禅师峡州东山驰法嗣书到上堂。灵山会上千叶腾芳。少室峰前一枝独秀。生佛未具已见蟠根。空劫那边转彰文彩。浑仑擘不破。扑鼻更馨香。八面自玲珑。通身转绵密。箭锋相拄针芥相投则且置。独脱一句作么生道。倐尔风云会。廓然天地春。复云。坐见东山振古风。顶门眼正有全功。操持临济金刚剑。倜傥杨岐栗棘蓬。铁壁银山须作用。魔宫虎穴亦流通。摄将香水无边剎。并入钳锤炉鞴中。
　　天目礼禅师翠岩真长老嗣书至上堂。洪崖井边。翠岩寺里。山遮半月。江碍斜阳。不是诸佛眼睛。亦非祖师巴鼻。召专使云。会么。归去藤王阁上。卷起珠帘。看取十八滩头。烟波鼎沸。
　　愚庵及禅师善权通长老嗣书至上堂。自从胡乱后。三十年不少盐酱。雪后始知松栢操。任汝非心非佛。我只管即心即佛。事难方见丈夫心。有底便道江西信息通也。大梅梅子熟也。善权方便固当如是。只如石头道。书亦不达。信亦不通。诸人如何话会。直下道得。鈯斧子未到你在。

　　法眷书至提纲

　　真净文禅师上堂谢黄檗先驰云。分枝列派共阐宗猷。祖令全提各随机变。洒黄龙之一雨。枯木重荣。继断际之遗踪。真灯再焰。光我先觉。以进后昆。不任欢庆。某无似之者。何承先驰上人远离鹫岭深入洞山。得得驰书叙其法乳。过沐周勤仰荷弗已。复拈拄杖召大众云。实谓虽与我同条生不与我同条死。阿喇喇。也大奇。算来彼此丈夫儿。睡则同床各自梦。古今此理少人知。少人知。付先驰。传归鹫岭。分明举向师。箬庵问禅师玉林和尚书至上堂。只羽翔天半。双眉亦暂舒。寒风吹凛冽。喜得故人书。大众。且道书中说甚么。便下座。

　　嗣法师遗书至提纲

　　圆悟勤禅师闻五祖讣上堂。大庾岭头笑却成哭。崇宁门下哭却成笑。何故。吃泉水。贵地脉。且要正眼流通宗风不堕。所谓无常生死法。与我不相干。若能如是见。不用哭苍天。既不用哭苍天。如何通信。请大众拈香。两彩一赛。下座。
　　龙门远禅师五祖演和尚迁化遗书至上堂。昨朝六月二十六。无角铁牛生四足。哮吼一声人未知。撼动天关并地轴。只履又西归。唱罢胡家曲。可怜末后太分明。无限清声徧溪谷。我先师出世四十余年。於舒靳二郡四坐巨剎。垂慈苦口接物利生未尝少暇。於二十五日早升座告众。至晚净发归方丈。二十六日早安然长往。自始及末从初至终。尽善尽美。真善知识。清远忝承提训。痛伤可量。古人道。将此深心奉尘剎。是则名为报佛恩。昔日大梅迁化上堂。闻鼯鼠声乃云。即此物。非他物。汝善护持。吾当逝矣。我先师上堂告众云。富嫌千口少。贫恨一身多。以今校古。丝毫无差。诸人还知大梅东山二老子去处么。若知得。则不辜负先师。若也未知。有寒暑兮促人寿。有鬼神兮妬人福。下座。

　　嗣法师遗书至举哀拈香法语

　　大慧杲禅师为圆悟和尚举哀拈香指真云。者老和尚一生多口搅扰丛林。近闻已在蜀中迁化了也。且喜天下太平。云门昔年虽曾亲近。要且不闻他说着个元字脚。所以今日作一分供养。点一盏茶。烧此一炷香熏他鼻孔。即非报德酬恩。只要辱他则个。召大众云。既不闻他说个元字脚。又无恩德可报。何故特地作者一场笑具。还委悉么。冤有头债有主。偶因失脚倒地。至今怨入骨髓。遂烧香。
　　虎丘隆禅师为圆悟和尚举哀云。释迦已灭。弥勒未生。正当今日。流通佛祖正脉。委在我圆悟禅师大和尚。直得七据宝剎。统三界以为家。四海驰声。作群生之眼目。不谓法幢摧折佛日掩光。后学无闻丛林失所。虽然如是。尽落今时。何故。岂不见道。净法界身本无出没。既无出没。师今不死。我何疑惑。大众。既然不死。还知圜悟老人落处么。若也知得落处。不劳指注。傥或未然。仰师之道地久天长。却请真前大家烧香。复指真云。见么。拘尸城畔当时大事曾兴濯锦江头。此时还循旧辙放光现瑞摄化归真。法海珠沉人天眼灭。虽然如是。恁么中有不恁么。不恁么中却恁么。便见无生死中示有生死。无去来中而示有去来。虽然。要且无生死去来之相。故我圜悟禅师大和尚禅河渺邈津济无穷。名动至尊道满天下。且能事已毕只履西归稳坐家堂。末后一句作么生道。诸人若向者里道得。圆悟老人犹在。若不然者。与诸人道去也。良久却顾侍者云。道什么。遂举哀。
　　我庵无禅师寂照和尚遗书至举哀拈香。妙喜五传最光焰。寂照一代甘露门。等闲触着肝脑裂。氷霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。
　　疎山性禅师全室和尚讣音至举哀拈香。三十三天天子死。尽有哀情。北郁单越人死。尽发欢声。有哀有喜总属爱憎。衲僧去就似火烧氷。还知先师入何地狱出何类行。有等便道。今日不灭昔日不生。且道疎山逆子如何报孝。以手搥胸云。波旬休息。天下太平。复举哀云。苍天苍天。

　　二亲遗书至提纲

　　荷泽会禅师一日乡信至报二亲亡。师上堂。自白槌曰。父母俱丧。请大众念摩诃般若。众才集。师复打槌曰。劳烦大众。

　　归省受业提纲

　　古灵赞禅师参百丈回受业。业师集众请升座。师举百丈示众云。灵光独耀逈脱根尘。体露真常不拘文字。心性无染本自圆成。但离妄缘即如如佛。受业师於言下有省。
　　大慧杲禅师归受业众请小参。山僧昔为童子时。一念知道出家好。却因脱白此伽蓝。今日重来称长老。兵戈之后亡者多。现前耆宿喜无恼。以尊就卑离我人。咸请举扬无上道。后生当发猛勇心。四海求师宜拨草。径山奉劝语不虚。辨口维摩须靠倒。
　　疎山性禅师归溧阳弘溪受业众请升堂。击拂子云。还有识得先师面皮厚薄者么。既无。看山僧追风捕影去也。桑梓南徐金坛县得业丹阳大圣院。本是一个无事人。刚要参禅求正见。幼年行脚到天目。师子岩前亲中毒。诸方历罢便归来。自云平生志愿足。兰若高栖弘溪口。傲雪披霜岁长久。栽田博饭效古风。始终不落他人后。守株待兔五十年。一味担板少人缘。狭路相逢李百八。买帽相头宿世冤。八十六年世缘尽。东涌西没那伽定。当头一句孰与评。坐断乾坤无少剩。思量解笑不解哭。断弦谁把鸾胶续。荆棘林中示要津。无影树下吟风曲。岂如寂灭自了汉。须把真灯烛幽暗。苦海无边愿再来。重整中峰旧公案。复举南泉为马祖斋次问众云。若道今日先师来。以何凭据。若道不来。又是佛法无灵。验时洞山在座下出云有伴即来。师云。古人即不问。且道先师今日来不来。良久自代云。新疎山髫齓时相见。复顾大众云。委悉么。拈拄杖敲香卓喝一喝云。先师来也。便下座。

　　列祖提纲录卷第二十
　　列祖提纲录卷第二十一

　　　　武林十八涧理安禅寺住持娄东行悦集

　　受请升座拈衣法语

　　杨岐会禅师九峰受疏。拈衣示众云。会么。若也不会。今日无端走入水牯牛队里去也。还知么。筠阳九曲。萍实杨岐。
　　保宁勇禅师在蒋山受小疏。僧呈法衣。师提起身上袈裟云。大众。且道者个是那个是。若道者个是。争柰那个何。若道那个是。争柰者个何。却顾众云。如今不免对大众前改头换面捻一放一去也。便卸袈裟披法衣。
　　五祖演禅师白云受帖。举法衣云。既是大庾岭头提不起。为什么却在者里。且道者里底是那里底是。乃云。携瓶自汲清凉水。却着袈裟作主人。便披。
　　圆悟勤禅师照觉受请。举法衣云。古人事不获已。挂弊垢衣。如今推免不下。入者群队去也。大庾岭头藏不得。如今也要大家知。
　　太平懃禅师受请日。五祖付法衣。师受而捧以示众曰。昔释迦文佛以丈六金襕袈裟披千尺弥勒佛身。佛身不长袈裟不短。会么。即此样。无他样。

　　拈勅黄法语

　　圆悟勤禅师在蒋山受勅。拈起示众云。大众。见么。龙飞凤舞降自九重。佛祖纲宗尽在里许。却请维那对众宣读。
　　住金山。师在乾明受勅。拈起示众云。见么。拈时十日并照。举处千界光辉。九重天上降来。宰辅手中亲付。更不敢囊藏被盖。请僧正一为敷宣。
　　住云居师在金山受札次日勅下。拈勅示众云。九重城里亲宣赐。一道神光烁太虚。胜义谛中真胜义。千华丛里绽芙蕖。一举便知。多少省力。苟或未然。更请宣过。
　　大慧杲禅师再住径山。於育王受请。拈勅黄示众云。达磨不来东土。二祖不往西天。人人常光现前。个个壁立万仞。且道者个从甚么处得来。若知来处。受用无穷。其或未然。却请维那分明宣过。也要大家知有。
　　长翁净禅师奉勅升住天童。捧勅黄示众曰。云开九天。呈起曰。看彩凤衔出。且道如何委悉。急急如律令。勅。
　　密庵杰禅师住径山。师在华藏受请。捧勅黄示众云。凤阙颁宣。群生耸耳。当阳拈出。匝地普天。唤回枯木龙吟。别是一壶春色。若也见得。皇恩佛恩一时报毕。其或未然。却请维那分明宣过。
　　住灵隐。师在径山受请。捧勅黄示众云。九重天上降来。善法堂前拈出。明如杲日。宽若太虚。光扬佛祖家风。流通正法眼藏。恁么见得。堪报不报之恩。其或未然。维那分明道破。

　　拈护法疏法语

　　五祖演禅师四面山授疏。示众云。兵随印转。将逐符行。请对尊官。分明剖露。
　　住东山。师在海会受请。拈疏示众云。八十翁翁辊绣球。遂付维那。
　　圆悟勤禅师住金山受勅后。次拈疏云。毫端宝剎阃外威权。有卷有舒有照有用。字字珠回玉转。一一草偃风行。虽然文彩已彰。更请重新拈出。
　　应庵华禅师妙严受请。判府左司度疏。师拈示众云。此是判府左司两手分付。谓之无尽藏顶王三昧。言言见谛句句朝宗。若也知得。更不重说偈言。若也未知。輙烦僧官对众宣读。
　　密庵杰禅师受请。拈疏云。诸佛说不到处。祖师提不起时。结角罗纹语言三昧尽从个里流出。辉腾今古不堕断常。欲令四众共知。何妨重为说破。
　　拈疏云。黄面老子二千年前灵山会上付嘱国王大臣一则语。流布天上人间绵绵不坠。有眼者见有耳者闻。闻见既通。塞却耳根更须谛听。
　　元叟端禅师檀越疏。孤峰顶上。天不知地不管。因甚被者个勾引出来。过去阿僧祇劫与合府豪俊同修无上佛果菩提。
　　住凤山。在径山楞伽室受请。拈院疏。此是宣政诸官当面所付。谓之金刚秘密三昧。魔外以之殄除。正宗以之光显。

　　拈公帖法语

　　五祖演禅师白云受帖。拈起示众云。大众。只恁么会得。埋没宗风。过犯不小。幸有现成公案。请维那对众宣读。
