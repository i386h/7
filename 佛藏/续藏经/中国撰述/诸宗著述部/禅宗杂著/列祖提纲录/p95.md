<!-- { "loadSidebar": true } -->
　　石屋珙禅师入新僧堂上堂。直为柱。曲为梁。规中圆。矩中方。匠氏取材之良也。归其圆泯其方。舍其短取其长。主人立法之妙也。所以福源僧堂建柱石于丙子之孟春。毕斧斤于戊戌之重九。六窗炯炯洞一色之虚明。万瓦鳞鳞绝三种之渗漏。低头不见地。还他担板禅和。仰面不见天。却许蒙头衲子。老竹溪岂止一生行愿。憍陈如顿增万倍威光。遵行百丈丛林。壮观千年常住。直得十方诸佛异口同音宣说偈言。佛子住此地。则是佛受用。常在于其中。经行及坐卧。又有庞居士说个颂子赞叹云。十方同聚会。个个学无为。此是选佛场。心空及第归。然虽如是。其柰张无尽忍俊不禁出来道。汝等诸人即解树头吃果子。不知树曲录。殊不知作此堂者有损有益。居此堂者有利有害。者般说话也怪伊不得。何故。人无远虑必有近忧。此事且拈放一边。祇如衲僧自己分上得力句子作么生道。良久。饥餐渴饮浑无事。听雨听风闲打眠。
　　长翁净禅师新起妙严庆忏升座。推倒多年老鼠窠。扫空平地笑呵呵。从头架起生头角。盖覆驴牛不厌多。今朝成就大缘千古。发挥大事且道如何。斫额任他门外客。到家还我个中人。复举文殊问无着近离甚么处。着云南方。殊云南方佛法如何主持。着云末法比丘少奉戒律。殊云多少众。着云或三百或五百。师云春风勾引鹧鸪啼。着问文殊此间佛法如何主持。殊云圣凡同居龙蛇混杂。着云多少众。殊云前三三与后三三。师云平地波澜钩铁船。者两转语要与诸方眉毛撕结。更有两转语要与诸方点眼。或三百或五百。铜钱铁钱。省数足陌。前三三与后三三。萝卜芋奶。浅贮满担。诸方忽然眼开。决定拍手大笑。笑个甚么。不笑巴义便笑杜撰。虽然笑者还稀。忽有人问天童多少众。便向他道。新起妙严夸第一。一齐都在画图中。
　　剑门分禅师建千眼大悲殿上堂。灵筵今古绝依附。普天匝地从教举。南无大悲观世音。咄咄何曾在别处。南无大悲观世音。大通大愿接迷情。口口念来知几几。何如菩萨现全身。观音菩萨镇长在。宝殿兴崇无窒碍。上答皇恩无尽龄。情与非情同一会。
　　楚石琦禅师建万佛阁上堂。一拽石。二搬土。发机不用千钧弩。无边楼阁满虚空。旷大劫来谁是主。谁是主。须辨取。最好一梁对一柱。便下座。
　　箬庵问禅师进新斋堂示众。古德不赴堂。虾为子曲。侍者云。和尚不曾出入。因甚庄上吃油糍。事因叮嘱起。教伊问庄主。大似诈明头。侍者才出门。庄主谢临屈。两彩一赛。山僧今日将古人一副肺胆尽情揭露。为诸人应个时节。蓦拈拂子。巍巍堂堂。辉辉煌煌。晨时有粥。斋时有饭。汝诸人切忌违时失候。设或有个违时失候底。山僧也不罚伊。但唤行者多与他一杓残盆菜汁。若受用得着。也许伊向磬山门下提瓶挈钵。喝一喝击拂子。

　　铸镬提纲(结灶进火)

　　虎丘隆禅师谢铸镬街坊上堂。渠无面目底千圣不敢近。方解入林不动草。入水不动波。变大地作黄金。搅长河为酥酪。寸丝不挂通身无影像。便能入荒田不拣。信手拈来。头头上显。物物上明。收放临时。更无渗漏。所以道诸方说禅浩浩地。争如我栽田博饭吃。直饶居士深怀乐施。也未免剜肉成疮。简点将来。未忘取舍。南泉打破粥锅。虽然光前绝后。因甚众人之物将为自己受用。如今要全旧日家风。须是重新铸造。虽然一动一静一进一退。总未有事在。毕竟作么生。还会么。有意气时添意气。不风流处也风流。
　　剑门分禅师结灶示众云。家常炉灶个中开。一味馨香养道胎。顿绝诸方膻臭气。饱齁齁地笑咍咍。
　　山茨际禅师继隐庵进火示众。借得岳山南一片。缚成茅屋伴云闲。今朝拈起无烟火。朵朵晴峰开笑颜。

　　法座成提纲

　　南石琇禅师法座成示众。劫初有个宝华座。孰谓今朝始作成。为念众生犹未了。故将只手特经营。声闻欲上心先怯。列祖高升话大行。谓是法空还不得。从来佛道绝途程。
　　月江印禅师法座新成上堂。大众。此处即是毗卢遮那如来所处憍尸迦须弥山顶善法之堂。此座即是普光明藏狮子之座。此盖即是宝积长者所献之盖。徧覆三千大千世界。此座高出八万四千由旬。其堂高一十六万由旬。一一轩窗一一栏楯一一庄严藏。交光相罗如宝丝网。如普贤毛孔。如弥勒楼阁。诸佛剎海一一现前无坏无杂。所谓诸佛曾来入此堂。是故此堂最严净。诸佛曾来入此座。是故法座最吉祥。诸佛曾受此宝盖。是故此盖最殊特。须知此堂此座此盖不从天降不从地涌。皆从我山中牧石老禅根本智中之所流出。竖穷三际则三际圆融。横亘十方则十方通畅。击拂子。虚空可量风可系。无能尽说佛功德。
　　汉月藏禅师法座成上堂。岩岩狮座涌堂中。老衲披衣坐法空。跨下狻猊忽返掷。一声哮吼见威雄。喝一喝曰。狮子踞地吼。佛祖倒身走。出头天外看。只有万峰叟。喝一喝。

　　建宝塔提纲(上塔珠　宝索相轮　塔告成)

　　楚石琦禅师建宝塔上堂。僧问。昔日南泉和尚因赵州问云如何是道。泉云平常心是道。如何是平常心。师云敲氷取火掘地觅天。进云大好平常心。师云我不如你。你自会得好。乃云。问既不弱。答得又奇。你道契二大老不契二大老。还有道得者么。试出来道看。如无人道。自道去也。一分奉释迦牟尼佛。一分奉多宝佛塔。
　　南石琇禅师双塔寿宁禅寺上塔珠诵法华经请升座。师拈香祝圣毕乃云。此法非思量分别之所能解。惟有诸佛乃能知之。上是天。下是地。唤甚么作此法。若向者里领略得去。便见灵山一会俨然未散。其或未然。径山未免画蛇添足去也。须知此法头头上显物物上明。无一尘不是此法显现之处。无一时不是此法出生之时。所以世尊得之。从兜率降王宫。逾城出家苦行成道。住世七十九年。说法三百余会。末后拈花示众。以正法眼藏独付饮光。诸祖得之。各立化庭。共扬法道。或立一心三观。或说十玄六相。或只直指单传。或设三玄五位。圣天子得之。仁及四海化及万邦。驺虞忽现而黄河澄清。旸谷来朝而虞渊入贡。百僚得之。坐朝堂而扬政化。燮阴阳而抚黎庶。金汤吾教柱石邦家。住持一源禅师得之。不动声色檀施云归。重修宝塔不日成之。现前大众得之。不劳跬步入此道场。六万余言若建瓴水。施财施力若见若闻。无不是此法施设。无不是此法圆成。虽然。若唤作此法则落圣解。不唤作此法则堕凡情。且作么生即得。拈拄杖云。拄杖子闻得出来对众决断去也。卓拄杖。无二无二分。无别无断故。大众。正恁么时。因斋庆赞一句如何举似。紫旃檀塔六七级。红[廿/(甬-(十/十)+羊)]萏花三四枝。
　　唯庵然禅师上塔顶宝索上堂。钩锁连环。连环钩锁。觌体全彰。眼眼相顾。其横也穿却虚空鼻头。其竖也锁住须弥铁柱。亲从恶辣钳上煅炼得来。岂比寻常麻缠纸裹。个是谷瑶居士壮观浮图。腾今亘古底作也。虽然如是。且道高悬倒挂一句如何举似。四檐平定香云绕。万世光华佛日长。
　　无用宽禅师泗洲大圣塔安相轮。突出虚空大法轮。合尖头上镇乾坤。煌煌照烛威音外。飒飒清风散月明。大众见么。倒骑瓠子咬昆仑。
　　楚石琦禅师怡云居造石为佛塔成上堂。举教中道。若人以真金。日施百千两。不如暂入寺。诚心一礼塔。理上偏枯。若人静坐一须臾。胜造八万四千塔。宝塔终久化为尘。一念至心成正觉。事上偏枯。直饶理事双亡正偏不立。要见多宝释迦则未可在。还委悉么。龙袖拂开全体现。象王行处绝狐踪。

　　建寿塔提纲(定塔基　开塔基　立塔石竖塔心　开塔　闭塔)

　　了庵欲禅师秀峰长老募缘建塔至上堂。举玄沙侍雪峰行次。峰指面前云者一片地好造个无缝塔。沙云高多少。峰顾视上下。沙云。人天福报不无和尚。若是灵山授记未梦见在。峰云你又作么生。沙云七尺八尺。师云。一人平地上掘坑。一人虚空里钉橛。后来琅琊云。家肥生孝子。国霸有谋臣。师云。随风倒柁汉。今日秀峰长老正要造个无缝塔。远远过我。不免赠个塔样。良久云。会么。高而无上。广莫可极。渊而无下。深不可测。浩浩波光。重重山色。一道清虚亘古今。八面香风惹衣裓。击拂子下座。
　　天如则禅师道友曾贯之为定水西原塔基示众。我与诸佛祖。同乐亦同苦。同死同时埋。同坑无异土。虽然恁么。就中也有些子不同处。老僧今日预先分付。下土掩圹时。诸人着眼看。伏死不伏埋。从来是者汉。
　　无用宽禅师太湖开塔基示众。彻底掀翻。是何基址。深深插一神锹。直要彻骨彻髓。喝声云。亘古亘今。长江大水。
　　立普同三塔石示众。塞破虚空无缝罅。当头一点太誵讹。看他札脚埋根去。潭北湘南会也么。
　　冶父寺竖塔心示众。突出虚空一点无。昂霄耸壑出红炉。通身不受人埋没。赫赫隹声播五湖。
　　真净文禅师开马祖塔日上堂。放过一着。落在第二。有利无利。不离行市。家家门外绿杨垂。不独春风折桃李。马祖堂开二月初二。触目遇缘法门大启。不如归去来。良久。向什么处去。马祖堂中烧香罢。僧堂里吃茶。
　　闭马祖塔上堂。祖宗门下总有关棙子。应机接物有开有闭。苟开而不能闭。丧家失计。闭而不能开。谁辨往来。或开而能闭也。不妨游戏。闭而能开也。重重善财。或不开不闭时又作么生。大众。僧堂里随例软饼饪头横咬竖咬。喝一喝下座。

　　请行桥法语

　　元叟端禅师行新广度桥。神机密用。妙应无方。示险处津梁。作中流砥柱。横身宇宙。直教通地通天。平步云霄。说甚度驴度马。七凹八凸由此坦平。万别千差从兹融会。成一方之胜槩。壮千古之雄基。庆衍皇图辉腾佛日。正恁么时。脚跟下纵横十字一句作么生道。骤步云。无边法界华严藏。共踏毗卢顶上行。
　　愚庵及禅师行重建行春桥。师召众云。大桥雄跨石湖滨。舍旧图新喜落成。万国车书通达道。三吴城郭展修程。溪山出色增佳胜。箫鼓行春乐太平。不动脚头登彼岸。十方一路要分明。好诸仁者。还他力量人。办此奇特事。功夫妙密机用纵横。易深险成坦途。架虚空为平地。高高处观之不足。低低处仰之有余。可以津济四生。可以梯航九有。直得辉腾佛日庆衍皇图牧。讴樵唱共履康庄。马载驴驼咸臻实际。正与么时。且平步丹霄高超物表一句作么生道。遂骤出云。尘尘剎剎无留碍。直踏毗卢顶上行。
