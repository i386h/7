<!-- { "loadSidebar": true } -->
　　地藏恩禅师上堂。竖起拳曰。或时为拳。复开曰。或时为掌。若遇衲僧。有功者赏。遂放下曰。直是土旷人稀相逢者少。
　　上堂。雨后鸠鸣。山前麦熟。何处牧童儿。骑牛笑相逐。更把短笛横吹。风前一曲两曲。参。
　　道场印禅师上堂。韶石渡头舟横野水。汾阳浪里棹拨孤烟。云月无私溪山岂异。一言合辙千里同风。敢问诸人作么生是同风底句。良久曰。八千子弟今何在。万里山河属帝家。
　　法云白禅师上堂。离娄有意。白浪徒以滔天。罔象无心。明珠忽然在掌。以手打一圆相召大众曰。还见么。良久曰。看即有分。
　　上堂。拈拄杖示众曰。山僧住持七十余日。未曾拈动者个。而今不免现些小神通供养诸人。遂卓拄杖下座。
　　元丰满禅师上堂。堪作梁底作梁。堪作柱底作柱。灵利衲僧便知落处。蓦拈拄杖曰。还知者个堪作甚么。打香台一下曰。莫道无用处。复打一下曰。参。
　　招提湛禅师上堂。六尘不恶。还同正觉。马上谁家白面郎。穿花折柳垂巾角。夜来一醉明月楼。呼卢输却黄金宅。臂鹰走犬归不归。蛾眉皓齿嗔无力。此心能有几人知。黄头碧眼非相识。啰啰哩。拍手一下下座。
　　长芦和禅师上堂。一二三四五六。碧眼胡僧数不足。泥牛入海过新罗。木马追风到天竺。天竺茫茫何处寻。补陀岩上问观音。普贤拍手呵呵笑。归去来兮秋水深。
　　资福明禅师上堂。资福别无所补。五日一参击鼓。何曾说妙谈玄。祇是粗言直语。甘草自来甜。黄连依旧苦。忽若鼻孔撩天。逢人切忌错举。参。
　　云峰璇禅师上堂。休去。歇去。一念万年去。寒灰枯木去。古庙香炉去。一条白练去。大众。古人见处如日晖空。不着二边岂堕阴界。堪嗟后代儿孙。多作一色边会。山僧即不然。不休去。不歇去。业识茫茫去。七颠八倒去。十字街头闹浩浩地声色里坐卧去。三家村里盈衢塞路荆棘里游戏去。刀山剑树劈腹剜心镬汤炉炭皮穿骨烂去。如斯举唱。大似三岁孩儿辊绣球。
　　上堂。僧问如何是西来意。师曰筑着额头磕着鼻。意旨如何。师曰驴驼马载。曰向上还有事也无。师曰朝到西天暮归唐土。曰谢师答话。师曰大乘砑郎当。僧退。师乃曰。僧问西来意。筑着额头磕着鼻。意旨又如何。驴驼并马载。朝到西天暮归唐。大乘恰似砑郎当。何故。没量大人被语脉里转却。遂拊掌大笑下座。
　　雪窦宁禅师上堂。百川异流以海为极。森罗万象以空为极。四圣六凡以佛为极。明眼衲子以拄杖子为极。且道拄杖子以何为极。有人道得。山僧两手分付。傥或未然。不如闲倚禅床畔。留与儿孙指路头。
　　开先宗禅师上堂。一不做。二不休。捩转鼻孔。捺下云头。禾山解打盐官鼓。僧繇不写戴嵩牛。庐陵米。投子油。雪峰依旧辊双球。夜来风送衡阳信。寒雁一声霜月幽。
　　九座邃禅师上堂。九座今日向孤峰绝顶驾一只铁船。截断天下人要津。教他挥篙动棹不得。有个锦标子。且道在甚么人手里。拈拄杖曰。看看。向道是龙刚不信。等闲夺得始惊人。
　　中竺妙禅师上堂。去年梅。今岁柳。颜色馨香。喝一喝。良久曰。若不得者一喝。几乎道着依旧。且道道着后如何。眼睛突出。

　　列祖提纲录卷第十
　　列祖提纲录卷第十一

　　　　武林十八涧理安禅寺住持娄东行悦集
　　五参提纲
　　清凉益禅师上堂。大众立久。乃谓之曰。祇恁么便散去。还有佛法道理也无。试说看。若无。又来者里作么。若有。大市里人丛处亦有。何须到者里。诸人各曾看还源观．百门义海．华严论．涅盘经诸多策子。阿那个教中有者个时节。若有。试举看。莫是恁么经里有恁么语是此时节么。有甚么交涉。所以道。微言滞於心首。尝为缘虑之场。实际居于目前。翻为名相之境。又作么生得翻去。若也翻去。又作么生得正去。还会么。莫祇恁么念策子。有甚么用处。
　　上堂曰。出家人但随时及节便得。寒即寒热即热。欲知佛性义。当观时节因缘。古今方便不少。不见石头和尚因看肇论云会万物为己者其唯圣人乎。他家便道圣人无己靡所不己。有一片言语唤作参同契。末上云。竺土大仙心。无过此语也。中间也祇随时说话。上座。今欲会万物为自己去。盖为大地无一法可见。他又嘱云。光阴莫虚度。适来向上座道。但随时及节便得。若也移时失候。即是虚度光阴。於非色中作色解。上座。于非色中作色解即是移时失候。且道色作非色解。还当不当。上座。若恁么会便是没交涉。正是痴狂两头走。有甚么用处。上座。但守分随时过好。珍重。
　　上堂。尽十方世界皎皎地无一丝头。若有一丝头。即是一丝头。
　　天台韶国师上堂。古圣方便犹如河沙。祖师道非风幡动仁者心动。斯乃无上心印法门。我辈是祖师门下客。合作么生会祖师意。莫道风幡不动汝心妄动。莫道不拨风幡就风幡道取。莫道风幡动处是甚么。有云附物明心不须认物。有云色即是空。有云非风幡动应须妙会。如是解会与祖师意旨有何交涉。既不许如是会。诸上座便合知悉若於者里彻底悟去。何法门而不明。百千诸佛方便一时洞了。更有甚么疑情。所以古人道。一了千明。一迷万惑。上座。岂是今日会得一则。明日又不会也。莫是有一分向上事难会。有一分下劣凡夫不会。如此见解。设经尘劫。祇自劳神乏思无有是处。
　　上堂。毛吞巨海海性无亏。纤芥投锋锋利无动。见与不见会与不会唯我知焉。乃有颂曰。暂下高峰已显扬。般若圜通遍十方。人天浩浩无差别。法界纵横处处彰。珍重。
　　上堂。僧问。承古有言。若人见般若即被般若缚。若人不见般若亦被般若缚。既见般若为甚么却被缚。师曰你道般若见甚么。曰不见般若为甚么亦被缚。师曰你道般若甚么处不见。乃曰。若见般若不名般若。不见般若亦不名般若。且作么生说见不见。所以古人道。若欠一法不成法身。若剩一法不成法身。若有一法不成法身。若无一法不成法身。此是般若之真宗也。诸上座相共证明。令法久住国土安宁。珍重。
　　上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼。塞却耳。塞却舌身意。无空阙处。无转动处。上座作么生会。横亦不得竖亦不得。纵亦不得夺亦不得。无用心处亦无施设处。若如是会得。始会法门绝拣择。一切言语绝渗漏。曾有僧问作么生是绝渗漏底语。向他道口似鼻孔甚好。上座。如此会自然不通风去。如识得尽十方世界是金眼眼睛。无事珍重。
　　上堂。僧问。天下太平。大王长寿。如何是王。师曰日晓月明。曰如何领会。师曰谁是学人。乃曰。天下太平。大王长寿。国土丰乐。无诸患难。此是佛语。古不易今不迁。一言可以定古定今。会取好。诸上座。佛法不是者个道理。要会么。言发非声。色前不物。始会天下太平大王长寿。久立珍重。
　　清凉钦禅师上堂。且住得也。久立尊官及诸大众。今日相请勤重。此个殊功比喻何及。所以道。未了之人听一言。祇者如今谁动口。便下座立。倚拄杖而告众曰。还会么。天龙寂听而雨华。莫作须菩提帧子画将去。且恁么信受奉行。
　　上堂。某甲本欲居山藏拙养病过时。柰缘先师有未了底公案。出来与他了却。时有僧问如何是先师未了底公案。师便打曰祖祢不了殃及儿孙。曰过在甚么处。师曰过在我殃及你。
　　百丈恒禅师上堂。乘此宝乘直至道场。每日劳诸上座访及。无可祇延。时寒不用久立。却请回车。珍重。
　　上堂。诸上座。适来从僧堂里出来。脚未跨门限便回去已是重说偈言了也。更来者里不可重重下切脚也。古人云参他不如自参。所以道森罗万象是善财之宗师。业惑尘劳乃普贤之境界。若恁么参得。与善财同参。若不肯与么参。却归堂向火参取胜热婆罗门。珍重。
　　永明潜禅师上堂。佛法显然。因甚么却不会。诸上座。欲会佛法。但问取张三李四。欲会世法。则参取古佛。丛林无事久立。
　　报慈言导师上堂。凡行脚人参善知识。到一丛林放下瓶钵。可谓行菩萨道能事毕矣。何用更来者里举论真如涅盘。此是非时之说。然古人有言。譬如披沙识宝。沙砾若除真金自现。便唤作常住世间具足僧宝。亦如一味之雨一般之地。生长万物大小不同甘辛有异。不可道地与雨有大小之名也。所以道方即现方圆即现圆。何以故尔。法无偏正随相应现。唤作对现色身。还见么。若不见。也莫闲坐地。
　　罗汉仁禅师上堂。报恩者里不曾与人拣话。今日与诸上座拣一两则话。还愿乐么。诸上座。鹤胫长。凫胫短。甘草甜。黄檗苦。恁么拣辨还惬雅意么。诸上座。莫是血脉不通泥水有隔么。且莫错会。珍重。
　　报恩则禅师上堂。诸上座尽有常圆之月。各怀无价之珍。所以月在云中虽明而不照。智隐惑内虽真而不通。无事久立。
　　归宗真禅师上堂。诸上座见闻觉知祇可一度。祇如会了。是见闻觉知不是见闻觉知。要会么。与诸上座说破了也。待汝悟始得。久立珍重。
　　栖贤圆禅师上堂。出得僧堂门见五老峰。一生参学事毕。何用更到者里来。虽然如此。也劳上座一转了也。珍重。
　　五云逢禅师上堂。诸上座舍一知识参一知识。尽学善财南游之式样。且问上座。祇如善财礼辞文殊。拟登妙峰谒德云比丘。及到彼所。何以德云却於别峰相见。夫教意祖意同一方便终无别理。彼若明得此亦昭然。诸上座。即今簇着老僧是相见是不相见。此处是妙峰是别峰。脱或从此省去。可谓不孤负老僧。亦常见德云比丘。未尝剎那相舍离。还信得及么。
　　瑞鹿先禅师上堂。大凡参学。未必学问话是参学。未必学拣话是参学。未必学代语是参学。未必学别语是参学。未必学捻破经论中奇特言语是参学。未必捻破祖师奇特言语是参学。若于如是等参学任你七通八达。于佛法中傥无见处。唤作乾慧之徒。岂不闻古德道。聪明不敌生死。乾慧岂免苦轮。诸人若也参学。应须真实参学始得。行时行时参取。立时立时参取。坐时坐时参取。眠时眠时参取。语时语时参取。默时默时参取。一切作务时一切作务时参取。既向如是等时参。且道参个甚人。参个甚么语。到者里须自有个明白处始得。若不如是。唤作造次之流。则无究了之旨。
　　保明诚禅师上堂。如为一人。众多亦然。珍重。
　　尧峰暹禅师上堂。冬去春来。楼阁门开。若也入得。不用徘徊。诸上座。还向者里入得也未。若也入得。所以古人道。是处是弥勒。无门无善财。若也入之未得。自是诸上座狂走。更不忉忉。久立珍重。
