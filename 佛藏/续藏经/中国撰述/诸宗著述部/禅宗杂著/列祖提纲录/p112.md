<!-- { "loadSidebar": true } -->
　　楚石琦禅师结夏上堂。今日结也。憍陈如尊者领众归堂。钵盂口向天。露柱脚踏地。一要扫刮床帐。防备蚊虫。二要晒[日*良]蒲团。免教搭湿。三要热时挥扇。困时打眠。切不得将禅道佛法贴在额尖上。灵龟负图自取丧身之兆。九十日内作么生。熏风自南来。殿阁生微凉。复举云盖安和尚问石霜。万户俱闭即不问。万户俱开时如何。霜云堂中事作么生。安云无人接得渠。霜云。道也太煞道。只道得八成。安云却请和尚道。霜云无人识得渠。师云。或有人问永祚。万户俱开时如何。向他道且喜到来。你道与古人是同是别。
　　结夏上堂。汝诸人见寿山摇唇鼓舌。便拟聚头[舀*鸟]啄。向意根下抟量。及乎放出金刚圈。扬下栗棘蓬。十个五双吞跳不得。此无他。从前在髑髅里妄想惯了。又闺阁暖软物未除。卒遇恶辣钳锤便生退屈。明明向你道此事不在言语上。千经万论可是无言语。还使得偷心也无。端的要死偷心。不用九十日内参取。
　　结夏上堂。衣食养寿命。一日不可无。粪埽敌寒暑。粗粝疗形枯。昨日三春。今朝九夏。何不[这-言+(珍-王)]色身强徤时拨教生死路头明白。要去便去要住便住。谁障得你。谁碍得你。岂不俊哉。岂不快哉。且道生死路头作么生拨。空手把鉏头。步行骑水牛。人从桥上过。桥流水不流。若不会。与你下个注脚。空手把鉏头。骤马上高楼。步行骑水牛。闹处冷湫湫。人从桥上过。饭箩头受饿。桥流水不流。拨火觅浮沤。时不待人。复举圆觉经云。居一切时不起妄念。於诸妄心亦不息灭。住妄想境不加了知。於无了知不辨真实。师云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。
　　呆庵庄禅师结夏上堂。九旬禁足。今朝始特地升堂为指南。一念不生三际断。百千诸佛是同参。同参事则不问。且道百千诸佛只今向什处安身立命。击拂子。手执夜明符。几个知天晓。
　　愚庵及禅师上堂。举僧问虎丘隆禅师。九旬禁足意旨如何。隆云理长则就。师云。九夏安居就理长。径山无法可论量。桑畴雨过罗纨腻。麦陇风来饼饵香。
　　无用宽禅师结夏上堂。诸方结制有什巴鼻。太湖梁山冷氷氷地。二百个铁额铜头。无用分作两处。提起放下吞声饮气。拟议之间顶门着地。卓拄杖一下云。法王法制。
　　结夏上堂。以拂子召众云。不是心不是佛不是物。也不散诞。也不拘束。一般茆草冷。滑滑又漉漉。太湖西梁山。粥足与饭足。诸兄弟。正好向者里抝折拄杖。倾心露腹。免致巡门逐户风餐水宿。忽然[囗@力]地一声。亦不必笑亦不必哭。八臂那咤纳命不足。喝一喝下座。
　　天目礼禅师结夏上堂。众生诸佛大地山河。往古来今他方此土。拈拄杖云。尽在拄杖头上禁足护生。独有一大阐提人不入者保社。何故。黄河三千年一度清。
　　结夏上堂。七尺单前。一蒲团地。横亘十方。竖穷三际。一切诸佛众生多才少智。虎胆狼心鼠肝虫臂。尽在里许安居结制。谓之平等性智。大众还知老僧不在里许么。参。
　　雪岩钦禅师结夏。以拂子打一圆相云。以大圆觉为我伽蓝。安居有学无学。万象森罗发明所得非得平等性智。於九十日中禁尽一切众生之足而无住相。断尽一切众生之命而无杀相。乃至藏天地於一尘。融古今於一念。然后一尘尘各有一天地。一念念各有一古今。非延非促无自无他。击拂子云。清茶淡饭衲僧家。复举临济问洛浦。从上一人行棒一人行喝。阿那个亲。浦云总不亲。济云亲处作么生。浦便喝。济便打。师拈云。二大老虽是啐啄同时。要且未会转身句在。忽有人问如何是转身句。顾侍者云。牢记取。
　　结夏上堂。护生须是杀。自伤己命。杀尽始安居。难逃业镜。会得个中意。铁船水上浮。莫也是虚空钉橛。钵盂安柄。仰山今日不遵古规。且要别行条令。作么生。一切寻常。只据现定。
　　结夏上堂。圆觉伽蓝。天是天地是地。平等性智。山是山水是水。毕竟九十日内十二时中如何践履。青绢扇子足风凉。
　　高峰妙禅师结制上堂。大限九旬。小限七日。粗中有细。细中有密。密密无间纤尘不立。正恁么时。银山铁壁进则无门退之则失。如堕万丈深坑。四面悬崖荆棘。切须猛烈英雄。直要翻身跳出。若还一念迟疑。佛亦救你不得。此是最上玄门。普请大众着力。山僧虽则不管闲非。越例与诸人通个消息。[○@川][○@三][○@∴]。
　　结制上堂。西峰今年结夏有一奇特事。不得不告报诸人。且道是什奇特事。龙蛇混杂。凡圣同居。
　　结制上堂。西峰今年结夏。全然不成保社。一日两顿薄粥。大家忍饥无暇。虽有真如佛性菩提涅盘。和声掷拄杖云。权且扬在狮子岩下。
　　结制上堂。封却拄杖头。结却布袋头。大家团圞头。赤眼火柴头。嗄。正是冤家共聚头。不妨头上更安头。以拄杖打散。
　　结制上堂。今年龙象颇多。权作三堂结夏。虽然名字不同。是法本无高下。中间有个肉身菩萨。现与诸人同结同修同眠同坐。若也检点得出。说甚黄面瞿昙西来达磨。不然。且待七月十五却与诸人说破。
　　千岩长禅师结夏上堂。诸方今日结夏。千岩今日结舌。良久云。是同是别。以手掴口云。又成多说。下座。
　　天如则禅师结夏示众。今晨四月十五。诸方浩浩谭禅。不是结却布袋。便是同泛铁船。者里随缘度日。谁能掘地觅天。饥来吃饭困来打眠。只有一事不得向诸人道。阎罗老子要算饭钱。
　　结夏示众。护生须是杀。罪犯弥天。杀尽始安居。狼藉不少。惟有生苕帚功不浪施。扫断葛藤露布。任诸人坐卧纵横。十二个时辰使教颠倒走。与么则克期取证有何消息。熏风自南来。殿阁生微凉。
　　唯庵然禅师结夏上堂。九十日包三大劫。诸人直要彻根源。会须拨转当头柁。觉海乘风驾铁船。蓦拈拄杖云。柁根在者里。船在什么处。喝一喝。
　　结制上堂。一二三四五六七。金刚捏出秤锤汁。七六五四三二一。扶桑枝上悬红日。鹭鸾牵动铁昆仑。挨得虚空半边侧。碧眼黄头胆丧魂。惊走入大圆觉海。藏踪遁迹。浸烂鼻孔。要且黈气不得。个事且止。只如诸人日用二六时中。毕竟作么生履践。良久云。不因樵子径。争到葛洪家。
　　结制上堂。蜡人为验始於今日。九十日终推功辨的。黄面瞿昙结住布袋头。百万人天咸皆受屈。松隐结制总不恁么。以手作摇橹势云。山僧即今驾无底铁船。普请大众同入大圆觉海游戏去也。喝一喝云。看取定南针。
　　无文璨禅师结夏上堂。百不知。百不会。饱吃饭。熟打睡。要得克期取证。须证如是三昧。
　　北磵简禅师结夏上堂。以大圆觉为我伽蓝。身心安居平等性智。吃官酒。卧官街。当处死。当处埋。本来无位次。何用强安排。
　　虚舟度禅师结夏上堂。举云门和尚示众云。汝等诸人在此过夏。山僧深不欲向你道。惜取眉毛好。师云。云门灵龟曳尾拂迹迹生。灵隐即不然。汝等诸人在此过夏。山僧直截向你说。口是祸门。
　　月江印禅师结制上堂。雪峰领众到浮江。自失一只眼。西院留天平商量两错。不惜几茎眉。云峰有年无德。也不留人过夏商量两错生风起草。也不领徒诸方寄夏带水拖泥。也不探龙宫踏翻巨海。也不入虎穴踢倒须弥。只是饮水定渴。吃饭疗饥。禅客相逢只弹指。此心能有几人知。
　　结制上堂。麻三斤。乾屎橛。蜡人氷。鹅护雪。猫有歃血之功。虎有起尸之德。赵州亲见老南泉。临济未是白拈贼。
　　结夏。琅琊点出五病。西院商量两错。井蛙不足以语东海。夏虫不可以语氷霜。若是捎空俊鹘。便合乘时。止泺渊鱼。徒劳激浪。是故从上若佛若祖天下老和尚。莫不向刀山剑树上镬汤炉炭中成等正觉。拔济有情。若约山僧看来。也是秤锤蘸醋。喝一喝。
　　剑门分禅师懒庵和尚出队领众至结夏。师升座。壶山剑门今夏有烦释迦弥勒为侍者。文殊普贤为监厨。观音势至作劝首众。阿罗汉为簥夫。分司列局有规矩。发机须是千钧弩。一一要须亲透过。斯晨结夏仲冬严寒。胡言汉语。若透不过。举足下步生生死死枉受轮回。有不可说不可说之苦。是则是也。山僧有救苦安乐法门接待汝。妙用纵横绝无纤虑。要知么。今朝四月十五日升座罢。侍者请劝首引诸施主就西禅老师座前烧香。大家吃茶去。
　　晦机熙禅师结制上堂。以手作结布袋势云。南山今日结布袋口了也。汝等诸人各各於中身心安居平等性智。忽有个冲开碧落撞倒须弥底。莫道结子不坚密。良久云。漫天网子百千重。
　　痴绝冲禅师结夏上堂。圆觉伽蓝。尘尘有路。坐断去来。顿空今古。那里十三。者边十五。后先不差毫发许。可笑黄面瞿昙。至今不知落处。
　　虚堂愚禅师结夏上堂。有一人日销万两黄金。同此圣制。只是无人认得。若有人认得。许伊日销万两黄金。
　　伊庵权禅师上堂。今朝结却布袋口。明眼衲僧莫乱走。心行灭处解翻身。喷啑也成狮子吼。旃檀林。任驰骤。剔起眉毛顶上生。剜肉成疮露家丑。
　　默堂悟禅师结夏上堂。最初一步。十方世界现全身。末后一言。一微尘中深锁断。有时提起如倚天长剑光耀乾坤。有时放下似红炉点雪虚含万象。得到恁么田地。天魔外道拱手归降。三世诸佛一时稽首。便可以大圆觉为我伽蓝。於一毛端现宝王剎。如是则朝往西天暮归东土亦是禁足。百花丛里坐。淫坊酒肆行。亦是禁足。虽然如是。不曾动着者里一步。恁么则九旬无虚弃之功。百劫有今时之用。堪报不报之恩。以助无为之化。此即是涅盘妙心金刚王宝剑。敢问大众。作么生得到者田地去。如人上山各自努力。
　　石屋珙禅师结制上堂。今朝四月十五日。行脚师僧念头息。草鞋乾晒待秋风。金锡罢游留靠壁。鸬鹚偏爱守空池。凤凰岂肯栖荆棘。平生肝胆向人倾。相识犹如不相识。
　　结制上堂。福源今日结制。不得不为诸人议定。第一。从朝至暮举足下足不得踏着常住地。若踏着常住地。定犯着波罗夷罪。第二。十二时中不得向鼻孔里出气。若向鼻孔里出气。定犯着波罗夷罪。第三件事且莫说。且莫说。留在七月十五也未迟。瓮里何曾走却鳖。
　　结制上堂。四月十五日已前。夜短睡不足。四月十五日已后。日长饥有余。正当四月十五日。福源寺里禅和子。粥亦足饭亦足睡亦足。游戏圆觉伽蓝。安居平等性智。敢问诸人。因甚得到者般田地。熏风入户自生凉。湖水到门非有意。
