<!-- { "loadSidebar": true } -->
　　应庵华禅师化主请上堂。法身无相而诸相显然。法眼无瑕而群机洞照。所以一尘入正受。诸尘三昧起。德山入门便棒。临济入门便喝。至於历代祖师撩钩搭索露布葛藤。无不精彻渊奥通证十虚。尘尘尔。剎剎尔。念念尔。时有西蜀比丘希慧从那伽大定安详而起。不离是定入诸尘劳门。成就一切众生行愿海。此心既辨克就。今辰营备斋羞。供养释迦如来五百十六应真大阿罗汉。且道释迦老子还来也无。若道来。即今在什么处。若道不来。又供养个什么。诸人向者里觑得透。便与释迦老子同一心知。同一眼见。同一受用。其或未然。归宗更下个注脚。但愿东风齐着力。年年吹入我门来。
　　密庵杰禅师街坊纳疏上堂。去年第一会水陆街坊。今年罗汉第一会里纳疏。识得去年人。便是今年事。今年与去年。非新亦非故。擂鼓共证明。眉毛俱卓竖。北郁打三更。西瞿日未暮。其施汝者不名福田。供养汝者堕三恶道。还会么。行到水穷处。坐看云起时。复举僧问赵州如何是不错底路。州云明心见性是不错底路。师云。赵州眼观东南意在西北。大似狐狸恋窟有甚快活处。忽有问径山如何是不错底路。只向他道。家家门里透长安。
　　呆庵庄禅师化主回上堂。禅子临川化导归。入门一笑展双眉。破微尘出大经卷。打鼓槌钟报众知。正与么时。且道功归何所。昨夜春回空劫外。觉华香绽不萌枝。
　　箬庵问禅师谢化主上堂。本是无缘薄福僧。自惭绵力住崚嶒。断岩壁立云千尺。不羡人间裨贩名。大众。且道有缘好无缘好。自有一双穷相手。不轻祗揖等闲人。
　　五祖演禅师谢庄主上堂。一不做。二不休。不风流处也风流。若要公私济辨。好看露地白牛。
　　真净文禅师谢庄主监收上堂。参玄上士。味道高人。於动静日用间百事现成。受用具足。一一要知来处。所以古人云。譬如大地。何物不从地之所生。诸佛唯指一心。何法不从心之所立。洞山分野地之所生或麦或麻或豆或稻。然非其人则不能成辨安立。既有安立。得不劳乎神用。然神用虽劳。粒粒不落别处。且道落在什么处。遂拈拄杖掷下召大众云。见么。阿谁无分。知来处么。若知。可谓不风流处也风流。
　　五祖演禅师谢监收上堂。人之性命事。第一须是○。欲得成此○。先须防於○。若是真○人。○○。
　　天目礼禅师谢麦监收上堂。山前麦熟。翁媪欢呼。收拾归来。其中有面。馒头[饥-几+追]子。前年别今日。思量笑杀人。
　　恕中愠禅师谢来苏庄监收上堂。山僧昨遣数员宿将征诸未服。既徯我来苏一鼓而下。直得风以时雨以时。嘉谷登庶民乐。今当还师振旅奏凯。论功坐亨太平之时。玄弼真君忍俊不禁。不觉手之舞之足之蹈之。於一毫端上扬声而歌曰。台州仙。高一伯。红莲青。江口白。鰕壳来归兮连子格。且道是什么曲调。乃云。饭饱弄箸。
　　应庵华禅师谢知事头首上堂。大丈夫汉脊梁硬如铁。在乎进退之间。初无喜难之色。其退也。古寺闲房焚香清坐。究竟乃新报佛恩德。其进也。公於心明赏罚使纪纲不坠表帅得人。各应其宜。然后据虎头收虎尾。第一句下明宗旨。蒋山虽然痛下毒手。全身担荷要在当人。正恁么时。且道不失其序一句作么生道。玲珑八面活鱍鱍。千古万古振家声。
　　密庵杰禅师谢知事头首上堂。一新一旧。跳出窠臼。一出一入。胡饼里呷汁。一擒一纵。开眼作梦。一照一用。鳝鱼走入麻油瓮。所以道。若论此事直须挥剑。若不挥剑。渔父栖巢。古人与么。大似将钱买李子。只从赤边咬。且道结角在什么处。蓦拈拄杖卓一卓下座。
　　谢知事头首上堂。叙谢之余复有何事。其进也风行草偃水到渠成。其退也玉蕴荆山其价愈重。且道不落进退一句作么生道。油煎石磉盘。风吹毛球走。虚空背上白毛生。拈得鼻孔失却口。喝一喝下座。
　　元叟端禅师谢两序上堂。灵机廓彻。智鉴虚圆。固无动寂之殊。岂有久新之异。拈起也十日丽天。放下也百川赴海。后先齐致。左右逢原。正恁么时如何。三界炎敲烁金石。蒲团永日自寥寥。
　　长翁净禅师谢新旧两班上堂。开无间地狱。现阎罗大王。聚夜叉一部。列牛头两行。与其进者剑树上猛火进用。与其退者刀山里寒氷退藏。且道理会甚事。叵耐饭饱弄箸。判断屎急尿床。其或未然。花柳春风入戏场。
　　呆庵庄禅师叙谢两序上堂。打开宝藏。运出家珍。普济群生。悉令充足。金刚圈栗棘蓬总是闲家泼具。只如遇贱则贵逢低则高。不伤物义一句合作么生。饡饭从教香馥郁。纸衣莫使墨淋漓。
　　佛朗性禅师谢两序上堂。漏灯盏提上挈下。鉴地辉天。白日梦升兜率宫。炽然说法。徧十方世界是摩尼宝藏。尽情收拾将来。一槌号令从头穿却。人天遵依永为标榜。普报四恩。齐资三有。一灯既然灯灯无尽。众生界尽真灯不泯。过现未来作诸佛事。大众委悉么。卓拄杖喝一喝云。龙得水时添意气。虎逢山色长威狞。
　　箬庵问禅师谢两序上堂。着草鞋住院。负栲栳为人。动若行云。止犹谷神。初无心於彼此。岂有意於去来。所以纲宗在握。赏罚惟公。正令当行。进退有序。其进也高山可仰。其退也湛水长闲。若有一丝毫情存系恋。便属泥犁渣滓。金刚圈栗棘蓬吞得跳得。须是其人。且开先启后果满功圆一句作么生道。横担楖栗千峰上。已有人提折脚铛。
　　谢两序上堂。进一步风飕飕雨飒飒。脚下泥深三尺。退一步孤逈逈峭巍巍。法堂前草深一丈。荆棘林中下脚易。月明帘外转身难。知进知退知安知危。有始有终有结有解。权衡济上宗风。鉴别今时露布。通身肩荷杰立化门。肝胆横披胸襟独迈。是则明如杲日。要须各建玄猷。树大厦非一木之支。济巨川岂一人之力。今日丝纶收处风月犹新。敬谢诸仁共相展布。
　　牧云门禅师冬至谢两序上堂。欲识佛性义。当观时节因缘。寒来暑往秋收冬藏。云腾致雨露结为霜。六阴极处一阳乃生。一阳既生谓之长至。山中自春初到冬尾。樵山耕田栽园种地。执运劳力有烦众兄弟道用。今日肆筵设席。炊杜田饭。瀹本山茶。普同供养。贵图聚头崖壑。戮力丛林。腊月火烧山。明取衲衣下事。种田博饭吃。免得浩浩说禅。若能恁么。真是金生丽水玉出昆岗。山僧口喃喃地道个谓语助者焉哉乎也。总不虚设。虽然如是。且道团圞头一句作么生道。路遥知马力。岁久见人心。

　　沙弥得度垂示(执刀　付衣系大众章)

　　恕中愠禅师与沙弥落发。世尊在雪山以金刀自剪。丕显如来顶相。汝既不能。吾为汝剃落。前圣后圣其揆一也。
　　铁关枢禅师光渊源三人落发。拈来三寸铁。除去末后结。脑后放圆光。渊源同皎洁。
　　落发。一斩一切斩。有甚无明草。剃发云。珊瑚树头日杲杲。
　　落发。父母非我亲。诸佛非我道。一法不留存。方堪为种草。
　　二人剪发。十八非迟。十七非早。坐断两头。万机俱扫。剪发云。头陀石被莓苔裹。
　　弘觉忞禅师沙弥剃落。恒沙劫种出家因。优钵今开火内茎。发断青丝除爱结。虚空背上白毛生。驱象驾。请长缨。一举九天云外步。等闲蹋倒法王城。
　　沙弥剃落。金刀剪断无明发。露出娘生旧顶门。莫谓毁形虚事褫。人天何处不称尊。
　　沙弥剃落。何似生。辽天鹘。万里云。只一突。是渠因甚得与么活卓卓地。直下一刀俱斩断。更无毫发可容留。
　　沙弥剃落。僧宝谁云沧海珠。尽虚空界济无余。德缾甘露应常满。名称方宜胜丈夫。
　　尼本然剃落。狻猊才出崛。威猛荡寰区。独跨大方步。岂为格量拘。然而舍金轮之宝位。子夜踰城。脱珍御之龙衣。青山断发。何以佛佛道同乎。还会么。要作人天真榜样。信然脱俗是良谟。
　　恕中愠禅师付衣。提起云。此衣竖穷三际。横亘十方。从上老宿莫不披之提持正印。宜善护持。令法久住。
　　弘觉忞禅师付衣。大士胎衣变九条。多生法御应常调。今朝三事全披得。好作人天正法桥。
　　付衣。千生未易闻名字。一旦通身服九条。青嶂外。何逍遥。三尺龙泉光照胆。万人丛里夺高标。
　　付衣。柔和忍辱不虚褫。消瘦青莲众患离。名字六师曾未晓。佛同禀受祖同持。勤加护。摄威仪。虚空迭作红莲座。火聚开为白藕池。
　　付衣。袈裟着体岂寻常。誓铠全披好自将。宝杖一挥三界静。鬓珠亲解法中王。
　　付衣。入斯室。着斯衣。量才补职。如是因。如是果。法尔当然。祇如信受奉行时合作么生。横身三界外。独脱万机前。
　　付衣。锦衣公子休夸富。天上六铢未足多。一缕龙免金翅难。好教慈覆徧娑婆。
　　付衣。归卷金襕去。深藏定水涯。为标千圣格。所以待龙华。况复割烦恼而得消瘦之名。离染着而被青莲之号。服之者忍辱增进。持之者功德无边。可不顶戴遵奉也邪。提起衣云。还见么。茎缕蘸乾生死海。何人出得者袈裟。

　　列祖提纲录卷第三十三
　　列祖提纲录卷第三十四

　　　　武林十八涧理安禅寺住持娄东行悦集

　　度僧提纲(大众)

　　圆悟勤禅师受季善友为僧上堂。三界无安。四生拘促。欲脱爱网超步大方。正应披忍辱铠操智慧刀。运上品心发殊胜志。与蕴魔．烦恼魔．死魔共战。灭三毒破魔网始是大丈夫汉。岂不见教中道。三界无安犹如火宅。众苦充满甚可怖畏。又道。是舍惟有一门而复狭小。虽然狭小。过去诸佛现在诸佛未来诸佛尽从个里出去。且道毕竟如何。良久云。何似生。辽天鹘。万里云。只一突。
　　众道友为李道山披剃上堂。顶门阐金刚正眼。始辨大机。杀人不眨眼底汉立地成佛。方明大用。直得如此。犹只是吾门建法幢立宗旨趣向在。且向上还有事也无。若知有向上事去。设使尽乾坤大地草木丛林一一现千百亿释迦身。不消一捏。至於倾悬河辩用崄崖机。尽四圣六凡一时轩豁。提得将来不消一拶。且道据个什么便恁么。所谓大人具大见。大智得大用。向无明窟子里便放无量宝光。向众生境界中便作不思议事。如丹霞相似。才方举起便知落处。更不涉唇吻。更不落言诠。始似过他一个聱头。便乃十分领略。只如未刬草时在什么处。既要刬草与说戒。两手掩耳又落在什么处。过量人有过量事。只如当机一句作么生道。数声清磬是非外。一个闲人天地间。复颂云。丹霞刬草烧木佛。宫使舍缘吹布毛。惊群敌胜真狮子。一钓须连十二鳌。
　　佛眼远禅师行者落发上堂。露柱多年出家。灯笼久已落发。佛殿坚持禁戒。三门近得休歇。大事本来平等。无着清凉满月。度尽草木丛林。一似阳和齐发。下座。
