<!-- { "loadSidebar": true } -->
　　住海会。师在太平受帖。拈起示众云。恁么会去。早是钝汉。何也。若凭说。五千四十八卷岂不是说。若不凭说。又如何辨白。请维那分明拈出。
　　圆悟勤禅师住崇宁。在昭觉初受六祖请。拈帖示众云。幸自无事。须要个护身符子作么。然祸不入慎家之门。且作么生断者公案。会么。兵随印转。请维那剖露。
　　住夹山。师在天宁受请。拈帖示众云。百草头上荐取。争如个里承当。既然符到奉行。岂可当炉避火。若也见得。坐断一切人舌头。苟或未然。却请维那剖露。
　　住道林。师在夹山受请。拈帖示众云。大众。湖外有知音。千里通消息。透出威音王。谁解知端的。还知么。个里辨取。苟或未然。却对众宣过。
　　密庵杰禅师在褒禅受华藏请。拈帖云。三回两度推不去。今日依前把不住。不是时节因缘。亦非人情之故。既然如是。因甚么撞头磕脑。不见道。顺是菩提。

　　指座法语

　　五祖演禅师白云受帖。指法座。象王回。狮子步。侬家看着双眉聚。然虽如是。事到如斯难为辞让。但有路可上。更高人也行。
　　海会受请。指法座云。少间向上头。撒沙撒土去也。
　　真净文禅师洞山受请。宣帖罢乃云。大众。诸佛出兴於世。总祇赴个时节。且道贫道今日赴个什么时节。指法座召大众云。今古应无坠。分明在目前。
　　圆悟勤禅师昭觉初受六祖请。指法座云。尽十方都是个宝华王座。长在里许。又何须特地。车不横推。理无曲断。
　　箬庵问禅师住金山。在夹山受请。指法座云。借座灯王。衲僧掩彩。更上一层楼。通身得自在。一着高一着。一步阔一步。莫怪渠侬向上行。他家自有通霄路。

　　登座垂语

　　五祖演禅师太平受帖升座云。祖令当行。十方坐断。其中莫有不惜性命者么。出来与老僧相见。
　　圆悟勤禅师受请升座云。蜗牛角上三千界。云月溪山共一家。既尔业缘无避处。不如随分纳些些。一不做二不休。还有共相建立底么。
　　受夹山请升座示众云。钩头有饵。句里无私。已泛扁舟。放行纶线。还有冲浪锦鳞么。
　　受道林请升座。数载碧岩藏拙讷。幽深颇惬再南心。业缘苦死相驱逼。随顺还须过道林。二途俱不涉底出来道看。

　　受请升座提纲

　　保宁勇禅师在蒋山受小疏升座云。夫参学人直须具顶门上眼。超世英雄於一切人天众前震法雷击法鼓。藏锋露刃掣鼓夺旗。吼狮子音作大佛事。若能如是方有些子丈夫之气。山僧今日不惜眉毛入泥入水去也。我佛世尊为一大事因缘故出现於世。敢问诸德作么生是一大事。良久云。五千余卷诠不尽。三世诸佛赞不及。今古祖师提不起。还委悉么。若委悉。不动步超释迦越弥勒。又何必更命山僧向诸德前鼓两片皮压良为贱。然虽如是。不许夜行刚把火。直须当道与人看。乃云。炉冶钳锤枉用工。吹毛何必在磨砻。灵光昨夜辉牛斗。坐致升平宇宙中。久立。
　　受帖日升座。明珠历掌。别者还稀。宝镜当台。何人鉴照。锋前一路截断众流。言下千差随波逐浪。所以展则大千俱徧。不展则丝发不存。与么语话犹是化门之说。且道不落化门一句作么生道。道泰不传天子令。时清休唱太平歌。谢了又云。千峰壁立滑於苔。不惜眉毛露出来。直下早逾千万里。那堪此处更徘徊。喝一喝下座。
　　真净文禅师在洞山受圣寿请升座。问答毕乃云。更有问话者么。良久乃喝云。昔日大觉世尊起道树诣鹿苑。为五比丘转四谛法轮。唯憍陈如最初悟道。贫道今日向新丰洞里只转个拄杖子。遂拈拄杖向禅床左畔云。还有最初悟道底么。良久云。可谓丈夫自有冲天志。不向如来行处行。喝一喝下座。
　　五祖演禅师在白云受请升座。秋风飒飒。玉露垂珠。水碧山青。蛩吟蝉噪。圆通门大启。文殊普贤穿过汝诸人鼻孔。自是汝诸人当面讳却。复云。诸佛不出世。四十九年说。未审说个什么。祖师不西来。少林有妙诀。殃及子孙至今分疎不下。更说什么妙诀。若人识祖佛。当处便超越。超越与未超越则且置。你道祖佛即今在什么处。若无人道得。山僧不惜眉毛与汝诸人拈出。拍禅床一下。
　　师在太平受请升座。法不孤起仗境方生。明镜当台好丑自现。久参上土言下知归。晚学初机当须子细。是以古人道。法无去来无转动者。輙成山颂举似大众。触目光明处处新。其中那个辨疎亲。祇园枝上千花秀。一度芬芳一度春。
　　师在海会受请升座。三处住持只者滋味。者回冤家难为回避。白莲峰鼻孔。海会山出气。
　　雪窦显禅师在翠峰受疏日。洞庭檀越与明州专使相争纭纭不已。师乃升座。普告大众。不须作闹事在。况僧家也无固无必。住则孤鹤冷翘松顶。去则片云忽过人间。应非彼此殊源动静乖趣。今与诸人评议。念三二年洞庭晦迹。承四远信心恩顾。栖众方谐。旧辙藏教复乃新归。岂可知感顿忘。遽致前迈。诚为不可。而又四明太守星驰。介使辎重俄临。既已跋涉数州迢递千里投诚。苦逼一至於斯。进退审详不能自决。敢问大众。住翠峰好往雪窦好。於时众僧高声云往雪窦好。师乃顾谓洞庭诸檀越云。不用为讶。宜各知时。且佛法委自王臣。兼住持亦以缘断。在彼在此本无间然。希披疏文以塞来命。便下座。
　　圆悟勤禅师住崇宁。师在昭觉初受六祖请升座。一向目视云霄壁立千仞则孤负诸圣。一向拖泥涉水灰头土面则埋没自己。如今恁么也得不恁么也得。且贵正眼流通。还委悉么。直饶高步毗卢顶。不禀释迦文。婢视声闻奴呼菩萨底来。也须亡锋结舌。自余故是出头不得。所以道三世诸佛只言自知。历代祖师全提不起。一大藏教诠注不及。明眼衲僧自救不了。若据本分草料。犹是节外生枝。不涉化门一句作么生道。阵云横海上。拔剑搅龙门。下座。
　　住夹山。师在天宁受请升座。目前无异草。徧界绝遮栏。域中日月斩新方外。乾坤独露。直得龙天释梵动地雨华。妙德空生目瞪口呿。行棒行喝拈向一边。云月溪山放过一着。一处透脱千处百处该通。一机洞明千机万机圆转。碧岩不离此处。此处不离碧岩。摄大千於毫端。融芥尘於剎海。衔华鸟过。抱子猿归。湛寂凝然应真不借则且置。只如无阴阳地上成得个甚么边事。万卉正资和气力。碧岩先发一枝春。复举马大师问药山。子在此许多时。本分事作么生。山云。皮肤脱落尽。唯有一真实。祖云。据汝所见。可谓协於心体而布四肢。何不将三条篾束取肚皮随处住山去。山云。某甲何人。敢言住山。祖云。不然。未有常行而不住。未有常住而不行。欲益无所益。欲为无所为。宜作舟航。由是住山。师云。大众。古人得意之后不忘利生。直入深山提持宗要。山僧暗昧岂敢仰攀。如是则更不用篾束肚皮。却有个折脚铛子与方来共守寂寥。若信得及。不在忉忉。或未谙详。听取个末后句。高峰突兀倚天门。青嶂虚闲可垛跟。折脚铛儿幸然在。不妨携去隐深云。虽然如是。也须是大家出一只手始得。且道毕竟如何。妙舞应须夸徧拍。三台须要大家摧。
　　住金山。师在高邮乾明受勅升座。大道无背面。真机有卷舒。撮大地如陶家轮。运大千向针锋上。犹未是寰中正令阃外全威。所以万国仰瞻同归舜日。灵光一道共照皇家。重兴佛祖道场。追还普天宝所。正令全提主宾同用。山僧今日得奉一人圣诏。傍资宰辅威权。共建法幢竖立宗旨。杨子江心滔天辊浪。妙峰孤顶舒卷闲云。是处着眼不前。顶[宁*页]正令全现。若是个同得同用同杀同活底。共一眼见共一耳闻。同一口宣同一音演。更无异缘亦无异见。说什么九十六种二十五有。正要当头辨取。一时列在下风。且如今日应时应节事作么生道。一句逈超今古格。万年仰祝圣明天。
　　住南康军云居真如禅院。师於建炎丁未岁十一月初六日在镇江浮玉山受札子召赴行朝。至十七日朝见登对移刻。奉勅住云居。次日勅下时。两府并禁从就雍熙寺请师升座。祇受勅文。师云。提金刚正眼。阐向上宗乘。报不报之恩。能难能之事。运临济金刚王宝剑。喝下全彰。用德山山形拄杖子。觌面分付。是则全是。见则全见。不落凡圣阶梯。直下顿彰己见。既遇明眼作证。又逢圣世昌时。不敢被盖囊藏。直下分明举似。遂拈拄杖示众云。岂不见僧辞归宗。宗问什么处去。僧云诸方参五味禅去。宗云我此间只有一味禅。僧云如何是和尚一味禅。宗便打。黄檗闻之云。马大师出八十四人善知识。问着一个个屙辘辘地。只有归宗犹较些子。师云。归宗和尚束虚空为个杖子。向千圣顶[宁*页]上全提。镕瓶盘钗钏作一金。搅酥酪醍醐为一味。若不得黄檗明辨端倪。洎险劳而无功。虽然如是。有条攀条无条攀例。今日对诸人面前分明拈出。还相委悉么。朝击三千暮八百。煅烹佛祖只凭伊。复举黄檗和尚示众云。汝等诸人尽是不着便底。恁么作略何处有今日也。还知大唐国里无禅师么。僧云只如诸方匡徒领众又作么生。檗云不道无禅只道无师。师云。黄檗老汉能区能别能拣能择。擒虎兕定龙蛇即不无。要且只明得当时事。殊不知彼一时此一时。若是山僧即不然。汝等诸人尽是英灵豪杰底。恁么举止须信有奇特事。还知大宋国里有禅师么。且道禅师即今在什么处。如今回避不及。不免露个面目去也。乃云。亲蒙金口赐师名。优钵罗花火里生。圆悟如来无上见。讴歌鼓腹乐升平。
　　应庵华禅师受妙严请升座。宝剑挥空。乾坤失色。掀翻是非窠窟。截断生死根株。有佛处不得住。地久天长。无佛处急走过。河清海晏。三千里外一句全提。更无丝毫渗漏。堪与佛祖为师。作个人天榜样。正恁么时。转凡成圣一句作么生道。委悉么。万古碧潭空界月。再三捞摝始应知。
　　师受天童请上堂。去年十一月。笑别下锺阜。今年九月中。行见朝天路。去住既无心。动静非取与。平生安乐法。此意同谁语。四明昔尝到。诸剎皆可数。山川气象雄。麟凤栖迟处。今思昔日游。岁月二纪许。岂谓临晚景。侯伯重相顾。开缄读来书。丁宁见毫楮。姑苏二千石。眼高照天宇。我昔昧平生。今见开心腑。欣然乐与行。方鸣集众鼓。先师未了底。今日应须去。敢问诸人。如何是先师未了底。蓦拈拄杖卓一卓喝一喝下座。
