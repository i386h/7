<!-- { "loadSidebar": true } -->
　　上堂。若立一尘。家国兴盛。野老颦蹙。不立一尘。家国丧亡。野老安帖。於此明得。阇黎无分。全是老僧。於此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍。者里是。欲识老僧么。左边一拍。者里是。
　　上堂。若是上上之流。各有证据。略赴个程限。中下之机。各须英俊。当处出生。随处灭尽。如爆龟纹爆。即成兆不爆。成钝欲爆。不爆直下便捏。
　　上堂。三千剑客。耻见庄周。赤眉横肩。得无讹谬。他时变豹。后五日看。珍重。
　　首山念禅师。上堂。第一句荐得。堪与佛祖为师。第二句荐得。堪与人天为师。第三句荐得。自救不了。时有僧问。如何是第一句。师曰。大用不扬眉。棒下须见血。曰慈悲何在。师曰。送出三门外。问如何是第二句。师曰。不打恁么驴汉。曰将接何人。师曰。如斯争柰何。问如何是第三句。师曰。解问无人答。曰即今祗对者是谁。师曰。莫使外人知。曰和尚是第几句荐得。师曰。月落三更穿市过。问维摩默然。文殊赞善。未审此意如何。师曰。当时听众必不如是。曰既不如是。维摩默然又且如何。师曰。知恩者少。负恩者多。乃曰。若论此事。实不甚一个元子脚。便下座。
　　上堂。三要得亲切。第一莫将问来问。还会么。问在答处。答在问处。汝若将问来问。老僧在汝脚底。汝若拟议。即没交涉。时有僧出礼拜。师便打。僧便问。挂锡幽岩时如何。师曰错。僧曰错。师又打。
　　汾阳昭禅师。上堂。谓众曰。汾阳门下有西河狮子。当门踞坐。但有来者。即便齩杀。有何方便。入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人入得么。快须入取。免得孤负平生。不是龙门客。切忌遭点额。那个是龙门客。一齐点下。举起拄杖曰。速退速退。珍重。
　　上堂。先圣云。一句语须具三玄门。一玄门须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘。未明中间。直下饮食无味。睡卧不安。火急决择。莫将为小事。所以大觉老人。为一大事因缘。出现于世。想计他从上行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量。僧问。如何是接初机底句。师曰。汝是行脚僧。曰如何是辩衲僧底句。师曰。西方日出卯。曰如何是正令行底句。师曰。千里特来望旧面。曰如何是立乾坤底句。师曰。北俱卢洲长粳米。食者无贪亦无瞋。乃曰。将此四转语。验天下衲僧。才见你出来。验得了也。问如何是学人着力处。师曰。嘉州打大象。曰如何是学人转身处。师曰。陕府灌铁牛。曰如何是学人亲切处。师曰。西河弄狮子。乃曰。若人会此三句。已辩三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句明明该万象。重阳九日菊花新。
　　上堂。凡一句语。须具三玄门。每一玄门。须具三要。有照有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊。
　　上堂。汾阳有三诀。衲僧难辨别。更拟问如何。拄杖蓦头楔。时有僧问。如何是三诀。师便打。僧礼拜。师曰。为汝一时颂出。第一诀。接引无时节。巧语不能诠。云绽青天月。第二诀。舒光辨贤哲。问答利生心。拔却眼中楔。第三诀。西国胡人说。济水过新罗。北地用镔铁。复曰。还有人会么。会底出来。通个消息。要知远近。莫祇恁么。记言记语。以当平生。有甚么利益。不用久立。珍重。
　　上堂。谓众曰。夫说法者。须具十智同真。若不具十智同真。邪正不辩。缁素不分。不能与人天为眼目。决断是非。如鸟飞空而折翼。如箭射的而断弦。断弦故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生。是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辩取。要识是非。面目见在。不可久立。珍重。
　　叶县省禅师。上堂。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手画一画云。俱入此宗。此宗门中。亦能杀人。亦能活人。杀人须得杀人刀。活人须得活人句。作么生。是杀人刀活人句。道得底出来。对众道看。若道不得。即孤负平生。珍重。
　　上堂。良久曰。夫行脚禅流。直须着忖。参学须具参学眼。见地须得见地句。方有相亲分始得。不被诸境惑。亦不落于恶道。毕竟如何委悉。有时句到意不到。妄缘前尘分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。
　　神鼎諲禅师。上堂。觉洞山曰。贪嗔痴太无知。赖我今朝识得伊。行便打。坐便槌。分付心王子细推。无量劫来不解脱。问汝三人知不知。师曰。古人恁么道。神鼎则不然。贪嗔痴实无知。十二时中任从伊。行即往。坐即随。分付心王拟何为。无量劫来元解脱。何须更问知不知。
　　谷隐聪禅师。示众。第一句道得。石里迸出。第二句道得。挨拶将来。第三句道得。自救不了。
　　上堂。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举。
　　广慧琏禅师。上堂。临济两堂首座相见。同时下喝。诸人且道。还有宾主也无。若道有。祇是个瞎汉。若道无。亦是个瞎汉。不有不无。万里崖州。若向者里道得。也好与三十棒。若道不得。亦与三十棒。衲僧家到者里。作么生出得山僧圈缋去。良久曰。苦哉虾蟆蚯蚓。[跳-兆+孛]跳上三十三天。撞着须弥山百杂碎。拈拄杖曰。一队无孔铁锤。速退速退。
　　三交嵩禅师。上堂。文殊仗剑。五台横行。唐明一路。把断妖讹。三世诸佛。未出教乘。网底游鱼。龙门难渡。垂钩四海。祇钓狞龙。格外玄谈为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时。毫光万里。放汝一路。通方说话。把断咽喉。诸人甚处出气。
　　石霜圆禅师。上堂。一切诸佛。及诸佛阿耨多罗三藐三菩提法。皆从此经出。乃竖起拄杖曰。者个是南源拄杖子。阿那个是经。良久曰。向下文长。付在来日。喝一喝。下座。
　　上堂。先宝应曰。第一句荐得。堪与祖佛为师。第二句荐得。堪与人天为师。第三句荐得。自救不了。道吾则不然。第一句荐得。和泥合水。第二句荐得。无绳自缚。第三句荐得。四棱着地。所以道。起也海晏河清。行人避路。住也乾坤失色。日月无光。汝辈向甚么处出气。如今还有出气者么。有即出来。对众出气看。如无。道吾为汝出气去也。乃嘘一声。卓拄杖。下座。
　　上堂。道吾打鼓。四大部洲同参。拄杖横也。挑括乾坤大地。钵盂覆也。盖却恒沙世界。且问。诸人向甚么处安身立命。若也知得。向北俱卢洲。吃粥吃饭。若也不知。长连上床。吃粥吃饭。
　　上堂。一喝分宾主。照用一时行。要会个中意。日午打三更。遂喝一喝曰。且道是宾是主。还有分得者么。若也分得。朝打三千。暮打八百。若也未能。老僧失利。
　　上堂。夫宗师者。夺贫子之衣珠。究达人之见处。若不如是。尽是和泥合水汉。良久曰。路逢剑客须呈剑。不是诗人莫献诗。喝一喝。
　　上堂。我有一言。绝虑忘缘。巧说不得。祇要心传。更有一语。无过直举。且作么生是直举一句。良久。以拄杖画一画。喝一喝。
　　上堂。面西行向东。北斗正离宫。道去何曾去。骑牛卧牧童。珍重。
　　上堂。春生夏长即不问你。诸人脚跟下一句。作么生道。良久曰。华光寺主。便下座。
　　上堂。药多病甚。网细鱼稠。便下座。
　　示众。以拄杖击禅床一下云。大众还会么。不见道一击忘所知。更不假修持。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师禅有甚长处。若向言中取则。悞赚后人。直饶棒下承当。孤负先圣。万法本闲。唯人自闹。所以山僧居福严。祇见福严境界。晏起早眠。有时云生碧嶂。月落寒潭。音声鸟飞鸣般若台前。娑罗花香散祝融峰畔。把瘦筇坐盘石。与五湖衲子。时话玄微。灰头土面。住兴化。祇见兴化家风。迎来送去。门连城市。车马骈阗。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道居深山住城郭。还有优劣也无。试道看。良久云。是处是慈氏。无门无善财。
　　上堂。祖师心印。一印印空。一印印水。一印印泥。如今还有印不着者么。试向脚跟下。道将一句来。设你道得。倜傥分明。第一不得行过衲僧门下。且道衲僧有甚么长处。良久曰。人王三寸铁。徧地是刀枪。喝一喝。卓拄杖。下座。
　　上堂。天已明。鼓已响。圣众臻齐合掌。如今还有不合掌者么。有即尼乾欢喜。无则瞿昙恶发。久立珍重。
　　上堂。北山南。南山北。日月双明天地黑。大海江河尽放光。逢着观音问弥勒。珍重。
　　琅邪觉禅师。上堂。奇哉十方佛。元是眼中花。欲识眼中花。元是十方佛。欲识十方佛。不是眼中花。欲识眼中花。不是十方佛。於此明得。过在十方佛。於此未明。声闻起舞。独觉临妆。珍重。
　　上堂。欲知常住身。当观烂坏体。欲知常住性。当观拄杖子。拄杖子吞却须弥。须弥吞却拄杖子。衲僧到者里。若也拟议。剑梁落膊轮降款。铁作胸襟到海隅。击禅床。下座。
　　上堂。见闻觉知。俱为生死之因。见闻觉知。正是解脱之本。譬如狮子反掷。南北东西。且无定止。汝等诸人。若也不会。且莫孤负释迦老子。吽。
　　上堂。山僧今日为诸人说破。明眼衲僧。莫去泥里打坐。珍重。
