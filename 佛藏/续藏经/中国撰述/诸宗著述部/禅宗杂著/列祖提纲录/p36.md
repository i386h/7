<!-- { "loadSidebar": true } -->
　　圆悟勤禅师解夏小参。年丰岁稔道泰时清。唱太平歌乐无为化。护生既满蜡人愈氷。秋色澄澄金风拂拂。正当恁么时。说什么释迦弥勒文殊普贤德山临济。向上向下有事无事。直下一时坐断。直得风飒飒地。人人分上壁立千仞。各各面前飞大宝光。且不落夤缘一句作么生道。[樊-大+鹿]峰头倒卓。石笋暗抽枝。
　　密庵杰禅师解夏小参。竖起拂子。还见么。敲禅床云。还闻么。只此见闻非见闻。无余声色可呈君。个中若了全无事。体用何妨分不分。古人八字打开了也。恁么见得便见杰上座今夏九十日内入大光明藏中呼唤森罗万象明暗色空情与无情。上至非非想天下至空轮水际。一切蠢动含灵尽向拂子头上安居同时禁足。不说佛不说祖不说玄不说妙。不守蜡人氷不怜鹅护雪。只是应时应节不失其宜。大尽三十日小尽二十九。饥餐渴饮任运腾腾。佛界不收魔界不摄。直得皇风荡荡帝道平平。野老讴歌渔人罢唱。而今一夏周毕。驱遣各归所止。随家丰俭。长者长法身短者短法身。逍遥自在任性方圆而无拘执。众中忽有个衲僧出来道。长老长老。我行脚走徧天下。每见善知识小参普说。尽是攒花簇锦结角罗纹说得盛水不漏。或大机大用驱耕夫牛夺饥人食。呵叱列祖挤排先圣。如风雷电卷。看者不容眨眼。今夜如此提持。全无巴鼻全无滋味。如蚊子上铁牛相似。直是无下嘴处也令人疑着。到者里如何对他即是。棒将去得么。喝将去得么。莫是跳下禅床归方丈得么。不然别将两转新鲜语答将去得么。如斯理论尽是诸方用过底药方。非但起人膏肓之疾不得。益令增他重病。既总不与么。如何即是。而今向佛祖说不到处。天下老和尚扬下不用底对他。非唯对他。且要闻者见者荡尽胸中禅道佛法知见。人人如狮子王咤沙地哮吼一声壁立万仞。若他道使人疑着。只对他道大疑之下必有大悟。复举僧问云门大师。初秋夏末前程有人问。未审对他道什么。门云大众退后。僧云过在什么处。门云还我九十日饭钱来。师云。平如镜面崄若刀山。者僧有破牢关底机谋。云门善用不战屈人兵底手段。虽然如是。鼻孔在灵隐手里。
　　雪岩钦禅师解夏小参。无解无结犹是空中钉橛。有修有证何异捕风捉月。所以龙兴一夏百二十日只与现前清众早眠晏起淡饭粗茶。如三家村里田舍翁挈挈波波只与么过。不敢将一丝毫丛林规矩束缚诸人。是汝诸人便与么撒手撒脚拂践得去。十二时中不妨七穿八穴东倒西櫑。逆顺卷舒纵横自在。击拂子云。白云更在青山外。复举沩山问仰山子一夏不上来。仰云。锄得一片畬。种得一箩粟。沩云子可为不虚过。仰云和尚如何。沩云日中一食夜后一宿。仰云和尚亦不虚过。道了乃吐舌。沩云寂子何得自伤己命。师拈云。沩山与仰山是则子传父业足可观光。逗到下稍又却递相矛盾。可谓父不父子不子矣。龙兴今夏亦无所作亦不空过。且道与古人是同是别。井底蟾蜍吞却月。
　　解夏小参。九旬禁足。东廊上西廊下灼然寸步不移。休夏自恣。据此堂坐此座不妨走尽天下。恁么见得犹是露布葛藤。未具透关眼在。且作么生是透关眼。有向天地未形以前生佛既兴以后知得落处者么。若有。道林三百六十骨节从顶至踵被伊一时觑透。其或未然。后五日去到诸方且居门外。
　　解夏小参。九旬禁足三月护生。逗到功成行满。依前日午三更。龙渊水风恬浪静。獭径桥雾锁云横。去者自去住者自住。坐者自坐行者自行。因甚如此。杖头纵有通霄路。且共扶持折脚铛。复举夹山和尚示众云。闹市门头识取天子。百草头上荐取老僧。与么说话正是妄认前尘分别影事。若是端拱垂衣孤峰独宿。未梦见在。汝等诸人要见夹山么。还识仰山么。竖拂子云。一状领过。
　　楚石琦禅师解夏小参。诸仁者。百了千当名为无事人。若到诸方管取明窗下安排。永祚者里放过即不可。何谓如此。百了千当底犹在半途。岂不见圆悟和尚道。以世谛法接人去落在世谛法中。以祖佛机接人去落在祖佛机中。以向上拈提接人去落在向上拈提中。以恁么恁么接人去落在恁么恁么中。以不恁么不恁么接人去落在不恁么不恁么中。以总不恁么总不恁么接人去落在总不恁么总不恁么中。直饶万里无片云。青天也须吃棒。当知此事不从他处得来。我王库内无此刀。此刀不离王库内。末后一句始到牢关。把断要津不通凡圣。九十日末后句作么生道。朱夏火云烧碧洞。清秋危露滴金盘。复举僧问云门树凋叶落时如何。门云体露金风。师云。者僧若道个谢师答话。云门大师管取有理难伸。山僧即不然。树凋叶落时如何。拈起拄杖。才伫思。打下法堂。免致诸方简点。
　　解夏小参。金风扇野。素月流天。远水平铺。纤云尽卷。是处蝉声噪晚。连山木叶惊秋。明明无覆藏。历历绝渗漏。高不在绝顶。富不在福严。乐不在天堂。苦不在地狱诸。仁者。只如生死交谢寒暑迭迁。解结相寻光阴似箭。无位真人毕竟向什么处安着。披蓑侧笠千峰外。别水浇蔬五老前。复举翠岩夏末示众云。一夏已来为兄弟说话。看翠岩眉毛在么。保福云作贼人心虚。长庆云生也。云门云关。师颂云。杰出丛林是翠岩。舌元不动为谁谈。如今且喜眉毛在。铁额铜头总未谙。
　　解夏小参。报恩一夏说的。诸人一夏参的。须知说的不道一字。参的不资一法。不道一字说而无说。不资一法参而无参。参而无参。真参。说而无说。真说。所以道。十方同聚会。个个学无为。此是选佛场。心空及第归。大丈夫不可受人处分也。心空及第。压良为贱。成佛作祖。爱圣憎凡。总不与么。无绳自缚。直下如狮子儿哮吼一声。狐狼野犴一时屏迹。如涂毒鼓一击。远近闻者皆丧。九旬制满又作么生。寻常恰似秋风至。无意凉人人自凉。复举洞山与密师伯参鄂州哲禅师。哲问曰阇黎近离什么处。山云湖南。哲云观察使姓什么。山云不得他姓。哲云名什么。山云不委他名。哲云还治事否。山云自有廊幕在。哲云还出入否。山云不出入。哲云岂不出入。洞山拂袖便行。明日哲入僧堂云。昨日对二阇黎一转语不稔。今请二阇黎道。若道得开粥相待过夏。速道速道。山云大尊贵生。师云。要会尊贵么。报恩不开者两片皮。诸人向什么处摸索。
　　解夏小参。平地上吃交。郎当不少。脚跟下嗟过。笑杀旁观。即心即佛非心非佛。此地无银二两。俗人沽酒三升。更有不唧[口*留]底。风前月下几度沈吟。海角天涯一生流浪。西天以蜡人为验。我者里以竹篦为验。唤作竹篦则触。不唤作竹篦则背。速道速道。拟议不来劈脊便棒。复举长庆云。净洁打迭了也。却近前就我觅。我劈脊与你一棒。有一棒到你。你须生惭愧。无一棒到你。你又向什么处会。雪窦云。雪窦即不然。净洁打迭了也。直须近前。我劈脊与你一棒。有一棒到你你即受屈。无一棒到你与你平出。但与么会。师云。众中商量道。坐在净洁地上必须打迭。近前觅的吃棒有分。觅的是病。棒即是药。所以雪窦云有一棒到你你即受屈。无一棒到你与你平出。杜撰禅和如麻似粟。殊不知二大老一个掘地为坑。一个夷井塞灶。皆欲坐致太平。争柰反招怪笑。毗婆尸佛早留心。直至如今不得妙。
　　解夏小参。临济宗风直须辨主。若不辨主有眼如盲。所以道。不容拟议斩全身。始得名为主中主。灵锋宝剑常露现前。拟犯锋铓横尸万里。一等担拄杖行脚。还曾辨得主么。你若辨得主。见他禅床上老汉才开口动舌。背却法堂着草鞋便行。较有些子衲僧气息。但与么软嫩嫩地无骨头相似。见人说有便着有。说无便着无。十二时中全没主宰。将什么敌他生死消他信施。埋没自己屈辱先宗无过此人。才方结制又见解夏。日复一日岁复一岁。待阎老子征饭钱。迟了。何不及早回头。仔细寻思看是什么道理。髑髅常干世界。鼻孔摩触家风。万里神光顶后相。直下会得。转凡成圣只在片时。其或未然。换手搥胸去在。复举外道问佛昨日说何法公案。师颂云。行尽江南数十程。晓风残月入华清。朝元阁上西风急。都入长杨作雨声。
　　恕中愠禅师解夏小参。达磨不来东土。二祖不往西天。水长船高泥多佛大。翠岩一夏与兄弟东语西话唐丧光阴。灵岩只管九十日为一夏。鹅护雪。蜡人氷。铁弹子。者一火络索。总拈来抛向背后。日不待火而热。月不待风而凉。三家村里臭老婆全无伎俩。十字街头醉翁子太杀风流。目机铢两底有甚数。粘牙缀齿底有什数。
　　解夏小参。安居制满一念万年。布袋头开百了千当。天南地北无非圆觉妙场。溪东溪西总是国王水草。与么与么。锄得一片畬种得一箩粟。不与么不与么。日中一餐夜后一寝。与么不与么不与么却与么。拈出倚天长剑截断露布葛藤。直得上无攀仰下绝己躬。常光现前壁立万仞。正与么时是汝诸人还知者个消息么。若也未知。未免向净洁地上抛沙撒土去也。世尊初生下时。一手指天一手指地。周行七步目顾四方乃云。天上天下惟我独尊。岂不是者个消息。西天四七东土二三。或行棒或行喝。或堂前辊球或室中安水。岂不是者个消息。自余麻三斤乾屎橛庭前栢树子后园驴吃草。赵州勘婆话百丈野鸭话。虽则三头两面万别千差。岂不总是者个消息。如斯理论俯狥机宜。明眼人前是什寐语。不见道向上一路千圣不传。学者劳形如猿捉影。蓦拈拄杖卓一卓云。百杂碎。没窠臼。拈得鼻孔失却口。拟欲将身北斗藏。应须合掌南辰后。复说偈云。夏罢抽单何处去。劝君权息此时心。诸方炉鞴如灰冷。少室门庭似海深。若要悟明超佛祖。莫将知解当胸襟。惺惺石畔堪行乐。共听松风演正音。
　　呆庵庄禅师解夏小参。绝顶寥寥。乱山矗矗。不离当处即是道场。何假对扬方称佛事。更说什么长期短期克念摄念。摩竭提国早涉繁辞。毗耶离城翻成剩语。只如沩山问仰山云子一夏作得个什么。虾为子屈。仰山云鉏得一片畬种得一箩粟。有什共语处。沩云子一夏可谓不空过。何不与伊本分草料。仰问沩云和尚一夏作得个什么。不妨卖俏。沩云日间一餐夜间一寝。随搂搜汉。仰云和尚一夏可谓不空过。互相欺瞒。今夜忽有人问径山一夏作个什么。只向他道步步踏着实地。且道是空过不空过。拈拄杖画一画云。鹤有九皋难翥翼。马无千里谩追风。
