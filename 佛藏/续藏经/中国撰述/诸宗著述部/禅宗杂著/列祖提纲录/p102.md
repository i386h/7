<!-- { "loadSidebar": true } -->
　　雪岩钦禅师道场立僧普说。禅客出问云。天气秋高玉露垂。庭前黄菊绽东篱。临济德山施棒喝。不问知音更问谁。答云知音知后更谁知。进云。与么则水向石边流出冷。风从花里过来香。答云闲言语。进云如何是德山棒。答云穿过你髑髅。进云如何是临济喝。答云还闻么。进云。记得昔日临济和尚示众道。我有时一喝如金刚王宝剑。有时一喝如踞地狮子。有时一喝作探竿影草。有时一喝不作一喝用。此意如何。答云从头问将来。进云如何是一喝如金刚王宝剑。答云切忌伤锋犯手。进云如何是一喝如踞地狮子。答云真个可怜生。进云如何是一喝作探竿影草。答云不得面前背后。进云如何是一喝不作一喝用。答云却须参始得。进云。探竿影草验来人。一喝须教海岳昏。不是法王亲的子。等闲谁敢踏渠门。云。且缓缓。进云。只如释迦世尊四十九年横说竖说。说不尽底事。今夜座元禅师如何布施。答云犹嫌少在。进云。选佛若无如是眼。宗风那得到如今。师拈起拄杖云。只者是德山棒。卓一下。只者是临济喝。伶俐汉向未举已前一提提得。水向石边流出冷。风从花里过来香。其或未然。更烦拄杖子借德山鼻孔与临济出气去也。卓一下。金刚宝剑。卓一下。踞地狮子。卓一下。探竿影草。只如一喝不作一喝用。与前三喝是同是别。若谓是同。临济大师未肯点头在。若谓是别。争柰被德山老汉一串穿却鼻孔。毕竟德山临济二大老鼻孔与四十九年说不尽底相去多少。乃靠拄杖。复云。既隆释种。须绍门风。谛审先宗。是何标格。岂不见临济三度扣黄檗。被六十拄杖如嵩枝拂相似。又不见德山於龙潭吹灭纸烛处脱然悟去。道穷诸玄辩若一毫置於太虚。竭世枢机似一滴投於巨壑。二大老可谓穷千圣之骨髓。彻万法之根源。流芳后世垂范於丛林者矣。今时参学道流又须带些子眼筋。觑破他古人败阙处始得。若也觑得破。便见黄檗龙潭虽似金翅擘海直取龙吞。要且未免作死马医。临济德山是则不离当处独跨大方。其柰舍长就短埋没己灵。要称百世宗师未得在。道场门下不说觑破觑不破。尽是在他顶[宁*页]上放屙底汉。如今既在者里聚首片时。钦上座未免借堂上老人威光。掀翻海岳撞碎太虚。也要大家证据。虽然。王令正严。岂可搀行夺市。今朝九月一打板坐禅。首座谓之表率。或恐一人半人新发意菩萨欲觑捕此道者未有入头处。未有下手脚处。或工夫有间而不得成片段。或少有欢喜不复加鞭以求正悟。或已有悟门为悟所迷。光影不脱碍正知见。或为胜妙快乐所罩。堕在解脱深坑转身不得。或於古今差别机缘有意味可以啖啄者。一一计较得行。无意味难於咬嚼者。又却分疎不下。或为一切奇言妙句奥理玄文障在八识田中抛舍不下。谓之杂毒入心。如油入面永取不出。如今要得通上彻下一翻翻转。须是将一则古人没意智底话头如生冤家与之作对。直是扑一交倒地始得。若是未有者个消息。直饶行脚走尽天涯海角。口里记尽落索。春秋打闲铺席。一似卖狼虎药。只益戏论诳惑后昆。自己衣单下半文不直底一着毕竟不曾摸着。若是真个卒地断嚗地折底汉。眼目动静言语提持着。去离泥水脱略窠臼。一切处一切时只么平帖帖地。那里恁么生生狞狞咤咤沙沙道。我无敌於天下者也。者个唤作西天九十六种之数。夸张知解该抹圣贤。望吾佛祖之道远之远矣。若是具正因有志之士。莫被者一种[土*盍]圾性地泛滥心源。须信有正宗之下单传直截之妙始得。如赵州一个无字。真个是一口吹毛利剑。可以破疑团断生死。空万法融古今。只贵利根上智。拨着便转撩着便行。然后不妨与赵州老汉同一眼目同一受用。以至总万别千差之要。开千差万别之门。全宾全主全体全用。全放全收全生全杀。而总不外此矣。若是性根迟钝操舍不行。却须竖起生铁脊梁。向长连床上厚着蒲团挺身而坐。尽三百六十骨节与八万四千毛窍并作一个无字。握两拳头撑两眼睛。一提提起便欲斩为两段。能如是着鞭如是用力。何患乎不成片段。何患乎不到头。似觉提不起时。转觉热闷闷时与昏昏扰扰时。却须全体一放放下。翻转身来就地略行数步。於行处亦如是着鞭如是用力。只当下别是一般精神。又复翻身上蒲团挺身而坐。则胸次中灼然如银山铁壁。虚劳劳地静悄悄地。何处有一丝毫动相有一丝毫异相。到者个时节却不得守在者里。又须翻身下地如坐而行。然后又复如行而坐。昼若不足继之以夜。夜若不足继之以旦。翻来覆去提去提来。不知不觉忽然拶透。如贫得宝似暗得灯。如云开见日如水底火发。尽十方剎海是个大圆镜。尽十方剎海是个自己。谓之心空及第。见彻父母未生前面目。若说明大法透古今以尽佛祖之奥喻。如入海方始插得脚前面洪涛际天巨浪沃日那里更在那里。切不得听人道。悟是表显之说个事本来成现。只消一笑知归。是则固是。其柰隔壁抟谜青黄赤白长短方圆。毕竟不曾亲见。被人掇在面前。分明是差珍异宝却唤作瓦砾砖头。分明是瓦砾砖头却唤作差珍异宝。又不得听人道。参禅本是安乐法门。那里有许多生生受受劳劳攘攘。只消默默提撕久久自契。者个唤作死水浸石头。永无醒动底分子。又不得听人道。只者无字是个系驴橛子。只消提来顿在面前牢牢把定。系住者一念子。念头纯熟自然到家。殊不知者一念子如灯焰焰如水涓涓。眨得眼来千里万里。自非泼撒一回那里被你把得定系得住。又不得听人道。只消於闻声见色处领览折旋。俯仰处承当。开口道着动步踏着。六根门头一道神光昼夜未曾间歇。者个唤作生死根本业识痴团。急须斩作三段。又不得听人道。从无住本立一切法。本来无有山河大地明暗色空。无佛无祖无众生无凡无圣。无善无恶无去无来无生无死。者个唤作豁达空拨因果。莽莽荡荡招殃祸。又不得听人道。坐断主人翁不落第二见。着衣吃饭不借他力。山是山水是水僧是僧俗是俗。是法住法位世间相常住。似则也似。是则未是。如上所说并是自作障碍自生退屈。自暴自弃自残自虐。医不得底偏僻之病。除是下一服换骨灵丹。出得一身白汗。然后即知伤寒伤热伤饥伤饱尽是大休歇大安乐田地。与夫转八万四千毛病为八万四千陀罗尼门。是身是病是草是药。亦能杀一切人亦能活一切人。临时加减对症修方一切在我。若是根本不牢元气不足。莫教被人下一粒巴豆。便见通身发作面黑眼花。一时性命都讨不见。若是识安危知休咎底汉。但是醍醐毒药与你对面一翻翻却。於一毫头别有通霄活路。如今都是口耳传习讹谬方书。并不见一人有神圣功巧之妙。悞人多矣。往往指见闻觉知扬眉瞬目为自己。复引即心即佛与目前说法听法一段历历孤明之语为证。然后举是风动幡动不是风动不是幡动却唤者个作初机公案。教你向者里淘澄见地剔抉根源。然后又举栢树子麻三斤乾屎橛之类唤作单头浅近公案。教你开口处识取话头。然后又举玄沙未彻赵州勘婆之类唤作试金石子。又唤作换眼睛乌豆。然后又举百丈野狐女子出定之类。唤作宗门关键罗龙打凤底钳锤。然后又举马祖一喝岩头末后句之类。唤作向上爪牙衲僧巴鼻。以至从上老冻侬一时垂慈利物之要。莫不尽有印板上脱来底样子。教你从头穿凿从头注解。合着者个样子便唤作明大法透古今。殊不知幸然自是一个净洁琉璃瓶子。无端倾许多狼狼籍籍在里了也。抑不知从上若佛若祖与夫尽天下老和尚只是共一个舌头。有时用一机千机万机齐副。有时道一句千句万句合辙。有时指千句万句只是一机。有时提千机万机只是一句。直得摇乾荡坤盖天遮地。如击石火似闪电光。构得构不得未免丧身失命。那里有你取意观瞻将心凑泊底分。又那里似世间村秀才教小学自上大人读到论语孟子毛诗周易一般。若如是又何用九年面壁立雪齐腰。只么传将去学将去便休。将知个事是出世间法。须具出世间眼器量一肩担取始得。若只逐旋扭捏逐旋博量逐旋分别。谓之以情意识测度如来不思议大圆觉海。如取萤火烧须弥山终不能着。纵饶筑得一肚皮残羹馊饭。还有一点用得也无。还瞒得一切人也无。纵饶瞒得他人。还瞒得自己也无。纵饶瞒得自己。还瞒得灯笼露柱也无。既瞒不得未免被森罗万象在冷地笑你在。只如钦上座今夜恁么口劳舌沸说七道八。且道还出得者一笑也无。若谓出不得。未免亦是西天九十六种之数。若谓出得。其柰有旁观眼在。且道旁观眼在甚么处。夜深久立。伏惟珍重。

　　秉命入室后普说

