<!-- { "loadSidebar": true } -->
　　大慧杲禅师钱计议请普说。师云。法不可见闻觉知。若行见闻觉知。是则见闻觉知。非求法也。既离见闻觉知外。却唤甚么作法。到者里如人饮水冷暖自知。除非亲证亲悟方可见得。若实曾证悟底人。拈起一丝毫头尽大地一时明得。今时不但禅和子便是士大夫聪明灵利博极群书底人。个个有两般病。若不着意便是忘怀。忘怀则堕在黑山下鬼窟里。教中谓之昏沉。着意则心识纷飞一念续一念。前念未止后念相续。教中谓之掉举。不知有人人脚跟下不沉不掉底一段大事因缘。如天普盖似地普擎。未有世界早有此段大事因缘。世界坏时此段大事因缘不曾动着一丝毫头。往往士大夫多是掉举。而今诸方有一般默照邪禅。见士大夫为尘劳所障方寸不宁怗。便教他寒灰枯木去。一条白练去。古庙香炉去。冷湫湫地去。将者个休歇人。你道还休歇得么。殊不知者个猢狲子不死如何休歇得。来为先锋去为殿后底不死。如何休歇得。此风往年福建路极盛。妙喜绍兴初入闽住庵时便力排之。谓之断佛慧命。千佛出世不通忏悔。彼中有个士人郑尚明极聪明。教乘也理会得。道藏也理会得。儒教则故是也。一日持一片香来妙喜室中。怒气可掬声色俱厉曰。昂有一片香未烧在。欲与和尚理会一件事。只如默然无言是法门中第一等休歇处。和尚肆意诋诃。昂心疑和尚不到者田地所以信不及。且如释迦老子在摩竭提国三七日中掩室不作声。岂不是佛默然。毗耶离城三十二菩萨各说不二法门。末后维摩诘无语文殊赞善。岂不是菩萨默然。须菩提在岩中宴坐无言无说。岂不是声闻默然。天帝释见须菩提在岩中宴坐乃雨华供养亦无言说。岂不是凡夫默然。达磨游梁历魏少林冷坐九年。岂不是祖师默然。鲁祖见僧便面壁。岂不是宗师默然。和尚因甚么却力排默照以为邪非。妙喜曰。尚明你问得我也是。待我与你说。我若说不行。却烧一炷香礼你三。拜我若说得行。却受你烧香礼拜。我也不与你说释迦老子及先德言句。我即就你屋里说。所谓借婆帔子拜婆年。乃问你曾读庄子么。曰是何不读。妙喜曰。庄子云。言而足。终日言而尽道。言而不足。终日言而尽物。道物之极。言默不足以载。非言非默义所有极。我也不曾看郭象解并诸家解注。只据我杜撰说。破你者默然。岂不见孔夫子一日大惊小怪曰。参乎。吾道一以贯之。曾子曰唯。你措大家才闻个唯字。便来者里恶口。却云者一唯与天地同根万物一体。致君於尧舜之上。成家立国出将入相。以至启手足时不出者一唯。且喜没交涉。殊不知者个道理便是曾子言而足。孔子言而足。其徒不会。却问曰何谓也。曾子见他理会不得。却向第二头答他话。谓夫子之道不可无言。所以云。夫子之道忠恕而已矣。要之道与物至极处不在言语上。不在默然处。言也载不得。默也载不得。公之所说尚不契庄子意。何况要契释迦老子达磨大师意耶。你要理会得庄子非言非默义有所极么。便是云门大师拈起扇子云。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似倾盆。你若会得云门者个说话。便是庄子说底。曾子说底。孔子说底一般。渠遂不作声。妙喜曰。你虽不语。心未伏在。然古人决定不在默然处坐地明矣。你适来举释迦掩室维摩默然。且看旧时有个座主唤作肇法师。把那无言说处说出来与人云。释迦掩室於摩竭。净名杜口於毗耶。须菩提唱无说以显道。释梵绝听而雨华。斯皆理为神御。故口以之而默。岂曰无辩。辩所不能言也。者个是理与神忽然相撞着。不觉到说不得处。虽然不语。其声如雷。故云岂曰无辩。盖辩所不能言也。者里世间聪明辩才用一点不得。到得恁么田地方始是放身舍命处。者般境界须是当人自证自悟始得。所以华严经云。如来宫殿无有边。自然觉者处其中。此是从上诸圣大解脱法门。无边无量无得无失。无默无语无去无来。尘尘尔剎剎尔念念尔法法尔。只为众生根性狭劣。不到三教圣人境界。所以分彼分此。殊不知境界如此广大。却向黑山下鬼窟里默然坐地。故先圣诃为解脱深坑。是可怖畏之处。以神通道眼观之。则是刀山剑树镬汤炉炭里坐地。一般座主家尚不滞在默然处。况祖师门下客。却道才开口便落今时。且喜没交涉。尚明不觉作礼。妙喜曰。公虽作礼。然更有事在。至晚间来入室。乃问他今年几岁。曰六十四。又问你六十四年前从甚么处来。渠开口不得。被我将竹篦劈脊打出去。次日又来室中曰六十四年前尚未有昂在。如何和尚却问昂从甚么处来。妙喜曰。你六十四年前不可元在福州郑家。只今者听法说法一段历历孤明底未生已前毕竟在甚么处。曰不知。妙喜曰你若不知便是生大。今生且限百岁。百岁后你待飞出三千大千世界外去。须是与他入棺材始得。当尔之时。四大五蕴一时解散。有眼不见物。有耳不闻声。有个肉团心分别不行。有个身火烧刀斫都不觉痛。到者里历历孤明底却向甚么处去。曰昂也不知。妙喜曰。你既不知。便是死大。故曰无常迅速生死事大。便是者个道理。者里使聪明也不得。记持也不得。我更问你。平生做许多之乎者也。腊月三十日将那一句敌他生死。须是知得生来死去处分晓始得。若不知即是愚人。渠方心伏。从此遂救他不坐在无言无说处。肯来者下做工夫。今日一会同此听法。须知人人有此一段大事因缘。亘古亘今不变不动。也不着忘怀。也不着着意。但自时时提撕。妄念起时亦不得将心止遏。止动归止止更弥动。只就动止处看个话头。便是释迦老子达磨大师出来。也只是者个。僧问赵州狗子还有佛性也无。州云无。你措大家多爱穿凿。说道者个不是有无之无。乃是真无之无。不属世间虚豁之无。恁么说时还敌得他生死也无。既敌他生死不得。则未是在。既然未是。须是行也提撕坐也提撕。喜怒哀乐时应用酬酢时总是提撕时节。提撕来提撕去。没滋味心头恰如顿一团热铁相似。那时便是好处不得放舍。忽然心华发明照十方剎。便能於一毛端现宝王剎。坐微尘里转大法轮。汝等诸人闻恁么说话。往往心里道妙喜老汉摇唇鼓舌说得也相似。不知他肚里如何。须知妙喜说得底便是行得底。更无两般。所以西天第十三祖迦毗摩罗尊者欲求一弟子继绍祖位。谓深山穷谷中必有高人居止。因往求之。故知非但弟子求师切。师求弟子亦切。遂入山。果见一人出迎曰。深山孤寂龙蟒所居。大德至尊何枉神足。祖曰吾非至尊来访贤者。彼默念曰此师得决定性明道眼否。是大圣继真乘否。祖曰。汝虽心语吾已意知。但办出家何虑吾之不圣。彼闻已悔谢。於是投祖出家。即第十四祖龙树是也。今时学道者多不自疑却疑他人。所以道大疑之下必有大悟。且道悟得个甚么。良久云。我不敢轻於汝等。汝等皆当作佛。下座。
