<!-- { "loadSidebar": true } -->
　　中峰本禅师元宵示众。须弥镫王如来与药师琉璃光佛昨夜在十字街头相遇。乃携手看鳌山镫火。忽撞见个庞眉雪顶老汉。向百众人前说四句偈。谓惟心即佛。即佛惟心。此话相传古到今。对面不知镫是火。区区徒向外边寻。时二如来忍俊不禁乃厉声曰。你说也是。惟欠悟在。只个即心是佛即佛惟心。说与三岁小儿悉皆领会。柰何不悟。说食不疗饥也。请问悟时消息。乃曰。试以喻明。有人失去径寸之珠。虽百千两金不足与较其价之轻重。使此珠不获。虽万死莫酬。其寻求之心。镂之肺肝刻之心膂。形之梦寐贯之见闻。念念不忘孜孜不舍。一日不获则一日之念不休。一年不获则一年之心不废。愈不见愈精勤。益不获益勇锐。乃至情消想竭思苦神穷。寒暑两忘寝食俱废。积年累岁。正於无可捉摸处。蓦忽入手。圆陀陀光漾漾。其三十年驰求之心一时顿息。是谓悟也。其寻觅此珠於心剿形瘵之际。岂非参乎。忽顿现此珠於神明意朗之顷。岂非悟乎。苟不因参寻之难。安有此悟获之喜也。与论至此。忽被个傍不甘底一喝喝散。惟见镫自是镫。火自是火。楼台突兀车马交驰。华敷井井金莲。焰续条条玉烛。胡张三。黑李四。万人海里醉扶归。查沙鬼。大斋郎。百戏场中狂未歇。正恁么时。且不涉悟迷共乐升平底句如何举似。琉璃满腹藏明月。菡萏浑身放宝光。
　　无文璨禅师元宵上堂。竖拂子云。肥不剩肉。瘦不露骨。动地放光明。眼睛乌律律。山僧见了未免合掌赞叹。道个不是心不是佛不是物。
　　佛国白禅师上堂。过去已过去。未来且莫算。正当现在事。今朝正月半。明月正团圆。打鼓普请看。大众。看即不无。毕竟唤甚么作月。休於天上觅。莫向水中寻。
　　法泰禅师上堂。今朝正月已半。是处灯火缭乱。满城罗绮骈阗。交互往来游玩。文殊走入闹篮中。普贤端坐高楼看。且道观音在甚么处。震天椎画鼓。聒地奏笙歌。
　　竹泉林禅师元宵上堂。今朝上元节。雪霁见晴春。梵剎镫千点。长空月一轮。鼓钟喧静夜。歌管闹比邻。总是圆通境。何须别问津。
　　上堂。古杭管内灵隐名山。肇建於东晋咸和年间。慧理法师为第一祖。今日上元令节诸处放灯。知事直岁各各照管风烛。下座。
　　藏叟珍禅师元宵上堂。春雪寒。春宵短。古佛心。破灯盏。正法眼。乾纸捻。抖擞精神只管看。看到北斗西移南斗东转。上元依旧正月半。
　　天目礼禅师元宵上堂。三五元宵节。烧镫夺夜寒。满城人共赏。彻晓恣歌欢。燃镫古佛閧閧地。更无一人识他。且道广寿还识也无。乃云。不识不识。
　　元宵上堂。昨夜摩腾法师徧点莲灯助佛光明。直得善信真人失却光彩。太白龙王出来道。我从龙种上尊王佛时便住此山。未闻有者个消息。於是空中打个闪电。变作满天黑风暴雨。还委悉么。我见镫明佛。本光瑞如此。
　　元叟端禅师元宵上堂并谢监收浴主维那。千粒万粒从一粒生。只者一粒从甚处生。千镫万镫从一镫起。只者一镫从甚处起。识得一镫。千镫万镫镫镫不疑。识得一粒。千粒万粒粒粒无碍。三脚驴子弄蹄行。踏破无边香水海。拈拄杖卓一卓。顶门也少者一槌不得。
　　上元上堂。尽大地是一椀镫。三世诸佛六代祖师天下老和尚在镫影里横尸露骨。进一步。筑碎释迦脑门。退一步。踏折达磨脊梁。不进不退。坐在临济德山鼻尖上。且作么生得平展去。良久云。海枯终见底。人死不知心。
　　定慧式禅师元宵上堂。一月初圆百川澄影。一灯发彩万炷流辉。月无留影之心。灯无传辉之念。若得如是。可以处於喧哗入乎尘俗。运大悲光於沙界。开普门眼於生灵。岂惟观音大士三十二种妙应无方。具缚凡夫一一皆能开正法眼。虽然如是。也须是斩钉截铁汉始得。其或不然。静处萨婆诃。
　　恕中愠禅师元宵上堂。天上月圆。人间灯晃。旷劫来事。不隔纤尘。有佛处不得住。无佛处急走过。
　　元宵请后堂首座上堂。旷大劫来灯一椀。照天照地几人知。要看不尽传持处。兜率宫中梦觉时。
　　月江印禅师元宵上堂。今朝正月十五。处处村歌社舞。曲录床上老僧。随分说佛说祖。雪峰辊球。禾山打鼓。惊起东海鲤鱼。吞却南山猛虎。报诸人。休莽卤。我见镫明佛。本光瑞如此。
　　用彰俊禅师元宵上堂。燃灯前。色空明暗两无偏。燃镫后。大地山河颠倒走。正燃镫。万别千差一道明。火照火兮如白昼。光吞光也见真镫。击拂子下座。
　　元宵上堂。镫明佛以一光散作百千万亿光。谓之现瑞。瑞岩以百千万亿本光聚作一光。亦谓之现瑞。古今日月。古今山河。古今光明(古今祥瑞)。且道镫明佛光与瑞岩之光是同是别。广南除夜纳凉。五台六月下雪。
　　楚石琦禅师元宵上堂。烈焰炉中捞得月。此月了无圆缺。大洋海底剔金镫。此镫不属晦明。正当正月十五日。天上人间标不出。黑似漆。明如日。自古自今谁得谁失。皆吾心之常分。非有假於他术。喝一喝。
　　元宵上堂。今朝正月半。镫月光撩乱。目前无一物。打鼓普请看。复云。刺破眼。
　　元宵上堂。一切月以一月为真。一切镫以一镫为体。一即一切一切即一。一从甚么处起。洎合错下注脚。
　　元宵忏会上堂。有一人具大阐提。作无间业。舍戒定慧。行贪嗔痴。栽蒺藜於三有田中。种荆棘於一真地上。乃至谤佛毁法破和合僧。宁可永劫沉沦。不求诸圣解脱。直待一切众生成佛尽。乃发阿耨多罗三藐三菩提心。未审此人如何忏悔。良久。镬汤炉炭吹教灭。剑树刀山喝使摧。
　　元宵上堂。始贺大年朝。又当正月半。看看百草长。急急三春换。世事密如麻。光阴忙似钻。杖头窟磊子。举动令人羡。村歌社舞斗施呈。直截示人人不荐。
　　了庵欲禅师元宵上堂。镜镜交辉。灯灯相烛。境智互融。事理俱备。唤作华藏性海。正是平地扬波。直饶尽乾坤大地无纤毫过患。犹是转句。不见一色。始是半提。更须知有全提时节。便恁么去。法堂前何止草深一丈。放过一着。有个商量。山门新旧知事随年进退。因时请得首座表率维那举唱。洗光佛日重整颓纲。见前诸德一一循规守矩。人人舍短从长。信手揭开释迦老子青莲华眼。徐步踏着达摩大师生铁脊梁。有底硕学饱参与汝证据。无底良辰美景与汝敷扬。以拂子画一画云。好事不须频话会。留将和气暖肝肠。
　　元宵进退两序上堂。十五日已前明中有暗。十五日已后暗中有明。正当十五日明暗双忘体用俱寂。譬如千镫洞照一室。光光交罗各不相借。且道是知事分上事。头首分上事。诸人分上事。莫有道得底么。拈拄杖卓一下云。蟭螟睫上放元宵。狸奴倒上菩提树。
　　元宵进退两序上堂。以字既不成。八字亦不是。侍者参得禅。毕竟谁相委。三脚驴子弄蹄行。八臂那咤阑不住。觉皇殿上庆赏元宵。妙触宣明成佛子住。击拂子云。相逢不饮空归去。洞里桃花解笑人。复举药山谓云岩云。与我唤沙弥来。岩云和尚唤他作甚么。山云我有个折脚铛子要伊提上挈下。岩云与么则与和尚共出只手。应庵和尚云。药山道头云岩知尾。虽然头尾两全。要且不识羞耻。师云。老应庵只知其一不知其二。然俭生不孝义出丰年。彼时药山一个折脚铛子。只消云岩提上挈下已自有余。较之本觉。今日若非两班贤佐协力扶持。便见灰寒火冷。以故不蓄茎齑粒米。直教来者饱齁齁地去。岂不出他古人。还委悉么。雪后始知松栢操。事难方见丈夫心。
　　元宵上堂。释迦老子道。一人发真归元。十方虚空悉皆消殒。五祖和尚道。一人发真归元。十方虚空筑着磕着。若向筑着磕着处会得。只会祖师禅。不会如来禅。若向悉皆消殒处会得。只会得如来禅。要且未会祖师禅。山僧道。一人发真归元。十方虚空性相平等。且道是祖师禅如来禅。喝一喝云。一释迦。二元和。三佛陀。自余是甚么碗脱丘。
　　元宵上堂。若论此事。正如一灯分为千镫。镫镫相续无有穷尽。在东则为知事。在西则为头首。在方丈则为住持。在闲寮则为耆旧。至於三条椽下七尺单前。经行坐卧卷舒出没。莫不以此镫而为佛事。一明一切明。一用一切用。重重主伴历历交参。无党无偏无新无故。只贵现成受用。到头不涉安排。任是疥狗泥猪。少他一分不得。击拂子。一气不言含有象。万灵何处谢无私。
　　元宵南山和尚至上堂。尽法界是一真镫。徧尘区是一佛剎。灵利汉一踏踏翻。非惟可以观光上国独步大方。便乃控佛祖宏机廓人天幽迹。好大众。头峭五岳。眼生三角。左刮龟毛。右截兔角。焦尾忽乘云雷飞。金毛乱触日月落。月里仙人巧画眉。九逵摆动黄金铎。喝一喝。
　　元宵上堂。十五日已前明不见暗。十五日已后暗不见明。正当十五日。譬如一室中然一镫。外悬十镜。镫镜交辉重重无尽。唤作境智互融事理俱备。不妨奇特。若约衲僧分上。正是抱桥柱洗澡。把缆放船。有甚共语处。岂不见临济会下两堂首座相见同时下喝。直是宾主历然。若也见得。非惟庆快平生光扬宗眼。便可向高高峰顶行船。深深海底走马。利剑提来斩万机。将报不平绕天下。喝。
　　愚庵及禅师上堂。今朝正月十五。开却千门万户。斩新旧日风规。扫荡陈年露布。良久云。春暖画堂多富贵。夜深镫月两相宜。
　　元宵上堂。人人自有光明在。看时不见暗昏昏。既是自己光明。因甚看时不见。蓦拈拄杖敲烛台云。一镫发千光。千光一镫见。
　　上堂。十五日已前春雨如膏。十五日已后春光似箭。正当十五日。管弦沸月宣和气。镫火烧空夺夜寒。拈镫笼来佛殿里。将山门安镫笼上。一切智智清净。无二无二分。无别无断故。蓦拈拄杖云。三岁孩儿抱花鼓。莫来拦我球门路。
　　天真则禅师元宵上堂。元宵月正圆。因甚道月半醆子扑落地。楪子成两片。直得郁蓝天上乐奏升平。娑竭海中金鳌鼓舞。帝网重重发现。百千日月交辉。总与么荐得。早是随他光影转。且道毕竟如何。击拂子云。醉乘白鹤登云阙。梦跨青鸾入绛宫。酒醒眼开俱不见。闲花野草自春风。
　　石屋珙禅师元宵谢东班殿主并无念西堂上堂。进以礼。退以礼。天地与我同根。万物与我一体。烂生姜。陈皂角。旧笊篱。破木杓。东头卖贱西头卖贵。有利无利不离行市。夜来无位真人提金刚圈。点飞龙马。走徧四天下。却与寰中和尚在蟭螟眼里共赏元宵。天晓起来依然即在赤肉团上。卓拄杖一下云。我见镫明佛。本光瑞如此。
　　元宵上堂。山堂兀坐思悠悠。节令推迁莫暂留。新岁始闻歌鼓吹。元宵又见挂镫球。心田荆棘参天长。业海波涛滚底流。不向死前先画策。草根从自锁枯髅。
