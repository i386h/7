<!-- { "loadSidebar": true } -->
　　中峰本禅师中夏示众。大众。四十五日前。朝昏沉暮散乱。四十五日后。朝散乱暮昏沉。正当今日。在四十五日之中。试把昏沉散乱来与老僧看。既无你拈出处。则真如菩提涅盘解脱亦无你拈出处。莫说你拈不出。便是於大寂定中唤起二千年外释迦老汉来。敢保其亦无拈出之理。既拈不出。你唤甚么作昏散。又唤甚么作寂照。直下圣凡情尽能所障空。觌体无依当机绝待。不见四十五日在前。不见四十五日在后。三际平等一道虚闲。即今觅个中夏亦不可得。虽然。此犹是途路中事。若曰到家消息。犹较西天十万程。诸禅德。你最初立志要为生死大事。不是说了便休。须发起一片不顾生不顾死底决定志气也。不管你前四十五。后四十五。正当四十五。不四十五。爆爆地提个所参话。任你说是说非论长论短。拍盲举起拍盲打捱。谁管今生打得彻打不彻。直饶以热铁轮驱入刀山剑树上。一日走百千万亿匝。要教把所参话须臾放下终不可得。有此等志气。欲超过佛祖为不难矣。从前做不到古人地位。只是志愿不真切。立脚不稳当。所以古人道。过河须用筏。学道须用志。释迦弥勒初无所长。只是个能立志愿底凡夫耳。昔僧问古德。一念不起还有过也无。德云须弥山。且道与赵州青州布衫相去几何。如其未委。此去四十五日后。却来露个消息。
　　万峰蔚禅师中夏示众。达磨的的西来。直指人心见性成佛。且道性作么生。一喝於此。直下疑团百杂碎。便见青青翠竹显真如。柳绿花红明皎洁。风生虎啸石龙吟。燕语莺啼为汝决。衲僧家活泼泼。满怀撒出夜明珠。献宝波斯难辨别。放倒和衣打觉眠。一任天崩与地裂。其或未然。参。
　　楚石琦禅师中夏上堂。前四十五日已过去。后四十五日尚未来。正当四十五日之中。觅现在相不可得。所以道。过去心不可得。现在心不可得。未来心不可得。此不可得亦不可得。平生肝胆向人倾。相识犹如不相识。
　　古梅友禅师中夏上堂。九旬禁足又过一半。心地未明如牵火钻。光阴莫虚度。了却闲公案。平地无端捉得贼。老僧出来为汝断。
　　用彰俊禅师中夏上堂。举黄檗因临济半夏上山问讯。见黄檗看经。济云。我将谓是个人。元来是个唵黑豆老和尚。住数日乃辞去。檗云。汝破夏来。何不终夏去。济去。暂来礼拜。檗便打令其去。济行数里。疑其事再回终夏。拈云。招之不来。挥之不去。是什么人。瑞岩若做黄檗。待他再回。棒折也未放在。何故。棒上不成龙。
　　无文璨禅师中夏上堂。前半夏所作法门所修行愿。山僧已在西山为诸人演说。后半夏所作法门所修行愿。山僧今在东湖为诸人演说。东湖所作与西山不同。西山所说与东湖不别。指槐骂柳。证龟成鳖。憍梵钵提侧耳听。舜若多神惊吐舌。
　　了庵欲禅师中夏上堂。前半夏已去。后半夏未来。正当今日谓之中夏。大众。过去已往。未来未至。即今事作么生。莫是二边俱莫立。中道不须安么。者般说话是你诸人嚼过底残羹剩饭。因甚么拶着十个五双鼻孔索头在别人手里。且道利害在什么处。一翳在眼。空花乱坠。

　　建盂兰盆会提纲

　　石雨方禅师盂兰盆会上堂。今日是目连救母地官赦罪之辰。云集忏悔。亡者可以超生。存者可以获福。此是世间父母也。然出世间亦各各有个父母。他能长你法身。养你慧命。大众。还知么。者个父母非形像可求。非远近可见。非呼唤可应。然众中亦有父母俱丧者。亦有父母俱存者。且道又如何忏悔使他超生。又如何保佑使他获福。还有定当得者么。拍禅床一下下座。

　　解制提纲

　　洞山价禅师示众。兄弟初秋夏末东去西去。直须向万里无寸草处去始得。又云。只如万里无寸草处。作么生去。
　　石霜圆禅师解夏上堂。昨日作婴孩。今朝年已老。未明三八九。难蹈古皇道。手铄黄河乾。脚踢须弥倒。浮生梦幻身。人命夕难保。天堂并地狱。皆由心所造。南山北岭松。北岭南山草。一雨润无边。根苗壮枯槁。五湖参学人。但问虚空讨。死脱夏天衫。生披冬月袄。分明无事人。特地生烦恼。喝一喝下座。
　　云峰悦禅师解夏上堂。日月易流。光阴倐忽。始见安居又当自恣。此夏喜得大众各各道体康安。然出家之流旷达无碍。初秋夏末或东去或西去。出一丛林入一丛林。忽有人问上座。翠岩和尚今夏如何为人。被他一问如何祇对。莫道九九八十一。莫道但得雪消去自然春到来。莫道日出东方夜落西。莫道合取狗口。莫道下一喝抚一掌坐具蓦口摵拂袖便行。诸禅德。如斯布露深屈翠岩。既不然者。别作么生披露。试对众道看。还有道得底么。众无语。师云。若到诸方。莫道我从翠岩来。便下座。
　　大觉琏禅师解夏上堂。秋风起。庭梧坠。衲子纭纭看祥瑞。张三李四卖嚣尘。拾得寒山争贱贵。觌面相逢更无难易。四衢道中棚栏瓦市。逼塞虚空普天匝地。是临济赤肉团上。雪峰南山鳖鼻。玄沙见虎。俱胝竖指。一时拈来当面布施。更若拟议。千山万水。复曰。过。
　　白云端禅师解夏。举洞山悟本禅师云。初秋夏末。直须向万里无寸草处去。有僧举似浏阳庵主。主云出门便是草。师云。若见得庵主便见得洞山。若见得洞山便见得庵主。见洞山却易。见庵主却难。见为他不为住持之绊。不见道。云在岭头闲不彻。水流涧下太忙生。
　　保宁勇禅师解夏上堂。秋风才动。布袋头开。来者自来。去者自去。江淮两浙足有家风。衡岳庐峰更多幽致。驱驱辘辘劫劫波波。须知道。不动如来未尝举步。且道不动步一句作么生道。良久云。适来堂里来。却归堂里去。
　　长庆安禅师解夏上堂。汝诸人总来就安求觅甚么。若欲作佛。汝自是佛。担佛傍家走。如渴鹿趂阳焰相似。何时得相应去。汝欲作佛。但无许多颠倒攀缘妄想恶觉垢净众生之心。便是初心正觉佛。更向何处别讨。所以安在沩山三十年来。吃沩山饭。屙沩山屎。不学沩山禅。祇看一头水牯牛。若落落入草。便把鼻孔拽转来。才犯人苗稼。即鞭挞调伏。既久可怜生。受人言语。如今变作个露地白牛常在面前。终日露逈逈地。趂亦不去。汝诸人各自有无价大宝。从眼门放光。照见山河大地。耳门放光。领采一切善恶音响。如是六门昼夜常放光明。亦名放光三昧。汝自不识取。影在四大身中。内外扶持。不教倾侧。如人负重担从独木桥上过。亦不教失脚。且道是甚么物任持便得如是。且无丝发可见。岂不见志公和尚云。内外追寻觅总无。境上施为浑大有。珍重。
　　真净文禅师解夏上堂。此个事学不得教不得传不得。须是当人悟始得。悟得也可可地。闲闲地。了了明明地。历历落落地。一切神通变化悉自具足。不用外求。乃拈拄杖横按云。横按镆铘全正令。太平寰宇斩痴顽。遂掷下。良久喝一喝下座。
　　大沩喆禅师解夏上堂。十方同聚会。个个学无为。此是选佛场。心空及第归。慧先门下直拔超升不历科目。诸人既到者里。风云布地牙爪已成。但欠雷声烧尾。如今为你诸人震忽雷去也。以拄杖击禅床下座。
　　五祖演禅师解夏上堂。一尘起。大地收。一叶落。天下秋。金风动处警砌畔之蛩吟。玉露零时引林间之蝉噪。远烟别浦行行之鸥鹭争飞。绝壁危峦处处之猿猱竞啸。又见渔人举棹。樵子讴歌。数声羌笛牧童戏。一片征帆孤客梦。可以发挥祖道建立宗风。九旬无虚弃之功。百劫在今时之用。如斯话会。衲子攒眉。不见道。一尘不立始归家。若有纤毫非眷属。
　　解夏上堂。九旬三个月。弹指瞥然间。忙者直然忙。闲者直然闲。事事无穷尽。千古白云山。
　　上堂。三月安居今已满。九旬禁足事如何。西天蜡验闻声久。此土鹅珠说者多。季运二千年远意。混流水乳积成河。林泉开士齐弘护。莫使堕颓着众魔。
　　圆悟勤禅师解夏上堂。秋光清浅。秋露虚凝。秋风飕飗。秋色澄净。乃释迦护生之功已毕。实衲僧结制之法周圆。若能内忘己见。外了法空。内外一如。虚凝澄寂。则全心即佛。全佛即心。与诸佛把手共行。与祖师同得同用。到个里。更说什么结。更说什么解。二六时中净裸裸赤洒洒。终日着衣不曾挂一缕丝。终日吃饭不曾咬一粒米。所谓动若行云止犹谷神。岂有心於彼此。那有像於去来。触处逢渠全机独脱。正恁么时如何。白云本是无心物。等闲出没大虚空。复云。九十日功圆此日。不须更验蜡人来。虽然万里无寸草。袋口今朝已解开。
　　解夏上堂。圆觉伽蓝豁开户牖。华严剎海大座当轩。促百千亿劫为一念。岂止百二十日长期。延一念作百千亿劫。宁论此世来生。始见流金烁石。俄然玉露垂珠。时节不相饶。物理有变复。当时结夏。普天匝地一时结。此时解制。普天匝地一时解。结时初不相着。解时初不相离。到者里通一线晓一机去。你为你我为我。长底长短底短。清者自清浊者自浊。於中也无去来亦无动转。浩然太均同归一致。然后放收擒纵得大解脱。更唤什么作你作我作长作短。一时截断。且自恣一句作么生道。云在岭头闲不彻。水流涧下太忙生。
　　解制上堂。寻常一味。无过朴实头。坐断千差。更须高着眼。壁立万仞处净裸裸。平田浅草里峭危危。当处平和。拖泥带水。深挑痛札。犯手伤锋。欲得两不相妨。各请休机罢钓。且九夏赏劳一句作么生道。险处岂尝忘顾鉴。纵行平地索堤防。
　　解夏上堂。毫端宝剎。宽阔优游。十世邻虚。古今渺邈。洞视不见。彻听不闻。到者里。非止善财七日敛念。设使文殊百劫运大智力。起无边神用。亦不能觑见。只汝诸人九十日间各各於中全体游历。出没卷舒纵横收放。八穴七穿东涌西没。傥忽於此知得谛当去。不妨步步踏着实地。心心契证平常。苟或未然。今日布袋口开。还委悉么。良久云。无谓清秋多胜致。低回且复按云头。
　　龙门远禅师解夏上堂。以一粒芥子击修罗窟。於中晏坐九旬。振六镮锡杖。登须弥卢。直上安居三月。倚长松而自誓。临绿水以经行。周游井邑则动止萧萧。依处丛林则威仪济济。岂论城隍聚落。不分胜地宝坊。心月孤圆神珠炳焕。六门虚静万法咸如。如此护生岂有生之可护。如此持律岂有律而可持。囊内蜡人通身雪冷。诚堪庆贺喜何如哉。
