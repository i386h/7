<!-- { "loadSidebar": true } -->
　　海会开堂云。善言言者言所不能言。善迹迹者迹所不能迹。每日开口动舌无非是言。作么生说个言所不能言。既唤作言即便是迹。作么生说个迹所不能迹。到者里一大藏教用一点不着。到者里一大藏教字字用得着。为什么先用不着后又却用得着。且道誵讹在什么处。不见道。千峰势到岳边止。万派声归海上消。自古自今向其间钻仰者如稻麻竹苇。实端的透彻者百中无一二。若果然透得。十二时中不妨庆快。应机接物利乐有情。尽乾坤星辰日月尽大地草木丛林都作一个出入游戏之场。古者道。玉转珠回佛祖言。精通犹是污心田。老卢祇解长舂米。何得黄梅万古传。山僧在庵中亦有示徒。直下虽然没许般透。如未尽活还难。海门昨夜狂风起。无限波澜一扫乾。恁么地先与人开却路。然后两手掇向人前。伶俐底不用丝毫气力便提得去。还有么。若提不去。敢问诸人。十二时中应用施为分贤别愚是是非非是个什么。
　　保宁勇禅师开堂云。问答已周何不散去。既不然者。更引些葛藤向净地上作一场狼藉去也。正法眼藏亘古亘今。祖祖密传印印相可。语言路绝思虑情忘。一切群生各具斯事。然难信之法措者还稀。上上之机方能凑泊。若凑泊得去。便与三世佛祖有情无情悉皆同参。无自无他非前非后。有何生死可出佛道可成。不假多劫修行。弹指悉皆具足。行住坐卧任运施为。见闻觉知随缘应用。睡来合眼饭来开口。寒即向火热即取凉。既到者个平实田地。匹上不足匹下有余。若是祖宗门下客。直须向火焰里藏身。微尘里走马。东涌西没同死同生。烁迦罗眼不能窥。千手大悲把不住。裂破毗卢印。扫尽衲僧踪。然虽如是。剑阁路危终易度。赵州关险大难行。但仁勇生而且昧长又寡闻。虽挹宗机拟终深薮。比奉知府龙图特垂台命。阖府采僚同赐佥俞。命某继此道场。实增忝幸。敢将上善仰延宸算傍祝府僚。伏愿知府龙图早升陛阙荣陟鼎槐。运使郎中亟闻漕最殊被帝恩。运判都官英声遐播清职骤跻。通判驾部阖府采僚理状弥光亨衢骤进。更愿今辰席上外府尊官。永心腹於王家。常眷隆於释宝。又承僧职大师蒋山清凉和尚同垂象驾共建法筵。诸多檀越惟愿常臻福庆永贲佛乘。复云。大化无为道太平。阎浮日月转分明。丰年野老讴歌甚。在处嘉禾合穗生。久坐尊官伏惟珍重。
　　五祖演禅师四面山开堂日。更有问话者么。若无。双泉今日向第二义门放一线道。与诸人相见。和泥合水一上。且要释迦弥勒动地雨花。文殊普贤观音势至各踞一方助佛扬化。皆务本事器量堪任。双泉不免也入一分共说东家杓柄长西家杓柄短。任从春草青青炎光烁烁。秋树叶零冬氷片薄。何故如是。且要诸人顺时保爱。复拈起拄杖云。古人道。拈起也天回地转。放下也草偃风行。四面即不然。拈起也七穿八穴。放下也锦上铺花。且道还有为人处也无。良久云。来年更有新条在。恼乱春风卒未休。
　　黄梅东山开堂日。适四祖师叔白槌云。当观第一义。只如第一义且作么生观。要会么。三世诸佛若无第一义。将什么化度有情。西天四七唐土二三乃至天下老和尚若无第一义。将什么建立宗风。只如当今圣帝若无第一义。将什么统御天下。知郡学士知县宣德合座尊官若无第一义。将什么为民父母。乃至在会施主若无第一义。将什么崇敬三宝。然虽如是。也须各各自悟始得。
　　雪窦显禅师雪窦开堂云。人天普集。合发明个什么事焉。可互分宾主驰骋问答便当宗乘去。广大门风威德自在。辉腾今古把定乾坤。千圣只言自知。五乘莫能建立。所以声前悟旨犹迷顾鉴之端。言不知宗尚昧情识之表。诸人要知真实相为。但以上无攀仰下绝己躬。自然常光现前个个壁立千仞。还辩明得也无。未辩辩取。未明明取。既辩明得。能截生死流。同踞祖佛位。妙圆超悟正在此时。堪报不报之恩。以助无为之化。
　　云峰悦禅师法轮开堂日。且住具住。大象既消。希音杳绝。旁通实化。开拓权门。於是三藏五乘对机设教。犹国家兵器不得已而用之。尔后达磨西来单传心印。一花五叶分布寰中。大似持聋作哑。何故。况你诸人各有一段事耀古腾。今通廓等於太虚。明净同乎皎镜。现在可验。固是瞒人眼不得。且何者是诸人眼。还验得么。若也验得。尘沙诸佛三乘十二分教六代祖师天下老和尚尽向诸人眼里百杂碎。若验不得。前是案山后是主山。复云。此日一会固非小缘。匝地普天孰不欣庆。更不敢祝赞皇风回向诸僚。何故。古人道。吾祷久矣。岂况当今圣主贤臣者哉。久立大众伏惟珍重。
　　上方益禅师开堂日。问答罢。左右顾视云。黄面老周行七步。脚跟下正好一锥。碧眼胡兀坐九年。顶门上可惜一札。当时若有个为众竭力底衲僧下得者毒手。也免得拈花微笑空破面颜。立雪齐腰翻成辙迹。自此将错就错。相篓打篓。遂有五叶芬芳。千灯续焰。向曲录木上唱二作三。於楖栗杖头指南为北。直得进前退后有问法问心之徒。倚门傍墙有觅佛觅祖底汉。庭前指栢便唤作祖意西来。日里看山更错认学人自己。殊不知此一大事本自灵明。尽未来际未尝间断。不假修证岂在思惟。虽鹙子有所不知。非满慈之所能辩。不见马祖一喝百丈三日耳聋。宝寿令行镇州一城眼瞎。大机大用如迅雷不可停。一唱一提似断崖不可履。正当恁么时。三世诸佛祇可旁观。六代祖师证明有分。大众。且道今日还有证明底么。良久云。札。
　　真净文禅师圣寿开堂日。问答毕乃云。问话且止。祇知问佛问法。殊不知佛法来处。且道从甚么处来。乃垂下一足云。昔日黄龙亲行此令。十方诸佛无敢违者。诸代祖师一切圣贤无敢越者。无量法门一切妙义天下老和尚舌头始终一印无敢异者。无异即且止。印在什么处。还见么。若见。非僧非俗无徧无党一一分付。若不见。而我自收。遂收足。乃喝云。兵随印转将逐符行。佛手驴脚生缘老。好痛与三十棒。而今会中莫有不甘者么。若有。不妨奇特。若无。新长老谩你诸人去也。故我大觉世尊昔日於摩竭陁国十二月八日明星现时豁然悟道。大地有情一时成佛。今有释子沙门克文於东震旦国大宋筠阳城中六月十三日赫日现时。又悟个甚么。以拂子画一画云。我不敢轻於汝等。汝等皆当作佛。下座。
　　保宁开堂日。欲识佛性义。当观时节因缘。时节既至因缘自会。大众。今日一会要知么。是大众成佛时节净缘际会。大丞相荆国公及判府左丞施宅舍园林为佛剎禅门。固请大善知识开演西来祖道。所以教外别传直指。大众即心见性成佛。大众信得及么。若自信得及。即知自性本来作佛。纵有未信亦当成佛。但为迷来日久。一乍闻说诚难取信。以至古今天下善知识一切禅道一切语言亦是善知识自佛性中流出建立。而流出者是末佛性是本。近代佛法可伤。多弃本逐末背正投邪。但认古人一切言句为禅为道。有甚干。涉直是达磨西来亦无禅可传。惟只要大众自悟自成佛自建立一切禅道。况神通变化众生本自具足不假外求。如今人多是外求。盖根本自无所悟。一向客作。数他人珍宝都是虚妄。终不免生死流转。大众。今二相公特建此大道场作大佛事。出大众生死流转。复大众本来广大寂灭妙心。开发本来神通大光明正法眼藏。但迷则长居凡下。悟则即今圣贤。大众。言多去道转远。笑他明眼道人。众中莫有明眼道人么。今时佛法混滥。要分邪正。使大众不堕邪见。作人天正眼。有么。良久云。我终不敢轻於汝等。汝等皆当作佛。下座。
　　圆悟勤禅师蒋山开堂云。旷劫来事只在如今。威音那边全归掌握。头头物物成现。明明了了无差。独用宏机。全提祖印。设使奋逸群作略施竭世枢机。未免节外生枝水中捉月。所以诸佛出世罕遇作家。祖师西来承虚接响。向上一路千圣不传。学者劳形如猿捉影。到者里不拘格式不蹑前踪。不昧当机如何举唱。明眼汉。没窠臼。本分事。绝罗笼。幸遇帝道平平。皇风荡荡。祝严圣寿为国开堂。台旆光临皇华作证。钟山顶上宝公塔前。八字打开分明显示去。遂拈起拄杖云。还见么。诸佛构不着。祖师提不起。千日并照万镜临台。不隔纤毫当阳荐取。且不涉诸缘一句作么生道。八方霢霂无为化。万国歌谣乐太平。
　　东京天宁开堂日。问答毕乃云。问话且止。大众。秘密妙严深机莫能考究。净圆超证诸圣无以拟伦。灵山单传正音。少室密付的旨。洞明如杲日。宽旷若虚空。把断诸法无遗。荫覆群灵有作。顶门上如如不动。脚跟下了了常知。今朝幸遇祝圣开堂。对众分明剖露。遂拈拄杖卓一下云。大众。还知落处么。诸佛心髓祖师渊源。十成八字打开。徧界全彰胜相。纤洪长短黑白方圆。一一绝罗笼处处无回互。澄澄湛湛密密堂堂。无深可深无妙可妙。是故佛佛授手惟授此心。祖祖相传惟传此妙。上根种智略请回光。可以千眼顿开。可以万缘透脱。岂不见阿难问迦叶。世尊传金襕外别传何物。迦叶召阿难。阿难应诺。迦叶云倒却门前剎竿着。三要印开十方通透。直得王舍城里万寿堂前瑞气凝九重。祥光朝凤阙。一一发辉正法眼藏传持涅盘妙心了也。且当阳不昧一句作么生道。太平瑞气无边表。航海梯山仰圣朝。以此开堂一毫善利。上祝今上皇帝圣寿。伏愿金轮永固宝祚殊昌。四海乐文明万邦陶至化。复举昔有僧问投子如何是一大事因缘。投子云尹司空与老僧开堂。师云。投子古佛丛林中推其得逸群之辩。得朴实头道用。看其等闲拈掇。不妨世法佛法打成一片。虽然如是。惜其不甚宽廓。今日忽有人问天宁如何是一大事因缘。即对他道。手握金轮清四海。圣躬弥亿万斯年。
　　金山开堂。大道绝中边。至真离言说。诸佛莫能提。祖师莫能传。透声透色绝遮栏。盖地盖天无向背。岂止棒头取证喝下承当。直饶千眼顿开。未免依草附木。到者里。要须是针札不入风吹不到把断要津不通凡圣底始得。是故灵山会上广额屠儿放下屠刀云我是千佛一数。大集会中大力魔王云待一切众生尽皆成佛了然后发菩提心。岂不是龙象蹴踏狮子嚬呻。敌胜惊群蕴大丈夫意气始可承当担荷。所以道杀人不眨眼底立地成佛。立地成佛底杀人不眨眼。还他过量人。提持过量智。发明过量机。展演过量用。正当恁么时。向过量境界中作么生道。还知么。仰祝圣君无量寿。河清海晏乐升平。
