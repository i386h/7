<!-- { "loadSidebar": true } -->
　　刘提举请上堂。般若智光破生死昏衢之暗。金刚宝剑截结使缠缚之忧。透脱处一念无多。受用处通身具眼。直得如天普盖似地普擎。如日普照如风普凉。一丝不移纤尘不翳。所以道。一切法不生。一切法不灭。若能如是解。诸佛常现前。又道。未达境唯心。起种种分别。达境唯心已。分别即不生。於分别不生法中认取不变不移无穷无尽清净本然周徧法界本来自性。若了得去。於天地未分生佛未立乃至劫火洞然大千俱坏。於中无一丝毫动摇无一丝毫起灭。无一丝毫增减无一丝毫荣悴。若能恁么。始知提举朝议未尝灭未尝亏。未尝移未尝去。且独超物外一句作么生道。九莲开合处。百宝自庄严。久立珍重。
　　虎丘隆禅师滕枢密宅请升座。世尊出世为一大事因缘。祖师西来直指人心见性成佛。所以道。佛佛授手祖祖相传。便有教外别传不立文字单提直截究本明宗。令一切人离诸执着。况此一事不以心思不以意想。思虑知解尽是鬼家活计。若是向上人。赤条条地直向父母未生前承当。却来者边行履。出生入死得大解脱。要识诸佛出处么。现在诸人眉毛眼睫上转大法轮。演说摩诃般若离四句绝百非。要识祖师西来意么。现在诸人六根门头昼夜放大光明。交光相罗如宝丝网。以至山河大地草木丛林尽在诸人大光明中发现。只如光未发时。上无诸佛下无众生消息。是汝诸人向什么处安身立命。若也知得去处。便知故抠密相公落处。苟或未然。万古碧潭空界月。再三捞摝始应知。
　　大慧杲禅师魏侍郎请升座。寄居衢州常山县持服魏矼谨施净财入山修设。仍命山野升於此座举扬般若。以此功德资荐先考致政宣教往生安养。诸人还知么。者老居士便是和州三世接待底魏公也。山僧大观初行脚时亦曾到他家。时侍郎尚幼。今日作官为国家宣力。皆乃翁阴德所致。此翁平生极修学。喜读佛书。从方外老衲游。精修梵行。常以王梵志士馒头颂作佛事。以警悟流俗。比见潘舍人所作行状详书其实。闻疾已革。有来问讯者。亦以慈悲摄化。不及世间一言。启手足时谈笑自若。跏趺而逝。净名所谓设身有苦。念恶趣众生起大悲心。我既调伏。亦当调伏一切众生。但除其病而不除法。遂召大众云。魏公疾已革而能忍苦。为诸来者随宜说法。足见学佛之验。今日幸遇在会诸人同此证明。不免借渠鼻孔出气。要识法么。真如佛性菩提涅盘是。要识病么。妄想颠倒贪嗔邪见是。虽然如是。离妄想颠倒无真如佛性。离贪嗔邪见无菩提涅盘。且道分即是不分即是。若分。存一去一其病益深。若不分。正是颟顸佛性儱侗真如。毕竟作么生说个除病不除法底道理。有般汉闻恁么说。便道即法是病即病是法。但有言说都无实义。顺真如则颠倒妄想贪嗔邪见悉皆是法。随颠倒则真如佛性菩提涅盘悉皆是病。恁么见解莫道我披衲衣。便是作他座主奴也未得在。何故。须知平地上死人无数。灼然过得荆棘林者是好手。不见古人云。设有一法过於涅盘。吾说亦如梦幻。苟能於梦幻中如实而证如实而解如实而修如实而行。以如实之法能自调伏。起大悲心作种种方便。复能调伏一切众生。而於众生不作调伏不调伏想。亦复不作颠倒想。不作贪嗔邪见想。不作真如佛性菩提涅盘想。不作除病不除法想。不作存一去一分不分想。既无如是之想。则一道清净平等解脱。径山今日说此清净平等解脱之法。奉为持服魏矼追荐先考致政宣教。伏愿了惟心之净土。见自性之弥陀。此界他方随处快乐。复召大众云。今既借渠鼻孔出气已了。而今径山却将鼻孔为渠出气去也。喝一喝。
　　张侍郎请升座。借人口说得底。不干自己事。自己胸襟流出底。旁观者有眼如盲。有口如哑。便恁么领略得。作禅状元也不难。直饶如是。始入得径山门。未入得径山室。若入得径山室。禅状元始用得着。禅状元才用得着。儒状元便用不着。敢问大众。前面为甚么用得着。后面为什么却用不着。顾左右云。还知径山落处么。若知径山落处。禅状元即是儒状元。儒状元即是禅状元。即今拈却禅与儒。且道当面一句作么生道。要知死底张宣教。便是活底状元爷。
　　朱舍人请升座。僧问。三世诸佛说了也。和尚作么生。师云摩竭提国亲行此令。进云要且只今事不恁么。师云剑去久矣尔方刻舟。进云也知和尚截断天下人舌头。师云果然不恁么。进云。道端白日青天。开眼落人圈缋。便礼拜。问。释迦弥勒犹是他奴。未审他是阿谁。师云你是一枚村夫。进云切忌为他安名立字。师云村夫有甚么名字。进云前言何在。师云你道他毕竟是阿谁。进云家无小使不成君子。师云未免随人脚跟转。问如何是佛法的的大意。师云。老僧无的的大意。亦无如何。进云。既是无。和尚甚处得者消息。师云育王亦无者消息。乃云。只者消息。三世诸佛说不及。六代祖师传不到。既说不及又传不到。则释迦弥勒亦是空名。释迦弥勒既是空名。唤什么作奴。唤什么作主。唤什么作生。唤什么作死。唤什么作古。唤什么作今。既无生又无死。既无古亦无今。净裸裸绝承当。赤洒洒没窠窟。如是则尽十方世界无内无外是个净妙佛土。是个无上佛土。是个无等佛土。是个不可思议佛土。是个不可量佛土。是个不可说佛土。既有如是佛土。只如宫使舍人今请妙喜举扬此段大事因缘。追荐先妣太夫人俞氏。且道在那个佛土中。良久云。一尘一佛剎。一叶一释迦。
　　蔡春卿荐考请示众。举洛浦示众云。孙膑收铺去也。有卜者出来。时有僧出曰请和尚一卜。浦云汝家爷死。僧无语。法眼代拊掌三下。师云。者僧没兴死却爷。又被他人拊掌。信知祸不单行福无双至。然洛浦善卜。法眼善断。若子细思量爻象吉凶。二老一时漏逗。既占得火风鼎卦。何故断作地火明夷。云门即不然。蓦拈拄杖云。孙膑门下死却郎罢。连卓三下云。会么。内属艮宫。再求外象。又卓三下云。千灵万圣。万圣千灵。莫顺人情。复卓一下云。吉凶上卦。
　　密庵杰禅师施主追修请上堂。诸佛未出世。达摩不西来。人人抱荆山之璞。个个怀赤水之珠。及乎五叶开敷千灯续焰。便见生死交谢寒暑迭迁。北里豪家昨日歌兮今日哭。蒋山与么告报。大似移花兼蝶至。买石得云饶。诸人若善参详。管取终日於声色头上坐卧。声色不能染污。终日於生死界中出没。生死不能笼罩。且据个什么道理便能如是。蓦拈拄杖云。千圣不知何处去。倚天长剑逼人寒。
　　雪岩钦禅师追严上堂。第一义谛。廓然本无对面者。山摧海枯。长忆江南啼鹧鸪。
　　追严上堂。雷声断梅。阴雾豁开。突出先佛未形之相。生住异灭。难该洞庭山子青崔嵬。
　　高峰妙禅师荐亡上堂。入我法中不论凡圣。动静施为咸遵旧令。要明少室格外新条。蓦拈拄杖云。未免借伊鼻孔出气。卓拄杖云。开甘露门。划一划云。示甘露味。大地众生顿超十地。惟有今辰觉成上座营斋报荐考妣二位亡灵不在其内。何故。掷拄杖云。分明一对黄金骨。不必旃檀入细雕。
　　楚石琦禅师荐亡上堂。举天衣怀和尚云。百骸俱溃散。一物镇长灵。百骸溃散皆归土。一物长灵甚处安。南堂静和尚云。一物长灵甚处安。长空云散碧天宽。莲宫佛剎花无数。眨起眉毛子细观。师云。观则不无。唤什么作一物。喝一喝。
　　箬庵问禅师檀越资冥上堂。师云。生也不道。死也不道。快鹞俊鹰赶不上。迅雷疾电追莫及。腾身抹过太虚空。生铁蒺藜当面掷。春风袅袅春柳依依。陌上桃花血溅眉。残红流在钓鱼矶。蓦拍禅床云。话堕了也。急着破觑。
　　史赤豹太史荐亡请上堂。举李都尉杨内翰与唐明嵩禅师问答次。李云弥陀演化於西方。达磨传心于东土。胡来汉现。水到渠成。五岳镇静以嵘嵘。百谷朝宗而浩渺。一灵之性托境现形。三有之中凭谁立命。嵩云。仙人无妇。玉女无夫。杨云尼剃头不复生子。嵩云。陕府铁牛能哮吼。嘉州大象演摩诃。李云侧跳上山巅。嵩云骑牛不着靴。元叟端和尚云。大小唐明墙堑不坚扃鐍不固。致令他俗人有入室操戈之举。是你诸人且作么生会。击拂子云。白鹭下田千点雪。黄鹂上树一枝花。师云。端和尚也只知其一不知其二。山僧今日大开门户广演忏摩。赤豹太史入山荐先并荐亡室韩氏夫人。此夜今时同垂法会。大众会么。山僧所供并是诣实。下座。
　　史趾祥居士设荐殉难诸亡灵请升座。世界未形乾坤未立。佛生凡圣何处安名。世界已形乾坤已立。佛生凡圣各得其处。所以道。是法住法位。世间相常住。如何是是法。竖拂子云。者个是拂子。如何是法位。击拂子云。唤作拂子也不得。不唤作拂子也不得。者里着得只眼。天地由此而位。万物由此而育。君得之而统御万邦。臣得之而匡扶九有。父子兄弟夫妇得之而孝慈友睦敦於一门。朋友得之而信义忠贞盟於方寸。是千万世不易之常理。亘古今不磨之至性也。此理一日不毁则世界一日不坏。此性一息不泯则乾坤一息不移。莫谓黄虞忽焉没。祇今何异劫初前。山僧今日伏为护法史趾祥居士设荐赴义殉难诸幽魂。特请升座举扬。上而国主藩王。下而将吏胥役。以及若忆若忘若耿於衷若逸於外。同时异世。自他不隔於毫端。存没升沉。始终不离於当念。归根落叶体露金风。奋气扬眉身婴白刃。宝莲华座方垂药。的的枝头吐异香。诸仁者。还信么。不见教中道。我若向刀山。刀山自摧折。我若向火汤。火汤自枯竭。我若向地狱。地狱自消灭。我若向饿鬼。饿鬼自饱满。我若向修罗。修罗自调伏。我若向异类。各得大智慧。正恁么时。且荐拔诸魂作何趣向。听取一偈。热血化为功德水。幽冤凝作妙香云。珊瑚枝上钩明月。碧落招回蜀帝魂。拍禅床下座。
