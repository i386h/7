<!-- { "loadSidebar": true } -->
　　大觉琏禅师。皇佑二年十二月十九日。仁宗皇帝。诏至后苑。斋於化成殿。斋毕传宣。效南方禅林仪范。开堂演法。又宣左街副僧录慈云大师。清满启白。满谢恩毕。乃启白曰。帝苑春回。皇家会启。万乘既临於舜殿。两街获奉於尧眉。爰当和煦之辰。正是阐扬之日。宜谈祖道。上副宸衷。谨白。师遂升座。拈香祝圣问答罢。乃云。古佛堂中。曾无异说。流通句内。诚有多谈。得之者妙用无亏。失之者触途成滞。所以溪山云月。处处同风。水鸟树林。头头显道。若向迦叶门下。直得尧风荡荡。舜日高明。野老讴歌。渔人鼓舞。当此之时。纯乐无为之化。焉知有恁么事。便下座。

　　天眷请提纲

　　圆悟勤禅师。乔贵妃。请上堂。一句全提。千差并会。一华开现。万福来臻。往复无间而有源。动静不移而常寂。处处是佛。头头是道。若也深信得及。更不假他人余力。直似壮士屈伸臂顷。全出此机。若动若静。若出若处。殊胜中现殊胜。奇特中现奇特。更非外缘。全承渠德。所以道。天人群生类。皆承此恩力。若识此恩。动止作为。百千变现。悉不落虚。正当恁么时。一句作么生道。当阳徧界无回互。千重百匝转光辉。
　　乔贵妃娘子。请为法真和尚病起。上堂。鹫峰单提向上机。千灵不谋而会合。少室密传正法眼。万象不融而圆通。契印相投。缘因相入。神功如天地之覆载。妙智若日月之照临。沙界等平。略无向背。有大解脱士。证大解脱道。辟大解脱门。示大解脱事。今现攒簇不得底病。直教千圣觅起处。不见。诸佛众生。皆有是病。诸佛若病。即非众生。众生若病。即非诸佛。是故。以众生病故。示有此疾。由兹王舍城人。各各禀顶上光。悉来问病。而是大士。随求显示。令其万仞壁立。以至众生病尽。大解脱士亦安。既安之后。有大檀越。作大法施。建大法幢。演大法义。雨大法雨。一一交罗。重重无尽。正当恁么时。应时应节一句。作么生道。还委悉么。灵苗增秀气。瑞草发祥光。复成一偈。示病维摩元不病。问疾文殊初不来。建大法幢启大施。顿令千眼一时开。
　　乔贵妃设千佛会。上堂。千华显瑞应。万善积灵台。广辟解脱门。大开无价藏。举扬正法眼。表示千佛因。直得偏界绝笼罗。当阳无取舍。透声透色。亘古亘今。有具大信根。修菩萨行。发难思愿力。启清净庄严。建大道场。具列珍羞。一香一华。一茶一果。同法性等太虚。尘尘剎剎。千佛放光。如理如事。十方普应。所以大匠无绳墨。良材无曲直。红轮烁太虚。徧界皆辉赫。一华开一佛出世。一尘举一佛成道。主伴交参。森罗显焕。集无涯福禄。祝睿算无疆。正当恁么时。作么生道。室内千灯相照耀。天边宝月更清圆。
　　大内贵妃请。上堂。一句子。出於千圣顶门。一妙机。发於无尽宝藏。逈无依倚。杳绝端倪。非色非心。非如非异。尽虚空穷法界。都卢是个大解脱门。你诸人浩浩地。於中出入。还觉寒毛卓竖么。若向脚跟下。一念不生。全体显露。则净裸裸活鱍鱍。要行即行。要住即住。要用即用。要休即休。不指第二头。不落第二见。到者里。亘古亘今。凝然寂照。若踏着去。透脱生死。是甚闲事。能以无漏根力。建法幢立宗旨。衣被一切群灵。尽未来际。无有穷尽。正当恁么时。且道。承谁恩力。还委悉么。五蕴山头无相佛。放光动地廓周沙。颂云。一心无住着。徧界法王家。崇成无漏福。端坐宝莲华。
　　大内庆国夫人请上堂。处处真无回互。尘尘尔有鉴觉。万象以不见而见。万法以不闻而闻。不见见。其见逼塞虚空。不闻闻。其闻包含万有。离却见不见闻不闻。别有一段奇特事。要须是个大解脱机。大解脱用。然后方能历落起处全真。岂不见。僧问云门。如何是尘尘三昧。门云。钵里饭桶里水。又僧问。如何是诸佛出身处。门云。东山水上行。一等是个时节。朴实头处。直是朴实头。孤危峭峻处。直是孤危峭峻。正当恁么时。将个什么提持。将个什么眼目辨别。还委悉么。试玉须经火。求珠不离泥。复颂云。此心含法界。明契本来人。千祥如雾集。万善若云臻。

　　宗藩请提纲

　　圆悟勤禅师。郓国大王请。上堂。至理自调然。千华曾现瑞。无在无不在。十方即目前。若是利根上智。一举便解承当。既能截断众流。可以超今冠古。以如是智。以如是力。以如是心。以如是愿。明同杲日。宽若太虚。所以道。譬如虚空。体非群相。而不拒彼诸相发辉。又道。若人欲了知三世一切佛。应观法界性一切惟心造。盖此清净本元。离去离来。离声离色。若以真实正见。契寂如如。虽二六时中。不思不量。无作无为。至於动静语默梦觉之间。无不皆是本地风光。本来面目。现诸祥瑞。现诸奇特。皆是从无量无边劫海。熏习种智。从清净微妙根智。如是应现。正当恁么时。如何无相光中千佛现。一道清虚亘古今。复举释迦老子。灵山会上。说大般若。舍利弗於佛前。问须菩提。梦中说六波罗密。与觉时是同是别。须菩提云。此义幽深。吾不能说。此会中有弥勒大士。次补佛处。可往问之。弥勒云。谁为弥勒。谁是弥勒者。师拈云。还委悉么。一句当机。万缘寝削。更听一颂。梦中说法觉无殊。妙用神通不出渠。谁是谁名总弥勒。祥光起处现心珠。
　　莘王请。升座。大众。以佛见佛无异见。以法说法无别说。佛法闻见总现成。当阳直下全超越。当阳一着。非佛非法。非见非说。非有非无。非异非如。宽若太虚。明如杲日。所以三世如来。於此示生。於此修行。於此悟道。於此成佛。全不由他。独承渠力。只如今千圣顶[宁*页]上拈出了也。不以眼见。不以耳闻。不以言宣。不以心知。正当恁么时。须是个人始得。所以道。大人具大见。大智得大用。举一明三。告往知来。正当恁么时。不涉寅缘一句。作么生道。还委悉么。楚泽蓂开五百岁。蟠桃暗长一千年。复颂云。一尘才举一剎现。一华开时一佛生。克证金刚得长寿。六根昼夜放光明。
　　济王请。升座。以无漏根。作奇特事。以解脱智。种金刚缘。不於他处现身。长在顶门独露。非心非佛。非异非如。等闲拈一茎草。作丈六金身。等闲说一句。可以当金刚宝剑。人人皆禀此用。各各悉禀此心。若能返照回光。便是毗卢正体。岂不见。波斯匿王。问释迦老子云。我昔未成佛。诲见迦栴延。咸言。此身死后断灭。我虽值佛。心犹狐疑。此身念念迁变。不知有不迁变者。於是。释迦世尊。谓波斯匿王言。尔虽知迁变不停。还知身中有不变者否。王合掌白佛云。我实不知。佛言。大王。汝年几岁。见恒河水。王言。我生三岁时见。佛言。如今云何。王言。经今六十二年。见与三岁时无异。佛言。大王。汝面虽皱。皱者为变。而此见精性未曾变。变者受灭。不变者元无生灭。释迦老子。向千圣顶[宁*页]万仞峰头。指出金刚性不变不易。湛寂凝然。堂堂显露。由是。波斯匿王识其本心。敢问大众。只如今一切人。皆见山僧升堂。且道。此见从何而得。与威音已前空劫那畔。是同是别。若见得无异无别。则见现前。正当恁么时。一句作么生道。觌面击开无尽藏。头头涌出夜明珠。复云。济国大王。具大根器。有上乘种性。生为帝子。身极贵荣。不忘诸佛付嘱。知有此大因缘。垂神教典。深识果因。凡所施为。心源洞照。所以此之作善因缘。行阴骘保。其富贵长久。福禄弥隆。有福修福。若大海之纳众流。惟利根种智之人。具如是作用。只此便是普光殿。无相身为卢舍那。万行因华圆果海。福源洪注溢天河。
　　真觉添禅师。元佑初。游京师。徐国大王。闻师道风。一日遣使召师。入宫升座。毗卢遮那实性。与汝等诸人本性无别。从旷劫来。轮转法界。於受生中。无本无末。无去无来。无性无相。无古无今。纤尘不立。毫发难存。无正法之可分。何象末之为间。故知。法界众生。无成无坏。自性本源是佛。然虽如是。据衲僧门下。天地悬殊。既有生而有灭。复有去而有来。正像末法既无差。性相昭然而可睹。於其中间。无有成佛。无不成佛。於般若藏。无所间然。直饶三世诸佛。六代祖师。天下老和尚。神通过於鹙子。辨智胜於满慈。到者里。也须结舌亡锋。良久曰。国令已传清宇宙。人人各贺太平年。

　　诏汰提纲

　　文殊道禅师。宣和改元。下诏改僧为德士。上堂。祖师西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道。即今是甚么时节。毗卢遮那。顶戴宝冠。为显真中有俗。文殊老叟。身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酹。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神机之外。进一步便到大罗天上。退一步却入九幽城中。祇如不进不退一句。又作么生道。直饶羽化三清路。终是轮回一幻身。
　　法海立禅师。因朝廷有旨。革本寺为神霄宫。师升座。良久。乃谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则圣君垂旨。更僧寺作神霄。佛头上添个冠儿。算来有何不可。山僧今日不免横担拄杖。高挂钵囊。向无缝塔中。安身立命。於无根树下。啸月吟风。一任乘云仙客。驾鹤高人。来此咒水书符。叩牙作法。他年成道。白日上升。堪报不报之恩。以助无为之化。祇恐不是玉。是玉也大奇。然虽如此。且道。山僧转身一句。又作么生道。还委悉么。掷下拂子。竟尔趋寂。

　　诏复披剃提纲

　　圆悟勤禅师。僧复披剃谢恩罢。升座。天中之天。圣中之圣。处域中之大。超方外之尊。执宝箓以临民。覆金轮而御极。廓清六合。亭毒万方。聿降纶言。重兴佛法。遂使普天释子。复换僧仪。归本笏於裴相公。纳冠簪於傅大士。重圆应真顶相。再披屈[日*旬]田衣。俄倾之间。追还旧观。皇恩崇重。倍万丘山。草木之微。云何图报。輙倾肝胆。少出毫芒。大众。先佛有顶[宁*页]一机。如击石火。似闪电光。祖师有末后一句。吞栗棘蓬。跳金刚圈。可以敌胜惊群。可以转凡成圣。腾今现古。盖色骑声。如今对众拈来。不犯从前露布。还委悉么。洪钧妙力先天地。覆载恩归大圣人。
