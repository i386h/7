<!-- { "loadSidebar": true } -->
　　密庵杰禅师住乌巨就本院受请升座。适来未鸣鼓已前唤作杰上座。而今升座已后唤作乌巨长老。骤尔更其名易其号。披毛戴角拖犁拽耙。向异类中头出头没。既然业债难逃。只得欢喜忍受。恁么见得彻去。新长老出世事毕。其或未然。杰上座今日失利。复举三圣道。我逢人则出。出则不为人。兴化道。我逢人则不出。出则便为人。后来白云和尚拈云。二尊宿各有一处打得着。且道那个在前那个在后。师召大众云。白云端和尚错下名言。殊不知二尊宿前不至村后不迭店。直至於今翻成话霸。何故。字经三写乌焉成马。下座。
　　师在华藏受径山勅升座。至化无私大千普应。皇恩广被岩谷生春。雷动风行龙骧虎骤。无量殊胜并集。恒沙妙义全彰。不历化城直登宝所。宝所既至。遇缘即宗。法随法行。法幢随处建立。移身换步物我一如。各各不相知。法法不相到。且全身奉重一句作么生道。良久云。天上有星皆拱北。人间无水不朝东。
　　师住径山受灵隐勅升座。一处通。千处百处一时通。一处透。千处百处一时透。如开武库错落交辉。又如大火聚觑着燎却面门。如是则居方则方遇圆则圆。拈一茎草作丈六金身。拈丈六金身作一茎草。坐断情尘意想。不落见闻觉知。敲唱俱行十虚通畅。且移身换步一句作么生道。熏风生阃外。白日绕须弥。
　　师在平江元知府庵受天童请上堂。举应庵和尚受天童请日偈毕。乃云。山僧亦有一偈举似大众。去年八月间。得旨与安闲。摆脱水云性。纵步到阳山。元宅诸子弟。忻然力追攀。庵居三个月。开怀宇宙宽。忽接四明信。来书意盘桓。天童虚法席。使君语犹端。迢迢遣专使。不问路行难。山僧临晚景。不敢自相瞒。槌鼓乐与行。四众亦忻欢。先师未了底。应是起波澜。敢问大众。如何是先师未了底。一回饮水一回噎。临济德山俱汗颜。
　　东山空禅师受雪峰请上堂。俊快底点着便行。痴钝底推挽不动。便行则人人欢喜。不动则个个生嫌。山僧而今转此痴钝为俊快去也。弹指一下曰。从前推挽不出而今出。从前有院不住而今住。从前嫌佛不做而今做。从前嫌法不说而今说。出不出住不住即且置。敢问诸人。做底是什么佛。空王佛邪。燃灯佛邪。释迦佛邪。弥勒佛邪。说底又是什么法。根本法邪。无生法邪。世间法邪。出世间法邪。众中莫有道得底么。若道得。山僧出世事毕。如或未然。逢人不得错举。喝一喝下座。
　　德山琼禅师受请日上堂。作家捞笼不肯住。呼唤不回头。为甚么。从东过西。自代曰。后五日看。
　　天童交禅师受请日上堂。咄哉黄面老。佛法付王臣。林下无心客。官差逼杀人。莫有知心底为我免得么。若无。不免将错就错。便下座。
　　宝寿德禅师冬日在南华受请。示众曰。新冬新宝寿。言是旧时言。若会西来意。波斯上舶船。
　　牧庵忠禅师枢密柳公仲古镇长沙以法轮起师从於众望。师掉头不顾。复以胜业虚席必欲迎。致檄诸禅劝请。师闻而宵遁。追踪至定明兰若。挝鼓于堂。致师于座。缁素罗拜踰时不已。师慨然说偈曰。咄哉黄面老。将法付王臣。林下无心客。官差逼杀人。昔闻其言。今见其事。便下座。
　　箬庵问禅师在竹林受金山龙游禅寺请升座。宗乘一唱。三藏绝诠。亘古亘今。轮槌不动。风行草偃。水到渠成。自然时节因缘。满目全彰殊胜。同杀同活同纵同夺。同照同用同主同宾。提持向上玄猷。共展衲僧巴鼻。有意气时添意气。增些子不得。不风流处也风流。减些子不得。增不得处减些子。减不得处增些子。便见法随法行。法幢随处建立。如盲龟值木。如香象渡河。波浪滔天全身出没。截流而过深浅随宜。杨子江心扬化日。妙高峰顶露针锥。何曾略假外求。只在竿头进步。正当恁么时。兵随印转将逐符行。节拍相资作么生道。九万里鹏才展翼。三千年鹤便翱翔。复偈云。满院竹风关不住。一声长笛到江闻。弘恢佛祖机前令。偏向洪波浪里行。
　　受漏泽请升座。师接疏云。一言未启千里同风。欲得锦上添花。要须向人天众前分明剖露。大众。委么。不可道兵随印转将逐符行。不可道一朝权在手便把令全施。须知有向上一窍始得。且作么生是向上一窍。昔日灵鹫山中亲付饮光以及国王王子大臣广令弘护。传示将来。毋使断绝。即今大司空岂翁居士同大护法当道尊官一郡绅衿合词端启。重开古寺建立道场。即此一会何异灵山。既然今古无差。便乃声和响顺。千峰顶上兴慈。不妨十字街头垂手。十字街头垂手。要见千峰顶上兴慈。大众。委么。乃竖拂子云。鹤有九霄难翥翼。马无千里谩追风。久立珍重。

　　更受请提纲

　　保宁勇禅师再受保宁帖上堂。拍手三下。指口摇手三下。下座。
　　大慧杲禅师在育王再受径山勅升座。善法堂前瑞气新。天书来自九重城。惟凭一句无私语。上祝吾皇亿万春。

　　受请当晚小参提纲

　　真净文禅师在洞山受请。当晚小参。新丰古洞万迭争攒。悟本真宗千林竞簇。古今胜地佛事常兴。所以昔日悟本大师有时提唱云。惟有佛菩提。是真归仗处。复喝一喝云。犹有者个去就在。诸德。祇如大师道。犹作者个去就在。且道意作么生。还知落处么。丛林中多有商量者。有底道闻佛闻法似生冤家。况更有归仗处。故遭悟本大师检点。有底道悟本祇要人休歇去。有底道悟本祇见锥头利不见凿头方。似与么匹配。又何曾梦见他古人。既不如是。又且如何。诸德。此个事大须子细不可粗心。一等参禅穷教到底。宗门中千差万别隐显殊途。惟大智方明。降兹已往莫测涯际。而今多是抱不哭孩儿。打净洁球子。把缆放船。抱桥柱澡洗。彼此丈夫阿谁无分。若便明去。驱耕夫之牛夺饥人之食。入火不烧入水不溺。於一切处不留一切处。或就灵光独耀烜赫殊分。可谓荡荡乎落落乎。张起济岸帆。拨动渡人舟。於生死海内白浪堆中。出没去来逍遥自在。乃喝云。从他谤。任他非。雨中兼箬笠蓑衣。而今暂别海门月。携鱼且向市廛归。下座。
　　五祖演禅师受东山请。当晚小参。一则三。三则七。牧羊堤畔女贞花。拒马河边望夫石。石击尺。赤土画簸箕。从教眼搭痴。复云。淮甸三十载。今作老黄梅。好事明明说。从教鸭听雷。
　　明觉显禅师受雪窦请。当晚小参。诸仁者。未有常行而不住。未有常住而不行。古之今之各有攸往。且如兹院僻处一隅。若非念报佛恩。无以四来居此。恐山僧进发之后法席空虚。今命素公开士接续住持。幸冀众慈同心劝请。
　　圆悟禅师高邮乾明受勅住金山龙游。当晚小参。祖师心印状似铁牛之机。诸佛密语正如击涂毒鼓。未拟议前先蹉过。才思量处隔千山。须要眼似流星心如铁石。所以从上来提持向上纲宗。只有三句。有时咬去。有时咬住。有时一向不去。有时一向不住。明眼汉。没窠臼。若论战也个个力在转处。却物为上。逐物为下。要须把断凡圣路头不立毫末。然后举一毫毛尽无边香水海。七达八通。说一句子穷龙宫。盈海藏。此犹是极则之谈。未是衲僧巴鼻。若论衲僧受用。直饶棒如雨点喝似雷奔。列千圣下风。立毗卢顶上。击石火闪电光。俊鹞俊鹰也赶他不及。要须正一切知见。发明大解脱。无不历落无不透脱。则在天同天在地同地。物同物我同我。证一切智。明一切道。无处不通容。无机不圆证。正当恁么时。诸人各各返照自己分上。曾移易一丝毫许么。所谓十世圆融十分成就。且道不落机缘一句作么生道。觌面要须宗正眼。临机截断圣凡踪。

　　辞众提纲

　　白云端禅师受法华请。辞众上堂。佛身充满於法界。普现一切群生前。随缘赴感靡不周。而常处此菩提座。大众。作么生说个随缘赴感底道理。祇於一弹指间尽大地含生根机一时应得周足。而未尝动着一毫头。便且唤作随缘赴感而常处此座。祇如山僧此者受法华请。相次与大众相别。去宿松县里开堂了方归院去。且道还离此座也无。若道离。则世谛流布。若道不离。作么生见得个不离底事。莫是无边剎境自他不隔於毫端。十世古今始终不离於当念么。又莫是一切无心一时自遍么。若恁么。正是掉棒打月。到者里直须悟始得。悟后更须遇人始得。汝道既悟了便休。又何必更须遇人。若悟了遇人底。当垂手方便之时。着着自有出身之路。不瞎却学者眼。若祇悟得乾萝卜头底。不惟瞎却学者眼。兼自己动便先自犯锋伤手。汝看我杨岐先师问慈明师翁道。幽鸟语喃喃。辞云入乱峰时如何。答云。我行荒草里。汝又入深村。进云官不容针更借一问。师翁便喝。进云好喝。师翁又喝。先师亦喝。师翁乃连喝两喝。先师遂礼拜。大众。须知悟了遇人者。向十字街头与人相逢。却在千峰顶上握手。向千峰顶上相逢。却在十字街头握手。所以山僧尝有颂云。他人住处我不住。他人行处我不行。不是与人难共聚。大都缁素要分明。山僧此者临行。解开布袋头一时撒在诸人面前了也。有眼者莫错怪好。珍重。
　　真净文禅师在筠州九峰受归宗请。晚参上堂辞众。举拂子云。昔日世尊拈花迦叶微笑。今夜归宗举拂大众寂然。为复寂然者是微笑者是。是又是个什么。只如归宗举拂与世尊拈花是同是别。若言同。法无同相。若言别。岂有两般。久参先德闻举便了。后进初机却须子细。良久云。法法总归宗。临机要变通。灵源明妙处。平等主人翁。
　　明觉显禅师辞翠峰上堂。山僧斯者。抑狥彼请。难可稽留。束装告行。但多攀感。况住持久烦勤旧。备认岁寒。希各务道专孜以副诚祝。其有参随高士。动逾千里俯近百僧。忽斋粥疏遗。船车隘窄。冀相回互。禅悦自贻。则佛国徧游亦不为远。何以。诸禅德。去来不以象故无器而不形。动静不以心故无感而不应。然则心生於有心。象出於有象。象非我出。故金石流而不焦。形非我生。故日用而不勤。纭纭自彼。於我何为。请诸人高挂征帆。不胜珍重。
　　元叟端禅师受杭州路中天竺寺请。辞众上堂。我昔来禺泉。四年八个月。打鼓弄猢狲。日夜不知歇。朝廷公道开。分条遇明哲。拯毙除贪婪。搜贤选英杰。胡为天竺峰。而乃付愚拙。差官逼杀人。不容更分说。束包登前途。聊与众人别。千岁禅岩跳上天。六月火云飞瑞雪。
　　呆庵庄禅师应高僧选。辞众上堂。我来云中居。五载如转烛。所乐在妄缘。心心自知是。虚名不可逃。驿书到空谷。笑看折脚铛。委置凭谁续。摩挲七尺藤。光漆耀人目。用舍各有时。去住拘何束。珍重同道流。共唱清平曲。蓦拈拄杖召大众云。且道清平曲是甚腔调。喝一喝下座。
