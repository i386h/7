<!-- { "loadSidebar": true } -->
　　南石琇禅师妆达磨百丈国一三祖师像完开光明。拈笔示众云。达磨大师与大智国一即今在毫端上现大人相。大众还见么。若道见。向甚么处见。若道不见。蹉过三大祖师。毕竟作么生。海神知贵不知价。留与人间光照夜。
　　元叟端禅师为佛开光。云。我如来以清净天眼普观大地众生。去劫已前来劫已后。纤尘无有障碍。径山今日因甚为他重新点出。只恐诸人昧其所自。
　　千岩长禅师檀越楼清翁一得建山门塑金刚开光明示众。以笔点一点云。者一个莫道不曾相识好。又点一点云。者一个却即是楼一得外护山门内承佛记。金刚正体洞彻十虚。大用现前威而不猛。有为界中不坏无为之相。无为界上不宰有为之功。尔能借我神通。我亦助君精彩。所以道。眼眼相觑。面面相对。灼然不在笔尖头。自有光明动天地。
　　檀越楼文翁造殿又塑佛开光明示众云。德山拆却殿。丹霞烧却佛。楼文翁造殿又塑佛。且道拆殿烧佛底是。起殿塑佛底是。以笔点云。者里见得。灵山一会俨然未散。若也不见。是真精进。是名真法供养如来。若要分明。更下注脚。作福者作福。造罪者造罪。张公吃酒李公醉。总不干无明一星子事。乃呵呵大笑。
　　天衣聪禅师因装普贤大士开光明次。师登梯秉笔顾大众曰。道得即为下笔。众无对。师召侍者。与老僧牢扶梯子。遂点之。
　　笑隐欣禅师开佛光明示众云。体虚常照。现毗卢顶后神光。妙应无私。开舜若身中正眼。密覆千华罗网。光生七宝金山。九重之尊贵难名。万德之庄严莫及。而悯物愿深利生情急。示同居土隐尊特躯。一身变现百千万亿应身。八十相好尘尘具足。一目普摄八万四千宝目。八百功德法法圆通。恢恢焉有愿皆从。晃晃焉无幽不烛。且道今日因甚却要重新点眼。於斯明得。便见钦奉圣旨铸造佛像圆成。台官庆赞。皇恩佛恩报毕。倘或未明。更看山僧笔头点出。顶门正眼明如日。觌面当机见得亲。正法万年宣圣化。山河国土现全身。
　　箬庵问禅师盛川到岸庵佛开光请小参。佛真法身犹如虚空。应物现形如水中月。拈笔云。大众。此岂不是法身。作么生说个应物现形之理。莫是秋水长天落霞孤鹜是应物现形么。莫是钟鱼互答梵呗交加是应物现形么。莫是缁素骈臻人天聚会是应物现形么。若也是去。则一切色是佛色。一切声是佛声。一切若色若声若有若无若隐若现。咸是佛光之所显焕。诸人於佛光中影现。诸佛于诸人影中发光。彼彼无杂彼彼无坏彼彼圆满彼彼充足。又教山僧向什么处点出。若不点出。诸人有眼共见有耳共闻。若点出。诸人又向什么处见。若以眼见。眼不可见。若以耳闻。耳不可闻。若以智知。智不可知。若以识识。识不可识。山僧不惜眉毛为诸人竭力去也。乃点云。普令今佛放光明。助发如来实相义。喝。

　　像成檀越请提纲

　　应庵华禅师檀越装佛上堂云。正眼洞明。十虚无间。直下坐断情尘意想。不落玄妙机关。只向生佛已前识取本来面目。不是心不是佛不是物。恁么中不恁么。刬草除根。不恁么中却恁么。同生同死。正如壮士展臂不假他力。又如师子王游戏得大自在。有时拈一茎草作丈六金身。有时将丈六金身作一茎草。亦能杀人亦能活人。正恁么时。归宗如何折合。百宝庄严无相身。一超直入如来地。复举昔毗蓝园里摩耶圣母左手攀枝。释迦老子右胁降诞。九龙吐水沐金躯。四顾周行各七步。作大狮子吼。天上天下唯我独尊。后来云门大师道。我当时若见。一棒打杀与狗子吃。却贵图天下太平。师云。达之居士打开无尽宝藏。运出自己家珍。装严释迦老子。且道与云门是同是别。若道是同。一人打杀一人成就。若道是别。佛法岂有两般。者里觑得透去。堪为如来种草。苟或未然。山僧有一颂举似诸人。跛脚云门言打杀。达之居士示全身。当阳出格无多子。报佛深恩只两人。
　　檀越张子明装佛庆忏请小参。示众云。如来密语初不覆藏。觌体无私当阳显示。祇如一大藏教从甚处得来。非顶门具眼肘后有符。又安能洞明者一着子。祇今坐立俨然。各各顶天立地含齿戴发。且作么生说个初不覆藏底道理。莫是一动一静告往知来是么。莫是折旋俯仰周徧一切处是么。莫是一语一默坐卧谈笑是么。若把者个作不覆藏底。无异吹毛觅缝拨火求沤。殊不知正是业识茫茫无本可据。岂不见长沙和尚道。学道之人不识真。祇为从前认识神。无量劫来生死本。痴人唤作本来人。是他古人见得如来密语彻底无疑。等闲拈一机示一境。无不透顶透底。终不向梦幻壳子里颠倒。肉团心识上捏怪也。又有僧问古德。学人有一问在和尚处时如何。古德云设有也斩为三段。看他得底人趯出来。不妨烜赫。何尝有一丝头许与学者作道理。直是乾嚗嚗地如一座须弥山相似。世间一切逆顺境界摇撼不动。善恶因缘笼罩无门。岂不是大丈夫格外道人也。敢问诸人。祇如释迦老子未入母胎时。三十二相八十种好又向什么处塑装。者里见得彻去。便见得大心檀越张子明同妻赵氏装严释迦老子最初一念起处。祇如子明未起装严最初一念。释迦老子又在甚处。切忌向梦幻壳子里颠倒。肉团心识上捏怪。到者里莫问释迦老子如之若何。但直下了却最初一念。此念若了未。入母胎底也不是。入母胎后底也不是。从母胎出底也不是。塑底也不是。装底也不是。最初一念也不是。了却最初一念也不是。然后张子明与妻赵氏男宗朝举家眷等却有与释迦老子相见分。既是从头俱不是了。又向什么处相见。还委悉么。将此身心奉尘剎。是则名为报佛恩。喝一喝下座。
　　无用宽禅师金牛离相寺塑佛请升座。大宝华王座从地涌出。法报化三身自天降下。大众。释迦老子来也。急着眼看。灵山一会泥团土块。明月清风威音劫外。喝一喝云。离相离名万年千载。下座。
　　楚石琦禅师施主装佛上堂。举昔有秀才问长沙。某甲曾看千佛名经。百千诸佛但见其名。未审居何国土。长沙召秀才。才应诺。沙云。黄鹤楼崔颢题后。秀才还曾题否。才云不曾题。沙云得闲题取一篇好。师颂云。百千诸佛但闻名。国土从来作么生。黄鹤楼中诗一首。任教今古竞头争。
　　铸佛上堂。僧问如何是金佛不度炉。师云填沟塞壑。进云如何是木佛不度火。师云正是时。进云如何是泥佛不度水。师云东西南北十万八千。乃云。泥佛浸了也。木佛烧了也。金佛镕了也。真佛勘破了也。赵州老汉趂出院了也。一去更不再来。咄。
　　造万佛上堂。夜夜抱佛眠。唤什么作佛。朝朝还共起。莫错认定盘星。起坐镇相随。毕竟是阿谁。语默同居止。非一亦非二。纤毫不相离。如身影相似。只者一段虚空。多少人摸索不着。任是精金百炼巧计千般。铸也铸不成。雕也雕不就。傅大士才开橐钥便见精神。直得鉴地辉天腾今耀古。虽然。也祇写得一半。你诸人从朝至暮升堂入户开单展钵。本来面目有甚掩处。还见么。如今若不究根源。直待当年问弥勒。
　　雕千手千眼大悲像上堂。举南泉唤院主。主应诺。泉云。佛昔九十日在忉利天为母说法时。优填王思佛。请目连运神通三转摄匠人往彼雕佛像。只雕得三十一相。为什么梵音相雕不得。院主问云如何是梵音相。泉召院主。主应诺。泉云赚杀人。师召众云。若识得梵音相。应以佛身得度者即现佛身而为说法。乃至应以天．龙．夜叉．乾闼婆．阿修罗．迦楼罗．紧那罗．摩睺罗伽人非人等身得度者。即皆现之而为说法。且道说什么法。便下座。
　　铸千手大悲像上堂。据教中道。众生妄见不离前尘。开眼见明。明不是明。合眼见暗。暗不是暗。在佛殿前过不见佛殿后事。在佛殿后过不见佛殿前事。皆属妄见前尘所遮。若离前尘无佛可见。约永祚见处。大悲菩萨本自无身亦无手眼。有底便道我会也我会也。打二十九棒趂出。留一棒自吃。莫有人下得手么。如无。今日失利。举麻谷问临济。大悲千手眼阿那个是正眼。济云。大悲千手眼阿那个是正眼。速道速道。谷拽济下禅床谷却坐。济云不审。谷便喝。济拽谷下禅床济便坐。谷便出去。济归方丈。师云。二大老主宾互换纵夺可观。如猛焰烧空忽雷震地相似。虽然。与他大悲千手眼有何交涉。只见波涛涌。不见龙王宫。
　　雪关誾禅师栴檀像成檀越请上堂。赵州云。我有时将一茎艹作丈六金身用。有时将丈六金身当一茎艹用。曹山问僧云。佛真法身犹若虚空。应物现形如水中月。作么生说个应底道理。僧云如驴觑井。山云。道也太煞道。祇道得八成。僧云和尚作么生。山云如井觑驴。山僧道。善塑无如曹山。善雕无如赵老。不露些子刀痕。真个手段高妙。若会得如驴觑井。便晓茎草化作金身。若会得如井觑驴。便晓丈六金身当草。目犍连枉运神通。优填王徒烦匠巧。丹霞正令劈头行。谁道子孙贤不肖。然则理无二般。争奈法无一向。丁兰刻木事亲。针刺血流。异样忉利天宫转下来。像迎佛兮佛迎像。若将情识妄分疎。隔靴搔痒徒瞻仰。今日是新安洪惟心居士设斋为报荐先慈。敬塑栴檀尊像一躯。送入先师塔院供养。仍劳书币殷勤。以山僧诞辰恳请为众说法。说法且置。毕竟造像斋僧有何功德。卓拄杖云。不求有漏人天福。大孝全彰古佛心。
　　嵩乳密禅师大士诞日像成开光上堂。春气晴和众鸟鸣。烟邨一带柳拖青。色声堆里分明现。触着通身是眼睛。诸人。若恁么会得。闻声时妙智降生。见色处圆通示现。总持权柄密运大机。通乎上彻乎下。天地不能盖载。万物岂能覆藏。显而不露隐而弥彰。古今不异达者同途。诸人要知同途底事么。良久云。伯乐一过。驽马皆嘶。下座。

　　列祖提纲录卷第二十八
　　列祖提纲录卷第二十九

　　　　武林十八涧理安禅寺住持娄东行悦集

　　请藏经提纲(经函　迎经　开经　阅经　焙经　补经　晒经)

　　楚石琦禅师新赎藏经上堂。举雪峰一日普请搬柴次。路逢一僧。乃掷下一段柴云。一大藏教只说者个。后来真如喆云。一大藏教不说者个。师云。只者个是什么。说与不说。且诸人向什么处见二大老。中岳能竖起拂子云。提起则如是我闻。放下则信受奉行。师云。若作佛法商量。眉须堕落。
