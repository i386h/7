<!-- { "loadSidebar": true } -->
　　天如则禅师杭州净慈禅寺结夏节秉拂。问答毕乃云。有法可说是名谤法。无法可说亦名谤法。不见一法是大过患。若见一法亦是过患。恁么也不得。不恁么也不得。恁么不恁么总不得。三世诸佛历代祖师到者里结舌有分。只如道。法非见闻觉知。不离见闻觉知。竖拂云。还见么。击拂云。还闻么。既见了。既闻了。毕竟是有法耶。是无法耶。喝一喝。者里是甚么境界。说有说无。衲僧家向银山铁壁里突出金刚眼睛。彻见佛祖肝肠。无丝毫渗漏。和他命根一拶拶断。然后全主全宾全杀全活。趂动南山白额。吞却无毛大虫。不妨鼻孔里听声。眉毛上吐气。恁么也得。不恁么也得。恁么不恁么总得。是谓我为法王於法自在。说甚么安居禁足克期取证。大好无绳自缚去也。者个犹是作用边事。若曰真正举扬。且待上方拄杖子出来露个消息。卓拄杖云。惊群须是英灵汉。敌胜还他狮子儿。
　　楚石琦禅师径山首座寮结夏秉拂。拈拄杖云。者个是径山拄杖子。为甚么在琦上座手里。已知来处。何假繁词。脱或未知。不免露个消息。凌霄峰顶。选佛场开。一句当阳。十方坐断。果然坐断去。久参先德不妨禁足护生。后学初机谁敢违条起例。上无攀仰下绝己躬。人人常光现前。个个壁立万仞。三世诸佛舌头无骨。六代祖师眼上安眉。德山见僧入门便棒。画饼充饥。临济见僧入门便喝。望梅止渴。老妙喜见僧入门便道。唤作竹篦则触。不唤作竹篦则背。不得下语不得无语。雕沙无镂玉之谈。结草乖道人之意。既不得下语又不得无语。拈来抝作两截。看他作个什么伎俩。广泽龙王忍俊不禁。把须弥山一掴百杂碎。[跳-兆+孛]跳上梵天去也。召众云。且道者一期佛事还有为人处也无。以拄杖连卓三下。复举南岳让和尚遣一僧往江西探马大师。候大师上堂出问云作么生。大师云。自从胡乱后。三十年不曾少盐酱。师云。马大师道三十年不曾少盐酱。早是费却多少盐酱了也。我若作马大师。才见者僧出来。便下禅床擒住痛与一顿。教他归去举似南岳。且显师承有据。自家眼目分明。管取坐断天下人舌头。曹溪一脉未致寂寥在。
　　用彰俊禅师灵隐秉拂。大道本无背向。拟心凑泊则差。天是天地是地。山是山水是水。日月星辰运行四时有什么过。黄面瞿昙也大无端。刚要立期立限。使大地众生据菩萨乘修菩萨行。恰如群蚋聚一器中。鼓发狂闹无有休息。如斯禁制。争知灵山门下。灯笼走入露柱。佛殿骑却山门。斯须之间[石*盘]礴於上方拄杖头上。开安居法门。说秘密王三昧法。拈拄杖卓一下。还闻么。古德道。我为诸圣说。不为凡夫说。咄。

　　解制秉拂

　　佛朗性禅师领众赴京考试。留天界。居第一座。解制秉拂。狮子弦一奏。群音悉绝。正令全提。凡圣结舌。众中有作家禅将。直下出来人天众前展阵开旗。共建法幢。有么有么。良久云。大众。便恁么散去。已是恶水不少。既无。莫怪秉拂上座将黑豆换却诸人眼睛去也。蓦拈拄杖卓一下云。软似兜罗。又卓一下云。硬如铁壁。天上天下古今不识。若唤作禅道佛法。正是小家恶口。文章奇句亦是妄言绮语。尽属埋没先宗。得无累乎诸人。若向生佛已前各各脚跟下有一片无阴阳田地。极是洁净极是分晓。不劳心力回头一觑本来成现。安乐受用无不如意。说甚德山棒临济喝。尽是太平奸贼乱世英雄。明眼人在。一场笑具。更要九旬禁足结制解制。悬沙止饥。箭穿石里。然承堂头和尚慈旨。难以固辞。只得暂借威光。於万指丛中马头截角。况僧录司官诸位宗主和尚屈驾临筵。为法作证。诸佛欢喜。贤圣骈集。人天交接。并会中达官士庶七趣四生无边凡圣八部天龙。一切神众普皆欢喜。各各自闻廓彻妙旨。更不敢加一丝毫头佛法与诸人分上。虽然如是。疎山今日也要与诸人据欵结案去也。卓拄杖喝一喝云。直截根源佛所印。摘叶寻枝吾不能。复举夜来堂头和尚举东山上堂云。百炼黄金铸铁牛。十分高价与人酬。庭前不有花含笑。又是东山一夏休。古人与么道。毕竟意旨如何。师云。百炼黄金铸铁牛。头角觅不得。十分高价与人酬。大好行市。庭前不有花含笑。众僧不归单位。又是东山一夏休。秋初无雨白露看。古人与么道。毕竟意旨如何。钓竿斫尽重栽竹。不得鲲鲸誓不休。顾视大众云。委悉么。喝一喝云。痴人面前不得说梦。久立众慈伏惟珍重。下座。

　　冬夜秉拂

　　大慧杲禅师冬至秉拂。豁开户牖。妙手画难成。当轩者谁。抬眸已蹉过。不是心不是佛不是物。不是禅不是道。三世诸佛说不及。六代祖师传不到。便恁么去。只是个无孔铁锤。直饶出得荆棘林。未免死於平地上。所以道。言无展事。语不投机。承言者丧。滞句者迷。可中有个出情尘超物外。不承言不滞句。百草头上荐得祖师。闹市里识得自己。直下如龙得水似虎靠山。脚跟下正好朝打三千暮打八百。何故。我王库内无如是刀。若是出格道流。必不作者般去就。虽然如是。尽法无民。今夜放一线道。与诸人相见。举起拂子云。君子道长。画一画云。小人道消。滴水一滴冻。节令不相饶。狸奴白牯鼻绳断。水底藏身被火烧。击禅床一下。复举本仁示众云。寻常不欲向声前句后鼓弄人家男女。何故。且声不是声。色不是色。有僧问如何是声不是声。仁云唤作色得么。僧云如何色不是色。仁云唤作声得么。僧礼拜。仁云且道为你说答你话。若人辩得。许你有个入处。师云。本仁将一穿云居子换却天下人眼睛。却被者僧将一条断贯索不动干戈穿却鼻孔。后来舜老夫拈云。本仁既已入草。者僧又落深村。然则阳春雪曲时人难和。村歌社舞到处与人合得着。师云。舜老夫是则也是。未免随搂摗。秉拂上座不惜眉毛为诸人说破。声不是声色不是色。马后驴前神出鬼没。雪曲阳春和不齐村歌社舞且淈[泳-永+盾]。以拂子击禅床云。者个决定不是声。复举起云。者个决定不是色。且毕竟是个甚么。喝一喝云。此时若不究根源。直待当来问弥勒。

　　岁夜秉拂

　　大慧杲禅师岁节秉拂。百尺竿头进一步。甚么处得者消息来。万仞峰前露一机。堕在时人窠窟里。莫妄想。放下着。绝伎俩处便肯承当。鼻孔索头在我手里。所以南泉道。牵牛向溪东放。不免食他国王水草。牵牛向溪西放。亦不免食他国王水草。不如随分纳些些。总不见得。杲上座随分纳些些去也。良久云。释迦掩室於摩竭。耕地种蒺藜。净名杜口於毗耶。锢鏴着生铁。须菩提唱无说以显道。馊饭祭闲神。释梵绝听而雨华。果有领受者。直饶向上一路千圣不传。硬纠纠活鱍鱍。棒下无生忍。临机不见师。也是隔靴抓痒。总不恁么。落在无事界中。且作么生通得个机关。应得个时节去。蓦拈拄杖卓一下云。还委悉么。差之毫厘失之千里。孟春犹寒终而复始。释迦老子是系驴橛。一大藏教是破故纸。如我按指海印发光。汝暂举心尘劳先起。超佛越祖之谈。未语已前向诸人脚跟下蹉过了也。毕竟如何。毗婆尸佛早留心。直至如今不得妙。又卓一下。复举僧问镜清。新年头还有佛法也无。清云有。僧云如何是新年头佛法。清云元正启祚万物咸新。僧云谢师答话。清云山僧今日失利。又僧问明教。新年头还有佛法也无。教云无。僧云。年年是好年日日是好日。为甚么却无。教云张公吃酒李公醉。僧云老老大大龙头蛇尾。教云山僧今日失利。师云。二尊宿一人向高高峰顶立不露顶。一人向深深海底行不湿脚。是则也是。未免有些誵讹。今夜或有人问杲上座。新年头还有佛法也无。只向他道。今日一队奴仆在茶堂里村歌社舞弄些神鬼。直得点胸尊者恶发。把钵盂峰一掷掷过恒河沙世界之外。惊得憍陈如怕怖慞惶。倒骑露柱跳入担板禅和鼻孔里。撞倒舒州天柱峰。安乐山神忍俊不禁出来拦胸搊住云。尊者。你既称阿罗汉。出三界二十五有尘劳超分段生死。因甚么有许多无明。被者一问不胜懡[怡-台+罗]。却回佛殿里第三位打坐。依旧点胸点肋道。天上天下惟我独尊。自云。住住杲上座。他问新年头佛法。为甚么一向虚空里打筋斗说脱空谩人。良久云。杲上座今夜失利。
　　用彰俊禅师净慈首座寮秉拂。一年三百六十日。结交头一句子要与本地相契。无一毫头走作始得。如或走作。不落妙胜境界。便入颠倒海里。衲僧家如百炼精金。入水入火不为火水所变。入净入秽不为净秽所移。故此南屏门下现前一众。壁立万仞滴水氷生。又管甚三阳布令四序开端。上方拄杖子闻与么道。踊跃出来与秉拂上座交相庆赞。拈拄杖卓一下。咄哉拙郎君。巧妙无人识。打破凤林关。着靴水上立。喝一喝。

　　住持谢秉拂提纲

　　雪岩钦禅师上堂谢一清叟并藏主秉拂。夜月透灵犀。寒光吞老蚌。如是转法轮乎沉乎万象。直得纯清绝点。固是真常流注。打破相呈又成甚么伎俩。拍膝一下云。山僧恁么道。也是无风起浪。
　　元叟端禅师上堂谢夏斋秉拂。雪峰和尚云。演一句则千句万句流通。拈向一边。饮一味则千味百味具足。置之一壁。雪峰低头归庵。岩头闻云。雪峰与我同条生。不与我同条死。且作么生。临朕砧井底种林禽。今年桃李贵。一颗直千金。
　　上堂谢秉拂。首座说底。见也见了闻也闻了。藏主说底。见也见了闻也闻了。拈拄杖云。拄杖子涌身虚空放大光明现大神变。说四十二波罗密法门。未见者直须见取。未闻者直须闻取。卓一卓。只此见闻非见闻。无余声色可呈君。个中若了全无事。体用何妨分不分。
　　上堂谢秉拂并夏斋。举赵州会下二僧相推不肯作第一座。主事白州。州云总教他作第二座。主事云第一座教谁作。州云装香着。主事云装香了也。州云戒香．定香．解脱香。应庵叔祖云。赵州下者一槌。不妨惊群动众。子细检点将来。也是泥里洗土块。荐福门下不用相推。第一座也有人。第二座也有人。第三座也有人。虽然。不免从头注过。第一座铁额铜头觑不破。第二座阳春白雪无人和。第三座真实身心同达磨。师云。玉本无瑕雕文丧德。赵州应庵之谓也。中峰咬定牙关尽力[跳-兆+孛]跳出他绻缋不得。亦未免从头注过。第一座露柱灯笼俱拶破。第二座偏向净缶里吐唾。第三座璞玉浑金能几个。都寺营辨夏斋又且如何。水长船高。泥多佛大。
　　谢秉拂并夏斋上堂。教中道。於食等者於法亦等。於法等者於食亦等。都寺营斋。内外悉皆饫饱。是名食等。首座秉拂。内外悉皆见闻。是名法等。其施汝者不名福田。供养汝者堕三恶道。喝一喝下座。
