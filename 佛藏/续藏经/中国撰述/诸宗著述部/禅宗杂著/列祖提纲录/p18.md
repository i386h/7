<!-- { "loadSidebar": true } -->
　　南泉愿禅师。上堂。然灯佛道了也。若心相所思。出生诸法。虚假不实。何以故。心尚无有。云何出生诸法。犹如形影分别虚空。如人取声安置箧中。亦如吹网欲令气满。故老宿云。不是心不是佛不是物。且教你兄弟。行履据说。十地菩萨。住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。或示现成等正觉。转大法轮。入涅盘。使无量入毛孔。演一句经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。珍重。
　　上堂曰。王老师。自小养一头水牯牛。拟向溪东牧。不免食他国王水草。拟向溪西牧。亦不免食他国王水草。不如随分纳些些。总不见得。
　　上堂。道个如如。早是变了也。今时师僧。须向异类中行。归宗曰。虽行畜生行。不得畜生报。师曰。孟八郎汉。又恁么去也。
　　上堂。文殊普贤。昨夜三更相打。每人与二十棒。趁出院去也。赵州曰。和尚棒教谁吃。师曰。且道。王老师。过在甚处。州礼拜。
　　上堂。王老师卖身去也。还有人买么。一僧出曰。某甲买。师曰。不作贵不作贱。汝作么生买。僧无对。
　　盐官安国师。上堂。谓众曰。虚空为鼓。须弥为椎。甚么人打得。众无对。
　　归宗常禅师。上堂。从上古德。不是无知解。他高尚之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就他觅。从前祇是依他解。发言皆滞。光不透脱。祇为目前有物。
　　上堂。吾今欲说禅。诸子总近前。大众近前。师曰。汝听观音行。善应诸方所问。如何是观音行。师乃弹指曰。诸人还闻否。曰。闻。师曰。一队汉。向者里觅甚么。以棒趂出。大笑归方丈。
　　茱萸和尚。上堂。擎起一橛竹曰。还有人虚空钉得橛么。时有灵虚上座。出众曰。虚空是橛。师掷下竹。便下座。
　　大梅常禅师。上堂。汝等诸人。各自回心达本。莫逐其末。但得其本。其末自至。若欲识本。唯了自心。此心。元是一切世间出世间法根本故。心生种种法生。心灭种种法灭。且不附一切善恶而生。万法本自如如。
　　黄檗运禅师。上堂。大众云集。乃曰。汝等诸人。欲何所求。以拄杖趂之。大众不散。师却复坐曰。汝等诸人。尽是噇酒糟汉。恁么行脚。取笑於人。但见八百一千人处便去。不可图他热闹也。老汉行脚时。或遇草根下有一个汉。便从顶门上一锥看。他若知痛痒。可以布袋盛米供养他。可中总似汝。如此容易。何处更有今日事也。汝等既称行脚。亦须着些精神好。还知道大唐国内无禅师么。时有僧问。诸方尊宿。尽聚众开化。为甚么却道无禅师。师曰。不道无禅。祇是无师。阇黎不见。马大师下。有八十四人坐道场。得马师正法眼者。止三两人。庐山归宗和尚。是其一。夫出家人。须知有从上来事分始得。且如四祖下。牛头横说竖说。犹未知向上关捩子。有此眼目。方辨得邪正。宗党且当人事。宜不能体会得。但知学言语。念向皮袋里安着。到处称我会禅。还替得汝生死么。轻忽老宿。入地狱如箭。我才见汝入门来。便识得了也。还知么。急须努力。莫容易事。持片衣口食。空过一生。明眼人笑汝。久后。总被俗汉算将去。在宜自看远近是阿谁面上事。若会即便会。若不会即散去。珍重。
　　香严端禅师。上堂。僧问。如何是直截根源。师乃掷下拄杖。便归方丈。
　　上堂。语是谤寂是诳。语寂向上有路在。老僧口门窄。不能与汝说得。便下座。
　　上堂。问正因为甚么无事。师曰。我不曾停留。乃曰。假饶重重剥得净尽无停留。权时施设。亦是方便接人。若是那边事。无有是处。
　　杭州天龙和尚。上堂。大众。莫待老僧。上来便上来。下去便下去。各有华藏性海。具足功德。无碍光明。各各参取。珍重。
　　龟山具禅师。上堂。动容瞬目。无出当人。一念净心。本来是佛。仍说偈曰。心本绝尘何用洗。身中无病岂求医。欲知是佛非身处。明鉴高悬未照时。
　　黄州安禅师。上堂。言不落句。佛祖徒施。玄韵不坠。谁人知得。
　　大慈中禅师。上堂。山僧不解答话。祇能识病。时有僧出。师便归方丈。
　　赵州谂禅师。上堂。如明珠在掌。胡来胡现。汉来汉现。老僧把一枝草。为丈六金身用。把丈六金身。为一枝草用。佛是烦恼。烦恼是佛。僧问。未审。是佛谁家烦恼。师曰。与一切人烦恼。曰。如何免得。师曰。用免作么。
　　上堂。金佛不度炉。木佛不度火。泥佛不度水。真佛内里坐。菩提涅盘。真如佛性。尽是贴体衣服。亦名烦恼。实际理地。甚么处着。一心不生。万法无咎。汝但究理坐看三二十年。若不会。截取老僧头去。梦幻空华。徒劳把捉。心若不异万法。一如既不从外得。更拘执作么。如羊相似。乱拾物安向口里。老僧见药山和尚道。有人问着。但教合取狗口老僧亦教合取狗口。取我是垢。不取我是净。一似猎狗专欲得物。吃佛法在甚么处。千人万人。尽是觅佛汉子。於中觅一个道人。无若与空王为弟子。莫教心病最难医。未有世界。早有此性。世界坏时。此性不坏。一从见老僧后。更不是别人。祇是个主人公。者个更向外觅作么。正恁么时。莫转头换脑。若转头换脑。即失却也。僧问。承师有言。世界坏时。此性不坏。如何是此性。师曰。四大五阴。曰。此犹是坏底。如何是此性。师曰。四大五阴。
　　上堂。才有是非纷然失心。还有答话分也无。僧举似洛浦。浦扣齿。又举似云居。居曰。何必。僧回举似师。师曰。南方大有人丧身失命。曰。请和尚举。师才举前语。僧指旁僧曰。者个师僧。吃却饭了。作恁么语话。师休去。
　　上堂。正人说邪法。邪法悉皆正。邪人说正法。正法悉皆邪。诸方难见易识。我者里易见难识。
　　上堂。谓众曰。我向行脚到南方。火炉头有个无宾主话。直至如今无人举着。
　　上堂。至道无难。唯嫌拣择。才有言语。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。师曰。我亦不知。僧曰。和尚既不知。为甚道不在明白里。师曰。问事即得。礼拜了退。别僧问。至道无难。唯嫌拣择。是时人窠窟否。师曰。曾有人问我。老僧直得五年分疎不下。又问。至道无难。唯嫌拣择。如何是不拣择。师曰。天上天下唯我独尊。曰。此犹是拣择。师曰。田库奴甚处是拣择。僧无语。
　　上堂。兄弟。若从南方来者。即与下载。若从北方来者。即与上载。所以道。近上人问道即失道。近下人问道即得道。
　　上堂。兄弟莫久立有事商量无事。向衣钵下坐穷理好。老僧行脚时。除二时粥饭。是杂用心处。除外更无别用心处。若不如是大远在。
　　上堂。谓众曰。你若一生不离丛林。不语五年十载。无人唤你作哑汉。已后佛也不柰你何。你若不信。截取老僧头去。
　　大茅和尚。上堂。欲识诸佛师。向无明心内识取。欲识常住不凋性。向万物迁变处识取。
　　陈尊宿。上堂。我见百丈。不识好恶。大众才集。以拄杖一时打下。复召大众。众回首。乃云。是甚么。有甚共语处。又黄檗和尚亦然。复召大众。众回首。乃云。月似弯弓。少雨多风。犹较些子。
　　上堂。裂开也在我。捏聚也在我。时有僧问。如何是裂开。师曰。三九二十七。菩提涅盘。真如解脱。即心即佛。我且与么道。你又作么生。曰。某甲不与么道。师曰。醆子扑落地。碟子成七片。曰。如何是捏聚。师乃敛手而坐。
　　大随真禅师。上堂。此性。本来清净。具足万德。但以染净二缘。而有差别。故诸圣悟之。一向净用。而成觉道。凡夫迷之。一向染用。没溺轮回。其体不二。故般若云。无二无二分。无别无断故。
　　丹霞然禅师。上堂。阿你浑家。切须保护一灵之物。不是你造作名邈。得更说甚荐与不荐。吾往日见石头。亦祇教切须自保护。此事不是你谈话得。阿你浑家。各有一坐具地。更疑甚么禅。可是你解底物。岂有佛可成。佛之一字。永不喜闻。阿你自看。善巧方便。慈悲喜舍。不从外得。不着方寸。善巧是文殊。方便是普贤。你更拟趂逐甚么物。不用经求落空去。今时学者。纷纷扰扰。皆是参禅问道。吾此间。无道可修。无法可证。一饮一啄。各自有分。不用疑虑。在在处处。有恁么底。若识得释迦即老凡夫。是阿你须自看取。莫一盲引众盲。相将入火坑。夜里暗双陆。赛彩若为生。珍重。
　　三平义忠禅师。上堂。今时人出来。尽学驰求造作。将当自己眼目。有甚么相当。阿汝欲学么。不要诸余。汝等各有本分事。何不体取作么。心愤愤口悱悱。有甚么利益。分明向汝说。若要修行路。及诸圣建立化门。自有大藏教文在。若是宗门中事。宜汝切不得错用心。僧问。宗门中。还有学路也无。师曰。有一路滑如苔。曰。学人还摄得否。师曰。不拟心汝自看。
　　马颊山本空禅师。上堂。祇者施为动转。还合得本来祖翁么。若合得。十二时中。无虚弃底道理。若合不得。吃茶说话。往往唤作茶话在。僧便问。如何免得不成茶话去。师曰。你识得口也未。曰。如何是口。师曰。两片皮也不识。曰。如何是本来祖翁。师曰。大众前不要牵爷恃娘。曰。大众忻然去也。师曰。你试点大众性看。僧作礼。师曰。伊往往道一性一切性在。僧欲进语。师曰。孤负平生行脚眼。
　　本生禅师。拈拄杖示众曰。我若拈起。你便向未拈起时作道理。我若不拈起。你便向拈起时作主宰。且道。老僧为人在甚处。时有僧出曰。不敢妄生节目。师曰。也知阇黎不分外。曰。低低处平之有余。高高处观之不足。师曰。节目上更生节目。僧无语。师曰。掩鼻偷香。空招罪犯。
　　夹山会禅师。上堂。有祖以来。时人错会。相承至今。以佛祖言句。为人师范。若或如此。却成狂人无智人去。他祇指示汝。无法本是道。道无一法。无佛可成。无道可得。无法可取。无法可舍。所以老僧道。目前无法。意在目前。他不是目前法。若向佛祖边学。此人未具眼在。何故。皆属所依。不得自在。本祇为生死茫茫。识性无自由分。千里万里。求善知识。须具正眼求脱虚谬之见。定取目前生死。为复实有。为复实无。若有人定得许汝出头。上根之人。言下明道。中下根器。波波浪走。何不向生死中定当。取何处更疑佛疑祖。替汝生死。有智人笑汝。汝若不会。更听一颂。劳持生死法。唯向佛边求。目前迷正理。拨火觅浮沤。
