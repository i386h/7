<!-- { "loadSidebar": true } -->
　　圆悟勤禅师奉勅赴云居。到南康军当道先请开堂。以祖佛为栗准。与祖佛作师。以人天为梯航。与人天作眼。忽若不倚一物。孤逈逈峭巍巍。千圣莫能知。万灵没照鉴。截断一切不涉廉纤。把断世界不漏丝发。人天众前如何剖露。若向个里上绝攀仰下绝己躬。等闲如金翅鸟劈海直取龙吞。似狮子儿出窟妖狐绝迹。当锋略露。不免道个山是山水是水。僧是僧俗是俗。开慈悲方便门。留通途受用底。忽若转山不是山水不是水。僧不是僧俗不是俗。到个里还有出身处么。若有出身处。便可以高揖释迦不拜弥勒。坐断毗卢顶不禀释迦文。束虚空作拄杖也打他不得。合百千万聚雷作一喝也惊他不动。且道此人毕竟如何亲近。只如今各各当阳不背不向。不立一丝毫头解路。不作一纤尘机关。正当恁么时。把断乾坤一句作么生道。雕弓已挂狼烟息。万国歌谣贺太平。复云。龙床角头亲赐得。天上云居古道场。安乐树边藏拙讷。更无佛法可商量。既无佛法。却举个古人公案。记得神鼎山諲禅师开堂示众云。山僧行脚也无正因。只待向东京城里听一两本经论。於古寺闲房且恁么过时。不谓行到汝州叶县。被一阵业风吹到首山曲录木床上见个老和尚。当时把不住礼却他三拜。直至如今悔之不得。师云。者老汉参到生铁铸就处。穷到无丝毫解路时。所以向铁壁银山斩钉截铁。若不知有向上宗乘。争解与么道。然虽如是。检点将来。二祖少林也礼三拜。忽若水乳不分金鍮不辨。有条攀条无条攀例。山僧元丰末年为疑着个祖师西来意。十数载江表逢见大善知识。便投诚咨参玄妙理性棒喝机关。直是费尽工夫终无个休歇去处。及到海会遇见个老和尚。被他脑后一槌。从此丧却目前机。去却胸中物。直至如今也分疎不下。且道与古人是同是别。还委悉么。羚羊挂角千峰外。更有羚羊在上峰。
　　大慧杲禅师绍兴七年赴径山。七月二十一日於临安府明庆开堂。拈香祝圣垂语问答毕。复有数僧竞出。师乃约住云。假使大地草木尽抹为尘。一一尘有一一口。一一口具无碍广长舌相。一一舌相出无量差别音声。一一音声发无量差别言词。一一言词有无量差别妙义。如上尘数衲僧各各具如是口如是舌如是音声如是言词如是妙义。同时致百千问难。问问各别。不消径山长老咳[口*敕]一声。一时答了。乘时於其中间作无量无边广大佛事。一一佛事周徧法界。所谓一毛现神变。一切佛同说经。於无量劫不得其边际。便恁么去。闹热门庭即得。若以正眼观。之正是业识茫茫无本可据。祖师门下一点也用不着。况复钩章棘句展露言锋。非唯埋没从上宗乘。亦乃笑破衲僧鼻孔。所以道毫牦系念三途业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。看他先德恁么告报。如国家兵器不得已而用之。本分事上亦无者个消息。山僧今日如斯举唱。大似无梦说梦。好肉剜疮。检点将来。合吃拄杖。只今莫有下得毒手者么。若有。堪报不报之恩。共助无为之化。如无。倒行此令去也。蓦拈拄杖云。横按镆铘全正令。太平寰宇斩痴顽。卓一下喝一喝。复举王常侍一日访临济。同到僧堂内。常侍曰者一堂僧还看经否。临济曰不看经。常侍曰学禅否。临济曰不学禅。常侍曰。经又不看。禅又不学。毕竟作甚么。临济曰总教伊成佛作祖去。常侍曰。金屑虽贵落眼成翳。又作么生。临济曰我将谓你是个俗汉。师云。临济老汉握一柄金刚王宝剑。气冲宇宙天下横行。等闲被者官人轻轻一拶。便见氷消瓦解。且道者官人有甚长处。听取一颂。世出世间希有事。显发须凭过量人。只将补衮调羹手。拨转如来正法轮。久立众慈伏惟珍重。
　　师绍兴二十六年赴育王。十一月二十三日於明州报恩光孝禅寺开堂。宣疏拈香祝圣白椎垂语问答罢乃云。佛法要妙。离言说相。离文字相。离心缘相。不可以有心求。不可以无心得。不可以语言造。不可以寂默通。如涂毒鼓。闻着则脑门百裂。似猛火聚。近之则燎却面门。实谓壁立万仞剿绝圣凡。假使智如鹙子。辨若维摩。与三世诸佛同时出来。也须入地三尺。有如是自在。有如是威神。只许老胡知不许老胡会。到者里如何启口。然官不容针私通车马。放一线道却有商量。蓦拈拄杖卓一下云。还闻么。一切障碍即究竟觉。得念失念无非解脱。成法破法皆名涅盘。智慧愚痴通为般若。又卓一下云。太阳溢目万里不挂片云。古佛与露柱相交。新罗共占波斗额即不问汝诸人。只如马祖道即心是佛作么生商量。还委悉么。太平本是将军致。却许将军见太平。复卓一下。复举西天国王问波罗提尊者曰。我欲作佛。不知何者是佛。尊者曰见性是佛。王曰师见性否。尊者曰我见佛性。王曰性在何处。尊者曰性在作用。王曰是何作用我今不见。尊者曰今现作用王自不见。王曰於我有否。尊者曰。王若作用无有不是。王若不用体亦难见。王曰若当用时几处出现。尊者曰若出现时当有其八。王曰八处佛性当为我说。尊者曰。在胎曰身。处世名人。在眼曰见。在耳曰闻。在鼻辩香。在舌谈论。在手执捉。在足运奔。徧现俱该沙界。收摄在一微尘。识者知是佛性。不识唤作精魂。王闻是言心即开悟。师云。敢问法筵大众。且道西天国王悟得佛性耶。悟得精魂耶。若道在八处悟得。只是精魂。若离八处。却唤甚么作佛性。於斯荐得。皇恩佛恩一时报足。若荐不得。育王今日为诸人下个注脚。良久云。鸑鷟麒鳞俱是瑞。旃檀薝卜一般香。天童和尚再白槌云。谛观法王法。法王法如是。师召大众云。记取天童和尚语。
　　师又於明州育王受敕再住径山。到临安景德灵隐寺开堂。问答罢乃云。问话且止。纵饶问处如百川竞注。答处似巨海吞流。直得维摩结舌。鹙子无言。於本分事上了无交涉。且道本分事上合作么生提持。乃举拂子云。还见么。又击禅床云。还闻么。闻见分明是个甚么。当今圣主於此得之。以妙明心印印十方华藏世界海只在一尘中。於一尘中垂衣治化演出无量无边广大如虚空不可思议殊胜功德。益利法界一切有情。所谓圣寿广大如虚空不可思议。圣量广大如虚空不可思议。圣德广大如虚空不可思议。圣学广大如虚空不可思议。乃至圣智圣慧圣慈圣聪皆悉广大如虚空不可思议。只者不可思议底亦不可思议。都卢只在一尘中。皆圣心之常分。非假於他术。满朝文武诸贵官得之以妙明心印向各各当人脚跟下一印印定。更无秋毫以为透漏。所谓王事民事一一明了一一无差。然后卷舒自在纵夺临时皆吾心之常分。非假於他术。今日一会若僧若俗若男若女若贵若贱得之。各以妙明心印印之。则随其根性悉得受用。一一明了一一无差皆。吾心之常分非假於他术。且道径山长老得之又作么生。还相委悉么。惟凭一滴曹溪。水徧界为霖报吾皇。即将上来举扬般若所有一毫之善。祝延今上皇帝圣寿无疆。恭愿尧仁广被齐日月之盛明。汤德弥新并乾坤之久固。皇太后中宫皇后大内天眷伏愿同明般若正因。悉获金刚种智。复举波斯匿王问佛。胜义谛中还有世俗谛否。若言其有。智不应一。若言其无。智不应二。一二之义其义云何。佛言。大王汝於过去龙光佛所曾问此义。我今无说。汝亦无闻。无说无闻是名一义二义。师召大众云。明明向道尚自不会。岂况盖覆将来。今日或有人问径山。胜义谛中还有世俗谛否。若言其有智不应一。若言其无智不应二。一二之义其义云何。只向他道元首明哉股肱良哉。是名一义亦名二义。正当恁么时。还有向上事也无。良久云。任大也须从地起。更高争柰有天何。久立众慈伏惟珍重。

　　入院后当请开堂提纲

　　临济玄禅师府主王常侍与诸官请师开堂。问答毕乃云。此日法筵为一大事故。更有问话者么。速致问来。你才开口早勿交涉也。何以如此。不见释尊云。法离文字。不属因不在缘故。为你信不及。所以今日葛藤。恐滞常侍与诸官员昧他佛性。不如且退。喝一喝云。少信根人终无了日。久立珍重。
　　云门偃禅师广主命师出世灵树。开堂曰。莫道今日谩诸人好。抑不得已向诸人前作一场狼籍。忽遇明眼人见成一场笑具。如今避不得也。且问你诸人从上来有甚事。欠少甚么。向你道无事已是相埋没也。虽然如是。也须到者田地始得。亦莫逞口快乱问。自己心里黑漫漫地。明朝后日大有事在。你若根思迟回。且向古人建化门庭东觑西觑看是个甚么道理。你欲得会么。都缘是你自家无量劫来妄想浓厚。一期闻人说着便生疑心。问佛问法问向上向下。求觅解会转没交涉。拟心即差况复有言有句。莫是不拟心是么。莫错会好。更有甚么事。珍重。
　　清凉益禅师初开堂日。中坐茶筵未起四众先围绕法座。时僧正白师曰。四众已围绕和尚法座了。师曰。众人却参真善知识。少顷升座。大众礼请讫。师谓众曰。众人既尽在此。山僧不可无言与大众。举一古人方便。珍重便下座。
　　神鼎諲禅师开堂云。斋会已具。僧俗已集。问答已毕。佛法成办。只将此着上祝今上皇帝圣寿无疆。便下座。
　　白云端禅师云。昔日灵山会上。世尊拈花迦叶微笑。世尊道。吾有正法眼藏。分付摩诃大迦叶。次第流传毋令断绝。至於今日。大众。若是正法眼藏。释迦老子自无分将什么分付。将什么流传。诸人分上各各自有正法眼藏。每日起来是是非非分南道北。种种施为尽是正法眼藏之光影。此眼开时。乾坤大地日月星辰森罗万象祇在目前。不见有毫牦之相。此眼未开时。尽在诸人眼睛里。已开者不在此限。未开者山僧不惜手为诸人开此法眼藏看。乃竖起两指云。看看。若见得。事同一家。其或未然。不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华恁么道。无句得商量。既满口说了。为什么无句得商量。喝一喝云。分身两处看。
