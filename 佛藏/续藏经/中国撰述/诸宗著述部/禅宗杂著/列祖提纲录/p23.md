<!-- { "loadSidebar": true } -->
　　大沩乾禅师上堂。山花似锦。文殊撞着眼睛。幽鸟绵蛮。观音塞却耳际。诸仁者。更思量个甚么。昨夜三更睡不着。翻身捉得普贤贬向无生国里。一觉直至天明。今朝又得与诸人相见说梦。噫是甚么说话。卓拄杖下座。
　　广法源禅师上堂。若论此事切莫道着。道着即头角生。有僧出曰头角生也。师曰祸事。曰某甲罪过。师曰龙头蛇尾。伏惟珍重。
　　定慧信禅师上堂。若识般若即被般若缚。若不识般若亦被般若缚。识与不识拈放一边。却问诸人。如何是般若体。参堂去。
　　上堂。泥蛇咬石鳖。露柱啾啾叫。须弥打一棒。阎老呵呵笑。参。
　　上堂。莺声阑。蝉声急。入水乌龟头不湿。鹭鸶飞入芦花丛。雪月交辉俱不及。吽。
　　姜山方禅师上堂。穿云不渡水。渡水不穿云。乾坤把定不把定。虚空放行不放行。横三竖四乍离乍合。将长补短即不问汝诸人。饭是米做一句要且难道。良久曰。私事不得官酬。
　　上堂。不是道得道不得。诸方尽把为奇特。寒山烧火满头灰。笑骂丰干者老贼。
　　白鹿端禅师上堂。摩腾入汉肉上剜疮。僧会来吴眼中添屑。达磨九年面壁鬼魅之由。二祖立雪求心翻成不肖。汝等诸人到者里如何吐露。若也道得。海上横行。若道不得。林间独卧。以拄杖击禅床一下。
　　福严宗禅师上堂。世尊周行七步举足全乖。目顾四方触途成滞。金襕授去殃及儿孙。玉偈传来挂人唇吻。风幡悟性未离色尘。钵水投针全成管见。祖师九年面壁不见纤毫。卢公六代传衣图他小利。江西一喝不解慎初。德峤全施未知护末。南山鳖鼻谩指踪由。北院枯松徒彰风彩。云门顾鉴落二落三。临济全提错七错八。若说君臣五位直如纸马过江。更推宾主交参恰似泥人澡洗。独超象外且非捉兔走鹰。混迹尘中未是齩猪之狗。何异逃坑堕堑正是避溺投罝。如斯之解正在常途。出格道人如何话会。岂不见陶潜俗子尚自睹事见机。而今祖室子孙不可皮下无血。喝一喝。
　　净因臻禅师上堂。拈拄杖曰。楖栗木杖子。善能谈佛祖。聋人既得闻。痖人亦解语。指白石为玉。点黄金为土。便恁么会去他家未相许。不相许。莫莽卤。南街打鼓北街舞。
　　衡岳能禅师上堂。宗风才举万里云收。法令若行千峰寒色。须弥顶上白浪滔天。大海波中红尘满地。应思黄梅昔日少室当年。不能退己让人。遂使舂糠答志断臂酬心。何似衡岳者里山畬粟米饭。一桶没盐羹。苦乐共住随高就低。且不是南头买贵北头卖贱。直教文殊稽首迦叶攒眉。龙树马鸣吞声饮气。目连鹙子且不能为。为甚如此。谛观法王法。法王法如是。
　　石佛忠禅师上堂。点时不到皂白未分。到时不点和泥合水。露柱[跳-兆+孛]跳入灯笼里即且从他。汝眉毛因甚么却拖在脚跟下。直饶於此明得。也是猢狲戴席帽。於此未明。何异曲膳穿靴。然虽如此。笑我者多哂我者少。
　　大沩喆禅师上堂。古佛道昔於波罗柰转四谛法轮。堕坑落堑。今复转最妙无上大法轮。土上加泥。如今还有不历阶梯独超物外者么。良久曰。出头天外看。谁是个中人。
　　上堂。阿剌剌。是甚么。翻思当年破灶堕。杖子忽击着。方知孤负我。以拄杖击香台一下曰。堕堕。
　　上堂。扪空追响劳汝精神。梦觉觉非复有何事。德山老人在汝诸人眉毛眼睫上。诸人还觉么。若也觉去。梦觉觉非。若也未觉。扪空追响终无了期。直饶向者里倜傥分明。犹是梯山入贡。还有独超物外者么。良久曰。且莫诈明头。
　　上堂。白云澹泞水注沧溟。万法本闲复有何事。所以道也有权也有实也有照也有用。诸人到者里如何履践。良久曰。但有路可上。更高人也行。
　　上堂。山僧本无积畜。且得粥足饭足。困来即便打眠。一任东卜西卜。
　　上堂。古德道。一释迦。二元和。三佛陀。自余是甚么椀脱丘。慧光即不然。一释迦。二元和。三佛陀。总是椀脱丘。诸人还知慧光落处么。若也知去。许你具铁眼铜睛。若也不知。莫谓几经风浪险。扁舟曾向五湖游。
　　上堂。拈起拄杖曰。一尘才起大地全收。卓一下曰。妙喜世界百杂碎。且道不动如来即今在甚么处。若人识得。可谓不动步而登妙觉。若也未识。向诸人眉毛眼睫里涅盘去也。又卓一下。
　　上堂。拈起拄杖曰。智海拄杖。或作金刚王宝剑。或作踞地狮子。或作探竿影草。或不作拄杖用。诸人还相委悉么。若也委悉去。如龙得水似虎靠山。出没卷舒纵横应用。如未相委。大似日中逃影。
　　普融平禅师上堂。山僧不会佛法。为人总没来由。或时半开半合。或时全放全收。还如万人丛里。冷地掉个石头。忽然打着一个。方知触处周流。
　　上堂。举盘山示众曰。似地擎山不知山之孤峻。如石含玉不知玉之无瑕。古人恁么说话。大似抱赃叫屈。智海门下人人慷慨。生擒虎兕活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖下座。
　　庆善隆禅师上堂。花簇簇。锦簇簇。盐酱年来事事足。留得南泉打破锅。分付沙弥煮晨粥。晨粥一任诸人吃。洗钵盂一句作么生会。多少人疑着。
　　香山渊禅师上堂。酒市鱼行头头宝所。鸦鸣鹊噪一一妙音。卓拄杖曰。且道者个是何佛事。狼籍不少。
　　上堂。香山有个话头。弥满四大神洲。若以佛法批判。还如认马作牛。诸人既不作佛法批判。毕竟是甚么道理。击拂子。无鑐锁子不厌动摇。半夜枕头要须摸着。下座。
　　无相真禅师上堂。欲明向上事。须具顶门眼。若具顶门眼。始契出家心。既契出家心。常具顶门眼。要会顶门眼么。四京人着衣吃饭。两浙人饱暖自如。通玄峰顶香风清。花发蟠桃三四株。
　　黄龙南禅师上堂。横吞巨海倒卓须弥。衲僧面前也是寻常茶饭。行脚人须是荆棘林内坐大道场。向和泥合水处认取本来面目。且作么生见得。遂拈拄杖曰。直饶见得。未免山僧拄杖。
　　上堂。说妙谈玄乃太平之奸贼。行棒行喝为乱世之英雄。英雄奸贼棒喝玄妙皆为长物。黄蘗门下总不用着。且道黄蘗门下寻常用个甚么。喝一喝。
　　上堂。撞钟钟鸣。击鼓鼓响。大众殷懃问讯。同安端然合掌。者个是世法。那个是佛法。咄。
　　上堂。有一人朝看华严暮观般若。昼夜精勤无有暂暇。有一人不参禅不论义。把个破席日里睡。於是二人同到黄龙。一人有为一人无为。安下那一个即是。良久曰。功德天。黑暗女。有智主人。二俱不受。
　　上堂。心王不妄动。六国一时通。罢拈三尺剑。休弄一张弓。击禅床下座。
　　上堂。道远乎哉触事而真。圣远乎哉体之即神。乃拈拄杖曰。道之与圣总在归宗拄杖头上。汝等诸人何不识取。若也识得。十方剎土不行而至。百千三昧无作而成。若也未识。有寒暑兮促君寿。有鬼神兮妬君福。
　　上堂。半夜捉乌鸡。惊起梵王睡。毗岚风忽起。吹倒须弥山。官路无人行。私酒多人吃。当此之时。临济德山开得口张得眼。有棒有喝用不得。汝等诸人各自寻取祖业契书。莫认驴鞍桥作阿爷下颔。
　　上堂。举大珠和尚道身口意清净是名佛出世。身口意不净是名佛灭度也。好个消息。古人一期方便与你诸人计个入路。既得个入路又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广又知浅深。一踏踏翻四大海。一掴掴到须弥山。撒手到家人不识。鹊噪鸦鸣栢树间。
　　上堂。千般说。万般喻。祇要教君早回去。去何处。良久云。夜来风起满庭香。吹落桃花三五树。
　　上堂。拈拄杖曰。横拈倒用拨开弥勒眼睛。明去暗来敲落祖师鼻孔。当是时也。目连鹙子饮气吞声。临济德山呵呵大笑。且道笑个甚么。咄。
　　黄龙心禅师上堂。大凡穷生死根源。直须明取自家一片田地。教伊去处分明。然后临机应用不失其宜。祇如锋芒未兆已前都无是个非个。瞥尔爆动便有五行金土相生相克。胡来汉现四姓杂居。各任方隅是非锋起。致使玄黄不辨水乳不分。疾在膏肓难为救疗。若不当阳晓示。穷子无以知归。欲得大用现前。便可顿忘诸见。诸见既尽昏雾不生。大智洞然更非他物。珍重。
　　上堂。击禅床曰。一尘才举大地全收。诸人耳在一声中。一声徧在诸人耳。若是摩霄俊鹘便合乘时。止泺困鱼徒劳激浪。
　　上堂。不与万法为侣即是无诤三昧。便恁么去。争奈弦急则声促。若能向紫罗帐里撒珍珠。未必善因而招恶果。
　　上堂。有句无句如藤倚树。且任诸人点头。及乎树倒藤枯。上无冲天之计。下无入地之谋。灵利汉者里着得一只眼便见七纵八横。举拂子曰。看太阳溢目万里不挂片云。若是覆盆之下。又争怪得老僧。
　　上堂。若也单明自己不悟目前。此人有眼无足。若悟目前不明自己。此人有足无眼。据此二人。十二时中常有一物蕴在胸中。物既在胸。不安之相常在目前。既在目前触途成滞。作么生得平稳去。祖不言乎执之失度必入邪路。放之自然体无去住。
　　上堂。良工未出玉石不分。巧冶无人金沙混杂。还言无师自悟底么。出来办别看。乃举拂子曰。且道是金是沙。良久曰。见之不取。思之千里。
　　上堂。有时开门待知识。知识不来过。有时把手上高山。高山人不顾。或作败军之将。向阇黎手里拱手归降。或为忿怒那咤敲骨打髓。正当恁么时。还有同声相应同气相求底么。有则向百尺竿头进取一步。如无。少室峰前一场笑具。
　　上堂。心同虚空界。示等虚空法。证得虚空时。无是无非法。便恁么休去。停桡把缆且向湾里泊船。若据衲僧门下。天地悬隔。且道衲僧门下有甚长处。楖栗横担不顾人。直入千峰万峰去。
　　上堂。一不向。二不开。翻思南岳与天台。堪笑白云无定止。被风吹去又吹来。
　　上堂。过去诸佛已灭。未来诸佛未生。正当现在佛法委付黄龙。放行则恍恍惚惚其中有物。把住则杳杳冥冥其中有精。且道放行即是把住即是。竿头丝线从君弄。不犯清波意自殊。
　　上堂。虎头生角人难措。石火电光须密布。假饶烈士也应难。懵底那能善回互。手擎日月背负须弥掷向他方。其中众生不觉不知。其中众生骑驴入诸人眼里。诸人亦不觉不知。会么。将此身心奉尘剎。是则名为报佛恩。
　　上堂。一沤未发古帆未征。风信不来无人举棹。正当恁么时。水脉如何辨的。君不见。云门老垂手处。落落清波无透路。又不见华亭叟泄天机。夜深空载月明归。莫怪相逢不相识。从教万古漫漫黑。
