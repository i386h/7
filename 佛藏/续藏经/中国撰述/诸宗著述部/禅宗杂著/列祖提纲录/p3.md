<!-- { "loadSidebar": true } -->
　　天申圣节上堂。心同虚空界。示等虚空法。证得虚空时。无是无非法。既无是又无非。便乃以虚空为正体。以恒沙国土为妙用。以须弥不动之山为寿山。以功德甚深之海为福海。包罗万有。津济四生。实天中之天。圣中之圣。适当诞弥之月。仰倾葵藿之诚。一句全提。千祥并集。祝圣君寿。地久天长。
　　会庆圣节上堂。虚空可量风可系。无能尽说佛功德。佛功德海既难量。吾君圣寿亦如是。
　　圣节上堂。日日是好日。时时是好时。惟有十月二十二。吉星垂照最希可。
　　雪岩钦禅师。圣节提纲。万化之源。万物之母。德被河沙。量包海宇。圣中之圣。主中之主。庆会一时。寿崇千古。以坤自责。月朗太虚。以乾为子。红日卓午。正恁么时。香蔼金炉。帘垂玉殿。如何是荡荡无为之句。卓拄杖云。含弘光大。品物咸亨。复举智度菩萨母容受一切法而无分别相。师颂云。一切法离分别相。依前诸相自如如。春风影里乾坤大。无限江山开画图。
　　乾会节提纲。健行不息之谓乾。万法归一之谓会。会万法归自己者。其惟圣人乎。运乾德以位天者。其惟至理乎。理之至也。本乎无作。人之圣也。体乎无为。尧风荡荡兮舜日熙熙。
　　中峰本禅师。圣节示众。大哉乾元。至哉坤元。一气含容万有。民无得而名焉。功高列圣之上。德迈群王之先。荡荡乎用大。巍巍乎体坚。龙抱九重天上日。真光垂照万斯年。大众还知么。即日瑞分剎土。春满寰区。大毗卢顶分身。优昙钵华吐焰。以故。天下称之为圣人之佳节也。但生植於天地之间者。莫不被其泽。惟我释氏之流。乃被其泽之尤者也。何以为然。盖孤虚柔弱。而不能自立也。言孤则远离亲族。不营世家。言虚则寄食檀门。栖迟林麓。言柔则潜心空寂。守节循规。言弱则守护性真。不与物竞。自非圣人不忘佛嘱曲垂外护。则僧园资具。安敢自称常住。而不遭陵夺於他人之手乎。由是吾侪安居暇食。一时一刻咸出圣恩。虽天覆地擎。不足云喻。使尽形求法。终身向道。至若忘躯毕命。亦不足以酬其万分之一。岂容懈怠懒堕。虚延白昼。而更驰情於利欲者乎。兹遇圣节。曲引微忱。以相勉励。记得后唐庄宗皇帝。问兴化和尚云。朕收中原。获得一宝。只是无人酬价。化曰。请陛下宝看。帝乃引手舒幞头脚。化曰。君王之宝。谁敢酬价。龙吟雾起。虎啸风生。则不无庄宗兴化。若曰酬中原。宝价。至竟未曾定夺。臣僧。遥对天廷。輙成一偈。盖天盖地中原宝。无古无今塞太虚。价重乾坤酬未得。伫看皇化越唐虞。
　　天目礼禅师。圣节上堂。天何言哉。四时行焉。地何言哉。万物生焉。君何言哉。万方安宁。风调雨若。海晏河清。正恁么时如何。野老不知尧舜力。勾芒祭罢饷春耕。
　　圣节上堂。坐琉璃殿。垂夜明帘。混然一体以难该。冥应众缘而无忒。从上以来。推尊此位。且全身奉重一句。如何举唱。妙叶群机齐入贡。从教诸道自分权。
　　楚石琦禅师。圣节上堂。举无着与外道论义。着云。天下太平。国王长寿。外道杜口不能破。师颂云。义有河沙数。不出者一句。蚊子上铁牛。无你下嘴处。
　　无用宽禅师。天寿圣节上堂。威音王佛。今朝示现。德被苍生。光腾海甸。不假揩磨。不须煅炼。太湖臣僧。聊通一线。吾皇圣寿等乾坤。赫赫神光普周徧。便下座。
　　笑隐欣禅师。圣节上堂。下兜率降阎浮。本迹不二。御金轮宣正法。权实全彰。乘愿示生。随机阐化。灵枢密运。跻吾民於安养之中。宝鉴高提。措四海於钧陶之内。故我林泉之下。化日舒长。钟鼓清时。玄风远播。三轮不住。施受俱捐。毕竟如何祝赞。良久云。无为功德不思议。净智妙圜体空寂。
　　圣节上堂。化工密运。纳群生於覆焘之中。端拱无为。跻四海於仁寿之域。如华严海融摄三千世界。似帝网珠交罗百亿山河。正与么时。如何是不涉诞生底句。一气不言含有象。万灵何处谢无私。
　　了庵欲禅师。天寿圣节上堂。摩酰正眼。洞彻十虚。迦陵仙音。徧周沙界。标三才而建立。举四海而安之。缵列圣之丕图。膺灵山之付嘱。摧怨破敌。运金刚轮。发政施仁。作狮子吼。当流虹之瑞旦。庆万世之昌期。然则蒉桴土鼓。共乐升平。尧舜之君。犹有化在。所以道。向上一路。千圣不传。万仞崖头。纵横得妙。卓拄杖云。将此身心奉尘剎。是则名为报国恩。
　　天寿节上堂。万法是心光。诸缘惟性晓。本无迷悟人。只要今日了。且道。了个什么。良久云。甲辰正月十一日。大元天子降生时。剎海尘毛咸稽首。万年松长万年枝。
　　圣节上堂。金刚正体。洞彻十虚。般若灵光。该罗万有。昭昭於心目之间。而相不可睹。晃晃於色尘之内。而理不可分。与天地同一覆焘。与日月同一照临。与山岳同一穹崇。与江河同一流注。所谓佛佛授手。祖祖相传。若圣若凡。皆承恩力。庆逢嘉运。仰祝尧龄。一句当阳。如何举唱。劫石有销日。君恩无尽时。
　　资圣南禅师。圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道。正恁么时。如何行履。野老不知黄屋贵。六街慵听静鞭声。
　　蒋山泉禅师。圣节上堂。拈拄杖。击法座一下云。以此功德。祝延圣寿。便下座。
　　用彰俊禅师。圣节上堂。麟凤龟龙。昨夜一时出现。臣僧拄杖子。见此休征嘉瑞。欢喜踊跃。出来与无量寿世尊。把臂交欢。同声庆赞。拈拄杖。大道虚玄天地先。昆虫草木悉陶埏。神功普极三千界。睿算超过亿万年。以拄杖卓一下。
　　石屋珙禅师。天寿圣节上堂。箕翼长明。地天长泰。风不鸣条。雨不破块。君乃尧舜之君。俗乃成康之俗。王母昼下云旗翻。海山四月蟠桃熟。

　　满散提纲

　　圆悟勤禅师。散圣节上堂。神霄真人降驾。长生帝君御极。神灵开旦。夷夏钦风。万瑞咸臻。千灵拥佑。布羲轩无私之政。追盘娲太古之风。万国赤子歌谣。八表昆虫鼓舞。福流千界。庆集一人。林下禅人如何图报。共持清净无为化。仰祝吾皇亿万春。
　　散乾龙节上堂。渊圣皇帝。君临万国。北狩未还。乾龙节临。祝严睿算。臣僧一句。了无覆藏。还委悉么。佛殿里烧香。
　　散天申节上堂。天上古佛。人间至尊。五月下降阎浮。五月君临万国。奋中兴业。清四海尘。永固龙图。长坚凤历。遥瞻北阙。仰祝南山。一句全提。当机显露。还委悉么。建炎天子天申节。圣寿弥隆亿万年。
　　无文灿禅师。崇寿节满散。二千年前。四月八日。西天竺国。亲曾出现。二千年后。东震旦土。依旧示生。天上天下。惟我独尊。前身后身。一梦两觉。长育万物。如春行地。照临万物。如月行空。承乾之运。而无可见之功。行坤之道。而无可见之迹。臣僧一坐六十小劫。入思惟三昧经八十返。求一语赞叹不可得。求一语名状不可得。於不可得中。乃见王母面授新熟蟠桃。恭遇满散。未免和盘托出。良久云。太后举觞今上拜。九重春色异人间。
　　乾会节满散。昨朝方祝圣人寿。今朝又祝圣人寿。天地中间两重人。同时出现相前后。扶桑树头。红日方升。蟠桃枝上。春风未老。直得东湖番湖。交口赞叹。芝山阁山。鞠躬稽首。自有天地开辟。以至于今。如此盛事。希有希有。祝圣人福。祝圣人寿。祝圣人多男子。顾视大众云。可中忽有人出来问。圣人福圣人多男子不待问。敢问圣人寿。毕竟是多少。竖起拂子云。万年松在祝融峰。
　　恕中愠禅师。满散上堂。一年三百六十日。惟有此日最吉祥。黄河澄清圣人出。文经武纬开明堂。圣人既出。天下太平。无为而治。不令而行。南北风尘俱荡尽。熙熙万姓歌黄唐。

　　景命四斋日月旦提纲

　　圆悟勤禅师。八月旦日上堂。秋光清浅。明明不退转。群木萧疎。一一解脱道。不出阴界。可以徧历浮幢王。不立纤尘。可以具足金刚智。何况园里菜青。田中禾熟。岂非岁稔时和。心融境寂。且不离向背一句。作么生道。星河秋一雁。砧杵夜千家。
　　五月旦日上堂。铁树[髟/龙]松。石牛哮吼。火云亘天长万丈。金乌普照大光明。直得东海鲤鱼。振鬣扬鳞。南国波斯。呈桡舞棹。文殊普贤。不敢说理说事。德山临济。不敢行棒行喝。正恁么时会么。拄杖拟吞三世佛。灯笼百斛泻明珠。复云。释迦老子道。若有一人发真归源。十方虚空。悉皆消殒。五祖和尚又云。一人发真归源。十方虚空。磕着筑着。山僧即不然。若有一人发真归源。十方虚空。锦上铺花。
　　真净文禅师。上堂。今朝十月一。天下暖炉开。衲僧顶门眼。依旧蒙尘埃。岁月既已往。死生还到来。床添新稿荐。一任雪成堆。遂拈袈裟角云。大众。人人有分。须是顶门眼开始得。喝一喝。下座。
　　大慧杲禅师。上堂。古者道。了得一万事毕。今朝是九月一。诸人作么生了。蓦拈拄杖云。不得唤作拄杖子。便了取好。既不唤作拄杖子。作么生了。掷下云。差之毫厘。失之千里。
　　月旦上堂。月生一。铁轮天子寰中勅。月生二。丰干骑虎入闹市。月生三。蟭螟眼里巨鳖翻。蓦拈拄杖云。莫有同生同死底么。出来与径山拄杖子相见。良久云。见义不为。何勇之有。掷下拄杖。
　　应庵华禅师。月旦上堂。召大众云。三日前五日后。若不挥剑。渔父栖巢。明果有一转语。也要诸人共知。犀因玩月纹生角。象被雷惊华入牙。下座。
　　雪岩钦禅师。八月一日上堂。方便门。解脱门。毗卢宝阁门。以拄杖一击。八字俱开。然虽如是。只许向者里暂时止宿。一息一食而已。若欲直指大休大歇大安乐田地。前头大有活路在。
　　蒙庵岳禅师。上堂。腊月初岁云徂。黄河冻已合。深处有嘉鱼。活泼泼跳不脱。又不能相煦以温。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃花浪。会即便会。痴人面前。且莫说梦。
　　恕中愠禅师。上堂。今朝七月一。屋角秋风动。无上解脱门。豁达无遮拥。东来西来。南来北来。明窗下如法安排。是佛是祖。是圣是凡。手面上等与一送。有主有宾。全体全用。彻骨风流。十八不共。三千剎海夜沉沉。妙高山色自孤耸。
　　石屋珙禅师。七月旦日上堂。人间秋十日。湖寺便生凉。竹色溪边绿。荷花镜里香。即心犹未是。作境谩搏量。空劫已前事。今朝为举扬。
