<!-- { "loadSidebar": true } -->
　　朝宗忍禅师。腊八上堂。今朝正是腊月八。释迦老子眼睛瞎。白日青天被鬼迷。夜对明星将眼刮。自家盲昧已堪怜。引得群盲泥土撒。一年一度闹哄哄。尽未来际难合煞。祇为当年遗祸根。后来漆桶枝边揠。山僧忍俊不自禁。谨对人天大众前。以拂子掷下云。今为汝等连根拔。且道。拔断后。有何消息。合掌云。我不敢轻於汝等。汝等皆当作佛。喝一喝。卓拄杖下座。

　　涅盘日提纲

　　雪岩钦禅师。二月十五日上堂。若谓释迦老子。古已入灭。又道。佛身充满於法界。而常处此菩提座。若谓释迦老子。本不曾灭。面前触目。无非山河大地。草木丛林。桃红柳绿。燕语莺吟。毕竟那个是释迦老子。蓦召大众。众回首。乃云。将谓瞌睡。
　　佛涅盘上堂。就谢月溪侍者砚溪上人。束布毛为笔。借月溪为砚。磨无烟墨。向虚空中。大写如来入般涅盘四字。正恁么时。点画既成。毕竟如何定当。卓拄杖云。将谓羲之楷法。尤来张颠草书。
　　上堂。岸柳摇金。溪桃吐玉。波旬无端起舞。阿难平地悲哭。因甚如此。亲见如来面目。
　　上堂。焚三昧火。自举金棺。阿难悲恼。波旬喜欢。总是如来清净寂灭现前时节。若谓明日即无。今日即有。何必瞒人自瞒。直是令人大不甘。
　　上堂。不生不灭之性。溪桃映水而红。岸柳和烟而绿。无去无来之相。雪瀑喷空而下。云峰拔地而高。我佛如来正大法眼。无量秘密宝藏。尽底打开。一时分付了也。只是道。今日则有。明日则无。未可容易注破。何也。长忆江南春雨后。夕阳影里鹧鸪啼。
　　藏叟珍禅师。佛涅盘上堂。尽大地是紫磨金身。诸人终日开眼。觑见释迦老子心肝。举步筑着释迦老子鼻孔。说有说无是诳。说生说灭是谤。说即心非心是妄。不诳不谤不妄。春风吹落桃李花。淡烟疎雨笼青嶂。
　　元叟端禅师。上堂。拈拄杖。释迦老子。即今在山僧拄杖头上。放无量妙宝光明。出无量妙宝音声。摩胸普告大众云。汝等谛观吾紫磨金色之身。今日则有。明日则无。瞻仰取足。毋令后悔。诸人。若也谛信得及。拄杖子功不浪施。脱或未然。释迦老子。入涅盘久矣。掷下拄杖。
　　栯堂益禅师。佛涅盘上堂。击拂一下。彰圣。今日将三十年前冷灰中爆出乌荳。换老胡眼睛去也。喝一喝云。设有一法过於涅盘。我此一喝。不作一喝用。
　　灵隐原禅师。佛涅盘上堂。涅盘生死。等是空花。佛及众生。皆为剩语。诸人到者里。作么生会。良久。拍禅床云。但见落花随水去。不知流出洞中春。
　　湛堂深禅师。佛涅盘上堂。兜率降生。双林示灭。掘地讨天。虚空钉橛。四十九年。播土扬尘。三百余会。纳尽败阙。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖云。若无者个道理。千古之下。谁把口说。且道。是甚么道理。痴人面前。切忌漏泄。
　　高峰妙禅师。上堂。周行七步犹成迹。椁示双趺岂易收。微雨洒花千点泪。淡烟笼竹一堆愁。
　　无文璨禅师。上堂。诸行无常。是生灭法。生灭灭已。寂灭为乐。释迦老子。死在者里。至今二千余年。未有能活之者。荐福。虽是臂长袖短。试为诸人活看。合掌云。容颜甚奇妙。光明照十方。
　　上堂。今日则有。明日则无。天何高地何极。谓吾灭度。谓吾不灭度。一个死尸。许多狼籍。我观灵山百万大众。惟波旬却有丈夫气息。何故。面赤不如语直。
　　石屋珙禅师。佛涅盘上堂。七十九年。卖弄脱空。二月十五。一场合杀。直饶藏得浑身。未免露出双脚。百万人天。云散水流。丈六金身。烟消火灭。迦叶自归鸡足山。魔王嫉妬心方歇。诸仁者。要见释迦老子么。卓拄杖一下云。遍地春风桃李花。红者自红白者白。
　　正堂辩禅师。上堂。花开陇上。柳绽堤边。黄莺调叔夜之琴。芳草入谢公之句。何必闻声悟道。见色明心。非唯水上觅沤。已是眼中着屑。擘开胸曰。汝等当观吾紫磨金色之身。今日则有。明日则无。大似无风起浪。全不知羞。且道。今日事作么生。好个迷逢达磨。不知谁解承当。
　　用彰俊禅师。上堂。古德道。涅盘后有大人相。释迦老子涅盘了也。大人相在什么处。以拂子打圆相。还见么。容颜甚奇妙。光明照十方。我昔曾供养。今复还亲觐。
　　上堂。形影一生。苦乐随至。形影一灭。苦乐何有。灵山六年。坐堆堆地。是苦。四十九年。口吧吧地。是苦。摩胸告众。椁示双趺。是苦。且道。如何是乐。老瞿昙烧作一堆灰了也。诸人还知么。喝一喝。
　　月江印禅师。上堂。举唐顺宗问佛光满禅师云。佛从何方来。灭向何方去。既言常在世。佛今在何处。答云。佛从无为来。灭向无为去。法身等虚空。常在无心处。帝大悦。师云。法身广大等虚空。生灭何须较异同。夹路桃花风雨后。马蹄何处避残红。
　　上堂。释迦老子。四十九年。三百余会。大似幻师。幻出山河大地。草木丛林。城邑聚落。人畜草芥。皆与实相不相违背。末后还作幻虎。还食幻师。幻师既灭。诸幻随灭。诸幻既灭。幻灭亦灭。良久。拍禅床云。双林树下少人行。多子塔前闹如市。
　　楚石琦禅师。上堂。摩胸示众云。要见释迦老子。向者里识取。汝等善观吾紫磨金色之身。今日则有。明日则无。看者野狐精缩头去。过去诸佛亦如是。现在诸佛亦如是。未来诸佛亦如是。卓拄杖云。如是如是。又卓一下云。不是不是。下座。
　　上堂。二月十五中春节。红花白花相间发。金棺不独示双趺。花里灵禽更饶舌。说个什么。喝一喝。
　　上堂。末法比丘。有三种执。一人云。如来决定在娑罗双树间。入般涅盘。执此为实。累他释迦老子。死了活不得。一人云。常在灵鹫山。及余诸住处。执此为实。累他释迦老子。活了死不得。一人云。一切法不生。一切法不灭。若能如是解。诸佛常现前。活的释迦老子。便是死的释迦老子。死的释迦老子。便是活的释迦老子。执此为实。正是大病。世医拱手。总不与么时。什么处与释迦老子相见。风暖鸟声碎。日高花影重。
　　呆庵庄禅师。上堂。举世尊摩胸告众公案。师云。瞿昙末上一场败阙。百万亿众。众中更无一人有衲僧气息。诸人还见世尊以手摩胸么。水向石边流出冷。风从花里过来香。下座。
　　恕中愠禅师。上堂。今朝二月十五。令人做尽肠肚。疎山手中木蛇。咬杀南山猛虎。翻身触破虚空。好手应难修补。搥胸只合哭苍天。发机须是千钧弩。拍禅床。
　　上堂。古者道。涅盘心易晓。差别智难明。与么说话。劳而无功。世尊涅盘会上。以手摩胸告众云。汝等善观吾紫磨金色之身。今日则有。明日则无。瞻仰取足。毋令后悔。有甚差别耶。云门大师。拈起扇子云。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。有甚差别耶。以拂子画一画云。人贫智短。马瘦毛长。须知远烟浪。别有好商量。
　　了庵欲禅师。上堂。十五日以前。诸佛不出世。十五日以后。亦无有涅盘。正当十五日。柳绿花红。山明水碧。头头见劫外风光。处处是大人境界。只贵当阳坐断。直下知归。稍涉思惟。便成剩法。拍禅床云。邻墙难隔借来竹。险浪不倾端坐船。
　　上堂。如来不出世。亦无有涅盘。以本大愿力。示现自在法。拈拄杖。不是大愿力。卓拄杖。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖。见之不取。千载难忘。
　　愚庵及禅师。上堂。众生毕竟无生死。诸佛何曾有涅盘。一把柳丝收不得。和烟搭在玉栏干。
　　南石琇禅师。上堂。释迦老子。从兜率天上。托生大术胎中。早是染却生死重病。及乎降生。便乃一手指天。一手指地。可见攒簇不得底。迨见明星出现。豁然悟道。正是病眼见空花。四十九年三百余会。广说略说。直说曲说。显说密说。岂非热睡饶谵语。至於临末。稍头摩胸。告众云。善观吾紫磨金色之身。瞻仰取足。毋令后悔。若谓我灭度。非我弟子。若谓我不灭度。亦非我弟子。病入膏肓。莫能疗治。非但世医拱手。便是耆婆神医。只得倒退三舍。北山远孙。今日却要为他疗治。若疗治不得。后代儿孙。永失恃怙。若疗治得。便见紫磨金色之身。巍巍堂堂。炜炜煌煌。触处显现。击拂子。柳色黄金嫩。梨花白雪香。
　　上堂。不厌生死。不求涅盘。古庙香炉去。一条白练去。热瞒海内参玄士。笑倒阶前石敢当。
　　铁关枢禅师。上堂。说无说有。覆水难收。露足露胸。脚忙手乱。三千界内。百亿剎中。黄面瞿昙。通身红烂。是汝诸人。扶持得起么。喝一喝。
　　笑隐欣禅师。上堂。身口意清净。是名佛出世。身口意不净。是名佛灭度。拈拄杖云。且道。即今释迦老子。是出世耶。是灭度耶。卓拄杖云。同生不同死。有我何用你。金椁示双趺。放倒又扶起。
　　天真则禅师。上堂。梨花恰红。桃花恰白。老聃生。释迦灭。分明两彩一赛。论甚各年同月。你道同我道别。切切切。云门口过凭谁雪。良久。喝一喝。
　　无趣空禅师。佛涅盘示众。释迦老汉。做了一生好汉。末后对众寐语。若谓我灭度。非吾弟子。若谓吾不灭度。亦非吾弟子。汝等诸人。作么生道得一转语。便见双林树上。枯水生枝。敬畏庵前。氷消瓦解。有僧出曰。和尚亦寐语。师侧耳作听势。僧无对。师曰。者漆桶。

　　先期率众财提纲

　　弘觉忞禅师。涅盘先期率众财上堂。云何得长寿。金刚不坏身。释迦老子。於尘点劫前。以无量大神通。大愿海。无边方便智慧海。难思难说。出生功德诸波罗密海。成就紫磨金色之身。及至唱灭双林。摩胸告众。依旧。今日则有。明日则无。且作么生定当。总为战争收拾得。却因歌舞破除休。

　　列祖提纲录卷第五
　　列祖提纲录卷第六

　　　　武林十八涧理安禅寺住持娄东行悦集

　　达磨忌拈香法语(尊祖)

　　千岩长禅师。初祖忌拈香。九年面壁。坐断天下人舌头。只履西归。丧却自家穷性命。吾本来兹土。又丧不尽也。传法救迷情。又坐不断也。既坐不断丧不尽。毕竟作么生。一花开五叶。结果自然成。
　　铁关枢禅师。达磨忌拈香。九年面壁。者些滞货发落不得。卖金不是买金人。断臂安心刚受屈。插香。无端揣出虚空骨。
　　楚石琦禅师。初祖忌拈香。者汉西来。特地痴呆。不立文字。虚张意气。直指人心。转见病深。见性成佛。翻成窠窟。灵山直是不甘他。牛粪烧香狗尿茶。因甚如此。祇为如此。报德酬恩只者是。
