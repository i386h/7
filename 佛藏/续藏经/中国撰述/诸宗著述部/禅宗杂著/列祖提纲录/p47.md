<!-- { "loadSidebar": true } -->
　　古林茂禅师中夏普说。心不附物。意不停玄。大智非名。真空绝迹。是汝诸人十二时中向甚处措足。直下无事堕在见闻觉知。才涉安排未免依草附木。兄弟据实而论。尽十方世界有甚么物与汝为缘为对。三乘十二分教。达磨西来直指人心见性成佛。增一丝毫不得。及至扬向他方世界。无依无欲离相离名无去无来不生不灭。也减一丝毫不得。九霄绝翳何用穿通。一道神光未尝昏昧。所以恁么也得。不恁么也得。恁么不恁么总得。如王宝剑孰敢当锋。拟欲抬头横尸万里。古人垂一机示一境至痛快为人处直是透顶透底。情生智隔想变体殊。情未生时隔个甚么。此亦是一期方便控你入处。为你未曾及到者个田地。所以有佛有法有玄有妙。有向上向下者边那边。自作障碍。旷大劫来不得自由。况此事岂是你赤肉团上心识搏量底事。心若无事万法不生。意绝玄微纤尘何立。云门云。直得触目无滞。达得名身句身一切法空。山河大地是名。名亦不可得。唤作三昧性海俱备。犹是无风匝匝之波。直得忘知於觉。觉即佛性。唤作无事人。更须知有向上一窍。若教山僧向上论量。直是无启口处。诸人到者里亦无立地分。三千里外道绝人荒。善法堂前草深一丈。岂是分外。何故。立机立境不是向上事。扬眉瞬目不是向上事。竖拂敲床不是向上事。棒喝交驰宾主互换不是向上事。只要你从前伎俩一时截断。脚跟下空牢牢地。如水上葫芦一切处拘绊不着。然后将古人机缘密切提撕毕竟是个甚么道理。僧问云门如何是佛。门云乾屎橛。明如杲日宽若太虚。大地山河全彰海印。一明一切明。一见一切见。一了一切了。兄弟。时光可惜不易来此聚头。直须办一片真实身心。空教彻去。者个唤作生死大事。不是你趂口快图衣食衒声利底生活。[拚-ㄙ+ㄊ]却十年五年不出僧堂门。无人道你不会。古来尊宿担荷此事大不容易。不知历涉多少艰难。汾阳参七十余员善知识。具大眼目只有一二。自余之辈不在言也。近来一等兄弟智识不明。於自己本分事上无参学分。不能体究。却去册子上做工夫要资谈柄。错了也。抛却真金去寻瓦砾有甚用处。夹山未见船子。时看他所得岂是寻常。一日上堂。僧问如何是法身。答云法身无相。如何是法眼。答云法眼无瑕。可谓金不博金水不洗水。洎乎被道吾一笑。便乃手忙脚乱。且道那里是他未尽善处。下座问道吾云。适来答者僧话。上座因甚发笑。请为我说。瞻风拨草为法求人。须是者汉始得。道吾云。不道不是。只是未有师在。盲人指路岂免旁观。夹山因道吾所指。径往华亭去访船子。早是七花八裂了也。船子问云大德住何寺。山云寺则不住住则不似。鹭池鹫岭海殿庵园。甚处有者个消息。船云不似又不似个甚么。山云不是目前法。船云甚处学得来。山云非耳目之所能到。如印印泥如印印空如印印水。须是恁么人方明恁么事。船云一句合头语万劫系驴橛。铁壁银山万仞高。船云垂丝千尺意在深潭。离钩三寸。子何不道。金刚圈栗棘蓬。吞者十万八千。透者如麻似粟。山拟开口。被船子一篙打下水中。鞭长不及马腹。山才上船。船云道道。山拟开口。船又打。得也得也。山因此有省。水中点头三下。俊哉俊哉。船云。竿头丝线从君弄。不犯清波意自殊。宁可截舌不犯国讳。山遂问抛纶掷钓师意如何。船云丝悬绿水浮定有无之意。一个砑郎当。一个福建子。山云。语带玄而无路。舌头谈而不谈。何不领取前话。船云钓尽江波锦鳞始遇。用尽自己心笑破他人口。山乃掩耳。不特慎初亦能护末。然猛虎不食伏肉。坐井岂能观天。当时道吾密之三寸。夹山未免担板过却。大凡参学须贵眼正。者般说话岂是你长连床上妄想计较得来。山僧十三上为僧。未尝去村院里过夏。遇着本色宗匠有师友处。即便放下身心相与体究。二十年来把人杓柄。不知费了多少盐醋。捱到楚水东头依旧波波挈挈。一点也谩诸人不得。云门云。尽十方世界乾坤大地。以拄杖画一画云。百杂碎了也。三乘十二分教达磨西来。放过即不可。若不放过。不消一喝。大众会么。名不得状还非。千年常住一朝僧。楚鸡不是丹山凤。喝一喝下座。(告香不独在夏前中夏。住持入院人事定。库司备香。首座颔众恳请为众告香。然后开室。古法未预告香不许入室)。

　　檀越特请普说

