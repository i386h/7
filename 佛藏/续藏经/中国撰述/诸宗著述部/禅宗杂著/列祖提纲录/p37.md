<!-- { "loadSidebar": true } -->
　　解夏小参。目前无法。法外无心。心法俱忘。理事交彻。上无攀仰。下绝己躬。头头显示真机。物物全彰妙用。如我按指海印发光。汝暂举心尘劳先起。释迦老子满面惭惶。汝但外息诸缘内心无喘。心如墙壁乃可入道。达磨大师一场漏逗。大抵丛林以小参为家教。汝等诸人每日着衣吃饭有什么过。七旬夏满不妨去住自由。老僧住持事繁。更不叨叨唠唠。击拂子。知恩者少。负恩者多。复举翠岩夏末示众云。一夏与兄弟东语西话。看翠岩眉毛在么。师云。一夏东语复西话。翠岩方便苦无多。眉毛打失浑闲事。争免全身入草窠。

　　列祖提纲录卷第十一
　　列祖提纲录卷第十二

　　　　武林十八涧理安禅寺住持娄东行悦集
　　解制提纲
　　了庵欲禅师解夏小参。昔本不曾结。今也何须解。解结本无心。无缚无脱者。恁么恁么。森罗万象彻底孤危。大地山河通上崄峻。不恁么不恁么。太阳门下日日三秋。明月堂前时时九夏。恁么中有不恁么不恁么中却恁么。一切智通无障碍。拈灯笼来佛殿里。将山门安灯笼上。敢问大众。九十日内还得相应也未。其或未然。山僧却有个方便。蓦拈拄杖卓一下云。西风一阵来。落叶两三片。复举明招行脚时到泉州兴教坦和尚处。坦谓云。行脚高士。一人所在亦须到。半人所在亦须到。明招便问。一人所在即不问。如何是半人所在。坦无语。后来却令小师问明招。如何是半人所在。招云你要识半人所在么。也只是个弄泥团汉。应庵和尚拈云。我闻独眼龙。果然只具一只眼。今日忽有衲僧问如何是半人所在。劈脊便棒。更问如何是一人所在。便与趂出。何故。一不做。二不休。师云。等是弄泥团汉。应庵老人较些子。复成一颂举似大众。兴教提持不受谩。明招随例弄泥团。棒头有眼明如日。要识真金火里看。
　　小参。万里无寸草。出门便是草。嘉州大象蓦翻身。陕府铁牛惊绝倒。逢人不出。卖狗悬羊。打破镜来。天荒地老。是则金沙混杂。非则玉石俱焚。不有本分钳锤。难明向上一窍。卓拄杖云。一曲少林无孔笛。从来多是逆风吹。
　　小参。秋风凉。秋夜长。三期已满。作么商量。以字不成。八字不是。黄牛角指天。四脚垂过鼻。我首座出世也。我首座牧牛也。我首座行脚也。我首座来也。是法住法位。世间相常住。威音已前道得。正是第二句。还我第一句来。击拂子云。三要印开朱点窄。未容拟议主宾分。复举僧问云门。秋初夏末。前程忽有人问。作么祗对。门云大众退后。僧云过在什么处。门云还我九十日饭钱来。师云。者僧贪程太速。云门薄处先穿。有问本觉。只向道十里长亭。五里短堠。过在什么处。劝君更尽一杯酒。西出阳关无故人。
　　小参。长期短期。日面月面。一毛端上乾坤。石火光中闪电。你有拄杖子与你拄杖子。你无拄杖子夺却你拄杖子。人平不语水平不流。山僧三十年前海上参寻。只是遇茶吃茶遇饭吃饭。寒则向火热则取凉。朝悠悠莫悠悠。不知白尽少年头。逗到被人推出住山把人杓柄。宁免颟顸儱侗。有时半夜穿针。有时空中觅缝。若非现前尊众戮力赞成。便见将东作西指南为北。草满法堂苔封古屋。所以今夏堂中兄弟虽曰不多。尽是诸方罗笼不住呼唤不回底汉。扫除异见稠林。拈却佛病祖病。那更永福禅师在此辅车与唇齿相似。卓拄杖云。一曲少林无孔笛。逆风吹了顺风吹。
　　古林茂禅师解夏小参。秋初夏末东去西去。万里无寸草处去。出门便是草。拟向什么处去。古人事不获已开却通天大路。又谓之清净大寂灭海。与诸人同出同入。初无私毫差别彼我之相。直下会得九十日内功不浪施。明朝自恣之辰一任东去西去。只不得向万里无寸草处去。何故。盖为诸人未曾踏着者一路子。所以前头大有事在。雪峰云。尽大地是解脱门。把手拽不入。云门云。尽大地是解脱门。枉作佛法会却。一处不通两处失功。两处不通触途成滞。山僧道。尽大地是解脱门。过去未来现在三世诸佛尽在里许。汝诸人亦在里许。拈拄杖云。拄杖子亦在里许。且道还有不在里许者么。良久喝一喝云。空将未归意。说向欲行人。
　　解夏小参。九十日长期告满。二千年旧话重圆。然则修证在人本无处所。无缚无脱不即不离。於此证中毕竟无证。杀之与活尽属菩提。生与不生俱名般若。南天台北五台。一切智智清净无二无二分。无别无断故。拈须弥山秤作十二两。海神知贵不知价。拽占波国共新罗斗额。王母昼下云旗翻看。看古岸何人把钓竿。复举古人道。九旬禁足鱼游网。三月安居鸟入笼。生杀尽时蚕作茧。如何透得者三重。师卓拄杖云。将成九仞之山。不进一篑之土。
　　解夏小参。一夏九十日。明朝事方毕。修证既无功。光阴尽虚掷。虽然如是。便与么去也不孤负诸人。岂不见昔有老宿一夏不与兄弟说话。有僧云不敢望和尚说佛法。得闻正因两字也得。老宿云。若是正因。一字也无。道了叩齿云。适来无端与么道。隔壁老宿闻云。好一釜羹被两颗鼠粪污却。老宿牢关把断水泄不通。者僧不善其机上他钩线。若不得隔壁老宿与他注破。几乎虚度一生。虽然。且道者僧还肯也无。后来雪窦和尚拈云。谁家锅里无一颗两颗。入水方见长人。山僧与么告报。也是官路贩私盐。是汝诸人须是皮下有血始得。毕竟如何。不因夜来雁。争见海门秋。复举先育王夜参云。少室无门户。如何便得通。夜深宁耐立。听我话西东。师召大众云。也有权也有实也有照也有用。只是不得恁么会。珍重。
　　解夏小参。五祖和尚云。一即三三即一。牧羊海畔女贞花。拒马河边望夫石。石击赤赤土画簸箕。从教眼[目*答]眵。五祖老人虽则大启玄关。要且无佛法道理。保宁一夏与兄弟东语西话。句句字字尽是透顶醍醐。夏末秋初东去西去。切不得孤负老僧。何故。千年田。八百主。甜瓜甜。苦瓠苦。坐断上头关。超出佛与祖。复举文殊三处度夏。迦叶白椎欲摈出。即见有无量世界。一一世界有一一佛一一文殊一一迦叶。世尊问迦叶云。汝欲摈那个文殊。迦叶罔然。师云。大小迦叶。有头无尾。毕竟如何。西天令严。久立。
　　解制小参。时光易失。解夏斯临。砌畔蛩吟。林间蝉噪。金风扇野。黄叶飘空。只此见闻。更无余事。直得九旬之内无丝毫虚弃之功。历劫无明当下氷消瓦解。向上更有事在。露出狮子爪牙。其间别有商量。未免当门按剑。所以古人道。譬如雁过长。空影沉寒水。雁无遗踪之意。水无留影之心。只者灵锋阿谁敢拟。太阳门下日日三秋。诸人若善参详。管取功成果满。正与么时如何。万机罢尽龟藏六。一性圆明鹤出笼。
　　解夏小参。三月安居克期取证。一念未生前拈却佛祖病。是汝诸人二六时中还得相应也未。若未得相应。九十日饭钱放过也不妨。只是不得道见保宁来。岂不见云门大师道。直得尽乾坤大地无纤毫过患。犹是转句。不见一色始是半提。更须知有全提时节。大小云门举话也不了。临济云。有一人常在途中不离家舍。有一人常在家舍不离途中。那一个合受人天供养。恁么说话犹在半途。既在途中说什么家舍。既在家舍便须忘却途中。所谓道人行处如汤销氷。箭既离弦无返回势。有底道途中即是家舍。家舍即是途中。与么见解也未梦见临济汗臭气在。不如他兴化道。我在南方行脚一遭。拄杖头不曾拨着一个会佛法的。却有衲僧气息。个事如击石火闪电光。构得构不得未免丧身失命。其间一个半个转得身吐得气。当头坐断不受差排。脚跟下推勘得来未免黑洞洞地。良久云。休休。着甚来由。春了夏。夏了秋。秋了冬。无事晚来江上望。三三两两钓渔翁。
　　南石琇禅师解制小参。诸方提唱贵在出格。才升堂小参。便要举入门便棒入门便喝话。望州亭与汝相见话。隔江招手话。见僧便面壁话。直使龙睛鹘眼莫能窥觑。鹙子目连安能凑泊。谓有宗师手段。高则高矣。妙则妙矣。其柰法道衰微。利根者少。正如方木逗圆窍。安能吻合。径山相席打令看风使帆。不惜带水拖泥。一任诸方笑怪。久参上士不在多言。晚进初机莫嫌苦口。出家人弃舍父母不顾奉养已为不孝。是名教之罪人矣。期在悟明心地。续佛慧命。广度众生。如是则非便报答今生父母养育以成大孝。直使累世父母冤亲俱获解脱。岂小可哉。若只区区碌碌。今日三明日四。戒律不能持。禅定不能习。甚至伤风化玷宗社。非但为名教罪人亦是法门之罪人矣。一旦生死来到将何抵敌。舍此报身难逃沦坠。古人谓牢狱未是苦。地狱未是苦。袈裟下失却人身是为苦也。药石之言可不铭佩。众中忽有一个出来道。长老长老好合取臭口。山僧只得向明窗下安排。何故。近代三吴并百越。个般作略眼中稀。复举九峰虔禅师因僧问。西天夏末有人得道。此间夏末还有得道者么。九峰云有。僧云何者是。九峰云。头戴午夜月。脚踏黄金地。今日忽有问径山此间夏末有人得道么。径山但答云无。忽更问云何谓无。便向他道个个眉毛横眼上。人人鼻孔大头垂。且道九峰是径山是。便下座。
　　笑隐欣禅师解夏小参。万机不到百匝千重。一句全提七穿八穴。万里无寸草。出门便是草。浏阳洞山前不遘邨后不迭店。中峰明日解制。今夜一彩两赛去也。拈拄杖画一画云。透过一字关。摵碎三玄要。狸奴白牯笑不休。露柱灯笼皆[跳-兆+孛]跳。因甚如此。一家有事百家忙。复举沩山示众云。行脚高士直须向声色里睡眠。声色里坐卧始得。疎山出问云。如何是不落声色句。沩山竖起拂子。疎山云此是落声色句。沩山便归方丈。疎山不契遂辞香严。严云何不且住。疎山云某甲与和尚无缘。严云有何因缘不契试举看。疎山遂举前话。严云某甲有个话。疎山云道什么。严云言发非声。色前不物。疎山云元来此中有人。乃嘱香严云。师兄向后有个住处。某甲却来相见。沩山至晚问香严云。问声色话底矮阇黎在么。严云已去也。沩云向子道什么。严云某甲亦曾对他来。沩云试举看。严云言发非声色前不物。沩山云他道什么。香严云他深肯之。沩山失笑云。将谓者矮子有长处。元来只在者里。此子向后设有住处。近山无柴烧。近水无水吃。师云。众中商量尽道沩山用向上爪牙。惜乎疎山失却一只眼。殊不知正是沩山失却一只眼。却被疎山勘破。中峰恁么道。诸人还甘么。
