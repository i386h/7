<!-- { "loadSidebar": true } -->
　　愚庵及禅师。初祖忌拈香。对梁王廓然无圣。此地无金二两。坐少林九年面壁。俗人沽酒三升。无影树花敷五叶。无烟火焰续千灯。太平本是将军建。不许将军见太平。
　　祖忌拈香。双耳带金环。两眼如墨突。行脚不逢人。九年空面壁。破邪师六宗异见。乱世英雄。传上乘一心之印。太平奸贼。只履翩翩何处归。一花五叶成狼藉。顾左右云。净智妙圆。体自空寂。
　　祖忌拈香。万里西来。九年面壁。前无释迦。后无弥勒。单单遗下履一只。等闲卖弄。价重连城。奇特商量。分文不直。一番拈起一番新。千古令人转相忆。呈香云。休相忆。今朝十月初五日。
　　呆庵庄禅师。祖忌拈香。来时缺两齿。去时留一履。者个老胡僧。孟浪绝伦比。乃唤云。者里还有祖师么。老僧与伊厮见则个。以香置垆云。莫怪空疎。伏惟珍重。
　　祖忌拈香。梁王殿上。将金博金。少室峰前。以楔出楔。葱岭那边逢宋云。谁知弄巧翻成拙。
　　恕中愠禅师。祖忌拈香。破六宗之邪见。传上乘之妙法。日凿一窍。七日而混沌死。插香云。无人知此意。令我忆南泉。
　　天目礼禅师。祖忌。达磨祖师。从西天来。被流支打落当门板齿。直过东震旦中。寻讨不见。诸人还委悉么。至今千载后。缺陷不关风。
　　了庵欲禅师。祖忌拈香。碧眼胡尊性急。一语不投机。阖国追不及。少林面壁。弄尽精神。只消断臂师僧三拜而立。伎俩既尽。心事亦休。只履西归。空棺示迹。后代儿孙。充满中国。莫不向今日烧牛头栴檀之香。具酥酪醍醐之食。用伸追远。用报恩德。正眼观来。何异棒漏卮。以灌焦釜。而终莫能湿。所以开福比丘。蒸云门胡饼。烹赵州酽茶。虽然礼貌粗疎。毕竟臭味相入。
　　祖忌拈香。西天着不得。东土着不得。破六宗谩有多言。对梁王全无朕迹。坐久成劳忽转身。春风满地华狼藉。
　　月江印禅师。祖忌拈香。跨水逢羊。历魏游梁。八九年冷坐。全无巴鼻。三五回中毒。也好恓惶。若谓是十万里西来。传佛心印。无鼻孔汉。将什么闻香。
　　南石琇禅师。祖忌拈香。者个老胡。浑无面目。搅得支那。天翻地覆。不立文字。分明曳尾灵龟。直指人心。蚤已画蛇添足。年年此日一炉香。断弦须是鸾胶续。
　　祖忌拈香。在西天曾挫异见王。到东土撞着梁武皇。廓然无圣。大似秦时[车*度]轹钻。九年面壁。正如丧车后药囊。雪中觅得一个。方始能破天荒。从此恶毒滋长。唤作五叶联芳。北山忝为末裔。不知满面惭惶。一瓯山茗一炉香。家丑重重又外扬。
　　祖忌拈香。达大道兮过量。通佛心兮出度。不与凡圣同缠。超然名之曰祖。只如大光和尚。具甚么见。却道不是祖。甜瓜彻蒂甜。苦瓠连根苦。
　　笑隐欣禅师。祖师忌拈香。八百年前。向者里落节。却赢得一着。八百年后。向者里拔本。却输了一着。且道是那一着。一任天下衲僧贬剥。
　　祖忌拈香。东土西乾无授受。一华五叶自芬披。儿孙岂敢超宗祖。只要家风似旧时。顾众云。达磨大师来也。大众同伸三拜。
　　佛朗性禅师。祖忌拈香。今日示终。始活葬於熊耳。三年只履归。是你不是你。魏国宋云回。葱岭相耳语。形神妙耶。法尔如是。一花五叶。函盖天地。从来没意智。都在吾手里。便拈香。

　　百丈忌拈香法语

　　佛朗性禅师。百丈祖忌拈香。再参马大师。祖视绳床角。一喝不掩耳。鹭鸶骑白鹤。清规鉴得么。夜来巡火铎。
　　全室泐禅师。百丈忌拈香。竖拂挂拂。神出鬼没。并却咽喉。扪空揣骨。五百生来堕野狐。胡须赤对赤须胡。

　　开山忌拈香法语

　　雪岩钦禅师。小释迦祖师忌日拈香。插锹而立。去死十分。拔锹便去。弄鬼精魂。山鸟山花笑杀人。惭惶炷此一炉熏。
　　松隐然禅师。开山和尚忌日拈香云。巴陵三转语。未足酬恩。杨岐作女人拜。深为负德。然上座。总不恁么。何故。字经三写。乌焉成马。
　　恕中愠禅师。空照忌拈香。未见岩头。口似磉盘。既见岩头。眼如木突。本然理拄地撑天。何劳置问主人翁。呼来唤去。犹欠惺惺。插香云。相逢不下马。各自奔前程。
　　月江印禅师。大觉和尚忌拈香。代圆通应诏而起。为九峰草疏而来。对使者焚却龙脑之钵。创家堂如筑黄金之台。此是大觉老人。平生受用不尽底三昧。虽相去二三百载。而声光炜烨。犹百千之迅雷。稽首僧伽真古佛。鄮峰千古碧崔嵬。
　　无文璨禅师。伏虎祖师忌辰拈香。气食万牛。风生万籁。有爪牙而不能藏伏。有文章而不能韬晦。若到荐福门下。伏听处分。未为分外。何故。树上安身法。他未梦见在。

　　开山忌提纲

　　大慧杲禅师。开山忌日上堂。今日一会。是当山国一大觉祖师。为诸人向一切处。转无上法轮。全提底时节。直得大地六种十八相震动。出大音声。诸天音乐。不鼓自鸣。梵呗咏歌。自然敷奏。诸天宝华。同时而雨。正当恁么时。尘沙诸佛。诸大菩萨。诸阿罗汉。天龙八部。诸鬼神等。各从他方而来集会。咸生欢喜。踊跃称庆。同时发声。而作是言。善哉希有大觉祖师。快说此法。我等悉来。共作证明。证明即不无。如何是此法。良久云。云有出山势。水无投涧声。
　　恕中愠禅师。开山散忌上堂。法不孤起。仗境方生。今日。是开山空照祖师。入般涅盘之辰。山僧将不可说不可说恒河沙世界。作一筵席。百亿须弥山作一椀饭。百亿香水海。作一椀羹。聊陈供养。正与么时。且将此筵席。向什么处铺设。若向世界上铺设。既此世界已成筵席。岂世界外别有世界耶。若向虚空中铺设。虚空无实相。又作么生铺设。若一向与么休去。又是颟顸佛性。儱侗真如。众中。莫有出来措置者么。如无。老僧自出手去也。竖拂子。恒河沙世界。百亿须弥山。百亿香水海。华簇簇锦簇簇。总向拂子头上铺设。不宽不隘。无欠无余。大众且道。空照祖师。还肯受此供养也无。受与不受。即且置。你道。他即今在什么处安身立命。击拂子。家家门前赫日月。太平不用将军威。
　　天目礼禅师。宏智禅师忌日上堂。夜明帘外。宝鉴台前。元无兼带。岂有偏圆。正恁么时。毕竟谁居正位。古渡无人霜月冷。芦花风静鹭鸶眠。
　　了庵欲禅师。开山忌上堂。平地上死人无数。过得荆棘林是好手。今朝三月十五。正是夏前春后。饶你不住两头。当处也成窠臼。拈拄杖。即今慧禅师。向拄杖头上。吹无孔笛。鼓没弦琴。非唯戛玉铿金。直是移星换斗。卓拄杖。喝一喝。

　　嗣法师忌拈香法语

　　杨岐会禅师。为慈明忌日设斋。众集。至真前。以两手握拳安头上。以坐具画一画。打一圆相。便烧香。退身三步。作女人拜。首座云。休捏怪。曰。首座作么生。座云。和尚休捏怪。岐曰。兔子吃牛奶。第二座近前。打一圆相。便烧香。亦退身三步。作女人拜。杨岐近前作听势。第二座拟议。杨岐打一掌曰。者漆桶也乱做。
　　晦堂心禅师。南和尚忌云。昔人去时是今日。今日依前人不来。今既不来昔不往。白云流水空徘徊。谁云秤尺平。直中还有曲。谁云物理齐。种麻还得粟。可怜驰逐天下人。六六元来三十六。
　　正堂辩禅师。佛眼和尚忌拈香。龙门和尚。阐提潦倒。不信佛法。灭除禅道。拶破毗卢向上关。猫儿洗面自道好。一炷沈香炉上然。换手搥胸空懊恼。遂摇手曰。休懊恼。以坐具搭肩上。作女人拜曰。莫怪下房媳妇。触忤大人好。
　　大慧杲禅师。圆悟和尚大祥拈香。指真云。者个川藞苴。自来好打哄。闹处便入头。恶静而喜动。前年今日始归家。今日前年路不差。乃顾示大众云。作么生是不差底路。要会么。一回饮水一回噎。一瓣栴檀一碗茶。便烧香。
　　圆悟和尚忌拈香。者个尊慈。平昔强项。气压诸方。逞过头底颟顸。用格外底儱侗。自言。我能以木槵子。换天下人眼睛。殊不知。被不孝之子。将断贯索。穿却鼻孔。鼻孔索头。既在径山手里。要教伊生也由径山。要教伊死也由径山。且道。以何为验。遂烧香云。以此为验。
　　应庵华禅师。虎丘和尚忌拈香。平生没兴。撞着者无意智老和尚。做尽伎俩。凑泊不得。从此卸却干戈。随分着衣吃饭。二十年来。坐曲录木。悬羊头卖狗肉。知他有甚凭据。虽然。一年一度烧香日。千古令人怅转深。
　　谷隐显禅师。仰山和尚忌拈香。仰面不见天。低头不见地。不知大仰来不来。一炷栴檀表勤意。
　　笑隐欣禅师。佛智和尚忌拈香。者一着子。不从人得。岂假师传。虽是久从此老。且无丝毫交涉。二十年前。空手把锄头。步行骑水牛。二十年后。人从桥上过。桥流水不流。休休。凤栖不在悟桐树。一度西风一度愁。
　　佛朗性禅师。全室和尚忌拈香。怪先师最不可不会禅深肯我。如此活埋人。便好蓦面。唾冷地思量着。合笑不合哭。大众。今日以何为先师作忌。师。拈香便拜。
　　全室和尚忌拈香。今日先师忌辰。还有相知者么。不免对众数理。一上中竺径山。太虚钉橛。两住天界。水中捉月。此土西天。波波不歇。戴角披毛再出来。大千世界广长舌。便烧香。
　　呆庵庄禅师。芥室和尚忌拈香云。巴陵三转语。大杀夸张。杨岐女人拜。徒劳卖弄。径山。今日爇此枯木。不是供养先师。只要天下衲僧知有些子气息。遂插香。召大众云。且道。是甚气息。众无语。师哭云。苍天苍天。
　　雪岩钦禅师。无准和尚忌拈香。巴陵三转语。大仰一瓯茶。有恩成怨恨。无事是雠家。杜鹃啼血染山花。
　　无准和尚忌拈香。成龙者升天。成蛇者窜草。将谓随一切性。任其所适。谁知愤愤悱悱。却成烦恼。集云峰高日杲杲。
　　无准和尚忌拈香。尽道先师今日死。谁知今日是生朝。不知却有何凭据。紫栢黄檀一处烧。
　　高峰妙禅师。雪岩和尚忌拈香。昔年瞎却我眼。今朝穿却你鼻。冤冤相报无休。莫若克己复礼。遂插香。以袖掩面作哭声。复以坐具搭左肩上。作女人拜云。非惟和光同尘。免得递相钝置。
　　雪岩和尚忌拈香。巴陵设忌三转语。西峰单单只一句。那一句。聻。遂插香云。逢人切忌错举。
　　雪岩和尚忌拈香。阿师示寂来。弹指恰八载。将谓入黄泉。面目俨然在。大众面目既在。拈起香云。莫是者个么。插香云。认着依前犹隔海。
　　雪岩和尚忌拈香。咄哉老贼。偷心未息。石灰布袋。到处成迹。若谓子为父隐。毕竟曲不藏直。今日因斋庆赞。未免乘时拈出。
