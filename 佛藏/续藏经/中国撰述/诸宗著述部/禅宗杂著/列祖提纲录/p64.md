<!-- { "loadSidebar": true } -->
　　保宁勇禅师到长芦上堂。未到者里万事不言。既到者里如何即是。有口有舌何妨乱说。有问话者么。再召无人。师云犹较些子。古资福云。隔江见资福剎竿便回。脚跟下好与二十。保宁昨日离金陵。泛小舟渡大江。到长芦门下。见剎竿。观佛殿。上方丈。礼拜祖印禅师。蒙不赐罪责特加殷勤。何故。恩深转无语。怀抱自分明。禅师又令对众升座。不免胡言汉语。瞒诸人等。是不识好恶。更有一颂。乘兴安然泛小舟。霎时风送到江头。不知相见谈何事。诸高德试道看。
　　太平州瑞竹上堂。主人命升此座为众说法。若论此座而无所升无所不升。若论此法而无所说无所不说。三世诸佛亦如是。东西祖师亦如是。诸人亦如是。保宁亦如是。既然如是。谁是坐者谁是立者。谁是说者谁是听者。若也会得。已是头上安头。若也不会。一任斩头觅活。
　　五祖演禅师到海会上堂。白云山里白云人。把定封疆无缝罅。无缝罅。知几价。莫有知价底么。乃云。一二三四五。
　　到兴化上堂。世事冗如麻。空门路转赊。青松林下客。几个得归家。共唱胡笳曲。分开五叶花。幸逢诸道友。同上白牛车。大众。车在者里。牛在什么处。芳草渡头寻不见。夜来依旧宿芦花。下座。甘露资长老把住师云。舒州管界元来有个草贼。师云和尚也须提防。资拟议。师便拓开。
　　圆悟勤禅师到洛浦上堂。万木萦纡一径遥。耽耽古屋枕山腰。今朝喜到深深处。几度飞书辱见招。烁烁山桃似火。丝丝溪柳拖金。日暖风和莺吟燕语。所以不离普光殿。不出菩提场。徧游华藏海。无边剎境左穿右穴。重重无尽一一交罗。且作么生是洛浦深深处。觌面若无宗正眼。回头只见翠山岩。
　　到梁山上堂。击布鼓於龙门。曜萤火於太阳。到者里直得藏身无路。还有忍俊不禁底么。师复云。无生狮子窟哮吼惊群。不二栴檀林香风匝座。直得言超象外句演真乘。道出古今用过佛祖。山僧到者里如何启口。所谓见所未见闻所未闻。虽然借路经过。不免逢场作戏。乃古乃今无彼无此。适来觉海举夹山道。太阳溢目万里不挂片云。清清之水游鱼自迷。目前无阇黎此间无老僧。若能知云月是同溪山各异。便见但知作佛。愁什么众生。如此则三玄三要八字打开。五位君臣一笔勾下。诸人还见么。出头天外看。须是个中人。
　　到德山上堂。高悬古镜。列万象於台前。横按镆铘。截群机於句下。开作家炉鞴。奋佛祖钳锤。演见性之真风。绍圆明之宗范。直得如天普盖似地普擎。头头物物明明了了。要津坐断。选佛场开。到者里岂可饮气吞声。不免借华献水。大众。当年见性禅师据一条白棒。佛来也打。至於隔江摇扇。斫木传心。岩头雪峰唱末后句。洞山龙牙明杀活机。今古流传丛林龟鉴。而今堂头继此真风。截断众流不存涓滴。山僧幸获观光。敢问人境相称一句作么生道。五溪清不尽。千古美无亏。
　　龙门远禅师到真乘请上堂。真乘举石霜徧界不曾藏语。师云。徧界不藏全体露。丝毫有见事还差。会中谁是仙陀客。不动纤尘便到家。真实到家之者。得意忘言。伶俜在外之人。随情起解。情解既起名相日兴。言意两忘十方咸畅。岂不见适来堂头已普告大众。如何更令山野称提。盖为妙旨幽深人难洞达。何也。既知咫尺之间。为什么却道不睹师颜。既言徧界徧空。如何更云不曾藏覆。还见落节处么。若见得。便见石霜老子雪峰大师。亦知龙门山僧与真乘长老。又此一众禅和总有分付处。山僧未离本院不到此中时。真乘无一人。龙门长老山僧离本院度荒山来到真乘。诸人一一相见。此间有一人龙门长老。若有一人龙门长老於法成增。若无一人龙门长老於法成减。减故落断。增故落常。既堕断常岂云正见。一似上座未出家时无一人上座。既出家后有一人上座。你诸人如何裁断得心地安乐去。还裁辨得么。向此有个入处。更有什么事也。或若未明。良久曰。不解作客。久立。
　　到蒋山上堂。玄沙白纸费封题。一听雷音万仞低。慰释私怀已无量。那堪更唱逻罗哩。乃呵呵大笑曰。古人道。笑须三十年。诚哉此语。某顷在白云时与堂上佛果师兄道聚。其乐无涯。至今乐犹未已也。又呵呵大笑云。一手一独拍。两手鸣掴掴。举意超情念。相看回路陌。摩云钟阜高。徧界乌轮赫。妙机速雷电。神珠不在额。珍重人天大导师。衲僧一见丧魂魄。何也。谁敢正眼觑着。下座。
　　此庵元禅师耿龙学请就净光升座。灵峰古禅师举白云见杨岐。岐令举茶陵悟道颂公案请师批判。师乃云。诸禅德。杨岐大笑。眼观东南意在西北。白云悟去。听事不真唤钟作瓮。检点将来。和杨岐老汉都在架子上将错就错。若是南明即不然。我有明珠一颗。切忌当头蹉过。虽然觌面相呈。也须一锤打破。举拂子曰。还会么。碁逢敌手难藏行。诗到重吟始见功。
　　雪窦宗禅师初至雪窦日因显和尚请升座。僧问宝剑未出匣时如何。云神光射斗牛。僧云出匣后如何。云千兵易得一将难求。僧退。师乃云。宝剑未出匣。神光射斗牛。千兵虽易得。一将实难求。便下座。
　　雪堂行禅师到国清众请上堂。句亦刬。意亦刬。绝毫绝牦处如山如岳。句亦到。意亦到。如山如岳处绝毫绝牦。忽若拶通一线。意句俱到俱不到。俱刬俱不刬。直得三句外绝牢笼。六句外无标的。正当恁么时。一句作么生道。倾盖同途不同辙。相将携手上高台。
　　大慧杲禅师到资福请上堂。举香城顺和尚颂黄龙三关云。黄龙老和尚。有个三关语。山僧承嗣伊。今日为君举。为君举。猫儿偏解捉老鼠。广鉴英禅师因见此颂乃曰。好只好。第恐学者作无事会去。师云。诚哉是言。山僧今日也有个颂子。黄龙此语盖天地。从来缜密不通风。后昆随例承其响。总道猫儿解捉虫。(资福乃广鉴法孙)
　　到雪窦请上堂。平常无生句。妙玄无私句。体明无尽句。一镞破三关。他家有本据。作么生是他家本据。莫怪从前多意气。他家曾踏上头关。复举僧问明觉禅师如何是诸佛本源。明觉云千峰寒色。僧云未审向上还有事也无。明觉云雨滴岩花。师云。千峰寒色。雨滴岩花。今日不妨应时应节。若是诸佛本源。不得动着。为甚么不得动着。自有雪窦主人在。
　　到启霞请上堂。适来蒙堂头法叔禅师举临济访龙光因缘。客听主裁敢不遵依严命。略与诸人下个注脚。龙光据坐。虽然无语其声如雷。临济云。者老汉今日败阙。堂头法叔禅师道那里是他败阙处。妙喜道。路远夜长休把火。大家吹杀暗中行。
　　到天童请上堂。垂万里钩。驻千里乌骓。布漫天网。打冲浪鲲鲸。此是天童老人寻常用底。育王今日得得入山瞻礼。客听主裁令升此座。到者里说个什么即得。莫是说心说性得么。说玄说妙说理说事得么。既总不得。不可只恁么休去。既不可休去。又不可说心说性说玄说妙说理说事。莫是世谛流布得么。若恁么。唤作顺水张帆。未是衲僧用处。虽然如是。略借主人威光与大众赴个时节。且道即今是什么时节。尺蠖之屈乃欲求伸。击碎蟠桃核。得见个中仁。个中仁既见。此道出常情。且道出常情一句作么生道。还委悉么。眼光烁破四天下。主盟此道是渠侬。复云。适来蒙堂头老人举僧问香林如何是衲衣下事。林云腊月火烧山。师云。此是香林语。堂头今日举育王随搂[打-丁+敕]也未敢相许。因什么未敢相许。选佛若无如是眼。假饶千载又奚为。
　　无用全禅师到灵隐请上堂。灵山正派达者犹迷。明来暗来谁当辨的。双收双放孰辨端倪。直饶千圣出来也祇结舌有分。何故。人归大国方为贵。水到潇湘始是清。复云。适来松源和尚举竹篦话。令天童纳败阙。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插嘴。
　　吉祥讷禅师到隐静上堂。五峰影里。双涧声中。草木青葱。烟云澹泞。风光溢目。触处可观。然虽如是。祇如撞着道伴一句作么生道。还知落处么。良久曰。玲珑八面自回合。峭峻一方谁敢窥。复曰。啸月吟风水石间。忘机嬴得此心闲。无端打破空狼藉。羞对白云归旧山。
　　月江印禅师到雪窦众请上堂。向上一路千圣不传。释迦弥勒仰望不及。向上一路千圣不然。德山临济窥觑无门。故我明觉祖师昔日向妙高台上唱出阳春白雪。直得须弥岌嶪海水腾波。十方世界风凛凛地。育王今日得得入山瞻礼慈容。特蒙堂头禅师阐扬二觉之家风。倾泻千寻之雪瀑。复令山野高升此座举唱宗乘。然则客听主裁。又说什么即得。击拂子。就树摘将黄叶去。等闲推出白云来。复举堂头禅师适来举临济栽松次黄檗问云。深山中栽许多松作么。济云。一与山门作境致。二与后人作标榜。道了以镢头筑地三下。檗云虽然。子已吃吾三十棒了也。济又以镢头筑地作嘘嘘声。檗云吾宗到汝大兴於世。沩山问仰山云。当时黄檗只嘱一人。别更有在。仰山云。有。祇是年代深远。不欲举似和尚。沩云。但举看。吾也要知。仰云。一人指南。令行吴越。遇大风则止。应庵和尚拈云。黄檗道虽然如是子已吃吾三十棒了也。养子之缘固当如是。临济正令虽行。可惜向镢头边甘自活埋。仰山见解未出常流。岂止遇大风则止。当时何不道。直待虚空界尽此话方始大行。岂不是头正尾正。师乃召大众云。黄檗临济两父子。开口不在舌头上。沩山仰山杓卜听虚声。老应庵劈开太华放出黄河。石室翁手然犀炬照开沧海。育王见处也要诸人共知。一人指南令行吴越。太虚空中不消钉橛。藕丝窍里骑大鹏。等闲挨落天边月。久立众慈。伏惟珍重。
　　朝宗忍禅师到黄檗请上堂。断际出身处。黄檗古道场。谁云来作客。到处是家乡。山僧以昔日同参之谊来访黄檗法侄。承遣僧百里远迎。兼领众敦请说法。虽是一片好心。未免彼此钝置。何故聻。作家相见嘴卢都何事今朝者也乎。大抵欲谈辞已丧。高升法座共欢呼。辞已丧又欢呼个甚么。良久云。相逢自有知音知。何必清风动天地。下座。(主人即隐元禅师)
