<!-- { "loadSidebar": true } -->
　　仰观璇历渐届更新之辰。俯演金科小修送故之典。兢兢谢过。翼翼承恩。　切念(某)等虚度浮光浪淹幻世。三百六十略无一善之微长。一十二时数起十缠之重障。幸喜岁华之结局。荐承韶景之问津。静思据旧之非。盍尽自新之德。谨邀缁流恭达素悃。(入佛事)伏愿既往之愆自今以雪。方来之祉与时俱新。半点阳春畅作和风之披拂。万间广厦永依慈荫之帡幪。

○璇历
　　见上。

○金科
　　杨雄剧秦美新曰。懿律嘉量。金科玉条。注法令也。

○兢兢
　　诗。小旻。注兢兢戒也。

○翼翼
　　诗。大明。注翼翼恭慎之貌。

○缁流
　　见要览。

○十缠
　　名义集曰。忿恚曰嗔。隐藏自罪曰覆。意识昏迷曰睡。五情暗冥曰眠。嬉游曰戏。三业躁动曰掉。屏处起罪不自羞曰无惭。露处起罪不羞他曰无愧。财法不能惠施曰悭。他荣心生热恼曰嫉。

○披拂○帡幪
　　并见上。

　　结制

　　禁足安居乃我佛之清轨。识心达本斯释子之徽猷。道以人行。功由日进。　切念(某)等叨生末运忝入空门。四事扶身逐光阴而蹭蹬。六根吸影驰幻惑以蹉跎。不仗禅那之功。安趋究竟之果。(讲期改云。不明贝叶之文。安趋菩提之果)。今择(某)月(某)日广延法侣结制圣期。脱尽廉纤直取少林之髓。何劳指注单穷雪岭之心。(讲期改云。出示家珍直阐一乘之妙。打开秘藏顿穷五教之归)。誓明己事。冀报佛恩。伏愿慈光广被圣力冥加。般若灵苗藉真风而畅茂。菩提妙果资法雨以圆成。更祈僧行安和。檀那迪吉。业山翻为福海。魔障转作善缘。

○安居
　　见要览。

○徽猷
　　诗。角弓曰。君子有徽猷。小人与属。注徽美猷道也。

○四事
　　增一阿含经云。一衣被。二饮食。三卧具。四医药。

○光阴
　　晋陶侃常语人曰。大禹圣者乃惜寸阴。至於众人常惜分阴。

○蹭蹬
　　事苑曰。失道也。

○蹉跎
　　韩文曰。呜呼吾意其蹉跎。言不遂其意。

○禅那
　　名义集曰。此云静虑。智论云。秦言思惟修。言禅波罗蜜一切皆摄。

○究竟
　　见般若心经。

○廉纤
　　事苑曰。廉纤犹检敛细微也。

○少林髓
　　传灯录达磨传云。达磨已欲西返天竺。乃命门人曰。时将至矣。汝等盍各言所得呼。时门人道副对曰。如我所见。不执文字不离文字而为道用。师曰汝得吾皮。乃至最后惠可礼拜后依位而立。师曰汝得吾髓。

○指注
　　碧岩云。胡乱指注。

○檀那
　　梵语陀那钵底。唐言施主。

○迪吉
　　尚书。禹曰。惠迪吉从。逆凶惟影响。注惠顺迪道也。

　　解制

　　三月安居尚歉及泉之力。四缘无缺徒怀顾影之惭。谨以丹衷。陈之白楮。　切念(某)等忝与僧伦。徒遵圣制。辜恩莫报慨大道之无闻。补过何从愧寸功之未效。已逢解制敢不输诚。云集僧伽雷宣密典。仍陈法供普结善缘。伏愿克灭前愆。尚需后效。掀翻幻网。契头陀之破颜。廓彻真如。同慧可之出拜。更祈檀那萃庆。僧行承休。佛日长耀于域中。魔风永缉于化表。

○及泉
　　孟子曰。有为者譬若掘井。掘井九仞而不及泉。犹为弃井也。注八尺曰仞。言凿井虽深。然未及泉而止。犹为自弃其井也。

○四缘
　　智度论云。一因缘。谓六根为因六尘为缘也。如眼根对於色尘时。识即随生。余根亦然。是名因缘。二次第缘。谓心心所法次第无间相续而起。名次第缘。三缘缘。谓心心所法由托缘而生。还是自心之所缘虑。名为缘缘。四增上缘。谓六根能照境发识。有增上力用。诸法生时不生障碍。名增上缘。

○寸功
　　杜甫诗。从军十年余。能无分寸功。

○头陀破颜
　　宗门杂录曰。舒王问蒋山佛惠泉禅师曰。禅家所谓世尊拈华出自何典。泉曰大藏经所不载。王曰余顷在翰苑。偶见大梵王问佛决疑经三卷。因阅之。经中所载甚详曰。梵王至灵山会上。以金色波罗华献佛。舍身为床座。请佛为群生说法。世尊登床拈华示众。人天百万悉皆罔措。独有金色头陀破颜微笑。世尊曰。吾有正法眼藏。涅盘妙心。实相无相法门。分付摩诃大迦叶。此经多谈帝王事。所以秘藏。世无闻者。佛惠泉叹其博究。

○惠可出拜
　　见上。

　　结制祷韦天

　　切念生逢末运法弱魔强。迹囿凡区僧多行寡。不蒙护卫之力。曷保安宁之休。今择(某)年(某)月(某)日结制禅期求佛心印。(禅期改云结制。讲期敷宣妙义)。虑异魔之作障。恐胜事之难成。云集僧伽恭诣祠下。举扬嘉号讽演秘章。端伸虔祷之仪。愿赐感通之力。为功德主。作法轮王。允释子之凭依。肃清魔党。遵觉皇之嘱累。广转食轮。僧海常安。檀门袭庆。

○安宁
　　诗。棠棣曰。丧乱既平。既安既宁。

○食轮
　　传灯录云。法轮未转。食轮先转。

　　解制白韦天

　　切念安居三月。圆满一期。未奏进修之功。扪心多愧。叨蒙卫护之力。戴德难忘。谨按清规。暂解圣制。爰集缁侣共摅赤诚。讽演秘章。举扬嘉号。少酬覆育之德。仍丐资成之恩。伏愿法化常流魔风永缉。若施若受均沾胜利于无穷。或见或闻并植良因于有永。

○扪心
　　谢玄晖齐敬皇后哀策。想鹥辂而抚心。注铣曰扪心哀甚也。

　　入关

　　掩关息虑单穷向上之机。作梵陈词特表由衷之敬。恳祈恩佑加被进修。　切念(某)获比丘相。失菩提心。六贼尘纷未见稍宁之日。十缠胶固孰为独露之时。傥非紧把绳头。安冀豁开正眼。是以(入佛事)伏愿正受常得现前。魔军无由伺隙。四病俱遣默游自在之天。一念不生顿入光明之藏。更祈色力永徤障缘弗侵。僧海享靖安之休。檀门沐清泰之祉。

○由衷
　　左僖。信不由衷。质无益也。

○六贼
　　棱严曰。眼耳鼻舌及与身心六为贼。媒劫家宝。劫。强取也夺去也。

○十缠
　　见上。

○胶固
　　唐马周传曰。君宰间不胶漆而固。

○四病
　　圆觉经疏曰。一作病。二任病。三止病。四灭病。

　　出关

　　祖关难通心冥而原无出入。禅制有限期满而似有始终。爰将非木非烟之香。用展克诚克敬之礼。　切念(某)质同樗栎。名列苾刍。掩关一室期传摩竭之心。摄念三秋欲彻少林之髓。虽大愿未满。幸此期告圆。既荷覆帱之休。敢后昭报之悃。(入佛事)伏愿破是非关。开烦恼锁。檀门恊庆永结般若之缘。僧海咸安坦游棱伽之岸。

○樗栎
　　庄子。惠子曰。吾有大树人谓樗。其大本拥肿而不中绳墨。卷曲而不中规矩。注樗恶木也。栎似樗木也。

○苾刍
　　要览云。苾刍梵语也。是西天草名。具五德。故将喻出家人。

○摩竭之心
　　事苑曰。梵云摩竭陀。此云文物国。揜室言。世尊禅定於普光法堂也。西域记云。昔如来於摩竭陀国初成正觉。梵王建七宝堂。帝释建七宝座。佛坐其上。於七日中思惟是事。义同揜室也。

○少林之髓
　　见上。

○覆帱
　　中庸曰。譬如天地之无不持载。无不覆帱。

○棱伽
　　名义集云。正言[马*夌][登*力]迦。佛住南海滨入棱伽国摩罗耶山而说此经。梵语楞伽。此云不可往。唯神通人方能到也。阿跋多罗。此云入。谓入此山中而说此宝。或翻无上。谓此经法是无上宝。

　　新入院住

　　切念(某)谬渎僧伦初权院事。力之弗逮。战战如蚊之负山。才之靡长。遑遑似鼠之度谷。倘非覆护于十力。曷纾兢业於寸心。敬於是日营设午供一堂。上奉三宝下暨万灵。夜放甘露法食一坛。普济幽魂同沾法喜。伏愿法雨沛於四境。祥光贲於万年。魔之罥。仇之渊。皈圣化而并释。福之基。命之运。藉慈荫而弥隆。

○战战
　　诗小旻。注恐也。

○蚊之负山
　　庄子曰。其於治天下也。犹涉海凿河而使蚊负山。

○遑遑
　　孟子。注有求而弗得之意也。

○鼠之度谷
　　荀子曰。鼯鼠五技。能飞不能上屋。能缘不能穷木。能浮不能渡谷。能穴不能掩身。能先不能先人。

○十力
　　见上。

○兢业
　　尚书。注兢兢戒谨也。业业危惧也。

○寸心
　　列子曰。文挚谓然叔曰。子方寸之地虚矣。几圣人也。李白诗。长剑一杯酒。男儿方寸心。

　　常住朔望诸节设斋施食通用

　　切念(某)滥厕空门忝权院事。三尊覆育。思结草而奚从。四事资成。愧素飱而无补。不崇善利曷报慈仁。兹者恭遇(某节)之辰。(入事)伏愿加护念心垂正觉眼。魔障氷释。僧园永绝於非殃。善缘日增。清众同安於法化。

○三尊
　　会古通今记云。三尊即目佛法僧宝。世所仰重故名为尊。

○结草
　　左传曰。普魏颗。武子之子。初武子有嬖妾无子。武子疾命颗曰必嫁是。疾病则曰必以为殉。及卒。颗嫁之。曰疾病则乱。吾从其治也。及败秦师于辅氏。获杜回。秦之力人也。颗见老人结草以亢杜回。杜回踬而颠故获之。夜梦之曰。余而所嫁妇人之父也。尔用先人之治命。余是以报。

○四事
　　见上。

○素飱
　　诗伐檀曰。彼君子兮不素飱。注素空。餐食也。又孟子注。无功而食禄谓之素飱。

　　修因门
　　平安修忏(僧用)

　　伏以法典弘开。援众生於尘劳海上。心精邃格。祷诸佛於大寂光中。冀消宿垢於生前。用植正因於身后。　切念(某)滥受田衣惭窥剎影。耽人着我纵三毒以成愆。背觉合尘恣六根而起业。必浣衣方堪染色。如漏器曷贮醍醐。不凭忏悔之门。难达菩提之路。是以延集同袍就于本庵大殿顶礼(某)忏法(几)部。讽演秘章净严忏室。旋宝旛而皈敬。歌梵呗以赞扬。叩普贤之愿王下临象驭。祈韦将之冥力俯镇魔军。万德洪名极一心而顶礼。多生罪相罄卅卷以敷宣。酌水焚檀少彰盈缶之敬。摘葵烹茗聊陈及物之仪。既毕忏摩之功。仍修瑜珈之典。甘露雨注息彻热而清凉。法食云屯止饥虚而饫足。以兹微善少植净因。伏愿宝掌放光莲眸垂鉴。罪花凋谢恒长觉树之根。欲海乾枯早沾法流之水。魔军远遁。色力弥坚。誓转不退之轮。竟成极乐之果。

○田衣
　　见要览。

○同袍
　　白孔六帖曰。兄弟曰同袍。

○梵呗
　　谓梵音曰梵呗。梵语云呗者。华言止断外事。外事止断时任为佛事。呗者赞咏之声也。若曹子建游鱼山。忽闻空中梵天之音清响哀惋。独听良久。乃举其节写为梵呗。自此始也。

○象驭
　　见上。

○盈缶之敬
　　易比卦曰。有孚盈缶。终来有他吉。传诚信充实於内。若物之盈满於缶中也。

　　又(俗用)

