<!-- { "loadSidebar": true } -->
　　证义曰。兰盆大斋。佛敕解夏举者。谓一夏安居。九旬加行。不阶四果。亦得功勋。此日设供。其德大矣。年年行之者。盖父母结爱。既念念不去心。孝子报恩。须年年不绝供也。又经意。以拔苦报恩为主。与世俗异。世俗之孝。在顺其情。此则兼顺其性。世俗之孝。唯资其形。此则兼资其神。世人不知不信。輙曰释氏无君亲。亦未之深考也。夫顺性资神之道。固所难明。而形情之间。亦岂远于人哉。如释尊谒母於忉利。送父而负棺等。其孝为何如也。梵网经以孝为戒曰。孝顺至道之法。四十二章经云。凡人事天地鬼神。不如孝二亲。二亲。最神也。律中。父母不听者。不许出家。观无量寿佛经。首称孝养父母。为成佛正因。大报恩经。心地观经。广说父母恩重。及至孝之法。睒子一经。全彰孝事。地藏因孝母而立誓度生。至於我佛训弟子。谓父母与补处菩萨等。许弟子减衣钵之资。养其父母。父母有正信者可恣与之。无正信者。可稍与之。若自无物。许转化与之。藏中劝孝之语。层见迭出。岂不以孝为。首务哉。特其教。兼於顺性资神。固非世法可及耳。今此仪轨。全遵佛敕。诵经猷供。修忏设斛。俾七世亲灵超冥漠之界。出思议之表。冥罚有所不能制。业苦有所不能拘。其法利殊常。岂但五鼎之丰。三猷之勤之孝而已。故知教孝之旨。唯佛教为独深也。以上乃一日简便行法。若七日五日。当依下会约行之。

　　兰盆会约(凡二十一条)

　　切闻。兰盆佳节。大施门开。仰凭有力大檀。营办无遮妙味。法喜遍享乎佛僧。禅悦普资於凡圣。现行财施法施。当来福足慧足。模范次序。条列於左。
　　每年七月朔。识字者。诣藏主寮。领兰盆注释。藏主问名登簿。至初六日。或起佛七。或不举。但每日讲兰盆经注一时。客堂。山门。俱贴捐资牌。除施主大分外。不拘缁素内外。随各人所捐供银。或助饭僧。或为荐先。俱一一开明示众。以广度众之心。方合佛意(期毕。注释仍还藏主消号)。　　斯会不拘道俗。皆可入会。念佛听经。但不许年少尼女入寺。恐坏名闻故。　　古规用大殿前。丹墀为供坛。上覆篷限。下围木栅。以在会人。及供物多故。若人物俱少。在殿上亦可。　　古规白词。俱维那与住持预熟读念。近时僧少熟习。故立内坛。用法师表白。以便看文展读。(俱详兰盆仪轨中明。另有流通本行世)但兰盆经。人人预宜熟习。　　旧盆钵可用即用。若无。预制一大盆。用木为之。状如香亭。底如盆式。中作四格。每格安菜六味。共迭二十四味。皆用熟美。供毕斋僧。盆大方三尺许。其下施架。复制一大锡钵。可容斗米之饭。供毕斋僧。　　此会佛敕。唯供三宝。故内坛不似水陆。兼列下堂。　　凡供事。但取诚敬。不必伪饰富盛。亦不得惜钱物。苟简太甚。随人贫富。诚心而行。可也。　　供献依本经。具五果百味者。乾果十。汤菜十。水果十。瓜笋十。糕饼十。糖色十。油货十。乾菜十。荳色十。酱货十。(亦不可太拘。各随地之宜。备办可也)次饭。次茶。凡素品皆可供献。供毕斋僧。但凡佛事。本无定法。若人众财多。则具百味。供千僧。诵经忏。并可增益。若人寡财乏。但具三果六菜。乃至只供十僧皆可。所谓富罗天下奇珍。贫竭一己力量。但取诚敬而已。　　新会略同水陆。内坛供佛。(惟无下堂)外坛宜诵华严经普贤行愿品二十四卷。妙法莲华经十二部。地藏经十二部。观无量寿佛经十二部。金刚经二十四部。药师经二十四部。金光明经十二部。佛说阿弥陀经一百八卷。佛顶尊胜陀罗尼经二十四卷。佛说盂兰盆经。愈多愈妙。或纯礼兰盆怀七日亦可。　　此会虽荐父母宗亲。兼度六凡。又六道轮回。互为眷属。凡夫不识。佛敕放生以助功德。宜广劝众施。於圆满日买放。切不可废。　　若礼忏者。十三日起忏。庄严沐浴等事。见前念诵规条说。结界更须严护。勿令人畜不净杂物闯入。设有入者。依法重结。　　忏坛僧众。不得混杂。如比丘结坛。咸须比丘。若尼众结坛。俱用尼众。在家男随比丘众。女随比丘尼。不得混乱。若尼不能主坛。请一二耆年高德比丘。在坛外主忏教之。不得同坛。观堂香灯。不得混杂亦然。进供坛拈香礼拜。进内坛拈香礼拜。亦然。　　忏期内登厕时。入浴时。不得以净衣与触衣相杂。先脱净衣。净鞋。置在净处。乃着触衣鞋入厕。次洗净。洗手毕。脱触衣触鞋入浴。乃着净衣鞋归堂。洗手面。漱口入坛。　　期内。不与外人接对。不得私其语言。亦不得看余教典。　　上供。用得味熟食。供毕即收。净抹供桌。唯供香花净水。　　此斋供。佛敕在解夏节者。谓僧安居九旬。果新戒净。堪度饿鬼。凡忏师等。皆须清净过午。同八关斋。不得迟延时刻。以破斋法。　　礼忏。五更香到洗面用茶。入坛为第一时。日出吃早粥。粥后二板。入坛为第二时。出坛后。约燃线香一炷。於中抽解已小食。小食后。入坛为第三时。午饭后。燃行香一炷。於中用二板茶。抽解。止静已。再燃坐香半炷。开静。吃茶。入坛为第四时。出坛后。坐香半炷。用非时浆毕。入坛为第五时。出坛后。用茶。坐香半炷。入坛为第六时。出坛后。安卧养息。　　出坛后坐香。皆须精修禅观。不得纵恣昏沉。倘不能坐香入观。或默念经咒佛菩萨名俱可。不许放逸高谈嘻笑睡眠等。　　每闻钟鸣。即抽解盥澡。一闻长钟。即依次站班。勿得先后参差。　　观堂中设案。用香烛桌围上供。南无兰盆会上启教大士。大孝大目揵连尊者莲座。其中唯许香灯给侍。设有要事。止可依事直说。不得因事。牵发余语。倘有吃荤酒人闲游。知客当好语使远看。不得乱闯。　　忏至十五日子时。大众沐浴更衣。乃至献供临斋。见前仪轨所说。若无兰盆忏。用大悲忏或净土忏可代。
　　○年月日○住持(某甲)重录。
　　证义曰。兰盆注释。藏中只见唐圭峰宗密法师疏一卷。后宋依此疏。出孝衡钞二卷。明末。台宗藕益法师。出新疏一卷。律宗书玉律师。出合释一卷。板存昭庆经房。然仪轨规约。久不行矣。世人误以施鬼神食。为盂兰盆斋。此讹也。云栖正讹集云。兰盆缘起目连。谓七月十五日。众僧解夏自恣。九旬参学多得道者。此日修供。其福百倍。非施鬼神食也。施食自缘起阿难。不限七月十五。所用之器。是摩竭国斛。亦非兰盆。盖一则上奉圣贤。一则下济饿鬼。悲敬异田。恶可等混。今清规有中元施食之条。则是日献兰盆。奉敬三宝。夜施斛食。普济鬼神。乃两全之法也。

　　解夏

　　七月十六日解夏。客堂预日挂牌。(牌云)明日自恣。
　　○次日解夏仪式。如结夏同。住持定时已。时至。鸣大钟三下。众集大殿烧香传炉。住持拈香。维那举赞毕。至中拈香。展具。礼佛三拜。长跪。合掌白云　释迦如来。(二声)休夏自恣(众和已。维那合掌高声白)。
　　休夏自恣。诚佛门之要道。忏愆悔过。实僧行之良谋。善因培植。乐果圆证。不凭戒定之航。曷到涅盘之岸。兹者七月十六日。届当我佛解制休夏之辰。云集众僧。登临宝殿。讽演秘章。解开期制。自今已后。破四重。蹈十恶。恣任自陈。起三毒。犯七遮。随从他说。若见。若闻。若疑。一一须悔。或身。或口。或意。重重当忏。根尘缠缚。声色牵连。积诸罪累。障闭心源。若不宣扬。何由雪净。特开忏摩之门。广涤自他之罪。忏则忏於已往。悔则悔其将来。故云。已作之罪。愿乞消灭。未作之罪。不敢更作。故今解制。自恣忏悔。(白竟一拜。维那归位。悦众鸣引磬。大众齐唱云)大德。一心念。众僧。今日自恣。我比丘某甲亦自恣。若见闻疑罪。大德长老哀愍故。语我若见闻疑罪。当如法忏悔　(三唱竟。或一一说竟大众念大悲咒三遍绕殿。念毕。各归本位。维那举忏悔偈。大众唱云)往昔所造诸恶业　皆由无始贪瞋痴　从身语意之所生　一切罪根皆忏悔
　　唵。三陁啰伽陀娑婆诃(三唱已。跪念大忏悔文毕。举回向赞云)。
　　自恣休夏。佛果圆成。一切业障顿冰清。觉海性圆澄。智慧光明。法界尽蒙恩　南无求忏悔菩萨摩诃萨(三称。次举回向偈云)　解夏功德殊胜行(云云)　　(唱偈时。住持礼佛三拜。问讯偈毕。即回方丈。大众鸣引磬。礼佛三拜。上方丈顶礼和尚。若免。即回堂)是日晚课毕。解制。维那鸣引磬。上方丈。巡寮。告假等事。与解冬同例(若不据兰盆胜会。十五日解制告假)。
　　证义曰。解夏自恣者。盖比丘当初夏时。结制安居。不令乞食。名休夏。今朝满期解制。自知有过。恣其自陈。自不知过。恣任僧举。故名自恣。或问莲池师曰。许僧自恣。何谓也。师答曰。有过如病人。举过如医王。讳病而恶医。是名大愚痴。则知有过而举之之为是矣。或又曰。自举或可。他人举之。不畏起争端乎。答曰。律载僧有过。傍僧白佛。佛召本僧。种种呵责。因制为律。丛林逐日直言。据此也。此遵佛制。非出私意。何有争端。且世法犹云。君有争臣。父有争子。士有争友。故曰。兴王赏直谏之臣。圣主立诽谤之木。况为僧修出世法。可不须友以成其德乎。若恶直言。则谗謟面谀之人至矣。拒谏饰非。损德败业。非小失也。因复作颂曰。古自恣。协金兰。今自恣。生棘刺。口谈他过忿起诤。目对毗尼盲不视。何怪乎正法衰。魔军炽。云栖主人发长叹。一则伤我心。一则慰我志。君不见。爱礼故存羊。宣尼曾告端木赐。禅宗秘要云。昔阇夜多尊者。至罗阅城。敷扬顿教。谓遍行曰。吾适对众抑挫。仁者得无恼於衷乎。曰。我忆念七劫前。生常安乐国。师於智者月净。记我。非久当证斯陀含果。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果。我责躬悔过以来。闻诸恶言。如风如响。况获饮无上甘露。而反生热恼耶。噫。此可谓自恣之龟镜矣。

　　坐禅

　　分五。

　　早课第一

