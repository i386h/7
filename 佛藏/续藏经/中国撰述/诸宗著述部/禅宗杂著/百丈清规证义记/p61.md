<!-- { "loadSidebar": true } -->
　　众生无边誓愿度　烦恼无尽誓愿断　法门无量誓愿学　佛道无上誓愿成
　　唵。钵啰末怜陀[宁*页]娑婆诃　(三唱。三和毕。跪念怡山文已。起立结赞云)。
　　安居期结。道体先成。殷勤发愿猛修行。教论作规绳。戒律圆明。顿证法王身　欢喜地(三称)　(次举)结夏功德殊胜行(云云。偈毕。三拜。回堂)。
　　证义曰。结夏安居。自佛制已来。不拘宗教。未有不遵者。迩来宗门。置之度外。亦可慨矣。即如列祖提纲一书。载禅宗结夏法语。有九十则。彰彰可考。今略举数则。以见大意。白云端云。安居之首。禁足为名。禁足之意。意在进道而护生。真净文云。十方聚会。三月一结。息狂妄心。除苦恼热。获胜清凉。证大寂灭。到波罗岸。出生死辙。以此圣制。故不虚设。又云。兹日夏首。众僧结制之辰。泐潭山比丘克文。与清净大众。踞菩萨乘。修寂灭行。以大圆觉。为我伽蓝。身心安居平等本际。涅盘自性。无系属故。今我敬请。不依声闻。当与十方如来。及大菩萨。三月安居。为修菩萨无上妙觉大因缘故。离诸垢染。清净梵行。若能如是。所谓如莲华不着水。心清净超於彼。五祖演云。此夏居白云。禅人偶聚会。三月九旬中。尊卑相倚赖。粥饭与茶汤。精粗随分耐。逐意习经书。任运行三昧。彼此出家儿。放教肚皮大。石屋珙云。今朝四月十五日。行脚师僧念头息。草鞋乾晒待秋风。金锡罢游留靠壁。鸬鹚偏爱守空池。凤凰岂肯栖荆棘。平生肝胆向人倾。相识犹如不相识。噫。如是说法。岂非禅宗轨范。何今之不然也。

　　夏中念佛

　　结夏已。欲安禅者。仍照常例坐禅。若不坐禅。即便以念佛为常课。期内每日早课如常。粥后上殿。念楞严经中势至圆通章一遍。大悲十小咒心经一遍。佛号五百声。回向作梵。唱一者礼敬诸佛十句愿偈。三归依。各回。
　　○小食止静后。念十六观经中杂想观章一遍。往生咒三遍。佛号五百声。礼弥陀佛十二拜。三菩萨各一拜。三归依。各回。
　　○午饭后。念大忏悔文。佛号五百声。三归依。回堂。
　　○晚课弥陀经。放蒙山。仍照常。
　　○黄昏止静后。念十六观经。上品上生章一遍。往生咒三遍。佛号千声。拜弥陀十二拜。三菩萨各三拜。三归依毕。
　　○凡夏中。严禁杂话。并出入等事。犯遮逆者不共住。破重戒者依律治。
　　○凡禅堂堂师。喜学徤椎法器。并在寺习学经律者听。
　　○凡犍椎法器。依次轮击。
　　○凡经律论。宜互学习。
　　○凡不随众者依规罚。
　　○众欲听经。维那白住持。请讲楞严经。余经亦得。
　　证义曰。结夏安居。乃佛法住世根本。梵网经言。冬夏坐禅。所以清规。以安居。解夏。结冬。解冬。为四大节也。迩来禅宗。只结冬而不结夏。殊违佛制。夫修行之要。无过禅净两途。今既以结冬坐禅。即可以结夏。讲经学律等。皆夏中所有事。而以念佛为首务也。

　　夏中讲经(讲律。讲论。仪皆同此)

　　将讲某经。预日大众。先具礼仪。面请住持。(或命某某代讲。即转请某某师)搭衣持具。礼请开讲。(另有讲堂规约见后)初开讲日。早粥后。法堂香灯。铺设讲经法座。(座前供佛像一。及两边听经桌[柷-口+登]。若无法堂。即在斋堂。小食过堂后。方可铺设)小食后。鸣大钟十下。收钟二下。听经者。搭衣持具。法堂两边站。住持命侍者三人。一传牌。一传经。一传炉。到法堂。行十方圆礼已。随即鸣大钟鼓。听经者。持具上方丈。请法师升座。引磬先行。众随后。监院执香居末。到方丈。众两边照位对立。侍者与维那请法师出。登座已。监院出位上香。展大具。三拜。次大众向上。展四折具。三拜已。仍引磬前行。众随后。监院执香。在大众后。法师又在后。侍者随从。到法堂。维那候法师。至中立定。打磬一下。钟鼓齐歇。随举偈云。(降伏魔力冤。除结尽无余。闻此妙响音。尽当云来集)。(候法师三拜。问讯。偈毕。随即举)南无云来集菩萨摩诃萨。(四称。末后於云来上。加海会二字)法师登座拈香三瓣。维那呼众顶礼三拜已。众各归位坐。入定少顷。维那鸣磬三下。(或鸣手钟三阵亦可)按磬唱云。(钟声传三千界内。佛法扬万亿国中。功勋酬帝主深恩。利益报檀那厚德)。(偈毕举)(今为讲某经说者。举)南无本师释迦牟尼佛。(众同三称)次举开经偈。众作梵唱已。各将经揭开。然后开讲。乃至讲竟。法师云。(向下文长。付与来日)。众唱回向偈云。(讲经功德。沙界难量。情与无情。同圆种智)。偈毕。遂鸣钟鼓。法师下座。礼座上佛三拜。大众齐送。法师回方丈登座。大众作礼三拜。若免送。即止各回本处。期内。自是以后。礼仪小异。不鸣钟鼓。亦不监院迎请。听经者。亦不上方丈。唯站法堂俟候。时至。鸣大钟三下。众集。用悦众二人。当值二人。讲小座一人。持具至方丈。迎请法师。(若班首代讲。即在本寮请)师登座已。当值一人拈香。迎请五人拜。余皆合掌立。又夏中盛暑免衣。或大众一拜已。即就坐听讲。
　　建首日。与圆满日。上供仪如常。唯当各用一疏。疏语应切合所讲经义故不备。
　　证义曰。律中谓五夏已前。专精戒律。五夏已后。方乃听教参禅。故我释尊广说经律。旨归拈花。至於法流东土。亦先经律而继禅宗。可见经律与禅宗并重。住世模范。所以冬参夏学。相须而不相违也。今之禅宗。於经律二者。漠不留意。误矣。至听经学律。须明五要。第一要信诸佛境界。吾人各具。本无差刖。不生退怯。第二要会归自己。不可说食数宝。第三要虚心乐善。稍有长者。皆师友之。所谓择其善者而从之。无友不如己者。第四要悲愍一切。凡堪以此意相警者。不惜苦口。第五要恕人责己。人不如法。发哀愍心。勿见其过。若自生放逸。长憍慢。则断断不可。每见世人。欲学经律入讲肆者。有种种障难。汝今遇良缘。反慕浮浅。岂不惜哉。又凡讲经者。须会佛祖意。莫只依文解义。反障学者见地。当知代佛宣扬。人天瞩目。不可忽也。按正法念处经说。凡人间讲经。受戒。修道。证果。及举行佛事。从地神报空神。如是展转上报三界诸天。乃至诸佛。禅宗秘要云。随余法师讲维摩经。有李录事者。死后。其鬼时依附人。共人言论。师问曰。今讲此经。感何人听。答曰。自人头已上。便是鬼神。上及诸天。重级充满。然见诸天。闻法师酒气。皆回面而听。余。即悔过。不复饮。鬼又曰。非唯此会独感诸天。但有法事。无不来降。据此。凡作法事。允宜诚敬。

　　讲堂规约(凡一十二条)

　　夫禅之与教。非有二也。教为禅诠。禅为教髓。执文义而守诠。禅亦为教。离文义而契心。教亦名禅。即行仪以彰真如。依模范而成妙道。善财遍法界参求。释尊示有学成觉。为参学标榜。作后昆楷模故知由信解以行证。因开示而悟入。典至重矣。非有条章。莫由持守。谨列於左。幸各式遵。
　　讲经期内倘有破根本戒者。饮酒放逸者。诤人我是非者。毁谤讲法。及法师同学等者。以上若犯一法。即摈出院。　　托故在外闲游。及应经忏者出院。　　不随众者罚。　　出入衣冠不正者罚。　　每日早粥后。听经者到大殿。搭衣诵本经一卷。或礼忏一时。以求消障增慧。　　每日小食后。请师讲经。须齐到听讲。讲大座经。三回不到者出堂。　　别经杂典。槩不许看。违者出堂。　　预日先细阅大座所讲经文。庶听讲时。易於领会。有不解处。下座后请问。如懈怠不看。听讲时。昏沉放逸者出堂。　　听经须解义。可期开悟。只图消文。而不解义。决无悟期。若并文亦不消。随行逐队。虚应故事者出堂。　　讲小座。先鸣钟三下。内外俱到。倘小座讲错含糊处。不得戏笑轻慢。有贡高不听者罚。　　讲小座人。上方丈告座。乃至大众前。总告座。大众亦同站班。当值一人亦上香。小座人须回礼至讲完后。仍如前告座。　　每日轮次小座外。抽签讲小座。以验日进。除真愚钝者。
　　○以上条约。各宜遵守。有疾病者。或尊客等随喜听者。不拘常例。年月日。住持某甲重录。

　　附座主条约(凡九条)

　　夫讲堂规约。皆学人事。窃谓座主。亦有当守之则。当悉之义。良以讲经一事。乃代佛宣扬之时。人天拱听之地。理宜敬慎。昔阿难结集法藏。登座执笔。感得相好如佛。集经讲经。其义一也。是非远离诸过。岂易为万一之称哉。故约例九条以肃威仪。以昭诚敬。
　　须具大慈悲。诲人不倦。说法平等。无有高下。不择冤亲。不计供养。　　当着清净衣。内外俱净。不得亵衣登座。虽大暑。亦必搭衣。柔和忍辱。并不得因坐久。去衣。　　澄心寂照。观诸法空。梵响远闻。人天交集。当体即假。照空不空。照假非假。当体即中。摄事归理。才堪入妙理。　　坐宜端正庄重。不得斜身踞坐。言笑粗野。　　不得置正义不讲。多说枝叶。若发挥奥旨。引喻的确。虽世谛语言。不相违背。　　凡讲经固当提要钩元。畅明其义。然消文。乃是入手功夫。不可详义而略文。令浅识茫然不解。　　不得於所见不真之处。穿凿附会。或强经就我。贻悞后人。若遇此等处当直言不知。不强其为知。　　不得因引喻事迹。纵谈淫邪等趣。以法为戏。有尼女在会。更宜慎。　　不得惮烦偷安。敷衍了事。
　　○以上各条。乃为明晓经义之法师。防其过咎。若自量经义。不甚了了。则此座岂易登。人天罗列。因果昭彰。各宜慎之。
　　证义曰。天神听经。已见前释。又凡丛林中。即闲谈偶语。亦皆有鬼神来听察。摭古云。宋光孝安师。住清泰寺。不乐从务。日惟晏坐。俨然在定。偶於定中见二僧倚栏而语。初有天神。拥卫倾听。久之散去。俄而恶鬼吐骂。仍扫脚迹。安乃出定。询其故。初论佛法。次及世谛。末谈资养。安师以二僧事自砺。终身未尝言及世事。寂后火化。舌根不坏。柔软如红莲花叶。云栖崇行录。亦载此事。噫。倚栏而谈。尚有神听。况登讲经。可不慎乎。

　　兰盆仪轨摘要(全卷见兰盆会纂中)

　　七月十五日。设兰盆供。预日於山门贴匾云。兰盆胜会。
　　○即打扫大殿。并内外丹墀。及办供器庄严诸什物等。一一齐备。
