<!-- { "loadSidebar": true } -->
　　证义曰。梁皇忏云。所余口过。复是一切怨祸之门。故诸佛诫不得两舌恶口。妄言绮语。当知謟曲华辞。构扇是非。为患不轻。招报实重。夫人处世。心怀毒念。口施毒言。身行毒行。以此三事。加害众生。众生被毒。即结怨恨。誓心欲报。或现世从愿。或终后从心。如此怨对皆资三业。三业之中。口业实重。乃至获报。备诸楚毒。是故处众。当依古偈云。第一和为贵。方能人众安。莫开两舌口。须戒无益言。凡为执事者。切莫狥人情。请托纷纷至。丛林百弊生。凡为执事者。莫市一人好。市了一人好。各事皆颠倒。
　　不得大胆生事　不得谬说经论　不得妄拈古德机缘　不得无知着述误人　不得招纳非人　不得自立徒众　不得擅留童幼及沙弥　不得己事不明。好为人师　不得哄诱他人弟子。背其本师　不得无大故擅入公门　不得妄识时政得失是非　不得轻心谤斥先圣先贤　不得以常住产业等与人　不得侵占人产业　不得另为烟爨　右一十五事不犯。名安分小心。若犯轻者罚。重者出院。
　　证义曰。安分小心。更有二十语。僧院以无事为兴盛修行以合机为稳当。精进。以持戒为第一。疾病。以减食为汤药。烦恼。以忍辱为妙解。是非。以不辩为解脱。待人。以诚实为真情。执事。以尽心为有功。语言。以减少为直截。上下。以慈和为进德。学问。以勤习为入门。因果。以明白为无过。老病。以无常为警策佛事。以精虔为切要。敬客。以谦益为供养。门庭。以朴实为庄严。凡事。以预办为不劳。处众。以慎言为常礼。遇险。以不乱为章程。济物。以慈悲为根本。如是小心。则寡过矣。古偈云。吾等出家儿。大半田家子。须记贫苦时。谨守安分事。纵是富贵人。落在空门里。当识空门义。原要你心死。人恐不死心。死心贫也好。守得安分贫。终身无烦恼。
　　不得令之不行。禁之不止　不得有过。罚而不服　不得在寺名不入僧次　不得挭法。不容执事人行事　不得为执事。更变成规　不得不白师友。恣意妄为　不得故与有过摈出人文　右七事不犯。名随顺规制。若犯轻者罚。重者出院。
　　证义曰。通前十科。共六十七事。皆持而不犯。名随顺规制。又详言之。自三归。五戒。沙弥戒。比邱戒。菩萨戒。百丈清规。乃至礼仪三百。威仪三千。六度万行。世间律例无犯总名随顺规制。不仅此七事也。

　　附莲池修身十事(出云栖法汇)

　　不得欺心。不得贪财。不得使奸。不得用谋。不得惹祸。不得侈费。不得近女。不得外骛。不得避懒。不得失时。(原注云。所谓欺心者。凡盗常住物。骗施主物。装佛。印经。斋僧。起会造寺。铸钟。修桥。砌路。如是财物。私己用度。乃至瞒人瞒官。瞒天瞒神。暗昧等事。皆名欺心。虽不盗骗如前所言。但好积财帛悭吝不施。置产收息。放债取利。皆名贪财。当言之时。隐忍不言。当谏之过坐视不谏。外示痴呆。内藏讥贬。皆名使奸。不安天命唯运人谋。或谋住居。或谋徒众。或谋经忏。或谋檀施。或谋作法主。或谋作戒师。乃至交结恶友。出入衙门。情识厚薄。私心好恶。策画营为。悖理等事。皆名用谋。轻人笑人。叱人谤人。妬人之能。扬人之恶。收人走失。占人产业。好兴词讼。不肯让人。皆名惹祸。广造房屋。丰富饮食。华丽衣服。多置产业。精制器用。轻贱五谷。恣意佚游。畜养奴仆。贿厚狂朋等。有一不知惭愧。皆名侈费。年少尼僧。结为道友。人间妇女。拜作乾娘。数往族家探亲望眷。不避讥嫌。皆名近女。趣跄富室。干谒贵门。或乞诗文。或求匾额。或假权势。或索钱财。终日奔波。不思静守皆名外骛。晨昏礼诵。屡致愆违。行务勤劳。慢不随众。皆名避懒。命存呼吸。时不待人。大事未明。寸阴可惜漠然空过。是名失时。此前九事。切宜戒之。最后一言。努力加勉)。

　　附出家人(戒)不祥事(三十二条。出云栖法汇遗稿中)

　　佛前安坐。受人礼拜。不祥　佛前骂人。不祥　法座上。呵叱人。及轻口斥前贤错谬。不祥　亵衣受人礼拜。不祥　当食骂人。不祥　对食分别好恶。起憎嫌心。不祥　绫罗锦绮。作僧家日用衣服。不祥　卧床用重褥。重席。绫绢被。纱罗帐。不祥　清晨骂詈人。不祥　憎嫌信施轻少。不祥　买奴仆供役使。如富贵家。不祥　人劳。我独逸。不祥　人穷。我独富饶。不祥　年少作讲法师。作施食师。作住持师。不祥　少年恃小聪明。轻忽老宿。不祥　恃年腊高。轻忽后进。不祥　无故得重施。不祥　人以至诚待我。我以巧诈对之。不祥　好谈他人过失。及隐微事。不祥　以常住公物。利济俗家。不祥　宠厚沙弥弟子华衣美食。不祥　出言动輙粗重。令人难当受。不祥　多诸护法。多诸信施。即便妄自尊大。不祥　无病使人出溺器。不祥　病中瞋怒服事人。不祥　着褊衫小解。不祥　逢水旱等。怨恨天地。不祥　欠人债负。闻其死。心生喜悦。不祥　未语先笑。不祥　无事时作愁叹。不祥　粗通教理。妄议古人。藐视时人。不祥　具少知见。以宗师自任。不祥　以上折福折寿。多招殃咎。故云不祥。当相与共戒之。
　　证义曰。禅宗秘要云。玉泉承皓禅师。参北塔。发明心要。得大自在三昧。制犊鼻。俗呼牛头裤。书历代祖师名字。乃曰。唯有文殊普贤。较些子。且书於带上。故丛林因呼晧布裈。元丰间。首众於襄阳谷隐有乡僧亦效之。师见诟曰。汝具何道理。敢以为戏事耶。呕血无及耳。寻於鹿门。如所言而逝。噫此即不祥之榜样也。齐玉法师。宣和六年。居上竺。一僧失规。责之曰。汝无知。乃畜生耳。已而悔曰。彼虽不肖。骂为畜生。有玷三宝。自是三年。对佛悔过。如此庶几能转不祥而为祥者。然何如当初之慎言耶。学者鉴之。

　　共住规约(实贴斋堂)

　　栖心息影。端藉名蓝。修道循规。必须同志。久参耆宿。以游历深。而百绪从生。后进时流。因知见浅。而初心渐退。以致网宗失旨。模范多乖。习以为然。积成流弊。(某甲)住持兹山。自惭薄德。空怀佛制。无报法门。欲挽已往頺风。惟冀方来贤众。共遵佛说戒律。祖制规绳。调治三业。折伏过非。住斯丛林。原为遵行。如或不然。无劳共住。
　　犯根本大戒者出院。　　禅贵真参实悟。弄口头禅者。出院。　　三五成群。山门外游戏杂话。并闲坐者罚。不服者。出院。　　吃荤酒看戏者。罚已出院。若重病。非酒莫疗者。白众方服。(新增)吃烟者罚。　　故与有过人往复。思害丛林。搅乱好人者。出院。　　斗争是非。破口相骂。交拳相打。不论曲直出院。一理正而忍。一过犯而瞋。理正者不罚。过犯者责出院。　　米麦等物。不白住持。私卖用者。罚赔偿已。出院。　　侵损常住财物。及砍竹木花果送人者。赔已出院。　　施护入寺。执事私化缘者。量事轻重处罚。不服者。出院。　　无公事私走檀护及本俗者。定非潜修人。即令出院。知而不举者同罚。　　己眼不明。妄评他人见地。出语不自知非者。即令出院。　　课诵。坐香。出坡。不随众者罚。除公事。有病。不服者。出院。　　禅堂讲话者罚。本堂不举。待堂外举者。堂内执事同罚。　　除公事。不在本寮。至各寮纵意放逸者罚。或博奕赌钱者。重罚出院。执事不举者同罚。　　无事不得吃二堂。食时不得谈笑。不得争坐位。不得不照位坐。不得未结斋先起。不得自檇碗入厨取食。违者罚。　　遇普茶。听规约。除公事不随众者罚。不得托人取茶果归寮。与者。取者。同罚。　　常住经书。庄严器皿。槩不借出。违者罚。若不得已。白众方借。　　轻视耆德。恶闻直言。妄生诽谤者出院。　　不听执事人约束遣调。及不满期告假者罚。　　非重病。背众饮食者罚。私留亲友歇宿者罚。　　各寮闻报钟不起者罚。恃己有功。不顺调伏者重罚。　　凡受信施物。不白执事人知照。即受者。倍罚。除亲戚邻友。　　长养须发。槩不留单。暑天赤膊。不缚裤脚。冬天烘火。并戴小帽者罚。　　常住钱物出入即登记。朔望两序公算。失记及含糊者罚。　　堂中出外生事者严摈。借事起单。永不复入。　　保留有大过人。及年轻者。或私招徒众者出院。　　丛林无僧值。则内外不正。弊何能除。法何能立。为僧值宜尽心紏察。不得狥情。如有犯者。照欵罚。失罚者僧值受罚。
　　○以上条约。真实办道之规则。同居大众宜珍重。
　　○年月日○住持(某甲)重录。
　　证义曰。佛祖设教。建立丛林。匡徒集众。清净焚修。报答四恩。自净三业。故住持不惜身命。拖泥带水。所以养育才器。陶铸圣凡。其门庭不得不峻。礼法不得不严。规矩不得不立。规矩立。则上下安。礼法严。则奸宄敛。门庭峻。则师道尊矣。夫谦光接物。山容海纳者。住持之高风。至於临机施设。不得不铁面无情。防其微杜其渐。庶可使内外安。而无事后之变也。然欲调护他人。先须调护自己。调护得自己一分习气。方调伏得他人一分习气。视人犹己。舍己从人。老祖规矩。方始行也。摭古云。南荡空禅师。天资精悍。知见甚高。律身精严。外请不赴。有欲迎师到舍受斋。施财造山门。师曰。荷公舍财固佳。然背众而食。柰何自我破戒耶。竟不赴。愚庵颂曰。崇觉被回禄。勤劬事土木。请斋复许建山门。二事一举双轮福。汝所欲福。我所遵戒。山门成有坏。金刚戒无败。一供事最微。浮囊损一芥。从兹一隙漏金堤。宝觉全身由汝卖。君不见。文殊再世清凉师。十律终身不敢懈。我为何等人。敢不为顶戴。
　　禅堂规约。及坐禅恒规。见下第八节腊章。

　　净业堂规约(凡十五条)

　　夫生死海深。非念佛焉能济度。菩提路远。非净土孰可依凭。故今大众同辙。但专持乎六字洪名。齐志合堂。唯致力乎一心不乱。第恐时长行久。懈怠易生。实丧名存。劬劳徒设。不加鞭策。无以约束身心。必有条章。方能齐一彼此。幸相规而相劝。无争我以争人。俾净业速成。花台早就。见弥陀於即世。证三昧於此身。诚如是则所愿不虚矣谨开规约於左。
