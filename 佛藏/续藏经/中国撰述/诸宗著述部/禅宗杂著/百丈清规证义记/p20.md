<!-- { "loadSidebar": true } -->
　　(古之丛林。依律结夏。每夏前告香。未预告香。不许入室。其告香在方丈。或法堂。今则禅宗。於结冬贴单日。早粥客堂挂牌。牌云)告香。(小食二板后。鸣大钟三下。库司到韦驮座前。设供。香烛辉煌。候禅堂止静开小静。合院大众。搭衣持具。齐诣韦驮殿左右。次序集已。住持拈香。维那)举奈麻香云盖菩萨摩诃萨。(三遍。照常上供毕。齐展具三拜已。仍对面立。住持高声白众云)　　暗室亏心。神目如电。善恶报应。似影随形。但有早迟。终无漏网。谨白大众。各谛思惟。惟兢惟惕。戒之慎之。(白已。至韦天前。拈香三派。三拜。长跪。合掌。高声告白)我住持(某甲)。若丛林不治。法轮不转。克众益己。侵损常住者。使我现生之内。折禄减寿。恶疾缠身。或遭恶难。示报大众。临命终时。堕落三途。诸恶趣中。唯神鉴临。以警来者。(自下诸誓。各须预熟。以便告香。告已。一拜。退立本位。四班首。同至韦天前。居中拈香。齐拜已。长跪。合掌。齐声告曰)我首众(某甲)。若三业不勤。四仪不肃。恣纵威暴。辜负常住者。使我现生云云。(告已。一拜。退立本位。下皆同此。次维那拈香三派。三拜。长跪。合掌。高声白曰)我维那(某甲)。若私心偏护。规势欺压。辜负众人。不尽执事。使我现生云云。(次都监。监院。副寺。衣钵等。凡财帛饮食经手者。齐至韦天前。居中者拈香三派。齐三拜。长跪。合掌。高声告曰)我监院(某甲)。若容众量窄。爱众心薄。侵公益私。瞒昧因果者。使我现生云云。(次知众。知客。僧值等。凡调众办事者。齐至同上)我知众(某甲)。若憎贫爱富。重俗轻僧。过费常住。图自适意者。使我云云。(次禅堂清众某甲等。若人多。十人一班。齐至同上)我清众(某甲)。若懈怠偷安。不办己事。虚消信施。辜负常住者。使我云云。(次列执等。亦十人一班。齐至同上)我列执(某甲)。若不尽本执。有误众人。费常住物。而取自安者。使我云云。(合院人俱告香已。仍左右对立。合掌。悦众鸣小鱼子。诵梵网经不发誓愿二戒)佛说梵网经。菩萨心地品。若佛子。常应发一切愿。孝顺父母师僧。愿得好师。同学善知识。常教我大乘经律。十发趣。十长养。十金刚。十地。使我开解。如法修行。坚持佛戒。宁舍身命。念念不去心。若一切菩萨。不发是愿者。犯轻垢罪。若佛子。发十大愿已。持佛禁戒。作是愿言。宁以此身。投炽然猛火。大坑刀山。终不毁犯三世诸佛经律。与一切女人。作不净行。复作是愿。宁以热铁罗网。千重周匝缠身。终不以此破戒之身。受於信心檀越一切衣服。复作是愿。宁以此口。吞热铁丸。及大流猛火。经百千劫。终不以此破戒之口。食於信心檀越百味饮食。复作是愿。宁以此身。卧大猛火罗网。热铁地上。终不以此破戒之身。受於信心檀越百种床座。复作是愿。宁以此身。受三百矛刺身。经一劫二劫。终不以此破戒之身。受於信心檀越。百味医药。复作是愿。宁以此身。投热铁镬。经百千劫。终不以此破戒之身。受於信心檀越。千种房舍。屋宅。园林田地。复作是愿。宁以铁锤。打碎此身。从头至足。令如微尘。终不以此破戒之身。受於信心檀越。恭敬礼拜。复作是愿。宁以百千热铁刀矛。挑其两目。终不以此破戒之心。视他好色。复作是愿。宁以百千铁锥。劖刺耳根经一劫二劫。终不以此破戒之心。听好音声。复作是愿。宁以百千刃刀。割去其鼻。终不以此破戒之心。贪嗅诸香。复作是愿。宁以百千刃刀。割断其舌。终不以此破戒之心。食人百味净食。复作是愿。宁以利斧斩斫其身。终不以此破戒之心。贪着好触。复作是愿。愿一切众生成佛。菩萨若不发是愿者。犯轻垢罪。(诵毕。齐声唱回向偈曰)叩祷韦天尊。威灵赏罚明。善良多降福。奸恶尽遭横。叩祷韦天尊。威灵赏罚明。公忠多降福。私曲尽遭横。叩祷韦天尊。威灵护丛林。有人坏规矩。立刻殃其身。叩祷韦天尊。严槎真假情。现前告香者。誓要记分明。叩祷韦天尊。严槎众誓盟。一句应一句。句句报分明。佛说梵网经。有发誓愿戒。持戒因此励。破戒因此医。若说心存正。何必用立誓。饰此言词人。欲安心取利。怕立神前誓。何须住丛林。韦天杵可畏。须谨莫自欺。负心人告香。硬着头皮来。叩祷神灵显。加他三倍灾。丛林若将衰。奸邪渐进来。叩求神圣力。速赐剪除开(诵毕。举韦驮赞。大众三拜。起具。各回本处。晚课毕。巡寮。又新住持入院后。执事请定。为众告香。然后开堂告香回后。住持命侍者。令客堂挂普说牌。其仪轨。与小参彷佛。住持为众开示。下座已。或命班首。乃至参头止。挨次一一激扬此道。即以此勘排学人)。
　　证义曰。告香立誓者。誓。是必固之心。始行心弱。宜须防持。故发愿誓。以自防也。若誓愿心意不发。道何由成办乎。增一阿含。三十八经云。比丘不发誓愿者。终不成佛道。誓愿之福。不可称计。得至甘露灭尽之处。故护持丛林。必须告香。以表清白。然清白与否。唯己自知。人不及知。人虽不知。神实知之。倘有愚僧。诳妄对神。自谓神是泥木。或可欺瞒。欲望侥幸。逃於恶报。纵使暂时未报。终必受殃。无能逃者。可不惧哉。或曰。愿。多期望之语。誓。类咒诅之辞。似非修行所宜。答曰。誓。愿中之勇烈意也。咒诅。怨中之毒害意也。奈何以勇烈为毒害乎。即如四宏誓。非誓乎。菩萨修行。非四誓。则成佛无基。亦将以为咒诅而疑之乎。总之告香之典。关系於丛林不小。告香行。而人人知惧。纵有饰词者。亦寡矣。告香废而枭鸾不别。纵有特立不变者。亦寡矣。故丛林将兴。告香行也。丛林将衰。告香废也。兴衰之机於是卜之。愚庵摭古云。慈航朴禅师。主天童二十年。食不背众。虽病不违。奉己甚约。待众甚丰。有小师。知库毕。归。拜师曰。某竭力营转。增一倍赢。不敢自有。纳之常住。朴怒曰。汝所赢者。悉从巧取。不义之物。常住净财。容汝不义物乎。不纳。并逐其人。噫小师私财。纳之常住。已罕见闻。犹怒不纳。并逐其人。守斯。告香。清之至矣。古道若是。堪作师表。告香者知之。

　　念诵

　　凡念诵。或常住自办。或施主发心。俱当预定。今约施主例。尊官到。知客同住持迎接。(仪见后说)若非尊官。客堂接待。(与饭僧同)预日设坛严净。(乃至满散。见祝厘章)挂牌。(牌云)本月(某)日(某)职(某)护法。为(某)事。诵(某某)经。顶礼(某)忏。共若干日。诸师挨次轮日。每日几名。开列於左　(某甲)首座师。　(某甲)西堂师(云云)。
　　△或逐日轮差。或三日一换。从班首至清众。内外均派。严净时。经师先上方丈。顶礼和尚。请开示已。进坛。知客请施主拈香。严净已。知客呼(请主礼谢众师三拜)。各回。若系尊官。则从权免礼。次日开经。知客令请主拈香。正日宣疏上供。圆满上方丈回复。凡经忏师。不许在外应酬。其经嚫。公嚫等。随各家古例。
　　原本。念诵条后。接水陆规约九门。今移於后。另卷。

　　(附)念诵规约(凡十一条)

　　古之丛林。高蹈绝俗。除祝厘外。不通应酬。政为大事不明。剪爪不暇。那肯应酬。散其道念。又若自未度。何以度人。故经云。瑜伽一事。乃登地菩萨。利生之事。非初心凡夫所宜。然恐丛林淡薄。缺乏所须。衲子懈修。法门衰减。不得已。乃略应念诵。必也进坛。生道场想。对经像。如对佛想。诵其文。思其义。行其事。践其实。必使身与口合。口与心合。不昏沉。不散乱。不懈怠。不贪利。知因果。知惭愧。竞竞业业。若是。则不期度人。而自度人。不期利益。而自利益。所谓。人以财与我。我以法与人。等施无异。犹可权为。若鼓橐钥。(不出声也。或不识字)而看经。舂杵碓(不观想也。全无诚意)而礼忏。身对尊像。而目视他方。口诵经忏。而心存别念。如是。必招现前丛林道衰。未来自灵受苦。使自利利他之法宝。反成自误误人之罪案。可不慎哉。所有规约。谨陈於左。
　　诵经人。先日见牌上有名。即沐浴。次早诵经忏。须眼到。口到。心到。不得於诵经忏时夹闲杂语。亦不得经住便说话。若杂谈戏笑於经忏中。罚银壹钱八分。在经忏歇后戏谈者。罚银八分。　　念诵时。不得回头转脑。看人看物。一心称念。字字分明。不出声者。完时罚重念过。严净不至者。罚银三分。诵过一页方至者。罚银六分。经忏须补诵。　　主法人。不得散心妄想。宜一一依文。精诚作观。　　表白人。不得急遽简略。宜一一依文。次第宣诵。其钟鼓等亦宜庄雅。不宜繁碎。　　经忏及施食等。不得法事未竟。先收佛像庄严器物。　　施食。要一一依文。精诚结印。诵咒。作观。三业相应。不得含糊弹舌。急促了事。白文亦然。　　内外香灯行人。俱要诚洁。火烛小心。水陆堂中。尤宜加倍慎重。　　香烛供果等。倘落地者不用。已供过者亦不用。　　蔬菜饭食等。必熟得味。不得填底。不得用乾物生物。　　犯斗诤者。罚银八分。因争失威仪者。罚银一钱八分。不服者出院。所罚之银。另簿记数。待修补经忏佛像用。　　库房要用心打点整理。合用诸物。不得苟简。
　　○以上条约。须信受遵持。不然。自取殃祸。现有清规罚汝。后复决有因果。可不慎哉。
　　○年月日○住持(某甲)重录。
　　证义曰。凡有念诵。为转法轮。迩来僧众。此多苟简。罪戾不小。云栖法汇云。昔乌镇。利济寺。有僧。师徒二人。俱称谨厚。记以经忏者。日益众。因致饶裕。而吝啬。不自享用。亦不布施。后得疾。族人迎归调治。俄而谢世。平生积贮。尽为族有。十年后。现梦於所亲曰。经忏未完。阴府考较甚急。苦不可言。世人所传。电闪光来。认字读还。信不诬也。笔之以诫夫应缘者。又云。水陆。头尾相连。经忏。接繁不断。求经次。汲汲如选官。请经师。忙忙如报喜。经忏日兴。道德日衰。丛林至此。不振甚矣。可为浩叹。

　　设斛

　　凡清明。中元。十月朝。除夕。设斛祭先。即日下午。客堂悬牌。(牌云)是晚某节良辰。于法堂设斛。(或施主有事。随改)中座堂头和尚。(或班首代。随改)表白。(某甲)师。(某甲)师。共四位。侍座。(某)师。(某)师。共二位。
　　△中座。於权执。班首中选举。表白。於客堂。藏寮。侍寮。悦众。轮派。或有嚫资。中座。表白。侍座。写疏。知客。厨房。值坛香灯。茶头。照客。办供等。俱照各家旧例。
