<!-- { "loadSidebar": true } -->
　　证义曰。殿主。为众香灯之首领。代众僧勤事佛陀者也。余处香灯。义亦同此。香花灯涂果乐。六种供养中。以香灯为名者。五浊秽世。臭不可闻。当夜暗时。黑不可见。欲求三宝天神。常居於此。护念我等。故常焚妙香。以解其秽。遇暗然灯。以明其物。使无臭暗之障。而成微妙之香。光明之台。此香灯之义也。故此执。全在心诚。方成敬献所谓香从心生。心由香达。不居三际。可遍十方。灯照佛慧照心。易明至理。又必赖诵咒心想而成。方尽敬献。乃充香灯之大要也。此不独香灯为然。一切人皆宜如是。不但三宝如斯。凡敬天神皆宜如斯。金光明经四天王品云。是妙香气。於一念顷。即至我等诸天宫。其香即时变成香盖。其香微妙。金色晃耀。照我等宫。释宫。梵宫。乃至诸佛世界。於诸佛上。虚空之中。亦成香盖。金光普照。亦复如是。华严经贤首品云。又放光明香庄严。种种妙香集为帐。普散十方诸国土。供养一切大德尊。又放光明未香严种种未香聚为帐。普散十方诸国土。供养一切大德尊。据此全赖诚心观想。以为供养。则一瓣香。遍满十方。成光明毫。奏天音乐。焚天宝香。呈天肴膳设天宝衣。演大法义。一一互遍。彼彼无碍。唯诚心观想所成如是朝夕进香。如是朝夕课诵。如是念诵礼拜。如是忏悔求愿。则三宝天神。感应如响。是以每日。恒用香花灯水。朝夕承事。当极诚敬。其所得福报不可思议。又凡诚心然灯。以感胜报者。如阇王受决经云。王请佛饭已。曰。更复何宜。耆婆言。唯宜燃灯。王敕具百斛麻油膏。从宫然至祇洹。时穷母感激。乞得两钱买油。主曰。母大贫。何不买食。母曰。今见王作大功德。虽实贫穷。欲燃一灯。作后世本。主嘉益三合。凡得五合。计不足半夕。誓言。若我后世得道如佛。膏当通夕。光明不消。明旦。目连以次灭灯。母一灯三灭不尽。乃以威神。引随岚风吹灯。灯更炽盛。佛告目连。此当来佛光明。非汝威神所灭。此母宿命。务以经法。未暇修檀。故今贫穷。却后三十劫。当得作佛。号须弥灯光如来。又施灯功德经云。若人於佛塔庙。施灯明已。临终得三种明。一者。临终时。先所作福悉皆现前。忆念不失。心生踊悦。二者。因此便能念佛。能行布施。得欣喜心。无有死苦。三者。因此便得念法之心。又临终时。更得四种光明。一见日出。二见月出。三见诸天。四见佛坐菩提树。及见自身。合掌敬佛。见四种已。便生三十三天。华严贤首品云。又放光明名照曜。映蔽一切诸天光。所有暗障靡不除。普为众生作饶益。此光觉悟一切众。令执灯明供养佛。以灯供养诸佛故。得成世中无上灯。据此。香灯一执。速能成就无量功德。

　　巡照

　　有日夜之别。

　　日巡

　　是序执。正管常住杂事。相[邦/巾]僧值。不时勤催各处打扫洁净。不许僧众在山门外游戏。凡官长至。预白客堂。随吃二堂。

　　○夜巡

　　是列执。日暮定香。候香到鸣三板。送茶房灯。开水好。鸣四板。点厨房灯。停一寸香。五板。定香须准。如迟早失时者。早粥过堂时。罚跪斋堂。日课。闻大钟三下。打催板。普佛亦然。晚课。闻禅堂报钟三下。打催板。课诵随众上殿。晚开大静后。打催板一转。暇时仍[邦/巾]殿主作事。若带鼓头。见下第九法器章说。

　　○打扫

　　每日洒扫上下东西内外路道。及前后廊庑丹墀。俱要拔草洁净。兼带天王殿香灯之事(以上第十寮竟)。
　　证义曰。根本部律云。给孤长者。每於晨朝。往逝多林扫地礼佛异日。长者他缘。不遑入寺。世尊见地不净。即自扫地。特舍利子等。悉皆扫地。遍扫除已。入堂共坐。佛告诸苾刍。凡扫地有五胜利。一因地扫自心清净。二他见地无尘垢。令他心净。三诸天欢喜。地净无尘。即去憍慢尘也四植端正业。调伏心故。五因扫寺地。功德增长。命终之后。当生天上。禅林宝训云。入寺路径开辟。廊庑修整。以此知其为好长老也。

　　请两序执(请列执。不用此礼)

　　凡请序执。预日客堂与维那。开众僧名册。及各所宜。呈住持阅。住持若许。即留维那知客。另差侍者请悦众。同受执之师。进方丈。行礼已。命坐。叙话。量才安执取其所宜。次日早粥过堂。斋堂内念供。请执事。送位。(四班首。及监院。都监。副寺。住持送位。其余知客送位)预先挂牌。(牌云)奉和尚命。请某甲师。为某某执事(云云)　二板后。鸣序板。新请序执。搭衣。持具。旧执不搭衣。齐到客堂。知客即依次宣执单。(云云)宣毕。白众云。恭喜诸位师传普礼一拜。旧执先到方丈。两边站班。次知客领新执到方丈。前云。新请执事展具。顶礼和尚。三礼毕。新执退廊下。旧执出位。向座排班。旧执首众云。顶礼和尚。礼毕。住持云。参堂。旧执先至堂两边站班。知客鸣报板三下。云。新请执事师。参堂行礼。(乃至)礼圆。四班首住持送位已。(住持即退出)其余维那接具。依次照执送位。一一送毕。维那云。恭喜诸位师傅。一拜。拜毕。各照本位调单。次第而坐。是日晚课。大殿送蒲团位。送寮。课毕。维那云。新请执事师。出位行礼。礼毕。班首秉拂见下。(云云)维那云。新请执事师。上祖堂礼祖。(不鸣钟)次上方丈。礼毕。知客领新执巡寮鸣引磬云。新请众执事师巡寮。问讯某某师。乃至巡毕。各回已。客堂鸣序板。众集看单。回堂。方丈请茶。茶毕。回堂。依位坐香。将到止净前。散香坐毕维那云。新请执事师。出位行十方礼。若系班首。则行礼时。诸序执应下单。在本位立。独清众。不随诸执还礼因此礼。盖为序执而设也。礼毕。维那复云。两序师傅代诸位师傅看单。(白已)维那同众执。看本堂单。东西各一拜。礼毕。各照本位坐止静。
　　○所请执事。堂内贴单者。进堂行礼。若侍寮只记录参堂。影堂侍者虽贴单。而不参堂。又如都监监院。知客等。俱不参堂。
　　○凡安列执。监院。维那。知客。侍者。其四人同送进寮。送单已。客堂请新执茶饭。
　　○又四班首名圣执。佛世文殊普贤等。皆为辅弼故。监院知客维那等。名贤执。佛世一切贤圣皆为故。书记。侍寮。典座等。名能执。能办世出世间诸佛事故。是等皆须力竭为人。推心护众。彼此互益。不负所执矣。
　　证义曰。丛林充执。佛法不通。难调慧命。世法不谙。难理常住。故要恰当。然后为美。大凡选执。如初到客师。不能深知其人。可安为两序闲执。日久自见底里。知之无疑。方可重托。至受执之人。唯当勉尽己执。不可畏难推诿。三宝地果能尽心竭力。不愁无好处也。摭古云。云峰悦禅师。初到大愚。入室请开示。愚令作街坊化主。化讫。又以雪寒令为众乞炭。师亦顺命。事罢。岩复以堂司缺人。今以烦汝。师黾勉受之。偶坐后架。桶箍忽散。自架堕落。忽开悟顿见岩用处之妙。披衣入室。岩笑曰。维那且喜。师再拜不及吐一辞而出。噫。易三执而桶底脱。执岂负汝耶。

　　班首秉拂(分二)
　　一新请受执

　　首座丛林标榜。人天眼目。坐禅领众。提唱宗风。其人难得。凡请首执。住持预日斋堂表众云。(今有某甲大师)。(或某和尚)才德兼备。(众所推服。知见高明。慧命所寄。伫俟法雨普沾。少刻。大众师恭请。伏望悲允)。午后二板鸣寮板。众集。客堂恭请。(请仪见前)请毕。上方丈。礼毕参堂。住持送位。众礼毕。送寮。是晚课时。侍者传秉拂牌。牌右上贴红签。(签上写云)请某首座和尚。(或称大师。余执随改)住持命侍寮传炉。红衣。拄杖。到首座寮。课毕。首座搭衣。侍者执杖随后。维那云。(迎请首座师)。鸣引磬。迎至座前。首座行礼。礼圆登座。侍者侍立两傍。维那举赞首座拈香毕。维那云。(顶礼首座师)。师云。(不消)即止。说法竟。维那云。(顶礼首座师)。礼毕下座。众送归寮。辞送即止。首座上方丈。礼住持。呈稿已。谢侍者一拜。方丈待茶。记录写法语牌悬挂。次日首座出己资。请库房设煎点供众。(若首座淡薄。常住代资)凡朔望及时节。先礼住持。次礼首座。或新请班首。受执秉拂。仪同此。课毕在大殿设平座香案为异。

　　二八节奉命

　　若四时八节。请班首秉拂者。预日住持命都监。知客。侍者往某班首寮请。明日上午。为众秉拂。正日早粥二板后。都监等。赉牌拂。再至彼寮。都监敬香。与众作礼已。侍者白云。方丈和尚慈命。令某等谨赉牌拂。专此拜请。即午为众秉拂。班首即同侍者上方丈。礼座。受命已。复酬礼众执。即回寮。使本寮行者挂牌。法堂正中设平座。又另设一座在左边上首。为方丈位。时至。鸣钟三下。都监执香。同两序至寮。一触礼。迎至法堂。班首行十方问讯礼。复至方丈位前一触礼。转身登座。都监上香。大众一触礼。班首不酬礼。烧香侍者上香。若十方名德为班首。方丈至秉拂座前问讯。秉拂人起身侧立。仍复座云。侍者请和尚趺坐。说已就坐。悦众鸣引磬三阵。乃至说法毕下座。复至方丈位前一触礼。(即礼两序及侍者。两序送班首归寮)辞送即止。班首上方丈谢秉拂。回寮。都监令库司。送茶果一桌至彼寮。是日客堂。请秉拂班首。用客饭一日。即晚二板。方丈待秉拂茶。
　　证义曰。首座古称头首。亦号座元。或请名德。须称和尚。或是法嗣。应呼大师。山庵杂录云。饶州永福寺。浩灵江为首座秉拂。僧问。进一步时如何。答。撞墙撞壁。问。退一步时如何。答。堕坑落堑。问。不进不退时如何。答。立地死汉。或曰。首座答三转语。尽赴来机。好。住持古林曰。好在什么处。不见道。一句合头语。万劫系驴橛。虽然。切不得便恁么。又翔凤山。湛天渊为首座秉拂云。翔凤山前。行看白云。乍舒乍卷。禺泉亭上。坐听流水。或抑或扬。眼处作耳处佛事。耳处作眼处佛事。便见非唯观世音。我亦从中证。住持一源曰。有便见二字。是与别人说话。无此二字。方是自家说话。天渊云。还丹一粒。点铁成金。堂头之语也。观此二则秉拂。住持与秉拂人。点捡赞美。互相举扬。毫无谀谄。贡高之意。是秉拂之芳规也。

　　请斋茶

