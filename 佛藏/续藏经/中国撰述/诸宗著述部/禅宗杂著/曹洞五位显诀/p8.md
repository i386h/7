<!-- { "loadSidebar": true } -->
　　二者菩萨同异类者。先明自己然后却入生死异类中摄他。已证涅盘之果。不舍生死类。自利利他。愿一切众生皆成佛。从末后成佛。所以大权菩萨若不先化众生。己事无由得成办。故南泉云。先过那边知有。却来遮边行李。菩萨具六度万行。教云。若有一众生未度者。吾终不成正觉。誓愿无边。众生无边。如是誓愿故名菩萨同异类。
　　三者沙门异类者。先知有本分事了。丧尽今时一切凡圣因果功行始得就体。一般名为独立底人。亦名沙门称断事始得。表里情忘。三世事尽。得无遗漏。得名佛边事。亦云一手指天地。亦云具大沙门转却沙门称断边事。不入诸圣报位始得。名为沙门行。亦云沙门转身。亦云披毛戴角。亦唤作水牯牛。恁么时节始得入异类。亦云色类边事。所以古人道。头长三尺项短二寸。祇是这个道理。不得别会。
　　四者宗门中异类者。如南泉云。智不到处切忌道着。道着则头角生。唤作如如早是变也。直须向异类中行。道取异类中事。洞山云。此事直须妙会。事在其妙。体在妙处。曹山自道。此事直须虚一位全无的的也。觌面兼带始得。若是作家。语不偏不正。不有不无。呼为异中虚。此事直须作家横身。逢木着木逢竹着竹。须护触犯。嘱嘱嘱嘱。
　　有人问余如何是异。我若向你道驴年得异么。所以有人问南泉。百年后向甚么处去。泉云山下檀越家作一头水牯牛去。云某甲随和尚去得否。泉云。你若随我。含一茎草来。师云。此水牯牛不同沙门水牯牛。直须子细始得不迷时候。问如何是往来异类。师云未知有自己。又云一切言语声色是非总是往来异类。
　　云如何是同中异类。师云不择其身。
　　云如何是披毛戴角异类。师云不立触净。又非时答触即触。遇净即净。
　　云如何是宗门中异类。师云要头则斫将去。得无遗漏始得通身。始唤作一尘一念。十方婆伽梵。一路涅盘门。到恁么时节不处正位。不择其身。却入异类中披毛戴角无异念。故云一切物类比况不得。诸佛诸祖计校不成。所以古人道。沙门边语不得将尺寸语与人。故唤作胜句妙句。此是色类边语。三者一切所有底物比不得。始呼为胜句妙句。所以古人道。千般比不得。万物况不成。智者不能知。上根亦不识。亦云本来无相似。故胜句妙句胜句妙句者。天上人间测度不得底事。借此为语类边说行。
　　稠布衲问如何是色类。师云披毛戴角。云如何是语类。师云曹山只有一双眉。
　　又问如何是水牯牛。师云朦朦朣朣。云此意如何。师云不知有天地。
　　上座问。云居先师有言。自少养一个儿子。头长三尺颈短二寸。如何是自少养得底儿子。师云日给难忘。
　　云如何是头长三尺。师云不奈何。云如何是颈短二寸。师云至今还奈何得否。云如何是日给难忘。师云常在则是。云如何是常在。师云不违背则是。
　　云如何是不奈何。师云。到恁么时。甚么人奈何得。云至今还奈何此意如何。师云三世诸佛不奈何。
　　云如何是头长三尺颈短二寸。师云不是从来底事。
　　问沙门行个甚么行。师云畜生行。云如何是畜生行。师云披毛戴角。云如何是沙门行。师云物物不间断。云不间断底事如何。师云始得行。
　　云如何是披毛戴角底人。师云不惧业。云为甚么到恁么地。师云。若不惧业。甚么处不到。
　　问。从凡入圣则不问。从圣入凡时如何。师云水牯牛。云如何是水牯牛。师云朦朦朣朣。云此意如何。师云但念水草余无所知。云成得个甚么边事。师云祗是个逢草吃草逢水饮水。师又云。这个语有力。欲知有力。此人不报沙门边事。亦不入诸圣报位。便是入异类。此异类是披毛戴角。唤作沙门行。亦唤作沙门行李处。亦唤作头长三尺颈短二寸。欲知此意。到沙门行时。不欲将尺寸分亲踈。不得说张三李四。
　　又头长三尺者。只得从小至大。今日功成得到恁么时。唤作胜句妙句。颈短二寸者是不坐沙门位。亦不处诸圣报。故为颈短二寸。恁么时不得说着称与不称。所以道不将尺寸来向这里思量也。虽然如此。犹是类边事。须知有异类中事。不见道。知不到处不得说着。说着即头角生。唤作如如早是变也。须向异类中行。唤作虚一位。唤作觌面兼带。全无的的。
　　云如何是类。师云披毛戴角。
　　云如何是异。师云作么作么。
　　云如何是行。师云要头则斫将去。
　　云只如异类成得个甚么边事。师云此事有二种异类。一者沙门异类。二者事上异类。事上异类者。狸奴白牯是也。沙门异类者。触处得自由。始得不变易。不同那个。
　　师曰。此不变易事有二种。一者人人尽有本分事。二者知有底人不舍一切声色是非。於一切物物上不滞。呼为一切处不易。亦唤作披毛戴角。亦唤作入泥入水。亦唤作行李底汉。云如何是入泥入水。师云不变易。云转身也否。师云不转身。云此人屋里事如何。师云诸圣测不得。云为甚么测不得。师云是伊不同诸圣。
　　云。此犹是类边事。还有向上事否。师云有。云如何是向上事。师云向汝道则恐落类边去。

　　重编曹洞五位卷下(终)(疑非全文乎)


　　好玉无玷。雕文丧德。予徘徊同州江府万年山。请丰之僧林芳禅人秘显诀。盥手拜写而守持年於兹矣。於旦於莫虽好见此书。尚未能啖其理味空饥矣。顷依同袍同衣示教欲锓梓。止抑以此书我宗极致也。往古虽传听其号於丛林。又未见於兹书。伙惜哉。习凿齿曰。秕糠在前者乎。将见钞我朝种月禅师此书两卷。而虽抄录彼师之钞。前后大略才存十一二矣。疑月师所见非元晦然禅师之本乎。又月与然师时世如何。各可寻讨也。自恐今虽训黠。莫胡暗短不能证文字。倒或漏落误而胡乱指点。且一字一点不加私意可知。乞洽闻作者高明达士勿讶少心。现大胆。冀一一订矣。今我所急务者。只在此书弘通。若览人不问或校合或点所不及而於世流通。可谓百世洞曹。千万世洞曹。祈祷祈祷。
　　延宝八(庚申)天中秋明月后
　　武野葛西庄见性寺主　渊龙　污点
