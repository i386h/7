<!-- { "loadSidebar": true } -->
　　知事全班入堂。都寺居北。上首。於住持前。两展三拜。都寺从北至南。转身领众知事。圣僧龛后过。出堂外。归位立。都寺一人。在堂外下间板首立。候住持出堂。问讯。都寺再入堂。烧香一炷。四版头问讯。收大众盏。鸣鼓三下。退席。都寺归库司。再办箱袱。怀香。诣方丈请。今晚僧堂。特为汤。仍令行者。请众人相伴。并安排照牌。报参头。令行者下汤。汤礼。亦如茶式。(如有茶汤榜。先挂於法堂上下间至特为时。却移挂僧堂前上下间)汤前。侍者覆小参。令行者报诸寮挂牌。
　　昏钟鸣。行者先覆侍者。次覆住持。鸣鼓一通。众集。侍者请住持人出。
　　凡入院小参。盖当日上堂。只叙谢官员。施主。诸山。未及谢家中人。所以谢知事。及专使。远持疏帖。迎迓之勤。
　　又勉留两班。未可言退。参罢。方丈客头行者喝云。(请西堂。知事。头首。单寮大耆旧。侍者。禅客。就方丈点汤)仍备果子。侍者烧香。吃汤罢。问讯毕。同下子。侍者於住持前问讯。方归位坐。(凡与座。并仿此)次早粥罢。仍请西堂。两班。大耆旧。就方丈吃茶。
　　如功德寺。次日粥罢。当为功德主。升座祝香。下座。集众。诣祠堂讽经。
　　或入院日。一并拈香。次日。只用香花供养之仪。集众讽经。
　　今凡见入院日。诣祠堂拈香。次日仍特为升座讽经。
　　入院后。参见官员檀越事毕。当特为专使一行人。并作榜疏人。检旧例。下嚫。衣钵合贴嚫。若榜疏。别请人写。亦当随例。管待两班大耆旧相伴。
　　稍暇。当请大小耆旧茶汤。访问前后事例。点对山门物件。如御书勑黄。砧基契书。宝器。令掌管僧行。逐一点检簿书令其分晓。恐有不惧因果之人。多於常住交换之际。作弊。陈后人推究也。
　　若是勑差。候专使。赍捧勑黄。才至。便合谢恩。以香卓缾炉烛台。於佛殿前。朝北排设。令以一卓安勑黄。鸣钟集众。住持人。北面望阙插香。俯首低声云。(今上皇帝。圣躬万岁万岁万万岁臣僧某。恭奉　圣旨。住持某寺。臣僧某。上感　圣恩。下情无任瞻天望圣。激切屏营之至)众散。住持回。次第受贺。
　　入院日。於升座前。仍照前礼谢恩。
　　新住持。入院后。或是功德寺。当先参谢。次则州县。并上寄居檀越。诸山。一一点检门状。令其子细。如上寄居。或传语。则又当款曲往候见之。盖有寺门。当仗外护。常住金谷。日逐支破。但循旧式。不可骤然作新。且委两班。各任所职。
　　众寮及头首寮缺典之事。当令库司。如所需。中外无言说。气象自然便好。
　　夫为主者。所贵。待人以厚。临事以庄。察语言之邪正。识狂妄之乱惑。劳苦不可不恤。过失且宜自知。倘能如是。则器大声宏。本隆末盛矣。
　　古者。建立丛林。为老病设。所以命堂主。司以药饵。戒常住。足其供需。此先佛规制也。又况八福田中。直病为第一。今诸方。延寿堂。有名无实。衲子遇病。如囚其间。良可悯也。万一乡曲。无人看亏。公界当差人直之。速期病安。惟是天童。凡一病僧。差一小仆供过。为住持者。当推菩萨慈悲之心。留意於此。
　　更有垂老之士。欲求挂搭。不宜阻之。能行此二事。真善知识矣。土木一事。不可减克众口创易旧规。谓我住持。能成此事。又不可坐视日就倾颓。当计常住有无。诱化檀度。垂利於后。山门或有遣化四方。或僧或行。宜与绍续。或建会之类。皆不可废。当思古人建立之难。
　　施主到山。殷勤祇待。庶广信心也。

　　二十七　进退两班(附进退侍者请名德首座)

　　如来日请两班。当晚昏钟鸣。旧知事。诣方丈。咨禀告退。炷香触礼一拜。
　　就中。或有再留人。方丈挑灯。送到库司点汤。侍者随住持。到库司。烧香一炷。点汤。诸寮一同俱不留。则无送。
　　次早。堂中。徧粥锤后。知事从后门入。都寺打锤一下云。(白大众。某等昨蒙方丈和尚慈旨。令入库司充知事。今来心力疲倦。告退归堂。谨白)再打锤一下。从圣僧龛后。过左边。直往住持前。两展三拜讫。转身於圣僧厨后。过右边。出圣僧前。大展三拜。转身问讯住持。再转身。第一版头问讯。巡堂一匝。向圣僧问讯。前门出。归库司。候交代。
　　大小头首。五更钟鸣。诣方丈。炷香触礼一拜。告退。
　　开静。方丈分付侍者。提点请人。粥后吃茶。付请人名字批子。与客头。唤行者若干人听候。於再请粥后。就堂中钵位处。请吃茶。逐一令行者守请。仍请单寮大耆旧吃茶劝请。
　　粥罢。侍者提点请人。齐集。却揖上方丈。住持接入。就座。侍者烧香。吃茶罢。住持自起。烧香一炷。归位立。怀中取帖子出云。(某拜白大众。前两班告退。此务不可缺人。拜请某人。充知事。某人充头首。〔逐一标名说过〕)白讫。住持出就香炉前立。侍者进前。逐人请。至住持前。
　　如更辞免。耆旧同共劝请。如少允。住持便触礼一拜。受请人。亦触一拜。次第请讫。新知事。同进前。两展三拜。(一展云。新戒乍入丛林。诸事生疎。过蒙和尚使令。下情无任恐惧之至又一展云。即日〔时令随时。〕共惟。堂头和尚。尊体起居万福)住持至触礼。方答拜。
　　新头首。同进前。两展三拜。每一展。住持答一拜。至触礼。住持只答一拜。
　　转倚子。吃汤。新人。与住持对面。知事居东。头首居西。少立。侍者揖坐。巡问讯讫。方坐。侍者烧香。巡问讯下汤。又劝汤。巡问讯。侍者再进前。烧相伴香一炷。
　　汤罢。新两班谢汤。作展坐具势。免则问讯。
　　堂司行者。敛僧堂前钟。大众归钵位立定。住持入堂。先送前后堂。归钵位。各触礼一拜。侍者候住持归位立。进圣僧前。烧香一炷。巡堂一匝。不出外堂。直往住持前。当面问讯。侧身。归右边立。住持怀中取帖子付。侍者接取。藏衣领下。复当面问讯。却直从圣僧厨后过。至砧后立。打锤一下云。(白大众。前知事告退。此务不可缺人。适奉堂头和尚慈旨。令请某上座。充某知事〔逐一白过。或曾作职事。则依旧称〕谨白)再打锤一下。候新知事到住持前。相次展拜。侍者再白云。(请知事讫)锤打一下。
　　新知事。於住持前。两展三拜。(凡展。住持以手约之免。至触礼。住持答拜)却转身厨后过。来圣僧前。大展三拜。起身。侍者进前。引巡堂一匝。(如维那未退。维那行礼。维那已退。知客行礼。知客已退。侍者行礼)归中问讯。退身。过西堂板头立。行者喝云。(新知事礼谢大众)触礼三拜。大众答拜。行者喝云。(请大众。送新知事。归库司)敛僧堂前钟。新知事。入库司。占西手。先与住持人事。触礼一拜。送住持出。
　　次与旧人交代。新人居右。各触礼一拜。旧人转身居右。新人居左。再触礼一拜。略叙寒温而退。
　　首座。领大众人事。送出库堂门。行者喝云。(请大众。送新首座归寮)又敛钟。首座入寮。占西手。与住持人事。触礼一拜。送出。
　　次与旧人交代。(亦如知事交代行礼)次与头首大众人事。次喝云。(请大众。送新维那归堂司)大众少退。行者喝云。(请两班送新后堂首座归寮)已下头首。并系两班送。旧都寺首座维那。亦系大众送归寮。先送新人。后送旧人。
　　次第归寮讫。新旧知事头首。上方丈。炷香礼谢。(香系库司客头送与新旧上首各一人)或两展。或触礼。或免。在主人意。然后新旧人。同巡寮。
　　有处。只挂钵请。堂司行者。於挂钵后。喝云。(请大众少立。请知事)侍者便行礼。更不先和会。侍者於圣僧前。烧香行礼。并与前同。
　　候送知事维那了。然后方丈请耆旧。及当请头首人会茶。其请头首礼式。并如前。
　　请人已定。旧侍者。随住持。上方丈。炷香礼拜。咨禀。告退云。(某一载。侍奉和尚。今欲告退随众办道。伏望慈悲)触礼一拜。住持批付堂司。请新侍者。
　　维那令行者。寻请某人。就堂司吃茶。揖入烧香。点茶讫。起身少立。维那再烧香一炷。归位白云。(适奉方丈和尚慈旨。请某上座。充某侍者。〔逐一白过〕)受讫。普同触礼一拜。问讯讫。归位。再烧香。吃汤。
　　罢。维那引上方丈人事。住持出。维那进前问讯。咨禀云。(适奉慈旨。请某人。充某侍者。今引领。炷香礼拜)侍者进前烧香。两展三拜毕。维那送归寮。触礼一拜。侍者送出。却与旧人交代。(亦有住持自送侍者归寮。侍者当触礼一拜送出)新旧侍者。巡寮。再上方丈。炷香拜谢。
　　半斋时。新旧职事人。方丈点心。大耆旧相伴。斋时草饭。并就方丈坐。
　　参前。特为新旧人汤。首座都寺。系请客侍者。斋后诣寮躬请。方丈行者。捧香合随后。直厅擎香炉。盘复。侍者入门。问讯烧香。触礼一拜。禀云。(堂头和尚。请首座。参前就方丈。特为献汤。伏望降重)已。次头首知事。及小头首。并系方丈客头行者请。仍请西堂。或大耆旧一人相伴。参前。客头覆侍者。催客。须预安排照牌。新两班。与住持对面。分东西坐。知事居东。头首居西。旧两班。分东西。相向坐。客集鸣鼓。侍者在法堂西。照牌边立。问讯接上方丈。住持接入问讯。依照牌。归位立定。烧香请客二侍者。分东西两边。巡位揖坐讫。各归中央立。众人就坐。烧香侍者。进前烧香一炷。(至炉前。小问讯。谓之请香。然后开合取香)烧香侍者。转身东班上首人前。请客侍者。进西班上首人前。各同时对面问讯。转身合掌。巡至末位。略问讯。却叉手直上。至东西旧两班上首人前。问讯。合掌巡至末位。略问讯。各叉手归位。紧缓须相似。不可前后参差。侍者才立定。便进盏行汤。汤徧依前两边。各如前。作两项。问讯巡过。各归位立。
　　烧香侍者。再进前。烧相伴香一炷。退身。同时问讯。收盏。鸣鼓三下。退席。
　　新旧两班。齐起身谢汤。或展。或触。或免。在主者意。
　　侍者及圣僧侍者。合是堂司。参前特为汤。或侍者省事。则免之。
