<!-- { "loadSidebar": true } -->
　　万庵晓主法者。识宾主之仪说。夫有德名尊长道行耆宿至院。或彼专请主者。升座说法。主者当谦和恭顺。叙说称谢。设使雁齿原高。更要屈尊就卑。益加厚重之语。说法讫下座。同首座并大众。亦礼请客长老。升座说法。恭聆法要。此正礼也。每见近时来。胜心相轧。举则古人公案。令他对众。批评判断。观其识见如何。唤作勘辩他。有此礼耶。后之王法者。切莫萌此胜负心肠。有伤风化。先圣为法心切。彼此忘情。其同建立法幢。兴隆教化。或抑或扬。互相酬唱。令诸佛法。久住世间。那有贡高心。人我见。萌动一毛头许恶业念头耶。宾主之礼。以谦下为主。当深切思之。俾昌二桂报佛祖恩矣。
　　万庵曰。比见士大夫监司郡守入山有处。次日令侍者取覆长老。今日特为某官升座。此一节犹宜三思。然古来方册中虽载。皆是士大夫访寻知识而来。住持人因参次。略提外护教门。光辉泉石之意。既是家里人。说家里两三句淡话。令彼生敬。如郭公辅杨次公访白云。苏东坡黄太史见佛印。便是样子也。岂是特地妄为。取笑识者。
　　监司有司地方官也。郡守太守也。方册即语录册本也。万庵晓主持法道者。接纳外护。要知大体说。比见未仕之士。已仕之大夫。并监司太守入丛林。或有事故。处分知事头首。次日报侍者取覆。长老今日宜专为某官府上堂说法。此一节。更宜思而又思。可行则行。不可行则止古来。语录中虽载。皆是他士大夫。有切于慕道之心。自己寻访知识。而来以求发覆。住持人因此方便。随机开导。若果有真实为法者。尊请升座说法。又不可辞。因其参次。略提外护。扶助教门。光辉泉石之意。既是家里佛法中人。亦只寻常擿发。点即不到。到即不点。略说两三句平实话。令彼生敬。如郭公辅绝江访白云。杨次公会芙蓉楷。公曰。与师相别几年。蓉曰七年。公曰。学道来。参禅来。蓉曰。不打这鼓笛。公曰。恁么则空游山水。百无所能也。蓉曰。别来未久。善能高鉴。公大笑。苏东坡诣金山。值佛印。入室次。印曰。此间无坐处。坡曰。借师四大作禅床。师曰。老僧有问。道得即坐。道不得即输腰间玉带。坡即解带置案请问。师曰。老僧四大本空。五蕴非有。汝向甚么处坐。坡无语。印召侍者。收取玉带。黄太史见晦堂。乞指径捷处。堂曰。仲尼道。吾无隐乎尔。太史如何理会。公拟对。堂曰。不是不是。公迷闷不已。忽侍堂山行。时岩桂盛开。堂曰。闻木樨花香否。公曰闻。堂曰。吾无隐乎尔。公大悟。即拜曰。和尚老婆心太切。堂笑曰。只要你到家耳。如上诸公。皆是自己为道相访。白云芙蓉佛印晦堂。亦只随缘应对发覆。便是后来法式样子也。岂是无知之辈。特地妄为取笑识者耶。
　　万庵曰。古人入室。先令挂牌。各人为生死事大。踊跃来求决择。多见近时。无问老病。尽令来纳降欵。有麝自然香。安用公界驱之。因此妄生节目。宾主不安。主法者。当思之。
　　决判也。择拣也。总是判破疑滞拣择邪正的意思。降服也。欵诚也。亲敬也。降欵输诚尽敬的意思。万庵晓主法者。勿仗道抑人说。古人入室。先令挂牌晓示各人。痛为生死大事。不能透脱。自己奋发。踊跃前来。以求决择。此正理也。每见近时主法。不问老者病者。尽教他来纳降欵。不来。说是他不服人绳络。有是理乎。人有道德礼法。如香之有麝。自然尽郁馨美。何用公界以强之使来耶。如此教做妄生枝节条目。致使宾主不相调和安静者。多矣。主法者宜深思之。
　　万庵曰。少林初祖。衣法双传。六世衣止不传。取行解相应。世其家业。祖道愈光。子孙益繁。大鉴之后。石头马祖皆嫡孙。应般若多罗悬谶。要假儿孙脚下行是也。二大士玄言妙语。流布寰区。潜符密证者。比比有之。师法既众。学无专门。曹溪源流。派别为五。方圆任器。水体是同。各擅佳声。力行己任。等闲垂一言出一令。网罗学者。丛林鼎沸。非苟然也。由是互相酬唱。显微阐幽。或抑或扬。佐佑法化。语言无味。如煮木札羹。炊铁钉饭。与后辈齩嚼。目为拈古。其颂始自汾阳暨雪窦。宏其音。显其旨。汪洋乎不可涯。后之作者。驰骋雪窦而为之。不顾道德之奚若。务以文彩焕烂。相鲜为美。使后生晚进。不克见古人浑淳大全之旨。乌乎。予游丛林。及见前辈。非古人语录不看。非百丈号令不行。岂特好古。盖今之人。不足法也。望通人达士。知我於言外可矣。
　　万庵晓学人。要知大道来源宜法古遵先说。少林寺达磨初祖。衣法双传。及到慧能六祖。衣乃争端。衣止不传。但传其法。选取行合乎解。解合乎行者。世世相续。以承家业。祖宗之道。愈见光辉。子孙之广。益见繁茂。六祖大鉴之后。石头希迁。江西马祖。皆面禀亲承於青原南岳。是为嫡孙。正当西域第二十七代尊者般若多罗远谶道。震旦虽阔无别路。道一也。要假儿孙脚下行。石头也。金鸡解衔一粒粟。让祖金鸡县人也。供养十方罗汉僧。马祖是四川[邱-丘+(廾-十)]邡县罗汉寺僧。正此之是也。二大士玄奥之言。精妙之语。流通敷布於寰区之中。潜通暗符。密契隐证者。每每有之。师家之法。既尔众广。学者无专一定法门。曹溪一花。派分五叶。方圆大小。任器有殊。水体来源。则同一味。各专敷化。咸有芳名。用力躬行。仁为己任。等闲垂示一言。出展一令。网罗四方学者。丛林兴盛。轰轰烈烈。如鼎水腾沸一般。不是苟且徒然也。由是学者往来。宣此通彼。宣彼通此。互相酬唱。显其微妙。阐其幽深。或抑而夺。或扬则纵。赞佐辅佑佛祖法化。所说语言。全无意味。就如煮木札羹。炊铁钉饭一般。与后辈齩之不烂。嚼之无味。唤作拈古。到此正法犹存。宗旨犹在。其颂始自汾州太子院昭祖。暨雪窦重显。大弘其颂古之音。全彰其颂古之旨。汪洋乎如大海之宽深不可涯涘测量矣。后之作者。亦驰骋雪窦之颂。而仿效之。不顾自己之道德才学何如。一味以华美之言。新鲜之句。雕巧庄严。使后昆晚进。不复能见古人公案。浑厚淳质。大全宗旨。呜呼。可不矜惜之也乎。予游行诸丛林中。及见前辈典章。非古人语录。决定不看。非百丈清规号令。决定不行。岂是我特意要好古耶。盖今人说话。不由旧章。不遵古训。不足以为法也。望通理之人。达道之士。知我於言象之表可矣。礼有来源。法有授受。焉有无根而枝。无花而实者乎。
　　万庵曰。比见衲子。好执偏见。不通物情。轻信难回。爱人佞己。顺之则美。逆之则疎。纵有一知半解。返被此等恶习所蔽。至白首而无成者。多矣(已上并见智林集)。
　　万庵晓禅人。当圆融豁达通晓物情说。每见衲子。爱固执一偏之见。不通达人情物理。才闻一事入耳。辄便轻信。难得挽回。喜人謟奉于己。顺他则心中喜而美好。逆之则心中恶而疎远。纵有一知半解。倒被这般恶知恶见所遮蔽。到老无成器者。甚多矣。所以说禅学贵圆融矣。
　　万庵曰。丛林所至。邪说炽然。乃云。戒律不必持。定慧不必习。道德不必修。嗜欲不必去。又引维摩圆觉为证。赞贪瞋痴杀盗淫为梵行。乌乎。斯言岂特起丛林今日之害。真法门万世之害也。且博地凡夫。贪瞋爱欲。人我无明。念念攀缘。如一鼎之沸。何由清冷。先圣必思大有於此者。遂设戒定慧三学以制之。庶可回也。今后生晚进。戒律不持。定慧不习。道德不修。专以博学强辩。摇动流俗。牵之莫返。予固所谓斯言。乃万世之害也。惟正因行脚高士。当以生死一着辩明。持诚存信。不为此辈牵引。乃曰。此言不可信。犹鸩毒之粪。蛇饮之水。闻见犹不可。况食之乎。其杀人无疑矣。识者自然远之矣(与草堂书)。
　　万庵为学者。摧邪显正说。丛林而时。凡所到处。邪谬之言。如火炽盛。乃倡之曰。戒律拘身。不得脱洒。不必持他。定慧拘心。不得恣意。不必习他。道本现成。德孰欠少。不必修他。嗜好固常。私欲何碍。不必去他。恐人不信。又牵引维摩经云。大乘菩萨入诸淫舍。示欲之过。虽有妻子。常修梵行。并圆觉经云。一切障碍。即究竟觉。乃至诸戒定慧。及淫怒痴。俱为梵行。假为证据。使人必信。呜呼。此等愚言。岂仅起丛林今日目前之害。真法门中。千万世之害也。且大地愚夫愚妇。及招提四众。贪婪瞋恚。爱染欲情。人我无明诸毒。念念不息。似猿攀枝。舍一取一。又如一镬沸汤。无由清冷一般。以我推察先圣佛祖之意。必思众生三毒利害。大有难于降伏者。故设戒定慧三无漏学。以裁制之。庶几乃可以挽回也。今之后生晚进。乍入此门。无所依据。染污其身。而戒律不持。沉掉其心。而定慧不习。道理德业。俱不操修。专务广览文字。肆口强辩。惑俗欺愚。往而不返。予故所谓此引维摩圆觉。错解佛语。谬证梵行之言。乃万世之毒害也。惟是因地端正。实为本分行脚。高见之士。直以生死大事一着子。甄别明白。持守诚笃。怀存信实。不为此等恶知恶见之辈所牵引。乃自主张之曰。此不持戒律。不习定慧之言。犹如鸩鸟屙的毒粪。蛇饮过的毒水。这两种毒物。闻见尚不可。况食之者乎。其杀害于人。一定必有无疑矣。恶见之流。引二经证三毒为梵行者。亦犹是也。有识者自然不信他惑。而远离之矣。
　　万庵曰。草堂弟子。惟山堂有古人之风。住黄龙日。知事公干必具威仪。诣方丈受曲折。然后备茶汤礼。始终不易。有智恩上座。为母修冥福。透下金二钱。两日不寻。圣僧才侍者。因扫地而得之。挂拾遗牌。一众方知。盖主法者清净。所以上行下效也(清泉集)。
　　万庵表山堂严洁可为后世法说。草堂清之法弟子。唯山堂行径。有古人之风汜。住黄龙日。或是知事常住公干。必竟具备威仪。才上方丈。受他分付毕。然后又备茶汤礼。从起初及煞阁。更不改变。中有智恩上座。为追荐慈母。修幽冥福利。遗漏了白金二钱。两期不问。圣僧才侍者。因洒扫地下。而拾得之。将挂于拾遗牌之上。大众方才晓得。盖是为主者不好利。是这样清净。所以在下者。亦不好利。是这样清净。上行而下效法之也。
　　万庵节俭。以小参普说当供。衲子间有窃议者。万庵闻之曰。朝飨膏梁。暮厌粗粝。人之常情。汝等既念生死事大。而相求於寂寞之滨。当思道业未办。去圣时遥。讵可朝夕事贪饕耶(真牧集)。
