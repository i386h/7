<!-- { "loadSidebar": true } -->
九鼎　　左氏云。昔夏之方有德也。远方图物。贡金九牧。铸鼎象物。百物而为之备。使民知神奸。故民入川泽山林。不逢不若。魑魅魍魉。莫能逢之。用能协于上下。以承天休。桀有昏德。鼎迁于商。载祀六百。商纣暴虐。鼎迁于周。德之休明。虽小。重也。其奸回昏乱。虽大。轻也。天祚明德。有所底。成王定鼎于郏鄏。卜世三十。卜年七百。天所命也。
　　类合志云。禹铸九鼎。五者以应阳法。四者以象阴数。使二师以雌金为阴鼎。以雄金为阳鼎。鼎中水常满。以占气之休否。当夏桀之世。鼎水忽自沸煎。及传周。周末九鼎咸震。能应亡灭之兆也。
　　杨子曰。或问。周宝九鼎。宝乎。曰。器宝也。器宝待人而后宝。
　　底。音旨。致也。郏鄏。上古洽切。下音辱。郏鄏。今河南。

藏山
　　庄子．大宗师。夫藏舟於壑。藏山於泽。谓之固矣。然而夜半有力者负之而走。昧者不知也。藏小大有宜。犹有所遁。若夫藏天下於天下而不得所遁。是恒物之大清也。

於屋
　　当作於室。见成玄英疏。

扣冰
　　王祥母思鱼食。冬求之。冰合。祥剖冰开。感双鲤出。又王延后母敕延求鱼不得。杖之血流。延叩头於冰而哭。有一鱼跃。长五尺。

泣竹
　　孟宗后母好笋。令宗冬月求之。宗入竹林恸哭。笋为之出。并见孝子传。

三涂　　四解脱经。以三涂对三毒。一．火涂嗔忿。二．刀涂悭贪。三．血涂愚痴。
　　西域记曰。儒书春秋有三涂危险之处。借此名也。涂。道也。谓恶道也。

七净花
　　维摩诘经。八解之浴池。定水湛然满。布以七净花。浴於无垢人。七净者。一．净戒。二．净定。三．净见。四．度疑净。五．道非道净。六．行净。七智净。

七擒纵
　　蜀志。诸葛武侯至南中。所在战捷。闻猛获者。为夷汉所服。募生致之。既得。使观於营阵之间。曰。此军何如。获曰。向者不知虚实。故败。今蒙赐观看营阵。若只如此。即定易胜耳。武侯笑。纵使更战。七纵七禽。而武使遣获。获止不去。曰。公天威也。南人不复反矣。

繁兴大用
　　繁兴大用。起必全真。万象纷然。参而不杂。见金师子篇。

初下坛
　　萨婆多云。新受戒人与佛戒齐德也。

优填雕像
　　释提桓因请佛升忉利为母说法。请三月夏安居。如来欲生人渴仰。不将侍者。不言而去。时舍卫国波斯匿王及拘翼国优填王至阿难所。问佛何在。阿难答言。我亦不知。二王思睹如来。遂生身疾。乃请尊者没特迦罗子以神通力接工人上宫。亲观妙相。雕刻旃檀。如来自天宫还也。刻檀之像起迎世尊。世尊慰曰。教化劳邪。

不轻
　　法华经。威音王如来灭度已。像法中有一菩萨比丘名曰不轻。是此比丘。凡有所见。皆悉礼拜赞叹。而作是言。我深敬汝等。不敢轻慢。所以者何。汝等皆行菩萨道。当得作佛。四众之中。有生嗔恚心不净者。恶口骂詈言。是无智比丘从何所来。自言我不敢轻汝。而与我等授记当得作佛。我等不用如是虚妄授记。如此经历多年。常被骂詈。不生嗔恚。常作是言。汝当作佛。说是语时。众人或以杖木瓦石而打掷之。避走远住。犹高声唱言。我不敢轻於汝等。汝等皆当作佛。

香如须弥
　　尔时。世尊初年月八日入大宗静妙三摩地。身诸毛孔放大光明。普照十方恒沙国土。时无色界雨诸香花。香如须弥。花如车轮。如云而下。见新译仁王般若经。

泪如车轴
　　时世尊已入般涅盘。四天王天与诸天众悲哀流泪。各辨无数香花投如来前。悲哀供养。五天如是。倍胜於前。色界．无色界诸天亦如是。倍胜於前。

穷诸玄辩
　　德山广录云。师长讲金刚经。闻南方禅宗大兴。将疏钞卷衣南游。见龙潭发明心地。翌日。擎疏钞出众曰。穷诸玄辩。若一毫置於太虚。竭世枢机。似一滴投於巨壑。遂焚之。

枯桑海水　　乐府古辞．饮马长城行。枯桑知天风。海水知天寒。入门各自媚。谁肯相为言。
　　选．注云。知谓岂知也。枯桑无枝叶则不知天风。海水不凝冻则不知天寒。以喻妇人在家不知夫之信息也。亦喻食禄之士各自保己。不能荐贤。又白氏金针云枯桑知天风。海水知天寒。谓隐不之一字也。如诗云掺掺女手可以缝裳。言不可也。掺。音杉。

天地合德
　　易．文言。

伏羲
　　羲当作牺。案帝王世纪云。太[白*皇]帝包牺氏。风姓也。母曰华胥。燧人之世。有大人迹出於雷泽。华胥履之而生包牺。长於成纪。蛇身人首。有德。取牺牲以充包厨。故号曰包牺氏。后世音谬。故或谓之伏牺。或谓虙牺。一号皇雄氏。在位一百一十年。包牺氏没。女蜗氏立为女皇。亦风姓也。牺。纯色也。牛．羊．豕为牲。故曰牺牲。

未造
　　当作未画。

八卦
　　谓乾．坎．艮．震．巽．离．坤．兑。以象天．地．水．火．风．雷．山．泽之八物。

梦觉般若
　　舍利弗问须菩提。梦中行六波罗蜜。有益於阿耨多罗三藐三菩提不。须菩提报舍利弗。昼日行六波罗蜜有益。梦中亦应有益。见大般若第三十三帙。觉。音教。

十科
　　赞宁僧录撰宋高僧传。其后序略云。为僧不应於十科。事佛徒消於百载。所谓十科者。一．译经。二．解义。三．习禅。四．明律。五．护法。六．感通。七．遗身。八．读诵。九．兴福。十．杂科。然唐续高僧传及宋传。皆以达摩大师而下所传如来心宗正法之人。预习禅之科。盖不参此道。不知此宗。妄立此意。殊不知习禅者。正四禅八定所证。而有大小不同。且非释迦将化。专付迦叶。属以相继而不绝。至於二十八祖达摩大师之正法眼藏也。是知作高僧传之妄明矣。或曰。若是禅宗不预於十科。岂不徒劳於事佛乎。曰。吾宗门正统。其释迦如来之远裔。何事之有。而传灯．广灯．续灯相继之不绝者。岂不然乎。

傅大士
　　双林传云。善慧大士。受武帝请於重云殿讲三慧般若。王公贵人或见大士坐不正。问曰。何不正坐。答曰。正人无正性。侧人无侧心。

炉鞴良医
　　善慧大士。始摝鱼於稽停塘。遇胡僧嵩头陀於鱼所。语大士。以我昔与汝於毗婆尸佛前发誓愿度众生。今兜率宫房舍见在。何时当还。犹渔於此乎。大士瞪目而已。头陀曰。汝既不忆。且临水自观汝形影何如。大士从之。乃见水中圆光宝盖满身。因而即悟。尽弃鱼具。而独心喜。谓头陀曰。炉鞴之所多乎钝铁。良医门下足於病人。当度众生为急。有何暇思天宫之乐乎。

千钧
　　规伦切。三十斤为一钧。

金翅
　　梵云迦楼罗揭路荼。此言金翅。其躯甚大。两翅展时相去三百三十六万里。以龙为食。日啖五百。居铁叉大树。住妙高下层。若飞举时。非须弥不住。非铁围不居。

日月不到
　　龙济颂云。心明诸法朗。性昧众缘昏。日月不到处。特地好乾坤。

打破镜
　　僧问灵云。混沌未分时如何。师云。露柱怀胎。僧云。分后如何。云。如片云点太清。僧云。只如太清还受点也无。师不对。僧云。恁么则含生不来也。师亦不对。僧云。直得纯清绝点时如何。师云。犹是真常流注。僧云。如何是真常流注。师云。似镜常明。僧云。未审向上还有事也无。师云。有。僧云。如何是向上事。师云。打破镜来。与汝相见。

獬豸
　　尧时瑞兽也。形似牛一角。佞臣入朝即以角触之。说文云。古者决讼。令触不直。或云。雄曰獬。雌曰豸。形同而难辨。今问意正谓此矣。详此问端。出於洞山新丰吟獬豸同栏辨者嗤。熏莸共处须分郁。

犹豫
　　尔雅曰。犹。兽名。形如[鹿/耳]。善登木。性多疑虑。常居山中。忽闻有声。即恐且来害之。每豫上树。久之无人。然后敢下。须臾又上。如此非一。故今不决者。称犹豫焉。一曰陇西俗谓犬子为犹。犬随人行。每豫在前。待人不得。又来迎候也。[鹿/耳]。音凡。

翠竹黄花　　道生法师说。无情亦有佛性。尸云。青青翠竹尽是真如。郁郁黄花无非般若。世少信者。谓无佛语所证。法师乃端坐十年。待经而证。后三藏带涅盘后分经至。果有斯说。法师览毕。麈尾坠地。隐几入灭。
　　又禅客问南阳国师。青青翠竹尽是真如。郁郁黄花无非般若。人有信否。意旨如何。师曰。此尽是文殊．普贤大人境界。非诸凡小而能信受。皆与大乘了义经意合。故华严经云。佛身充满於法界。普现一切众生前。随缘赴感靡不周。而常处此菩提座。翠竹不出法。岂非法身乎。又经云。色无边故。般若亦无边。黄花既不越色。岂非般若乎。
　　又大珠和上云。迷人不知法身无象。应物现形。遂唤青青翠竹总是法身。郁郁黄花无非般若。黄花若是般若。般若即同无情。翠竹若是法身。法身即同草木。如人吃笋。应总吃法身邪。

广额
　　涅盘经云。波罗奈国有屠儿。名曰广额。於日日中杀无量羊。见舍利弗即受八戒。经一日夜。以是因缘。命终得北方天王毗沙门子。又。迦叶言。拘尸那城有旃陀罗。名曰欢喜。佛记此人。由一发心。当於此界千佛数中速成无上正真之道。以何等故。如来不记舍利弗．目犍连等速成佛道。佛言。善男子。或有声闻．缘觉．菩萨作誓愿言。我当久久护持正法。然后乃成无上佛道。以发愿速故。与速记。详观此经。即无我是千佛之语。恐传言误耳。

抵鹊
　　音纸。侧毛击之曰抵。桓宽盐铁论云。中国所鲜。外国贱之。南越以孔雀珥门户。昆山之傍以玉璞抵鹊。今贵人之所贱。珍人之所饶。非所以厚中国而明盛德也。珥。音饵。饰也。

相如
　　见祖英上连城璧。

金锁难
　　见本录。

分半座
　　杂阿含四十一云。尊者迦叶。长须发。着弊衲衣。来诣佛所。尔时。世尊无数大众围绕说法。时诸比丘起轻慢心言。此何等比丘。衣服粗陋。无有容仪。佯佯而来。尔时。世尊知诸比丘心之所念。告摩诃迦叶。善来迦叶。於此半坐。我今竟知谁先出家。汝邪。我邪。彼诸比丘心生恐怖。身毛皆竖。并相谓言。奇哉。尊者迦叶。大德大力。大师弟子。请以半座。尔时。迦叶合掌白佛。佛是我师。我是弟子。佛告迦叶。如是。如是。我为大师。汝是弟子。今且坐。随其所安。迦叶。此云饮光。以身光隐伏诸天故。

六合
　　庄子。六合之外。圣人存而不论。六合之内。圣人论而不议。

