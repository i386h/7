<!-- { "loadSidebar": true } -->
　　若不观心。何以庄严。以诸佛法身。如真金相好。似金在严具。以金作具。体用全同。从心现色。性相无二。如问云。若佛法身。无有种种差别色相。云何能现种种诸色。答以法身是色实体故。能现种种色。谓从本来。色心无二。沙色本性即心自性。说名智身。以心本性即色自性。说名法身。依於法身。一切如来所现色身。遍一切处。无有间断。又以无边佛事。皆从一心而起。以从波罗蜜所出一切宝盖。於一切佛境界。清净解所生一切华帐。无生法忍所生一切衣。入金刚法无碍心所生一切铃网。解一切法如幻心所生一切坚固香等。故菩萨不待庄严成就诸法。以一心自具故。是以触境皆心。尽成佛事。故云。云台宝网。尽演妙音。毛孔光明。皆能说法。香积世界。喰香饭而三昧显。极乐佛国。听风柯而正念成。丝竹可以传心。目击以之存道。既语默视瞬皆说。则见闻觉知尽听。苟能得法契神。何必要因言说。如相者占人面色。辩贵贱之形。外道打髑髅之声。察善恶之事。马鸣有和罗之技。帝释有法乐之臣。琴中传意於秦王。脱荆轲之手。相如调文君之女。终获随车。是知若色若声。悉具一心法界。故云。一切色是佛色。一切声是佛声矣。
　　若不观心。何以成菩提。以菩提即是道。道即是自性清净心。湛然不动。盖是正觉无相之真智。其道虚玄。妙绝常境。听者无以容其听。智者无以运其知。辨者无以措其言。像者无以状其仪。故云。菩提心者。非有非造。离於文字。菩提即是心。心即是众生。若能如是解。是名菩萨修菩提心故。所以证心成菩提。故称究竟。无一念而不成遍照。以一念顿圆故。无一法而不被光明。以念外无法故。如云。无有智外如。为智所入。亦无如外智。能证於如。又云。无有少法。与法同止。是知唯心一际法门。心外更无法可以对持。可以同止。所以云。心不至境。境不至心。凡所见境。唯所见心。则实际理地。诸佛不能行不能到。大魔王亦不能行不能到。以佛魔俱是实际一心。若能行能到。即成二法。何者。若有能行能到之人。则有所行所到之法。心外有法。不成菩提。今则逆顺同归美恶齐旨。无非菩提矣。如云五逆即菩提。既五逆逆与菩提。不出心性故。所以天魔即法界。即生死即涅盘门。谈实相而不坏假名。论差别而不破平等。眼不见有不净之剎。耳不闻有可恶之声。外道尼乾经。皆是佛说。提婆达多言语。尽顺正宗。则荆棘垂七重行树之阴。枭獍说一道甚深之旨。故云。如瑠璃宝器。随所在处。不失其性。是知心亦如是。垢法随流而不增。净法返流而不减。若以空明即空现。若以色明即色现。随法界缘。遍法界现。现无现性。缘缘自空。唯一真心。湛然不动。如有颂言。诸佛从心得解脱。心者无垢名清净。五道鲜洁不受染。有解此者成大道。则五道由心。虽遍丹台。无染恒清。展六合而不弘。缩一尘而非溢。披毛戴角。而本性不殊。魄散形销。而一灵常在。
　　若不观心。何具道品。以身受心法。但一真心。俱无自性。了不可得。即四念处观。善不善品法。从心化生。即四正勤。心性虚通。隐显自在。即四神足。信心坚固。湛若虚空。即五根五力。觉心不起。即七觉支。直了心性。非邪非正。即八正道。心境融通。自他一体。即四摄法。不得身口意常随智慧行。即十八不共法。乃至万行因圆。十地果满。直至受记成佛。皆不离一心。故云。心净无垢。则为受决。又云。不得一法。诸佛疾与受记。此一心门。神性独立。未曾即一法。未曾离一法。未尝同一法。未尝异一法。何者。以心外无法。见法是心。故称无为之门。绝待之妙。如文殊履处尽为金。海惠来时纯是水。所以云。一切诸法一心量。无心外法。以无心外法故。岂一心法与一心法。作障碍事。亦一心法与一心法。作解脱事。无有障碍。无有解脱。又云。不见一切诸法。是菩提相。不证一法而证诸法。是故说为应正遍知。此六自在王。恒常清净。要凡即凡。要圣即圣。大水不拘。迷悟焉定。群生根由。诸佛性命。但随缘生。不与物竞。似指南车。万物同归。如解鸡犀。四面皆正。故云。能知一切唯是一心。名为心自在。则无尽法财珍宝。常出掌中。十方一切虚空。皆为智藏。若不信自法。而取前尘。犹举手摘遥星。投身捞水月。吹鱼网而欲令气满。取馨响而拟藏筐中。岂有得时。尽之甚矣。如今取胜妙境。犹美女爱镜里之容。厌违逆境。若恶马自怖日中之影。又取境之者。如空中求空。舍法之人。若畏空狂走。取舍而不离空内。憎爱而俱在心中。以不正观。成兹倒见。如有颂云。言词所说法。小智妄分别。是故生障碍。不了於自心。不能了自心。云何智正道。彼由颠倒想。增长一切恶。又云。第一义谛者。但唯是心。若不了心。皆成世谛。所以云。以肉眼观。无真不俗。以法眼观。无俗不真。然若识心。则肉眼是佛眼。或不了心。则天眼成翳眼。如云大士肉眼圆通。二乘天眼有翳。且二乘以无漏智修得天眼。云何却成障翳。以藏通二教。虽具六通。不能一心即具法界。皆以灭心为极果。设使别教大乘。能知一切法趣。此心今未圆具。须历别修行。次第生起。俱存教道。不入圆通。以此观门。唯上根直受尔。
　　若不观心。何成佛事。以万法随心回转。善成一切。能令凡圣交彻。大小相含。隐显互成。一多融摄。故云。观心空王。玄妙难测。无形无相。有大神力。所以云。此之供具。皆是无作法所印。无上心所成。是以华藏山河。皆成佛事。善财知见。悉入法门。轮王坐妙宝床时。入四禅而离五欲。菩萨着法性冠处。见一切法。悉现在心。或寂寞无言。示心轮而显妙。或虚空绝相。化阇王以悟真。袈裟悬於高幢。香饭取於上土。或目击而存道。或异相而传心。故一毫智慧之心光。示种种尘劳之佛事。乃至如法华身内。积大铁围之山川。摩耶腹中。展不可说之世界。一尘中见难思之佛国。针锋上立无边之身云。以四海之渺弥。摄归毛孔。用须弥之高广。内入芥中。飞佛土於十方。未移本处。掷大千於界外。含识莫知。日月悬於毫端。供具现於体内。腹纳劫烧之焰。火事如然。口吸十方之风。身无损减。斯皆自心转变。不动而远近俄分。一念包容。无碍而大小相入。或云。香积去此。有四十二恒河世界者。即是经历四十二位心地法门。或云。散华璎珞。空中成四柱之宝台者。即是常乐我净。一心四德之涅盘。所以云。此华盖等。皆是无生法忍之所生起。或佛言。彼时鹿王者。即我身是。即结会古今。明自心一际之法。或教中凡有空中发声告示。言下息疑者。并是顿悟自心。非他境界。如解脱和尚得遇化佛。因请问深旨。佛乃隐身不现。空中说偈云。方便智为灯。照见心境界。欲知真实法。一切无所见。因兹悟道。又如楞伽王。闻佛说法后。佛与四众。忽然不见。因此思惟。顿入唯心之旨。或法华移天人於他土。即是三变心田。或维摩取妙熹来此方。斯乃即秽明净。或丈室容於高座。宝盖现於大千。未离兜率。已般涅盘。不起树王。而升忉利。执手经无量之劫。登阁见三世之因。释迦眉间。出菩萨身云之象。普贤毛孔。示诸佛境界之门。小器出无限之嘉羞。仰空而雨难穷之珍宝。不动此处。遍坐道场。十剎宝坊。合为一土。闻经於五十小劫。犹若剎那之时。现通七日之中。舒之为一大劫。如王质遇仙碁。一局经三年。而谓食顷。周穆皇随於幻士。积多岁。实谓剎那。尚能以短为长。以长为短。故知非干多时劫。唯识所成耳。乃至六相义十玄门。皆是一心圆融显现无碍。六相义者。一心为总相。多心为别相。乃至能同能异。能成能坏。皆是一心本末建立。十玄门者。同时具足相应门。一多相容不同门。乃至隐显门。帝网门。具德门。自在门。安立门。十世门。托事门。皆於此由心回转善成一门。无量教义。一时成就。以平等心是一义。差别心是多义。以一心即一切心。是相即义。是同时相应义。以一切心入一心。是相入义。以一心摄一切心。是隐义。以一切心资一心。是显义。以不坏差别心。而现平等心。是多中一义。以不隐平等心。而现差别心。是一中多义。又微细心不碍广大心。广大心不碍微细心。是一多不同义。以一实心是纯。差别心是杂。差别心即一实心。杂恒纯。一实心即差别心。纯恒杂。即诸藏纯杂义。以一心带一切心。还入一心。是帝网义。因心现境识心。是托事显法义。长劫短劫。延促时量。皆从积念而成。一心所现。是十世义。因一心正义。演难思法门。究竟指归。言亡虑绝。即唯心回转义。自心既尔。他心亦然。净入交罗。重重无尽。并是圆机入处。悉堪投足栖神。且如观味闻香。皆能悟道。华飞钏动。尽可证真。语默尝合。玄微动止。未离法界。乃至恒沙义聚。无量法门。举一例诸。俱不出自心之法。故知菩萨随世所作。皆表心故。净名经云。不舍道法。现凡夫事。如云一念於一切处。为一切众生。示成正觉。是菩萨园林。法身周遍尽虚空一切世界故。则知不用天眼视。彻见十方际。曷假天眼。耳听遍闻法界声。宁仗仗。神足通疾至十方土。端坐寂不动。诸佛常现前。紧那罗琴。岂假调品而韵。似无声之乐。何须弹击而成。故云。摩诃迦叶久灭意根。圆明了知。不因心念。又云。我有一语。不过直与。少於毫末。大无方所。本自圆成。不劳机抒。
　　若不观心。何以忏悔。以了一心。真性解脱。能空烦恼系缚九结十使等。若比余法忏涤。校其功力。如[迭*毛]华千斤。不如真金一两。似一栴檀树段四千由旬伊兰林。能令烦恼即菩提故。
