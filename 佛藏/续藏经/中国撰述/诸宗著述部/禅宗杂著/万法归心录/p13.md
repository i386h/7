<!-- { "loadSidebar": true } -->
　　尝谓三教殊途而同归。何也。缘其所载之言。无非劝人复善。但二氏之书。幽玄微妙。读者熟思。莫知所指。独祖源禅师手辑归心一录。明白畅尽。智愚瞭然。凡人情物态。隐微纤悉。一一曲绘。若无遁形。是录虽分数问。其扫除旁门。直指要路。回悟真灵。返本还源。皆实学也。余睹斯集。不忍释手。美其究无极之理。则表里精粗。无不到。阐一贯之旨。则全体大用。无不明。诚为三教中会归协一之理也。知为一理。安得不识数言以附其末。顺天府庠洪璋敬跋。

 跋

　　一心者。万法之总相也。万法者。一心之别相也。心有二种。真妄不同。依真心速证菩提。随妄心漂流生死。真心妄心。知是本体。真心灵知。无知而知。妄心识知。有知而知。无知而知。圆明寂照。有知而知。念念生灭。大师婆心。假伸问答。辩明真心。指陈修证。从始至终。言言契理。斯录传世。如光明炬。能破万劫之暗。而直至宝所耳。诚为法宝。实为法宝。予观之不舍。复读之为跋。　　　　　　体如居士　刘芳　谨跋
