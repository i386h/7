<!-- { "loadSidebar": true } -->
　　泐潭英云。释迦老子旁若无人。当时若遇个明眼衲僧。直教他上天无路入地无门。然虽如是。也须是铜砂锣里满盛油始得。
　　天童华云。云门此话虽行。未免落他陷阱。
　　高峰妙云。世尊大似灵龟拽尾。自取丧身之兆。云门虽则全提正令。也是为他闲事长无明。当时但於地上画一圆相。就中书个丁字。复展两手示之。管取氷消瓦解。
　　浮山口云。云门赤心片片。盖代功高。雪窦见义勇为。机如掣电。二俱足可观光。其奈顶门无眼。
　　南堂欲云。云门好棒可杀惊人。检点将来。未免伤锋犯手。山僧当时若见。只消道个澣盆澣盆。老汉若也知方。管取暗里抽身。免见明中落节。
　　天童悟云。我不似云门大惊小怪。当时若见。但向前以手加额云猫。看他面皮向甚处着。
　　古南门云。洪蒙未判。谁识奇人。开辟乾坤。还他作手。云门虽则见利思义。且道一棒还打得他杀也无。相知不在千杯酒。一盏清茶也醉人。蓦拈杖云。汝等诸人还有同生同死者么。且过一边着。
　　栖霞成云。大小云峰辜负云门不少。寿昌今日翻案去也。且作么生。云门虽有出身之路。且无定乱之谋。复云。寿昌当时若见者黄面瞿昙恁么道。但向前合掌云大王万福。有人辨得。许你天下横行。
　　神鼎僼云。丛林商量尽道知恩报恩。殊不知落在驴前马后。若是天童便与摩顶授记。善哉善哉。如是如是。不妨递代相传。
　　龙华体云。韶阳虽则据令。终是贼过张弓。若要天下太平。不如放过一着。何故。饶人不是痴。
　　崇先奇云。总谓云门跨灶也是疾行先长。皋亭也与云门一棒。贵图两得相见。尔等还甘么。
　　万寿范云。黄面老子固已夸大而涉险。跛足阿师岂非忠耿而蹈讥。仔细检点将来。二者皆为不了。何故。不见道天下有道则庶人不议。
　　洞山昱云。世尊手忙脚乱自生惊怪。云门棒虽有眼。怎奈身入蛊毒之乡。二俱不了。洞山今日幸是二千六百余年的远孙。只以相继为美。更不敢犯颜取逆。良久拂一拂云。祇奉一人天地贵。从教诸道自分权。
　　世尊於正觉山前腊月八日夜睹明星忽然大悟。乃叹曰。奇哉奇哉。我今普见一切众生具有如来智慧德相。但以妄想执着而不证得。
　　云居庄云。我要问释迦老子。唤什么作智慧德相。唤什么作妄想执着。拟议不来劈脊便掊。还有为瞿昙出气者么。拈拄杖云。不敢望汝与释迦老子出气。只是将自己鼻孔摸索得着也好。靠拄杖。
　　云门澄云。瞿昙话作两橛。云居菽麦不分。真个徐六担板只见一边。径山今日要各与他二十乌滕。还有不甘者么。出来为二老雪屈。
　　博山来云。根本无明即是诸佛不动智。不动智即是根本无明。者里别具一只眼。老瞿昙氷消瓦解。
　　广教玉云。大小释迦话作两橛。当时若有人下得者一语。免致后代儿孙起模画样。然虽如是。也不得屈我释迦。还有知广教落处者么。喝一喝。
　　药地智云。雪山坐久成劳。空花乱坠。一瓢恶水只合自浇。何故。为他六年奇句不及下地先声。
　　道林虑云。大小瞿昙开得一双眼。失却一张口。
　　世尊一日升座。大众集定。文殊白椎曰。谛观法王法。法王法如是。世尊便下座。
　　芭蕉彻云。忙忙者匝地普天。
　　报恩秀云。诸人未到法堂。万松未出方丈。向那时荐得已是落四落三。直饶七佛祖师道。谛观法王法。法王法如是。也须眼里抽钉脑后拔楔始得。
　　天宁琦云。将谓世尊别有长处。也只懡[怡-台+罗]便休。致令后代儿孙个个龙头蛇尾。
　　狮林则云。众中商量道。世尊入林不动草。文殊入水不动波。自然海晏河清。风行草偃。乃摇手呵呵大笑云。错了也。错了也。且道是何道理。掀翻海岳求知己。拨转乾坤致太平。
　　博山来云。世尊拉抹金针。文殊横抽玉线。弥缝海岳要是其人。且道未升座前法王法在甚么处。
　　天童悟云。文殊大似认影迷头。世尊也是脚跟不着地。
　　云门信云。双髻当时若在。夺却文殊椎子。喝一喝。看那黄面老子作何去就。
　　报恩贤云。大小世尊虽是头正尾正。殊不知却被文殊使令。
　　黄檗琦云。世尊升座惭惶杀人。文殊白椎不识好恶。更道谛观法王法法王法如是。好与三十拄杖。何故。不合随邪逐恶。
　　灵岩储云。正当恁么时。且道世尊文殊意在甚么处。者里勘破得来。一生参学事毕。
　　栖霞成云。者两个老汉大似掩耳偷铃。不顾旁观者哂。
　　金粟元云。大似赤眼撞着火柴头。虽然如是。放过则彼此作家。检点则二俱失利。具眼者端的看。
　　宝掌白云。世尊摇头。文殊摆尾。虽然头尾咤沙。未免无风浪起。有者道何不当时才见升座便与拦胸约住一喝。非唯黄面老子折合无门。亦使大智钳锤无着手处。山僧道也是贼过后张弓。
　　城山洽云。瞿昙起模画样。妙吉看孔着楔。虽云虎啸龙吟。究来总欠剿绝。且作么生得剿绝。咄。
　　东塔熹云。释迦老子幸是可怜生。被文殊将恶水蓦头一发。便见氷消瓦解。
　　凤山启云。白玉本无瑕。雕文乃丧德。
　　世尊因普眼菩萨欲见普贤不可得见。乃至三度入定徧观三千大千世界觅不可得。乃白世尊。世尊曰。汝但於静三昧中起一念便见普贤。於是普眼才起一念。便见普贤在空中乘六牙白象。
　　云居舜云。诸仁者且作么生会。云居道普眼推倒世尊。世尊推倒普眼。你道普贤在甚处。
　　崇先奇云。普眼不见普贤则且置。且道世尊还见普贤么。诸人不得随人脚跟转。世尊云但於静三昧中起一念。见的是普贤不是普贤。若说是。前三度为甚不见。若不是。又道向空中乘六牙白象。不可总作野狐精见解。
　　白岩符云。普眼要见普贤。无事讨事。更撞着个世尊。教人向睛空捏目。妄见狂华。俱好与贬向二铁围山。何故。若是普贤。你才拟心欲见。早是隔山了也。诸人要见普贤么。各请归堂。
　　世尊因五通仙人问。世尊有六通。我有五通。如何是那一通。世尊召五通仙人。通应诺。世尊曰那一通你问我。
　　雪窦显云。老胡元不知有那一通。却因邪打正。
　　琅琊觉云。世尊不知。可谓因正而打邪。五通不知。实乃因邪而打正。
　　翠岩芝云。五通如是问。世尊如是答。要且不会那一通。
　　云峰悦云。大小瞿昙被外道勘破了。有旁不肯底么出来。我要问你。作么生是那一通。
　　云盖本云。世尊如是召。五通如是应。作么生是那一通。良久云。姹女已归霄汉去。呆郎犹向火边蹲。
　　径山杲云。今时有一种弄泥团汉。往往在那一通处错认定盘星。
　　云居庄云。仙人善问。世尊善答。可谓光前绝后。若是那一通。总未梦见在。
　　古南门云。大众。呼蛇容易遣蛇难。那一通。世尊被仙人一拶。转身无路。只得将错就错。若是山僧。才问便掴。仙人若当下知归。说甚那一通。和前五通一时放下。岂不洒洒地作个平地神仙。
　　清化嶾云。若是那一通。非特五通仙人不会。直饶瞿昙老汉也未梦见在。
　　崇先奇云。老胡也知有那一通。祇是口门窄。
　　平田本云。黄面老人被仙人轻轻一靠。直得唤钟作瓮。
　　世尊因耆婆善别音响。至一冢间见五髑髅。乃敲一髑髅问耆婆此生何处。曰此生人道。又敲一髑髅问此生何处。曰此生天道。又别敲一髑髅问此生何处。耆婆罔知生处。
　　天童悟云。世尊大似有先锋无殿后。耆婆罔知也好与一敲。何故。不见道先以定动后以智拔。
　　龙华宗云。世尊敲磕分明。怎奈伤锋犯手。耆婆善别音响。也是认影迷头。且道第三度敲底毕竟生甚么处。良久云。泥牛入海无消耗。挂角羚羊不见踪。
　　世尊一日升座默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通观是比丘即时遣出。世尊还复默然。阿难又白。适来为二比丘犯律行。今已遣出。世尊何不说法。世尊曰。我誓不为二乘声闻人说法。便下座。
　　南堂静云。前箭犹轻后箭深。
　　高峰妙云。世尊能挽千钧之弩。银山铁壁箭箭皆穿。阿难虽有隐身之术。殊不知髑髅后中箭。还有跺避得过底么。
　　世尊从忉利天下时。四众八部俱往空界奉迎。有莲花色比丘尼作念曰。我是尼身。必居大僧后见。於是用以神力变作转轮圣王千子围绕。最初见佛。既见。世尊乃劈面呵曰。莲花色比丘尼。汝何得越大僧见吾。汝虽见吾色身。且不见吾法身。须菩提岩中宴坐。却见吾法身。
　　荐福怀云。莲花色比丘尼被热瞒则且置。还知瞿昙老汉性命在别人手里么。
　　白岩符云。大小瞿昙二见不除。好与莲花色一状领过。
　　世尊因七贤女游尸陀林。一女指尸曰。尸在者里。人在甚么处去。一女曰作么作么。诸女谛观。各各契悟。感帝释散花曰。惟愿圣姊有何所须。我当终身供给。女曰。我家四事七珍悉皆具足。唯要三般物。一要无根树子一株。二要无阴阳地一片。三要叫不响山谷一所。帝释曰。一切所须我悉有之。若三般物。我实无有。女曰。汝若无此。怎解济人。帝释罔措。遂同往白世尊。世尊曰。憍尸迦。我诸弟子大阿罗汉不解此义。唯有诸大菩萨乃解此义。
　　宝峰文征云。且道帝释是会不会。若不会。因甚散花请给。若会。又道实无此三般物。且作么生明辨。得不孤负圣女。
　　万峰藏云。圣女被帝释热瞒。
　　福严容云。七贤女游尸陀林。大似买铁获金。凿石致玉。得意则不无。怎奈被瞿昙涂抹一上。是汝诸人还检点得出么。
　　开先金云。七贤女偶尔成文。憍尸迦将错就错。世尊老老大大不合打入者场子里。诸人要识三般物么。听取个注脚。便下座。
　　世尊因地布发掩泥献华於然灯佛。然灯见布发处遂约退众。乃指地曰。此一方地且建一梵剎。时有贤于长者持标於指处插曰。建梵剎已竟。时诸天散华赞曰。庶子有大智矣。
　　博山来云。插草建精蓝。长者全身领荷。针芥相投。唧[口*留]固然唧[口*留]。要且未能免旁观者哂。
　　宝寿方云。世尊宿行未忘。长者虚应故事。总须拈向一边。祇如诸天散花赞叹。且道有利害无利害。具眼者试捡别看。
　　世尊偕阿难行次。见一古佛塔。世尊便作礼。阿难问此是甚么人塔。世尊曰过去诸佛塔。阿难曰过去诸佛是甚么人弟子。世尊曰是吾弟子。阿难曰应当如是。
　　天童悟云。我若作阿难。待世尊曰是吾弟子。但问佛是甚么人弟子。待世尊拟开口。便作礼休去乃无端。却谓应当如是。随风倒舵。岂是丈夫。
