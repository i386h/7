<!-- { "loadSidebar": true } -->
　　天界盛云。天界则不然。不消先打迭了。来到者里便劈脊与你一棒。有一棒到你。你作么生会。无一棒到你。也须具大惭媿。还有知长庆天界落处么。石压笋斜出。岩悬花倒生。
　　古南门云。古南又不然。净洁打迭了也直须近前。我劈脊与你一棒。有一棒到你。免你向净洁处躲跟。无一棒到你。你须自解作活计始得。
　　天童忞云。天童又且不然。净洁打迭了也。待你向前。我劈脊与你一棒。有一棒到你。你须知些痛痒。无一棒到你。你须生些惭媿。拈拄杖卓一卓云。且道有棒到你。无棒到你。夹路桃花风雨后。马蹄何处避残红。
　　宝掌白云。长庆只知老婆垂手。不知肿不益肥。雪窦热处刺头。未免相锢着铁。宝掌则不然。净洁打迭了也。却近前问我觅。我劈脊与你一棒。有一棒到你。苍天苍天。无一棒到你。苍天苍天。
　　长庆与保福游山次。福问。古人道妙峰山顶。莫祇者个便是也无。庆曰。是即是。可惜许。
　　镜清怤云。若不是孙公。便见髑髅徧野。
　　雪窦显云。今日共者汉游山。图个什么。复云。百千年后。不道全无只是少。
　　理安洸云。平田浅草。略露风规。是则酒逢知己饮。检点将来。犹亏一半。
　　长庆拈拄杖示众曰。识得者个。一生参学事毕。
　　云门偃云。识得者个。为什么不住。
　　灵岩安云。恁么住者。丧我儿孙。恁么去者。寒灰发焰。然虽如是。未得剿绝。拈拄杖云。识得者个么。敲出凤凰五色髓。击碎骊龙明月珠。
　　长庆上堂。总似今日老胡有望。保福展出曰。总似今日老胡绝望。
　　报慈遂云。恁么道是相见语不是相见语。
　　天童觉云。富嫌千口少。贫恨一身多。
　　云居庄云。总似今日老胡有望。金将石试。总似今日老胡绝望。玉将火试。击拂子云。一年春已过。台榭绿阴多。
　　宝寿方云。二大老春兰秋菊各擅其长。初不许以优劣较。然敲磕将来。大似徐六担板。
　　长庆上堂。撞着道伴交肩过。一生参学事毕。
　　雪窦显云。是即是。针不札。风不入。有什么用处。
　　昭觉勤云。撞着道伴交肩过。露柱灯笼共证明。
　　古南门云。相识满天下。知心能几人。
　　长庆因僧问。羚羊挂角时如何。庆曰草里汉。曰挂角后如何。庆曰乱叫唤。曰毕竟如何。庆曰。驴事未去。马事到来。
　　雪窦显云。宁可碎身如微尘。终不瞎个众生眼。长庆较些子。复云。一般汉设使羚羊未挂角。也似万里望乡关。
　　南堂欲云。长庆恁么答话。瞎却天下人眼去在。雪窦道终不瞎个众生眼。万里望乡关。
　　长庆因僧问。长期进道西天以蜡人为验。未审此间以何为验。庆曰铁弹子。曰意旨如何。庆曰大的大小的小。
　　瑞岩愠云。长庆与么答话。也是贪观云里雁。失却渡头船。我此一众个个自谓握灵蛇之珠。抱荆山之璞。且山僧如此批判。还有不甘者么。良久云。拟心凑泊终难会。达者应须暗里惊。
　　长庆问秀才曰。佛教有众生日用而不知。儒亦曰百姓日用而不知。且道不知个甚么。才曰不知大道。
　　云门偃云。灼然不知。
　　宝寿新云。长庆解放不解收。云门解收不解放。饶你总不与么。只好与新上座挈草鞋。
　　长庆因僧问。如何是合圣之言。庆曰。山僧被阇黎一问。只得口似匾担。曰何故如此。庆曰适来问什么。
　　昭觉勤云。是则是。应机无差。争奈大惊小怪。或有问道林。如何是合圣之言。只对他道志公不是闲和尚。剪刀只在卧床头。
　　资福侣云。道林何用繁词。若有问如何是合圣之言。向他道如是如是。
　　长庆因僧问。如何是正法眼。庆曰有愿不撒沙。保福曰不可更撒也。
　　雪窦显云。夫宗师决定以本分相见不敢撒沙。且那个是诸人正眼。不受人瞒底汉出来对众道看。共相知委。若道不得。翠峰与你一一点过。开眼也着。合眼也着。
　　古南门云。长庆戒慎恐惧。保福饮牛上流。雪窦和泥合水。虽皆为众点眼。古南不妨代一转语。更为点破。诸人要不受人瞒。直须不自瞒好。
　　长庆因僧问。有问有答宾主历然。无问无答时如何。庆曰怕烂却那。
　　睦州明因僧问。有问有答宾主历然。无问无答时如何。州云。相逢尽道休官好。林下何曾见一人。
　　昭觉勤云。若有问崇宁。有问有答宾主历然无问无答时如何。向道收得安南又忧塞北。
　　洞山莹云。二老汉只解较俭不较奢。洞山则不然。有人恁么问。但向道心不负人面无惭色。

　　漳州保福从展禅师(青六雪峰存嗣)

　　因僧问。雪峰平生有何言句。得似羚羊挂角时。福曰我不可作雪峰弟子不得。
　　雪窦显云。一千五百个布衲。保福较些子。
　　昭觉勤云。翡翠羽毛麒麟头角。重重光彩的的相承。要明陷虎之机须施崄崖之句。虽然如是。只知与么来不知与么去。或问山僧。五祖平生有何言句得似灵羊挂角时。只对他道不敢孤负先师。委悉么。山高岂碍白云飞。
　　笑岩宝云。保福要且只有千尺寒松。我若作保福。待问雪峰平生有何言句得似灵羊挂角时。劈脊便打云。我不可作雪峰弟子不得。雪窦道一千五百个布衲保福较些子。只见锥头利不见凿头方。
　　灵岩储云。圆悟可谓言中有响句里藏锋。检点将来。未免依他作解。祥符则不然。或问三峰生平有何言句得似灵羊挂角时。对道珊瑚枕上两行泪。半是思君半恨君。
　　清化嶾云。者话大似黑漆皮灯笼。外暗内明。争奈无人见得。若见得。保福无藏身之地。
　　保福闻长生卓庵乃往相访。茶话次生问。曾有僧问祖师西来意。某甲举拂子示之。不知得不得。福曰从展争敢道得不得。有个问。有人赞叹此事如虎戴角。有人轻毁此事分文不值。一等是恁么事。因甚么毁赞不同。生曰适来出自偶尔。
　　一老宿云。毁又争得。又一老宿云。惜取眉毛好。
　　太原孚云。若无智眼难辨得失。
　　雪窦显别云。若非和尚证明。拂子一生无用。
　　报慈遂云。一等是恁么事。为什么有得有不得。
　　保福问长庆。盘山道光境俱忘复是何物。洞山道光境未忘复是何物。据此二老商量。尤未得剿绝。作么生道得剿绝。庆良久。福曰情知和尚向鬼窟里作活计。庆却问汝又作么生。福曰两手扶犂水过膝。
　　雪窦显云。俱忘未忘总由我。保福因什么道未得。剿绝灼然。能有几个。诸人又作么生道。免得长庆在鬼窟里。良久云。柳絮随风自西自东。
　　大沩秀云。保福拈提颇有宗风。及乎问着。又却拖泥带水。
　　天童觉云。俱忘未忘夺人夺境。为什么保福不肯长庆。太平本是将军致。不许将军见太平。
　　古南门云。保福向悬崖走马剑刃翻身。固是好手。虽然呈能露巧之时。何似帝力不知之世。具眼者辨。
　　法忍谧云。盘山洞山固是廉纤。保福长庆未见剿绝。若在衲僧门下。又当如何。到头霜夜月。任运落前溪。
　　白岩符云。保福与么问。将谓较他二老别有长处。及被棱公一拶。依旧联联纤纤。今日或有问白岩。作么生道得剿绝。转身便归方丈。
　　保福上堂。此事如击石火闪电光。构得构不得未免丧身失命。僧便问。未审构得底人还免丧身失命也无。福曰。适来且置。阇黎还构得么。曰。若构不得。未免大众怪笑。福曰作家作家。曰和尚是什么心行。福曰一杓屎拦面泼也不知臭。
　　雪窦显云。诸上座。保福有生擒虎兕底爪牙。者僧也不易相敌。虽然如此。要且放过保福一着。祇如雪窦与大众还许诸方检责也无。若免不得。平地上死人无数。其中有得活底么。乃拈起拄杖云。来也来也。
　　护国元云。能擒能纵。能杀能活。保福可谓作家。者僧可惜许。错转话头。待他道阇黎还构得么。向道明眼宗师天然有在。当时下得者语。直饶保福全机。更买草鞋行脚。何故。不见道得人一牛还人一马。
　　古南门云。保福与者僧敲击且置。且道构得底是个什么。又那个是构得底。那个是构不得底。大众还曾简责也未。古南不避口业为你分析一上。构不得底。活得也无用。构得底。死去又何妨。忽有个出来道。只今是死是活。拈拄杖便趁。
　　保福因僧侍立次。乃曰你得与么粗心。曰甚处是某甲粗心处。福拈一块土度与曰抛向门外着。僧接土抛了却。又问甚处是某甲粗心处。福曰。我见你触着磕着。所以道你粗心。
　　雪窦显云。然则者僧被热瞒。争奈真不掩伪。曲不藏直。雪窦将今视古。於理不甘。你者一队汉或僧堂里来寮舍内出。筑着磕着亦乃不知。近来粗心转盛。我若放过便见诸方检责。卓拄杖下座。
　　古南门云。雪窦也似随搂搜。说甚筑着磕着。遂卓拄杖云。直得百杂碎了也。你辈粗心还知么。
　　清化嶾云。保福为怜三尺子。不惜两茎眉。者僧若与么会去。也是韩卢逐块。
　　宝掌白云。保福有点铁成金起死回生的手段。争奈者僧蒙袋到底。粗心有甚可救处。山僧慨古思今。宁忍坐观屈辱。乃蓦拈拄杖撺下云。开也筑着。合也筑着。汝等更若粗心。山僧与你保任此事终不虚也。
　　保福因僧问。家贫遭劫时如何。福曰不能尽底去。曰为什么不能尽底去。福曰贼是家亲。曰既是家亲为什么翻成家贼。福曰。内既无应。外不能为。曰忽然捉败功归何处。福曰赏亦不曾闻。曰恁么则劳而无功。福曰。功即不无。成而不取。曰既是成功为什么不取。福曰。不见道。太平本是将军致。不许将军见太平。
　　径山杲云。丝来线去弄精魂。
　　天宁琦云。家无白泽之图。必无如是妖怪。
　　保福在病。问僧曰。我与汝相识年深。有何方术相救相救。僧曰。方术甚有闻说。和尚不解忌口。
　　清凉钦别云。和尚解忌口么。
　　雪窦显别云。只恐难为和尚。
　　瑞岩愠云。者僧也不易得。怎奈保福心且未甘。当时只好轻轻道。和尚病得几时。看他出什么语。但云不堪发药。岂不笼罩古今。

　　越州镜清道怤禅师(青六雪峰存嗣)

　　僧问。学人未达其源。乞师方便。清曰是什么源。曰其源。清曰。若是其源。怎受方便。僧礼拜退。侍者问。和尚适来莫是成褫伊么。清曰无。曰莫是不成褫伊么。清曰无。曰未审师意如何。清曰。一点水墨。两处成龙。
　　雪窦显於争受方便处云。死水里浸却。有甚用处。於两处成龙处云。犹较些子。复云。雪窦不是减镜清威光。要与者僧相见。是什么源。其源。三十年后与汝三十棒。
　　五祖戒云。与么道也太险。虽然语险。争奈用得者一点亲。要会么。莫怪镜清多意气。他家曾谒圣明君。
