<!-- { "loadSidebar": true } -->
　　云门到库下。问僧作什么。曰设供。门曰你是甚处人。曰某处人。门乃唤典座与者上座设却供。
　　沩山喆云。云门一期慈悲却成多事。当时便回去。免见挂人唇齿。良久云。若不登楼望。焉知沧海宽。
　　云门曰。佛法太杀有。祇是舌头短。复自曰。长也。
　　天童觉云。云门大师虽然自起自倒。要且车不横推理无曲断。
　　径山杲云。向道莫行山下路。果闻猿叫断肠声。
　　天宁琦云。云门原不知有佛法。一个个舌头徧覆十方世界。特地说无说有说短说长。好劈口便掌。且道天宁意在什么处。河里失钱河里摝。
　　宝寿新云。佛法两字在云门手里以为一件奇货。殊不知在新长老门下一些也用不着。何则。拄大门又短。做火叉又长。
　　云门因僧问。如何是清净法身。门曰花药栏。曰便恁么去时如何。门曰金毛狮子。
　　雪窦显着语云。太无端。
　　昭觉勤云。还知者僧问处与云门答处么。若知得。两口无一舌。若不知。未免颟顸。
　　天童觉云。贼来须打。客来须待。云门雪窦二俱作家。者里莫有便恁么去者么。切忌撞头磕额。
　　云门示众。拄杖子化为龙。吞却乾坤了也。山河大地甚处得来。
　　通玄奇云。云门一期施设不妨新鲜。斟酌将来。也是抱赃叫屈。
　　灵隐礼云。云门恁么道。大似藏尽楚天月。犹存汉地星。山僧则不然。卓拄杖云。拄杖子把定乾坤了也。山河大地分付阿谁。复卓拄杖云。一人有庆。兆民赖之。
　　云门因僧问。树凋叶落时如何。门曰体露金风。
　　昭觉勤云。云门善巧方便。可谓即事即理。即隐即显。三句可辨。一镞辽空。虽然。犹是粘皮着骨。若有问蒋山。树凋叶落时如何。对他道撑天拄地。且道是三句是一镞。试玉须经火。求珠不离泥。
　　天宁琦云。者僧若道个谢师答话。云门大师管取有理难伸。山僧即不然。树凋叶落时如何。拈起拄杖。才伫思。打下法堂。免致诸方检点。
　　昭觉渊云。云门具逸群机击节扣关。於闪电光中与人解粘去缚拔楔抽钉。不妨好手。检点将来。大似与贼过梯。者里则不然。或有问树凋叶落时如何。向道落霞与孤鹜齐飞。秋水共长天一色。
　　云居庄云。者僧置个问头不妨亲切。只如云门与么答。还有为人处也无。径山则不然。忽有与么问。但向道。不因夜来雁。争见海门秋。拈拄杖画一画下座。
　　天宝枢云。得人一牛。还人一马。喝一喝。
　　愚庵盂云。释迦老子无事向水中捞月。达磨祖师有手只可拏空。挨得黄檗痛棒。再到睦州折脚。三个球子一时辊来。四下藤条好称禅佛。竖拂子云。云门大师来也。你若向体露金风上见。崖州万里。
　　白岩符云。文义相随还他韶阳答话。若是白岩又且不然。树凋叶落时如何。但向他道。分付火炉头。
　　云门因僧问。如何是尘尘三昧。门曰。钵里饭。桶里水。
　　雪窦显云。直饶多口阿师也难下嘴。
　　报恩秀云。者僧问处直要人当面拈出。云门恁么道。且道是拈出不拈出。
　　资福广云。何止钵里桶里。直得通身徧身。犹见有饥渴者。且道过在什么处。
　　云门因僧问。佛法如水中月是否。门曰清波无透路。曰和尚从何处得。门曰再问复何来。曰正恁么时如何。门曰重迭关山路。
　　昭觉勤曰。者僧泛一只船。入云门法海里。引得一阵猛风。看他把舵张帆也不易当抵。及至下梢。可惜输他一筹。且道什么处是输处。试辨看。
　　磬山修云。者僧向万古碧潭再三捞摝。争奈云门有翻天覆地之能。
　　灵岩储云。者僧将成九仞之山。终亏一篑之土。当时但向道。和尚脚下草鞋钱什么人还。待伊眼目定动。便与一喝。免使多少人向光影里捞摸。
　　云门上堂。眼睫横亘十方。眉毛上透乾坤下透黄泉。须弥塞却汝咽喉。还有人会得么。若有人会得。拽取占波国。与新罗斗额。
　　愚庵盂云。上南京船。往福建去。北京人来。为什么不得江西信。试道看。
　　云门上堂拈起拂子曰。者里得个入处去。捏怪也。日本国里说禅。三十三天有个人出来唤曰。特舍儿担枷过状。
　　愚庵盂云。是时天子雨[曼-又+万]陀罗花。摩诃[曼-又+万]陀罗花。[曼-又+万]殊沙花。摩诃[曼-又+万]殊沙花。旃檀香风悦可众心。漆桶不快。请过一边。
　　云门示众。与你说菩提涅盘真如解脱。是烧枫香供养你。与你说佛说祖。是烧黄熟香供养你。与你说超佛越祖之谈。是烧饼香供养你。归依佛法僧下去。
　　径山及云。云门气宇如王。乃作此座主见解。山僧者里。道菩提涅盘真如解脱。是将黑豆换你眼睛。说佛说祖。是将木槵子换你眼睛。说超佛越祖之谈。是将鱼目换你眼睛。归依佛法僧下去。
　　焦山乘云。我又不然。说菩提涅盘真如解脱。是将陈葛藤绊杀汝。说佛说祖。是将乾屎橛熏杀汝。说超佛越祖之谈。是将栗棘蓬鲠杀汝。归依佛法僧下去。
　　云门因僧问。如何是正法眼。门曰普。
　　风穴沼因僧问。如何是正法眼。答云瞎。
　　天童杰云。如何是正法眼。破砂盆。
　　大梅帜云。三大老各奏宫商自成曲调。且道还有亲疎也无。阳春雪曲无人和。一遇知音便与弹。
　　云门示众。乾坤之内宇宙之间。中有一宝秘在形山。拈灯笼向佛殿里。将山门来灯笼上。
　　灵隐礼云。云门恁么告报。虽谓出就藏锋。佛日者里又且不然。四威仪内万象之中。中有一宝秘在当阳。以拄杖卓一卓云。会么。四顾良久。复卓一卓云。海神知贵不知价。留与人间光照夜。
　　云庵悦云。云门田地稳密。神通妙用则不无。若较解粘去缚。犹欠一着在。
　　云门游历时到陈操尚书家。操问。儒书即不问。三乘十二分教自有座主。作么生是衲僧行脚事。门曰尚书曾问几人来。操曰即今问上座。门曰。即今且置。作么生是教意。操曰黄卷赤轴。门曰。此是文字语言。作么生是教意。操曰。口欲谈而词丧。心欲缘而虑忘。门曰。口欲谈而词丧。为对有言。心欲缘而虑忘。为对妄想。作么生是教意。操无语。门云。曾闻尚书看法华经是否。操曰是。门曰。经中道。一切治世语言资生业等。皆与实相不相违背。且道非非想天即今有几人退位。操又无语。门曰。尚书不得草草。师僧家抛却千经五论。十年二十年尚不奈何。尚书又争怪得。
　　保宁茂云。云门道一句语中具三句。且道从前许多络索在三句内三句外。诸方商量咸谓。云门有掣电之机。陈操尚书虽则肩横日月背负须弥。及乎挨拶将来。未免草绳自缚。如斯话会。要见古人远之远矣。毕竟如何。李将军有嘉声在。不得封侯也是闲。

　　福州鼓山神晏国师(青六雪峰存嗣)

　　示众。鼓山门下不得咳[口*敕]。时有僧咳[口*敕]一声。山曰作甚么。僧曰伤风。山曰伤风即得。
　　琅琊觉云。大小国师雷声甚大雨点全无。
　　云盖本云。鼓山虽是探竿影草。未免将曲作直。道林即不然。作么生伤风。山中无别药。门外有青松。
　　城山洽云。鼓山把定封疆。不许半人来往。为什么却放过者僧。不见道狮子不食雕残。俊鹰不打卧兔。
　　广教玉云。鼓山垂钩四海。者僧拽裾龙门。虽然拳踢不施。却也师承有据。诸方尽道鼓山龙头蛇尾。殊不知者僧被鼓山推在百丈深坑里了也。至今出头不得。
　　鼓山示众。欲知此事。如一口剑。僧便问。学人是死尸。如何是剑。山曰拖出者死尸着。僧应诺。便归衣钵下结束而去。至晚山问首座。问话底僧在否。座曰当时便去也。山曰好与三十棒。
　　东禅齐征云。者僧若不肯。鼓山有甚么过。若肯。何得便发去。又云。鼓山拄杖赏伊罚伊。具眼者试商量看。
　　雪窦显云。诸方老宿总道鼓山失却一只眼。殊不知重赏之下必有勇夫。虽然如是。若子细检点将来。未免一时埋却。
　　东禅观云。者僧将个死尸出来。弄得活活地。鼓山好一口剑。尚欠磨砻在。
　　宝寿方云。尽道鼓山好棒。惜乎用得迟了。学人是死尸如何是剑。劈脊便与二十趁出。诸方虽有舌剑唇锋。谁敢检点。恁么批判。未梦见鼓山在。诸人试检点看。
　　古南门云。者僧藏锋运剑。被鼓山二十棒打得横尸万里。虽然如是。旁观者哂。
　　鼓山有偈云。直下犹难会。寻言转更赊。若论佛与祖。特地隔天涯。举以问僧曰汝作么生会。僧无语。其僧乃谓侍者曰。某甲不会。请代一转语。侍者曰。和尚与么道犹隔天涯在。山闻乃唤侍者问。汝为者僧代语是否。者曰是。山便打趁出院。
　　开先金云。鼓山与侍者做处不密。总被者僧一状领过。且置不问。只如开先亦曰。直下犹难会寻言转更赊。若论佛与祖特地隔天涯。诸人又作么生会。
　　白岩符云。者僧无语。不妨直下会得。鼓山与侍者却乃远在天涯。不见道直下犹难会寻言转更赊。
　　鼓山初参雪峰。才入门峰便搊住曰是什么。山释然契悟。举首摇舞。峰曰子作道理耶。山曰何道理之有。峰为首肯。
　　径山琇云。卧龙才奋迅。丹凤便翱翔。

　　明州翠岩令参禅师(青六雪峰存嗣)

　　上堂。一夏与兄弟东语西话。看翠岩眉毛在么。长庆曰生也。云门曰关。保福曰作贼人心虚。
　　翠岩芝云。为众竭力。祸出私门。
　　云居元云。翠岩知而故犯。经赦不原。云门按后施行。依公问罪。还识长庆保福么。普州人送贼。
　　昭觉勤云。输机是算人之本。翠岩坐却天下人舌头无啖啄处。长庆云生也。因事长智。保福云作贼人心虚。是精识精。云门云关。据欵结案。虽宗师竞酬。还截得翠岩脚跟么。不蹑前踪。试请道看。
　　雪窦宗云。尽大地是翠岩一只眼。更说什么眉毛在不在。直得诸方尊宿做尽伎俩。出他圈缋不得。宗上座又作么生。以拂子画圆相云。分付海山无事客。钓鳌时下一圈圞。
　　大沩泰云。保福道作贼人心虚。同道者方知。长庆云生也。随语生解。云门云关。塞断咽喉。若有问大沩。又作么生。拈拄杖卓一卓云。一串穿却。
　　报恩秀云。雪窦道善窃者鬼神不知。既为保福天童觑破。翠岩不是好手。殊不知许大云门长庆都被翠岩一茎眉毛一时穿脚鼻孔。
　　径山琇云。翠岩也是和麸粜面。又云一队无孔铁锤。
　　松隐然云。保福道作贼人心虚。好事不出门。长庆道生也。恶事传千里。云门道关。错。者一队汉只解护惜眉毛。不知打失鼻孔。龙峰今日直要与伊据欵结案。大众还委悉么。暑气尽随云雨去。清风透入户庭来。喝一喝。
　　普明领云。灼然是贼是贼。
