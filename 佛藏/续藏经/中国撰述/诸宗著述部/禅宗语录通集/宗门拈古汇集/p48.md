<!-- { "loadSidebar": true } -->
　　黄龙清云。虽则雪窦高提祖印。坐断寰区。只解瞻前不能顾后。者僧堂堂出来。什么处是撞着露柱处。还有人辨得么。若也辨得。不唯与新罗僧雪屈。亦见当人眼目分明。若辨不得。非唯新罗僧撞着露柱。尽大地衲僧个个出来撞着露柱。
　　南堂静云。德山老人寂寂惺惺。法眼圆明精精灵灵。六韬三略武纬文经。新罗衲子有丙无丁。
　　丹霞淳云。诸方尽道者僧才出德山便打。末后却道未跨船舷好与三十棒。是话作两橛处。龙头蛇尾处。若与么会。大似盲人摸象。非惟不曾梦见德山。自己亦乃未有参学眼在。何故。殊不知德山韬略双全文武兼备。放开则大野风行。把住则碧天星落。然则贪扶正宗步步登高。仔细观来。一向只顾他非。不能自省己过。者僧当时若是个作家。直饶德山通身手眼也须放下拄杖子。岂不见道大丈夫捋虎须未为分外。者僧既无夺骊龙珠的手段。致使德山令行一半。如今众中莫有为新罗僧雪屈者么。便请掀倒禅床喝散大众。丹霞者里不学德山倚势欺人。却分半院与伊住。为甚如此。深嗟季运一将难求。若无实说。异兽藏头角。灵禽惜羽毛。
　　昭觉勤云。德山大似金轮圣主寰中独据。四方八表无不顺从。等闲布一勑施一令。直得风行草偃。若不是者僧。争见杀活擒纵威权自在法眼圆明。雪窦虽则直截单提各能扶树德山。要且只扶得末后句。未扶得最初句。且作么生是德山最初句。大鹏一展摩霄翅。谁顾奔腾六合云。
　　护国元云。忒煞倚势欺人。山僧见处也要诸人共知。者僧当时若是个汉。待他道你是甚处人。便与掀倒禅床。撩起便行。直饶德山牙如剑树口似血盆。也须倒退三千里。何故。识法者惧。
　　净慈一云。者僧以赤肉挨他白刃。也不易抵当。当时若是个汉。才见道今夜不答话问话者三十棒。便好震声一喝。夺德山棒到行正令去。直饶德山全机。也须退后三千里。
　　荐福璨云。大小德山可惜龙头蛇尾。却引者僧向草窠里头出头没。当时待他道某甲话也未问因甚打某甲。脚跟下痛与三十。何故。为人须为彻。
　　浮山□云。德山门下草偃风行。其奈法眼圆明犹不放过。雪窦虽则纵夺可观抑扬有准。要见二老宿亦未可。拈拄杖画一画云。到江吴地尽。隔岸越山多。
　　瑞岩愠云。德山以强凌弱。者僧有理难伸。法眼圆明固是见义勇为。怎奈死而不吊。浮山云雪窦虽则纵夺可观抑扬有准要见二老宿亦未可。图他一粒米。失却半年粮。
　　南堂欲云。总谓德山勾贼破家。者僧把髻投衙。法眼圆明据欵结案。雪窦扶强抑弱逐恶随邪。如斯理论要契他古人。直是白云万里。当时者僧见道今夜不答话。珍重便行。非唯坐断德山。亦且光扬宗眼。
　　云居庄云。诸方老宿只能扶强不能扶弱。径山今夜要断不平。牙如剑树口似磉盆还他德山老汉。若是辨衲僧眼。犹欠悟在。者僧当时才出。直云某甲今夜不问话只与和尚相见。他若行棒便与接住一推。非唯坐断德山。且免雪窦检罚。岂不是个俊快衲僧。拈拄杖卓一卓云。鹤有九皋难翥翼。马无千里谩追风。
　　松隐然云。且道者僧合吃棒不合吃棒。若道合吃棒。者僧过在甚么处。若道不合吃棒。怎奈德山令不虚行。要会么。良久云。不是李将军。徒劳射石虎。
　　大巍伦云。我若作新罗僧。见德山才开口。呵呵大笑便出。
　　福严容云。德山埋兵挑斗要验作家。者僧只知贪程不觉错路。若是山僧。见道今夜不答话问话者三十棒。便对云。和尚今夜不着便。他若动静。但云夜深请和尚尊重。
　　开先金云。德山悬羊卖狗。雪窦欺胡罔汉。不因法眼圆明怎得从公判断。开先挈领振纲。也只救取一半。敢问诸人。因甚不与全救。分付无眼村翁。打鼓普请自看。
　　崆峒慈云。德山虽别肘后符悬纵横自在。要且阵脚不稳。者僧虽然奋勇当前危亡不顾。惜无先见之机。何故。当时待道今夜不答话。便与掀倒禅床。德山纵有通天作用。管教氷消瓦解。
　　栖霞成云。从上古德各出手眼。虽则互有所长。要且断者话不倒。不知德山布个万里长阵。拟窥天下英奇。无端走出个驴前马后汉来。德山为之气索。未跨船舷好与三十棒。亦不得已。岂德山心之所欲哉。
　　大慈璸云。一往看来。者僧大似个孟八郎汉。不识利害。猛虎腮边捋须。不几丧身失命。殊不知德山老汉被者僧暗地里把条断贯索穿却鼻孔了也。诸人还委悉么。山僧不是扶弱锄强。也要指诸人个入处。卓拄杖云。月黑霜浓毛骨冷。鹤翅千尺一声鸦。喝一喝。
　　东塔熹云。德山干将在握杀活自由。怎奈一席两令未见好手。若是长溪。见者僧出礼拜。便归方丈。不惟使者僧结舌有分。且免得彼此递相钝置。
　　广胤标云。德山寻常一条脊梁骨硬似铁抝不折。及乎遇着者僧。尽平生气力都使不去。未审者僧有甚长处。不见道。放过一着。缚手缚脚。
　　德山到沩山挟复子上法堂。从西过东从东过西。顾视方丈曰。有么有么。沩坐次殊不顾盻。山曰无无。便出。至门首乃曰。虽然。也不得草草。遂具威仪再入相见。才跨门提起坐具曰和尚。沩拟取拂子。山便喝。拂袖而出。沩至晚问首座。今日新到在否。座曰当时背却法堂着草鞋去也。沩曰。此子已后向孤峰顶上盘结草庵。呵佛骂祖去在。
　　雪窦显於无无便出及拂袖而出两处皆着语云。勘破了也。又於呵佛骂祖去在处着语云。雪上加霜。
　　五祖戒云。德山大似作贼人心虚。沩山也是贼过后张弓。
　　昭觉勤云。雪窦两处俱道勘破。且道是勘破德山勘破沩山。
　　径山杲云。二尊宿恁么相见。每人失却一只眼。
　　城山洽云。二尊宿一出一入。各各胸藏韬略力举千钧。多少卤莽的尽谓沩山不及德山。有甚么交涉。祇如沩山道此子已后向孤峰顶上盘结草庵呵佛骂祖去在。是何意旨。泽广藏山。理能伏豹。
　　德山因一僧相看。乃近前作相扑势。山曰与么无礼合吃山僧手里棒。僧拂袖便行。山曰。饶你如是。也只得一半。僧转身便喝。山打曰须是我打你始得。曰诸方有明眼人在。山曰天然有眼。僧擘开眼曰猫便出。山曰黄河三千年一度清。
　　天童华云。者僧是透关底汉。若非德山本分钳锤。几乎死在句下。只如德山道黄河三千年一度清。又作么生。岭梅残雪里。云鬓未梳时。
　　龙池微云。者僧虽久经行阵。到德山面前未免纳诚降欵。德山只欲坐致太平。被者僧枪旗一展。直得伎俩俱露。总未免旁观者哂。且道谁是旁观者。若也识得。龙池与伊三十拄杖。
　　报恩琇云。咸谓德山举鼎拔山气吞寰宇。谁知揖让升降折旋中礼有如此。夫语云。临事而惧。好谋而成。德山其谓欤。
　　德山凡见僧入门便棒。临济凡见僧入门便喝。
　　龙泉濌云。闭门打睡。接上上机。须还他过量丈夫始得。若夫二老汉与么做处。未免旁观者哂。何故聻。黄金自有黄金价。何必和沙卖与人。
　　德山上堂。我先祖见处即不然。者里无佛无祖。达磨是老臊胡。释迦是乾屎橛。文殊普贤是担屎汉。等觉妙觉是破执凡夫。菩提涅盘是系驴橛。十二分教是鬼神簿拭疮疣纸。四果三贤初心十地是守古冢鬼。自救不了。
　　云门偃云。赞佛赞祖须是德山老人始得。
　　琅琊觉云。诸方若与么会。入地狱如箭射。只如云门与么道。也须入地狱如箭射。
　　德山因临济侍立次。山曰今日困。济曰者老汉寐语作么。山便打。济便掀倒禅床。山休去。
　　雪窦显云。二员作者具啐啄同时眼。有啐啄同时用。雪窦拟向饥鹰爪下夺肉。猛虎口里争餐。敢谓德山临济俱是瞎汉。有人辨得。天下横行。
　　云峰悦云。奇怪。诸德看此二员作家一拶一捺。略露风规。大似把手上高山。虽然如是。未免旁观者哂。且道谁是旁观者。喝一喝下座。
　　径山杲云。云峰与么批判。大似普州人。径山若见。缚作一束送在河里。不见道蚌鹬相持俱落渔人之手。
　　西堂显云。然则德山门下草偃风行。怎奈临济当机不让。虽然如是。未出葛藤窠里。
　　护国元云。二老忒煞旁若无人。真如若见。每人各与二十痛棒。且道利害在什么处。有人明辨得。许你亲见临济德山。
　　天宁琦云。众中道德山临济好手手中呈好手。红心心里中红心。殊不知用尽自己心。笑破他人口。
　　天童悟云。临济拽倒禅床。大似不奈船何打破戽斗。当时若作今时。拽倒蓦面掷。岂不得人一牛还人一马。
　　古南门云。二老汉当时恁么相见。可谓旁若无人。岂料千古之下咽喉被雪窦把定。大众还辨得么。若辨不得。古南今日放一线道。乃击禅床云。长安风月贯今昔。那个男儿摸壁行。
　　城山洽云。德山无事生事。临济惯捋虎须。且置勿论。敢问当时临济掀倒禅床德山便尔休去。意作么生。
　　天目律云。饶你恁么也是鼓粥饭气。复云。恶。
　　雪窦正云。德山向水棱上行船。临济於针锋尖走马。实为今古罕觏。雪窦为什么却道二俱瞎汉。试定当看。
　　白岩符云。者两个汉一挨一拶。技艺都来可观。就中一个更毒。若人委悉得。许你亲见临济德山。不然。总是瞎汉。
　　踈山顺云。者两个汉踈山当时若见。将一条麻绳缚作一束送在大洋海里。何故。太平无象日。何必待以干戈。
　　德山上堂。问即有过不问犹乖。有僧出礼拜。山便打。僧曰某甲才礼拜为甚便打。山曰待汝开口堪作什么。
　　云居庄云。德山权衡在握杀活临时。者僧久经行阵奋不顾身。然虽如是。未免二俱不了。还有缁素得出者么。真金自有真金价。终不和沙卖与人。
　　宝寿新云。者僧兴兵只为德山讨战。观其势似有得失。察其原本无输赢。是以饶你杀得北斗归南。终不能使天下立地太平。如何得立地太平去。君王懒问朝堂事。卿相何由奏帝基。
　　白岩符云。德山据令未到手酸棒折。为甚么便尔放过。者里也有些子誵讹。当时我若作者僧。待道待汝开口堪作什么。好与云恁么则和尚却须吃棒。
　　德山因雪峰问。从上宗乘。学人还有分也无。山打一棒曰道什么。峰曰不会。明日复上请益。山曰我宗无语句。实无一法与人。峰於此有省。
　　岩头奯云。德山老人一条脊梁骨硬似铁。虽然如是。於唱教门中犹较些子。
　　长庆棱因保福问。只如岩头出世。有何言教过於德山便与么道。庆云。汝不见伊道。如人学射久久自中。福云中后如何。庆云展阇黎莫不识痛痒。福云和尚今日非唯举话。庆云展阇黎是什么心行。明招谦云大。小长庆错下名言。
