<!-- { "loadSidebar": true } -->
　　投子因僧问一大藏教还有奇特事也无。子曰有。曰如何是奇特事。子曰演出一大藏教。
　　云岩新别云。演入一大藏教。
　　昭觉勤云。差病不假驴驮药。
　　径山杲云。演出演入则不无二老。若是奇特事。三生六十劫也未梦见在。
　　狮林则云。丛林商量都道大慧不肯二老。若作恁么见解。三生六十劫未梦见大慧在。
　　投子因僧问月未圆时如何。子曰吞却三个四个。曰圆后如何。子曰吐却七个八个。
　　天童杰云。吞却与吐却。算来无处着。要见滑稽人。便是黄番绰。
　　南山宝云。者则公案你若向吞吐处着倒。我知你未识投子。若问紫云月未圆时如何。徧界是光明。圆后如何。通身无向背。且道与投子相去多少。
　　广润融云。大小投子为人不无直截。祇是赚他在三三四四七七八八上作活计。若有问广润月未圆时如何。向道大家在者里。圆后如何。待山僧出队回来为你说破。
　　投子因僧问。不断烦恼而入涅盘时如何。子作色曰者个师僧好发业杀人。
　　国清机因其僧又问。不断烦恼而入涅盘时如何。清便打。
　　松隐然云。投子只解裁长不能补短。国清只解补短不能裁长。或有问龙峰不断烦恼而入涅盘时如何。只对他道。有水皆含月。无山不带云。
　　洞山度云。投子古佛杀人不用刀活人不用剑。非但善能裁长而且善於补短。虽然。在洞山者里又且不然。今日或有人恁么问。但向道柴炭纸衾松风水石。且道与古人是同是别。
　　投子因僧问。依俙似半月。彷佛若三星。乾坤收不得。师於何处明。子曰道什么。僧曰想师只有湛水之波且无滔天之浪。子曰闲言语。
　　雪窦显云。投子古佛不可道不知。若检点将来。直是天地悬隔。若是雪窦。才问和声便打。
　　天童杰云。田地稳密佛眼不能窥。坐筹帷幄决胜千里。还他投子老人。者僧也解扣关击节。上门上户。只是插手脚不得。雪窦道和声便打。也是贼过后张弓。
　　云居庄云。有人与么问山僧。山僧亦云道什么。待道只有湛水之波且无滔天之浪。脚跟下痛与一顿。拈拄杖云。有么有么。靠拄杖云。纵饶栽种得。不是栋梁材。
　　海舟慈云。者僧文辞灿烂。投子本分提持。若是济下儿孙。痛打一顿逐出。
　　投子因一婆子家中失却牛。特诣方丈请卜。子召婆婆。婆应诺。子曰牛在。
　　白岩符云。大小投子奇则奇矣。要且鬼家活计未有杀活。当时婆子应诺。何不曰在即在。祇是少了些头角。婆子从者里构去也未可知。

　　鄂州清平安乐令遵禅师(青四翠微学嗣)

　　因僧问如何是小乘。平曰钱贯。如何是大乘。平曰井索。如何有是漏。平曰笊篱。如何是无漏。平曰木杓。觌面相呈时如何。平曰分付与典座。
　　天宁琦云。永祚不避诸方检责。也要矢上加尖。打破大唐国。觅一个会佛法底不可得。

　　澧州夹山善会禅师(青四船子诚嗣)

　　因僧问如何是夹山境。山曰猿抱子归青嶂里。鸟衔花落碧岩前。
　　法眼益云。老僧二十年只作境话会。
　　浮山远云。直饶不作境话会。亦未许在。何故。犀因玩月纹生角。象被雷轰花入牙。
　　琅琊觉云。且道如今作甚么会。良久云。上士游山水。中人坐竹林。
　　黄龙新云。者僧分明问境。法眼因甚不作境会。既不作境会。作什么会。长忆江南三月里。鹧鸪啼处百花香。
　　黄龙震云。直饶法眼尽力[跳-兆+孛]跳也出夹山圈缋不得。法眼既出不得。且道是什么人出得。乃竖起拂子云。须是者老汉始得。
　　高峰妙云。大众还会么。直饶向者里会得。见法眼则易。见夹山则难。
　　白岩符云。不作境话会。且作么生会。者里也须有个眼目始得。不然总是念言语汉。
　　真如元征云。者僧问底。夹山答底。两两分明是境话。法眼因甚却恁么道。
　　蟠龙长云。法眼与么解会。要见夹山直待驴年。
　　夹山示众。百草头上荐取老僧。闹市里识取天子。
　　云门偃云。虾蟆钻你鼻孔。毒蛇穿你眼睛。且向葛藤里会取。
　　云峰悦云。云门与么道。大似和泥脱墼。若无后语。疑杀天下人。山僧今日因行不妨掉臂。乃竖拄杖云。还见云门么。
　　保宁勇云。百草头上分明显露。为甚不荐。闹市里终日相逢。为甚不识。未开眼者且莫错怪夹山。虽然如是。干保宁什么事。
　　云居舜云。古人与么。实为慈悲。大众。且作么生是闹市门头天子。会么。愁人莫向愁人说。说向愁人愁杀人。
　　径山杲云。夹山垛生招箭。云门认贼为子。虽然如是。知恩者少。负恩者多。
　　天宁琦云。百草头荐阿谁。闹市里识什么。
　　仰山钦云。与么说话。正是妄认前尘分别影事。若是端拱垂衣孤峰独宿。未梦见在。汝等诸人要见夹山。竖拂子云。一状领过。
　　佛川义云。大小妙喜错判不少。众中还有辨别得出者么。如无。野山翻案去也。云门垛生招箭。夹山认贼为子。我与么道。也是空费口唇皮。何也。不见道知恩者少负恩者多。
　　崇先奇云。夹山好事不如无。云门祸不单行。虽然如是。驾与青龙不解骑。又争怪得山僧。
　　夹山上堂。我二十年住此山。未曾举着宗门中事。僧便问。承和尚有言二十年住此山未曾举着宗门中事是否。山曰是。僧便掀倒禅床。山休去。明日普请掘一坑。令侍者请昨日问话僧至。曰老僧二十年说无义语。今请上座打杀老僧埋向坑里便请便请。若不打杀老僧。上座自着打杀埋向坑里始得。其僧归堂束装潜去。
　　昭觉勤云。夹山浊时头尾皆浊。者僧清时始终俱清。后人不会。尽云者僧怕被打杀潜然而去。殊不知绵里有针。者僧好即好。只是少一转语。待道若不打杀老僧上座自着打杀埋向坑中始得。只近前两手擘开云猫。
　　中峰本云。者僧始则搀旗夺鼓。终则诈败佯输。夹山虽有添兵减灶之谋。争奈脚跟下泥深三尺。
　　敬畏空云。夹山者汉贼过张弓。当时待者僧问。何不曰我向来无此语。唤侍者立时摈出。亦不失乎有前无后。乃无端掘坑。不曾埋者僧。却自埋却了也。
　　天井新云。者僧若不潜去。好与夹山一坑埋却。
　　慧云盛云。夹山裤内火发。几乎自身难保。者僧虎头[打-丁+瓜]痒。幸其作速躲得过。
　　白岩符云。夹山掘个坑子。尽大地人乞命有分。其奈者僧别有条软套索子。不惟自得全生。且能绊倒夹山。如今还有为夹山扶起者么。
　　夹山因虎头上座参。山问甚处来。曰湖南来。山曰曾到石霜么。曰要路经过争得不到。山曰闻石霜有球子话是否。曰和尚也须急着眼始得。山曰作么生是球子。曰跳不出。山曰作么生是球杖。曰没手足。山曰。且去。老僧未与阇黎相见。
　　雪窦显云。亲见者僧从石霜来。夹山因甚道不相识。
　　智海逸云。夹山恁么道。是肯者僧不肯者僧。若辨得出。许你具择法眼。
　　径山策云。入虎穴者不畏死。登危竿者不怕险。者僧要路经过夹山。因兹落草。检点将来。未免如猫弄鼠。涂毒若作夹山。待他道和尚也须急着眼。即和声打出。且向道净地上不要放屙。还知么。伤鳖恕龟。杀活由我。
　　开先金云。夹山何用繁词。待道要路经过争得不到。便与劈脊打出。不惟见我门庭高峻。亦使者僧脱皮换骨。
　　夹山因与虎头上座相见了。次日又升座曰。昨日新到在么。头出应诺。山曰。目前无法。意在目前。不是目前法。非耳目之所到。头曰。今日虽问。要且不是。山曰。片月难明。非关天地。头曰莫[尸@豕]沸。便作掀禅床势。山曰且缓缓。亏着上座甚么处。头竖起拳曰目前还着得者个么。山曰作家作家。头又作掀禅床势。山曰。大众。看者一员战将。若是门庭布列。山僧不如他。若据入理深谈。也较山僧一级地。
　　天童觉云。夹山老子解开布袋头。将差珍异宝撒向诸人面前了也。正当恁么时作么生。路不拾遗。君子称美。
　　东禅岳云。夹山只吹无孔笛。手提毡拍板。大家唱云。去年梅。今年柳。颜色馨香依旧。且道是何曲调。还会么。曲终人不见。江上数峰青。
　　夹山因僧问拨尘见佛时如何。山曰。直须挥剑。若不挥剑。渔父栖巢。僧后问石霜拨尘见佛时如何。霜曰。渠无国土。甚处逢渠。僧回举似山。山上堂举了乃曰。门庭施设不如老僧。入理深谭犹较石霜百步。
　　护国元云。参须实参。见须实见。毫端许言之本末皆为自欺。今夜忽有问三峰拨尘见佛时如何。和声便打。为什么。黄金自有黄金价。终不和沙卖与人。
　　梅山相云。夹山斫木为舟。石霜藏头露面。山僧则不然。有问拨尘见佛时如何。便与劈脊一棒。非但使者僧当下悟去。亦免费后人许多气力。
　　石霜尊云。夹山为众竭力。祸出私门。石霜觌露全机。遭人邈摸。护国要且只有利人之心。且无出人之眼。若问山僧拨尘见佛时如何。亦与和声便打。待伊拟议。便与掷下拄杖。
　　夹山会下有一僧到石霜。入门便道不审。霜曰不必阇黎。僧曰与么则珍重便去。又到岩头。入门便道不审。头乃嘘两嘘。僧曰与么则珍重。才回步。头曰虽是后生亦能管带。其僧归举似夹山。山明日升堂乃唤曰。昨日从石霜岩头来底阿师出来。如法举前话。僧举了。山曰大众还会么。若无人道。老僧不惜眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑。
　　白岩符云。石霜岩头已有夹山发放了也。兹置弗论。若夫者僧亦不妨许伊是个俊俏衲子。祇是不合向夹山手里纳败缺。当时若解慎初护末。待道如法举前话。便好掀倒禅床。教夹山者汉要做盐铁判官也未得在。
　　夹山因僧问如何是佛。山曰此位无宾主。曰寻常与什么人对谈。山曰。文殊与吾携水去。普贤犹未折花来。
　　百丈泐云。在家不会迎宾客。出路方知无主人。花阶柳巷皆空过。嗟怨堂中老令公。且道寻常毕竟与什么人对谈。良久云。命坐孤星。日犯岁君。
　　夹山问黄山月轮。子是甚处人。曰是闽中人。山曰还识老僧么。曰还识学人么。山曰。不然。子且还老僧草鞋钱。然后老僧还子庐陵米价。曰恁么则不识和尚也。未审庐陵米作么价。山曰。真狮子儿。善能哮吼。
　　天奇瑞云。神之通也。虎穴魔宫无不自在。用之妙也。海角天涯有何障蔽。纵之星布高穹。夺之风卷残云。自古明枪易躲。至今暗箭难防。鼷口鼠食人不觉疼。若人会得八表横行。
　　大珠□云。凡参学流。顶门具眼方堪共语。看他作者相见。机锋相拄。唱愈高和愈峻。八面玲珑何等自在。虽然。还知者僧暗伤毒箭处么。
