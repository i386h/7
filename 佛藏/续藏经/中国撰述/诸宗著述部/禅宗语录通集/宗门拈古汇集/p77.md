<!-- { "loadSidebar": true } -->
　　昭觉勤别云。六耳不同谋。
　　金峰上堂。老僧二十年前有老婆心。二十年后无老婆心。僧便问如何是和尚二十年前有老婆心。峰曰问凡答凡问圣答圣。如何是二十年后无老婆心。峰曰问凡不答凡问圣不答圣。
　　天童杰云。乌巨当时若见。但冷笑两声。者老汉忽若瞥地。自然不堕圣凡窠臼。
　　报恩琇云。金峰可谓得向上钳锤。不落时人窠窟。然检点将来。也是自起自倒。
　　寿昌浩云。金峰老汉缜密处水泄不通。疎顽时随邪逐恶。者僧贪他香饵。未免堕在圣凡窠窟里。百劫千生出身无路。兴国今日平高就下买帽相头。诸仁者。莫谓山僧为你说老婆禅好。喝一喝。
　　□□泰云。二十年前有老婆心。也没交涉。二十年后无老婆心。也没交涉。毕竟如何。再迟二十年与诸人道破。
　　金峰因僧问。是身无知如土木瓦石。此意如何。峰下禅床扭僧耳朵。僧负痛作声。峰曰今日始捉着个无知汉。僧作礼出。峰召阇黎。僧回首。峰曰若到堂中切不得举着。曰为什么。峰曰恐有人笑金峰老婆心。
　　南山宝云。杀人刀活人剑。在金峰惯得其妙。怎奈者僧贪观天上月失却手中桡。当时若是个汉。待伊拟下禅床。便与一啐。管取金峰作伎俩不成。
　　金峰一日见僧来便起身。僧便出去。峰曰恰共昨日那师僧见解不别。僧遂回曰昨日僧道什么。峰曰恰与么问。曰知道金峰有眼。峰曰。金峰且置。你今日何处吃饭。曰道着即不中。峰曰与么则无来处也。曰老婆心堪作什么。峰曰。金峰问僧不曾弱他。就中阇黎无话会处。曰岂是分外。峰曰小慈妨大慈。
　　昭觉勤云。钩头香饵放去收来。冲浪锦鳞摇头振鬣。虽金峰不曾弱他。奈者僧承机自弱。还会么。小慈妨大慈。
　　金峰问僧甚处来。曰东国来。峰曰作么生过得金峰关。曰公验分明。峰曰试呈似金峰看。僧展两手。峰曰金峰关从来无人过得。曰和尚过得么。峰曰波斯吃胡椒。
　　仰山钦云。过关须是透关眼。守关须是把关人。金峰不觉瞌睡。致被者僧冲突。虽然。荡荡一条官驿路。晨昏曾不禁人行。
　　金峰因僧问。金杯满酌时如何。峰云金峰不胜酩酊。
　　昭觉勤云。承言会宗。明机普应。则不无金峰。子细检点将来。也大漏逗。若有人问蒋山。金杯满酌时如何。只对他道山僧自来天戒。

　　抚州曹山慧霞禅师(青六曹山寂嗣)

　　僧问。佛未出世时如何。山曰曹山不如。曰出世后如何。山曰不如曹山。
　　天童觉云。佛与曹山主宾互换。出世不出世各具一只眼。未有常行而不住。未有常住而不行。还会么。幽洞岂拘关锁意。纵横不涉两头机。
　　报恩秀云。曹山不如。自携瓶去酤村酒。不如曹山。却着衫来作主人。天童拈处不碍裂开。万松着语何妨捏聚。佛与曹山主宾和合出。世不出世双眼圆明。终日在途中不离家舍。终日在家舍不离途中。还会么。云生洞口还归洞。密密金刀剪不开。
　　天宁琦云。大小曹山口甜心苦。若有人问寿山。佛未出世时如何。好。出世后如何。好。与他三个好。且听一生参。
　　龙华体云。曹山可谓宝镜高悬妍媸并照。美则美矣未免话作两橛。今日若有问新弁山。佛未出世时如何。向道以吾为隐乎。出世后如何。吾无隐乎尔。且道与曹山是同是别。
　　寿昌浩云。正偏妙叶还他本分宗师。就里明机须□当阳有准。若有问山僧。佛未出世时如何。水足草足。出世后如何。牵犂拽耙。何故。不见道云散家家月。春来处处花。
　　曹山因僧侍立。山曰道者可煞热。曰是。乃问。祇如恁么热。向什么处回避。山曰向镬汤炉炭里回避。曰镬汤炉炭里作么生回避。山曰众苦不能到。
　　昭觉勤云。回机转位。宛尔通方。直下似腊月莲花。虽然如是。斩钉截铁更饶一路。或有问山僧。恁么热向什么处回避。只向他道镬汤炉炭里回避。镬汤炉炭里如何向避。向道热杀也。且道还有为人处也无。
　　资福侣云。亲切提持。圆融自在。还他曹山。然检点将来。尚存义路。山僧者里则不。然若有问镬汤炉炭里作么生回避。向他道知汝信不及。
　　洞山度云。诸禅德。只如镬汤炉炭里苦不可言。因甚道众苦不能到。还知古人落处也无。若知落处。寒则普天普地寒。热则普天普地热。者里会得。更须知有向上一窍。其或未然。只知事逐眼前过。不觉老从头上来。
　　龙潭观云。喜善则不然。寒暑到来向什么处回避。只向伊道。三条椽下七尺单前。他若更问祇如三条椽下七尺单前作么生回避。向道热则乘凉寒便添衣。
　　曹山因僧问。四山相逼时如何。山曰曹山在里许。曰还求出也无。山曰在里许即求出。
　　瀛山誾云。潦倒曹山被者僧拶得立地尿出。
　　白岩符云。与么答话。大似自语相违。我若作曹山。待道还求出也无。不求出。他必问为什么不求出。却向道。是他受用惯常。

　　洪州凤栖山同安丕禅师(青六云居膺嗣)

　　僧问。如何是和尚家风。安曰。金鸡抱子归霄汉。玉兔怀胎入紫薇。曰忽遇客来将何祇待。安曰。金果早朝猿摘去。玉华晚后凤衔归。
　　广福勤云。广福则不然。有问如何是和尚家风。祇向他道。翠竹丛边歌欵乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。
　　径山杲云。同安家风不妨奇怪。径山要且不然。有问如何是和尚家风。但向道。斋时一钵和罗饭。禅道是非总不知。客来将何祇待。蒸饵[饥-几+丕]饦。
　　天宁琦云。正偏回互不犯锋铓。问答纵横唯明尊贵。同安老人惯得其便。或有人问天宁。如何是和尚家风。向道钵盂鐼子。忽遇客来将何祇待。饭后一杯茶。且道与古人是同是别。
　　天童忞云。同安十分奇怪。大慧一味寻常。从上家风但只恁么。达磨一宗埽土而尽。大觉门下又复不然。有问如何是和尚家风。烂研巴豆三千颗。泻却诸方五味禅。客来将何祇待。换骨洗肠重整顿。通身是眼更须参。
　　紫梅周云。同安家风太杀富贵。要且无衲僧气味。者里则不然。忽有问如何是和尚家风。但对道。郁郁长松盘翠盖。林林修竹结青垣。忽遇客来将何祇待。斋时炊燕麦。午后点粗茶。且道与古人相去多少。
　　凤山启云。同安老祖富同金谷侠比孟尝。虽则卖弄祖父家风。未免糜费常住。脱有问妙叶家风。向他道。鉏翻碧落云千顷。消受青山月一瓢。客来将何欵待。只有家常饭。殊无五味香。
　　同安问僧甚处来。曰湖南。安曰还知同安者里风云体道花槛璇玑么。曰知。安曰非公境界。僧便喝。安曰短败樵人徒夸书剑。僧拟进语。安曰剑甲未施贼身已露。
　　百丈泐云。者僧祇知贪程不觉错路。同安善於接机却费许多周折。百丈则不然。问他甚处来。曰湖南。便云剑甲未施贼身已露。不特令者僧庆快平生。亦免使诸人话堕。
　　同安看经次。见僧来参遂以衣袖盖却头。僧近前作吊慰势。安放下衣袖提起经曰会么。僧却以衣袖盖头。安曰苍天苍天。
　　宝寿方云。尽道者两个汉大似赤眼撞着火柴头。殊不知他是个名门老将。遇着孙武子家儿孙。自然纵夺可观互换有准。虽然。笑杀钓鱼台上客有分在。
　　□□泰云。横身宇宙。明暗交驰。换手捶胸。互为宾主。所谓作家相遇各尽来机。然就中一句。终是未曾道着。

　　池州嵇山章禅师(青六云居膺嗣)

　　在投子作柴头。一日侍投子同吃茶次。子举茶碗曰。森罗万象总在里许。山遂将茶泼却曰。森罗万象在什么处。子曰可惜一碗茶。
　　明招谦云嵇山未泼茶前合下得什么语免他道可惜一碗茶。

　　歙州朱溪谦禅师(青六云居膺嗣)

　　韶国师行脚时到参。值犬咬灵鼠。韶便问是什么声。溪曰犬咬灵鼠声。韶曰。既是灵鼠。因甚么却被犬咬。溪曰咬杀也。韶曰好个犬。溪便打。韶曰莫打某甲话在。溪休去。
　　昭觉勤云。朱溪八面受敌。固宜委曲接人。国师一着当机。未免承虚接响。当时待他道莫打某甲话在。但向道已后须遇人始得。

　　杭州佛日本空禅师(青六云居膺嗣)

　　参夹山。入方丈。才至阶前。山便问甚处来。曰云居来。山曰即今在什么处。曰在夹山顶[宁*页]上。山曰。老僧行年在坎。五鬼临身。日拟上阶。山曰三道宝阶从何而上。曰。三道宝阶曲为今时向上一路。请师直指。山便揖。日乃上阶礼拜。山问阇黎与什么人同行。曰木上座。山曰何不来相看老僧。曰和尚看他有分。山曰在甚处。曰在堂中。山便同日下到堂中。日遂取拄杖掷在山面前。山曰莫从天台得否。曰非五岳之所生。山曰莫从须弥得否。曰月宫亦不逢。山曰恁么则从人得也。曰。自己尚是冤家。从人得。堪作什么。山曰冷灰里有一粒豆爆。
　　宝寿方云。本公一酬一对大有来由。不媿为云居嫡子。然敲磕将来。不无话作两橛。当时待问木上座在甚处。何不向道某甲乍到劳倦。别日再来呈似。拂袖便出。夹山眼里有睛。自当大开东阁。却乃曰在堂中。衲僧分上成得个甚么。

　　潭州报慈藏屿禅师(青六龙牙遁嗣)

　　僧问。情生智隔。相变体殊。只如情未生时如何。慈曰隔。曰情未生时隔个什么。慈曰者个梢郎子未遇人在。
　　琅琊觉云。报慈不妨入泥入水。若据衲僧门下。远之远矣。
　　黄龙新云。也是小慈妨大慈。者僧还同受屈。梢郎子未遇人在。今时往往作是非会。不作是非会如何理论。良久云。天上有星皆拱北。人间无水不朝东。
　　开福宁云。报慈一隔。佛祖命脉。放去收来。凡圣罔测。
　　东禅观云。报慈始初大开东阁。末梢只以粗茶备礼。
　　南涧问云。报慈可谓冰棱上行。剑刃上走。怎怪者僧对面千里。
　　大同安云。慈禅法施非悭。无问其人。将至宝一时擿出。怎奈困神穷子见不能取。乃曰。惜哉。如何而处。

　　隋州护国守澄净果禅师(青六疎山仁嗣)

　　僧问。鹤立枯松时如何。国曰地下底一场懡[怡-台+罗]。曰滴水滴冻时如何。国曰日出后一场懡[怡-台+罗]。曰会昌沙汰时护法善神向甚么处去。国曰三门头两个汉一场懡[怡-台+罗]。
　　博山来云。护国三懡[怡-台+罗]。囫囵无缝罅。便是具铁眼铜睛底汉子也分剖不下。惟同道者方知。且道谁是同道者。直饶你知得道得。总是一场懡[怡-台+罗]。

　　△南七
　　汝州风穴延沼禅师(南七南院颙嗣)

