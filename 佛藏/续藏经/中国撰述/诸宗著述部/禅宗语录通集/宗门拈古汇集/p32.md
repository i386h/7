<!-- { "loadSidebar": true } -->
　　宝寿新云。大慈与雪窦非唯识病亦且擅药。饶你卢医扁鹊也须缩手归降。虽然。祇如病犯膏肓。作么生治。瞎七瞎八。
　　龙华体云。弁山亦不解答话。祇是识病。待有僧出。但向道太岁头上不要动土。才拟议。连棒趂出。
　　白岩符云。龙门万仞雪浪稽天。自非擅攫雾拏云技者。到者里未免点额而归。虽然。还识者僧么。
　　大慈言云。性空老汉虽则放去较危。收来太速。检点将来。总被者僧一状领过。
　　西山音云。山僧不识病。祇解答话。待有僧出。山僧今日牙痛。
　　大慈因赵州问般若以何为体。慈曰般若以何为体。州呵呵大笑而出。明日州扫地次。慈却问般若以何为体。州下扫帚拊掌大笑。慈便归方丈。
　　雪窦显云。前来也笑。后来也笑。笑中有刀。大慈还识么。直饶识得。也未免丧身失命。
　　沩山喆云。才见呵呵大笑。便与一掌。明日问。待伊大笑。又与一掌。大慈若下得者两掌。可谓生铁铸就。风吹不入。宗师家一等是摇撼乾坤。直教如旱天霹雳。万里无云轰一声。教他眼目定动。岂不俊哉。要识赵州大慈么。莫怪从前多意气。他家曾谒圣明君。
　　黄龙新云。赵州金鍮不辨。玉石不分。直饶分去。也未梦见大慈在。
　　黄龙震云。般若非是无体。二老不能知。般若非是无用。二老不能用。若也能知能用。一言可以截断众纷。何必再三。
　　南华炳云。两个汉只解掩耳偷铃。不解移风易俗。或有问南华般若以何为体。劈脊便打。待伊眼目定动。却问般若以何为体。灵俐汉忽然蹋着。必定自知落处。
　　古南门云。雪窦与贼过梯。古南则不然。前来也笑。后来也笑。明眼衲僧分疎不下。忽有个汉出来道古南也是与贼过梯。直向道还我刀来。
　　大慈因僧辞。问甚么处去。僧曰江西去。慈曰我劳汝一段事得否。曰和尚有什么事。慈曰将取老僧去得么。曰更有过於和尚者亦不能将去。慈便休。
　　洞山价因其僧来举似前话。山责曰阇黎争合恁么道。僧曰和尚作么生。山曰得。
　　法眼益别僧云。和尚若去。某甲提笠子。
　　汾阳昭代慈云。知汝力微。
　　净因成云。者僧可谓担头不泊蝇。是则固是。要且只是个孤生独死汉。
　　天童觉云。大慈合伴不着。者僧不如独行。也须是恁么始得。直饶大慈古佛也不奈者担板汉何。且道者汉别有什么长处。
　　宝寿方别僧云。某甲无者闲气力。
　　大慈示众。说得一丈不如行取一尺。说得一尺不如行取一寸。
　　洞山价云。说取行不得的。行取说不得的。
　　云居膺云。行时无说路。说时无行路。不行不说时。合行甚么路。
　　洛浦安云。行说俱到则本分事无。行说俱不到则本分事在。
　　天童觉云。绝是非。没踪迹。相逢不识面。识面不相逢。诸尊宿各有长处。如今舌头上无十字关。脚跟下无五色线。要行便行。要说便说。若有人问长芦如何是要行便行。向伊道。步。如何是要说便说。向伊道。啊。
　　广胤标云。者一伙汉一期拈弄各逞己见。於唱教门中足可称尊。若到祖师门下。各吃拄杖有分在。虽然。点石化为金玉易。劝人除却是非难。

　　天台平田普岸禅师(南三百丈海嗣)

　　僧参。田打一拄杖。僧近前把住拄杖。田曰老僧适来造次。僧却打田一拄杖。田曰作家作家。僧礼拜。田把住曰是阇黎造次。僧大笑。田曰者个师僧今日大败也。
　　鼓山贤云。平田伸缩安闲。自是惯战老将。者僧前倨后恭。遭他活陷。真个弄巧成拙。虽然。今日讨者师僧亦不可得。

　　广州安和寺通禅师(南三百丈海嗣)

　　仰山作沙弥时。一日唤寂子。与我将床子来。山将到。和曰却送旧处着。山从之。和复召慧寂。山应诺。和曰床那边是什么物。山曰枕子。和曰者边是什么物。山曰无物。和复召慧寂。山应诺。和曰是什么。山无对。和曰去。
　　高峰妙云。潦倒安和用心不臧。仰山命蹇为魅所着。山僧恁么道。也是逆风秉炬。

　　洪州百丈法正禅师(南三百丈海嗣)

　　尝诵涅盘经。不言姓名。时呼为涅盘和尚。一日谓众曰。汝等与我开田。我为汝说大义。众开田了。礼拜曰。请和尚说大义。丈乃展两手。众罔措。
　　沩山喆曰。百丈说大义。可谓今古罕闻光前绝后。大沩即不然。但向道开田劳力。请归堂歇。教他天下衲僧亡锋结舌。何故。鹤有九皋难翥翼。马无千里谩追风。
　　广教玉云。百丈可谓将金弹子博他泥弹子。虽然剖腹刳心。未免钉桩摇橹。山僧今日领众开田。大众请说大义。但与唱个村田乐。不特为兄弟释烦慰劳。要令天下衲僧个个解黏去缚。且道是何节拍。击拂子云。久立珍重。

　　赵州从谂禅师(南三南泉愿嗣)

　　因南泉上堂。州出问。明头合。暗头合。泉便下座归方丈。州曰。者老汉被我一问。直得无言可对。首座曰。莫道和尚无语好。自是上座不会。州便与座一掌曰。者一掌合是堂头老汉吃。
　　五祖戒云。正贼走了。逻贼人吃棒。又云。南泉当断不断返招其乱。
　　云居舜云。诸人作么生会。有底道首座落他绻缋。与么会又争得。山僧道赵州大似傍若无人。
　　赵州游方时到临济。才入门洗脚次。济便问如何是祖师西来意。州曰恰值山僧洗脚。济近前作听势。州曰会即便会。啖啄作甚么。济便归方丈。州曰三十年行脚。今日错为人下注脚。
　　法云秀云。众中商量道赵州不识临济作贼。却为他下个注脚。临济当时作听势。何不劈耳便掌。若恁么。何曾梦见赵州识得临济。殊不知两个尽是老贼。须知一个好手。敢问诸人。那个是好手。具眼者辨取。
　　教忠光云。临济有验人眼。赵州又饱丛林。等闲略露风规。自然头正尾正。还会么。若不得流水。还应过别山。
　　赵州因侍者报。大王来也。州曰万福大王。者曰未到在。州曰又道来也。
　　黄龙南云。头头漏泄罕遇仙陀。侍者只解报客。不知身在帝乡。赵州入草求人。那觉浑身泥水。
　　径山琇云。侍者报客不知客是何人。赵州虾为子屈。不觉打失眼睛。且道径山恁么批判又且如何。巡人犯夜。
　　愚庵盂云。侍者虚报君情。赵州望敌轻进。直得双凤云中扶辇下。六龙海上驾山来。
　　佛日晳云。赵州古佛犹作者般去就。山僧即不然。今日御驾亲临。设有侍者报和尚万岁来也。便与劈面掌云。莫诳山僧好。何故。天威不违颜咫尺。何曾少间至尊前。
　　白岩符云。赵州费尽盐酱劳而无功。侍者黄袍加身承当未敢。二者俱不济事则且置。祇如道万福大王。者里合作么生。始堪与赵州相见。
　　赵州因台山路上有一婆子。凡游台僧问台山路向甚么处去。婆曰蓦直去。僧才行三五步。婆曰好个师僧又恁么去。有僧举似州。州曰待我去勘过。明日州便去问。台山路向甚么处去。婆曰蓦直去。州便行。婆曰好个师僧又恁么去。州归院谓众曰。台山婆子我为你勘破了也。
　　报慈遂征云。前来僧也恁么道。后来赵州去也恁么道。且道甚么处是勘破婆子处。又云。非唯被赵州勘破。亦被者僧勘破。
　　雪窦显云。还知天下衲僧出者婆子圈缋不得么。
　　琅琊觉云。大小赵州去者婆子手里丧身失命。虽然如此。错会者多。
　　宝峰文云。大小赵州若检点来。也好吃婆子手中棒。且道赵州过在什么处。若检点得出。方解不受人瞒。归宗门下莫有不受人瞒底么。喝一喝下座。
　　沩山喆云。天下衲僧只知问路老婆。要且不知脚下泥深。若非赵州老汉。怎显汗马功高。
　　仰山钦云。错。婆子心肝。赵州五脏。一捏捏碎。撒在诸人怀里了也。且道是有勘破无勘破。良久云。错会者多。
　　高峰妙云。诸方判断。尽道赵州勘破婆子。若据高峰见处。正是婆子勘破赵州。且道以何为验。以手指云。蓦直去。
　　瑞岩愠云。婆子如虫御木偶尔成文。赵州见义勇为翻成特地。诸人还会么。云收雨霁长空阔。一对鸳鸯画不成。
　　笑岩宝云。婆子率快平生。只得一橛。赵州惯能勘辨。放过当阳。当时才见道好个师僧又恁么去。但只鼓掌呵呵大笑而归。不独与天下行脚衲僧增锐。亦使者婆子向去别有生涯。
　　愚庵盂云。者婆子学得个红绵套索底法儿。不知陷害了多少良民。不期撞着个鲁智深华和尚。人在他圈缋里。打个筋斗跳出来。者婆子直得无计可施。且那里是赵州打筋斗处。
　　弁山音云。且道那里是赵州勘破处。只为梅花寒未彻。故来霜上又加雪。冻开平地起龟文。连累青山迸白血。
　　育王雪云。婆子勘破赵州。作家始终作家。赵州勘破婆子。钝置递相钝置。且道其中人又作么生。良久云。负恩者多。
　　崇庆古云。赵州拶崄崕句。婆子施陷虎机。虽则二俱作家。未免傍观者哂。
　　义山讷云。台山大路今古平夷。无端被者婆子添土添沙。高下成迹。赵州虽能高处高平低处低平。检点将来。怎奈反成坑堑。
　　西遁超云。先辈大老有谓赵州问台山路时。婆子不应与那僧一例而答。此是婆子失机处。故被赵州勘破。如此判断。恐赵州叫屈。愚庵老人问。赵州勘破婆子意旨如何。超云。火烧牛尾。有雷无雨。老人云未在更道。超云。重阳服甘菊。到老眼不花。
　　东塔熹云。赵州者汉大似假虞伐虢。惜山僧不预其会。当时若见伊说勘破了也。但对云和尚今日亦被大众勘破。管教赵州者汉无杀合在。
　　本觉微云。有者道婆子被赵州勘破。有者道赵州被婆子勘破。殊不知赵州婆子总被者僧勘破。且道节文在什么处。以拄杖一画云。路从平处险。人向静中忙。
　　四祖浪云。尽谓台山婆子被赵州勘破。殊不知赵州却被婆子勘破。且道勘破在什么处。
　　□□润云。大小赵州於婆子手里纳败。却来者里拔本。当时润上座若在。待道我为汝勘破了也。但把火照看者老汉面皮厚多少。
　　赵州因僧问。承闻和尚亲见南泉是否。州曰镇州出大萝卜头。
　　愚庵盂云。要见南泉则易。见赵州则难。要见赵州则易。见萝卜头则难。还有要见萝卜头者么。请来与老僧相见。老僧卖身供养他。不见道拾薪设食乃至以身而为床座。
　　胜法法云。赵州古佛得南泉平常之道。等闲拈出不妨塞断天下人口。检点将来。犹是鼓粥饭气。今日有问新胜法。亲见磬山是否。山僧但蓦头与伊一棒。何故聻。曹溪波浪如相似。无限平人被陛沉。
　　东塔熹云。铁壁银山截断众流。不无他赵州。者汉然要且只明陷虎机。无出身路。设有问山僧闻和尚亲见龙池是否。但对道。问话即得。礼拜了退。
　　青龙操云。赵州塞者僧口则得。塞天下人口则难。

