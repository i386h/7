<!-- { "loadSidebar": true } -->
　　白岩符云。帘垂香阁不露尧眉。妙得其旨还他云居老汉。所以成洞家父子。然只发挥得僚属边事。若是尊贵一路。敢曰欠在。侍者便问。如何是尊贵一路。山僧出舌示之曰。要舌头便割取去。
　　云居因僧问。如何是诸佛师。居喝曰者田厍奴。僧礼拜。居曰你作么生会。僧曰者老和尚。居曰元来不会。僧作舞出去。居曰沿台盘乞儿。
　　昭觉勤云。识机宜。别休咎。有回互转关底眼。千百人中难得一个半个。为什么却成沿台盘乞儿去。也是怜儿不觉丑。
　　何山珣云。翻手为云。覆手为雨。主宾互换。当机作舞。堪笑沿台盘乞儿。也是面南看北斗。
　　百丈泐云。田厍奴有什么了期。何不待他礼拜时一踏踏倒。岂不剿绝。虽然。也不得草草。
　　云居因洞山问甚处来。居曰踏山来。山曰阿那个山可住。居曰阿那个山不可住。山曰与么则国内总被阇黎占却也。居曰不然。山曰子莫得个入路么。居曰无路。山曰怎得与老僧相见。居曰若有路即与和尚隔生也。山曰此子已后千人万人把不住。
　　罄山修云。作家相见如珠走盘盘走珠。纵横无碍。岂与敲氷索火缘木求鱼者可同日而语。今日有人踏山来。我且问你有路来无路来。谓有路来。不合云居。谓无路来。不合洞山。有路无路。罄山道个俱隔。且作么生合得古人意去。试道看。
　　云居上堂。如人将三贯钱买个猎狗。祇解寻得有踪迹底。若遇羚羊挂角。莫道踪迹。气息也无。僧便问羚羊挂角时如何。居曰六六三十六。曰挂角后如何。居曰六六三十六。僧礼拜。居曰会么。曰不会。居曰不见道无踪迹。
　　赵州谂闻僧举此语乃云。云居师兄犹在。僧便问羚羊挂角时如何。州曰九九八十一。曰挂角后如何。州曰九九八十一。曰得恁么难会。州曰有什么难会。曰请和尚指示。州曰新罗新罗。
　　洞山莹云。一人高高山顶立。要下下不得。一人深深海底行。要出出不得。好各与三十拄杖。何故。一对无孔铁锤。
　　云居因僧问。山河大地从何而有。居曰从妄想有。曰与某甲想出一锭金得么。居便休去。僧不肯。
　　云门偃云。已是葛藤。不能折合。待伊道想出一锭金得么。以拄杖便打。
　　笑岩宝云。云门虽能折合。尤未径庭。我若作云居。待伊问山河大地从何而有。劈口打云妄想作么。何故。虽善截其流而折其蔓。未若拔乎本而塞乎源也。
　　白岩符云。云居与么答话。古今多少人谁不在他语脉里失却一只眼。殊不知他帝青摩尼宝觌面拈来。初无吝惜。怎奈者僧有眼如盲。当面不识。云居也只得抱羞而返。虽然。若是白岩。待道与某甲想出一锭金得么。便好呵呵大笑归方丈。

　　抚州疎山匡仁禅师(青五洞山价嗣)

　　示众。老僧咸通年前会得法身边事。咸通年后会得法身向上事。云门出问如何是法身边事。山曰枯桩。曰如何是法身向上事。山曰非枯桩。曰还许学人说道理也无。山曰许。曰枯桩岂不是明法身边事。山曰是。曰非枯桩岂不是明法身向上事。山曰是。曰未审法身还该一切也无。山曰法身周徧岂得不该。门指净瓶曰。祇如净瓶。还该法身么。山曰阇黎莫向净瓶边觅。门便礼拜。
　　径山杲征云。且道云门礼拜。是好心不是好心。
　　白岩符云。不是疎山老汉。净瓶子几乎粉碎。
　　疎山因冬至僧问。如何是冬来意。山曰京师出大黄。
　　古南门云。有问山僧如何是冬来意。向道兴化莲壳好种火。且道与古人相去多少。诸人若作世谛流布。佛法未梦见在。更作佛法商量。千里万里。毕竟如何。须知远烟浪。别有好商量。
　　疎山访香严。值严上堂。时有僧问。不慕诸圣不重己灵时如何。严曰万机休罢千圣不携。山在众作呕声曰是何言欤。严便下座召山曰。适对此僧语必有不是。致招师叔赐责。未审过在什么处。山曰。万机休罢犹有物在。千圣不携亦从人得。如何无过。严曰却请师叔道。山曰。若教某甲道。须还师资礼始得。严乃礼拜蹑前问。山曰何不道肯诺不得全。严曰肯又肯个什么。诺又诺於阿谁。山曰肯即肯他千圣。诺即诺於己灵。严曰。师叔恁么道。向去倒屙三十年在。山住后果如前记。
　　镜清怤因疎山问。肯诺不得全。汝作么生会。清曰全归肯诺。山曰不得全又作么生。清曰个中无肯路。山曰始惬病僧意。
　　资福广云。香严一抬一搦甚生光彩。好则好。惜乎不用衲僧拄杖。当时若用衲僧拄杖。也不待三十年。虽然。我更要问诸人。祇如香严道师叔恁么道向去倒屙在。踈山果如其记。还是佛法灵验。为复别有道理。良久乃拍手呵呵笑云。子期死后无知己。怎教伯牙不断弦。
　　白岩符云。香严道万机休罢千圣不携。笺释不易。山作呕声曰是何言欤。义之所在愤不顾身。严下座曰适对僧语未审过在什么处。大似脚跟欠稳当。山曰万机休罢犹有物在千圣不携亦从人得如何无过。好个盐铁判官。严曰却请师叔道。倒转枪头来也。山曰若教我道须还师资礼始得。也欠看风使帆。严乃礼拜蹑前问。干戈相待。山曰何不道肯诺不得全。只恐不是玉是玉也太奇。严曰肯又肯个什么诺又诺於阿谁。者一拶也难当抵。山曰肯即肯他千圣诺则诺於己灵。说得道理好。严曰师叔恁么道向去倒屙三十年。何异灵山记莂。山住后果如前记。疑杀天下人。复云。山僧为诸人花判了也。还有知他肯诺不得全底意旨么。切忌向镜清舌头着倒。
　　踈山因知事僧为造寿塔。造毕白山。山曰将多少钱与匠人。僧曰一切在和尚。山曰。为将三钱与匠人。为将两钱与匠人。为将一钱与匠人。若道得。与吾亲造寿塔来。僧无语。后僧举似大岭闲。岭曰还有人道得么。僧曰未有人道得。岭曰。汝归与踈山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。山具威仪望大岭作礼叹曰。将谓无人。大岭有古佛。放光射到此间。虽然如是。也是腊月莲花。大岭闻此语亦曰。我与么道。早是龟毛长三尺。
　　浮山远云。踈山以锥锥地。大岭用刀剜空。虽然二古德错下锥刀。今时人亦难构副。何故。后语中有捎有杀。虽然如是。河里失钱河里摝。
　　雪窦宗云。说甚么龟毛长三尺。腊月莲花。尽是和衣草里辊。直饶向者里分三列四说得倜傥分明。祖师正眼未梦见在。我当时若见踈山恁么道。只向道一文也无。待他更说道理。便与掀倒禅床拆却寿塔。教者老汉终身无依倚处。为甚如此。知恩方解报恩。
　　报恩伦云。当时大岭见义勇为当仁不让。便与从头酬价。今日林泉更资一路。若将三文钱与匠人和尚此生决定不得塔。何故。劳而无益。为伊多酒慢功。若将两文钱与匠人和尚与匠人共出一只手。两不相亏。并无悬欠。若将一文钱与匠人累他匠人眉须堕落。皆知疎山一毛不拔。还知林泉恁么判断处么。醉汉口。没量斗。闲割炒。胡厮殴。半窗凉月酒醒时。灯火清荧何所有。
　　鼓山贤云。疎山恁么垂语陷阱不少。幸得大岭放光一一照破。虽然。要与疎山相见亦太远在。
　　五祖冈云。也是曹瞒疑冢七十二。
　　资福广云。疎山卖了布单。学得些子算法。便来者里瞒人。赖遇监院不会。监院若会。管取疎山死无葬身之地。
　　西渡金云。疎山罗山二大老性命总落在知事手里。
　　疎山常握木蛇。有僧问和尚手中是什么。山提起曰曹家女。
　　天月礼云。手中木蛇是曹家女。美态异常恶心难御。蓦拈拄杖云。如今变现在南山。倒用横拈谁敢觑。掷下杖云。照顾性命。
　　白岩符云。疎山年老忒杀懵懂。分明手中木蛇却唤作曹家女。可惜者僧乏屠龙手段。放过疎山。当时若是个汉。待提起曰曹家女。便与礼拜而去。管教他性命落在我手里。

　　随州青林师虔禅师(青五洞山价嗣)

　　凡有新到。先令搬柴三转。然后参堂。有一僧不遵。乃问曰。三转内即不问。三转外如何。林曰铁轮天子寰中旨。僧无对。林便打趂出。
　　大沩秀云。夫欲君臣道合。应须水乳和同。者僧既抗节朝堂。自应丧身失命。当时见道铁轮天子寰中旨。将坐具便摵。待伊拟议。拂袖出去。岂不尤为峻利。
　　青林初参洞山。山问近离甚处。林曰武陵。山曰武陵法道何似此间。林曰胡地冬抽笋。山曰别甑炊香供养此人。林拂袖便出。山曰此子向后走杀天下人去在。
　　鼓山永云。恁么抵对滴水难消。因甚别甑炊香饭。莫有知他洞山利害者么。
　　天界盛云。青林头正尾正。固是圣朝俊彦廊庙英标。怎奈新丰老人未肯放过。且道那里是他未肯放过处。试定当看。
　　青林因僧问。学人竟往时如何。林曰。死蛇当大路。劝子莫当头。曰当头时如何。林曰丧子命根。曰不当头时如何。林曰亦无你回避处。曰正当恁么时如何。林曰失却也。曰未审向什么处去。林曰草深无觅处。曰和尚也须堤防始得。林抚掌曰一等是个毒气。
　　博山来云。青林棒喝不施。针锥在舌根上。何曾放过。者僧烂泥中有刺。纵得便宜。不知早入行铺了也。当时若问博山。但咄云没去处。看他道个什么。虽然。在今之日讨个师僧也难得。
　　鼓山贤云。既不许当头。亦不许回避。暂生拟议便隔千山。教学人毕竟如何行履。虚舟无意浮秋水。橹柂浑忘渡月明。
　　白岩符云。一往看来。者僧大似把髻投衙。殊不知善战者不居胜。当时若不是青林老将。几被打破蔡州。

　　宗门拈古汇集卷第三十
　　宗门拈古汇集卷第三十一

　　　　古杭白岩嗣祖沙门　净符　汇集
　　△青五

　　高安白水本仁禅师(青五洞山价嗣)

　　上堂。老僧寻常不欲向声前色后鼓弄人家男女。何故。且声不是声色不是色。僧便问如何是声不是声。水曰唤作色得么。曰如何是色不是色。水曰唤作声得么。僧礼拜。水曰。且道为汝说答汝话。若向者里会得。许你有个入处。
　　雪窦显云白水也甚奇怪要且贪观天上既非声前句后且作么生入。
　　云居舜云。白水既已入草。者僧又落深村。然则阳春雪曲时人难和。村歌社舞到处与人合得着。
　　大沩秀云。白水只知横千不会竖百。如何是声不是声。莫逐音响。如何是色不是色。莫逐青黄。且从伊向声前色后觅个安身。自然别有生涯。
