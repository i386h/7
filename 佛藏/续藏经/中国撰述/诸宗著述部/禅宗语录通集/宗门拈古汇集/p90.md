<!-- { "loadSidebar": true } -->
　　丹霞上堂。宝月流辉。澄潭布影。水无蘸月之意。月无分照之心。水月两忘方可称断。所以道。升天佛事直须扬却。十成底事直须丢却。掷地作金声不须回顾。若能如是。始解向异类中行。诸人到者里还相委悉么。良久曰。常行不举人间步。披毛戴角混尘泥。
　　崇先奇云。有国有家未尝不本此。丹霞老人恁么为人。难免丧尽家珍。
　　南山宝云。与么说话。且道与雪峰轻打我还有同别也无。若人捡点得出。要明异中异也不难。遂抚案云。咦。也不得自瞒。

　　洪州宝峰阐提惟照禅师(青十二芙蓉楷嗣)

　　示聪藏主法语五则。其第五曰。有情故情渗漏。有见故见渗漏。有语故语渗漏。设得见无。情无。语无。拽住便问他。你是何人。
　　灵岩储良久云。会么。夜来床席破。[口*息]嗦到天明。
　　宝峰上堂。太阳门下妙唱弥高。明月堂前知音盖寡。不免舟横江渚。棹举清波。唱庆尧年。和清平乐。如斯告报。普请承当。拟议之间。白云万里。
　　天目律云。当堂慵正坐。狭路不相逢。直得双放双收。全宾全主。还他宝峰则固是。若是向上一途。又岂止白云万里。

　　东京净因枯木法成禅师(青十二芙蓉楷嗣)

　　上堂。知有佛祖向上事。方有说话分。诸禅德。且道那个是佛祖向上事。有个人家儿子。六根不具七识不全。是大阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久曰。对面不仙陀。睡多饶寐语。
　　宝寿方云。大小净因恁么提持。撑门抵户即得。若是佛向上事。三生六十劫。且作么生是佛向上事。吃官饭。游官街。兴时踏断长溪月。散发狂歌笑落腮。
　　贤峰竟云。三种渗漏语。从上以来要得断尽无余者实鲜。若夫成枯木断拂翁。与么提持可无憾矣。然所谓向上事则未可。竟上座有一转语举似诸人。诸人切不得作向上会。
　　友可玄云。宝寿也是酒助歌娱乐。风催景气新。若是佛祖向上事。何曾道着。良久云。还有人道得么。乃击案一下云。天意高难问。人情老易悲。

　　宗门拈古汇集卷第四十二
　　宗门拈古汇集卷第四十三

　　　　古杭白岩嗣祖沙门　净符　汇集

　　△南十三
　　洪州黄龙悟新禅师(南十三黄龙心嗣)

　　示众。粗言及细语。皆归第一义。你者一队尿床鬼子。三生六十劫也未梦见第一义在。
　　天童忞征云。死心恁么说话。为是眼盖诸人气吞一切耶。为复第一义谛不可图度耶。为复不愤不启不悱不发激厉将来耶。请捡点看。
　　白岩符云。黄龙老秃。山翁瞎驴。要提持第一义谛。第一义谛是个什么。风雨亭边破草鞋。即使拾得有什么用处。汝辈有血性汉。切不得被他惑乱。
　　黄龙因僧问。承师有言。老僧今夏向黄龙潭内下三百六十个钓筒。未曾遇着个锦鳞红尾。为复是钩头不妙。为复是香饵难寻。龙曰。雨过竹风清。云开山岳露。曰。恁么则已得真人好消息。人间天上更无疑。龙曰。是钩头不妙。是香饵难寻。曰。出身犹可易。脱体道应难。龙曰乱统禅和如麻似粟。
　　灵岩储喝一喝云。者汉何异缘木求鱼。天宁今夏抛却丝纶。冷坐巾帻山前。看他鸢飞鱼跃。凤走麟奔。总不暇顾着。数尽落霞对明月。拨开松影露青天。偶尔有个蟭螟撞到面前。并不与他京三下四。一任越水吴山。何故聻。若将有意为有意。往往事从有意生。
　　黄龙上堂。行脚高人。解开布袋。放下钵囊。去却药忌。一人所在须到。半人所在须到。无人所在也须亲到。
　　天童杰云。死心有年有德。语不妄发。如大冶精金千煅万炼始成绕指。然后裁截并无虚弃。虽然。毕竟意归何处。三边一箭收功后。四海何愁不太平。
　　白岩符因僧问云。如何是半人所在。未闻梅破。腊如何是一人所在。尚有菊擎霜。无人所在还用到否。岩便喝一喝云。者瞎汉乱撞作么。
　　黄龙因太史黄庭坚参。龙问。死心死。学士死。彼此烧作一堆灰。向甚处相见。坚无语。龙曰。晦堂处参得底。用未着在。坚后谪官黔南。忽有省乃曰。寻常被天下老和尚瞒却多少。唯死心道人不肯。可谓真实相为。
　　瀛山誾云。铁面去皮。晦堂拆骨。死心又敲骨出髓矣。山谷始得疑情尽。命根断。若到山僧者里。且立一边着。为什么。铁壁从渠透。银山更要通。
　　石霜尊云。死心舍命从人。太史一死更不再活。

　　东京法云佛照杲禅师(南十三宝峰文嗣)

　　示众。老僧熙宁八年文帐在凤翔府供申。当年崩了华山四十里。压倒八十村人家。汝辈后生茄子瓠子。几时知得。
　　白岩符云。者汉大似为魅所着。白日见鬼。不知惑乱多少人。山僧今日放他不过。直贬向铁围山里。永不许伊出头。为什么。太平天下。那许妖言。
　　法云因一座主曰。禅家流多爱脱空。云乃问。承闻座主讲得百法论是否。曰不敢。云曰。昨日晴。今日雨。是什么法中收。主无对。云曰莫道禅家流多爱脱空好。主抗声曰。和尚且道。昨日晴。今日云。是什么法中收。云曰二十四时分不相应法中收。主乃屈膝作礼而谢。
　　径山杲云。昨日晴。今日雨。时分不相应。三日后看取。
　　天宁琦云。云自帝乡去。水归江汉流。

　　瑞州九峰希广禅师(南十三宝峰文嗣)

　　游方日。谒云盖智。乃问兴化打克宾意旨如何。智下禅床展两手吐舌示之。峰打一坐具。智曰此是风力所转。又问石霜琳。琳曰你意作么生。峰亦打一坐具。琳曰。好一坐具。祇是不知落处。又问真净。净曰你意作么生。峰复打一坐具。净曰他打你也打。峰於言下大悟。
　　南涧问云。三大老中有一人堪为佛祖之师。有一人堪为人天之师。有一人自救不了。且那个堪为佛祖之师。那个堪为人天之师。那个自救不了。捡点得出。三十棒一棒也不较。若捡点不出。三大老为你证明。然虽如是。广道者悟去。又悟个甚么。切忌钻龟打瓦。
　　风穴喜云。九峰虽则三度令行到底。不知坐具落处。真净道他打你也打。正是金鍮莫辨。玉石难分。即今还有辨得出底么。若辨得出。生陷无间地狱。

　　临江慧力可昌禅师(南十三东林总嗣)

　　因僧问。佛力法力即不问。如何是慧力。力曰。踏倒人我山。扶起菩提树。曰菩提无树。向甚处下手。力曰。无下手处。正好着力。曰今日得闻於未闻。力曰莫把真金唤作鍮。
　　报恩琇云。新报恩则不然。有人问如何是慧力。但向他道。吃官酒。卧官街。当处死。当处埋。
　　天童忞云。高高山顶立。还他慧力。深深海底行。须是报恩始得。然从长捡点。一人入佛不能入魔。一人入魔不能入佛。若是天童又且不然。设有人问。如何是慧力。祇向他道。山月如银牵老兴。闲行不觉过峰西。
　　神鼎僼云。昌老见处只可自了。若有问山僧。如何是慧力。但向他道。烦恼海中为雨露。无明山上起云雷。

　　眉山学士苏轼居士字东坡(南十三东林总嗣)

　　参东林论无情说法话有省。乃献投机颂曰。溪声便是广长舌。山色无非清净身。夜来八万四千偈。他日如何举似人。
　　上竺智谒护国元。举前颂且云。也不易到此田地。元曰。尚未见路径。何言到耶。智云。溪声便是广长舌。山色无非清净身。若不到此田地。如何有者个消息。元云是门外汉耳。智致疑。通夕不寐。乃晓钟鸣。去其秘蓄。乃别前颂云。东坡居士太饶舌。声色关中欲透身。溪若是声山是色。无山无水好愁人。持以告元。元云向汝道是门外汉。
　　幻寄稷云。上竺者汉思量了一夜却寐语。东坡门外汉。者汉未及门。此庵云向汝道是门外汉。且道是赏伊罚伊。莫错会好。

　　蕲州五祖山法演禅师(南十三白云端嗣)

　　垂语。譬如水牯牛过窗棂。头角四蹄都过了。因甚尾巴过不得。
　　天童华云。者样说话多年在肚皮里。信知天下无人理会。所以密之三寸。今日拈出。敢问诸仁者。既是大的俱过了。因甚尾巴过不得。
　　狮林则云。者个是东山演祖不了事处。老汉参方三十年。也有两件不了底事。是什么两件事。饥来要吃饭。困来要打眠。
　　大梅帜云。过得过不得则且置。毕竟唤什么作牛尾巴。良久云。徧界不藏全体露。丝毫有见事还差。喝一喝。
　　五祖示众。今夏无可管顾。诸人近作得一家燕。遂抬手曰。啰啰招啰啰摇啰啰送。莫怪空疎。伏唯珍重。
　　荐福璨云。老东山龙肝凤髓百味具足。怎奈美食不中饱人吃。
　　伏龙长云。一个铁酸饀百味具足。知他祭了多少闲神野鬼。直饶一咬百杂碎。到者里急须吐却。
　　佛日晳云。东山老祖设一佳宴。破费常住不少。隆安今晚也设一佳宴管顾大众。只是不破费常住一丝毫许。良久云。罢罢罢休休休。免使诸方笑怪。不见道好男不吃分家饭。好女不穿嫁时衣。自家珍宝用不尽。何必区区向外驰。
　　五祖上堂。山僧昨日入城。见一棚傀儡。不免近前看。或见端严奇特或见丑陋不堪动转行坐青黄赤白一一见了。仔细看来。元来青布幙里有人。山僧忍俊不禁乃问。长史高姓。他道老和尚看便了。问甚么姓。大众。山僧被他一问。直得无言可对。无理可伸。还有人为山僧道得么。昨日那里落节。今日者里拔本。
　　天宁琦云。谁家别馆池塘里。一对鸳鸯画不成。
　　白岩符云。五祖是从那边过来底人。胸次间要禅道佛法气息一点也无。斯所以能向空中建城雉。海面上架楼台也。自余是什么新妇禅骨董禅。又那里得知。虽然。尚有一人呵呵大笑。若识得此人。许你具透关眼。
　　五祖谢监收上堂。人之性命事。第一须是○。欲得成此○。先须防於○。若是真○人。○○。
　　南涧问云。大小五祖弄巧成拙。
　　宝掌白云。会么。山僧今日不惜舌头。与诸人略为道破。良久云。摩斯咤心肝要且不在树头上。诸人莫错会好。
　　宝峰弁云。贼不打贫家。
　　五祖因僧问。一代时教是个切脚。未审切那个字。祖曰钵啰娘。曰。学人祇问一字。为什么却答许多。祖曰七字八字。
　　昭觉勤云。迅雷不及掩耳。
　　甄峰承云。利似倚天长剑。钝如无孔铁锤。
　　五磊权云。大小演祖与么答话。毕竟正文未曾道着。且道如何是正文。良久云。孔门弟子无人识。碧眼胡僧笑点头。
　　天目律云。者僧问个切脚。五祖乃恁么答。且道是什么义。红尘堆中花街柳巷。僻谷穷山白云澹宕。
