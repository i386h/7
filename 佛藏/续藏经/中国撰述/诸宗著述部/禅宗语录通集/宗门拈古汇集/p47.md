<!-- { "loadSidebar": true } -->
　　曹山章云。俱胝承当处卤莽。只认得一机一境。一等是拍手拊掌。是他西园奇怪。报慈遂征云。且道俱胝还悟也未。若悟。为甚么曹山道承当处卤莽。若不悟。俱胝又道用一指头禅不尽。且道曹山意作么生。
　　云居锡征云。只如玄沙与么道。是肯伊是不肯伊。若肯伊。何言抝折指头。若不肯伊。俱胝过在什么处。
　　径山杲举琅琊颂。俱胝一指报君知。朝生鹞子扑天飞。若无举鼎拔山力。千里乌骓不易骑。乃云俱胝和尚不得琅琊为伊出气。几乎埋没。妙喜既恁么举。不免随后也有个注脚。俱胝一指头。吃饭饱方休。腰缠十万贯。骑鹤上扬州。
　　天童忞云。琅琊妙喜只顾盘中喝彩。不解马上夺标。诸人要知者一指头落处分明么。更听山翁念个真言补阙。一指头禅谁不有。灵枢妙转在天龙。巨灵抬手无多子。分破华山千万重。

　　△青四
　　潭州石霜庆诸禅师(青四道吾智嗣)

　　因僧在窗外问。咫尺之间为什么不睹师颜。霜曰徧界不曾藏。僧举问雪峰。徧界不曾藏意旨如何。峰曰什么处不是石霜。僧回举似霜。霜曰者老汉着甚死急。峰闻曰老僧罪过。
　　洞山价云。笑杀土地。
　　玄沙备云。山头老汉错过石霜。
　　琅琊觉云。雪峰虽有利人之心。且无出人之眼。石霜虽有出人之眼。且未知有向上一窍。
　　太阳玄云。今时人要明此事。大须子细。只如石霜恁么道。落在甚么处。若不子细。非但累及石霜。和他雪峰累及。
　　净因成云。诸人要识石霜雪峰么。天共白云晓。水和明月流。
　　天童觉云。雪峰石霜相去多少。直是千里万里。若有问长芦。徧界不曾藏意旨如何。向道什么处是石霜。
　　报恩秀云。者僧愈寻愈远。转问转疑。雪峰不惜性命横身相为。犹较天童十万八千。还会么。拈却肯路根尘空。脱体无依活卓卓。
　　清化嶾云。且道者僧还见石霜不见石霜。若见。是何面貌。若不见。怎奈徧界不曾藏。
　　石霜尊云。二大老一人舌拄梵天。一人华铺锦上。且道那个是华铺锦上。那个是舌拄梵天。若检点得出。如久客还故乡。检点不出。且居门外。
　　凤山启云。石霜藏身露影。雪峰为蛇画足。二老宿虽则同行却不同步。天童道什么处是石霜。潮平两岸阔。风正一帆悬。
　　白岩符云。者两个汉与么答话。大似依科判断。据义消文。祖师门下笑破口唇皮。当时问咫尺之间为甚么不睹师颜。何不向道许子亲见石霜。
　　石霜因裴相国参。乃拈裴手中笏问。在天子手中为珪。在官人手中为笏。在老僧手中且道唤作什么。裴无对。霜乃留下笏。
　　雪窦显云。弄巧成拙。
　　保宁勇代相国云。只恐和尚使不着。
　　百丈泐云。为石霜助恶则扶强抑弱。为裴公拔本则重俗轻僧。不如一齐趂出。免见以平报不平。恁么得人憎。
　　清化嶾云。我若作相国。只消道个太俗生。且看石霜老汉还留得下么。
　　云溪挺代相国云。不惜为他安名。只恐负累和尚。
　　石霜因云盖元问。万户俱闭即不问。万户俱开时如何。霜曰堂中事作么生。盖无语。经半年乃对曰。无人接得渠。霜曰。道即太杀道。只道得八成。盖曰和尚又作么生。霜曰无人识得渠。
　　翠岩芝云。先行不到。末后太过。
　　天童觉云。稳密田地忌堕功勋。贴肉衣裳会须脱却。宗中辨的量外转机。须仔细始得。同中之异。灼然尚带依希。异中之同。直是难臻妙极。还知石霜父子转侧处么。烛晓玉人初破梦。夜寒青女未登机。
　　天宁琦云。或有问永祚万户俱开时如何。向他道且喜到来。你道与古人是同是别。
　　灵岩储云。者两个汉无端於白昼里擘开鬼眼栽荆棘。全不顾旁观者哂。灵岩则不然。设有问堂中事作么生。但向道祇有憍陈如较些子。
　　白岩符云。脱体无依要见寸丝不挂。尊严不犯会须及尽今时。在者里毫忽之差则律吕有所不应矣。还知石霜父子稳密处么。方外那许论量。
　　石霜因僧问。真身还出世也无。霜曰不出世。曰怎奈真身何。霜曰琉璃瓶子口。
　　天童觉云。通身及尽。彻底无功。撒手兴来。随处得用。还识石霜老汉么。当堂无影迹。遍界不曾藏。
　　宝寿新云。好个琉璃瓶。然虽有口要且无底。还用得么。差之毫厘失之千里。
　　石霜因僧辞。霜问船去陆去。曰遇船即船遇陆即陆。霜曰我道半途稍难。僧无对。
　　云门偃代云。三十年后此话大行。又云。临行一句永劫不忘。
　　石霜因僧问。三千里外远闻石霜有个不顾是否。霜曰是。曰祇如万象历然是顾不顾。霜曰我道不惊众。曰。不惊众是与万象合。如何是不顾。霜曰徧界不曾藏。
　　雪窦显云。谁是不顾者。
　　石霜因僧问。如何是祖师西来意。霜乃咬齿示之。僧不契。
　　九峰虔因僧问。先师咬齿意旨如何。虔云。宁可截舌。不犯国讳。
　　云盖元亦因僧问。先师咬齿意旨如何。元曰。我与先师有甚冤雠。
　　荐福璨云。诸人要知二老用处么。子为父隐直在其中矣。
　　石霜示众。初机未觏大事。先须识取头。其尾自至。踈山仁便问如何是头。霜曰直须知有。如何是尾。霜曰尽却今时。有头无尾时如何。霜曰吐得黄金堪作什么。有尾无头时如何。霜曰犹有依倚在。直得头尾相称时如何。霜曰。渠不作个解会。亦未许渠在。
　　福善品云。既是头尾相称。为甚么亦不许渠在。几多人到者里。一似遇着铁壁。

　　宗门拈古汇集卷第二十二
　　宗门拈古汇集卷第二十三

　　　　古杭白岩嗣祖沙门　净符　汇集
　　△青四

　　潭州渐源仲兴禅师(青四道吾智嗣)

　　侍道吾至檀越家吊慰。源拊棺问生耶死耶。吾曰。生也不道。死也不道。曰为什么不道。吾曰不道不道。回至中路。源曰。和尚今日须与某甲道。若不道。打和尚去也。吾曰。打即任打。道即不道。源便打。归院。吾令去。后有省。值吾化去。乃造石霜举此话请益。霜曰。不见道生也不道死也不道。源大悟。
　　云居元云。石霜矢上加尖。唤醒千个渐源也无用处。当初待伊举了。痛棒打出。非唯作天下宗师。亦乃为道吾雪屈。
　　五祖演云。白云今日愤气不平。须要断这公案。道吾第一不解为身作主。第二不能随机入俗。当时待伊问生耶死耶。但向道等归院里向你道。若着得此语。伶俐汉一踏踏着。大小道吾和尚也免一顿拳头。
　　昭觉勤云。道吾横身为物。指出生死根源。渐源亲到宝山当面蹉过。若不是金刚正性夙植根深。争得向平田浅草蓦地回光。见得道吾着力相为处。且作么生是道吾着力相为处。试道看。
　　径山杲云。生也不道死也不道。两重公案一状领到。露刃吹毛截断纲要。脱却鹘臭衫。拈却炙脂帽。大坐当轩气浩浩。喝一喝。
　　天宁琦云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。
　　妙云雄云。道吾入水求人。叵耐杖头太短。致侍者重重蹉过。者里若有问生耶死耶。蓦唤云阇黎。待应诺。却问云生耶死耶。他拟开口。便与劈面掌。要使伊当下知恩。
　　渐源因宝盖约侄来访。源乃卷帘在方丈内坐。盖一见乃下却帘便归客位。源令侍者传语曰。长老远涉不易。犹隔津在。盖遂擒住侍者与一掌。者曰。有堂头和尚在。莫打某甲。盖曰。为有堂头老汉。所以打你。者回举似源。源曰犹隔津在。
　　昭觉勤云。老汉一舒一卷宾主历然。隔津通津彼此相照。侍者亲蒙赐掌。恩大难酬。宝盖到处垂慈。费尽腕头气力。
　　天童觉云。灼然犹隔津在。然则各各彼彼自是一家。且作么生得同生同死共命连枝去。暗里抽横骨。明中坐舌头。
　　鼓山贤云。渐源见宝盖。宝盖未见渐源。
　　宝寿新云。既谓宾主合欢。因甚各立疆界。莫有奇特处么。拍手一下云。相逢不下马。各自奔前程。
　　渐源一日持锹到石霜。於法堂上从东过西从西过东。霜曰作么。源曰觅先师灵骨。霜曰洪波浩渺白浪滔天。觅甚先师灵骨。曰正好着力。霜曰者里针札不入着什么力。源持锹肩上便出。
　　太原孚别源云。先师灵骨犹在。
　　明招谦云。莫道作么。别下得什么语。代云鸬鹚语鹤。又代渐源。便掷却锹子云浅水无鱼。
　　青龙斯云。二老可谓同条共贯收放临时。仔细看来犹未剿绝。要得剿绝么。先师灵骨谩劳寻。溢目烟光亘古今。堪笑持锹徒着力。何如抚掌共披襟。
　　渐源在帐内坐。有僧来拨开帐曰不审。源以目视之。良久曰会么。曰不会。源曰七佛已前事。为甚么不会。僧举似石霜。霜曰。如人解射。箭不虚发。
　　东林总云。渐源道七佛已前事则且从。未审石霜唤什么作箭。良久云。渐源头白。石霜头黑。七佛已前曾漏泄。既漏泄。掩不得。南海波斯生白泽。
　　鼓山永云。渐源梦中说梦。石霜接响承虚。要且二俱不了。

　　渌清和尚(青四道吾智嗣)

　　因僧问。不落道吾机。请师道。清曰。庭前红苋树。生叶不生华。僧良久。清曰会么。曰不会。清曰。正是道吾机。为什么不会。僧礼拜。清便打曰。须是老僧打你始得。
　　昭觉勤云。来源既正。只贵转身。者僧眼既[目*答]眵。渌清遂因风放火。当时若是个汉。待他道庭前红苋树生叶不生华。便与掀倒禅床。直饶道吾亲来也须与他平展。还委悉么。棋逢敌手难藏幸。诗到重吟始见工。

　　鼎州德山宣鉴禅师(青四龙潭信嗣)

　　示众。今夜不答话。问话者三十棒。时有僧出礼拜。山便打。僧曰。某甲话也未问。因甚么便打。山曰你是甚处人。曰新罗人。山曰未跨船舷好与三十棒。
　　法眼益云。大小德山话作两橛。
　　报慈遂云。丛林中唤作隔下语。且从。祇如德山道问话者三十棒。意作么生。
　　德山密云。大小德山龙头蛇尾。
　　雪窦显云。此二老宿虽善裁长补短舍重从轻。要见德山老汉亦未可在。何故。殊不知德山握阃外威权。有当断不断不招其乱底剑。诸人还识新罗僧么。只是个撞着露柱的瞎汉。
　　琅琊觉云。德山何似履春氷。虽然如是。如猫弄鼠。
　　沩山喆云。德山大似清平世界锃甲磨枪。者僧不惜性命身挨白刃。法眼道话作两橛。大似药病相治。圆明道龙头蛇尾。也是金鍮不辨。雪窦道撞着露柱底瞎汉。截断众流。如今还有人为新罗僧作主么。出来与大沩相见。乃竖拂云。去去西天路。迢迢十万余。
　　翠岩芝云。时人尽道德山作家。用得好。若与么会。还曾梦见么。山僧道德山被者僧一推直得瓦解氷消。
