<!-- { "loadSidebar": true } -->
　　云门因僧参乃问。你行脚事作么生。僧画一圆相。门划破圆相。僧敲桌三下。门却画一圆相。僧又敲桌三下。门又重画三圆相。僧以手抹却。门曰离此之外别道一句看。僧拟议。门便喝出。
　　东明际云。者僧将成九仞之山。不进一篑之土。
　　崇先奇云。王者之师有征无战。者僧不识大命擅自对垒。及乎被云门老人大书露布。方肯束手归降。
　　锦德寒云。我若作者僧。待道离此之外别道一句看。拂袖便出。
　　云门一日上堂说法毕。忽召众曰。还有问话者么。若有出来。我祇要打草惊蛇。僧才出。门曰真是一场业地。卓拄杖便下座。
　　愚庵盂云。者老汉图得一时俊快。不顾后人捡点。者片地从古至今何曾清净得来。偶然一时打草。却被者僧靠倒。
　　云门因雪峤大师问。如何是杀人刀。门曰布鼓当轩谁敢击。如何是活人剑。门曰虽然后学也堪为。
　　东明际别前语云。照顾汝头。别后语云。快走快走。
　　云门因中丞苏云浦问。鸳鸯绣出从君看。不把金针度与人。如何是金针。门曰。我在京师走一遭。不曾遇着一人。浦复问。门曰古佛过去久矣。
　　崇先奇云。云门老汉金针暗掷。辜负鸳鸯独宿。者俗汉锦衣夜行。不思故国风光。
　　凤山启云。祥麟不践生草。大鹏耻宿鸡栖。啮镞之机惊群之句谁敢追风。但末梢头太煞老婆。若是不肖。待复问。便与一棒。教者俗汉疑三十年。
　　海门涌云。云门不合将精金杂以沙卖。诸人请另出一只手。

　　信州博山无异元来禅师(青三十五寿昌经嗣)

　　因寿昌以玄则禅师答僧问龙吟雾起虎啸风生话命颂。山冲口颂云。杀活争雄各有奇。模糊肉眼曷能知。吐光不遂时流意。依旧春风逐马蹄。昌颔之。
　　栖霞成云。掀翻海岳须还拔地之才。驱走雷霆要有滔天之作。博山此颂拔地之才有矣。滔天之作具矣。要五百年名世凤舞岐山。十万里传心龙吟枯木。又须别有话会处始得。

　　建阳东苑慧台元镜禅师(青三十五寿昌经嗣)

　　因有省。以偈呈寿昌曰。识破不值半文钱。可怜摸索几多年。宗流尽是欺心汉。说甚祖师别有禅。昌曰。识得破果然不值钱。你且道那里是赵州勘破婆子处。苑厉声曰和尚莫作怪。昌为大笑曰。参禅要到者一着。始不受人牢笼。苑礼拜。
　　栖霞成云。东苑老人被寿昌冷地一锥。若无后语。祸事祸事。
　　白岩符云。东苑所供既实。寿昌乃又向无头对处捏出冤辞。自非抚心无媿者则勘鞫临场又安能当抵。虽然。末上一机未免彼此钝置。

　　宗门拈古汇集卷第四十五(终)

