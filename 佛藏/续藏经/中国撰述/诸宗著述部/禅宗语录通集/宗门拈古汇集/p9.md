<!-- { "loadSidebar": true } -->
　　宝志十二时辰歌曰。鸡鸣丑。一颗圆光明已久。内外推寻一总无。境上施为浑太有。
　　天目礼云。大小志公只向境上着倒。山僧则不然。有时因好月。启户望前峰。
　　宝志垂语曰。终日拈香择火。不知身是道场。
　　玄沙备别云。终日拈香择火。不知真个道场。
　　雪窦显云。一对无孔铁锤。
　　昭觉勤云。终日拈香择火。不知拈香择火。
　　天童觉举志公语毕云。弄精魂汉有什么限。举玄沙语毕云。奇怪。八十翁翁入场屋。不是小儿戏。复云。且道利害在什么处。有智无智较三十里。
　　报恩秀云。身是道场。髑髅前见鬼无数。真个道场。何妨彻底承当。虽然楚人失弓楚人得之。未若人失弓人得之。尤为得也。
　　敬畏空云。诸禅德。既云身是道场。未审佛在那里。还要见么。乃竖拂子云。容颜甚奇妙。
　　龙池传云。老僧晚年无事。终日祇是拈香择火。
　　古南门云。诸人每日拈香择火。还见宝公也无。若见。正好吃棒。
　　佛川宗别云。终日拈香择火。不是拈香择火。
　　婺州双林善慧大士因梁武帝请讲经。士才升座。以尺挥案一下便下座。武帝愕然。宝志乃问陛下还会么。帝曰不会。志曰大士讲经竟。
　　白云端云。大士与志公被武帝一状领过。
　　汾阳昭云。讲得甚好。
　　本觉一云。大士已是葛藤。志公重下注脚。诸人如今要闻么。良久云。两段不同。收归上科。
　　磬山修举白云端语毕云。三大老。一人有定国之谋。一人有安邦之智。一人有过量之才。可惜武帝未能构得。虽然。帝王自有擎天略。不动干戈定太平。
　　白岩符云。大士志公虽善分科演义。要且未解讲经。总不如衍老当时却较些子。
　　法海猊云。大士据虎头。志公收虎尾。武帝聻。良久云。四海浪平龙睡稳。九天云静鹤飞高。
　　大士曰。法地若动。一切不安。
　　天宁琦云。寿山从朝至暮不知走了几遭。若是法地。谁敢动着一茎草。复云。我不争恁么道。傅大士坐了起不得。
　　大士曰。有物先天地。无形本寂寥。能为万象主。不逐四时凋。
　　宝寿方云。有物先天地。将什么作眼。无形本寂寥。举拂云者个聻。能为万象主。天际日上月下。作么生。不逐四时凋。瞒历代老古锥即得。山僧则不然。无物先天地。有形本寂寥。不为万象主。常逐四时凋。且道与大士是同是别。
　　城山洽云。大士恁么主张。引人向鬼窟里作活计。者里则不然。有物先天地。无时不寂寥。能为万象主。亦逐四时凋。
　　大士一日披衲顶冠靸履朝见梁武帝。帝问是僧耶。士以手指冠。帝曰是道耶。士以手指靸履。帝曰是儒耶。士以手指衲衣。
　　汾阳昭代云。大士多能。
　　五祖戒云。笑杀傍观。
　　五峰甫云。武帝若是个作家君王。好立刻赶者碧眼胡出国。何故。讥察异言异服。律有明条。
　　狮峰逊云。傅大士抖擞三百六十骨节做尽伎俩。不消武帝一个耶字。冰消瓦解了也。
　　大士有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇者语声是。
　　玄沙备云。大小傅大士祇认得个昭昭灵灵。
　　报慈遂征云。且道他认不认。若认。他又是补处弥勒不可认也。若不认。玄沙又与么道。不可徒然。
　　雪窦显於欲识佛去处下别语云。三生六十劫。乃云天下衲僧跳不出。直饶口挂壁上汉别有一窍。勘过了打。又云。玄沙也是打草惊蛇。
　　九峰勤云。大小傅大士向一法中而见有异。九峰即不然。夜夜困即眠。朝朝觉即起。
　　洞山聪云。九峰大力量人。言不虚发。洞山又不然。困来即便眠。觉来即便起。只如你衲僧家白日还打睡么。虽然如是。三十年后且莫和泥合水。
　　法昌遇云。傅大士如张漫天网罗龙打凤。奈何麟甲羽毛总在里许。逃生无路。若是灵禽异兽。决定别有生涯。
　　保宁勇云。玄沙道大士只认得个昭昭灵灵。洞山道你衲僧家白日还打睡么。者两转语。谁言世上无仙客。须信壶中别有天。保宁亦有一偈。要眠时即眠。要起时即起。水洗面皮光。啜茶湿却嘴。大海红尘飞。平地波涛起。阿呵阿呵呵。啰哩哩啰哩。
　　崇先奇云。大小傅大士话作两橛在。衲僧门下自救不了。何故。须知远烟浪。别有好商量。
　　南岳慧思禅师因志公令人传语云。何不下山教化众生。目视云汉作么。思曰。三世诸佛被我一口吞尽。何处更有众生可教化。
　　五祖戒代志公又传语云。更说道理看。
　　报慈遂征云。且道是山上语山下语。
　　雪窦显云。有什么屎臭气。
　　翠岩芝云。思大祇见锥头利。不见凿头方。
　　天圣泰云。思大祇知开口。宝公平地吃交。
　　云居舜云。思大和尚志公未传语前犹较些子。
　　保宁勇别思大语云。传语法师合取狗口。
　　云居庄云。两个汉总与一坑埋却不为分外。虽然。也不得草草。良久云。云自帝乡出。水从江汉流。
　　狮林则云。一人拖泥带水。一人敛手缩脚。徐六担板遭人点检。召众云。宝公思大二大老即今在山僧拄杖头上。眉毛撕结。共展神通。还见么。拈起一枚无孔笛。临风丁倒两头吹。
　　天宁琦代志公复传语云。勘破了也。
　　龙翔欣云。思大被志公一拶。直得倒退三千里。
　　天童忞云。志公传语不是好心。思大虽是本色人。未免落他圈缋。简点将来。犹少机关在。者里还有为思大作主者么。拈拄杖云。侬家不管兴亡事。一任和云占洞庭。
　　栖霞成云。思大高踞南岳峰顶。自谓羲皇上人。却被志公轻轻一拶。便见手忙脚乱。
　　黄檗琦云。蚌鹬相持。俱落渔人之手。
　　天目律云。将谓思大有甚长处。
　　龙唐柱云。志公惯向第二门头卖弄。要扯别人上他门户。幸是思大深辨来风。才见本色住山人。虽然。总不如龙唐者里。衲被蒙头万事休。此时山僧都不会。
　　演教泐云。从苗辨地。因语识人。宝公可谓运筹帷幄决胜千里。思大虽则眼空四海。要且不知性命落在别人手里。还有为思大作主者么。若无举鼎拔山力。千里乌骓不易骑。
　　白岩符云。者汉一钓便上。三世诸佛一口被我吞尽。噫。且缓缓。
　　天台丰干禅师一日欲去游五台。向寒山拾得曰。你共我去游便是我同流。若不去不是我同流。山曰你去游作什么。干曰礼文殊。山曰你不是我同流。
　　翠岩芝云。大似辩才见萧翼。
　　宝寿方云。明施纵夺还他寒山。暗下钩锥须是丰干。者汉是则是。在我衲僧门下并须吃棒。
　　灵溪昱云。五更侵早起。更有早行人。
　　天台寒山子因赵州游天台路次相逢。见牛迹。山问曰上座还识牛么。州曰不。识山指牛迹曰此是五百罗汉游山。州曰既是罗汉因什么却唤作牛去。山曰苍天苍天。州呵呵大笑。山曰作什么。州曰苍天苍天。山曰者小厮儿却有大人作略。
　　灵岩储云。寒山也是虚空里剜窟宠。赵州眼光烁破四天下。尽力道祇道得个不识。国清要问诸人。祇如寒山赵州一等道苍天苍天。还有优劣也无。一僧出云。苍天苍天。储云识得你也。僧拟议。储却云苍天苍天。
　　寒山子因众僧炙茄次。山将茄丳向一僧背上打一下。僧回首。山呈起茄丳曰是什么。僧曰者风颠汉。山却向傍僧曰。你道者个师僧。费却我多少盐酱。
　　宝峰文云。寒山打者僧。实为费盐酱多。莫别有道理。
　　黄龙清云。寒山子只知为者僧费多少盐酱。不知自己抛撒更多。且道什么处是抛撒处。良久云。十方世界成狼藉。一日收来五味全。
　　狮林则云。大树大皮裹。小树小皮缠。者僧既受寒山点检。寒山也合受人检点。还知寒山合受检点处么。试道看。
　　灵岩储云。寒山将常住物肆意抛撒。全不顾洁净地上狼藉。者僧合水和泥。鹅王择乳素非鸭类。诸人还识旁僧么。卓拄杖一下云。三生六十劫。
　　城山洽云。寒山弄白拈手段当面瞒人。者僧当时何不便夺却茄丳打云。茄子也不识。
　　寒山有偈曰。吾心似秋月。碧潭光皎洁。无物堪比伦。教我如何说。
　　保福权别云。老僧则不然。吾心似灯笼。点火内外红。有物堪比伦。来朝日出东。
　　灵溪昱云。大小寒山出门不认货。好与三十拄杖。且道是赏是罚。检点得出。许你亲见寒山。
　　天台拾得一日扫地次。寺主问。汝名拾得。因丰干拾得汝归。汝毕竟名甚么姓甚么。拾得乃放下苕帚叉手而立。主再问。拾得拈帚扫地竟去。寺主罔测。寒山搥胸曰苍天苍天。拾得曰作甚么。寒山曰。不见道东家人死西家人助哀。二人作舞笑哭而去。
　　灵岩储云。寺主祇问一个姓名。拾得将无量劫来氏族名字一齐陈出。寺主直是妙智圆明。分疎不下。寒山虽将众艺字母重为注疏。几多人作哭笑会。不识自己姓名者不妨疑着。
　　明州憨布袋和尚尝以杖荷一布囊。凡供身之具尽贮囊中。入廛肆聚落见物即乞。无论酰醢鱼菹才接入口。遽分少许置囊中。或於稠人处打开布袋撒下曰看看。又一一拈示问人曰。者个唤作什么。
　　琅琊觉云。慈氏菩萨。
　　昭觉勤云。熟处难忘。
　　白岩符云。太狼藉生。当时我若见。好与搥折脚骨拐。为什么。免见惑乱天下人无有了期。
　　布袋在街衢立。有僧问和尚在者里作什么。袋曰等个人。僧曰来也。袋遂於怀中取一橘子度与。僧拟接。袋却缩手曰汝不是者个人。
　　归宗柔别云。归去来。
　　宝寿方云。者僧也许伊是个行家。只是犹欠些子。待道等个人。便好云与么则请和尚先行。他若更度橘子。便好抚掌呵呵大笑拂袖竟去。管教者汉懡[怡-台+罗]而休。白落得一场狼藉。
　　栖霞成云。布袋逢人便卖弄。若不得个橘子。几被者僧赚却。汝不是者个人。贼过后张弓。
　　布袋将示寂。於岳林寺东廊下端坐盘石说偈曰。弥勒真弥勒(天童觉着语云。拶破面门)。分身千百亿(筑着鼻孔)。时时示时人(高着眼)。时人皆不识(当面讳却)。偈毕安然而化。
　　天童觉云。憨布袋拦街截巷。直是无回避处。还辨得么。脑后见腮莫与往来。
　　径山及云。慈氏如来三百六十骨节八万四千毛窍一时撒向诸人怀里了也。敢问诸人还识得也未。若也识得。天下无弥勒。地下无弥勒。卓拄杖云。此时若不究根源。直待当来问弥勒。
　　宝寿新云。尽大地是楼阁。徧法界是弥勒。为什么有识有不识。虽然。且待来日。
