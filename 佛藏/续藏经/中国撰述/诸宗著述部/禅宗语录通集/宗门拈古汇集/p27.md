<!-- { "loadSidebar": true } -->
　　龙唐敷云。药山垂格外机。放风前箭。太煞倚富欺贫。致使院主贪观天上月。失却掌中珠。者里则不然。若是监寺为众求诲。山僧不妨联珠缀玉。织绵回文。随机露布。直令各各当下知归。免使监院随后伸问。且道所说底是什么法。良久云。夜寒久立伏惟珍重。
　　西山音云。药山密度金针。院主暗穿玉线。虽谓锦缝重重。捡点将来。罗纹结角处未免特杀破绽。
　　莲柎策云。往往道药山忘前失后。未免屈他古人。殊不知药山正如神龙护尾师子迷踪。非但当时折倒院主。亦乃换却古今多少人眼。
　　白岩符云。药山向劫初已前撒下缦天网子。拟图负岳金鲲少酬宿志。乃撞入个三脚虾蟇。解得网来有闷只在肚里。捡点将来。总之侍者不得力。侍者若得力。当时待院主拟伸启请。直好把院主喝出。药山岂不头正尾正。
　　药山因僧问。学人有疑请师决疑。山曰待上堂时来与阇黎决。至晚上堂众集。山曰。今日要决疑。上座在甚么处。僧出众而立。山下禅床把住曰。大众。者僧有疑。便与一推。却归方丈。
　　报慈遂征云。且道与伊决疑不决疑。若道决疑。且甚处是决疑处。若道不与他决疑。怎奈临晚上堂何。
　　翠岩芝云。药山与么决疑。土上更加泥。虽然如是。者僧也不得孤负药山。
　　云居元云。大小药山被者僧勘破。
　　愚庵盂云。是醍醐。是毒药。杀人剑。活人刀。
　　白岩符云。以三万斛香饵沉之巨浸。则所图者不在鲂鲤。药山老汉为一田蛙井鲋。乃费力如此。岂善作者欤。
　　药山因遵布衲浴佛次。山曰者个从汝浴。还浴得那个么。遵曰把将那个来。山乃休去。
　　长庆棱云。邪法难扶。
　　报慈遂征云。且道长庆恁么道。在宾在主。众中唤作浴佛语。亦曰兼带语。且道尽善不尽善。
　　黄龙南云。此二尊宿一出一入未见输赢。三十年后不得错举。
　　昭觉勤云。药山问处暗隔重关。遵老答来一槌两当。不可只守者一路。有问崇宁只浴得者个还浴得那个么。拈起杓子向伊道。何似生。
　　天宝枢云。老僧当时若见药山恁么道。便臽杓水蓦头浇。教伊氷消瓦解。
　　磬山修云。药山旁通线路俯诱初机。布衲当仁不让一拶便了。我若作药山。待伊道把将那个来。夺杓子蓦头与他一杓。何故。定水湛然满。浴此无垢人。
　　愚庵盂云。好个休去。药山岂不能。似今时粗浮暗短之流。宗旨不合。问个把将那个来。便打便喝。掀翻浴盆。乱做一上。好不知羞。我道药山若不休去。提将来撇向东洋大海里。绝教他浴个像心像意。待弥勒下生。我还要问他。把将那个来。
　　栖霞成云。且道药山还知有那个么。若知有。为什么被布衲一拶便休去。者里还有人着得一只眼么。
　　白岩符云。我若作布衲。者个从汝浴还浴得那个么。便与掷却杓子。倾却香汤。虽然。药山休去又作么生。
　　药山因僧问。平田浅草麈鹿成群。如何射得麈中麈。山曰看箭。僧放身便倒。山唤侍者拖出者死汉。僧便走。山曰弄泥团汉有什么限。
　　雪窦显云。者僧三步虽活。五步须死。
　　云居元云。药山千钧之弩。不谓鼷鼠发机。者僧带箭出门。一死更不再活。
　　净慈昌云。者僧趁得猢狲入他闹市。药山骑个猛虎直上高山。若作一处商量。终是遭人捡点。
　　愚庵盂云。者僧置个问头也不易得。及乎发箭。原来是个死鹿。或幸而他处饮甘露而再生。不失其为威音王始祖。乃望空作弯弓势云。看箭。
　　古南门云。者僧草里藏身。立个问头。始终能荷。药山一箭中的。怎奈射者僧不死。
　　栖霞成云。超群须是英灵汉。敌胜还他狮子儿。者僧尽力飞腾。出不得药山跨下。岂狮子儿英灵汉哉。药山道拖出者死汉。者里别作个甚么语。始得不媿其为超群敌胜。试道看。
　　白岩符云。者僧虽通身铠仗。进退有由。怎奈药山老将勇於穷讨力追。那里有你亸跟处。侍者拖出者死汉。便起身抚掌呵呵大笑云。者老汉今日勘破了也。者僧若能如此。药山到者里也只得纳欵有分。
　　药山谓云岩曰与我唤沙弥来。岩曰和尚唤他作什么。山曰我有个折脚铛子要伊提上挈下。岩曰与么则与和尚出一只手去也。山便休。
　　沩山喆云。药山老汉若不得云岩。折脚铛子几成废器。大沩折脚铛子也要诸人共出一只手。何故。且图古风不坠。
　　天童华云。药山道头。云岩知尾。虽然头尾相称。要且不识羞耻。
　　天宁琦云。见与师齐减师半德。见过於师方堪传授。云岩当时也欠一着。待道我有个折脚铛子要伊提上挈下。抽身便出。雪后始知松柏操。事难方见丈夫心。
　　能仁鉴云。尽谓药山父子点头知尾。捡点将来。总是泥里洗土块。有甚么交涉。
　　白岩符云。事君者尽其忠。虽死不易。此为臣之常理。若夫致君於尧舜之上者。则又有说焉。不学云岩与么道。试别展一途看。
　　广胤标云。非千金之子不能运千金之资。药山也是年老心孤。若非云岩知他心腹。几成不顺之恩。抚掌云。三年无改於父之道。可谓孝矣。
　　药山问僧甚么处来。曰湖南来。山曰洞庭湖水满也未。曰未。山曰许多时雨水为甚么未满。僧无语。
　　云岩晟代僧云。湛湛地。
　　道吾智别云。满也。
　　洞山价云。什么劫中曾增减来。
　　云门偃云。只在者里。
　　药山看经次。朗州刺史李翱到。山默然殊不顾视。翱乃曰见面不如闻名。拂袖便出。山召李翱。翱回首。山曰刺史何得贵耳贱目。翱回拱谢且问曰。如何是道。山以手指上复指下曰会么。翱曰不会。山曰云在青天水在瓶。翱欣然作礼。乃述偈呈之曰。炼得身形似鹤形。千株松下两函经。我来问道无余话。云在青天水在瓶。
　　松隐然云。我者里则不然。今日若问龙峰如何是道。但云国正天心顺。官清民自安。且道与药山还有优劣也无。靠拄杖下座。
　　药山一日趺坐次。石头见乃问。汝在者里作什么。山曰一物不为。头曰恁么则闲坐也。山曰闲坐则为也。头曰。汝道不为。不为个甚么。山曰千圣亦不识。
　　白岩符云。大小药山不居圜圚。不住寒岩。一段稳密田地。虽大悲千眼觑见无由。乃为石头老汉等闲一拶。直是如珠囊结解。稳密云乎哉。
　　药山看经次。僧问。和尚寻常不许人看经。为什么却自看。山曰我祇图遮眼。僧曰某甲学和尚得么。山曰。你若看。牛皮也须穿。
　　长庆棱云。眼有何过。
　　报慈遂云。且道长庆会药山意不会药山意。
　　雪窦宗云。真心不动。教海澄明。得用如如。义天炳焕。正恁么时。且道是经是眼。若向者里见得彻。更不用循行数墨逐妄迷真。其或未然。牛皮穿透犹自可。髑髅徧野几人知。
　　药山晚参不点灯。乃垂语曰。我有一句子。待特牛生儿即向汝道。时有僧出曰。特牛生儿也。祇是和尚不道。山唤侍者将灯来。僧便抽身入众。
　　洞山价因云岩举乃云。者僧却会。只是不肯礼拜。清凉钦云。当时不要索灯。但问他道生底是特牛儿牸牛儿。又代云。双生也。
　　投子青云。且道甚处是者僧会处。若道得堪与者僧雪屈。道不得却被药山瞒。
　　浮山远云。我有一句子。待无舌人问即道。
　　昭觉勤云。药山垂钓意在鲲鲸。者僧吞钩三千浪激。洞山正眼千里同风。法灯重整旗枪再装甲胃。虽然如是。山僧即不然。我有一句子威音王已前与诸人道了也。或有问明头合暗头合。只对他道龙得水时添意气。虎逢山势长威狞。
　　黄龙震云。会么。如人暗中书字。字虽不成文彩已彰。文彩既彰。点灯为甚不见。不见道贼是小人智过君子。
　　云居庄云。大小药山龙头蛇尾。者僧只知捉月不觉水深。大众。特牛生儿也。山僧向汝道。问将一句来。
　　洞山莹云。药山要此话行。抝直作曲。者僧看孔着楔。快便难逢。仔细看来。大家不了。洞山亦有一句子。待露柱生儿即向你道。或有僧出云露柱生儿也祗是和尚不道。但向道我也情知你在鬼窟里作活计。
　　天井新云。药山机上生机。者僧巧上生巧。洞山阵后开旗。还未输他一半。若非法灯怎见汗马功高。毕竟如何。若不同床睡。焉知被底穿。
　　一指孚云。药山与者僧既有诸方老宿批判分明。且置而勿论。我要问诸昆仲。毕竟唤甚么作一句子。不许依模拉样。别道看。速道速道。
　　药山因化主到甘贽行者家。甘问甚处来。主曰药山来。甘曰还将得药来么。主曰行者有甚么病。甘遂舍银两锭。主得银便归纳疏。山问子归何速。主举前话。山曰子着贼了也。速送还伊。主乃送还。甘曰原来山头有人。遂益金施之。
　　同安显云。早知行者与么问。终不道药山来。
　　雪峰空云。药山老汉亦自胆小。若是雪峰即便收下。何故。且教甘贽者汉疑三十年。
　　宝寿方云。药山虽辨来风。怎奈行者肘后有符。不惟者僧着贼。药山着贼犹甚。若是山僧。当时待化主举话了。便命知事收入库司。上簿某日收甘贽行者买药银贰锭。看他行者性命落在山僧手里。
　　天童忞云。甘贽将虾钓鳖。化主贪饵忘钩。药山亡羊而后补牢。得失未免相半。同安云早知行者恁么问。终不道药山来。虽有入地之谋。且无冲天之计。广润若作供养主。当时一喝便行。管取行者疑着半生。
　　菩提密云。贪他一粒米。失却半年粮。化主立地死去。至今活不得。若是山僧。待问还带得药来么。但向道是何心行。行者若出银两锭。好道贫道从来不经手。居士须自送去始得。惜乎者僧眉眼不[目*掌]。累他二老。药山虽是贼识贼。但不合放过者僧。致令走使不已玷辱家声。
　　崆峒慈云。大小药山太杀拖泥带水。当时待渠纳疏举话。便好与本分草料。不惟使者僧向后别有生涯。亦且令甘贽行者疑杀有分。
　　龙唐柱云。我若作化主。待他施银两锭。复伸手曰行者还要再服两三剂始得。管取倾囊以施。命根依旧在我手里。
　　白岩符云。甘贽道原来山头有人遂益金施之。药山老汉在者里十分吃亏。古今诸老更无有一个知利害者。我若作药山。见化主举甘贽恁么话了。直把化主打三十痛棒摈出山门。

　　邓州丹霞天然禅师(青二石头迁嗣)

　　因过慧林寺值凝寒。乃取木佛烧火向。院主呵曰何得烧我木佛。霞以杖拨灰曰吾烧取舍利。院曰木佛何有舍利。霞曰既无舍利更请两尊来烧。院主自后眉须堕落。
　　投子青云。不会作客。劳烦主人。
　　大宁宽因僧问。丹霞烧木佛为甚么院主眉须堕落。宽云贼不打贫家儿。
　　保宁勇云。院主眉须堕落即且置。丹霞眉毛还在也无。若也见得。与古佛同参。若也不见。切忌拨无因果。
