<!-- { "loadSidebar": true } -->
　　天界盛云。世尊言中有响。阿难句里藏锋。并须吃棒有分。为什么聻。人天师表不合用以机械。
　　莲柎策云。阿难不唧[口*留]。当时见道是吾弟子。何不便礼三拜。管教者黄面老子置身无地。
　　世尊於自恣日因文殊三处过夏迦叶欲白椎摈出。才拈椎乃见百千万亿文殊。迦叶尽其神力椎不能举。世尊遂问迦叶。汝拟摈那个文殊。迦叶无对。
　　昭觉勤云。可惜放过。当时待释迦老子道汝拟摈那个文殊。便与一椎。看他作何合杀。云居元云。一家有事百家忙。
　　天童觉云。金色头陀有心无胆。当时尽令而行。莫道百千万亿文殊。祇者黄面瞿昙也与摈出。不唯壁立真风。亦令后人知我衲僧门下着你闲佛闲祖不得。
　　保宁茂云。大小迦叶有头无尾。毕竟如何。西天令严。久立珍重。
　　高峰妙云。文殊知底。迦叶不知。迦叶知底。文殊不知。彼彼不知则且置。百千万亿文殊毕竟那个是真文殊。
　　天宁琦云。迦叶太不丈夫。莫道百千万亿文殊。便是百千万亿世尊也下一椎摈出。始见作家。不见道棒下无生忍。临机不见师。
　　龙池传云。我若作迦叶。把黄面老子先须摈却。何故。来说是非者。便是是非人。
　　鼓山贤云。文殊虽得便宜。怎奈转增丑态。当时何不默受摈去。教他迦叶三十年摸索不着。
　　宝寿新云。文殊行处迦叶不知。迦叶做处文殊不识。唯黄面老子有显有密有权有实。怎见得聻。咬牙封雍齿。滴泪斩丁公。
　　慧云盛云。大小世尊虽善为二大士解交。怎奈遭人怪笑。何故。当断不断。反招其乱。
　　崇先奇云。文殊三处过夏。闹处偏刺头。迦叶白椎欲摈。党理不党亲。世尊情知寡不敌众。致令金色头陀一椎至今无着落处。若是衲僧门下。祇知尽法。那管无民。
　　石塔忍云。文殊三处度夏。也是不守本分。迦叶白槌。大似捕风捉影。世尊道汝拟摈那个文殊。当时若是山僧。据令而行。看者黄面老子向甚么处蹲立。
　　白岩符云。诸方老宿尽谓尊者不能据令而行。致成放过。殊不知他当时无对。烂泥里有刺。大有利害。顶门有眼者莫道尊者不据令好。
　　宝峰弁云。古今尊宿尽谓迦叶把住要津。文殊十方坐断。宝峰看来正是放过一着。复云。险。
　　世尊因文殊至诸佛集处。值诸佛各还本土。唯一女子近世尊座而入三昧。文殊白曰。云何此女得近佛座。世尊曰。汝但觉此女从三昧起。汝自问之。文殊於是绕女三匝弹指一下。乃至托至梵天尽其神力定不能出。世尊曰。假使百千文殊亦出此女子定不得。下方过四十二恒河沙国土有罔明菩萨却能出得。须臾罔明从地涌出作礼世尊。世尊令出女子定。罔明至女子前弹指一下。女子於是从定而出。
　　翠岩芝云。僧投寺里宿。贼打不防家。
　　五云逢云。不唯文殊不能出此定。只恐如来也出此定不得。
　　翠岩真好问僧云。文殊是七佛之师。因甚出女子定。不得罔明从下方来。因甚却出得女子定。莫有能对者。独英邵武方其问时。以手捏其膝而去。真笑曰卖匙箸汉未在。
　　天童觉云。若定若动当人变弄。鸿毛轻而不轻。泰山重而非重。还知老瞿昙鼻孔在我手里么。
　　龙翔诉举公案了。拈拄杖云。一串穿却。
　　天童悟云。出得出不得且置。作么生是定。
　　鼓山贤云。天童道若定若动当人变弄。是即是。也只道得一半。孰知三人皆是不守本分汉。女子至今犹未出定在。
　　南涧问云。古今尽道女子出定。殊不知者一队汉个个破家荡产。山僧今日有三十棒要世尊吃。何故。不因渔父引。怎得见波涛。
　　愚庵盂云。有者道线索在女子手里。收放由他。恁么判断。矮子过深溪。又有道不可以智知。不可以识识。文殊用智识所以出他定不得。罔明初发心菩萨无智无识不可思议所以出得他定。若恁么道。乌龟钻破壁。大众。要识女子么。他是未剖之璧。要识二菩萨么。抱璞投楚。自取刖足之灾。要识世尊么。闲来无事溪头坐。绿水青山花正红。
　　栖霞成云。当时文殊若出却女子定。不独老瞿昙一生口挂壁上。天下老师向何处讨饭吃。虽然。且道女子毕竟还曾出定也无。
　　云岩学云。者一队汉神头鬼面。俱好与三十棒。
　　天目律云。者四个汉灵山会上缺一不可。若到宝寿。一个也容不得。何故。者里岂许你分出分入。喝一喝。
　　白岩符云。出得出不得。并须吃铁棒有分。若夫女子瞿昙且放过一着。何故。若教尽法只恐无民。
　　世尊见文殊在门外立。乃曰文殊文殊何不入门来。文殊曰。我不见一法在门外。何以教我入门。
　　报慈遂征云。为复是门外语门内语。
　　沩山喆代世尊出语云。吾不如汝。
　　黄龙新云。文殊恁么道。入得门入不得门。若人辨得。氷消瓦解。
　　万峰藏云。总隔一片板。
　　崇先奇云。世尊门里出身不得。文殊身里出门不得。仔细看来。总是徐六担板。
　　世尊在尼拘律树下坐次。因二商人问世尊还见车过否。曰不见。还闻否。曰不闻。莫禅定否。曰不禅定。莫睡眠否。曰不睡眠。莫别去否。曰不曾别去。商人乃叹曰善哉世尊觉而不见。遂献白[迭*毛]两段。
　　天童悟征云。商人如是问。世尊如是答。甚处是商人见世尊觉而不见处。
　　大愚鹏云。三界大师被商人推在三百丈烂泥坑里。至今起不得。
　　世尊因乾闼婆王献乐。其时山河大地尽作琴声。迦叶起作舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法好。王又抚琴三徧。迦叶亦三度作舞。王曰迦叶作舞岂不是。世尊曰实不曾作舞。王曰世尊何得妄语。世尊曰。不妄语。汝抚琴。山河大地木石尽作琴声岂不是。王曰是。世尊曰。迦叶亦复如是。所以实不曾作舞。王乃信受。
　　禾山殷因修山主问。乾闼婆王奏乐。直得须弥岌峇。海水波腾。迦叶作舞。作么生会。殷云。迦叶过去世曾作乐人来。习气未除。修云。须弥岌峇海水波腾。又作么生。殷休去。法眼别殷云。正是习气。
　　幻寄稷云。有底道世尊以药去病。澄源以病去药。梦也未梦见乾闼婆王在。
　　黄檗琦云。乾闼婆王奏乐。迦叶起舞。同坑无异土。疑有余习。以己方人。瞿昙打许多葛藤。王乃信受。钝置不少。若是山僧。待问迦叶是阿罗汉诸漏已尽何更有余习。不用之乎也者。亦乃起舞。不惟以楔出楔。抑令乾闼婆王展转疑杀。
　　白岩符云。尽道乾闼婆王被金色头陀换却眼睛。殊不知黄面瞿昙被乾闼婆王换却眼睛尤甚。
　　世尊在第六天说大集经。勑他方此土人间天上一切狞恶鬼神悉皆集会。受佛付嘱拥护正法。设有不赴者四天门王飞热铁轮追之令集。既集会已。无有不顺佛勑者。各发弘誓拥护正法。唯有一魔王谓世尊曰。瞿昙。我待一切众生成佛尽。众生界空。无有众生名字。我乃发菩提心。
　　荐福怀云。临危不变真大丈夫。诸仁者。作么生着得一转语与黄面老子出气。寻常神通妙用智慧辩才都使不着。尽阎浮大地人无不爱佛。到者里何者是佛何者是魔。还有人辩得么。良久云。欲得识魔么。开眼见明。欲得识佛么。合眼见暗。魔之与佛。以拄杖卓一卓云。一时穿却鼻孔。
　　南堂静云。当时我若作世尊。即向他道。大众。魔王已发心竟。应当如是住。不然道汝唤什么作众生。拟开口。与一热铁轮。
　　径山杲云。天衣老汉恁么批判直是奇特。怎奈话作两橛。若向何者是佛何者是魔处休去。不妨使人疑着。却云开眼见明合眼见暗。郎当不少。又云魔之与佛拄杖子一时穿却鼻孔。雪上加霜。妙喜却为黄面老子代一转语。待者魔王道众生界空无有众生名字我乃发菩提心。只向他道几乎错唤你作魔王。此语有两负门。若人检点得出。许你具衲僧眼。
　　东禅观云。怪哉。浅草拨着一个大虫。上门上户咬人火急。可惜当时放过。我若作世尊。待道众生界空无有众生名字我乃发菩提心。只消道个担板汉。非唯塞断咽喉。亦乃教伊转动不得。虽然如是。相识满天下。知心能几人。
　　天宁琦云。泽广藏山理能伏豹。二大老何用多言。当时只消对他道。魔王魔王你认那个作菩提心。还识也未。设使一切众生成佛尽。众生界空无有众生名字。你要发菩提心却未许你在。管取拱手归降。
　　龙池传征云。且道者个魔王是归依佛语是不归依佛语。
　　云门信云。魔王言中有响。护法已竟。
　　报恩琇云。世尊不语百味具足。天衣大慧虽奇特中奇特。检点将来。未免金沙不辨。菽麦不分。如小儿啖李。忙就赤边咬。大雄敢为世尊出一语。咄。男子。汝已发菩提心竟。他若拟议。与一热铁轮。
　　崇先奇云。黄面老子能说不能行。当时待道我待众生界空无有众生名字我乃发菩提心。何不向道我不如汝。管取低首归降。何故。不见道重赏之下必有勇夫。
　　补陀沃云。且道者魔王具什么眼。敢恁么道。
　　白岩符云。者魔王大似个透网金鳞。向千层浪里摇头摆尾。世尊可谓钓不虚施。只是我要问者魔王。既是众生界空无有众生名字。你向甚么处发菩提心。待他拟开口。连棒打出。
　　龙渊法云。世尊被魔王坐断舌头。龙渊路见不平要与雪屈。待才与么道。便云识得汝也。拟议不来。劈脊便棒。
　　友可玄云。大集魔王小胆薄心。当时便与掀倒华王座。喝散人天俦。不妨令人疑着。却道待众生界空无有众生名字我乃发心。正是把髻投衙。好与苕帚二十。
　　樟山量云。世尊若无握阃外威权底机。几被魔王惑乱一上。虽然。者里有不愿发菩提心者。也许伊具一只眼。
　　万寿朗云。老瞿昙有先锋无殿后。当时待道我待众生界空无有众生名字云云。便与一热紩轮。免伊向净白地上躲跟。者里还有与魔王作主者么。拈拄杖云。大众看看。四天门王飞热紩轮来也。以拄杖旋风打散。

　　宗门拈古汇集卷第一
　　宗门拈古汇集卷第二

　　　　古杭白岩嗣祖沙门　净符　汇集
　　△七佛
　　世尊因文殊一日忽起佛见法见。被世尊威神摄向二铁围山。
　　五云逢云。什么处是二铁围山。还会么。如今有人起佛见法见。五云与烹茶两碗。且道是赏伊罚伊。
　　白云端云。世尊当时无大人相。如今有向承天者里起佛见法见。承天终不敢教动着他。何谓如此。但得雪消尽。自然春到来。
　　五祖演云。五祖则具大慈悲。遂拍手云。曼殊室利不审。今后更敢也无。良久乃自云。一度被蛇伤。怕见断井索。
　　师林则云。古人用处偏枯。有前无后。我者里家法又别。直饶不起佛见法见。也须贬向二铁围山。何故。赏则俱赏。罚则俱罚。
