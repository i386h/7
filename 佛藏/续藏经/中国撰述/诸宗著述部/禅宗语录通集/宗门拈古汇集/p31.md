<!-- { "loadSidebar": true } -->
　　五祖戒云。百丈大似作贼人心虚。黄檗熟处难忘。
　　云居庄云。师资相得。针芥相投。机锋互换。照用齐行。譬如二龙争珠。拏云攫雾不动波澜。二虎夺食。活捉生擒不伤物命。有者道百丈无陷虎之机。黄檗有超师之作。如斯理论。刺脑入胶盆。以拂子划一划云。劈开华岳连天秀。放出黄河彻底清。
　　白岩符云。尽谓这汉在草窠里拨出个三脚虾蟆。便尔向十字街头夸张卖弄。岂大方之识度欤。然据山僧看来。也只好信他一半。
　　法忍谧云。看他父子拳来拳应。踢来踢应。大似虎骤龙骧。令人不可捉摹。复乃升堂告众。是甚好心。检点将来。总是有头无尾。
　　黄檗在南泉为首座。一日斋时捧钵向南泉位上坐。泉入堂见。乃问长老甚么年中行道。檗曰威音王已前。泉曰犹是王老师儿孙。下去。檗便捧钵过第二位。
　　沩山佑云。黄檗大似欺敌者亡。仰山寂云。不然。须知黄檗有陷虎之机。沩云子见处得与么长。
　　雪窦显云。可惜王老师只见锥头利。我当时若作南泉。待伊道威音王已前。即便於第二位坐。令黄檗者汉一生起不得。虽然如此。也须救取南泉。
　　云峰悦云。丛林尽道黄檗有陷虎之机。南泉具杀虎之用。若作与么说话。诚实苦哉。殊不知者老贼有年无德。吃饭坐处也不依本分。若向云峰门下说甚威音王已前。更有大於王老师者。总须吃棒趂出。
　　径山杲云。何待问他甚年行道。才入堂见他在主位。便捧钵向第二位坐。直饶黄檗有陷虎之机。拟向甚处施设。
　　宝华忍云。有收有放。互换主宾。黄檗固是作家。不但骑虎头。亦解收虎尾。南泉更为好手。沩山云欺敌者亡。也是火上着油。仰山云须知黄檗有陷虎之机。大似冷处着把火。四大老分疆列土各自称尊。全提则俱全提。败缺则俱败缺。山僧今日将沩仰父子南泉叔侄缚作一团。抛向诸人面前了也。还有为四大老出气者么。
　　愚庵盂云。王老师年尊何不退位。致使后代儿孙向头上屙。是何道理。
　　灵隐礼云。山僧住持事繁。无暇为诸子葛藤。只将者两个汉放在语下作个注脚。今日莫有坐山僧位者么。若有。山僧捧钵便归方丈。看他作么生合煞。
　　寿昌存云。二大老一等声应气求。大似埋兵掉斗。检点将来。要且不是好心。
　　西遁超举沩山欺敌者亡语毕云。沩山此语似乎蹉过黄檗。殊不知沩山者汉惯於垂钩。所谓借他香饵投青海。引得鲲鳌上直钩。仰山道黄檗有陷虎之机。此语似乎智过于师。检点将来。也是擎将清水祭潮神。沩山道子见处得与么长。人都谓深肯仰山。不觉满口称赞。不知沩山手脚更捷。即就仰山之机。还用仰山身上。后来尊宿将此药头往往送入人口。而往往当面蹉过。或有道当时仰山因甚无后语。向他道再参三十年。
　　黄檗因百丈问运阇黎开田不易。檗曰随众作务。丈曰有烦道用。檗曰争敢辞劳。丈曰开得多少田。檗将镢筑地三下。丈便喝。檗掩耳而去。
　　沩山喆云。黄檗开田。功不浪施。百丈住持。令不虚行。
　　琅琊觉云。百丈一喝。可谓垂丝於万丈潭中。黄檗掩耳。独耸於千峰顶上。
　　黄檗行脚在洪州开元寺。偶裴相国休公到。见壁间画像问院主曰。壁间是甚么像。主曰高僧真仪。公曰。真仪可观。高僧何在。主无对。公曰者里有禅师否。主曰。近有一僧投寺。颇似禅者。公遂请相见。举前话问曰。真仪可观高僧何在。檗朗声曰裴休。公应诺。檗曰在甚么处。公於言下领旨。
　　径山杲云。裴公将错就错。脱尽根尘。黄檗信口垂慈。不费心力。似地擎山不知山之孤峻。如石含玉不知玉之无瑕。虽然如是。黄檗只有杀人刀且无活人剑。今日大资相公或问云门真仪可观高僧何在。云门亦召相公。相公若应诺。云门即向道今日堂中特谢供养。
　　天宁琦云。斐相国道高僧何在。分明换却眼睛。黄檗更召相公。刚把钵盂安柄。老妙喜与人错下注脚。便道似地擎山不知山之孤峻。如石含玉不知玉之无瑕。蹉过了也。天宁则不然。亦召相公。相公应诺。劈脊便棒。免教者汉向死水里淹杀。
　　博山奉云。黄檗虽因风吹火用力不多。检点将来。只有杀人刀且无活人剑。
　　黄檗因游天台。路逢一僧如旧识。熟视之目光射人。乃偕行。属涧水暴涨。植杖而立。僧率同渡。檗曰兄要渡自渡。僧乃褰衣蹑波若履平地。回顾曰渡来渡来。檗曰。咄。者自了汉。我早知当斫汝胫。其僧叹曰。真大乘法器。我所不及。
　　慧云盛云。黄檗有胆无心放过者僧。见他渡去好向道。你只解恁么去。不解恁么来。待其渡来。拈拄杖痛与一顿。
　　黄檗一日捏拳曰。天下老和尚总在者里。我若放一线道。从伊七纵八横。若不放过。不消一捏。僧便问放一线道时如何。檗曰七纵八横。曰不放过不消一捏时如何。檗曰普。
　　云门偃因僧问如何是七纵八横。偃云念老僧年老。如何是普。偃云天光回照。如何是天光回照。偃云骼觜少人知。
　　黄檗示众。自达磨大师到中国。惟说一心。惟传一法。以佛传佛。不传余佛。以法传法。不说余法。法即不可说之法。佛即不可取之佛。佛乃是本源清净心也。
　　瑞岩愠云。黄檗将达磨大师鼻孔出气。将谓无人检点。山僧不是抑他威光。祇要家平户怗。
　　黄檗因裴相国捧一尊像跪请曰乞师安名。檗召裴休。公应诺。檗曰与汝安名竟。公乃作礼曰谢师安名。
　　雪窦显代休当时便喝。
　　径山杲云。裴公黄檗可谓如水入水似金博金。虽然如是。检点将来不无渗漏。今日蔡郎中或捧一尊像请云门安名。即向道清净法身毗卢遮那佛。若云谢师安名。更向道下坡不走快便难逢。
　　天宁琦云。裴公捧像。黄檗安名。冷地看来如阿家教新妇相似。直是好笑。笑须三十年。妙喜既不能坐断。未免随例颠倒。便唤作清净法身毗卢遮那佛。周人以栢。殷人以栗。
　　黄檗因南泉问。定慧等学。明见佛性。此理如何。檗曰十二时中不依倚一物始得。泉曰莫便是长老见处么。檗曰不敢。泉曰。浆水钱且置。草鞋钱教谁还。檗休去。
　　云峰悦云。若不同床睡。焉知被底穿。
　　径山杲云。路逢剑客须呈剑。不是诗人莫献诗。
　　天宁琦云。又是得便宜。又是落便宜。
　　愚庵盂云。老僧则不然。南泉还浆水钱。黄檗偿草鞋钱。不见道贼是小人智过君子。
　　黄檗因六僧新到。五僧作礼。一僧提起坐具作一圆相。檗曰我闻有一只猎犬甚恶。曰寻羚羊声来。檗曰羚羊无声到汝寻。曰寻羚羊迹来。檗曰羚羊无迹到汝寻。曰寻羚羊踪来。檗曰羚羊无踪到汝寻。曰与么则死羚羊也。檗便休去。明日升座曰。昨日寻羚羊僧出来。僧便出。檗曰昨日公案未了。老僧休去。你作么生。僧无语。檗曰。将谓是本色衲僧。元来祇是义学沙门。连棒打出。
　　雪窦显云。只如声响踪迹。既无猎犬向甚处寻逐。莫是绝声响踪迹处见黄檗么。诸禅德。要明陷虎之机。也须是本分衲子。
　　古南门云。黄檗钩头有饵。者僧随钩直上。虽然。既为猎犬。因甚羚羊到面前也不识。若是个汉。待黄檗云羚羊无声到汝寻。便把住云者老汉原来只在者里。恁么则稍有衲僧气息。黄檗纵有陷虎之机。又向甚处施设。
　　龙华体云。雪窦龙头蛇尾。带累黄檗堕在声迹坑阱。当时者僧若是个本分衲子。待道羚羊无声到汝寻。便好云不劳再勘。拂袖便出。直饶黄檗通身是眼。也鉴伊不得。
　　保福达云。与么答话。大似酒后。当时接临济的甚处去。也不妨令人疑着。乃曰昨日公案未了老僧休去你作么生。龙头蛇尾汉。好与者僧一状领过。

　　福州长庆大安禅师(南三百丈海嗣)

　　住大沩时号懒安。室中每问僧。有句无句如藤倚树。意旨如何。疎山仁闻。特入岭请益。值庆泥壁次。便问有句无句如藤倚树岂不是和尚语。庆曰是。山曰。忽遇树倒藤枯。句归何处。庆放下泥盘呵呵大笑归方丈。山随后曰。某甲三千里卖却布单。特为此事而来。和尚何得相弄。庆唤侍者取钱二百与者上座去。且嘱曰。向后有独眼龙为汝点破在。山后到明招举前话。招曰大沩可谓头正尾正。祇是不遇知音。山亦不契。犹问曰。树倒藤枯句归何处。招曰却使沩山笑转新。山於言下大悟。乃曰沩山元来笑里有刀。
　　开福宁举有句无句语了。良久云。会么。深秋帘幙千家雨。落日楼台一笛风。
　　天目礼云。有句无句如藤倚树。坐断千差毒蛇当路。树倒藤枯句归何处。老僧直得五年分疎不下。报恩秀云。当时若问万松。有句无句如藤倚树。树倒藤枯句归何处。但向道苍天苍天。为什么。不见道春行冬令。
　　高峰妙云。有句无句。金乌吞玉兔。如藤倚树。癞马系枯桩。树倒藤枯。一冬烧不尽。句归何处。石虎当途踞。呵呵大笑。龙头蛇尾。捺倒烂泥里。刚刀不斩无罪之人。且道沩山过在甚处。乃呵呵大笑下座。

　　杭州大慈寰中禅师(南三百丈海嗣)

　　上堂。山僧不解答话。祇能识病。时有僧出。慈便归方丈。
　　报慈遂征云。且道大慈识病不识病。此僧出来是病不是病。若言是病。每日行住不可总是病。若言不是病。出来又作么生。
　　雪窦显云。大凡扶树宗乘须辨个得失。且大慈识病不答话。时有僧出便归方丈。雪窦识病不答话。或有僧出劈脊便打。诸方识病不答话。有僧出必然别有长处。敢有动着。大唐天子只三人。
　　黄龙南云。可惜放过。当时见伊出来。劈脊便打。待伊知得行棒来处。免见千古之下遭人检点。黄龙今日也识病。会答话。忽有个汉出来掀倒禅床。者里合作么生支准。诸上座。请代一转语看。
　　翠岩芝云。者僧才出。大慈便归方丈。并无个道理。什么处是识病处。如今也须子细。
　　天童觉云。大慈雪窦二俱作家。要且祇顾目前不防脚下。或有个不识好恶不问东西底汉出来便掀倒禅床。直饶你全机大用。祇恐着手脚不办。正当恁么时。还有识病底眼么。
　　保宁茂云。大慈只好依方修合。自病却难下药。
　　南堂欲云。雪窦可使千古流芳。要且未得剿绝。若据山僧见处。直须打了拖出。何故。大海不宿死尸。
　　愚庵盂云。不是者僧怎见国手。且道者僧是甚么病。我道者问便是。还甘么。
　　古南门云。古南亦不解答话。祇能识病。有僧出但云。膏肓之疾不堪医治。大众动着了也。若善承当。便是千佛一数。
　　天童忞云。大唐天子只三人。雪窦太煞肋胸自点。诸方必然别有长处。布袋里盛锥子。不出头是好手。虽然。既已见义。不为非勇。如今山僧亦识病不答话。设有僧出。便乃呵呵大笑。若是诸方长处。座中尽有江南客。
