<!-- { "loadSidebar": true } -->
　　青原参六祖乃问当何所务即得不落阶级。祖曰汝曾作什么来。原曰圣谛亦不为。祖曰落何阶级。原曰。圣谛尚不为。何阶级之有。祖深器之。
　　东苑镜云。我若作六祖。待问当何所务即得不落阶级。便喝云者担粪汉在者里作么。若作青原。待问曾作甚么来。便抚掌云者老汉犹作寐语在。岂不使曹溪一路别有风光。
　　灵岩储云。圣谛尚不为何阶级之有。赵州惯吃茶。曹山好饮酒。一对老古锥。两人共只手。咄。脱却嫁时衣。塞断鸿蒙口。泥牛解作狮子吼。
　　白岩符云。荡空凡圣不立纤尘。凛凛然翠壁秋崖逈绝攀仰。自非众角一麟何以能此。独惜乎岭南葛僚当时放过。他道圣谛尚不为何阶级之有。好以杖击右案云。且立者边着。青原老汉到者里。必当别有生涯。
　　青原因僧问如何是佛法大意。原顾僧曰庐陵米作么价。
　　博山来云。高低米价。环翠色於奇峰。吞吐庐陵。炼蟾华於玉树。须知大用无方有感斯应。若论青原的佛法。三生六十劫未梦见在。
　　翠岩喆云。诸禅德还识青原老汉立地处么。但见皇风成一片。不知何处有封疆。
　　青原问石头子何方来。曰曹溪。原曰将得什么来。曰未到曹溪亦不失。原曰若恁么用去曹溪作甚么。曰若不到曹溪怎知不失。
　　灵岩储拈拄杖云。上大人可知礼也。尔小生且道节文在甚么处。卓一下云。自是不归归便得。五湖烟景有谁争。
　　青原因荷泽神会参乃问甚处来。曰曹溪。原曰曹溪意旨如何。会振身而立。原曰犹带瓦砾在。曰和尚此间莫有真金与人么。原曰。设有。汝向甚么处着。
　　玄沙备云。果然。
　　云居锡云。只如玄沙道果然。是真金是瓦砾。
　　翠岩芝云。真金瓦砾错下名言。如今唤作什么。
　　天圣泰云。青原被荷泽一问。直得额头汗出口里胶生。

　　衡州南岳怀让禅师(大鉴能嗣)

　　参六祖。祖曰甚处来。岳曰嵩山。祖曰什么物恁么来。岳无对。遂经八载。忽然有省。乃白祖曰某甲有个会处。祖曰作么生。岳曰说似一物即不中。祖曰还假修证否。岳曰。修证即不无。染污即不得。祖曰。只此不染污。是诸佛之所护念。汝既如是。吾亦如是。
　　白岩符云。与么酬对。自非透顶透底亲到那边过来。则断乎不能措一辞。马驹踏杀天下。宜乎其从脚下出也。然当时六祖更能向脑后痛下一椎。则儿孙之振振又不止於今日。乃云如是如是。是岂祖师之作略欤。
　　[车*度]轹参云。南岳道说似一物即不中。与么那六祖道我亦如是。脸皮厚多少。
　　南岳因僧问。如镜铸像。像成后。未审光向甚么处去。岳曰。如大德。为童子时相貌何在。曰祇如像成后为甚么不鉴照。岳曰。虽然不鉴照。瞒他一点不得。
　　法眼益别云。阿那个是大德铸成的像。
　　宝寿方云。大小南岳笺释不易。雪峰者里则不然。如镜铸像像成后光向甚么处去。待他眼目定动。劈脊便打。

　　△青一
　　南岳石头希迁禅师(青一青原思嗣)

　　因药山问。三乘十二分教惟俨粗知。尝闻南方直指人心见性成佛。实未明了。伏望和尚慈悲指示。头曰。恁么也不得。不恁么也不得。恁么不恁么总不得。子作么生。山伫思。头曰。子因缘不在此。江西有马大师。子往彼去。应为子说。山至彼如前请问。马祖曰。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。子作么生。山於是有省。便作礼。祖曰子见个甚么道理便礼拜。山曰惟俨在石头如蚊子上铁牛。祖曰。汝既如是。宜善护持。
　　法云秀云。石头好个无孔铁锤。大似分付不着。药山虽然过江西悟去。争奈平地上吃交。有什么扶策处。具眼者试辨看。
　　五祖演云。众中商量道。即心即佛也不得。不即心即佛也不得。若恁么敢称禅客。殊不知古人文武兼备韬略双全。山僧见处也要诸人共知。只见波涛涌。不见海龙宫。
　　沩山智云。说什么在石头时如蚊子上铁牛。只今又何曾吐露得出。
　　沩山果云。前箭犹自可。后箭射人深。药山直饶恁么悟去。也落第二月。
　　径山杲云。好个话端。阿谁会举。举得十分。未敢相许。
　　笑岩宝云。马祖当时不合放过。待他作礼。好与本分草料。何谓。直教铁牛也须通身汗出始得。
　　石头参同契曰。回互不回互。
　　云门偃因僧问如何是回互。门指板头云不可唤作板头。如何是不回互。门云祇者个是板头。
　　天童觉云。石头舌头无骨。云门眼里有筋。千古之下声光赫扬。如今要把手共行。直须恁么始解不恁么。然后没交涉。还相委悉么。少年曾决龙蛇阵。潦倒还听穉子歌。
　　宝寿新云。恁么酬酢。大似徐六担板各见一边。且道石头意在甚么处。月照千岩静。溪流万壑深。
　　石头垂示曰。语言动用没交涉。时药山出曰。直得非语言动用亦没交涉。头曰者里针札不入。山曰者里如石上栽花。
　　白岩符云。二老汉大似海龙王与帝释天赛富。直得四大部洲三山五岳一时宝光璀璨日月失辉。者里还许你插得一句嘴么。时有僧出。白岩摇手云。莫将闲学解。埋没祖师心。出去。

　　宗门拈古汇集卷第七
　　宗门拈古汇集卷第八

　　　　古杭白岩嗣祖沙门　净符　汇集

　　△南一
　　江西马祖道一禅师(南一南岳让嗣)

　　始匡徒日。南岳遣一僧来探。伺上堂时乃出问曰作么生。祖曰。自从胡乱后。三十年不曾少盐酱。僧回举似南岳。岳然之。
　　径山杲云。云门即不然。夜梦不祥。书门大吉。
　　天宁琦云。马大师道三十年不曾少盐酱。蚤是费却多少盐酱了也。我若作大师。才见这僧出来。便下禅床擒住痛与一顿。教他归去举似南岳。且显师承有据。自家眼目分明。管取坐断天下人舌头。又举妙喜语毕云。且道径山与马祖是同是别。如何黑漆屏风上。更写卢同月蚀诗。
　　伏龙长云。破驴脊上足苍蝇。
　　寿昌经云。马祖恁么道。在老僧则不然。自从胡乱后。三十年不曾有盐酱。大众。且道与马祖相去几何。
　　大觉升云。义出丰年还他马祖。然未免带累南岳悬挂心头。
　　马祖因僧问。离四句绝百非。请师直指西来意。祖曰。我今日劳倦。不能为汝说。问取智藏去。僧问藏。藏曰何不问和尚。僧曰和尚教来问。藏曰。我今日头痛。不能为汝说。问取海兄去。僧问海。海曰我到这里却不会。僧乃举似祖。祖曰。藏头白。海头黑。
　　沩山喆云。这僧与么问。马师与么答。离四句绝百非。智藏海兄都不知。会么。不见道马驹蹋杀天下人。
　　五祖演云。马大师无着惭惶处。只道得个藏头白海头黑。也是风后先生。只知其一不知其二。这僧担一担懵懂。换得个不安乐。若也眼似流星。多少人失钱遭罪。
　　高峰妙云。马师父子一门。非特佛口蛇心。亦善六韬三略。这僧若无诸葛孔明之作。管取丧身失命。
　　报恩秀云。三个老汉头脑相似。你若作离四句绝百非会。好与这僧一坑埋却。
　　龙池传云。三大老被个挑脚汉弄得家反宅乱。至今父子不和。还有解交者么。掷拄杖入方丈。
　　宝善真云。惯作白拈独羡马师父子。见贼捉贼可惜不遇作家。虽然。还有能识这僧者么。
　　崆峒慈云。大小马祖一家性命总落在这僧手里。还有知这僧落处者么。
　　焦山乘云。今古白拈须让这僧始得。何也。马师一门有铜墙铁壁之固。却被他一朝劫尽。
　　金粟元云。这僧致个问头。机关太杀崄峻。自非马师父子未免无出身之路。虽然。还觉髑髅着着中箭么。
　　资福广云。咄。这撞露柱瞎汉。好与三十棒。虽然。马师父子不得无过。何故。不见道发箭不中的信非好手。
　　灵岩储云。当大冶而不惊。临大乱而不怖。非经天下之大经。握乾坤之化育。尚不能坐筹帷幄决胜千里。又何敢望笃恭而天下平。马家父子如排百万雄师大阵。咳唾之下全军就缚。何术而致之哉。伶俐衲僧试请定当。
　　白岩符云。入水不动波。入林不动草。还他马师父子技出一门。然总未免被这僧在背地里冷笑。
　　马祖因僧於面前作四画。上一画长下三画短。曰不得道一画长三画短。离此四画外请和尚答。祖乃於地画一画曰。不得道长短。答汝了也。
　　南阳忠别云。何不问取老僧。
　　沩山果云。借婆衫子拜婆年。
　　高峰妙云。字经三写乌焉成马。西峰忍俊不禁。特为诸人改正去也。良久召侍者云。分明记取。
　　鼓山贤云。这僧立个问头也甚奇怪。若是今时师家。早是一棒打将去。马祖却不然。就地一画可谓投之木桃报以琼瑶。这僧小出大遇去也。但祖云不得道长短答汝了也。却似嚼饭喂婴儿。
　　马祖因庞公问不与万法为侣者是什么人。祖曰待汝一口吸尽西江水即向汝道。
　　育王观云。马大师只知开口易。不觉舌头长。当时若问育王。但向道直待虚空落地。自然出他一头。何故。车不横推。理无曲断。
　　能仁鉴云。马大师与么答话。大似不知问头来处。致令庞公向死水里浸杀。大岩恁么道。且道意在於何。不图打草。只要惊蛇。
　　石塔忍云。庞家个汉大似赤贫之士。偶於十字街头拾得一文金钱。逢人便自夸富。可见俗气未除。马大师又如历代簪缨孟浪公子。挥金如土。齿不关风。随口答将来。总之老不戒性。设有人问兴国。不与万法为侣者是什么人。但向他道今日设斋檀越皆是山阴道上客。只教他应接不暇。为甚如此。卓拄杖云。伤心江上客。不是故乡人。
　　马祖因百丈南泉西堂三人随侍玩月次。祖问正当与么时如何。堂曰正好供养。丈曰正好修行。泉拂袖便去。祖曰经入藏。禅归海。惟有普愿独超物外。
　　泐潭清云。是则全是。非则全非。神鼎道。只为老婆心切。与么说话大似金沙混杂玉石难分。祇如马师道经入藏禅归海惟有普愿独超物外。甚么处是老婆心切处。还辨得么。不省这个意。修行徒苦辛。
　　开福宁云。马大师等闲舒卷妙手天然。也是贪观云里雁。失却渡头船。若人捡点得出。披毛游火聚。戴角混尘泥。其或见处朦胧。为你下个注脚。经入藏。禅归海。未是衲僧亲到底。拂袖前行归去来。击碎重关门大启。还有见马师者么。良久云。休休。长安夜夜家家月。几处笙歌几处愁。
　　虎丘隆云。马驹蹋杀天下人。一掴直须一掌血。无端为三大士各展家风。不觉翻成老婆心切。丛林浩浩商量。总道玩月话奇特。捡点将来。克由叵耐。何故。三人证龟成鳖。
