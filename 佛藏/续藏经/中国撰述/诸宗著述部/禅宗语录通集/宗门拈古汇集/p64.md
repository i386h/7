<!-- { "loadSidebar": true } -->
　　径山杲云。白水将一串云居子换却天下人眼睛。却被者僧将一条断贯索不动干戈穿却鼻孔。云居道阳春雪曲时人难和村歌社舞到处与人合得着。是则也是。未免随搂搜。杲上座不惜眉毛为诸人说破。声不是声色不是色。马后驴前。神出鬼没。雪曲阳春和不齐。村歌社舞且淈[泳-永+盾]。以拂子击禅床云。者个决定不是声。复举起云。者个决定不是色。且毕竟是个什么。喝一喝云。此时若不究根源。直待当来问弥勒。
　　天宁琦云。白水也只道得个声不是声色不是色。别有什么奇特。白雪阳春虽唱得。争奈时人和不得。誵讹在甚么处。声不是声色不是色。
　　灵岩储云。白水掩耳偷铃。者僧当面着贼。
　　佛日晳云。大小白水不惜眉毛。未免傍观者哂。隆安寻常无拘无束。不妨向声前句后鼓弄人家男女。何故。祇因声不是声色不是色。设有问如何是声不是声。但云山青水绿。如何是色不是色。犬吠驴鸣。或云和尚何得颠倒声色。便与劈脊一棒云。不是知音徒劳侧耳。虽然。此中有两负门。且道在白水分上隆安分上。检点得出。许你具参学眼。
　　广教玉逐句下着语云。老僧寻常不欲向声前句后鼓弄人家男女。曾为浪子偏怜客。自爱贪杯惜醉人。何故要且声不是声色不是色。绵包特石。铁裹泥团。如何是声不是声。金将火试。唤作色得么。担枷过状。如何是色不是色。不到乌江不尽头。唤作声得么。重言不当吃。且道与你说答你话。两段不同收归上科。有人辨得曲不藏直。许你有个入处。误赚人不少。复云。古人恁么提唱。唤作嚼饭喂婴孩。汝等直下扫破迷云豁开慧日。不妨於声色中起倒。声色中坐卧。立地见本仁和尚败阙处。
　　白水垂语。眼里着沙不得。耳里着水不得。僧便问如何是眼里着沙不得。水曰应真无比。如何是耳里着水不得。水曰白净无垢。
　　天童觉云。白水老人可谓大而无外小而无内。具足千变万化。祇个赤手空身不受一滴一尘。直是满眼满耳。还见么。立足无闲地。知心有几人。

　　潭州龙牙居遁禅师(青五洞山价嗣)

　　问翠微如何是祖师意。微曰与我将禅板来。牙遂过禅板。微接得便打。牙曰。打即任打。要且无祖师意。又问临济如何是祖师意。济曰与我将蒲团来。牙过蒲团。济接得便打。牙曰。打即任打。要且无祖师意。住后僧问。和尚行脚时问二尊宿祖师意。未审二尊宿明也未。牙曰。明即明也。要且无祖师意。
　　五祖戒云。祖师土宿临头。又云。和尚得与么面长。
　　雪窦显云。临济翠微只解放不解收。我当时若作龙牙。待伊索蒲团禅板。拈得劈胸便擿。
　　沩山喆云。翠微临济可谓本分宗师。龙牙一等是拨草瞻风。与他后人为龟为鉴。住后道二尊宿明即明矣要且无祖师意。瞻前顾后应病与药不无龙牙。大沩则不然。待问未审二尊宿明也未。劈脊便棒。非唯扶竖翠微临济。亦乃不孤他来问。
　　石门聪云。龙牙无人拶着犹可。才被个衲子一拶。失却一只眼。
　　东禅齐云。众中道佛法即有只是无祖师意。若恁么会有何交涉。且别作么生会无祖师意底道理。
　　昭觉勤云。龙牙参来莽卤学处颟顸。虽然顾后瞻前。争奈藏身露影。既是无祖师意。用明作么。若向者里辨得出。山僧与你拄杖子。若辨不出。和鼻孔一时穿却。
　　博山来云。龙牙者汉一副铁脊梁直硬到底。打破大唐国讨个头正尾正的难得。
　　古南门云。三个老汉靴里动指头。雪窦虽为龙牙出气。要且只见锥头利不见凿头方。
　　明觉地云。龙牙大似块真金。千煅万炼愈精愈净。可谓临危不变真大丈夫。虽然。却被者僧看破。
　　龙牙因僧问。如何是祖师西来意。牙曰待石乌龟解语即向汝道。曰石乌龟语也。牙曰向汝道什么。又僧问香林远。如何是祖师西来意。林曰坐久成劳。
　　天童觉云。一句子仰之弥高。一句子钻之弥坚。一句子瞻之在前。一句子忽然在后。还辨得么。赤心片片知人少。觌面堆堆睹者稀。
　　龙牙颂曰。天下名山到因脚。辛苦年深与袜着。而今老大不能行。手里把柄破木杓。
　　白云端云。龙牙老人可谓熟处难忘。
　　径山杲云。端和尚恁么。大似以己方人。杲上座即不然。家贫难办素食。事忙不及草书。
　　天宁琦云。者一个那一个和本三人一时放过。是非终日有。不听自然无。
　　五祖演云。山僧即不然。脚也不能着草鞋。手也不能把木杓。端坐受供养。施主常安乐。
　　古南门云。龙牙只为破木杓不能放下。虽则夸经卖纪。要且有年无德。山僧则不然。天下名山在双脚。辛苦穷途无袜着。而今思忆转伤神。手里空空无木杓。既无木杓将个甚么接待诸人。今日人事烦倦要睡去。留与诸人啖啄。
　　龙牙因僧问。十二时中如何着力。牙曰如无手人行拳。
　　云居齐云。好言语。且作么生会。尝问一僧。他道无手底人何更行得拳也。不妨道得是。及问伊佛法。伊便休去。将知露布说得无用处。不如子细体取古人意好。
　　大沩秀云。是则是。又教人入阴界作活计。十二时中如何用力。如有手人行拳。又且如何。
　　龙牙示众。学道如钻火。逢烟未可休。直待金星现。归家始到头。
　　神鼎諲别云。学道如钻火。逢烟便可休。莫待金星现。烧脚又烧头。
　　翠岩真云。若论顿也。龙牙犹在半途。若论渐也。神鼎正欠悟在。毕竟如何。今年多落叶。几度扫归家。
　　普荫□云。二尊宿不循本分。将常住地各自分疆列界。致令后人竟无立足之处。山僧今日亦有一颂。从本不曾学。於兹何可休。当人真活计。不在此两头。且中间一句作么生道。白日依山静。黄河入海流。参。
　　龙牙一日在帐中坐。僧问。不是无身。不欲全露。请师全露。牙拨开帐曰还见么。曰不见。牙曰不将眼来。
　　报慈屿云。龙牙老汉只道得一半。
　　法眼益别云。饱丛林。
　　古塘□云。龙牙全身独露。者僧觌面不逢。当时见伊拨开帐。便好和身推倒。

　　京兆华严休静禅师(青五洞山价嗣)

　　在洛浦作维那。因普请白椎曰。上间搬柴。下间锄地。时首座便问。圣僧作什么。严曰。当堂不正坐。那赴两头机。
　　泐潭准云。华严和尚虽临时对答应用不失其宜。然只解顺水撑篙。不解逆风把柁。当时若是准上座。才见伊道圣僧作甚么。便打一椎云。大众普请罢。首座当出院。谨白诸禅德。且道因什么如此。不见道。一朝权在手。看取令行时。
　　昭觉勤云。珠钻九曲休静可谓神功。玉解连环山僧更资一路。或有问圣僧作个什么。只对他道。廓如明镜当台照。不动形声应万缘。

　　瑞州九峰普满禅师(青五洞山价嗣)

　　问僧近离甚处。曰闽中。峰曰远涉不易。曰。不难。动步便到。峰曰有不动步者么。曰有。峰曰争得到此间。僧无对。峰以拄杖趁下。
　　洞山莹云。为人为彻。杀人见血。固是九峰一片热肠。可惜者僧不善为客劳烦主人。当时若是个衲僧。但向道和尚大似不曾行脚。管取者棒别有分付处。

　　益州北院通禅师(青五洞山价嗣)

　　问夹山。目前无法。意在目前。不是目前法。非耳目之所到。岂不是和尚语。山曰是。通便掀倒禅床叉手而立。山起来打一拄杖。通乃下去。
　　法眼益云。是他掀倒禅床何不便去。须待夹山打一棒了才去。意在什么处。
　　愚庵盂云。夹山好拄杖。祇是分付迟了。待问岂不是和尚语。蓦头便打。此时北院纵有神用也措手不及。然虽如是。北院待夹山打一下始行。是何意思。弄玉已随萧史去。丹青留与后人狂。

　　洞山道全禅师(青五洞山价嗣)

　　因僧问。清净行者不入涅盘。破戒比丘不入地狱时如何。山曰。度尽无遗影。还他越涅盘。
　　宝寿新云。好个师僧竟不知堕在无影坑中。凭空以为究竟。若不是洞山重布梯航。何时复出得见天日。要识清净行者么。东边是。要识破戒比丘么。西边是。还信得及么。也是无事生事。

　　越州乾峰和尚(青五洞山价嗣)

　　上堂。法身有三种病。二种光。须是一一透得。始解归家稳坐。更须知有向上一窍在。云门出问。祇如庵内人。为什么不知庵外事。峰呵呵大笑。门曰犹是学人疑处。峰曰子是什么心行。门曰也要和尚相委。峰曰直须与么始解稳坐。门应曰喏喏。
　　雪窦显云。若明得褒贬句。未必善因而招恶果。
　　昭觉勤云。动弦别曲。问一知十。手搦手抬。以胶投漆。庵内不见庵外。无孔铁锤不会。人生相识贵知音。水入水兮金博金。
　　沩山果云。乾峰平地生堆。韶阳因风起浪。然虽合水和泥。千古丛林榜样。既是合水和泥。为什么是丛林榜样。不入洪波里。争见弄潮人。
　　天童觉云。坐着病在膏肓。用着光不透脱。直饶纵横十字圆转千机。也未知有向上一窍在。还得稳坐地么。到头霜夜月。任运落前溪。
　　资福侣云。乾峰无端划地成牢。韶阳亦乃就空作跌。检点将来。总成笑具。且道笑个什么。贼是小人智过君子。
　　乾峰示众。举一不得。举二放过。一着落在第二。云门出众曰。昨日有人从天台来。却往径山去。峰曰典座来日不得普请。便下座。
　　雪窦显云。诸禅德。云门老汉只解一手抬。不能一手搦。还有共相着力者么。试露爪牙看。
　　云居元云。此语众中商量甚多。会者极少。乾峰梦里合眼跳黄河。觉来身在床上。云门醉后扶人倒上。树醒来只在座中。二人打作一团。至今分疎不下。若人知得落处。许你解空第一。
　　沩山喆云。乾峰善唱。云门善拍。唱拍相随。风清古格。还有知音者么。一堂风冷澹。千古意分明。
　　育王琏云。举一黑如漆。举二全不是。且道作么生。良久云。城东打鼓城西响。园内花开园外春。
　　护国元云。道头知尾。告往知来。若非彼此共知。又安能向者里共出一只手。是即是。争奈犹欠一着在。
　　径山杲云。乾峰洗面摸着鼻。云门吃饭咬着砂。二人蓦地相逢着。元来却是旧怨家。虽然如是。只许老胡知。不许老胡会。又云。彼此扬家丑。赖遇无傍观者。
　　育王光云。眼亲手辨。彼此作家。检点将来。犹欠一着在。鸿福即不然。举一不得。举二放过。一着落在第二。忽有人出。劈脊便打。何故。击碎髑髅消息尽。从教大地黑漫漫。
　　天童觉云。坐断十方。千差路绝。放开一线。万派朝宗。二尊宿开拓家风。方见衲僧去就。还端的么。太平天子寰中旨。汗血将军塞外心。
