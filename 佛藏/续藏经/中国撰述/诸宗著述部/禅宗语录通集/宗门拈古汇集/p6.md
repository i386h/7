<!-- { "loadSidebar": true } -->
　　白云端云。迦叶善观风云别气色。虽然如是。还觉顶门重么。
　　黄龙心云。直下穿过髑髅。已是换却眼睛。临危不在悚人。向甚处见释迦老子。
　　云峰悦因僧问。灵山拈花意旨如何。峰云一言既出驷马难追。迦叶微笑意旨如何。峰云口是祸门。
　　石田熏云。焦砖打着连底冻。赤眼撞着火柴头。
　　高峰妙云。世尊扶头。迦叶扶尾。直至如今抬举不起。莫有共着力者。么以两手作扶势云。也只兀底耳。
　　径山琇云。世尊拈花。人贫志短。迦叶微笑。马瘦毛长。若云吾有正法眼藏付嘱摩诃迦叶。也是空拳诳小儿。
　　乌石道云。当时幸是迦叶一人。设使百万人天悉皆破颜微笑。世尊正法眼藏涅盘妙心且道分付阿谁。竖拂子云。者里还有破颜微笑者么。击案云。相识满天下。知心能几人。
　　狮林则云。今日不肖儿孙要问黄面老子。者两件物你从那里得来。待拟开口。好与一喝。
　　雪窦云举手作拈花势云。众中有解笑者么。若有。可谓今之古之堪为英俊。若无。牙齿一具骨。口唇两片皮。开合总由己。胡为不自知。喝一喝。
　　天童忞云。从上祖祢不了。至今殃及儿孙则且置。且道灵山有付嘱无付嘱。若道有付嘱。埋没金色头陀。若道无付嘱。孤负释迦老子。试问诸人作么生道得出格一句。良久喝一喝云。千圣不知何处去。倚天长剑逼人寒。
　　金粟元云。迦叶虽则动弦别曲。怎奈铁枷安在项上了也。还有免得此过者么。直饶有。也祇是个淈[泳-永+盾]汉。
　　风穴喜云。世尊具拏龙手。迦叶有陷虎机。然虽父为子隐子为父隐。要且瞒他百万人天一点不得。
　　云庵悦云。我若作饮光。当时见伊道吾有正法眼藏(云云)。便好再发一笑。看者黄面老汉又如何折合。
　　崇先奇云。一人讹言乱众。一人承虚接响。总是髑髅前见鬼。可惜当时一会俱不丈夫。以致而今逐鹿不已。
　　五峰甫云。就我看来。总不如百万人天在冷地里眼骨辘地只管看。且道他看个什么。看他两个汉白日青天开了眼尿床。
　　崇庆古云。世尊平地骨堆。饮光开眼失跌。累及后代儿孙。乌龟却唤作鳖。大众。山僧与么批判也是徒劳唇舌。阿呵呵。金风一阵来。扫却庭前叶。
　　崇化能云。世尊拈花。怜儿不觉丑。迦叶微笑。刺脑入胶盆。
　　白岩符云。老瞿昙节外生枝。大迦叶随邪逐恶。黄河水向源头浊了也。并须吃棒有分。当时有人见他拈起青莲。便好一喝云。草本不劳拈出。他若更道吾有正法眼藏。但以手捉鼻掩耳而出。看者瞿昙别作个甚么勾当。
　　世尊临入涅盘。文殊请再转法轮。世尊咄曰。文殊。吾四十九年未曾说一字。请吾再转法轮。是吾曾转法轮耶。
　　雪峰空征云。且道世尊从文殊请不从文殊请。
　　宝寿方云。文殊如是问。世尊如是答。且道是转法轮不是转法轮。若言是。世尊向文殊曾说个甚么。来若言不是。怎奈赃证现在。
　　友可玄云。相逢尽道休官去。林下何曾见一人。
　　白岩符云。潦倒世尊灵龟拽尾。瞒文殊则得。我若见道请吾再转法轮是吾曾转法轮耶。便好合掌云。我今此去。专为流通。
　　世尊於涅盘会上以手摩胸告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众悉皆契悟。
　　云峰悦云。然则膏肓之病不足以发药。云峰今日且作死马医。汝等诸人皮下还有血么。
　　东禅观云。其时众中有个作者。才见伊以手摩胸。便出约住云。瞿昙。你者丑举止休拈出也。他若知非。决定缄口。免见百万亿众堕邪倒见。
　　径山冲云。世尊平生用尽伎俩。临死之际。求生不得生求死不得死。山僧则不然。要行便行要去便去。八臂那咤抬不住。遂化去。
　　径山琇云。病入膏肓莫能疗治。非但世医拱手。便是耆婆神医只得倒退三舍。北山远孙今日却要为他疗治去也。乃竖拂子云。巍巍堂堂。炜炜煌煌。触处显现。初不覆藏。遂击拂子一下云。柳色黄金嫩。梨花白雪香。
　　高峰妙云。黄面瞿昙四十九年颠之倒之横说竖说。贵图末后殷勤。殊不知赚他百万亿众至今堕在铁围山下无由解脱。
　　云居庄云。瞿昙末上一场败阙。百万亿众中更无一人有衲僧气息。诸人还见世尊以手摩胸么。水向石边流出冷。风从花里过来香。
　　清化嶾云。当时山僧若在。但轻轻向世尊背上抚一下云。老不休心。非但令瞿昙满面惭惶。亦免使百万人天杓卜听虚声。
　　崇先奇云。漆以坚自割。膏以明自焚。黄面瞿昙至死不变。强哉矫。
　　世尊既入涅盘。迦叶尊者最后至。世尊乃於棺中露双趺示之。迦叶作礼。请如来以三昧火而自阇维。即时金棺从七宝床升。举绕拘尸罗城七匝却还本处。化火光三昧而自焚之。
　　城山洽云。黄面老子卖弄四十九年犹未足意。临末梢头又做出许多伎俩。真个不知死活。虽然如是。粉骨碎身未足酬。

　　△诸经(附)

　　法华经曰。止止不须说。我法妙难思。诸增上慢者。闻必不敬信。
　　天宁琦云。说了也止得么。黄面老人分踈不下。卓拄杖云。有时拈在千峰顶。划断天云不放高。
　　宝寿新曰。昔日有僧入冥见地藏。藏曰你平生修何行业。僧曰持法华经。地藏乃问。止止不须说。为是说为是不说。僧无对。寿代僧云。何必重宣。
　　白岩符云。潦倒世尊把不住拏不牢。将无上宝聚狼藉殆尽。而乃云止止不须说。此处无金三十两。
　　圆觉经曰。居一切时不起妄念。於诸妄心亦不息灭。住妄想境不加了知。於无了知不辨真实。
　　雪堂行云。枯树云充叶。凋梅雪作花。击筒方木响。蘸雪吃冬瓜。长天秋水。孤鹜落霞。
　　天童杰云。释迦老子担得一担蒙懂出来。撞着雪堂。添得一担颟顸。祥符不是压良为贱。也要缁素分明。生铁铸牛头。牵犂还拽耙。智者笑忻忻。愚人惊怪差。古往今来几百年。更向鬼门重贴卦。蓦拈拄杖云。看看。释迦老子来也。向诸人道据虎头收虎尾。第一句下明宗旨。乃卓一卓下座。
　　天宁琦云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。
　　报恩秀云。居一切时不起妄念不。於诸妄心亦不息灭不。住妄想境不加了知不。於无了知不辨真实不。圭峰科此一段。谓之忘心顿证。又名忘心入觉。万松下四个不字。且道合属那一科。
　　博山来云。四个不字是杀人刀是活人剑。点铁成金。旋天转地。万松门下卓卓全该。若是绝学沙门。更须从头删过。吽。
　　楞严经曰。若以能推的是汝心则认贼为子。
　　龙济修别云。若能推的不是汝心则认子为贼。
　　天童觉云。如今推也。是子是贼。买帽相头。食鱼去骨。
　　宝寿新云。世尊只知其一不知其二。龙济只知其二不知其一。者里则不然。能推的是心也得。不是心也得。何故。朝朝正月半。夜夜是元宵。
　　楞严经曰。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。
　　博山来云。尽大地是个释迦。阿难[祝/土]着释迦鼻孔。尽大地是个阿难。世尊裂破阿难胸襟。且道向甚么处见。甚么处不见。者里着得一只眼。黄面瞿昙非但瞒人亦乃自瞒。
　　楞严经曰。一人发真归元。十方虚空悉皆消殒。
　　五祖演云。一人发真归元。十方虚空触着磕着。
　　昭觉勤云。一人发真归元。十方虚空锦上添花。
　　洞山度云。一人发真归元。十方虚空八字打开。乃展两手下座。
　　楞严经曰。见见之时。见非是见。见犹离见。见不能及。
　　能仁珪云。落花有意随流水。流水无心恋落花。
　　楞严经曰。诸可还者自然非汝。不汝还者非汝而谁。
　　能仁珪云。常恨春归无觅处。不知转入此中来。喝一喝云。三十年后莫道能仁教坏人家儿女。
　　楞严经曰。汝但弃其生灭。守於真常。常光现前。根尘识心自然销落。
　　灵岩储喝一喝云。黄面老子和麸粜面。二千年来罕人酬价。天宁既开者个行户。难教客货久滞。今朝一时摊向人前。知时达变者便请满载而去。其或迟钝。卓拄杖云。早晚行情不定。莫言不道。
　　金刚经曰。若有人持诵此经为人轻贱。是人先世罪业应堕恶道。以今世人轻贱故。先世罪业即为消灭。
　　博山来云。者般说话。缚杀多少人。解脱多少人。兼雌带黄。灭胡种族。若以因果评。入地狱如箭射。
　　金刚经曰。若见诸相非相即见如来。
　　法眼益别云。若见诸相非相即不见如来。
　　天童觉云。世尊说如来禅。法眼说祖师禅。会得甚奇特。不会也相许。
　　宝华忍云。大小世尊抱桥柱洗澡。不肖则不然。若见诸相非相。即见诸相。虽然。要见如来则易。见诸相则难。
　　白岩符云。世尊话作两橛。法眼只见一边。者里则不然。若见诸相。不必更见如来。虽然。在祖师门下须别有长处始得。乃喝一喝。
　　涅盘经曰。诸行无常是生灭法。生灭灭已寂灭为乐。
　　径山杲云。真生无可生。真灭无可灭。寂灭忽现前。虾蟆吞却月。
　　天宁琦云。寂灭不现前。心心生与灭。龟毛扇子扇。泥牛一点血。
　　天奇瑞云。世尊为大千世界之法主。何得似灵龟拽尾拂迹成痕。既是诸行无常。因甚却存寂灭。
　　兴善广云。可惜者黄面汉话作两橛。

　　宗门拈古汇集卷第二
　　宗门拈古汇集卷第三

　　　　古杭白岩嗣祖沙门　净符　汇集

　　△应化圣贤(西天)

　　文殊菩萨一日令善财采药曰。是药者采将来。善财徧观大地无不是药。却来白云。无有不是药者。殊曰是药者采将来。善财遂於地上拈一茎草度与文殊。殊接得示众曰。此药亦能杀人亦能活人。
　　五祖戒出善财语云。惭媿。
　　首山念云。文殊大以掩耳偷铃。
　　琅琊觉云。文殊可谓诚实之言。要且额头汗出。口里胶生。
　　沩山喆云。解用不须霜刃剑。延龄何必九还丹。
　　天童华云。大小文殊被善财换却眼睛。
　　乌石道云。尽道善财能采不能用。文殊能用不能采。殊不知者两个汉。天共白云晓。水和明月流。
　　象田现竖如意云。象田者一茎草。亦能杀人亦能活人。脱或遇着个四大忘我百骸调适的到来。且道杀即是活即是。乃放下如意云。文殊祇欠者一着。
　　崇先奇云。大小文殊善财互相热瞒。不顾旁观者哂。
　　文殊因庵提遮女问。明知生是不生之理。为甚么却被生死之所流转。殊曰其力未充。
