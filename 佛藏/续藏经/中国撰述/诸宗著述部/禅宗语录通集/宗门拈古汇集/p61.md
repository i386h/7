<!-- { "loadSidebar": true } -->
　　雪峰在洞山时。山问作甚么来。峰曰斫槽来。山曰几斧斫成。峰曰一斧斫成。山曰。此是者边事。那边事作么生。峰曰直得无下手处。山曰。犹是者边事。那边事作么生。峰休去。
　　汾阳昭代峰云。某甲早困也。
　　云溪挺云。洞山飞电闪晴空。雪峰担云入岩壑。虽则两两作家。者里还欠一着。且道是那一着。待枯木糁花即向你道。
　　白岩符云。洞山验人不怕骨出。苟非雪峰是个点头知尾底汉。几成钝置。然在一期探索。展拓可观。若是那边事。三生六十劫。
　　雪峰问僧什么处去。曰普请去。峰曰去。
　　云门偃云。随语识人。
　　天童觉云。莫动着。动着三十棒。云门云。随语识人。又是为蛇画足。
　　宝寿方云。雪峰老汉多是事因叮嘱起。已往莫究。直饶天童与么。又何止扬声止响。三十棒却须自领始得。
　　宝寿新云。出草入草切莫动着。一毫动着。打折你驴腰。
　　雪峰普请搬柴次。路逢一僧。乃擿下一段柴曰。一大藏教只说者个。
　　真如喆云。一大藏教不说者个。
　　天宁琦云。只者个。是什么。说与不说且置。诸人向什么处见二大老。
　　中岳能竖起拂子云。提起则如是我闻。放下则信受奉行。
　　雪峰问僧甚处来。僧曰浙中来。峰曰船来陆来。曰二途俱不涉。峰曰争得到者里。曰有甚么隔碍。峰便打趂出。僧后十年再来。峰问甚处来。曰湖南。峰曰湖南与此间相去多少。曰不隔。峰举拂曰还隔者个么。曰若隔怎得到者里。峰又打趁出。僧住后每见人必诟骂雪峰。同行闻。特去访问。你因甚骂雪峰。者僧举前两段因缘。同行乃痛骂与伊点破。者僧遂悲泣。乃每于中夜焚香望雪峰礼拜。
　　高峰妙云。者个公案颇类德山托钵话。诸方商量者极多。错会者不少。俱眼底但於德山低头处见得。便会雪峰打意。於岩头不肯处见得。便会者僧骂意。又於岩头密启处见得。便会同行点破意。於岩头抚掌处见得。便会者僧悲泣意。又於岩头受记处见得。便会者僧遥礼意。西峰今日将二老父父子子缚作一束。抛在诸人面前了也。诸人要见二老则易。要见西峰则难。何故。有眼无耳朵。六月火边坐。
　　雪峰因僧请益临济四喝意旨。峰曰。我当初行脚时便过河北。已值大师迁化。不得见他。所以至今不知。你要理会四喝意旨。可往见他直下儿孙。僧乃往见南院。院曰那里来。僧曰雪峰。院曰雪峰有何言句。僧具陈前意。院乃展具遥礼雪峰曰。天下古佛。
　　中峰本云。言不在口。语不在舌。端的有来由。特地无交涉。临济四喝岂但雪峰不知。纵是他直下儿孙也未梦见在。不知且置。只如南院遥礼雪峰。是有来由耶。无交涉耶。者里定当得下。要见临济也不难。
　　云庵悦云。雪峰蜜里藏砒。南院恭而无礼。幸赖者僧不善观光。免却二大老一场祸事。
　　雪峰夹篱笆次。玄沙曰。正当恁么时。还有佛法也无。峰曰有。沙曰作么生是夹篱处佛法。峰撼篱笆一下。沙曰某甲不然。峰曰汝作么生。沙曰穿过篾头来。
　　广润融云。雪峰父子眼目人天则不无。料拣将来。未免笆堑不坚。以至儿孙冷落。今日若问广润。正当恁么时还有佛法也无。曰有。作么生有。向他道内不放出。外不放入。
　　雪峰普请次。路逢一猕猴。峰曰人人有一面古镜。者个猕猴亦有一面古镜。三圣曰。旷劫无名。何以彰为古镜。峰曰瑕生。也圣曰者老汉着甚么死急。话头也不识。峰曰老僧住持事繁。
　　雪窦显云。好与二十棒。复云。者棒放过也好。免见将错就错。
　　天童觉云。当时若见雪峰道瑕生也。但近前云诺诺。且道何故如此。争之不足。让之有余。
　　报恩秀云。三圣神锋颕利。每当点勘太难为人。其如雪峰大方海涵天覆。直饶浪激千层。争奈龙王不顾。虽然。也须知他烂泥里有刺。
　　古南门云。雪峰放去较危。收来太速。三圣虽则当仁不让。要且自己话头也不识。检点将来。总被者猕猴换却眼睛。
　　愚庵盂云。好一面古镜。被二老击得粉碎。直至如今要个完全的也难得。僧曰老汉又恁么去也。余曰老僧罪过。
　　雪峰示众。饭箩边坐。饿死人无数。海水边坐。渴死人无数。
　　玄沙备云。饭箩里坐。饿死人无数。海水没头。渴死人无数。
　　云门偃云。通身是饭。通身是水。
　　天童觉云。我则不然。饭箩里坐。胀杀人无数。海水没头。浸杀人无数。以前伤乎不吞。以后失乎不吐。祇如云门通身是饭。通身是水。到者里无你吞吐处。又作么生。
　　宝寿新云。雪峰门下开得口。玄沙手里出得气。也是去死十分。唯除云门一关略较些子。若是宝寿又且不然。饶你通身是饭。不消一踢。通身是水。不消一踏。也是平地起风波。
　　青原然云。者数大老为诸人说也尽情说了。注也尽情注了。然子细看来。一队不唧[口*留]汉。好人不肯做。徧向屎里卧。者里则不然。通身是饭。切忌饱杀。也须屙得出。通身是水。切忌淹杀。也须尿得出。何故聻。酥酪醍醐世所珍。饮食不消成毒药。
　　代云鳌云。尽大地是饭。尽大地是海水。直饶你吞得下吐得出。鳌上座敢曰未在。何故。若是凤凰儿。岂向那边讨。
　　雪峰一日普请。自负一束藤。路逢一僧。峰便抛下。僧拟取。峰便踏倒。归举似长生曰。我今日踏者僧快。生曰和尚替者僧入涅盘堂始得。峰便休去。
　　雪窦显云。长生大似东家人死。西家人助哀。也好与一踏。
　　白云端云。雪峰外面赢得五百。家中失却一贯。
　　浮山口云。者僧吃雪峰一踏。小出大遇。长生吃雪窦一踏。祸出私门。检点将来。总是涅盘堂里汉。
　　瑞岩愠云。者僧吃雪峰一踏。白日见鬼。长生吃雪窦一踏。平地成仙。大小浮山蹉过不少。
　　南堂欲云。雪峰是则下坡不走。快便难逢。若不是长生。未免劳而无功。虽然。且雪峰一踏何似雪窦一踏。
　　开先金云。大小白云错会不少。殊不知雪峰外面失了五百。家中拾得一贯。
　　古南门云。者僧当时踏倒。如今起得也未。若也起得。东家人死。西家人助哀。不妨快畅。若未起得。你者一队汉生淹在涅盘堂里。几时得个转身。拈拄杖一时趁下。
　　报恩琇於峰便抛下处代僧便就藤边卧。又於便踏倒下代僧云。好心不得好报。
　　雪峰指火云。三世诸佛向火焰里转大法轮。玄沙云近日王令稍严。峰曰作么生。沙曰不许搀行夺市。
　　云门偃云。火焰为三世诸佛说法。三世诸佛立地听。
　　黄龙新云。雪峰云门交互争辉。忽若薪尽火灭。三世诸佛向什么处听。乃云。莫恋白云深处坐。切忌寒灰烧杀人。
　　天童忞云。雪峰云门只知锥头利。黄龙新老但见凿头方。山僧要问诸人。薪尽火灭。三世诸佛毕竟向什么处听。良久云。鲸吞海水露珊瑚。大家依旧嘴都卢。
　　广润融云。二老提唱纲宗。犹欠剿绝。一则劳三世诸佛摇唇鼓舌。一则劳一世诸佛立在地听。至今移步不得。融上座则不然。火焰转大法轮了也。并不曾说着一字。起身云。久立众慈。伏惟珍重。
　　雪峰访瓦棺茶话次。问当时在德山斫木因缘作么生。棺曰先师当日肯我。峰曰和尚离师太早。时面前有一碗水。峰曰将水来。棺度与。峰接得便泼却。
　　云门偃云。莫压良为贱。
　　广润融云。今时丛林批判者多。有云待举斫木话。便将一碗水泼却。或云祇消道个不会不会。管取雪峰舌断。与么批判。不但离师太早。正未遇师在。山僧若作瓦棺。不妨亦道个先师肯我。待至雪峰泼水处。便命侍者装香遥礼德山云。今日若非雪峰师兄。何由得见先师大机大用。非但据虎头亦且收虎尾。
　　雪峰住后。僧问和尚见德山得个甚么便休去。峰曰我当时空手去空手归。
　　五祖演云。如今说与透未过者。有两人从东京来。问伊近离何处。却云苏州。便问苏州事如何。伊云一切寻常。虽然。瞒山僧不过。何故。只为语音不同。毕竟如何。苏州菱。邵伯藕。
　　保宁茂云。从门入者不是家珍。自己流出还同瓦砾。老东山依模脱墼。殊不知二大老正是食饱伤心。虽然。既是东京来。因甚却说苏州话。
　　雪峰因闽王封柑橘各一颗。遣使柬问曰。既是一般颜色。为什么名字不同。峰将柑橘依旧封回。闽王复遣问玄沙。沙遂将一张纸盖却。
　　谷隐启云。雪峰玄沙二大老脚跟欠点地。被两枚柑橘惑乱。俱未免为闽王所晒。
　　雪峰因僧问。学人大事未明乞师指示。峰曰是什么。僧于言下大悟。
　　凤日玥征云。且道雪峰有指示无指示。若道有。雪峰向伊道什么。若道无。者僧为什么便悟去。

　　襄州高亭简禅师(青五德山鉴嗣)

　　参德山。隔江才见便曰不审。山乃摇扇招之。简忽开悟。乃横趋而去更不回顾。
　　径山杲云。高亭横趋而去。许伊是个伶俐师僧。若要法嗣德山则未可。何故。犹与德山隔江在。
　　天目礼云。诸方尽道水云一照啐啄同时。有甚交涉。要见德山高亭么。便下座。
　　天宁琦云。众中商量道。高亭见德山。不与他说话便去。所以妙喜道犹隔江在。还曾梦见高亭么。拈拄杖云。便好唤回与一顿。且道是赏伊罚伊。
　　磬山修云。径山一抬一捺。要且贼过后张弓。今人在知识门下三二十年。既不隔江。合作么生。路遥知马力。岁久见人心。
　　白岩符云。德山隔江招手。殊费盐酱。高亭横趋便去。已涉途程。直饶你向父母胞胎未出已前荐得。到山僧者里。拄杖子正未肯放过你在。
　　广胤标云。高亭才拟见德山。脚跟下好与三十。便饶横趋而去。更卖草鞋始得。
　　枝山选云。高亭横趋而去。未免承虚接响。德山隔江招手。也是因风吹火。若到枝山者里。未轻易放过在。
　　河渚谦云。德山隔江招手。且作死马医。高亭横趋而去。药发狂乱。莫有不出户庭坐享太平者么。唤来与山僧洗脚。
　　高亭因夹山会下一僧到。才礼拜亭便打。僧曰特来礼拜何得便打某甲。亭又打趁出。僧回举似夹山。山曰会么。僧曰不会。山曰。赖汝不会。汝若会即夹山口痖。
　　天童华云。高亭一期忍俊不禁。争奈拄杖放行太速。者僧当时若是个汉。莫道高亭夹山。便是达磨大师出来也斩为三段。何故。家肥生孝子。国霸有谋臣。
　　净慈明云。高亭夹山门庭施设各得其宜。但中间一人较些子。应庵与么道。也是巩县茶瓶。
　　广胤标云。才难不其然乎。高亭不合倚势欺人。夹山那堪压良为贱。者僧一等是为魅所着。木庵到者里路见不平。未免拔刀相助。何故聻。执其两端用其中於民。

　　宗门拈古汇集卷第二十九
　　宗门拈古汇集卷第三十

