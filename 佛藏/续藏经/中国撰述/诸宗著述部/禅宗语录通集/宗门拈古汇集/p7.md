<!-- { "loadSidebar": true } -->
　　罗汉机云。有者道与么答话替庵提遮女添上一重枷锁。与么见解。梦见文殊也未。又有道文殊称大智被语言转。亲言出亲口。殊不知七佛之师等闲出一语。如金刚王宝剑。你才拟议。早是血溅梵天了也。虽然。今日却被机上座捉败。还有知他下落者么。请别出一只手。
　　善财童子参德云比丘。於妙高峰顶四维上下徧观求觅不可得。经七日后乃见比丘於别峰徐步经行。始得相见。
　　凤日玥云。徧观求觅竟不可见。有般汉道无见是真见。又有道法身无相更要见个甚么。恁么解会。三生六十劫也未梦见衲僧汗臭气在。然则毕竟意旨如何。以拂子击案一下云。是处是慈氏。无门无善财。
　　无边身菩萨将竹杖量世尊顶。丈六了又丈六。量到梵天不见其顶。乃擿下竹杖合掌说偈曰。虚空无有边。佛功德亦然。若有能量者。穷劫不可尽。
　　白岩符云。无见顶相莫说一无边身。设使百千万亿无边身尽其神力穷未来劫亦量不尽。虽然。乃抬眸云。白岩者里不消一觑。
　　维摩居士示疾毗耶离城。因三十二菩萨问疾各说不二法门。至文殊曰。我於一切法无言无说。无示无识。离诸问答。是为菩萨入不二法门。於是文殊却问维摩曰。我等各自说已。云何是仁者所说不二法门。维摩默然。文殊赞曰。乃至无有语言文字。是菩萨真入不二法门。
　　保福展云。维摩一默未出化门。又云。大小维摩被文殊一坐。直至如今起不得。报恩秀云。要起有甚么难。便掌。
　　雪窦显但举文殊语毕云。维摩道甚么。良久云。勘破了也。
　　琅琊觉云。文殊与么赞善。也是杓卜听虚声。维摩默然。汝等诸人不得钻龟打瓦。
　　大沩智征云。不二法门是默然不是默然。若是默然。文殊则为剩语。不是默然。维摩一场虚设。毕竟如何。具眼者辨。
　　昭觉勤云。者一转语。丛林话会不少。有道默然。有道良久。有道据坐。有道不对。要且摸索不着。直得其声如雷普震群动。自古及今前圣后圣所说法门。只向维摩片时之间一时显现。且道正当恁么时。作个甚么苟当始得与维摩相见。
　　天宝枢云。尽大地人性命被者维摩横拖倒拽。天宝即不然。如何是不二法门。劈脊便棒。
　　报恩秀云。横身为众。不免祸出私门。那堪文殊点破。已露瑕玼。直饶天童道现居俗尘而无俗气。也是掩鼻偷香。
　　博山来云。明修栈道暗度陈仓。若以语默商量。何异钵盂安足。二大士虽则传脂付粉水泄不通。以不二法门较之尚晚在。
　　磬山修云。诸方商量都只在语默上摸索。有甚交涉。你若向众菩萨未启口处识得根源。方知说的即是默的。默的即是说的。众菩萨未尝说一字。老维摩其声如雷。还会么。龙象蹴蹋非驴所堪。
　　瀛山誾云。维摩不二法门。文殊尽其神力捶击不开。争奈保福犹嫌未出化门。为甚如此。大抵祖关无崄易。由来玄路有高低。
　　凤日玥云。金粟如来被者多口阿师一靠靠倒。至今起不得。当时若是山僧。见道如何是仁者所说不二法门。便与劈头一棒。七佛之师到者里也只得退身三步。亦且免后人向默然处躲跟。
　　清化嶾云。文殊扬声止响。维摩平地吃交。二俱好笑。若论不二法门。更须吃棒始得。
　　白岩符云。文殊维摩各见一边。未免互相钝置。要显不二法门。三生六十劫。时有僧问。毕竟如何是不二法门。符曰。山僧今日牙痛。不能为汝说得。且待明日来。
　　崇先奇云。文殊维摩互相热瞒。带累三十二菩萨口挂壁上。若是不二法门。俱未梦见。
　　普明烨云。维摩洗脚抱桥。文殊葛藤徧地。总是落二落三。与不二法门绝无交涉。诸禅德。且道如何是不二法门。逢人切莫错举。
　　天目灏云。潦倒维摩若不得文殊几乎病杀。
　　维摩因须菩提持钵至。乃满盛香饭谓之曰。汝能於食等於法亦等。汝能谤於佛毁於法。不入众数亦不得灭度。其施汝者不名福田。供养汝者堕三恶道。汝能如是乃可取食。须菩提茫然不知所答。置钵欲走。
　　道场辩云。当时若有个倒拈蝎尾逆捋虎须摆手出荆棘林底汉。才见他恁么道。但云。贤贤易色。事父母能竭其力。事君能致其身。与朋友交言而有信。直饶净名老人也须倒退三千里。
　　天童忞云。道场虽善就下平高裁长补短。怎奈出尔反尔。一似巩县茶瓶。不如当时轻轻向道。将谓汝是个俗汉。管取净名一坐不起。香饭满钵持归。
　　宝峰清云。义出丰年。还他维摩居士。其奈须菩提贪观天上失却手桡。致令食到口边被人夺却。今日众中莫有与须菩提出气者么。请下一转语看。
　　广胤标云。揜驰说之口夺纷争之辨莫之。敢逆者贵乎明断。尊者当时何不取一抟食。待伊(云云)。直下塞却渠口。免得者汉向葛藤窝里着倒。虽然。於今看来亦似冷地输他先一着。分明笑倒老空生。
　　殃崛摩罗尊者因持钵至一长者门。正值其家妇人产难。长者曰。瞿昙弟子。汝为至圣。当有何法能免产难。殃崛曰。我乍入道未知此法。待我回问世尊却来相报。及返具事白佛。佛告殃崛。汝速去报言。我从贤圣劫来未曾杀生。殃崛奉佛语疾往告之。其妇得闻。当时分娩。
　　天童忞云。世尊移花兼蝶赠。殃崛担泉带月归。产妇云在岭头闲。不彻长者水流涧底太忙生。案内有犯四人。一一为诸人依律发放了也。且道生下的孩儿作么生理论。分付没眼村翁。一任钻龟打瓦。
　　通玄奇云。长者此问。险事罕闻。殃崛不知辞劳。不得瞿昙与么道未必灵验。妇闻免难。赚杀几多人。
　　百丈泐云。长者弄巧成拙。世尊相席打令。殃崛刺脑入胶盆。尽道女子当时得免产难。谁知至今母子尚未分娩。莫有救得者么。众无语。乃拈棒一齐趁出。
　　檀度依云。世尊因风吹火。尊者曲顺人情。其妇得产。多少人到者里分疎不下。噫。物类之起必有所始。荣辱之来必象其德。所由来尚矣。
　　广教玉云。殃崛持钵到长者门。掬水月在手。弄花香满衣。适值其家妇人产难险。瞿昙弟子汝为至圣当有何法能免产难。事因叮嘱起。我乍入道未知此法待我回问世尊却来相报。切忌话堕。及返具事白佛。大似诈明头。汝速去报言我从贤圣劫来未曾杀生。面赤不如语直。殃崛持佛语疾往告之。不妨软顽。其妇得闻当时分娩。且信一半。者则公案诸方尽在背后引领颟顸一生。广教今日将古人肝膈尽情揭露了也。然尚有一处誵讹未经点出。且道是那一处。送语传言只大都。上他机境便涂糊。同时绣出鸳鸯谱。信彩拈来是也无。
　　天亲菩萨从弥勒内院而下。无着问。经称人间四百年彼天为一昼夜。弥勒於一时中成就五百亿天子证无生法忍。未审说什么法。天亲曰。祇说者个法。
　　荐福怀云。弥勒已是错说。天亲已是错传。山僧今日将错就错。与你诸人注破。良久云。谛听谛听。又良久云。向下文长。付在来日。
　　云门澄云。天亲者汉错下名言。若是弥勒说底法。直得摩竭提国更须掩室。毗耶离城犹当杜口。为甚么聻。不见道万籁有心闻不得。孤崖无耳谩知音。
　　灵岩储云。将错就错则不无荐福。若是者个法。元字脚也不曾动着。更说什么向下文长。乃竖拄杖云。看看。木上座将百亿四天下。百亿须弥山。百亿香水海。百亿器世界中间。所有日月星辰森罗万象。菩萨声闻人天修罗地狱畜生。有情无情四足多足。总镕作一卷无畏普光明经。为汝诸人昼夜说炽然说无间歇。众中还有证无生法忍者么。有则出来吃棒。
　　崇先奇云。弥勒也不错说。天亲也不错传。皋亭今日与你重举。只是不得错会。良久云。止止不须说。我法妙难思。
　　舍利弗尊者问须菩提。梦中说六波罗密。与觉时是同是异。提曰此义深远吾不能说。会中有弥勒大士。汝往彼问。舍利弗乃问弥勒。弥勒曰。谁名弥勒。谁是弥勒。
　　雪窦显云。当时若不放过。随后与一拶。谁名弥勒谁是弥勒者。便见冰消瓦解。
　　昭觉勤云。梦中说六波罗密与觉时是同是异。低声低声。此义幽深吾不能说。烂泥里有刺。会中有弥勒大士可往问之。推过别人又争得。舍利弗问弥勒。将错就错。谁名弥勒谁是弥勒。者面皮厚三寸。
　　古南门云。五更侵早起。更有夜行人。
　　龙华体云。弁山有九十棒要打者三个汉。舍利弗不合向青天白日寐语。须菩提不合推过别人。雪窦不合停囚长智。或有个旁不甘底出来道。和尚棒教谁吃。也许伊具一只眼。
　　舍利弗因入城遥见月上女出城。舍利弗心中思惟。此姊见佛。不知曾得忍否。近前便问什么处去。女曰如舍利弗与么去。弗曰。我才入城尔当出城。云何言如我与么去。女曰诸佛弟子当依何住。弗曰诸佛弟子依大涅盘而住。女曰。诸佛弟子既依大涅盘而住。而我亦如舍利弗与么去。
　　沩山喆云。一人入城一人出城。何言如舍利弗与么去。若人知得此二人去处。十二时中动转施为无非住诸佛大涅盘。若也未知。业识茫茫。无本可据。
　　东禅观云。舍利弗依大涅盘而住。坐在解脱深坑。月上女如舍利弗与么去。也是随邪逐恶。
　　昭觉勤云。住无所住。行无所行。见无所见。用无所用。各人脚跟下廓同太虚。如十日并照。触处光辉。苟知恁么。则与月上女同证无生得不退转。随去来住无不皆在大解脱中。三世诸佛鼻孔一时穿却。说什么如舍利弗与么去。
　　报恩琇云。月上女见也见得到。说也说得好。然检点将来。尤欠丈夫之作。才见问什么处去。便与劈面一掌。直教他两眼流星安敢正视。
　　城东有一老姥与佛同生。不欲见佛。每见佛来即便回避。虽然如此。回顾东西总皆是佛。遂以手掩面。於十指掌中亦总是佛。
　　雪窦显云。诸上座。他虽是个老婆。宛有丈夫之作。既知回避稍难。不免吞声忍气。如今不欲见佛即许你。切忌以手掩面。何故。明眼底觑着。将谓雪窦门下教你学老婆禅。
　　福严容云。老姥不欲见佛。天然气槩。东西总皆是佛。气槩天然。於此见得。老姥即佛。佛即老姥。不然。则有寒暑兮促君寿。有鬼神兮妬君福。
　　黄檗琦云。不欲见佛。风平浪静。总皆是佛。水涨船高。瞿昙节文则且置。且道老姥风骚在什么处。若不同床睡。焉知被底穿。
　　清化嶾云。雪窦失却一只眼。殊不知者老婆犹带脂粉气在。见个黄面老子即便回避。若见山河大地草木丛林。又向什么处回避。还有为雪窦出气者么。出来试道看。
　　崇先奇云。城东老姥其知可及。其愚不可及。既知无处回避。何故以手掩面。妇女态度一时露出。即今还有不欲见佛者么。
