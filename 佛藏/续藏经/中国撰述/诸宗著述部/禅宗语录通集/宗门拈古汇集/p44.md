<!-- { "loadSidebar": true } -->
　　永正元云。灵云触目知机。正是眼中着屑。玄沙见兔放鹰。翻成节外生枝。若道灵云是。则辜负玄沙。若道玄沙是。又埋没灵云。且道毕竟如何。遂喝一喝云。谩说超方眼。休夸劫外春。
　　灵云问僧甚处去。曰雪峰去。云曰我有一信寄雪峰得么。曰便请。云脱只履抛向面前。僧便去。至雪峰。峰问甚处来。曰灵云来。峰曰和尚安否。曰有一信相寄。峰曰在那里。僧脱只履抛向峰面前。峰休去。
　　沩山秀云。雪峰既不能辨他来信端的。者僧又祇知依模画样钝置他灵云。忽若当时道我有一信寄他。僧云便请。灵云只据坐。者僧又若为通露。不可大丈夫汉为人驰达。教他一言不措。
　　白岩符云。者僧与灵云通信。原封驰上不敢妄加一字。固邮人役也。怎奈雪峰书亦收了。只是不拆封看。知他雪峰是何心行。
　　灵云因长生问混沌未分时如何。云曰露柱怀胎。曰分后如何。云曰如片云点太清。曰未审太清还受点也无。云不答。曰恁么则含生不来也。云亦不答。曰直得纯清绝点时如何。云曰犹是真常流注。曰如何是真常流注。云曰似镜常明。曰向上还有事也无。云曰有。曰如何是向上事。云曰打破镜来与汝相见。
　　芭蕉彻云。相见便休。又打破镜作什么。白兆圆云。若不打破镜怎得相见。太阳延云。即今破也。又作么生相见。乃云。照尽体无依。通身难辨的。
　　开福宁云。好诸禅德。尽十方世界是一面镜。作么生说个打破底道理。直饶眼亲手办光境俱亡。如鸡抱卵啐啄同时。正好吃报慈拄杖。何故。弄影禅和如麻似粟。
　　黄龙忠云。二尊宿发明本分大事。可谓如切如磋如琢如磨。不妨端的。检点将来。大似贴肉汗衫未能脱体。致使一等随语生解流便向未分时计较。打破处说道理。驴年悟去么。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。诸仁者。还委悉么。待虚空落地即向你道。
　　昭觉勤云。一个善问。一个善答。胶漆相投水乳相合则且置。且道打破镜来如何相见。良久抚掌云。了。
　　天童觉云。分与未分。玉机夜动。点与未点。金梭暗抛。直是一色纯清。未得十成稳坐。且道打破镜来向甚么处相见。还会么。清秋老兔吞光后。湛水苍龙蜕骨时。

　　袁州仰山慧寂禅师(南四沩山佑嗣)

　　在沩山为直岁作务归。沩问甚处来。曰田中来。沩曰田中多少人。仰插锹叉手而立。沩曰今日南山大有人刈茅。仰拽锹便去。
　　玄沙备云。我若见。即踏倒锹子。
　　镜清怤因僧问。仰山插锹意旨如何。清云狗衔赦书诸侯避道。玄沙踏倒意旨如何。清云不奈船何打破戽斗。南山刈茅意旨如何。清云李靖三兄久经行阵。
　　雪窦显云。诸方咸谓插锹话奇特。大似随邪逐恶。据雪窦见处。仰山被沩山一问。直得无绳自缚。去死十分。
　　径山杲云。仁者见之谓之仁。智者见之谓之智。百姓日用而不知。故君子之道鲜矣。
　　天宁琦云。幸是无事。被妙喜老汉念一道真言。直得天左旋地右转。
　　博山来云。父慈子孝。夫唱妇随。要是家里人始好说家里话。不然则索盐奉马矣。二大老暗机圆合则不无。南山刈茅者。未许话会在。
　　天童悟云。我若作仰山。待问田中多少人。便乃出去。不惟截断沩山后来老婆。且教伊讨头鼻不着。
　　愚庵盂云。作务归家。父子酬唱。直得填沟塞壑无处出头。雪窦道仰山被沩山一问直得无绳自缚去死十分。还知仰山么。偶行花下路。惊起树头莺。
　　资福广云。只拘来巢空穴来风。是皆有托而然也。若是义海无际暗机无形。是岂有托而能然哉。到者里非但今人摸索不着。纵临济德山有棒有喝亦用不得。且道利害在甚么处。不见道南山大有人刈茅。
　　凤山启云。主张门户全凭得力儿孙。向上提持须是当机作者。老牯牛有舐犊之爱。小释迦知跪乳之恩。父父子子虽然可爱。怎奈难为旁观。
　　仰山因僧问。法身还解说法也无。山曰。我说不得。别有一人说得。曰说得底人在甚处。山推出枕子。沩山闻乃曰。寂子用剑刃上事。
　　径山杲云。沩山正是怜儿不觉丑。仰山推出枕子已是漏逗。更着个名字唤作剑刃上事。误他学语之流便恁么承虚接响流通将去。妙喜虽则借水献花。要且理无曲断。即今莫有旁不肯底出来。我要问你。推出枕子还当得法身说法也无。
　　天童华云。若是剑刃上事。仰山何曾会用。忽有问天童法身还解说法也无。亦向道我说不得别有一人说得。说得底人在甚处。只向道三生六十劫。
　　天宁琦云。者僧问法身说法。蹉过也不知。仰山推出枕子。又何曾见惯。大小沩山将错就错。配作剑刃上事。缚作一束秤上称来。八两半斤殊无轻重。若也当时才见者僧道法身还解说法也无。便骤步归方丈。岂不是出格宗师。免致天下衲僧贬剥。
　　仰山钦云。法身说法已於问处流通。推出枕子也只是个信受奉行。沩山老汉虽曰列段分科。若是正文。敢道不知落处。
　　天宝枢云。沩山恁么道也是怜儿不觉丑。若论剑刃上事。仰山何曾梦见。
　　径山琇云。仰山推出枕子。乞儿伎俩。沩山道寂子用剑刃上事。正是溺爱者不明。大慧道妙喜虽则借水献花理无曲断即今莫有旁不肯的出来我要问他推出枕子还当得法身说法也无。也是驴拣湿处尿。
　　天井新云。沩山仰山却被者僧捉败。
　　仰山问僧近离甚处。曰庐山。山曰曾到五老峰么。曰不曾到。山曰阇黎不曾游山。
　　云门偃云。此语皆为慈悲之故。有落草之谈。
　　沩山秀云。今人尽道慈悲之故有落草之谈。只知捉月不觉水深。忽若云门当时谨慎唇吻。未审后人若为话会。
　　黄龙新云。云门仰山只有受璧之心。且无割城之意。殊不知被者僧一时领过。黄龙今日更作死马医。乃拈拂子度与僧。僧拟接。便打。
　　沩山喆云。仰山可谓光前绝后。云门虽然提纲挈要钳锤天下衲僧。怎奈无风起浪。诸人还识者僧么。他亲从庐山来。
　　黄龙震云。仰山已是失却鼻孔。云门更下注脚有什么救处。我即不然。近离甚处。庐山。曾到五老峰么。不曾到。只向道别甑炊香供养此人。
　　天童觉云。云门虽然识得仰山底里。怎奈只知其一不知其二。且道仰山意作么生。无限风流慵卖弄。免人指点好郎君。
　　报恩秀云。我若作仰山。祇唤侍者点茶来。者僧游山困。不然喝出。教伊向后别作生涯。
　　白岩符云。仰峤万斛明珠。云门徧地荆棘。总在者僧怀揣里。山僧恁么道。还有不甘者么。
　　仰山因大沩问。妙净明心汝作么生会。山曰山河大地日月星辰。沩曰汝只得其事。山曰适来和尚问什么。沩曰妙净明心。山曰唤作事得么。沩曰如是如是。
　　青龙斯云。弦歌相和节拍相随。须让他沩仰父子。若是妙净明心。直饶圆古佛小释迦。三生六十劫也未梦见在。
　　仰山梦往弥勒内院居第二座。有尊者白椎曰。今日当第二座说法。山乃起白椎曰。摩诃衍法。离四句绝百非。谛听谛听。众皆散去。及觉举似沩山。沩曰子已入圣位。山便礼拜。
　　沩山秀云。依文解义即不无。当时弥勒会中有个作者。见道摩诃衍法。声未绝便云合取两片皮。非唯止绝仰山寐语。亦免使后人梦中说梦。
　　琅琊觉云。且道当时圣众肯仰山不肯仰山。若肯又孤负仰山。若不肯仰山平地吃交。山僧今日不惜眉毛与诸人说破。摩诃衍法离四句绝百非。你若举似诸方。诸方恁么会。入地狱如箭射。
　　天童觉云。玉女依俙夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得相应去。权挂垢衣云是佛。却披珍御复名谁。
　　东禅观云。尊者白椎圣众便散。不妨使人疑着。却待第二杓恶水泼了方始惺惺。迟也。且如摩诃衍法离四句绝百非。道已道了。诸人还识仰山么。
　　报恩秀云。大沩若解回光返照和万松无地容身。莫有梦中了了醉里醒醒底么。
　　天童悟云。大小仰山刺脑入胶盆。被尊者白椎云今当第二座说法。脑门粉碎了也。当时拂袖便行。直令一院圣众疑着。犹更白椎。逐块不少。
　　青龙斯云。昨夜山僧亦作一梦。梦见阿耨达池龙王请山僧斋。斋毕问云。威音王底父亲名甚么。者个问头奇特。不敢姑他。遂乃振威一喝。龙王作礼而退。忽然觉来。只见徧地好雪。大众。且道山僧梦的与仰山梦的是同是别。
　　仰山因一日有梵僧乘空至。山问近离甚处。曰西天。山曰几时离。彼曰今早。山曰何太迟生。曰游山玩水。山曰。神通游戏不无阇黎。佛法须还老僧始得。曰特来东土礼文殊。却遇小释迦。遂出梵书贝多叶与山。作礼复乘空而去。
　　东林总云。大小仰山被梵僧将两杓恶水蓦头浇了也。当时集云峰下自有正令。何不施行。大众。且作么生是正令。咄。
　　黄龙新云。大小仰山被者僧热瞒。更出贝多梵书涂糊一上。如今若有异僧乘空而至云岩门下。唤来洗脚。
　　泐潭准云。可惜仰山放过这汉。当时若是宝峰便与擒住。教维那僧堂前撞钟集众责状赶出。况佛法不当人情。既称罗汉。诸漏已尽梵行已立。为什么不归家稳坐。只管游山玩水。
　　大沩泰云。仰山只知进前趂鹿。不知身堕网罗。尊者偶尔成文。颇有衲僧气息。若人会得。许你倒捋虎须。
　　白岩符云。仰山被异僧活埋且置勿论。祇如神通佛法是一是二。若道是二。治世语言资生业等皆与实相不相违背。又作么生。若道是一。不无阇黎须还老僧。又作么生。者里定当不出。莫言无事好。
　　仰山指雪狮子谓众曰。还有过得此色者么。
　　云门偃云。当时便与推倒。
　　雪窦显云。云门只解推倒不解扶起。
　　琅琊觉云。即今问诸人。推倒扶起相去多少。乃拈拄杖云。拶过眉毛鼻孔。呵呵大笑遂掷下。
　　净慈昌云。推倒也错。扶起也错。还有过得此色者么。错错。
　　南堂欲云。云门推倒。雪窦扶起。直饶过得此色。也未是金毛狮子。
　　报恩秀云。一则推倒。一则扶起。在他宗异派不道不得。若洞上宗风更须知有正倒时便起正起时便倒底时节。然后起倒同时起倒不立。更买草鞋行脚三十年。
　　古南门云。三个老汉虽则因事长智。总未踏着向上关棙子。如何是向上关棙子。日出后一场懡[怡-台+罗]。
　　雪窦正云。者一队汉总被雪狮子转。
　　白岩符云。偃老卢公虽善看孔着楔。总是口还人事。若是白岩。还有过得此色者么。但云有。他若眼目定动。便与劈面一掌。却云还有过得此色者么。
