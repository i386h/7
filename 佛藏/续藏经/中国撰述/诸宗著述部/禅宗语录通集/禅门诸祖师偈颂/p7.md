<!-- { "loadSidebar": true } -->
　　夫业系受身未免形累。禀父母之遗体。假众缘而共成。虽乃四大扶持。常相违背。无常老病不与人期。朝存夕亡。剎那异世。譬如春霜晓露倐忽即无。岸树井藤岂能长久。念念迅速一剎那间。转息即是来生。何乃晏然空过。父母不供甘旨。六亲固已弃离。不能安国治邦家业。顿捐继嗣。缅离乡党。剃发禀师。内勤克念之功。外弘不诤之德。逈脱尘世。冀期出离。何乃才登戒品便言我是比丘。檀越所须。吃用常住。不解忖思来处。谓言法尔合供。吃了聚头喧喧。但说人间杂话。然则一期趂乐。不知乐是苦因。曩劫徇尘。未尝返省。时光淹没。岁月蹉跎。受用殷繁。施利浓厚。动经年载。不拟弃离。积聚滋多。保持幻质。导师有勑戒勖比丘。进道严身。三常不足。人多於此耽寐不休。日往月来飒然白首。后学未闻旨趣。应须博问先知。将谓出家。贵求衣食。佛先制律。启创发蒙。轨则威仪。净如氷雪。止持作犯。束敛初心。微细条章。革诸猥弊。毗尼法席曾未叨陪。了义上乘岂能甄别。可惜一生空过。后悔难追。教理未尝措怀。玄道无因契悟。及至年高腊长。空腹高心。不肯亲附良朋。唯知倨傲。未谙法律。戢敛全无。或大语高声。出言无度。不敬上中下座。婆罗门聚会无殊。椀钵作声。食毕先起。去就乖角。僧体全无。起坐忪诸。动他心念。不存些些轨则。小小威仪将何束敛。后昆新学无因仿敩。才相觉察。便言我是山僧。未闻佛教。行持一向情存粗操。如斯之辈。盖为初心慵墯。饕餮因循。荏苒人间。遂成踈野。不觉躘踵老朽。触事面墙。后学咨询无言接引。纵有谈说不涉典章。忽被轻言。便责后生无礼。瞋心愤起。言语该人。一朝卧疾在床。众苦萦缠逼迫。晓夕思忖。心里恛惶。前路茫茫。未知何往。从兹始知悔过。临渴掘井奚为。自恨早不预修。年晚多诸过咎。临行挥霍。怕怖慞惶。縠穿雀飞。识心随业。如人负债。强者先牵。心绪多端。重处偏坠。无常杀鬼。念念不停。命不可延。时不可待。人天三有。应未免之。如是受身非论劫数。感伤叹讶。哀哉切心。岂可缄言。递相警策。所恨同生像季。去圣时遥。佛法稀踈人多懈怠。略申管见以晓后来。若不蠲矜。诚难轮逭。夫出家者发足超方。心形异俗。绍隆圣种。震慑魔军。用报四恩。拔济三有。若不如此。滥厕僧伦。言行荒踈。虚沾信施。昔年行处。寸步不移。恍惚一生。将何凭恃。况乃堂堂僧相。容貌可观。皆是夙植善因。感斯异报。便拟端然拱手。不贵寸阴。事业不勤。功果无因克就。岂可一生空过。抑亦来业无裨。辞亲决志披缁。意欲等超何所。晓夕思忖。岂可迁延过时。心期佛法栋梁。用作后来龟镜。常以如此。未能少分相应。出言须涉於典章。谈说乃傍於稽古。形仪挺特。意气高闲。远行要假良朋。数数清於耳目。住止必须择伴。时时闻於未闻。故云生我者父母。成我者朋友。亲附善者。如雾露中行。虽不湿衣。时时有润。狎习恶者。长恶知见。晓夕造恶。即目交报。没后沈沦。一失人身。万劫不复。忠言逆耳。岂不铭心者哉。便能澡心育德。晦迹韬名。蕴素清神。喧嚣止绝。若欲参禅学道。顿超方便之门。心契玄津。研几精妙。决择深奥。启悟真源。博问先知。亲近善友。此宗难得其妙。切须子细用心。个中顿悟正因。便是出尘阶堑。此则破三界二十五有。内外诸法。尽知不实。从心变起。悉是假名。不用将心凑泊。但情不附物。物岂碍人。任他法性周流。莫断莫绝。闻声见色盖是寻常。这边那边应用不阙。如斯行止。实不枉被法眼。亦乃酬报四恩拔济三有。生生若能不退。佛阶决定可期。往来三界之宾。出没为他作则。此之一学。最妙最玄。但办肯心。必不相赚。若有中流之士。未能顿超。且於教法留心。温寻贝叶。精搜教理。传唱敷扬。接引后来。报佛恩德。时光亦不虚弃。必须以此扶持。住止威仪。便是僧中法器。岂不见倚松之葛尚耸千寻。附托胜因方能广益。恳修斋戒莫谩亏逾。世世生生殊因妙果。不可等闲过日。兀兀度时。可惜光阴。不求升进。徒销十方信施。亦乃辜负四恩。积累转深。心尘易壅。触途成滞。人所轻欺。古云彼既丈夫我亦尔。不应自轻而退屈。若不如此。徒在缁门荏苒一生。殊无所益。伏望兴决烈之志。开特达之怀。举措看他上流。莫擅随於庸鄙。今生便须决断。料想不由别人。息意忘缘。莫与诸尘作对。心空境寂。祇为久滞不通。熟览斯文。时时警策。强作主宰。莫徇人情。业果所牵诚难逃避。声和响顺。形直影端。因果历然。岂无忧惧。故经云。假使百千劫。所作业不忘。因缘会遇时。果报还自受。故知三界刑罚萦绊杀人。努力勤修莫空过日。深知过患。方乃相劝行持。愿百劫千生。处处同为法侣。乃为铭曰。
　　幻身梦宅　　空中物色　　前际无穷　　后际宁克　　出此没彼　　升沈疲极　　未免三轮　　何时休息　　贪恋世间　　阴缘成质　　从生至老　　一无所得　　根本无明　　因兹被惑　　光阴可惜　　剎那不测　　今生空过　　来世窒塞　　从迷至迷　　皆因六贼　　六道往来　　三界制匐　　早访明师　　亲近高德　　决择身心　　去其荆棘　　世自浮虚　　众缘岂逼　　研穷法理　　以悟为则　　心境俱捐　　莫记莫忆　　六根怡然　　行住寂默　　一心不生　　万法俱息

　　释迦如来成道记

　　　　唐太原王勃　撰
