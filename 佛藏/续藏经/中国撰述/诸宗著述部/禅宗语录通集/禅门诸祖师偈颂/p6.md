<!-- { "loadSidebar": true } -->
　　君不见。绝学无为闲道人。不除妄想不求真。无明实性即佛性。幻化空身即法身。法身觉了无一物。本源自性天真佛。五阴浮云空去来。三毒水泡虚出没。证实相。无人法。剎那灭却阿鼻业。若将妄语诳众生。自招拔舌尘沙劫。顿觉了。如来禅。六度万行体中圆。梦里明明有六趣。觉后空空无大千。无罪福。无损益。寂灭性中莫问觅。比来尘镜未曾磨。今日分明须剖析。谁无念。谁无生。若实无生无不生。唤取机关木人问。求佛施功早晚成。放四大。莫把捉。寂灭性中随饮啄。诸行无常一切空。即是如来大圆觉。决定说。表真僧。有人不肯任情征。直截根源佛所印。摘叶寻枝我不能。摩尼珠。人不识。如来藏里亲收得。六般神用空不空。一颗圆光色非色。净五眼。得五力。唯证乃知难可测。镜里看形见不难。水中捉月争拈得。常独行。常独步。达者同游涅盘路。调古神清风自高。貌悴骨刚人不顾。穷释子。口称贫。实是身贫道不贫。贫则身常披缕褐。道则心藏无价珍。无价珍。用无尽。利物应缘终不吝。三身四智体中圆。八解六通心地印。上士一决一切了。中下多闻多不信。但自怀中解垢衣。谁能向外夸精进。从他谤。任他非。把火烧天徒自疲。我闻恰似饮甘露。销融顿入不思议。观恶言。是功德。此则成吾善知识。不因讪谤起怨亲。何表无生慈忍力。宗亦通。说亦通。定慧圆明不滞空。非但我今独达了。恒沙诸佛体皆同。师子吼。无畏说。百兽闻之皆脑裂。香象奔波失却威。天龙寂听生欣悦。游江海。涉山川。寻师访道为参禅。自从认得曹溪路。了知生死不相关。行亦禅。坐亦禅。语默动静体安然。纵遇锋刀常坦坦。假饶毒药也闲闲。我师得见然灯佛。多劫曾为忍辱仙。几回生。几回死。生死攸攸无定止。自从顿悟了无生。於诸荣辱何忧喜。入深山。住兰若。岑崟幽邃长松下。优游静坐野僧家。阒寂安居实萧洒。觉即了。不施功。一切有为法不同。住相布施生天福。犹如仰箭射虚空。势力尽。箭还坠。招得来生不如意。争似无为实相门。一超直入如来地。但得本。莫愁末。如净瑠璃含宝月。我今解此如意珠。自利利他终不竭。江月照。松风吹。永夜清宵何所为。佛性戒珠心地印。雾露云霞体上衣。降龙钵。解虎锡。两钴金镮鸣历历。不是标形虚事持。如来宝杖亲踪迹。不求真。不断妄。了知二法空无相。无相无空无不空。即是如来真实相。心镜明。鉴无碍。廓然莹彻周沙界。万像森罗影现中。一颗圆光非内外。豁达空。拨因果。莽莽荡荡招殃祸。弃有着空病亦然。还如避溺而投火。舍妄心。取真理。取舍之心成功伪。学人不了用修行。深成认贼将为子。损法财。灭功德。莫不由斯心意识。是以禅门了却心。顿入无生知见力。大丈夫。秉慧剑。般若锋兮金刚焰。非但空摧外道心。早曾落却天魔胆。震法雷。击法鼓。布慈云兮洒甘露。龙象蹴踏润无边。三乘五性皆醒悟。雪山肥腻更无杂。纯出醍醐我常纳。一性圆通一切性。一法徧含一切法。一月普现一切水。一切水月一月摄。诸佛法身入我性。我性同共如来合。一地具足一切地。非色非心非行业。弹指圆成八万门。剎那灭却三祇劫。一切数句非数句。与吾灵觉何交涉。不可毁。不可赞。体若虚空勿涯岸。不离当处常湛然。觅即知君不可见。取不得。舍不得。不可得中祇么得。默时说。说时默。大施门开无拥塞。有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。建法幢。立宗旨。明明佛勑曹溪是。第一迦叶首传灯。二十八代西天记。历江海。入此土。菩提达磨为初祖。六代传衣天下闻。后人得道何穷数。真不立。妄本空。有无俱遣不空空。二十空门元不着。一性如来体自同。心是根。法是尘。两种犹如镜上痕。痕垢尽除光始现。心法双亡性即真。嗟末法。恶时世。众生薄福难调制。去圣远兮邪见深。魔强法弱多怨害。闻说如来顿教门。恨不灭除令瓦碎。作在心。殃在身。不须怨诉更尤人。欲得不招无间业。莫谤如来正法轮。栴檀林。无杂树。郁密森沈师子住。境静林闲独自游。走兽飞禽皆远去。师子儿。众随后。三岁便能大哮吼。若是野犴逐法王。百年妖怪虚开口。圆顿教。没人情。有疑不决直须争。不是山僧逞人我。修行恐落断常坑。非不非。是不是。差之毫厘失千里。是即龙女顿成佛。非即善星生陷坠。吾早年来积学问。亦曾讨疏寻经论。分别名相不知休。入海算沙徒自困。却被如来苦诃责。数他珍宝有何益。从来蹭蹬觉虚行。多年枉作风尘客。种性邪。错知解。不达如来圆顿制。二乘精进勿道心。外道聪明无智慧。亦愚痴。亦小呆。空拳指上生实解。执指为月枉施功。根境法中虚捏怪。不见一法即如来。方得名为观自在。了即业障本来空。未了还须偿宿债。饥逢王膳不能餐。病遇医王争得差。在欲行禅知见力。火中生莲终不坏。勇施犯重悟无生。早时成佛于今在。师子吼。无畏说。深嗟蒙懂顽皮靻。祇知犯重障菩提。不见如来开秘诀。有二比丘犯淫杀。波离萤光增罪结。维摩大士顿除疑。犹如赫日消霜雪。不思议。解脱力。妙用恒沙也无极。四事供养敢辞劳。万两黄金亦销得。粉骨碎身未足酬。一句了然超百亿。法中王。最高胜。恒沙如来同共证。我今解此如意珠。信受之者皆相应。了了见。无一物。亦无人。亦无佛。大千沙界海中沤。一切圣贤如电拂。假使铁轮顶上旋。定慧圆明终不失。日可冷。月可热。众魔不能坏真说。象驾峥嵘谩进途。谁见螗螂能拒辙。大象不游於兔径。大悟不拘於小节。莫将管见谤苍苍。未了吾今为君决。

　　杯度禅师一钵歌

　　遏剌剌。闹聒聒。尽是悠悠造抹挞。如饥吃盐上不了。枉却平生头蘖蘖。究竟不能知始末。抛却死尸何处脱。努力劝君求解脱。闲事到头须结撮。火落身上当头拨。莫得临时叫菩萨。丈夫语话须豁豁。莫学痴人受摩捋趂时裹结要摆拨。也学柔和也粗粝。也剃头。也披褐。也学凡夫作生活。直言向君君未达。更作长歌歌一钵。一钵歌。多中一。一中多。莫笑野人一钵歌。缘持此钵度娑婆。青天朗朗月初上。此时境空含万像。几处浮生自是非。一源真性无来往。更莫将心造水泡。百毛流血为谁教。不如静坐真如地。顶上从他鹊作巢。万代金轮圣王子。祇者真如灵觉是。菩提树下度众生。度尽众生不生死。不生不死真丈夫。无形无相大毗卢。尘劳灭尽真如现。一颗圆明无价珠。眼不见。耳不闻。不见不闻真见闻。从来一钵无言说。今日千言强为分。须谛听。人人尽有真如性。恰似黄金在矿中。练去练来金体净。真是妄。妄是真。若除真妄更无人。真心莫谩生烦恼。衣食随时养色身。好也着。恶也着。一切无心无染着。也无恶。也无好。三际坦然平等道。粗也餐。细也餐。莫学凡夫相上观。也无粗。也无细。上方香积无根带。坐也行。行也坐。生死树下菩提果。也无坐。也无生。无生何用觅无生。生也得。死也得。处处当来见弥勒。也无生。也无死。三界如来总如此。离则着。着则离。幻化门中生实义。也无离。也无着。何处更求治病药。语时默。默时语。语默寻踪无处所。也无语。也无默。莫唤东西作南北。嗔时喜。喜时嗔。我自降魔转法轮。也无嗔。也无喜。水不离波波即水。悭时舍。舍时悭。不离内外及中间。也无悭。也无舍。寂寂寞寞无可把。苦时乐。乐时苦。祇者修行断门户。也无苦。也无乐。本来二性无缠缚。垢则净。净则垢。两边究竟无前后。也无垢。也无净。大千同一真如性。药是病。病是药。到头两事浑拈却。亦无药。亦无病。正是如来灵觉性。魔作佛。佛作魔。镜里寻形水上波。也无魔。也无佛。三世本来无一物。凡则圣。圣则凡。色里胶清水里咸。亦无凡。亦无圣。万行总持无一行。真中假。假中真。自是凡夫起妄尘。亦无真。亦无假。欲觅唤时何应喏。本来无性亦无名。祇么腾腾信脚行。有时廛市井屠肆。一朵红莲火里生。也曾策杖游京洛。身似浮云无定着。幻化犹来是寄居。他家何处更清虚。若觅戒。三毒疮痍几时瘥。若觅禅。我自纵横汩碖眠。大可怜。不是颠。世间出世天中天。时人不会此中意。打着南边动北边。若觅法。鸡足山头问迦叶。大士持衣在此中。本来不用求专甲。若觅经。法性真源无可听。若觅律。穷子不须教走出。若觅修。八万浮图何处求。祇知黄叶止啼哭。不觉黑云遮日头。莫怪狂言无次第。筛箩渐入粗中细。祇这粗中细也无。即是圆明真实谛。真实谛。本非真。但有名闻即是尘。若向尘中解真实。便是堂堂出世人。莫造作。独行独步空索索。无生无死无涅盘。本来生死不相干。无是无非无动静。莫谩将身入空井。无善恶。无去来。也无明镜挂高台。山僧见解祇如此。不信从他造劫灰。

　　佛眼三自省

　　是身寿命。如驹过隙。何暇闲情。妄为杂事。既隆释种。须绍门风。谛审先宗。是何标格。
　　道业未办。去圣时遥。善友师教。诚不可舍。自生勉励。念报佛恩。惟己自知。大心莫退。
　　报缘虚幻。岂可强为。浮世几何。随家丰俭。苦乐逆顺。道在其中。动静寒温。自愧自悔。

　　沩山大圆禅师警策

