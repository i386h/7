<!-- { "loadSidebar": true } -->
　　妙尽复穷通。还归六道中。尘尘皆佛事。处处是家风。皓玉泥中异。精金火里逢。优游无间路。随类且飘蓬。

　　月窟训童行(清禅师)

　　咨尔童行。听予诫云。高以下基。洪犹纤起。古今贤圣。莫不由斯。儒宗颇多。释氏尤甚。兹不繁引。略举二三。虞夏至尊。尚曾历试。可能二祖。犹服勤劳。一念因真。千生果实。若其滥服。终无所成。任是毁形。徒增黑业。尔等童老。至今各颛诚履实。践真无随流。俗处清净地。生难遭心。见佛逢僧。克勤敬慕。如能反责。可谓丈夫。施主交肩。宜先祇揖。仝衣相见。莫后和南。夕火晨香。常常勿懈。斋餐蚤粥。念念兴惭。当直殿堂。供过寮舍。宜勤拂拭无怠。应承进止。威仪上流。是则言默要道。下辈休询。贝叶故合精通。坟典犹宜博学。稍知今古。方解为人。若似哑羊。出家何益。如来未成佛果。文武兼能。永嘉才作人师。宗说俱备。睎颜睎骥。子云有言。诵帚诵苕。释尊无误。各须努力。莫谩因循。立志坚高。不堕凡地。故经云。立志如高山。种德若深海。如斯苦口。期汝为人。报答佛祖莫大恩。拔济众生无量苦。日日如是。不愧自心。颂曰。
　　负舂刬艹示嘉模。绍续须还猛烈徒。一念豁然三际断。单传肯下老躁胡。

　　雪窦明觉禅师方丈铭

　　夫传持祖灯。嗣续佛寿。此非小任。宜景前修。肃以威仪。尊其瞻视。惩忿窒欲。治气养心。无以名利动於情。无以得失介於意。无随世之上下。无逐人之是非。黑白致之於怀。喜怒不形於色。乐人之乐。犹己之乐。忧人之忧。若己之忧。容众尊贤。克己复礼。无因少隙失素所善。无背公议弃素所疎。能不可矜。势不可恃。无护己短。无掩人长。见德不可忘身。在贵不可忘贱。且夫学本修性。岂愠人之不知。道贵全身。无靳世之为用。人或慕义。理固推余。必也笃以心诚诲余规矩。博援群藉。深示妙宗。慈室忍衣不可须臾而离。大方宝所欲其造次。必是动息有常。嫌疑必慎。人不可侮。天不可欺。众之去来。无追无拒。人之毁誉。无恚无贪。内无所惭。外无所恤。或若声华溢美。利养丰多。畏四趣之果因。谨三宝之交互。死生未脱。业苦难逃。方其得志。亟思利正。身如行厕。利称软贼。百年非久。三界无安。可惜寸阴。当求解脱。古先诸祖举有懿范。杖锡一生吃土。丹霞祇个布裘。赵州青灰满头。即师编艹为毡。或深禅久修。或优诏不就。大都约则鲜失。奢则招讥。谦则有光。退则无忌。去圣逾远。行道有艰。观时进止。无自辱也。

　　义净三藏诫看经

　　晋宋齐梁唐代间。高僧求法出长安。去时几百归无十。后辈那知前辈难。雪岭崎岖侵骨冷。沙河[漓-蹂]涌刮毛寒。今人不委经来历。往往将经容易看。

　　唐太宗题白马寺(烧经所)

　　门径萧萧长绿苔。一回登此一徘徊。青牛谩说函关去。白马亲从印土来。确定是非凭烈焰。为分真伪筑高台。东风也解嫌狼藉。吹尽当年道教灰。

　　洞山息世讥

　　不求名利不求荣。任运腾腾度此生。三寸气消谁是主。百年身后谩呼名。衣裳破后重重补。粮食无时旋旋营。一个幻身能几久。为它闲事长无明。

　　五家宗派括
　　临济宗

　　南岳马祖百丈运。临兴南穴首山汾。慈明南会开一续。心出新清端演勤。

　　沩仰宗

　　百丈派出大沩佑。香严仰山亲得绍。南塔芭蕉清续传。儿孙未见继其后。

　　云门宗

　　清石天龙接德山。雪峰云偃香林远。北塔雪窦付天衣。二本从兹门大显。

　　曹洞宗

　　清石药山云洞祖。云膺同安丕志附。梁山观得大阳玄。投子芙蓉淳独步。

　　法眼宗

　　雪峰傍出玄沙备。地藏法眼益尊贵。韶国师传寿与津。佛法新罗而已耳(要知仔细。须寻宗派图)。

　　八溢圣解脱门

　　礼佛敬佛德。念佛感佛恩。持戒行佛行。看经明佛理。坐禅达佛境。参禅合佛心。得悟证佛道。说法满佛愿。实际理地不受一尘。佛事门中不舍一法。然此八事犹如四方四隅。阙一不可。前圣后圣其揆一也。六波罗蜜亦须兼行。六祖云。执空之人滞在一隅。谓不立文字。自迷犹可。又谤佛经。罪障深重。可不戒哉。

　　陈贤良书(亦刊于精严宝训)

　　陈提刑贵谦答真侍郎德秀书曰。承下问禅门事。仰见虚怀乐善之意。顾浅陋何足以辱此。然敢不以管见陈白。所谓话头合看与否。以某观之。初无定说。若能一念无生。全体是佛。何处别有话头。只缘多生习气。背觉合尘。剎那之间念念起灭。如猴孙拾栗相似。佛祖辈不得已权设方便。令咬嚼□个无滋味话头。意识有所不行。将蜜果换苦胡芦。淘汝业识。都无实义。亦如国家兵器。不得已而用之。今时学者却於话头上强生穿凿。或至逐个解说以当事业。远之远矣。棱道者廿年坐破七蒲团。只管看驴事未去马事到来。因卷帘大悟。所谓八万四千关捩子。只消一个锁匙开。岂在多言也。来教谓诵佛之言。存佛之心。行佛之行。久久须有得处。如此行履。固不失为一世之贤者。然禅门一着又须见彻自己本地风光。方为究竟。此事虽人人本有。但为客尘妄想所覆。若不痛加煅炼。终不明净。圆觉经云。譬如销金矿。金非销固有。虽复本来金。终以销成就。盖谓此也。来教又谓。道若不在言语文字上。诸佛诸祖何谓留许多经论在世。经是佛言。禅是佛心。初无违背。但世人寻言逐句。没溺教网。不知有自己一段光明大事。故达磨西来。不立文字。直指人心。见性成佛。谓之教外别传。非是教外别是一个道理。只要明了此心。不着教相。今若只诵佛语。而不会归自己。如人数他珍宝。自无半钱分。又如破布裹真珠。出门还漏却。纵使於中得少滋味。犹是法爱之见。本分上事。所谓金屑虽贵。落眼成翳。直须打并一切净尽。方有少分相应也。某向来虽不阅大藏经。然华严楞严圆觉维摩等经诵之亦稍熟矣。其他如传灯诸老语录。寿禅师宗镜录皆玩味。数十年间。方在屋里着到。却无暇看经论也。楞伽虽是达磨心宗。亦以句读难通。不曾深究。要知吾人皆是诚心。非彼世俗自瞒以资谈柄而已。姑以日用验之。虽无浊恶粗过。然於一切善恶逆顺境界上。果能照破。不为他所移换否。夜睡中梦觉一如否。恐怖颠倒否。疾病而能作得主否。若目前犹有境在。则梦寐未免颠倒。梦寐既颠倒。疾病必不能作得主宰。疾病既作主宰不得。则生死岸头必不自在。所谓如人饮水冷暖自知。待制舍人於功名鼎盛之时。清修寡欲留神此道。可谓火中莲花矣。古人有言。此大丈夫事。非将相之所能为也。又云。直欲高高峰顶立。深深海底行。更欲深穷远到。直到不疑之地。来教谓无下手处。只此无下手处。正是得力处。如前书所言。静处闹处皆着一只眼看。是什么道理。久久纯熟。自无静闹之异。其或杂乱纷飞起灭不停。却举一则公案与之厮崖。则起灭之心自然顿息。照与照者同时寂灭。即是到家也。某亦学焉而未至也。姑尽吐露如此。不必他示。恐有儒释不侔者。必大怪之。待制舍人它日心眼开明。亦必大笑而骂之(提刑参见月林铁鞭诸大老)。

　　范文正公勉圆悟禅师行脚

　　观水莫观小污池。污池之水鱼鳖卑。登山莫登迤逦山。迤逦之山艹木稀。观水直观沧溟广。登山直登泰山上。所得不少所见高。工夫用尽非徒劳。南方幸有选佛地。好向其中穷妙旨。它年成器整颓纲。不负男儿出家志。大丈夫。休拟议。岂为虚名灭身计。欢谐时分觉无多。却被光阴暗添岁。成都况是繁华国。打住只应花酒窟。吾师自是出家儿。岂随龌龊相埋没。吾师幸有虹蜺志。何事踌躇淤泥水。君不见。吞舟之鱼不隐污流。合抱之木岂在丹丘。大鹏一展九万里。岂同春岸飞沙鸥。何如急驾千里骥。莫效鹪鹩恋一枝。纵饶讲得千经论。也落禅家第二机。白云长自恋高台。暮罩朝笼不暂开。为慰苍生霖雨望。等闲依旧出山来。又不见。昆山有玉名琼瑶。良时未遇居蓬蒿。当时若不离荆楚。争得连城价倍高。

　　高庵悟和尚劝安老僧文

　　贫道尝阅藏教。谛审佛意。不许比丘坐受无功之食。生懒堕心。起吾我见。每至晨朝。佛及弟子持钵乞食。不择贵贱。心无高下。俾得福者一切均溥。后所称常住者。本为老病比丘不能行乞者设。非少壮之徒可得而食。逮佛灭后。正法世中亦复如是。像季以来。中国禅林不废乞食。但推能者为之。所得利养。聚为招提。以安广众。遂辍逐日行乞之规也。今闻数剎住持。不识因果。不安老僧。背戾佛旨。削弱法门。苟不住院。老将安归。更不返思。常住财物本为谁置。当推何心以合佛心。当推何行以合佛行。昔佛在日。或不赴请。留身精舍。徧巡僧房。看视老病。一一致问。一一办置。仍劝请诸比丘递相恭敬。随顺方便。去其嗔嫌。此调御师统理大众之揩摸也。今之当代恣用常住。资给口体。结托权贵。仍隔绝老者病者。众僧之物掩为己有。佛心佛行浑无一也。悲夫悲夫。古德云。老僧乃山门之标榜也。今之禅林。百僧之中无一老者。老而不纳。益知寿考之无补。反不如夭死。愿今当代各遵佛语。绍隆祖位。安抚老病。常住有无。随宜供给。无使愚昧专权灭裂。致招来世短促之报。切宜加察。

　　达磨师真性颂

　　达磨西来。不立文字。少林默坐九年。独有神光领旨。上根既契。犹怜中下之机。强留二十字。谓之真性偈。翻覆读之。成四十首。颂各有旨趣。庶几后代儿孙因指见月。傥有个汉。向性字未形之前领略。文彩自彰。匪从他得。则翻笑缺齿老胡。正好痛与拄杖矣。

　　天人礼枯骨

　　　　慈受　述
　　汝是前生我。我今天眼开。瑶衣随念至。玉食自然来。谢汝昔勤苦。令吾今快哉。散花时再拜。人世莫疑猜。

　　饿鬼鞭尸

　　因者臭皮囊。波波劫劫忙。只知贪快乐。不肯暂回光。白业锱铢少。黄泉岁月长。直须痛鞭打。此恨卒难忘。

　　沙门破二见

　　咄咄愚痴子。云何不自观。鞭尸真倒置。礼骨自欺瞒。善恶由心造。佛魔着眼看。踏翻烦恼海。生死不相干。

　　禅门诸祖师偈颂下之下(终)

