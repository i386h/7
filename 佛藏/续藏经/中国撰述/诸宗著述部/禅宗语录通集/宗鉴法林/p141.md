<!-- { "loadSidebar": true } -->
　　金鞭击碎珊瑚树。玉浪冲开水底天。折角泥牛连夜诟。青峰添得晓来烟。(频吉祥)

　　潭州石霜庆诸普会禅师(道吾智嗣)

　　僧问。咫尺之间为甚不睹师颜。师曰我道遍界不曾藏。僧后问雪峰。遍界不曾藏意旨如何。峰曰什么处不是石霜。僧回举似师。师曰者老汉着什么死急。
　　洞山价云。笑杀土地。　玄沙备云。山头老汉蹉过石霜也。　五祖戒云。着甚来由。　太阳玄云。今时人要明此事。大须仔细。祇如石霜恁么道。落在甚处。若不仔细。非但累及石霜。和它雪峰累及。　琅琊觉云。雪峰虽有利人之心。且无出人之眼。石霜虽有出人之眼。且未知向上一窍。　法云秀云。要见石霜么。富嫌千口少。贫恨一身多。　净因成云。诸人要识二老么。天共白云晓。水和明月流。　天童觉云。二老相去多少。直是千里万里。若有问长芦。遍界不曾藏意旨如何。向道什么处是石霜。　报恩秀云。者僧愈寻愈远。转问转疑。雪峰不惜性命横身相为。犹较天童十万八千。还会么。拈却肯路根尘空。脱体无依活卓卓。
　　石霜雪老尽悠悠。月下相逢互唱酬。怎似钓螺江上客。一声渔笛过沧州。(佛慧泉)
　　老倒石霜曾指月。区区雪老重饶舌。钓鱼船上谢三郎。金刚脑后添生铁。(南华炳)
　　同声相应。同气相求。看风使樯。遇浪拦头。机轮谩卷舒。互换出常流。犹羡钓鱼船上客。一曲沧浪烟水秋。(离言义)
　　浑然太古元无物。点破真淳在一爻。周孔系词劳指注。吉凶从此见重交。(幻寄庭)
　　石霜因僧问真身还有出世也无。师曰不出世。曰争奈真身何。师曰瑠璃缾子口。
　　天童觉云。通身及尽。彻底无功。撒手归来。随处得用。还识石霜老汉么。当堂无影迹。遍界不曾藏。　宝寿新云。好个瑠璃缾。虽然有口要且无底。还用得么。差之毫厘。失之千里。　为则范云。石霜玉壶中高歌夜月。阆苑里坐啸春风。被者僧轻轻一拶。便乃逐烟火於人间。望仙山若天上。虽然。要见石霜也大难。何故。石女惊回梦。月明在画楼。
　　石霜因僧辞。师问船去陆去。曰遇船即船遇陆即陆。师曰我道半途稍难。僧无对。
　　云门偃云。三十年后此语大行。又云。临行一句永劫不忘。
　　石霜抵沩山为米头。一日簏米次。沩曰施主物莫抛攃。师曰不抛攃。沩於地上拾得一粒曰。汝道不抛攃。者个是什么。师无对。沩曰。莫轻者一粒。百千粒尽从者一粒生。师曰。者一粒从什么处生。沩呵呵大笑归方丈。
　　万廪千仓常住物。出生来历要分明。不知一粒从何得。雨过西山爽气清。(枯禅镜)
　　石霜因僧问。三千里外远闻石霜有个不顾是否。师曰是。曰。祇如万象历然。是顾不顾。师曰我道不惊众。曰。不惊众是与万象合。如何是不顾。师曰遍界不曾藏。
　　翠峰显云。谁是不顾者。　法林音云。石霜老人虽则不负来机。争奈得陇遗蜀。若是吹余。待伊问远闻有个不顾是否。但云谢子殷勤。它若再问万象历然是顾不顾。即向它道山僧棒今日到阇黎止。看它又作个甚么伎俩。
　　石霜因僧问如何是祖师西来意。师乃齩齿示之。僧不契。九峰虔因僧问先师齩齿意旨如何。峰曰。宁可截舌。不犯国讳。
　　云盖元亦因僧问先师齩齿旨意如何。盖云我与先师有甚冤雠。　荐福灿云。要知二老用处么。子为父隐。直在其中矣。
　　石霜因僧问如何是和尚深深处。师曰无须锁子两头摇。
　　三更月落两山明。古道迢遥苔满生。金锁摇时无手犯。碧波心玉兔常行。(投〔青子〕)
　　无须锁子卒难开。枯木堂中莫乱猜。千古两头摇不动。待它麟角衲僧来。(保宁勇)
　　鸟啼碧涧树森森。把手行来又一岑。花落花开春不管。那知烂却石霜心。(梅逢忍)
　　石霜示众。初机未觏大事。先须识取头。其尾自至。疎山仁便问如何是头。师曰直须知有。曰如何是尾。师曰尽却今时。曰有头无尾时如何。师曰吐得黄金堪作什么。曰有尾无头时如何。师曰犹有依倚在。曰直得头尾相称时如何。师曰。渠不作个解会。亦未许渠在。
　　福善品云。既是头尾相称。为甚么亦不许渠在。若识取其头。尽乾坤大地七花八裂。若识取其尾。且道甚么处见石霜来。近时有头无尾者甚多。若乃有尾无头不。惟尽却今时。威音王已前百杂碎始得。
　　口甜心苦论家私。王库从来岂有斯。傍户痴呆徒侧耳。累它空堕两茎眉。(别收纯)
　　石霜示众。百尺竿头如何进步。
　　百尺竿头坐底人。虽然得入未为真。百尺竿头须进步。十方世界现全身。(长沙岑)
　　瞎却顶门眼。错认定盘星。拌身能舍命。一盲引众盲。(无门开)
　　石霜因裴相国来。师夺公手中笏曰。在天子手中为圭。在官人手中为笏。在山僧手里唤作什么。公无对。乃留下笏。
　　翠峰显云。弄巧成拙。　保宁勇代相国云。祇恐和尚使不着。　天宁琦云。渠无名字。　百丈泐云。为石霜助恶则扶强抑弱。为裴公拔本则重俗轻僧。不如一齐趁出。免得以平报不平。恁么得人憎。　清化嶾代云。太俗生。　云溪挺代云。不惜为它安名。祇恐负累和尚。
　　不是圭兮不是笏。翻身直入苍龙窟。拏得骊龙照海珠。知君大手方拈出。(翠峰显)
　　不是圭兮不是笏。祖祖相传非外物。掣电光中着眼看。直下承当早埋没。遇作家。须拈出。中下闻之生恍惚。太平恁么多罗。毕竟未离窠窟。那堪明眼人前。特地一场叨呾。(佛鉴懃)
　　石霜因许州金明上座问一毫穿众穴时如何。师曰直须万年后。曰万年后又如何。师曰。登科任汝登科。拔萃任汝拔萃。明次问径山諲。山曰光华任汝光华。结果任汝结果。
　　□□□云。石霜棺材里瞠眼。莫道金明不具眼好。
　　日暖风和春正好。王孙打马上林游。寒儒未第青毡旧。花落花开总是愁。(胜法溥)

　　潭州渐源仲兴禅师(道吾智嗣)

　　侍道吾至檀越家吊慰。师拊棺问生耶死耶。吾曰生也不道死也不道。师曰为什么不道。吾曰不道不道。回至中路。师曰和尚今日须与某甲道。若不道。打和尚去也。吾曰打即任打。道即不道。师便打。归院吾令去。师后有省。值吾化去。乃造石霜举此话请益。霜曰。不见道生也不道死也不道。师大悟。
　　云居元云。石霜矢上加尖。唤醒千个渐源也无用处。当初待伊举了。痛棒打出。非惟作天下宗师。亦乃为道吾雪屈。　五祖演云。白云今日愤气不平。须要断者公案。道吾第一不解为身作主。第二不能随机入俗。当时待问生耶死耶。但云等归院里向你道。若着得此语。伶俐汉一蹋蹋着。大小道吾也免一顿拳头。　昭觉勤云。道吾横身为物。指出生死根原。渐源亲到宝山。当面错过。若不是金刚正性夙植根深。争得向平田浅艹蓦地回光。见得道吾着力相为处。且作么生是道吾着力相为处。　径山杲云。生也不道。死也不道。两重公案。一状领到。露刃吹毛。截断纲要。脱却鹘臭衫。拈却炙脂帽。大座当轩气浩浩。喝一喝。　天宁琦云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。
　　无须锁子两头摇。无瑕碧玉三回献。返遭刖足太无端。谁料正言远似反。(佛性泰)
　　明头落节。暗里吃交。毒手当渠痒处搔。雪里鹭鸶飞不见。一只银缾挂树梢。(承天宗)
　　急水滩头下钓时。锦鳞红尾尚迟疑。蓦然跳出洪波里。撄雾拏云宇宙低。(天童华)
　　题尽招文唤不回。空教雨泪湿寒灰。倚楼忽听凉州曲。谁信边笳奏落梅。(慧山海)
　　渐源一日持锹到石霜法堂上。从东过西从西过东。霜曰作么。师曰觅先师灵骨。曰。洪波浩渺白浪滔天。觅什么先师灵骨。师曰正好着力。曰。者里针札不入。着甚么力。师持锹肩上便去。
　　太原孚别云。先师灵骨犹在。　明招谦云。莫道作么。别下得什么语代云。鹭鸶语鹤。又代渐源。便掷却锹子云浅水无鱼。　青龙斯云。二老可谓同条共贯。收放临时。仔细看来犹未劋绝。要得劋绝么。先师灵骨谩劳寻。溢目烟光亘古今。堪笑持锹徒着力。何如抚掌共披襟。
　　兔马有角。牛羊无角。绝毫绝厘。如山如岳。黄金灵骨今犹在。白浪滔天何处着。只履西归曾失却。(翠峰显)
　　终日挨门复倚楼。几回明镜照梳头。一从事却潘郎后。也解人前不识羞。(保宁勇)
　　当时苦口曾不道。悟来灵骨方寻讨。练江寒月雨萧萧。浮云散尽天如扫。(梦庵信)
　　生前曾弗遇知音。死后徒将灵骨寻。祇在目前何处觅。黄金锁子任浮沈。(本觉一)
　　渐源因宝盖约侄来访。师乃卷帘在方丈内坐。约一见乃下却帘。便归客位。师令侍者传语曰。长老远涉不易。犹隔津在。约遂擒住侍者与一掌。者曰有堂头和尚在。莫打某甲。约曰。为有堂头老汉。所以打你。者回举似师。师曰犹隔津在。
　　昭觉勤云。老汉一舒一卷。宾主历然。隔津通津。彼此相照。侍者亲蒙赐掌。恩大难酬。宝盖到处垂慈。费尽腕头气力。　天童觉云。灼然犹隔津在。然则各各彼彼自是一家。且作么生得同生同死共命连枝去。暗里抽横骨。明中坐舌头　鼓山贤云。渐源见宝盖。宝盖未见渐源。
　　渐源在帐内坐。有僧来拨开帐曰不审。师以目视之。良久曰会么。曰不会。师曰。七佛已前事。为甚么不会。僧举似石霜。霜曰。如人解射。箭不虚发。
　　东林总云。渐源七佛已前事则且从。未审石霜唤什么作箭。良久云。渐源头白。石霜头黑。七佛已前曾漏泄。既漏泄。掩不得。南海波斯生白泽。　鼓山永云。渐源梦中说梦。石霜接响承虚。要且二俱不了。

　　渌清禅师(道吾智嗣)

　　因僧问。不落道吾机。请师道。师曰。庭前红苋树。生叶不生华。僧良久。师曰会么。曰不会。师曰。正是道吾机。为什么不会。僧礼拜。师打曰须是老僧打你始得。
　　昭觉勤云。来源既正。祇贵转身。者僧眼既[目*答][目*(山/虫)]。渌清遂因风放火。当时若是个汉。待道庭前红苋树生叶不生华。便与掀倒禅床。直饶道吾亲来。也须与他平展。还委悉么。棋逢敌手难藏兴。诗到重吟始见工。

　　沣州夹山善会禅师(船子诚嗣)

　　因僧问拨尘见佛时如何。师曰。直须挥剑。若不挥剑。渔父栖巢。僧后问石霜拨尘见佛时如何。霜曰。渠无国土。甚处逢渠。僧回举似师。师上堂曰。门庭施设不如老僧。入理深谈犹较石霜百步。
