<!-- { "loadSidebar": true } -->
　　楞严。见见之时。见非是见。见犹离见。见不能及。
　　能仁珪云。落花有意随流水。流水无心恋落花。　寒松操云。世祖功臣三十六。云台争似钓台高。　妙伟俊云。世尊一似小儿吃李。忙向赤边齩。忽然齩破指头。直得血溅梵天。
　　没弦琴上无私曲。一度弹来转辘辘。断岩流水少知音。六六不成三十六。(妙峰善)
　　瘦藤拄到风烟上。乞与游人眼界宽。不知眼界宽多少。白鸟去尽青天还。(朴翁铦)
　　雨洗淡红桃萼嫩。风摇浅碧柳丝轻。白云影里怪石露。绿水光中古木清。(潜庵光)
　　海底波斯失却金。双盲婆子草中寻。夜深摸得松毛刺。走徧东村叫卖针。(天如则)
　　骜山艳艳乐从游。尽夜风光映碧流。月落更残天际晓。醉扶公子上高楼。(印山先)
　　一片潮声下石头。江亭送别使人愁。可怜垂柳丝千尺。似为春江绾去舟。(灵润机)
　　楞严。七处征心。
　　七处征心款便成。推穷寻逐案分明。都缘家贼难防避。拨乱乾坤见太平。(卍庵颜)
　　吹糠着米。翻成特地。不因一事。不长一智。(北磵简)
　　七处征他天外天。毫光直射阿难肩。瞿昙忒杀怜儿切。逼得鲇鱼上竹竿。(绝岸湘)
　　沧溟吸尽露珊瑚。直取骊龙颔下珠。三十余年寻海藏。不知身在宝山居。(玉笈乾)
　　楞严。八还辨见。
　　明暗色空不可还。不可还者绝跻攀。夹截虚空成畔岸。一重水隔一重山。(卍庵颜)
　　楞严。阿难大众获本妙心。
　　东西南北捉虚空。海角天涯信不通。力尽神疲无处觅。万年松在祝融峰。(卍庵颜)
　　适我昔所愿。今者已满足。是玉也大奇。祇恐不是玉。(北磵简)
　　楞严。妙性圆明离诸名相。
　　侣岩荷云。妙性岂不是名。圆明岂不是相。作么生说个离诸名相底道理。
　　一钱为本万钱利。富而不足贫有余。换骨夺胎些子药。输他潘阆倒骑驴。(卍庵颜)
　　金盘不可动。辘辘转难住。停待良久间。圆明湛如露。(北磵简)
　　子丑寅卯。丙丁甲乙。小尽廿九。大尽三十。海神知贵不知价。留与人间光照夜。(牧云门)
　　楞严。诸可还者自然非汝。不汝还者非汝而谁。
　　能仁珪云。常恨春归无觅处。不知转入此中来。喝一喝云。三十年后莫道能仁教坏人家儿女。　寒松操云。本欲逃名山里住。住山名反出人间。
　　还还还后更无还。一个闲人天地间。昨夜大虫遭虎齩。皮毛落尽体元斑。(绝岸湘)
　　日暖风和景更奇。华华草草露全机。荼[菧-氐+(林/纟)]一阵香风起。引得游蜂到处飞。(心闻贲)
　　不汝还者复是谁。残红流在钓鱼矶。日斜风定无人扫。燕子衔来水际飞。(天目礼)
　　梧桐叶落正三秋。雁羽翩翩去自由。漠漠楚天飞不到。且随寒月宿汀洲。(伊庵彦)
　　日永烟消古殿凉。太平无事酒旗香。放牛归马知谁力。恬憺风规有一腔。(证心修)
　　故国飘零事已非。烟波江上月明归。酣歌惊起沙汀雁。尽向芦花深处飞。(师瞿济)
　　孤舟闲系汨罗湾。终日沉沉烟雨攒。天际晓风吹散后。霜眉独对水晶盘。(越德祖)
　　楞严。六解一亡。
　　根尘缚脱本同源。一处休复六用捐。手把一条红断贯。娘生鼻孔一时穿。(卍庵颜)
　　六用无功信不通。一时分付与春风。篆烟一缕闲清昼。百鸟不来花自红。(北磵简)
　　楞严。阿难大众复白佛言。若此妙明真净妙心本来徧圆如是。乃至大地草木蠕动含灵本元真如即是如来成佛真体。佛体真实。云何复有地狱饿鬼畜生。
　　双剑峰前古寺基。天尊元是一牟尼。时难祇得同香火。莫听闲人说是非。(卍庵颜)
　　三蛇九鼠。一亩之地。竿木随身。逢场作戏。(北磵简)
　　楞严。汝但弃其生灭守於真常。常光现前。根尘识心自然销落。
　　灵岩储喝一喝云。黄面老子和麸粜面。二千年来罕人酬价。天宁既开者个行户。难教客货久滞。今朝一时摊向人前。知时达变者便请满载而去。其或迟钝。卓拄杖云。早晚行情不定。莫言不道。
　　楞严。若以能推底是汝心则是认贼为子。
　　修山主别云。若能推底不是汝心。则是认子为贼。　天童觉云。如今推也。是子是贼。买帽相头。食鱼去骨。　宝寿新云。世尊祇知其一不知其二。龙济祇知其二不知其一。者里则不然。能推底是心也得。不是心也得。何故。朝朝正月半。夜夜是元宵。
　　楞严。当知虚空生汝心内。犹如片云点太清里。况诸世界在虚空耶。汝等一人发真归元。此十方空悉皆消殒。
　　五祖演云。一人发真归元。十方虚空触着磕着。　昭觉勤云。一人发真归元。十方虚空锦上添华。　洞山度云。一人发真归元。十方虚空八字打开。乃展两手。
　　一人发真归元。十方虚空消殒。试问杨岐栗蓬何似云门胡饼(尼无着持)
　　瞌睡茫茫困思来。吃椀浓茶便眼开。四海五湖皇化里。更无一物是尘埃。(朴翁铦)
　　曾伴溪云归晚色。犹陪落日泛秋声。世间无限丹青手。一段伤心画不成。(觉浪盛)
　　握即成拳。开即成掌。片云太清。不离旧样。开发群蒙。俯提弱丧。南海波斯入大唐。眉毛祇在眼睛上。(牧云门)
　　摩月干霄势莫凌。春来写碧浴波心。平田庄上憧憧客。推倒方知路不平。(观涛奇)
　　楞严。知见立知即无明本。知见无见斯即涅盘。无漏真净。云何是中更容他物。
　　道场如云。释迦老子和身放倒。后代儿孙如何接续。要会么。通玄不是人间世。满目青山何处寻。
　　明眼人前三尺暗。宾中无主主中宾。夜叉拈起吉撩棒。打落松梢月一轮。(天如则)
　　楞严。跋陀婆罗入浴忽悟水因。
　　了事衲僧消一个。长连床上展脚卧。梦中曾说悟圆通。香水洗来蓦面唾。(雪窦显)
　　洗尘触体两空寂。妙证密圆超见思。白璧无瑕空受玷。圆通会里受涂糊。(涂毒策)
　　楞严。佛言。富楼那。如汝所言清净本然。云何忽生山河大地。汝常不闻如来宣说性觉妙明本觉明妙。
　　清净本然徧法界。山河大地即皆现。性觉妙明认影明。眼耳便随身色转。(卍庵颜)
　　弥满清净。中不容他。山河大地。万象森罗。(北磵简)
　　楞严。观世音菩萨成三十二应身。获十四无畏法。
　　良哉观世音。旋闻与声脱。犬吠驴鸣休不休。世出世间活鱍鱍。(瞎堂远)
　　三十二应不思议。十四无畏如流水。男子身中入定时。女子身中从定起。(卍庵颜)
　　趁队选圆通。无端立下风。当时供死款。错说在闻中。(北磵简)
　　楞严。佛言。阿难。此等众生不识本心。受此轮回经无量劫。不得真净。皆由随顺杀盗淫故。反此三种又则出生无杀盗淫。有名鬼伦无名天趣。有无相倾起轮回性。
　　七处精研一妄心。更随三业杀盗淫。身心不是闲家具。前箭犹轻后箭深。(卍庵颜)
　　客舍并州已十霜。归心日夜忆咸阳。无端又渡桑乾水。却望并州是故乡。(北磵简)
　　楞严。无令心魔自起深孽。
　　瞿昙彻底老婆心。见明色发理难任。入乡随俗那伽定。佛魔到此尽平沉。(卍庵颜)
　　挽弓须挽强。用枪须用长。射人须射马。擒贼先擒王。(北磵简)

　　圆觉

　　如是我闻。一时婆伽婆入於神通大光明藏三昧正受。一切如来光严住持。是诸众生清净觉地。身心寂灭平等本际。圆满十方不二随顺。
　　东西南北水茫茫。无角铁牛入海藏。千眼大悲寻不见。倒骑佛殿入僧堂。(冶父川)
　　圆觉。於不二境现诸净土。与大菩萨摩诃萨十万人俱。
　　明镜当台照不差。短长好丑尽归家。山河大地浑如故。不妨随处玩烟霞。(冶父川)
　　圆觉。非幻不灭。
　　不属内外与中间。才落思惟入魔境。大丈夫儿不自欺。翻身坐断毗卢顶。(月林观)
　　圆觉。修多罗教如标月指。
　　方便门。指头月。誵讹因底多甄别。冷光霭霭登清途。匝地茫茫寻旧穴。指看画处眼中屑。到此何须更饶舌。(育王达)
　　圆觉。一切障碍即究竟觉。
　　枯树云充叶。凋梅雪作花。击桐成木响。蘸雪吃冬瓜。长天秋水。孤鹜落霞。(雪堂行)
　　早朝心闷三杯酒。午后头昏一椀茶。入夜脱衣伸脚睡。五更走起眼瞇[序-予+(林/目)]。(或庵体)
　　爱恶胸头荡没尘。牛溲马渤等皆珍。黄金不必呼为贵。阿魏何妨世有真。(介庵进)
　　圆觉。有我爱者亦爱涅盘。伏我爱根为涅盘相。
　　黑山鬼窟至幽阴。认得顽空尽力寻。何似天窗饶一拨。顿令大地作黄金。
　　一锤打破精灵窟。顿令虚空露出骨。说甚骑牛李老君。其中恍恍与惚惚。(灵润机)
　　圆觉。弃爱乐舍还滋爱本。便现有为。增上善果皆轮回故。不成圣道。
　　傀儡牵丝舞柘枝。百般俊俏百般宜。自从舞罢青丝断。堪笑渠侬撒手归。
　　圆觉。居一切时不起妄念。於诸妄心亦不息灭。住妄想境不加了知。於无了知不辨真实。
　　天宁琦云。若然者。道有也得道无也得。向上也得向下也得。得也得不得也得。数片白云笼古寺。一条绿水绕青山。　报恩秀云。居一切时不起妄念不。於诸妄心亦不息灭不。住妄想境不加了知不。於无了知不辨真实不。圭峰科此一段。谓之忘心顿证。又名忘心入觉。万松四个不字。且道合属那一科。　博山来云。四个不字是杀人刀。是活人剑。点铁成金旋天转地。万松门下卓卓全该。若是绝学沙门。更须从头删过。吽。　万仞壁云。释迦老子横身跶倒。直至上无冲天之志。下无入地之谋。若有人救得。敢保脚下烟生。若救不得。但知随例餐[饥-几+追]子。也得三文买草鞋。　玉笈乾云。生处好讨钱。熟处好过年。
　　黄花烂烂。翠竹珊珊。江南地暖。塞北天寒。游人去后无消息。留得云山到老看。(晦堂心)
　　举手攀南斗。翻身倚北辰。出头天外看。谁是我般人。(鼓山珪)
　　荷叶团团团似镜。菱角尖尖尖似锥。风吹柳絮毛球走。雨打棃花蛱蝶飞。(径山杲)
　　和烟钓月是生涯。古策风高未足夸。款乃一声天地阔。祖师何处渡流沙。(或庵体)
　　猢狲吃毛虫。乌狗上佛殿。大地雪漫漫。澄江净如练。(圆极岑)
　　生铁铸牛头。牵犁还拽耙。智者笑忻忻。愚者惊怪差。古往今来几百年。更向鬼门重贴卦。(密庵杰)
　　庭前栽莴苣。莴苣生火筯。火筯开莲花。莲花结木瓜。木瓜才劈破。撒出白油麻参。(拗堂仁)
　　身世悠悠不系舟。得随流处且随流。今朝有酒今朝醉。明日无钱明日愁。(石庵玿)
