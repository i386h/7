<!-- { "loadSidebar": true } -->
　　青原令石头驰书与南岳让和尚。且嘱曰。回时我有个鈯斧子与汝住山。头到南岳。未呈书便问。不慕诸圣。不重己灵时如何。岳曰。子问太高生。何不向下问。头曰。宁可永劫受沉沦。不向诸圣求解脱。便归。师曰子返何速。书信达否。头曰。信亦不通。书亦不达。去日蒙和尚许个鈯斧子。即今便请。师垂下一足。头便礼拜。
　　玄沙备云。大小石头被南岳推倒。至今起不得。　翠峰显云。石头洎担板过。却又云大小南岳不解据令。　翠岩芝云。思和尚垂足。石头礼拜。要且不得斧子。且道后来使个什么。　黄龙南云。石头虽然善能驰达。不辱宗风。其奈逞俊太过不知落节。既是落节。回来因甚么得斧子。　宝掌白云。石头可谓羽檄飞驰不辱使命。但不应贪他个鈯斧子。　药地智云。索底是斧子。如何却垂一足。既不从诸圣求解脱。作么生便礼拜。乃拂袖角云。看看。鈯斧子劈碎天地。作八角磨盘。赶倒金乌玉兔了也。盲龟跛鳖那里得知。　神鼎揆云。冰棱上度过九曲。剑刃上拾得全身。不妨好手。我更问石头。者鈯斧子甚处着。朝参暮请运水般柴又用个甚么。无端累他青原一足。至今缩不得。自身被压倒。至今起不得。
　　鈯斧持来便住山。斫开南岳好峰峦。儿孙失利将何用。又被胡卢笑鲁班。(佛国白)
　　千里迢迢信不通。归来何事太悤悤。白云锁断岩前石。挂角羚羊不见踪。(成枯木)
　　千里亲传事不同。须凭鈯斧赏优功。相如夺璧来还赵。可拟当时一信通。(投子舒)
　　骨相生来不自欺。逢场惯夺锦标归。坚城固队齐掀倒。赢得金符古篆奇。(云居嵿)
　　麟阁标名尺土封。观光上国见英雄。至今南岳峰头月。清照潇湘万顷中。(神鼎揆)
　　青原因僧问如何是祖师西来意。师曰又恁么去也。僧又问近日有何言句乞师一两则。师曰近前来。僧近前。师曰分明记取。
　　蓦头恶水犹嫌少。枷杻重添不厌多。当下若还能解脱。从前知己总为魔。

　　大鉴下二世
　　衡州石头希迁无际禅师(青原思嗣)

　　因青原问。有人道岭南有消息。师曰有人不道岭南有消息。原曰若恁么大藏小藏从何而来。师曰尽从者里去。
　　有消息。太沉屈。无消息。转埋没。大藏小藏从兹出。撒沙撒土无终极。甜如蜜。苦如蘗。明如日。黑如漆。击碎千年野狐窟。填沟塞壑无人识。(圆悟勤)
　　家国无人寄信来。客途何事苦徘徊。春风吹入名园里。无限名花一夜开。(无异来)
　　海门寥廓片云无。倐尔飞来明月孤。万里乾坤都一照。银河深浅倩谁扶。(笠山宁)
　　毛头星焰扑头来。刀斧横拈劈不开。搅动支那神莫测。夜深偏照古岩隈。(宗楷元)
　　迢迢千里觅孤踪。觌面当机始见功。却羡桃源春到后。满溪流水落花红。(浪山屿)
　　石头因药山问。三乘十二分教惟俨粗知。尝闻南方直指人心见性成佛。实未明了。师曰恁么也不得。不恁么也不得。恁么不恁么总不得。子作么生。山罔措。次参马祖。仍伸前问。祖曰我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。山於言下契悟便礼拜。祖曰你见个什么道理便礼拜。山曰惟俨在石头处如蚊子上铁牛。祖曰。汝既如是。善自护持。
　　法云秀云。石头好个无孔铁锤。大似分付不着。药山虽然过江西悟去。争奈平地吃交。有甚么扶策处。　五祖演云。老僧在众。日闻兄弟商量道即心即佛也不得。不即心即佛也不得。若恁么说话敢称禅客。殊不知古人文武兼备韬略双全。山僧见处也要诸人共知。祇见波涛涌。不见海龙宫。　大沩智云。说什么在石头时如蚊子上铁牛。祇今又何曾吐露得出。　沩山果云。前箭犹自可。后箭射人深。药山直饶恁么悟去。也落第二月。　径山杲云。好个话端。阿谁会举。举得十分。未敢相许。　笑岩宝云。马祖当时不合放过。待他作礼。好与本分艹料。直教铁牛也须通身汗出始得。　颐石圆云。石头当时待问。何不和声便打。非惟埽他窠臼直。教脱体风流。如未。且向石头马祖葛藤里会取。
　　总不得。太无端。野老焉知天地宽。直饶数到八九十。家山犹隔一重关。(杨无为)
　　四海狼烟静。中原信息通。罢拈三尺剑。休弄一张弓。(鼓山珪)
　　倒腹倾肠说向伊。不知何故尚迟疑。祇今便好猛提取。莫待天明失却鸡。(蒙庵聪)
　　坐断千峰路。穿开碧落天。那容问端的。端的髑髅前。(松源岳)
　　一重山了一重云。行尽天涯转苦辛。蓦札归来屋里坐。落花啼鸟一般春。(虚堂愚)
　　剖尽枯肠丧尽机。通身不挂一毫丝。清风步步随身转。明月谁分上下池。(高峰妙)
　　石壁非泥。石瓮非觿。打破菱花。无像可施。垂翼大鹏无伴侣。阴迷六合过天池。(瑞白雪)
　　春愁无耐理残妆。情压金针一线长。蓦刺沙禽翘翠带。羞人谓是锦鸳鸯。(天章玉)
　　万里清江万里天。一邨桑柘一邨烟。渔翁醉着无人唤。薄暮醒来月满船。(南山序)
　　石头因僧问如何是解脱。师曰谁缚汝。
　　曾把疑情问解脱。拟意投师示一决。兴慈旨意应机酬。是汝当观第二月。(般若柔)
　　羁宦长安眠未稳。高堂日暮意难忘。鸡声唤醒乡关梦。陶令归来菊正芳。(蔗庵范)
　　一剑盘空万国降。狼烟无复扰封疆。坦平自古长安道。不涉纤尘达帝乡。(德微昱)
　　石头参同契曰。回互不回互。
　　云门因僧问如何是回互。门指板头云不可唤作板头。如何是不回互。门云祇者个是板头。　天童觉云。石头舌头无骨。云门眼里有筋。千古之下声光赫扬。如今要把手共行。直须恁么。始解不恁么。然后没交涉。还委悉么。少年曾决龙蛇阵。潦倒还听稚子歌。
　　丫角婆婆雪鬓儿。离居日久苦相思。等闲昼锦萱阶舞。云掩慈帏缓步迟。(玉林琇)
　　石头因僧问如何是祖师西来意。师曰问取露柱。曰某甲不会。师曰我更不会。
　　觌面相呈便相骂。两个中有一人瞋。要识是非须看取。铁牛耕出玉麒麟。(灵源清)
　　天骥骑云趁海犀。洗清凡骨喷瑶池。廐中驽子劳鞭影。争解乘风万里追。(御之龙)
　　石头示众。语言动用没交涉。药山出曰。直得非语言动用。亦没交涉。师曰我者里针札不入。山曰我者里如石上栽花。
　　灵焰烛云。没量大底二老宿。如蚊子向青石板上插[此/束]不下。祇是令人好笑。然而。为众竭力。祸出私门。　遁云定云。二大老恁么道。为复是逞奇斗富。为复是割土分茅。为复是别有长处。试道看。如道得。许你与祖师同一鼻孔出气。如道不得。莫将闲学解。埋没祖师心。
　　井底泥牛吼月。云间木马嘶风。把断乾坤世界。谁分南北西东。直中曲。曲中直。要平不平凭秤尺。(圆悟勤)
　　木人把板云中拍。石女含笙井底吹。将谓平分明月美。谁知竟入是非堆。(唯岑嶾)
　　有[此/束]如针上铁牛。不知锥到几时休。自从一吸西江后。空笑栽花向石头。(豁堂嵓)

　　大鉴下三世
　　澧州药山惟俨弘道禅师(石头迁嗣)

　　初侍奉马祖三年。一日祖问子近日见处作么生。师曰。皮肤脱落尽。惟有一真实。祖曰。子之所得。可谓协於心体。布於四肢。既然如是。将三条篾束取肚皮。随处住山去。师曰。某甲何人。敢言住山。祖曰。不然。未有常行而不住。未有常住而不行。欲益无所益。欲为无所为。宜作舟航。无久住此。
　　师资遇会意非轻。脱落皮肤转不亲。三篾束来成话杷。至今错认定盘星。
　　药山一日石上坐。石头问汝在者里作么。师曰一物不为。曰恁么即闲坐也。师曰闲坐则为也。曰。汝道不为。不为个什么。师曰千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可名。
　　五祖戒云。药山梦中说梦两重重。　妙喜杲云。物是实价。钱是足百。　云松品云。药山眼空四海。眉棱上十万八千。石头足蹋黄河。手指间光发海印。及乎挨拶将来。祇道个不识。既是不识。毕竟任运相将行个甚么。乃挥拂子云。偶来不意开双角。怪道沩山唤作牛。
　　玄微及尽本翛然。若谓渠闲万八千。月印澄江鱼不见。钓人何必更抛筌。(丹霞淳)
　　任运不知名。轻轻着眼听。水上青青绿。原来是浮萍。(五祖演)
　　摆拨佛祖缚。旷然绳墨外。一物亦不为。纵横得自在。古鉴临台。明辨去来。金锤影动。铁树花开。任运相将不可陪。法云随处作风雷。(圆悟勤)
　　行行月冷风高。步步山寒水深。逢人披肝露胆。见义劈腹剜心。(瞎堂远)
　　平常闲坐与闲行。岭上无心云片横。照境俱忘人不立。从前日午打三更。(雪岩钦)
　　相逢丫角不知名。铁笛横吹岭外行。回首乍惊沧海竭。玉鸾飞起五云平。(俍亭挺)
　　药山久不升座。院主白曰大众久思法诲。师曰撞钟着。众才集。师便下座归方丈。主随后问曰。和尚适来许为大众说法。因甚一言不措。师曰。经有经师。论有论师。怎怪得老僧。
