<!-- { "loadSidebar": true } -->
　　二八佳人刺绣迟。紫荆花下啭黄鹂。可怜无限伤春意。尽在停针不语时。(拗堂仁)
　　赵州狗子佛性无。十分春色播江湖。几多摘叶寻枝者。空使雒阳花满途。(高峰妙)
　　长江一望渺寒烟。极目中流四惘然。可惜夜深明月下。更无人问渡头船。(憨山清)
　　家家有幅遮羞布。放下便能当雨露。独怪当年老赵州。掷却头巾顶却裤。(石雨方)
　　何处秋风起。萧萧送雁群。朝来入庭树。孤客最先闻。(且拙讷)
　　石梁桥背滑如苔。一派银河直下催。今古游鞋蹋未倦。几人摘取瀑花回。(镜堂清)
　　赵州上堂。金佛不度炉。木佛不度火。泥佛不度水。真佛屋里坐。
　　径山杲云。赵州和尚吐心吐胆。恁么告报了也。还有知恩报恩者么。　仰山钦云。揭示如来正体。发明向上宗猷。赵州固是好手。祇是不合强生节目。山僧见处又且不然。金佛度炉。木佛度火。泥佛度水。真佛喏。切忌话堕。忽有个汉出来道。你恁么说正是强生节目。拍膝一下云。将谓无人证明。
　　泥佛不度水。神光照天地。立雪如未休。何人不雕伪。(翠峰显三)
　　金佛不度炉。人来访子湖。牌中数个字。清风何处无。
　　木佛不度火。常思破灶堕。杖子忽击着。方知孤负我。
　　木佛不度火。甘露台前逢达磨。惆怅洛阳人未来。面壁九年空冷坐。(三圣昌三)
　　金佛不度炉。坐叹劳生走道途。不向华山图上看。岂知潘阆倒骑驴。
　　泥佛不度水。一道灵光照天地。堪羡玄沙老古锥。不要南山要鳖鼻。
　　三佛形容总不真。眼中瞳子目前人。若能信得家中宝。啼鸟山花一样春。(冶父川)
　　泥佛不度水。毗岚风忽起。大地黑漫漫。衲僧争敢视。(高峰妙三)
　　金佛不度炉。铁裹夜明珠。一槌俱粉碎。清光何处无。
　　木佛不度火。掣开金殿锁。内外绝遮拦。时人犹懡[怡-台+罗]。
　　赵州因尼问如何是密密意。师以手掐之。尼曰和尚犹有者个在。师曰却是你有者个在。
　　法林音云。当时待他道和尚犹有者个在。何不便休去。且教他疑三十年。
　　密密深深意最长。几人冷地错商量。师姑若会赵州意。铁打心肝也断肠(慈受深)
　　兜罗绵样硬聱头。河北风流老赵州。醎处着盐淡添水。轩渠一笑更无休。(正堂辨)
　　猛虎深藏浅草窠。几回明月入烟萝。顶门纵有金刚眼。未免当头蹉过他。(高峰妙)
　　赵州因僧问如何是道。师曰墙外底。曰不问者个道。师曰甚么道。曰大道。师曰大道透长安。
　　乌石云。道。石溪则不然。有人问如何是道。但云昨日有人从四安来。今朝出广德去。且道与赵州是同是别。良久云。看脚下。　天奇瑞云。者僧祇解问路。不知当面蹉过。赵州贪渡行人。那防失却船钱。　大慈璸云。今日有人问如何是道。但云富春到天目一百二十里。且道与古人是同是别。乃嘘一声。
　　赵老家风不热瞒。问他大道答长安。有谁平步归家去。多是区区自作难。(水庵一)
　　大道透长安。言端语亦端。腊尽雪消去。春来依旧寒。(松源岳)
　　大道透长安。天晴莎艹乾。秋凉更快便。去去有何难。可惜者僧脚步短。举头惟见黑漫漫。(百痴元)

　　宗鉴法林卷十六
　　宗鉴法林卷十七

　　　　集云堂　编
　　大鉴下四世
　　赵州因僧问。昼升兜率。夜降阎浮。於中摩尼。为甚不现。师曰道什么。僧再问。师曰毗婆尸佛早留心。直至如今不得妙。
　　黄龙清云。赵州老汉若无后语。未免奔驰。太平则不然。才见他道为甚不现。连声便打。教他痛后反思。管取光明灿烂。　天童华云。者则公案。诸方未有人批判。蒋山今日与诸人着一转语。洗脚上船。
　　赵州上堂。至道无难。惟嫌拣择。才有语言。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。师曰我亦不知。曰。和尚既不知。为甚么不在明白里。师曰。问话即得。礼拜了退。
　　翠峰显云。赵州倒退三千里。　天童觉云。者僧也如切如磋。不能见机而变。赵州也如琢如磨。几乎事不解交。众中祇管道退身有分。殊不知尽力提持。还体悉得么。焦砖打着连底冻。　天童悟云。大小赵州大似推恶离己。何不与本分草料。　古南门云。赵州贵图本分。不知翻成分外。虽然。不得五丁力。蚕丛路不开。汝等诸人问甚护惜不护惜。并须吃古南棒。我今为汝保任此事终不虚也。
　　至道无难。言端语端。一有多种。二无两般。天际日上。月下槛前。山深水寒。髑髅识尽喜何立。枯木龙吟消未乾。难难。拣择明白君自看。(翠峰显)
　　至简至易。同天同地。拣择明白。云何护惜。口似椎。眼如眉。涉语默。蚿怜夔。堪笑卞和三献玉。纵荣刖却一双足。(圆悟勤)
　　乱撒明珠颗颗晶。走盘应不贵金声。谁家女子能针线。一串穿来不剩星。(无庵全)
　　世间无物可罗笼。独有嵯峨万仞峰。忽若有人猛推落。腾身云外不留踪。(随庵缘)
　　赵州因僧问。至道无难惟嫌拣择。是时人窠窟否。师曰。曾有人问老僧。直得五年分疎不下。
　　翠峰显云。识语不能转。死却了。也好与二十棒。者棒须有分付处。若辨不出。且放此话大行。复颂。
　　象王嚬呻。狮子哮吼。无味之谈。塞断人口。南北东西。乌飞兔走。
　　五年分疎不下。一句元无缝罅。祇知推过商量。谁信分明酬价。玲珑底相知。莽卤底相讶。宁可与晓事人相骂。不可共不晓事人说话。(宏智觉)
　　风雨蒙蒙。乌云叆叆。赑屃上山。狐狸入海。随后追寻。龙王不在。咄。(呆堂定)
　　天高地厚寻常事。海阔山重更要论。霹雳震摧山鬼窟。独携双剑定乾坤。(无庵全)
　　瑞凤五彩。祥麟一角。可怜无眼人。何处分斑驳。斑驳分。陕府铁牛没星秤。(大岭丕)
　　赵州因僧问。至道无难惟嫌拣择。如何是不拣择。师曰天上天下惟吾独尊。曰此犹是拣择。师曰田厍奴。甚处是拣择。僧无语。
　　圆悟勤云。人多错会道。至道本无难。亦无不难。只是惟嫌拣择。若恁么会。一万年也未梦见在。
　　似海之深。如山之固。蚊虻弄空里猛风。蝼蚁撼波心铁柱。拣兮择兮。当轩布鼓。(翠峰显)
　　团团秋月印天心。是物前头有一轮。入穴虾蟆无出路。却冤天道不平均。(白云端)
　　当门一脉透长安。游子空嗟行路难。不是人前夸俏措。金锤击碎万重关。(无庵全)
　　人顽似铁。官法如炉。禾熟登场不纳租。米里有虫。麦里有麸。田厍奴。至道无难会也无。(千岩长)
　　赵州因僧问。至道无难惟嫌拣择。才有语言是拣择。和尚如何为人。师曰何不引尽。曰某甲祇念到者里。师曰至道无难惟嫌拣择。
　　水洒不着。风吹不入。虎步龙行。鬼号神泣。头长三尺知是谁。相对无言独足立。(翠峰显)
　　驱山塞海也寻常。所致文明始是王。但见皇风成一片。不知何处有封疆。(白云端)
　　紫绫红锦青丝线。巧手织来成一片。其中缝罅不能无。争奈时人竟不见。(佛眼远)
　　日暖风和莺啭新。柳垂金线系东君。东君不惜无私力。一点花红一点春。(无庵全)
　　赵州因见僧埽地。乃问与么埽还洁净也无。曰转埽转多。师曰岂无拨尘者。曰谁是拨尘者。师顾视曰会么。曰不会。师曰问取云居去。僧后问云居如何是拨尘者。居曰者瞎汉。
　　古塘云。当时待问谁是拨尘者。便接过埽帚痛与一顿。为甚如此。不见道为人须为彻。
　　赵州因僧问。道人相见时如何。师曰呈漆器。
　　翠峰显云。诸禅德。还有识赵州底么。出来共相商量。若未能辨明。大好从头举。与你点破。四九三十六。收。　古南门云。赵州已是无折合。翠峰更添盐添酱。虽然。还有识得赵州底么。三生六十劫。
　　漱石泠泠古涧阴。乔松千尺带寒青。多应祇看昂霄操。谁信根头有茯苓。(南叟茂)
　　多年神禹碑。篆古形犹奇。凭谁高着眼。抚掌共掀眉。(雪焰瑞)
　　赵州因僧问白云自在时如何。师曰争似春风处处闲。
　　争似春风处处闲。花开花落岂相关。白云自在犹难拟。飘鼓无心满世间。(佛印元)
　　赵州因僧问。学人乍入丛林乞师指示。师曰吃粥了也未。曰吃粥了也。师曰洗钵盂去。其僧省悟。
　　云门偃云。且道有指示无指示。若言有。赵州向伊道个什么。若言无。者僧为甚悟去。　翠峰显云。我不似云门为蛇画足。直言向你道。问者如虫御木。答者偶尔成文。虽然与么瞎却衲僧眼。作么免得此过。要会么。还你赵州吃粥了也未。拈却者僧吃粥了。翠峰与你拄杖子。归堂。　云峰悦云。云门与么道。大似为黄门栽须与蛇画足。云峰则不然。者僧於此悟去。入地狱如箭。　黄龙心云。云门雪窦虽则善能锄强辅弱舍富从贫。要且不能安家立国。乃问僧。祇如上座朝来亦吃粥亦洗钵。而今是迷是悟。其僧礼拜起。龙唤近前。我有一柄拂与你归堂。　龙门远云。山僧今日吃粥了也。洗钵盂了也。祇是不悟。既是为善知识。为甚么不悟。还会么。岂可唤钟作瓮。终不指鹿为马。善人难犯。水银无假。冷地忽然觑破。管取一时放下。　开福宁云。且道那里是者僧悟处。几般云色出峰顶。一样泉声落槛前。　径山杲云。云门大似阿修罗王耗动三有大城诸烦恼海。随后喝云。寐语作么。复云。云峰虽善背手抽金镞。翻身控角弓。争奈蹉过云门何。又云。赵州与者僧若不得云门一生受屈。而今诸方有一种瞎汉。往往尽作洗钵盂话会了。　天宁琦云。见云门则易。见妙喜则难。誵讹在甚么处。　云居庄云。赵州以楔出楔。云门看楼打楼。者僧悟去。还有勘破处也无。良久云。风不鸣条。雨不破块。　古南门云。住住。翠峰但知云门为蛇画足。自亦未免灵龟拽尾。忽若总拈过时如何。瞎。　佛日晳云。大慧道诸方拈掇甚多。下注脚者亦不少。未尝有一人分明说破。妙喜今为诸人分明说破。吃粥了便洗钵盂。且道还曾指示也无。黑荳从来好合酱。比丘尼定是师姑。大慧老汉牙如剑树。口似血盆。原来祇在者里。洗钵盂话何曾说得破。隆安今日不惜唇齿。直下分明说破。吃粥了便洗钵盂。赵州东壁挂葫芦。拈得鼻孔打失口。达磨不是老臊胡。
　　床窄先卧。粥稀后坐。跻跻跄跄。洒洒落落。要会赵州洗钵盂。了事沙弥消一个。(泉大道)
　　梅花落尽杏花披。未免春风着出褫。一气不言含有象。万灵何处谢无私。(白云端)
　　吃粥了也洗钵盂。家常逐日最相如。西来何处半零落。六祖痴顽不读书。(三祖宗)
