<!-- { "loadSidebar": true } -->
　　古德曰。佛法大有。祇是牙痛。
　　径山杲云。向道莫行山下路。果闻猿叫断肠声。　胜法法云。若是陶渊明。攒眉便归去。
　　古德曰。长者长法身。短者短法身。
　　天童觉云。且道舜若多神唤什么作法身。良久云。不可续凫截鹤夷岳盈壑去也。
　　古德问曰。我三年前曾断一人命根。而今日夜忧愁。如何免得。
　　绿雨蕉云。幸无干证。　法林音云。犹未绝气在。
　　古德一夏并不为人说话。有僧叹曰。我祇恁么空过一夏。不敢望和尚说佛法。得闻正因二字也得。老宿闻乃曰。阇黎莫嘶速。若论正因。一字也无。道了扣齿曰。适来无端。不合与么道。邻壁一老宿闻曰。好一釜羹被一颗鼠粪污却。
　　报慈遂征云。且道赞叹语不肯语。若是赞叹。为甚道鼠粪污却也。若不肯他。有甚么过。验得么。　翠峰显云。谁家锅里无一两颗。法林音云。自首者原其罪。　黄龙清云。二老宿祇见锥头利不见凿头方。祇如者僧道不敢望和尚说佛法得闻正因两字也得。是会不会。参玄要具通方眼。好向言中辩古今。　径山琇云。者僧无事生事。老宿应病与药。线去丝来。针缝不露。争奈未会末后句在。祇如邻壁老宿恁么。又且如何。三台须是大家催。
　　一夏调和一釜羹。傅岩犹未许争衡。莫言污了无人见。邻壁禅翁只眼明。(正觉逸)
　　长夏无别趣。调和羹一釜。滋味颇馨香。刚地成点污。口是祸之门。舌是斩身斧。陪却三斤铁。祇因看锢鏴。(慈受深)
　　泠泠寒溜泣秋壑。才会沧溟便泛舟。见说许由曾洗耳。可怜巢父更鞭牛。(虚堂愚)
　　一言已出驷难追。道了如何悔得来。冷地被人相讦露。牙关齩定口慵开。(无文璨)
　　古德畜一童子并不知轨则。一行脚僧到庵乃教示童子朝昏礼仪。其童晚见老宿外归。遂去问讯。老宿怪讶遂问谁教汝。童曰堂中上座。老宿寻唤其僧来问。上座傍家行脚是甚么心行。者个童子养来二三年。幸自可怜生。谁教上座教坏伊。装束了快去。黄昏雨淋淋地。被它趁出。
　　法眼益云。古人与么显露些子家风。甚奇怪。且道意在於何。　法林音云。者僧当时何不回云。恁么则庵主也当出院。看他又如何安置。
　　古德因僧问生死以何为舟航。德曰年尽不烧钱。
　　年尽不烧钱。鼠穴被蛇穿。直饶玄会得。对面隔西天。(曹源生)
　　古德因僧问年穷岁尽时如何。德曰家家尽看野狐儿。
　　家家尽看野狐儿。铁笛横拈撩乱吹。吹罢不知何处去。夕阳已挂柳梢西。(松源岳)
　　家家尽看野狐儿。见者虽多识者稀。百怪千妖俱扫迹。春风已到万年枝。(晦叟光)
　　古德垂语。十字街头起一间茅厕。祇是不许人屙。后僧举似南堂静。堂曰。你先屙了。更教甚么人屙。宿闻焚香遥望南堂拜谢。
　　五祖蕉云。南堂知而故犯。老宿一款便招。捡点将来。总不出屙屎见解。
　　古德曰。日出心光曜。天阴性地昏。不知天地者。刚道有乾坤。
　　南石琇云。与么说话。古今彻悟者如稻麻竹苇。错会者如稻麻竹苇。以拂子画一画云。阿耨达池深四十由旬。阔四十由旬。
　　古德因圣僧像被屋漏滴。有人问。既是圣僧为甚么有漏。德无对。
　　天台韶代云。无漏不是圣僧。　法林音代云。上座明日把茅盖头。也有五千毳徒。
　　古德偈曰。五蕴山头一段空。同门出入不相逢。无量劫来赁屋住。到头不识主人公。
　　有老宿云。既不识他。当初问甚么人赁。
　　古德因僧问古镜未磨时如何。德云不施功。曰磨后如何。德曰不照烛。
　　龙池传别云。古镜未磨时如何。云见明不见暗。云磨后如何。云见暗不见明。
　　古德问僧近离甚处。曰东川。师曰。双涧孤松。烟清月白。那个是上座主人公。曰始届洞安便遭此问。师曰记剑刻舟。破珠求影。岂不是阇黎境界。吃茶去。曰那个是洞安正主。师曰途中驹子不胜骅骝。僧礼拜。师曰胡人打令舞拍全无。
　　仙岩鉴云。古德和糠粜米。者僧窃艹为霸。若是正主。俱未识在。
　　日竿曙色涌青峦。万壑千岩气象宽。谁料风云多变态。霎时云雨满山川。(永宁鼎)
　　有二古德住庵旬日不会。一日相见。上庵主问。多时不见。向什么处去。下庵主曰。在庵中造个无缝塔。上庵主曰。某甲也要造一个。请借塔样看。下庵主曰。何不早说。恰被人借去了也。
　　法眼益征云。且道是借他样不借他样。
　　无缝塔样子。两手抬不起。被人借将去。至今寻未已。寻未已。天上人间知几几。(月庵果)
　　恰好被人借去了。莫言邻舍不通容。团圞无缝难安笔。祇抹烟云一两重。(石林巩)
　　尊宿因僧到相看。值不在。遂看主事。事曰参见和尚也未。曰未。主事乃指狗子曰。上人要见和尚。但礼拜者狗子。僧无语。后古德归得闻乃曰。作么生免得无语。
　　云门偃云。欲观其师先观弟子。　法林音代但向狗云。待和尚归来。莫道我无语好。
　　座主念弥陀名号次。小师遂唤和尚。及其回顾。小师不对。如是数回。座主叱之。小曰。和尚几年唤它即得。某甲才唤便乃恶发。
　　石庵琈代云我不如汝。　法林音代云。汝作恶发会那。
　　僧入冥见地藏菩萨问平生修何行业。僧曰诵法华经。藏曰。止止不须说。我法妙难思。为是说不说。其僧无对。
　　宝寿新代云。何必重宣。　归宗柔代云。此回归去敢请流通。　绿雨蕉云。与么则趁便回向去也。　法林音代云。大士三十年后莫忘却此语。
　　老宿因人问。鱼以水为命。为甚么却死在水里。
　　天龙机云。是伊为甚么不去岸上死。　绿雨蕉云。没处去。　愚庵及云。怕烂却那。　法林音代云。梢郎子未遇人在。
　　云盖山僧乞瓦造殿。有人问。既是云盖何用乞瓦。僧无对。
　　绿雨蕉代云。春无三日晴。　法林音代云。有劳功用。
　　高丽国来钱塘刻观音圣像。及舁上船。竟不能动。因请入明州开元寺供养。后有设问。无剎不现身。圣像为什么不去高丽国。
　　长庆棱云。现身虽普。睹像生偏。　法眼益别云。识得观音未。　晓庵昱云。众生颠倒。迷己逐物。　法林音代云。莫道山僧令行不去。
　　有僧因童子上经次。僧令着函内。童曰某甲念底向那里着。僧无对。
　　茆溪森云。者僧何不道。看你狼藉。是即是。风前橄榄。日下恍榔。　法林音代云。者童子得恁么钝置。
　　藏主问僧何不看经。曰不识字。藏曰何不问人。僧展手曰是什么字。藏无对。
　　法林音代云。前言不副后语。
　　袖中宝剑摩星斗。肘后灵符照八方。拨转日前关棙子。从教天下竟茫茫。(谁庵演)
　　鹤立蛇行势不休。五天梵字鬼神愁。孔门弟子无人识。碧眼胡僧笑点头。(六岩辉)
　　老宿问一座主。疏钞解义广略如何。主曰。钞解疏。疏解经。宿曰。经解什么。主无对。
　　法林音代云。山下与汝饭吃者具眼不具眼。
　　生平蕴业顿偏圆。开口全彰字字玄。拶到罗纹结角处。青山翠锁断云烟。(粟庵鼎)
　　台州六通院僧欲渡船。有人问。既是六通。为甚么假船。僧无语。
　　天台韶代云。不欲惊众。　绿雨蕉代云。理长则就。　法林音代云。山僧日前有人恁么问。也似今日恁么答。
　　广南住庵僧值大王出猎。吏人报。大王来起。僧曰。非但大王来。佛来也不起。王乃问佛岂不是卿师。僧曰是。王曰见师为什么不起。僧无语。
　　法眼益代云。未足酬恩。　保宁勇代云。相识满天下。今朝遇一人。　天宁琦云。欲观其师。先观弟子。　白岩符代云。子不重则父不尊。　河渚谦云。今日小出大遇。　绿雨蕉代云。不是贫道见处。　法林音代云。吏人今日劳汝证明。
　　曹溪守衣钵侍者因僧到。乃提起衣曰。者是大庾岭头提不起底。僧曰为什么却在上座手里。侍者无对。
　　云门偃云。彼此不了。又於无语处代云。远向不如亲到。又云是狮子儿。　天岳昼云。负命者上钩。又云。大师灭度久矣。　法林音代云。移盘吃饭汉。
　　有一行者随法师入佛殿。向佛而唾。法师曰。行者少去就。何以唾佛。者曰将无佛处来与某甲唾。法师无语。
　　沩山佑云。仁者却不仁者。不仁者却仁者。　仰山寂代法师但唾行者。行者若有语。即向伊道还我无行者处来。　资福侣代法师便打。又云。也祇救得一半。　天岳昼云。合取狗口。　法林音代云。无佛处用唾作么。
　　泗州塔头侍者及时锁门。有人问。既是三界大师。为甚么被弟子锁。侍者无对。
　　法眼代云。弟子锁。大师锁。　法灯代云。还我锁匙来。　老宿代云。吉州锁。虔州锁。　法林音代但度锁匙云。牢牢收取。
　　及时关锁意深深。问处分明验假真。三月谁知桃李树。红红白白是阳春。(智观慧)
　　有道流在佛殿前背坐。僧曰道士莫背佛。道流曰大德。本教中道佛身充满於法界。向甚么处坐即得。僧无对。
　　法眼代云。识得汝。　法林音代云。又来山僧前放憨。
　　偃台感山主到圆通院相看。第一座问曰。圆通无路。山主争得到来。主无对。
　　归宗柔代云。不期又得相见。　法林音代云。公验上为甚有姓无名。
　　有人问僧点甚么镫。僧曰长明镫。曰甚么时点。僧曰去年点。曰长明何在。僧无对。
　　长庆棱代云。若不如此。知公不受人瞒。　法眼别云。利动君子。　法林音代云。曾问几人来。
　　老子李聃柱史曰。道湛兮似或存。吾不知其谁之子。象帝之先。
　　高峰妙云。咄哉。者汉错下注脚。湛兮似或存。吾不知其谁之子。毗耶城里老维摩。
　　老子曰。上士闻道勤而行之。中士闻道若存若亡。下士闻道大笑之。
　　荐福璨云。上士闻道勤而行之。着甚死急。中士闻道若存若亡。犹较些子。下士闻道大笑之。却有衲僧气息。三种人一时格下了也。且道那个合受人天供养。
　　宋太宗幸相国寺。问僧看什么经。对曰仁王经。帝曰。既是朕经。为甚么在卿手里。僧无对。
　　雪窦显代云。皇天无亲惟德是辅。　天宁琦云。若问永祚。但以手顶戴经。云万岁万岁。　雪轩成云。王言如丝。其出如纶。　白岩符云。我不似雪窦老学究。待帝问。但对专为陛下流通。他若是作家君王。更问流通一句作么生。便合掌云。护国仁王经卷当第二。　狮峰逊代云。某甲今日谢恩有分。　法林音代云。陛下往年不似今日含糊。
　　太宗幸开宝塔。问卿是甚么人。对曰塔主。帝曰朕塔为甚么卿作主。僧无对。
　　翠峰显代云。阖国咸知。　晓庵昱云。谁敢动着。　法林音代云。龙光佛时洎合忘却。
