<!-- { "loadSidebar": true } -->
　　汗臭无汤问雨赊。趯翻纸帐堕梅花。起来拟折青藤扫。石虎生风饭老鸦。(汉关喻)
　　睦州因僧问。祖意教意是同是别。师曰。青山自青山。白云自白云。曰如何是青山。师曰还我一滴雨来。曰。道不得。请师道。师曰。法华锋前阵。涅盘句后收。
　　天童觉云。若向者里识得睦州。释迦出世。达磨西来。总是不守本分底汉。还识得么。臂长衫袖短。脚瘦草鞋宽。　报恩琇云。睦州老汉寻常辩如悬河。及乎者僧问着。便乃分疎不下。
　　睦州示众。裂开也在我。掜聚也在我。时有僧问如如何是裂开。师曰。三九二十七。菩提涅盘。真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是掜聚。师乃敛手而坐。
　　云峰悦云。相骂饶你接[此/束]。相唾饶你泼水。　天童觉云。睦州用处。直是长三短五七纵八横。攃在面前抛向背后。不妨奇特。然则。门庭施设自是一家。入理深谈不啻百步。　天童华云。云峰与么道。为复是会睦州意明睦州语。归宗因行不妨掉臂。不是禅不是道。不是玄不是妙。久立珍重。　灵隐岳云。也好笑。睦州被者僧拶着。恰似落汤螃蠏。七手八脚一时露。　天井新云。者僧赢得一担。输却两头。睦州眼光烁破四天下。到者里祇得敛手而坐。　宝寿新云。睦州虽则有权有实有放有收。仔细看来。遭人怪笑。何故。祇如庭前金菊。殿后芙蓉。是裂开耶是捏聚耶。
　　溪边媆柳条条绿。陌上桃花树树红。勿谓东君无管带。更加暖日与和风。(佛性泰)
　　睦州因西峰长老至。致茶果次。问长老今夏在甚处安居。曰兰溪。师曰有多少众。曰七十来人。师曰时中将何示徒。峰拈起柑子。师曰着什么死急。
　　承天怡云。睦州只知他人着甚死急。不知自己死急尤甚。
　　丈二龟毛锁石桥。千寻兔角插青霄。是谁收拾归王化。四海咸宁达圣朝。(粟庵鼎)
　　睦州因秀才相访。师问蕴何事业。曰会二十四家书。师以杖空中点一点曰会么。曰不会。师曰又道会二十四家书。永字八法也不识。
　　黄龙南云。睦州一点直在威音王已前。及乎八法论书。却被个□人勘破。黄龙即不然。孔门弟子无人识。碧眼胡僧笑点头。　沩山喆云。睦州虽然用得者一点妙。大似倚势欺人。山僧则不然。乃画一圆相云会么。字义炳然。文不加点。　径山印云。睦州大似如风吹水自然成文。惜乎逞俊太过。翻觉乌焉成马。山僧今日有秀才来。拂子拄杖束之高阁。何故。文不在兹。　平阳忞云。睦州一点偶尔成文。秀才罔措字义炳然。祇为少年时顺朱顽了。兼之旧本颇有错简。山僧不免重为改正。二十四家书会尽。空中一点便茫然。从来小生八九子。大人乙己化三千。
　　禅师拄杖秀才笔。伎俩从来手中出。八法论书如未明。面前一点黑如漆。(佛鉴懃)
　　一着机先用得亲。可怜穷子眼无筋。须知八法论书处。前箭犹轻后箭深。(水庵一)
　　睦州示众。汝等诸人还得个入头处也未。若未得个入头处。须觅个入头。既得入头。莫孤负老僧。时有僧出礼拜曰。某甲终不敢孤负和尚。师曰早是孤负我了也。又曰。明明向你道。尚自不会。何况盖覆将来。
　　云峰悦云。古人与么道。和身放倒了也。还委悉么。若相委悉。孤负睦州。若不相委悉。云峰亦遭连累。　白云端云。睦州老汉可谓经事多矣。要坐便坐要行便行。虽然如是。天无全功。　法云秀云。睦州便是陈蒲鞋。若见。可谓大施门开更无壅塞。其或未然。莫道不窒碍好。参。　承天宗举拂子云。我若恁么。穿却睦州鼻孔。若不恁么。换却睦州眼睛。又云。今人明明向你道。尚自不会。驴年梦见么。　法清鉴云。张僧见王伴。王伴叫张僧。昨夜放牛处。岭上及前村。溪西水不饮。溪东草不吞。教觉苑如何即得。会么。不免与么去。遂以两手按空。　木庵标云。造父之术非驭也。奚仲之巧非[利-禾+(亚-一+?)]削也。睦州老汉眉毛扯得丈二长。标上座当时若在。但云侍者把火来。看者老汉面皮厚多少。良久云。自从少室人归后。空余霜月照前溪。　法林音云。我不似睦州。逼死蛇化龙。诸人不得个入头处。切莫寻个入头处。若得个入头处。又不得致怨老僧。
　　学道先须入头处。既得入头莫孤负。明明向道尚犹迷。何况言中曾盖覆。(本觉一)
　　潦倒当年老睦州。无端头上更安头。孤蟾独耀江山静。长啸一声天地秋。(法林音)
　　睦州因僧问。以一重去一重即不问。不以一重去一重时如何。师曰。昨日栽茄子。今日种冬瓜。
　　重重去尽自平常。春暖风和日渐长。户外鸟啼声细碎。岩花狼藉满山房。(自得晖)
　　登坛道士羽衣轻。咒力虽穷法转新。拇指破开天地暗。蛇头颠落鬼神惊。(瞎堂远)
　　披蓑侧立千峰上。引水浇蔬五老前。中有瓜田难纳履。睦州倒退在旁边。(南岩胜)
　　昨日栽茄子。今日种冬瓜。一声河满子。和月落谁家。(笑庵悟)
　　横来直受。彼立我走。出理入事。拏三道九。迸断脚跟红线索。隔窗走马看相扑。茄子冬瓜种又栽。相逢把手上高台。(古南门)
　　纶巾鹤氅独弹琴。倒退中原百万兵。自是不归归便得。太平风月有谁争。(晓庵昱)
　　睦州问僧甚处来。曰那边札。师曰老僧屈。曰和尚知即得。师曰担枷过状。劈脊便打。
　　云峰悦云。睦州何用繁辞。那边札。劈脊便打。
　　睦州问一官人。易中道百姓日用而不知。不知个什么。曰不知道。师曰灼然不知。
　　灼然不知。无孔铁锤。当面一掷。佛祖难窥。(肯堂充)
　　睦州曰。老僧在此住持。不曾见个无事人到来。汝等何不近前。时有一僧方近前。师曰。维那不在。汝自领去三门外与二十棒。曰某甲过在甚处。师曰枷上更着杻。
　　通玄奇云。睦州早是自己昏昏。焉能使人昭昭。　狮峰机云。大小睦州自语相违。好与者僧一状领过。复顾左右云。险。
　　睦州因僧问如何是祖师西来意。师曰一队衲僧来。一队衲僧去。
　　一队衲僧来。一队衲僧去。打破睦州关。大地无寸土。(大川济)
　　一队衲僧来。一队衲僧去。构得构不得。铁蛇横古路。(雪矶网)
　　睦州一日见僧行胡饼次。乃曰行个甚么。曰胡饼。师曰者俗汉。
　　保福展云。睦州也好低声。　天岳昼云。欺敌者亡。
　　睦州因僧问灵山还有蛇否。师曰者蚯蚓。
　　云门代云。白骨连天。水中盐味。色里胶青。若人辨得。天下横行。(草堂清)
　　睦州因云门第三度扣门。师开门。偃乃拶入。师擒住曰道道。偃拟议。师便推出曰。秦时[车*度]轹钻。遂掩门。损偃一足。偃从此悟入。
　　万寿范云。睦州忍心害理。云门雪屈无地。天涯知己情原我。鸿雁来时满地秋。
　　睦州因僧问。大众临筵合谈何事。师曰后园生菜热水冷淘。
　　脱落情尘老睦州。虎头虎尾一时收。芳艹渡头韩干马。绿杨堤畔戴嵩牛。(正堂辩)
　　睦州见僧来参便喝曰。上座何得偷常住果子。曰。某甲方来。因甚道偷常住果子。师曰赃物现在。
　　宝掌白云。诬人之罪。以罪加之。睦州老汉。好与二十棒。
　　倾尽宝山宝。全身入荒艹。若是凤凰儿。不向那边讨。(松源岳)
　　睦州因僧问。高揖释迦不拜弥勒时如何。师曰昨日有人恁么问趁出了也。曰和尚恐某甲不实那。师曰。拄杖不在。笤帚柄聊与三十。
　　翠峰显云。睦州祇有受璧之心。且无割城之意。　南堂静云。衲僧家高揖释迦不拜弥勒。不为分外也。须是本分钳锤方能知其真伪。何故。出群须是英灵汉。敌胜还他狮子儿。选佛若无如是眼。直饶千载亦奚为。　西禅需云。若要扶持大法。举唱宗乘。者老汉却较些子。诸人要见睦州么。剑为不平离宝匣。药因救病出金瓶。　灵隐岳云。以毒攻毒。以楔出楔。还他睦州老汉始得。今日有人恁么问。虎丘也祇恁么答。何故。尽法无民。　南堂欲云。翠峰与么批判。深屈古人。山僧道。睦州和盘托出。祇是罕遇知音。　古南门云。翠峰祇见一边。殊不知睦州老汉量才补职。得人一牛。还人一马。
　　凛凛将军令已行。八荒四海要澄清。提来剑气干牛斗。洗荡氛埃见太平。(天童觉)
　　鼓歌弹剑解重围。干羽两街异类归。谩道太平能坐致。圣人经济古来稀。(易庵应)
　　睦州因僧参问近离甚处。僧便喝。师曰老僧被你一喝。僧又喝。师曰三喝四喝后作么生。僧无语。师打曰者掠虚汉。
　　泐潭清云。者僧祇解瞻前不能顾后。何不待他道三喝四喝后如何。将坐具摵一摵拂袖便行。非惟截断睦州葛藤。且与天下衲僧出气。　灵隐岳云。老睦州甚生气槩。却向者僧手里呈款。
　　两喝与三喝。作者知机变。若谓骑虎头。二俱成瞎汉。谁瞎汉。拈来天下与人看。(翠峰显)
　　睦州担板汉。解使不解算。人前赢得五百。家中失了一贯。(普庵玉)
　　横抽宝剑踞当门。一试风前海岳昏。是楚是秦俱入贡。从来恩怨共谁论。(六震悟)
　　睦州因僧问。一气还转得一大藏教也无。师曰有甚饆饠[饥-几+追]子。快下将来。
　　钝镢头边得意时。闲花着子不愁伊。几人不善根株者。祇见枝头更长枝。(长灵卓)
　　一气转一大藏教。顿渐偏圆权与实。无边妙义炳然彰。元来一字也不识。(径山杲)
　　快人一言。快马一鞭。停囚长智。十万八千。(木庵永)
　　良玉不雕。至言不文。烟邨三月里。别是一家春。(息庵观)
　　睦州示众。我见百丈不识好恶。大众才集。以拄杖一时打下。复召大众。众回首。又曰是甚么。有甚共语处。黄檗和尚众才集。以拄杖一时打下。复召大众。众回首。又曰月似弯弓少雨多风。犹较些子。
　　翠峰显云。说甚么较些子。直是未在。据雪窦。众集一时打下便休。或有个无孔铁锤为众竭力。善能担荷。可以笼罩古今。把断乾坤。乃蓦拈拄杖云。放过一着。　石门聪举黄檗语毕云。前来甚是奇特。后来龙头蛇尾。　天圣泰云。杀人须见血。　琅琊觉云。若入洪波里。须是弄潮。人　昭觉勤云。百丈将棒唤狗。未免相顾睚眦。黄檗香饵缀钩。吞者丧身失命。睦州当众举觉。与贼过梯。翠峰要人担荷。无风起浪。崇宁今日总不恁么。各请归堂。　灵隐岳云。转见誵讹。者几个老汉出来张罗布网。却向平地上摝蚬捞虾。用尽自己心。笑破他人口。　古南门云。睦州借剑杀人。翠峰停囚长智。虽然为众竭力。要且钝置百丈黄檗不少。会么。楖栗横担不顾人。直入千峰万峰去。
