<!-- { "loadSidebar": true } -->
　　赵州因僧问如何是祖师西来意。师曰庭前柏树子。曰和尚莫将境示人。师曰我不将境示人。曰如何是祖师西来意。师曰庭前柏树子。
　　五祖戒代云。和尚何以将别人物作自己用。
　　千里灵机不易亲。龙生龙子莫因循。赵家夺得连城璧。秦主相如总丧身。(翠峰显)
　　万木随时有凋丧。赵州庭柏镇长荣。不独凌霜抱贞节。几奏清音对月明。(黄龙南)
　　深院盘根翠色幽。老僧曾指示禅流。年年不改凌霜节。下载清风何日休。(正觉逸)
　　赵州庭柏。衲僧苦厄。井口辘轳。横吞不得。(野轩遵)
　　赵州庭柏森然直。露滴风清添翠色。摘叶寻枝不可求。盘根万古终无极。(大沩秀)
　　赵州庭下柏森森。摘叶寻枝古到今。明眼衲僧如觑着。西来祖意合平沉。(杨无为)
　　一兔横身当古路。苍鹰才见便生擒。后来猎犬无灵性。空向枯桩旧处寻。(承天宗)
　　苏武不拜。韩信临朝。恁么会得。十万迢迢。(瞒庵成)
　　赵州庭柏。说向禅客。黑漆屏风。松萝亮槅。(佛日才)
　　百宝光攒无见顶。是大神咒最灵奇。揭谛波罗僧揭谛。石人半夜失乌鸡。(正堂辨)
　　岸眉横雪。河目含秋。海口鼓浪。航舌驾流。拨乱之手。太平之筹。老赵州。老赵州。扰扰丛林卒未休。徒费工夫也。造车合辙。本无伎俩也。塞壑填沟。(宏智觉)
　　庭前柏树子。好个大棺材。买却有人买。抬却没人抬。(汉关喻)
　　赵州问僧发足甚处。曰雪峰。师曰雪峰有何言句示人。曰。寻常道尽十方世界是沙门一只眼。你等诸人向甚处屙。师曰。阇黎若回。寄个锹子去。
　　保福展云。南有雪峰北有赵州。　翠峰显云。者僧既不从雪峰来。可惜赵州锹子。　琅琊觉云。众中有云寄锹去。埋却雪峰。若道寄钵盂去。便道盛粥饭。用狂解还梦见么。不是僧繇手。谩说画丹青。　清化嶾云。若是山僧。见道阇黎若回寄个锹子去。便云不将去。若问为什么不将去。但云和尚者里少他不得。　法林音云。者僧亲从雪峰来。因甚翠峰道不从雪峰来。若道得。不负赵州锹子。
　　南望雪峰犹万里。北游未蹋赵州关。赚他一柄钝锹子。二百余年去不还。(正觉逸)
　　石桥一路滑如苔。闽岭风高冻不开。相见尽言游历去。几人曾到雪峰来。(佛慧泉)
　　雪峰何处屙。赵州寄锹子。沙门一只眼。狼藉乃如此。阿呵呵。大唐国里鼓声起。新罗国里舞婆娑。(别峰印)
　　大地一只眼。谁敢屙其中。锹子寄将去。那知到雪峰。(横川珙)
　　仰面扬尘。逆风把炬。无损於人。自招焚污。输与竹轩高枕人。白云看老霜烧树。(石雨方)
　　五陵春色十分肥。恼乱东风不尽吹。醉唤不归江上客。子规声断绿杨枝。(天铎恩)
　　赵州问僧曾看法华经么。曰曾看。师曰。衲衣在空闲。假名阿练若。诳惑世间人。汝作么生会。僧拟礼拜。师曰汝披衲衣来么。曰披来。师曰莫惑我。曰作么生得不惑去。师曰莫取我语。
　　翠峰显云。大小赵州。龙头蛇尾。诸人若能辨得。便乃识破赵州。如或不辨。个个高拥衲衣。莫惑翠峰好。　古南门云。祇如赵州恁么问。者僧恁么答。还是者僧惑赵州。赵州惑者僧。
　　赵州因僧问黑荳未生芽时如何。师曰好合酱。
　　赵州活计得能忙。黑荳囫囵入酱缸。今日有来筛磨过。破砂盆里响珰珰。(万峰蔚)
　　赵州问院主何来。曰送生来。师曰鸦为甚飞去。曰怕某甲。师曰十年知事作恁么语话。主却问为甚飞去。师曰院主无杀心。
　　杀心杀心。月落寒潭秋水深。要掣金鳌吞钓起。可怜觌面少知音。(绿雨蕉)
　　赵州与官人游园次。兔见惊走。官问。和尚是大善知识。兔见为甚么走。师曰老僧好杀。
　　夜叉罗剎毒凶心。华峰如峻海如深。已向人前呈剑刃。迟回又过黑云岑。(绿雨蕉)
　　赵州问南泉如何是异类中行。泉以手拓地作驴鸣。师便一蹋。归堂曰悔悔。泉令侍者问悔个什么。师曰悔不更与两蹋。
　　天井新云。南泉欠赵州一着。赵州输南泉一机。作么生会。千年故纸好合药。
　　功盖三分国。名成八阵图。江流石不转。遗恨失吞吴。(且拙讷)
　　汉高辛苦事干戈。帝业兴隆俊杰多。犹恨四方无壮士。还乡悲唱大风歌。(觉圆胤)

　　宗鉴法林卷十七
　　宗鉴法林卷十八

　　　　集云堂　编
　　大鉴下四世
　　赵州问南泉。明头合暗头合。泉便下座归方丈。师曰。者老汉被我一问。直得无言可对。首座曰。莫道和尚无语好。自是上座不会。师便掌曰。者一掌合是堂头老汉吃。
　　五祖戒云。正贼走了。逻赃人吃棒。又云。南泉当断不断。反招其乱。　云居舜云。诸人作么生会。有底便道首座落他圈圚。与么会又争得。山僧道。赵州大似旁若无人。
　　大事当阳已皎然。十分须是更周圆。堂中上座黑如漆。冷地为谁吃暗拳。(保宁勇)
　　赵州出外。路逢一婆子。乃问什么处去。婆曰偷赵州笋去。师曰忽遇赵州又作么生。婆便与一掌。师休去。
　　翠峰显云。好掌。更下两掌也无勘处。　五祖演云。赵州休去作么生商量。白云露个消息。贵要诸人共知。婆子虽行正令。一生不了。赵州被打两掌。齩定牙关。婆子去路。一身轻似叶。赵州高名。千古重如山。　南堂欲云。将谓胡须赤。更有赤须胡。　龙池传云。赵州休去。是肯伊不肯伊。　古南门云。赵州今日小出大遇。　圆照森云。还识赵州么。云缕缕。风细细。寄言行路儿。莫上山头去。　欧峰承云。贼是小人。智过君子。
　　弯弓直射势难当。陷虎之机理最长。虽是贪他一粒米。谁知失却半年粮。(海印信)
　　虎穴魔宫到者稀。老婆失脚人怀疑。赵州吃掌无人会。直至如今成是非。(俞道婆)
　　去若丘山重。来如一羽轻。去来无别路。倾盖白头新。(瞎堂远)
　　一路雄兵犯界河。烟尘塞路绝人过。安邦赖有张良在。画角城头唱楚歌。(雪窦宗)
　　骤马加鞭上酒楼。何如坐地看扬州。是非长短俱裁了。鼠窃终难似狗偷。(无准范)
　　何事临场欠作家。祇缘别有好生涯。饶人不是痴男女。最毒於菟无齿牙。(九逵达)
　　鞭锏交挥力抗奇。星流电卷类难齐。名图麟阁家山旧。芳草笼烟鸟乱啼。(御之龙)
　　赵州示众。看经也在生死里。不看经也在生死里。诸人且作么生出得去。僧便问祇如俱不留时如何。师曰。实即得。若不实争能出得生死。
　　看经也在生死里。饭箩里坐无吃底。不看经也在生死里。锦衣堆里无着底。忽然乌鹊叫一声。反身涌跃浑家喜。休拟议。如今抛向众人前。千手大悲提不起。(□□□)
　　赵州因居士问。和尚年尊有几个牙。师曰祇有一个。士曰祇有一个如何吃饭。师曰。虽然一个。下下齩着。
　　或庵体云。赵州开口自然下下齩着。功魁佛祖道荫人天。山野重说偈言光扬盛事。
　　大用全提古佛牙。辉天鉴地别无他。日边乘兴立功业。文彩风流出当家。
　　赵州因僧问澄清绝点时如何。师曰犹是人家客作汉。
　　密庵杰云。者僧置个问端不妨崄峻。争奈赵州有起膏肓底手段。虽然如是。总落在天童手里。毕竟如何。喝一喝。
　　赵州曰。老僧二十年不杂用心。惟二时粥饭是杂用心处。
　　玉关度了久班师。犹向人前动鼓鼙。祇道马行芳艹地。不知身已陷重围。(无文灿)
　　赵州问新到僧曾到此间么。曰曾到。师曰吃茶去。又问僧。僧曰不曾到。师曰吃茶去。后院主问。为甚么曾到也吃茶去。不曾到也吃茶去。师召院主。主应诺。师曰吃茶去。
　　保福展云。赵州惯得其便。　开福宁云。赵州门下不拣高低。一椀粗茶普同供养。得其味者方知冷灰里九转透瓶香。如或未辨端倪。不免重下注脚。南北东西万万千。赵州待客岂徒然。莫嫌冷淡无滋味。惯把芝麻一例煎。以拂子击禅床一下。
　　曾到还将未到同。赵州依旧展家风。近来王令关防紧。从此人情总不容。(佛印元)
　　宝匣龙泉发夜光。寥寥长挂在虚堂。四来高客如相访。茶罢休劳话短长。(大沩秀)
　　骊珠绝颣玉无瑕。马载驴驮帝子家。曾到不曾休拟议。与君仝泛一瓯茶。(罗汉南)
　　赵州老汉热心肠。一盏粗茶验当行。回首路傍桥断处。白苹红蓼映斜阳。(浙翁琰)
　　吃茶去。夜雨催红上花蕊。队队狂蜂逐影飞。不知几个知归去。去吃茶。千年枯树忽开花。子规夜半犹啼血。金勒东风路转赊。(抱璞琏)
　　曾闻惯钓任公手。争似西江月一钩。几度鱼龙吞不得。一声羌笛出云楼。任优游。收卷丝纶得自由。咄。(大鼎新)
　　赵州因僧问万法归一一归何处。师曰我在青州作领布衫重七斤。
　　昭觉勤云。摩酰三眼。一句洞明。似海朝宗。千途共辙。虽然如是。更有一着在。忽有问蒋山一归何处。但云饥来吃饭困来打眠。　元叟端云。赵州好语。要且不赴来机。中峰则不然。万法归一一归何处。至大四年西山洪水泛涨。一夜冲倒三座石桥。山门头石狮子作大哮吼。山河大地悉皆震动。你辈贪眠汉子。知甚东西南北。　仰山钦云。大小赵州脚跟下红线不断。等闲问着。便见牵东补西。道林则不然。万法归一一归何处。劈脊便与三十。虽则太煞伤慈。要且一时庆快。拈拄杖云。祇今莫有与么问底么。乃靠拄杖云。放过一着。　高峰妙云。赵州拖泥带水。不特不能为者僧斩断疑情。亦乃赚天下衲僧死在葛藤窠里。西峰则不然。今日有恁么问。但向他道狗舐热油铛。　天界盛云。要头斫将去。要皮剥将去。要心刳将去。且喜没个法子奈得白拈贼何。　弁山圆云。鹬蚌相持。俱落渔人之手。
　　编擗曾挨老古锥。七斤衫重几人知。而今抛向西湖里。下载清风付与谁。(翠峰显)
　　问来亲切布衫酬。指出青州是旧游。皓月当空沉巨浸。鲸鲵无奈不吞钩。(照觉总)
　　夜半墨漆黑。捉得一个贼。点火照来看。元是王大伯。(鼓山珪)
　　等闲提起七斤衫。多少禅流着意参。尽向青州作窠窟。不知春色在江南。(运庵岩)
　　镬汤无冷地。黄河辊底流。金刚难插[此/束]。脑后挂灯球。(或庵体)
　　四面洪涛万丈深。上天无路地无门。个中有理应难诉。不是愁人也断魂。(高峰妙)
　　斧烂柯消局未残。天香吹鹤下瑶坛。满盘黑白轻翻转。拂袖苍梧玉佩寒。(中峰本)
　　周德者可以自守。周利者可以普济。连盘托出有谁相契。鲜花腻艹翠梧丹桂。(天奇瑞)
　　长江影浸一天秋。霜叶飕飕风骨愁。野老忽歌新水令。浪花惊起月边鸥。(即念现)
