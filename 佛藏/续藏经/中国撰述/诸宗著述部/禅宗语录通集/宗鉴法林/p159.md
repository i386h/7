<!-- { "loadSidebar": true } -->
　　郢上歌声和者稀。楚王台畔雪霏霏。沧浪一曲随云舞。错认湘娥是虙妃。(俍亭挺)
　　万仞龙门惊雪喷。岷源远出信难溷。从来高古江淮异。不是寻常流派论。(白岩符)
　　投子上堂。洪波浩渺白浪滔天。镇海明珠在谁收掌。良久卓拄杖曰。百杂碎。
　　湘翁沄云。投子若无后语。几乎失却掌珠。虽然。未免一场狼藉。复颂。
　　赤水珠翻透日辉。龙王奋怒掷金锤。寒光击碎烟波阔。罔象重逢坠崄机。

　　郢州兴阳清剖禅师(太阳玄嗣)

　　在太阳作园头种瓜次。阳问甜瓜何时得熟。师曰即今熟烂了也。曰拣甜底摘来。师曰与甚么人吃。曰不入园者。师曰未审不入园者还吃也无。曰汝还识伊么。师曰。虽然不识。不得不与。阳笑而去。
　　崇先奇云。瓜熟子离离。不入园者坐享无功。太阳父子恁么拣辨。可谓甜瓜彻蒂甜。
　　入园不入园。等是奴婢子。由来此个人。尊特不在此。不在此。在何处。风行云止超情虑。长安路上不相逢。无生国里难回互。咄。(位中符)
　　兴阳因僧问。裟竭出海乾坤震。觌面相承事若何。师曰。金翅鸟王当宇宙。个中谁是出头人。曰忽遇出头又作么生。师曰。似鹘捉鸠君不信。御楼前验始知真。曰恁么则叉手当胸退身三步也。师曰。须弥座下乌龟子。莫待重教点额回。
　　报恩秀云。者僧如牢度。差与舍利弗创给孤独园时斗胜。然龙固为鳞虫之长。其如终不免为金翅之食。　樵风妙云。三回敌胜冲霄汉。一语挥彰迥异伦。要为者僧伸剖决。端然玉线引金针。山僧如是举扬。也要澄清宇宙蹋断波流。
　　展拓乾坤妙有方。威声猎猎震朝堂。万邦拱手俱承化。蛮触之君敢不降。(频吉祥)

　　南岳福严审承禅师(太阳玄嗣)

　　因李相公特上山问如何是祖师西来意。师指庭前柏树。公如是三问。师如是三答。公欣然。乃有颂。出没闲云满太虚。元来真相一尘无。重重请问西来意。惟指庭前柏一株。
　　法林音云。据音上座见解。向第一度荐得略较些子。更待第二第三。何止白云万里。若是陶渊明。攒眉便归去。
　　曾经三战三俱北。一旦桓公亲释囚。霸业已成千载誉。至今谁不羡嘉猷。(怀松中)
　　金钩浸水鱼龙骇。三脚虾蟇冲浪来。款乃一声归别浦。清宵月下独徘徊。(崇效玉)

　　大鉴下十二世
　　东京天宁芙蓉道楷禅师(投子青嗣)

　　参投子。问。祖师言句如家常茶饭。离此之外别有为人处么。子曰汝道寰中天子还假尧舜禹汤也无。师拟进语。子以拂子蓦口摵曰。汝发意来早有三十棒也。师忽开悟。礼拜便行。子曰且来阇黎。师不顾。子曰汝到不疑之地耶。师掩耳而出。
　　栖霞成云。芙蓉当时直出。岂不使人疑着。被投子轻轻拽回。不觉全身漏逗。到者里若能兴波作浪。管教投子回互不来。　崇先奇云。俊哉大似破壁飞腾。三十棒分付得着。虽然。捡点将来。犹少三十棒在。
　　如水吹风。如风吹水。文彩纵横。何彼何此。妙挟互融兮玉振金声。全提正令兮高山仰止。翻笑西归只履人。无端特地分皮髓。(竺庵成)
　　闺中少妇不知愁。春日凝妆上翠楼。忽见陌头杨柳色。悔教夫壻觅封侯。(南庵依)
　　箭急机先快意时。飞龙骑得出天池。英标不为人羁系。紫诏空教万里驰。(位中符)
　　芙蓉一日侍投子游菜园。子度拄杖与师。师接得便随行。子曰理合如是。师曰与和尚提鞋挈杖也不为分外。曰有同行在。师曰那一人不受教。子休去。至晚问师。早来说话不尽。师曰请和尚举。曰卯生日戌生月。师即点灯来。子曰汝上来下去总不徒然。师曰在和尚左右理合如此。曰奴儿婢子谁家屋里无。师曰和尚年尊缺它不得。曰得恁么殷勤。师曰报恩有分。
　　风穴喜云。明投暗合。玉转珠回。宾主和同不无洞达。然则。门庭酬唱足可观光。若论向上一途。犹未可在。何也。不见道那边不坐空王殿。岂肯耘田向日轮。
　　芙蓉上堂。法身者理妙言玄。顿超始终之患。诸仁者。莫是幻身外别有法身么。莫即幻身便是法身么。若也恁么会去。尽是依它作解。蒙昧两岐。法眼未得通明。不见僧问夹山。如何是法身。山曰法身无相。如何是法眼。山曰法眼无瑕。忽有人问如何是法身。羊便乾处卧。如何是法眼。驴拣湿处[犀-牛+水]。更有人问作么生是法身。买帽相头。作么生是法眼。坑坎堆阜。若点拣将来。夹山祇是学处不玄。如流俗闺阁物不能舍得。致使情关固闭识锁难开。今日若不当阳显示。后学何以知归。劝汝诸人。不用求真。惟须息见。诸见若尽。昏雾不生。自然智鉴洞明。更无它物。还会么。良久曰。石中有火君须信。休向天边问太阳。
　　道合平常绝异端。行人何必历艰难。从今莫信孙膑卜。龟壳无灵不用钻。(丹霞淳)
　　安邦定国有将军。燮理阴阳付相臣。端坐龙楼不事者。从教四海乐升平。(紫琈距)
　　大匠不巧。大儒不学。绝毫绝厘。如山如岳。赤水无心而得珠。荆山有智还迷璞。(德微昱)
　　芙蓉因自觉问。胡家曲子。不堕五音。韵出青霄。请师吹唱。师曰。木鸡啼夜半。铁凤叫天明。曰。恁么则一句曲含千古韵。满堂云水尽知音。师曰无舌儿童能继和。曰作家宗师人天眼目。师曰禁取两片皮。
　　克归宗云。师资酬唱递相激扬。扶竖洞上宗风。开发人天眼目则不无。且道如何是洞上宗旨。清风梳翠柳。明月弄苍梧。
　　焦桐夜奏徽轸别。月映冰轩调最高。无舌儿童能继和。倒骑铁凤出青霄。(亭山充)
　　郑人作舞楚人歌。声绕高梁雪曲和。四海欣闻传圣祚。九重深处兴幽多。(顶一珠)
　　秋山红树蘸溪津。犹向秋风忆故人。及至相携旧游处。夜倾霜浸月华新。(蔗庵范)
　　芙蓉在投子作典座。子曰厨务勾当不易。师曰不敢。曰煮粥耶蒸饭耶。师曰。人工淘米着火。行者煮粥蒸饭。曰汝作甚么。师曰和尚慈悲放它闲去。
　　崇先奇云。深相体信。出入无难。芙蓉得之矣。三十年后人多懈怠。那里讨者闲汉。　文峰玉云。持筹画策自有群僚。端拱无为须还主上。芙蓉与么酬对。可谓善得其旨。然到文峰者里。尚须别有个话会始得。为甚么。曹溪波浪如相似。无限平人被陆沉。
　　劲敌当前布阵奇。轻抽一箭出重围。许多汗马成何用。国泰方知感帝威。(元拂风)
　　芙蓉因僧问如何是无缝塔。师曰。白云笼岳顶。终不露崔嵬。
　　凤山启云。湘南潭北。金刀已剪不开。白鸟芦花。玉户推归不得。芙蓉恁么道。虽则针线绵密。由来巴鼻全无。要见无缝塔也大难在。何故。霜天月落夜将半。谁共沉潭照影寒。
　　层层落落影团团。切忌当阳着眼看。直下有无俱不立。白漫漫又黑漫漫。(雪岩钦)
　　霞蒸雾拥倚高空。无缝由来绝异同。堪笑人重添注脚。昆仑烟锁月明中。(浃水洽)
　　岱岳祠高望翠微。乘云玉辇见还稀。群臣拜拥山容静。万岁声中青鸟飞。(俍亭挺)
　　青青杨柳眼。灼灼桃花面。都来入望赊。直下许谁荐。一声云外晓莺啼。万壑烟笼不可见。(顾言愚)
　　芙蓉因僧问。师唱谁家曲。宗风嗣阿谁。师曰。金凤夜栖无影树。峰峦才露海云遮。
　　天目律云。还见芙蓉老汉答处通玄么。不见道韶阳曾见睦州来。
　　等闲应问岂安排。一句全提隐显该。薄雾依依笼古径。孤峰终不露崔嵬。(丹霞淳)
　　逗漏春光半入微。阳和无足不沾衣。流莺落叶烟村暮。林静丛多马迹稀。(伴我侣)
　　沙漠风高孤雁落。汀洲春暖白鹤眠。故山一去音书断。极目苍林锁暝烟。(梦庵律)
　　芙蓉因杨杰侍郎至问曰与师相别几年矣。师曰七年。曰学道来参禅来。师曰不打者鼓笛。曰恁么则空游山水百无所能也。师曰别来未久善能高鉴。公乃大笑。
　　东明际云。平坦处不妨孤危。孤危处不妨平坦。　博山奉云。非杨公不能见芙蓉之造诣。非芙蓉不能当杨公之探讨。黄金见火愈见精光则固是。若在明眼作家俱难为捡点。且道什么处是难为捡点处。
　　芙蓉因僧问。夜半正明。天晓不露。如何是不露底事。师曰。满船空载月。渔父宿芦花。
　　星流水国夜然灯。月映江天明似镜。隐显无私位不该。依俙拟动成偏正。(丹霞淳)
　　夜上浮图最上层。下方灯火若星明。扁舟移向芦湾宿。开眼白云宇宙横。(惟岑嶾)
　　夜船虚载芦花月。斗柄低垂转未央。不动玉机成变态。下方钟韵杂笙簧。(天愚宝)
　　理事浑融妙德全。烟笼岳顶月临渊。虚明夹岸夕如昼。赤膊芦花枕雪眠。(截驹云)
　　沉沉夜色水含烟。月映长江上下天。惊觉渔翁舒睡眼。满江风景不成眠。(佛指满)
　　芙蓉上堂拈拄杖曰。者里荐得。犹是诸佛建立边事。直饶东涌西没卷舒自在。也未梦见七佛已前底消息。须知有一人不受教诏。若识此人。参学事毕。
　　玉线囊缝穴鼻针。绣帏花落恨春深。自从嫁与潘郎后。婢膝奴颜争得侵。(湘翁沄)
　　名可挂凌烟。功堪称敌国。未若处东宫。生来自尊特。(佛铠坚)
　　芙蓉因僧问如何是和尚家风。师曰众人皆见。曰未审见个甚么。师曰东壁打西壁。
　　芙蓉帐里御炉香。十二楼分禁苑凉。水殿夜阑风月静。昆明池畔舞鸳鸯。(俍亭挺)
　　九重深处彩云环。习习春风尚带寒。香阁梦回初夜后。银钩斜挂玉阑干。(山容波)
　　洛水桥边春日斜。碧流清浅见琼沙。无端陌上东风急。惊起鸳鸯出浪花。(觉圆胤)
　　芙蓉上堂良久曰。青山常运步。石女夜生儿。
　　石磵泐云。道则太煞道要。且祇得八成。欲称洞上全提犹欠在。百丈则不然。闲携竹杖来仙岛。倦倚篮舆趁出山。欲识个中玄妙意。不留圈圚到人间。

　　宗鉴法林卷六十八
　　宗鉴法林卷六十九

　　　　集云堂　编

　　大鉴下十三世
　　邓州丹霞子淳禅师(芙蓉楷嗣)

　　上堂。宝月流晖。澄潭布影。水无蘸月之意。月无分照之心。水月两忘方可称断。所以道升天底事直须扬却。十成底事直须丢却。掷地作金声。不须回顾。若能如是。始解向异类中行。诸人到者里还相委悉么。良久曰。常行不举人闲步。披毛戴角混尘泥。
　　崇先奇云。有国有家者未尝不本此。丹霞老人恁么为人。难免丧尽家珍。
　　廉纤脱尽体无依。尊贵才耽被悟迷。不守寒潭清夜影。赚成头角落尘泥。(频吉祥)
　　丹霞上堂。举德山曰。我宗无语句。实无一法与人。恁么说话。可谓是祇知入艹求人。不觉通身泥水。仔细观来。祇具一只眼。丹霞即不然。我宗有语句。金刀剪不开。深深玄妙旨。玉女夜怀胎。
