<!-- { "loadSidebar": true } -->
　　雪窦颂革辙二门曰。劫火曾洞然。木人泪先落。可怜傅大士。处处失楼阁(一)。德云闲古锥。几下妙峰顶。唤它痴圣人。担雪共填井(二)。佛祖未分前。已振涂毒鼓。如今谁乐闻。请试分回互(三)。宛转复宛转。真金休百炼。丧却毗耶离。无人解看箭(四)。
　　迦叶聆筝起舞。渊明闻钟皱眉。息耕斗室危坐。半窗冻日熙熙。(虚堂愚)
　　风卷浮云净。青天绝点埃。山川俱在目。何必上高台。(葛庐覃)
　　雪窦示众。诸人要知真实相为么。但上无攀仰。下绝己躬。自然常光现前。个个壁立千仞。
　　云峰悦云。雪窦恁么为人。入地狱如箭射。　广教玉云。雪窦虽则养子之缘。怎奈无出身路。云峰路见不平。亦且枷上着杻。三角则不然。要知真实相为。个个须从拄杖上翻身。其或未然。长连床上有粥有饭。作么生道。
　　雪窦示众。乾坤之内。宇宙之间。中有一宝。挂在壁上。达磨九年面壁。不敢正眼觑着。如今衲僧要见。劈脊便打。
　　昭觉勤云。雪窦妙中之妙。奇中之奇。向佛祖头上提持。衲僧顶门凿窍。不妨自在。要且祇见锥头利不见凿头方。山僧则不然。乾坤之内。宇宙之间。中有一宝。竖拄杖云。在拄杖头上。拈起也天回地转。放下也艹偃风行。有时八臂三头。有时壁立千仞。如今莫道衲僧要见。直饶千圣出来。列祖齐至。并须倒退三千里。敢问大众。且道什么人合得受用。分付天台木上座。　福严容云。二大老。一人说近。一人说远。依俙越国。彷佛扬州。山僧则不然。乾坤之内。宇宙之间。中有一宝。喝一喝。　宝寿方云。二老与么说话。要提持着一着子。大似压沙取油。殊不知。我王库内无如是刀。　天界盛云。二老拨乱乾坤即不无。若是安邦定国未敢相许在。天界即不然。乾坤之内。宇宙之间。中有一宝。良久云。噫。无限珍奇何处用。前三三与后三三。
　　雪窦因僧问如何是佛。师曰四山围绕。
　　狂狗趁块。瞎驴趁队。祇许我知。不许伊会。(南华炳)
　　雪窦因僧问黑豆未生芽时如何。师曰透水透砂。曰生芽后如何。师曰喂驴喂马。
　　广教玉云。扩佛祖心印。提本分钳锤。饶我雪窦。山僧承大众锄豆。将今视古。也拟定个眼目。设有问黑豆未生芽时如何。白云峰倒卓。生芽后如何。西河浪泼天。若道与古人别。法无异旨。若道与古人同。语言又异。具眼者辨取。
　　雪窦到洞山聪处。山问。沩山水牯牛。上座作么生会。师曰作后人标榜。山拟道。师以坐具拂一下便行。山曰且来上座。师曰未参堂。
　　古南门云。雪窦好一头水牯牛。祇是不受人调制。虽然。不惟标榜后人。亦乃标榜佛祖。
　　雪窦与李殿院坐次。有秀才并道士到院。李问三教中那个为贵。师侧身叉手而立。李曰有口何不道取。师曰对夫子难言。
　　五老峰前古观基。老君元是一牟尼。时难祇得同香火。莫听他人说是非。(南堂静)
　　试问教中谁是贵。侧身叉手独称尊。者躯宝相人人具。何独三家邨里寻。(古湛冲)
　　雪窦上堂。起立曰。雪窦得与么高。诸人得与么矮。若人道得齐肩句。许伊把定乾坤。
　　广润融云。山僧则不然。蓦涌身上禅床。竖拄杖云。广润得与么高。诸人得与么矮。若人道得齐肩句。犹是兔子吃牛奶。
　　雪窦示众。春山迭乱青。春水漾虚碧。寥寥天地间。独立望何极。便下座。顾侍者曰。适来有人看方丈么。曰有。师曰作贼人心虚。
　　白云端云。雪窦老人。放去收来有舒卷乾坤之手。虽然如是。何似乾坤收不得。尧舜不知名。法华忍俊不禁。当为古人出气。山樱火焰辉。山鸟歌声滑。携手不同途。任他春气发。有天有地来。几个眼睛活。法华暂出不着问。侍者守方丈。　乌石道云。雪窦家私。平生受用之物。尽情掷出与诸人了也。乌石者里虽然活计无多。也要诸人委悉。且作么生是乌石活计。卓拄杖云。燕语莺啼春日暖。园林是处百花香。
　　雪窦因僧问如何是诸佛向上人。师曰白云覆青山。曰莫便是和尚为人处也无。师曰绿水陡长蕖。
　　雪峤层层翠锁深。风生寒岫结重云。夜来丹凤冲霄汉。听晓樵人逐雁群。(投子青)
　　雪窦上堂。十方无碧落。四面亦无门。古人向什么处见客。或若道得接手句。许你天上天下。
　　崇先奇云。雪窦恁么为人。何能坐断天下人舌头。当时若有个师僧出众。但向他道和尚话堕也不知。待他眼目定动。拂袖便行。　灵峰祥云。我要问雪窦。你即今向什么处着此一问。
　　雪窦问罗汉林曰。法尔不尔。如何指南。汉曰祇为法尔不尔。师曰大众记取某甲话头。拂袖归众。汉下堂却令侍者请师至方丈。问。上座适来不肯老僧那。师曰和尚当代宗匠焉敢不肯。汉曰你为甚拂衣归众。师曰和尚还许某甲说道理也无。汉曰你说看。师拍一拍下去。
　　天柱杲云。雪窦放出敌胜之手。抉下骊龙之珠。直是风清林下。目视青霄。据虎头收虎尾则不无。争奈贼身已露。罗汉虽知时识宜。争奈当断不断。若当时见他道法尔不尔。劈脊便棒。何故。不见道掀翻海岳求知己。拨转乾坤定太平。　法林音云。雪窦大似南番舶主。载一船差珍异宝。东掷西抛以逞风流。殊不知被罗汉不动一旗一枪尽情收下。众中还有为雪窦作主者么。一僧出拍一拍拂袖归众。林笑云。棺材里弩眼汉。识甚么好恶。

　　潭州云盖继鹏禅师(智门祚嗣)

　　初谒双泉雅充侍者。示以芭蕉拄杖话。一日泉向火次。忽问拄杖子话试举来。与子商量。师拟举。泉拈火箸便摵。师豁然大悟。
　　与夺双行验正邪。才争拄杖便忘家。蓦然铁棒如风疾。失却从前眼里花。(白云端)

　　潭州北禅智贤禅师(福严雅嗣)

　　岁夜小参曰。年穷岁尽无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱邨田乐。何故。免见倚它门户傍它墙。刚被时人唤作郎。下座归方丈。至夜深维那入方丈问讯曰。县里有公人到句和尚。师曰作甚么。曰道和尚宰牛不纳皮角。师遂取下头帽掷在地上。那便拾去。师下禅床拦腰擒往叫曰贼贼。那将帽子覆师顶。曰天寒且还和尚。师呵呵大笑。那便出。去时法昌遇为侍者。师顾昌曰。者公案作么生。昌曰潭州纸贵一状领过。
　　仰山钦云。活剥耕牛北禅是则好手。其奈墙堑不牢。被个贩私盐汉子和赃捉败。天宁则不然。今夜无可管顾诸人。不免烹个独角泥牛。炊无米饭。唱无生曲。与诸人分岁。忽有个汉出来道有公人索和尚筋角。便与和声一棒。何故。有功者赏。　宝华忍云。北禅将官路当人情。虚装好体面。钦祖贴别人不发积。连你一齐穷。灵佑则不然。也不烹露地白牛。免得天寒地冻捋帽露顶。也不宰独角泥牛。免得年穷岁尽动棒劳神。虽然如是。毕竟如何是分岁一句。乃拽拄杖便归方丈。　山茨际云。北禅分岁。大似国清才子贵。家富小儿娇。简点将来。不免反成特地。何故。烹露地牛向榾柮火唱村田乐。原是穷冬日用闲事。岂待今日而然耶。东明今夜不敢土上又加泥。但请众兄弟仍旧打坐底打坐。经行底经行。吃茶底吃茶。围炉底围炉。虽然如是。也有个穷颂子与众兄弟应个时节。岁穷月穷日亦穷。自笑年来人也穷。大家识取穷穷处。敛迹云山继古风。
　　纳他皮角要输机。放下寻常结钞归。一任者回黄雪落。满家围火掩柴扉。(白云端)
　　佛性要当时节显。北禅除夜启玄津。当筵独恣庖丁刃。直至如今此话新。(灵源清二)
　　来勾皮骨访知音。一语当机值万金。帽子掷来如未晓。眼前争免拾花针。
　　且喜今年田稻熟。村歌社舞乐鸡豚。斜阳影里人皆醉。扶得翁归是阿孙。(千岩长)
　　片雨三江道。残春五夜湖。能令诗思好。楚色与寒芜。(铁容玄)
　　北禅因僧问如何是佛。师曰匙挑不上。
　　匙挑不上。箸拨不开。合掌赞言。善哉善哉。(疎山如)

　　庐山开先善暹禅师(德山远嗣)

　　因僧问年穷岁尽时如何。师曰依旧孟春犹寒。
　　藏叟珍云。古德恁么答话。只恐诸人忘却。今日忽有人问年穷岁尽时如何。拈棒便打。待他道因甚打某甲。向云你更要我道孟春犹寒那。

　　大鉴下十一世
　　南康军云居晓舜禅师(洞山聪嗣)

　　自洞山如武昌行乞。首谒刘公居士家。士高行为世所敬。意所与夺莫不从之。师时年少。不知其饱参颇易之士。曰。老夫有一问。若相契即开疏。如不契即请还山。遂问古镜未磨时如何。师曰黑如漆。曰磨后如何。师曰照天照地。士长揖曰且请上人还山。拂袖入宅。师懡[怡-台+罗]还洞山。山问其故。具陈前言。山曰。你问我。我与你道。师理前问。山曰此去汉阳不远。师进后语。山曰黄鹤楼前鹦鹉洲。师大悟。
　　平阳忞云。居士即俗明真。谁言世上无仙客。云居行廛悟道。须信壶中别有天。然从长捡点。当时未离鄂州城。荐去犹较些子。若向洞山门下悟来。直是隔云千里望长安。何故。天酥酡饭非珍馔。一味园蔬饱即休。　紫琈距云。居士好面古镜。叵耐云居不善揩磨。果然黑漆漆地。仔细思量。当时但道个何必。岂不妍媸立见。秦汉俱彰。无端向洞山死水里浸杀。有甚么用处。汝等各各负取一面。何不打破了来与你相见。遂以拄杖一齐趁散。
　　黑云当午蔽清虚。白雨翻空失画图。雨过云收山色净。赵州东壁挂葫芦。(伊庵权)
　　黄鹤楼前鹦鹉洲。云居意不在钩头。扁舟稳泛长江渌。大笑一声烟雨收。(铁牛印)
　　楚歌吹起泪沾襟。祇为乡音动客心。若道汉州平似镜。楼头依旧月沉沉。(平阳忞)
　　水光山色四无人。清晓谁看第一春。红日渐高弦管动。半湖烟雾是游尘。(嵩乳密)
　　云居上堂。诸方有弄蛇头。拨虎尾。跳大海。剑刃里藏身。云居者里。寒天热水洗脚。夜间脱袜打睡。早间旋打行缠。风吹篱倒。唤人夫劈篾缚起。
　　天童忞云。云居与么住持极是省缘。捡点将来。翻成多事。何故。逢人且说三分话。未可全抛一片心。
　　不羡长安景物赊。水边林下足生涯。悠然别有闲经济。日坐楼头数落花。(雪奇静)

　　杭州佛日明教契嵩禅师(洞山聪嗣)

　　熙宁四年六月四日晨兴写偈曰。后夜月初明。吾今喜独行。不学大梅老。贪闻鼯鼠声。至中夜而化。
　　绿暗红稀浅水明。暮云笼罩古今情。行人莫听溪中水。洗尽年光是此声。(频吉祥)

　　洪州刺史许式居士(见洞山聪)

