<!-- { "loadSidebar": true } -->
　　云岩晟云。坐即佛。不坐即非佛。　洞山价云。不坐即佛。坐即非佛。　保福展云。南泉看楼打楼。云岩洞山一起一倒。　五祖戒云。南泉祇解移风。不解易俗。云岩洞山梦中说梦。　天童觉云。转功就位。转位就功。还他洞山父子。且道南泉意作么生。直是针札不入。　高峰妙云。正所谓圣人无常心。以百姓心为心也。　大巍伦云。大夫一片好石。不遇南泉。几丧淳矣。　法林音云。即以其人之道。还治其人之身。南泉以之虽然。错过陆亘大夫。
　　得与不得。天宽地窄。坐卧经行。无劳疑惑。(真如喆)
　　南泉得得。何似不得。淑人君子。其仪不忒。(黄龙震)
　　前得得。后不得。一贯谁知两五百。雨桧潇潇。风松瑟瑟。隔山人听鹧鸪词。错认边笳十八拍。(石庵玿)
　　坐卧曾经几度春。半封苔藓半笼云。无棱无缝难提掇。空把肝肠说向人。(闲极云)
　　两手持来难盖覆。依前两手还分付。一枕清风睡正浓。鸟衔花落岩前路。(诺庵肇)
　　杨柳溪边垂绿线。黄莺枝上声声啭。几多贪玩不知春。空使落花千万片。(高峰妙)
　　陆亘问南泉。肇法师也甚奇怪。解道天地同根万物一体。泉指庭前牡丹曰。大夫。时人见此一株花。如梦相似。
　　保宁勇代拍手云。阿谁得到者般田地。　黄龙心问僧。南泉恁么道。如何得见与我一体。僧举起坐具。龙云。举则易。见还难。毗卢顶上天风寒。峨峨直下苍龙窟。谁敢觑着。　昭觉勤云。陆亘手攀金锁。南泉八字打开。直得七珍八宝罗列目前。乃竖拂子云。天地一指。万物一马。通身是口。分疎不下。　径山杲云。若向理上看。非但南泉瞒他大夫一点不得。亦未摸着他脚跟下一茎毛在。若向事上看。非但大夫瞒他南泉一点不得。亦未梦见他汗臭气在。或有出来道。大小径山说理说事。祇向他道。但向理事上会取。　天宁琦云。你若向同根一体上会。落在肇公圈圚。你若向事理上会。又落在妙喜葛藤中。总无自由分。祇如南泉与么道。毕竟如何会。平芜尽处是青山。行人更在青山外。　愚庵盂举雪窦颂毕云。大夫梦中作梦。南泉梦中占梦。雪窦善於原梦。镜里山河。影中闻见。扑碎镜。拂却影。可惜一枝花。拈向霜天月下。更来澄潭摸索。可不道。月落夜阑。不知何处相见。
　　见闻觉知非一一。山河不在镜中观。霜天月落夜将半。谁共澄潭照影寒。(翠峰显)
　　山润石韫玉。林秀渊藏珠。见此一株花似梦。灼然根本不同途。王老师脱规模解。向长安正闹处。唤起悠悠陆大夫。(圆悟勤)
　　照彻离微造化根。纷纷出入见其门。游神劫外问何有。着眼声前知妙存。虎啸萧萧岩吹作。龙吟冉冉洞云昏。南泉照破时人梦。要识堂堂补处尊。(宏智觉)
　　若知天地本同根。不应重来更问人。却得南泉亲指示。等闲花发梦中春。(鼓山珪)
　　指点深红与昔同。更无夭艳在芳丛。南泉笑里移春去。留得残红醉蜜蜂。(心闻贲)
　　玉洞玄关道路长。蟠桃岂是等闲芳。遮藏不许人间见。祇恐春风漏泄香。(正堂辨)
　　天地同根元一体。画师难画亦难描。南泉转步移身处。引得黄莺下柳条。(啸岩蔚)
　　巢知风。穴知雨。磁石吸针潮涨酢。寄语诸人莫莽卤。虎之缺兮马之[马-(烈-列)+廾]。东西如何密相付。(千岩长)
　　湖光湛湛映云山。公子游花恣意观。蓦地一呼回首望。始知勒马到长安。(林皋豫)
　　陆亘问南泉。弟子家中缾内养一鹅。如今长大欲出此鹅。且不得打破缾。亦不得损其鹅。未审有何方便。泉召大夫。夫应诺。泉曰出也。
　　高峰妙云。南泉潦倒手眼不亲纵。饶出得也是死货。若是高峰。祇向他道大夫还曾示人么。才拟抵对。便与乱棒打出。非特为伊脱却鹘臭布衫。要使天下衲僧个个解黏去缚。庆快平生。　瀛山誾云。大夫若不遇王老师。未免缾破鹅损。且道唤出后如何。万里鹏同远。千年鹤共飞。
　　陆亘问南泉。大悲菩萨用许多手眼作什么。泉曰如国家用大夫作甚么。
　　翠峰显别云。不及大夫所问。　保宁勇别云。也未为分外。
　　大悲手眼问来亲。王老酬机列主宾。倒转枪头来快便。从兹六国绝烟尘。(野庵璇)
　　陆亘问南泉。弟子从六合来。彼中还更有身否。曰分明记取。举似作家。夫曰。和尚不可思议。到处世界成就。曰适来总是大夫分上事。
　　法林音云。南泉老汉祇有杀人刀。要且无活人剑。以致陆亘大夫一死更不再活。何不待伊道和尚不可思议到处世界成就。便喝云。将谓大夫是个人。陆亘向者里掉回头来。千古之下谁敢以俗汉视之。
　　佳人见物隔罗縠。指问仙郎是何物。仙子手携出户看。云裳更把清风拂。(二隐谧)
　　焦桐谩说是奇琴。还有丝弦韵更沉。句得知音能击赏。相投何止芥投针。(虚舟省)
　　陆亘问南泉。弟子亦薄会佛法。泉便问大夫。十二时中作么生。夫曰寸丝不挂。曰犹是阶下汉。夫曰怎见得。曰不见道有道君王不纳有智之臣。
　　飞鸟尽。良弓藏。狡兔死。走狗烹。万年床上坐。智士岂撄情。塞外无兵革。丹山有凤鸣。四海八荒王化里。垂拱平章享太平。(达变权)
　　髑髅喜立。枯木龙吟。谩言春到。水尚成冰。襟怀磊落兮不倚疎篱。眼目[序-予+(林/目)]瞇兮勿自成羁。阶下汉。知不知。云舒海岳鬼低雨。莺爱春花远近啼。(天岸升)
　　陆亘因南泉迁化来吊慰。院主问大夫何不哭先师。夫曰院主道得亘即哭。主无对。
　　长庆棱云。且道合哭不合哭。　法林音代院主。但作哭声。

　　池州甘贽行者(见南泉愿)

　　开接待有问曰。行者接待不易。甘曰如喂驴喂马。
　　琅琅觉云。快把饭来。　五祖演云。愿行者常似今日。　高峰妙云。琅琊美则美矣。祇是做造仓忙。不堪供养。五祖不鉴来风。一锅淡韲羹。可惜着了许多盐酢。譬如喂驴喂马。祇向道残羹馊饭不劳拈出。且道与古人是同是别。定当得出。日消万两黄金。不然。吃水也须防噎。　济水洸云。若是有鼻孔底。者饭管取吃不下。要识甘贽么。惯从五凤楼前过。手握金鞭贺太平。
　　甘贽入南泉设斋。黄檗为首座。甘请施财。檗曰财法二施等无差别。甘曰恁么道争消得某甲嚫。便舁钱出。须臾复入。曰请施财。檗曰财法二施等无差别。甘乃行嚫。
　　翠岩真云。甘贽行者黠儿落节。黄檗施财何曾梦见。　云居元云。大小黄檗被甘贽换却一只眼。　径山杲云。一等是随邪逐恶。云居罗汉较些子。　灵隐岳云。总是掩耳偷铃。殊不知甘贽有收有放。首座彻底惺惺。云收雨霁长空阔。一对鸳鸯画不成。　明招补征云。行者两度请行施。是好心不是好心。黄檗始终答话一般。为甚肯一不肯一。
　　抛来撒去互施呈。地狱门前鬼眼睛。觑破髑髅肝胆外。摩酰顶上复重明。(虚堂愚)
　　甘贽因化主至宅。乃问是甚处。曰药山。甘曰还将得药来么。曰未审有什么病。甘忻然取银一百两施之。复曰。山中有人。此物乃回。主寻归山纳疏。药山问归何速。主即叙前问答。山曰。急送还他。子遭贼了也。主乃送还。甘曰。山中有人。更添一百两施之。
　　同安显云。早知行者与么问。终不道药山来。　雪峰空云。药山老汉亦自胆小。若是雪峰即便收下。何故。且教甘贽者汉疑三十年。　天童忞云。行者将虾钓鳌。化主贪饵忘钩。药山亡羊而后补牢。得失未免相半。同安虽有入地之谋。且无冲天之计。山僧若作供养主。当时一喝便行。管取行者疑着半生。　龙唐柱云。我若作化主。待他施银两锭。复伸手云。行者还要再服三两剂始得。管取倾囊以施。命根依旧在我手里。
　　甘贽问一僧什么处来。曰沩山来。甘曰。曾有僧问沩山如何是西来意。沩山举拂子。上座作么生会。曰借事明心。附物显理。甘曰且归沩山去好。
　　保福闻乃仰手覆手。　磬山鼎云。甘贽瞎者僧眼即不无。祇如者僧。从沩山来不从沩山来。
　　西来祖意是如何。溪上梅花开已多。向上一机言外契。风前遥忆老维摩。(弘法泽)
　　甘贽一日入南泉设粥。仍请南泉念诵。泉乃白椎曰。请大众为狸奴白牯念摩诃般若波罗蜜。甘拂袖便出。泉粥后问典座。行者在甚么处。座曰当时便去也。泉便打破锅子。
　　云门信云。南泉老汉未免随人起倒直。饶打破锅子。也是贼过后张弓。　愚庵盂云。兔子怀胎。蚌含明月。三十棒寄打雪窦。六不收勘破云门。女娲氏炼石补天。秦始皇驱山塞海。虽然。三十年后。一回饮水一回噎。　明昭补云。不奈船何。打破戽斗。
　　异路相逢句已酬。闲吹羌管向汀洲。渔人贪顾沙头鹭。不觉扁舟逐浪流。(雪峰预)
　　高吟大笑性猖狂。潘阆骑驴出故乡。惊起暮天沙上雁。海门斜去两三行。(湛堂准)
　　针锋相凑便干戈。带累南泉打粥锅。莫谓当年轻放过。大都有罪不同科。(笑翁堪)

　　福州芙蓉山灵训禅师(归宗常嗣)

　　一日辞归宗。宗问甚处去。师曰归闽中去。曰。子在此多年。装束了却来。为子说一上佛法。师结束了上去。宗曰近前来。师乃近前。宗曰。时寒。途中善为。师听此言。顿忘前解。
　　八十婆婆学画眉。痴心欲比少年时。一朝打破当台镜。始信从前万事非。(慈受深)
　　芙蓉一日访同参实性大师。性升堂。以右手拈拄杖。倚左边。良久曰。若不是芙蓉师兄。大难委悉。便下座。
　　黄龙南云。实性用不得便休。却将佛法以为人情。致令千载之下与人作笑端。且道利害在什么处。　青龙斯云。实性虽则人情佛法一时周备。大似向福建人前卖荔枝。未免旁观者哂。
　　陪尽老精神。杯盘越样新。谁知村店酒。难劝御楼人。(西岩惠)

　　五台山大禅佛智通禅师(归宗常嗣)

　　初在归宗会下。忽一夜连叫曰我大悟也。众骇之。明日上堂。众集。宗曰昨夜大悟底僧出来。师出曰某甲。宗曰。汝见个甚么道理便言大悟。试说看。师曰师姑元是女人作。宗异之。
　　五月炎威当酷热。浃背汗流无处说。匝地清风劈面来。大禅眼里重添屑。(艹堂清)
　　童子学顺朱。赤处皆摹黑。若将白纸来。一点下不得。若下得翻成。纸上涂烟墨。(黄龙震)

　　镇州普化禅师(盘山积嗣)

　　常入市振铎曰。明头来。明头打。暗头来。暗头打。四方八面来。旋风打。虚空来。连架打。一日临济令僧捉住曰。总不恁么来如何。师拓开曰。来日大悲院里有斋僧。回举似济。济曰我从来疑着者汉。
