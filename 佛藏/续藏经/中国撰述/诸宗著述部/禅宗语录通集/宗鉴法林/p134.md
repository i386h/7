<!-- { "loadSidebar": true } -->
　　长髭有僧为点茶三巡后问。不负从上诸圣。如何是长髭第一句。师曰有口不能言。曰因甚有口不能言。师乃颂曰。石师子。木女儿。第一句。诸佛机。言不得。也大奇。直下是。莫狐疑。良久曰。是第一句第二句。曰不一不二。师曰。见利忘锥。犹自多在。僧礼拜。师拈起盏子曰。直下不负从上诸圣。曰直指人心见性成佛又作么生。师放下盏子便归方丈。僧随后入。师翘一足曰。大地不容针。汝从何处来。曰直是维摩也缄口不得。师曰偶尔之间又逢猛虎。僧便作虎声。师以拄杖作亚枪势。僧却把住曰大地不容针何处得者个来。师曰。不但维摩。文殊也缄口不得。曰着箭虎不可当。师与一掌推出方丈。
　　一句两句。葛藤露布。维摩文殊。缄口无处。暗箭藏锋。射中猛虎。一掌相酬。绘事后素。(方庵显)
　　第一句。言不及。见利忘锥。何得何失。拈起放下。翘足而立。文殊维摩。枪箭交击。果不可当。一掌推出。纵是舜若多神。额头也须汗出。(石溪月)
　　长髭问僧甚处来。曰九华控石庵。师曰庵主是什么人。曰马祖下尊宿。师曰名什么。曰不委它法号。师曰它不委你不委。曰尊宿眼在甚处。师曰。若是庵主亲来。今日也须吃棒。曰赖遇和尚放过某甲。师曰百年后讨个师僧也难得。
　　翠峰显云。是则二俱作家。要且祇解收虎尾。不解据虎头。若使德山令行。并须瓦解。　资福广云。热焰川流。洪涛云涌。者僧能聿身经过。固是难得。末后被人阴蛀。惜。乎　雪窦正云。作家相见。照用同时。行说俱到。就中觅纤毫过患了不可得。明觉则欲决黄河之涛。控华山之石。明眼看来。正是冬行春令。
　　敛其锋。藏其用。缜密不发发即中。李公山里着箭时。张公岭外冷头痛。磨砻砥砺功已成。作家作家不惊众。(天水广)

　　凤翔府法门寺佛陀禅师(石头迁嗣)

　　常持数珠念三种名号曰。一释迦。二元和。三佛陀。自余是什么碗跶丘。乃过一珠。终而复始。
　　三种佳名一个过。邀君把手上高坡。时人自没登山力。空负当年一曲歌。(佛灯珣)
　　释迦元和与佛陀。摩诃悉达哩娑诃。自余甚么碗跶丘。六一居士欧阳修。三山半落青天外。二水中分白鹭洲。(三宜盂)
　　深更小玉唤频频。却笑檀郎不识声。啼得血流无用处。不如缄口过残春。(天岸升)
　　雪眉婆子锦衣裳。频唤儿郎用意良。倾尽热肠犹不诺。可怜恩义一齐忘。(契音陵)

　　汾州石楼禅师(石头迁嗣)

　　问僧近离甚处。曰汉国师。曰汉国天子还重佛法也无。曰。苦哉赖值问着某甲。问着别人即祸生。师曰作个什么。曰。人尚不见。有何佛法可重。师曰阇黎受戒多少时。曰二十夏。师曰大好不见有人。便打。(或作枣树二世)
　　翠峰显云。者僧棒既吃。要且去不再来。石楼令虽行。争奈无风起浪。　南堂欲云。者僧句里藏锋。石楼棒头有眼。说什么去不再来。直须棒了出院。　天奇瑞云。埋兵索战输他作者。量敌排军岂不伤躯。正眼从来付大谋。大众到者里如何免得。良久云。涂毒鼓边休侧耳。　古南门云。者僧有前无后。石楼有后无前。翠峰明眼难瞒。要且错过棒头。
　　知君才调本翩翩。为许从戎赴朔边。红粉楼中应计日。臙脂山下莫经年。(海舟慈)
　　石楼因僧问。未识本来性。乞师方便。师曰石楼无耳朵。曰某甲自知非。师曰老僧还有过。曰和尚过在什么处。师曰过在汝非处。僧作礼。师便打。
　　永宁鼎云。石楼无耳埵。脂粉满面涂。者僧解礼拜。祇恐不是玉。虽然。党理不党亲。
　　纳款投降足可观。将凹补凸有何难。虽然不费纤毫力。不觉髑髅彻底乾。(铁机信)

　　澧州大同普济禅师(石头迁嗣)

　　因僧问如何是本来人。师曰共住不相识。曰恁么则礼拜去也。师曰暗写愁肠寄阿谁。
　　鲁庵远云。共住不识。且道是本来人也无。既是。因甚不识。祇如者僧礼拜。是会不会。　佛化弘云。既不识。暗写愁肠作么。须知本来人被大同涂污了也。者僧礼拜。夫人必自侮。
　　共住同行世莫知。几人当面便逢伊。纵饶绍续家门者。半是贫寒乞养儿。(保宁勇)
　　大同见庞居士来便掩却门曰。多智老翁莫与相见。士曰独坐独语过在阿谁。师便开门。才出。被士把住曰。师多智我多智。师曰多智且置。闭门开门卷之与舒相较几许。士曰祇此一问气急杀人。师默然。士曰弄巧成拙。
　　鲁庵远云。弄巧成拙。大同领取一半。庞老领取一半。虽然。庞老早退大同三十里了也。
　　大同因米和尚领众到。才欲相见。师便拽转禅床面壁而坐。米於背后立少时。却回客位。师曰是即是。若不验过。已后遭人贬剥。乃令侍者请米至。米才上却拽转便坐。师乃绕禅床一匝便归方丈。米却拽转禅床领众便去。
　　广胤标云。反古者不可非。循礼者何足多。二老一期相见。直是眼便手亲。光前耀后。然仔细看来。翻成特地。何也。谁谓含愁独不见。更教明月照流。黄　白岩符云。偷天之作。入地之谋。在二老互擅其长。若论古佛家风。且各与他三尺覆面布子。
　　主宾有礼合随常。相见何缘转面墙。赢得一堂风冷淡。千秋明月两禅床。(豁堂嵓)
　　大同问庞居士曰。是个言语。古今少人避得。祇如庞公还避得么。士曰诺。师再举前话。士曰什么处去来。师曰非但如今。古人亦有此语。士作舞出去。师曰。风颠老风颠老。自过教谁检。
　　惯逐羊肠路。相逢莫问津。江山异今古。风物逐时新。(方庵显)
　　大同因庞居士来提起笊篱唤曰大同师大同师。师不顾。士曰石头一宗瓦解冰消。师曰若不得庞公辈灼然如此。士抛下笊篱曰宁教不直一文钱。师曰。钱虽不直。欠它又怎得。士作舞而退。师乃提起笊篱曰庞公庞公。士曰。你要我笊篱。我要你木杓。师作舞而退。士抚掌笑曰归去来归去来。
　　石溪月云。大同把定。被庞公痛处一锥。直得左转右侧前依后随。笊篱提起处。相呼作舞时。若言依样画猫儿。定把黄金铸子期。
　　你爱我笊篱。我爱你木杓。主山才放高。案山又岌嶪。居士大同师。将错便就错。归去来兮天地宽。一对铁锤何处着。(瞎堂远)
　　大同因僧问十二时中如何合道。师曰汝还识十二时么。曰如何是十二时。师曰子丑寅卯。僧礼拜。师示颂曰。十二时中那字别。子丑寅卯我今说。若会惟心万法空。释迦弥勒从兹诀。
　　十二时中别不别。通身是口难分说。东邨王老暗嗟吁。达磨西来有妙诀。(佛鉴懃)
　　十二时中时时别。终日说兮未尝说。经行坐卧在其中。吾今直下为君诀。(大圆智)
　　子丑寅卯何曾别。古人今人如是说。丧尽灵台一物无。佛祖分明为秘诀。(涂毒策)

　　大鉴下四世
　　潭州云岩昙晟无住禅师(药山俨嗣)

　　药山问闻汝解弄狮子是否。师曰是。曰弄得几出。师曰弄得六出。曰我亦弄得。师曰和尚弄得几出。曰我祇弄得一出。师曰。一即六。六即一。师后到沩山。沩问承闻长老在药山弄狮子是否。师曰是。沩曰长弄有置时。师曰。要弄即弄。要置即置。沩曰置时狮子在什么处。师曰置也置也。
　　法昌遇云。好一场狮子。祇是有头无尾。我当时若见沩山道置时狮子在什么处。便与放出踞地金毛。直教沩山藏身无路。　泐潭准云。二老父子钝置杀人。弄一个狮子也弄不出。若是准上座。祇消自弄拽得来。拈头作尾拈尾作头。转两个金睛。攫几钩铁爪。吼一声。直教百里内猛兽潜踪。虚空里飞禽乱坠。准上座未弄师子。请大众高着眼。先做一个定场。掷下拄杖云。个中消息子。能有几人知。　栖霞成云。云岩自谓解弄六出。及到沩山一出也弄不来。当时若解哮吼一声。管教大沩倒退三千里。
　　厇愬金毛狮子子。栴檀林下青莎里。置也置也威自全。一出六出眉剔起。非拟拟。知几几。星流不啻三千里。天外风清哮吼时。为君吸尽西江水。咄。(明觉显)
　　放出金毛狮子。百兽不见踪由。要得爪牙全露。直须自把绳头。(懒庵枢)
　　云岩问一尼曰汝爷在否。曰在。师曰年多少。曰年八十。师曰。汝有个爷不年八十。汝还知否。曰莫是恁么来者么。师曰恁么来者犹是儿孙。
　　洞山价云。直是不恁么来者亦是儿孙。　沩山果云。恁么也不得。不恁么也不得。毕竟作么生。良久云。从来无位次。不用强安排。　百丈泐云。要识爷则易。识儿孙则难。年来家计萧条甚。千里悬悬望信稀。
　　云岩因僧问。二十年在百丈侍巾缾。为甚么心镫不续。师曰头上宝华冠。曰意旨如何。师曰大唐天子及冥王。
　　九峰虔因僧问。大唐天子及冥王意旨如何。虔云。却忆洞上之言。　天植维云。金针密刺绣出锦缝重重。玉线横抽穿过罗纹结角。正是我云岩老祖大机大用底玄旨。纵饶九峰向劫外明宗。争奈花发灵苗春不借。毕竟如何。鹅王择乳素非鸭类。
　　玉鞭高举击金门。引出珊瑚价莫论。迥古轮王全意气。不彰宝印自然尊。(丹霞淳)
　　高坐龙楼势独尊。野老何曾问阙门。鼓腹不知尧舜力。荷锄引犊过前邨。(永觉贤)
　　阊阖重重绕五云。九峰到此实难分。笑杀几多迷路客。背指龙楼骂至尊。(南庵依)
　　无端勒马过王城。忽接香风上苑明。宝色棱棱风度曲。何人敢共御街行。(伴我侣)
　　眉横八彩目重瞳。佛祖齐教立下风。骨骼生来尊特甚。岂同粟散带天聪。(湘翁沄)
　　灵花从不待春开。劫外芬芳绝比材。尊贵位中谁共委。淡烟笼月浸莓苔。(宗楷元)
　　云岩因院主游石室回。师问。汝去入到石室里。为什么便回。主无对。洞山代曰。彼中已有人占了也。师曰汝更去作什么。山曰不可人情断绝去也。
　　天童觉云。低头失却针。开眼拾得线。线无头而莫度。针无穴以难穿。到者里鸾胶续弦须是洞山始得。
　　云岩因僧问。暂时不在如同死人时如何。师曰便好埋却。
　　便好埋却。更无依托。天上人间。逍遥快乐。切忌思量涉路途。不劳弹指开楼阁。(普庵玉)
　　云岩示众。有个人家儿子。问着无有道不得底。洞山出曰它屋里有多少典籍。师曰一字也无。曰怎得与么多知。师曰日夜不曾眠。曰问一段事得么。师曰道得却不道。
　　天宁琦云。道得却不道。作么生会。常恨春归无觅处。不知转入此中来。
　　云岩因道吾问。大悲千手眼。那个是正眼。师曰如人夜间背手摸枕子。曰我会也。师曰作么生。曰徧身是手眼。师曰。道也太煞道。祇道得八成。曰你作么生。师曰通身是手眼。
