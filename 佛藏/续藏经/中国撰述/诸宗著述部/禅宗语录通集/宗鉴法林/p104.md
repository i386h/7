<!-- { "loadSidebar": true } -->
　　中峰本云。言不在口。语不在舌。端的有来由。特地无交涉。临济四喝岂但雪峰不知。纵是它直下儿孙也未梦见在。祇如南院遥礼雪峰。是有来由耶。无交涉耶。者里定当得下。要见临济也不难。　肺山檀云。熟韬略而法战异。雪峰直中未直。明制度而礼义生。南院仁却不仁。惜者僧如说药人。真药现前竟不能识。若待雪峰道你要理会四喝意旨可见它直下儿孙。便合掌云临济今日犹在。后待南院展坐具遥礼雪峰。正好向前蹋倒云。恁么称直下儿孙。敢保未许。当时者僧有者两番手脚。不独光扬临济。亦免后世滞句承言。　不韵音云。李北海善书。尝谓似我者拙。学我者死。二师揭出临济通天活路。可谓生死知己。者僧虽似矮子观场。亦有勘破二师处。
　　雪峰在洞山时。山问作甚么来。师曰斫槽来。曰几斧斫成。师曰一斧斫成。曰此是者边事。那边事作么生。师曰直得无下手处。曰此犹是者边事。那边事作么生。师休去。
　　汾阳昭代峰云。某甲早困也。　云溪挺云。洞山飞电闪晴空。雪峰担云入岩壑。虽则两两作家。者里还欠一着。那一着。待枯木糁花即向汝道。
　　雪峰因僧问。寂寂无依时如何。师曰犹是病。曰转后如何。师曰船子下扬州。
　　寂寂无依病正深。雪老当年痛处针。一唤唤回春梦破。千山浑作木龙吟。(自得晖)
　　雪峰因僧问。声闻人见性如夜见月。菩萨人见性如昼见日。未审和尚见性如何。师打三棒。僧复问岩头。头打三掌。
　　翠峰显云。应病设药。且与三下。若据令而行。合打多少。　天童觉举翠峰语毕云。翠峰一期趁快。往往后人作行令会。殊不知雪峰岩头是个无固必汉。　南堂欲云。前三后三。应病与药。据令而行。别有一着。顾侍者云是那一着。侍者拟议。便打出。　愚庵盂云。雪峰打。岩头打。若论见性。犹隔罗縠在。　云怡濌云。岩头雪峰同出德山之门。横行天下。无敢撄其锋者。无端被个孟八郎汉拶着。直得手忙脚乱。
　　雪峰示众。此事不从唇吻得。不从黄卷上得。不从诸方老宿得。合从什么处得。也须仔细。
　　一滴珍珠红酦醅。殷勤相劝两三回。到头欲尽东君意。吞尽临行上马杯。(皖山凝)
　　娥鬓云鬟巧样梳。罗裳拂拂倩人沽。为敲玉板歌春怨。低露花容见也无。(啸月朗)
　　雪峰辞洞山。山曰子向甚处去。师曰归岭中去。曰当时从甚路出。师曰从飞猿岭出。曰今回向甚路去。师曰飞猿岭去。曰有一人不从飞猿岭去。子还识否。师曰不识。曰为甚不识。师曰它无面目。曰。子既不识。争知无面目。师无对。
　　琅琊觉云。心粗者识。　法林音云。若以理论。洞山不会直路接人。若以事论。雪峰至今还在半途。若果从飞猿岭来。自然另有一番举止。诸人要识者无面目底。不妨於雪峰处会其体。於洞山处会其用。
　　不打飞鸢便到来。大圆镜里绝尘埃。东君节令分明也。桃李年年二月开。(自得晖)
　　雪峰问僧近离甚处。曰覆船。师曰。生死海未渡。为甚么便覆却船。僧无语。乃回举似覆船。船曰何不道渠无生死。僧再来进其语。师曰此不是汝语。曰是覆船恁么道。师曰。我有二十棒寄打覆船。二十棒老僧自吃。要且不干阇黎事。
　　翠峰显向为什么便覆船处代僧云。久响雪峰。待峰拟议。拂袖便出。又於不干阇黎事处云。能区能别。能杀能活。若也辨得。天下横行。　昭觉勤代僧便与掀倒禅床。复云。雪峰有验人句。覆船有透关眼。翠峰有陷虎机。崇宁成得个甚么边事。　径山杲云。作家宗师。天然犹在。然虽如是。也是作贼人心虚。是则不干者僧事。二十棒何须自吃。当时但添打覆船便了。渠过在什么处。老老大大不合与人代语。　天宁琦云。如覆船道渠无生死。还契雪峰意么。如契。为什么道有二十棒寄打覆船。二十棒老僧自吃。者里若会。便见妙喜道作贼人心虚。勘破雪峰了也。是则不干者僧事。二十棒何须自吃。但添打覆船便了。你道妙喜还有过也无。头上着枷。脚下着杻。　夹山豫代僧云。幸知和尚是作家。
　　遐方不许贡珍奇。密召惟教进荔枝。汉武碧桃曾比得。枉令曼倩作偷儿。(海舟慈)
　　笑他鹦鹉学人言。枝北枝南频往还。末上岂知风力健。折教毛羽落珊珊。(卓峰元)
　　雪峰在洞山。山曰入门来须得有语。不得道早个入了。师曰某甲无口。曰无口且从还我眼来。师休去。
　　长庆棱云。某甲谨退。
　　雪峰山下一住庵僧。多年不剃头。有问如何是西来意。僧曰溪深杓柄长。师闻乃袖刀躬访。才见便问道得即不剃你头。僧便洗头跪师前。师乃剃之。
　　昭觉勤云。庵主虽生铁铸就。争奈雪峰是本分钳锤。当初若祇颟顸。那显惊天动地。还委悉么。金镞惯调曾百战。铁鞭多力恨无仇。　理安问云。庵主要得便宜。末后却输雪峰一筹。　胜法法云。雪峰爱讨便宜。始终被庵主勘破。
　　雪老垂慈肯访它。一毫头上辨龙蛇。须知不涉言诠外。脱体风流出当家。(东山源)
　　雪峰问僧。见说大德曾为天使来是否。曰不敢。师曰争解与么来。曰仰慕道德岂惮关山。师曰汝犹醉在。出去。僧便出。师召大德。僧回首。师曰是什么。僧亦曰是什么。师曰者漆桶。僧无语。师回顾镜清曰。好个师僧。向漆桶里着倒。清曰和尚岂不是据款结案。师曰。也是我寻常用底。忽若唤回道是什么。被它道者漆桶又作么生。曰成何道理。师曰我与么及伊。汝又道据款结案。它与么及我。汝又道成何道理。一等是与么时节。其间何故有得与不得。曰。不见道醍醐上味为世所珍。遇斯等人反成毒药。
　　翠峰显云。看它父子相投言。气相合知者。谓粉骨碎身此恩难报。不知者谓扶高抑下。临危悚人。毒药醍醐千载龟鉴。还会么。者漆桶。　石庵琈云。雪峰头头漏泄。者僧筑着磕着。直饶唤得回头。依旧面前如漆。
　　雪峰因闽帅施银交床。僧问和尚受大王如此供养如何报答。师以手拓地曰少打我。
　　僧问疎山。雪峰道少打我意作么生。山云。头上插瓜齏。垂尾脚跟齐。
　　因问如何报主恩。举毕全收坐要津。船头若有风浪动。满目流沙不见人。(汾阳昭)
　　不知将底报君恩。风起江湖水皱痕。一片古帆乘兴去。与谁相逐过天门。(保宁勇)
　　受施两边俱是幻。临机何不惜眉须。也知此外无长伎。咄者黔州老瞎驴。(宝叶源)
　　雪峰问僧什么去。曰普请去。师曰去。
　　云门偃云。此是随语识人。　天童觉云。莫动着。动着三十棒。云门道随语识人。又是为蛇画足。　实寿方云。雪峰老汉多是事因叮嘱起。已往莫究。直饶天童与么。又何止扬声止响。三十棒却须自吃始得。
　　雪峰问僧甚处来。曰浙中来。师曰船来陆来。曰二途俱不涉。师曰争得到者里。曰有什么隔碍。师打趁出。僧过十年再来。师问甚处来。曰湖南。师曰湖南与者里相去多少。曰不隔。师竖拂子曰还隔者个么。曰若隔即不到也。师又打趁出。僧住后。凡见人便骂。师有同行特去访问。僧举前话。同行诟叱为它说破。僧当时悲泣。尝向中夜焚香遥礼。
　　高峰妙云。者个公案颇类德山拓钵。诸人但於德山低头处见得。便会雪峰打意。於岩头不肯处见得。便会者僧骂意。於岩头密启处见得。便会同行点破意。於岩头抚掌处见得。便会者僧悲泣意。又於岩头受记处见得。便会者僧遥礼意。西峰今日将二老父父子子缚作一束。抛向诸人面前了也。要见二老则易。要见西峰则难。何故。有眼无耳朵。六月火边坐。
　　戴角擎头去复来。雪庭两见战旗开。军前不误将军令。空有英雄出九垓。九垓虽出有牢关。未透牢关未足观。棒头有眼明如日。要识真金火里看。(佛灯珣)
　　见说闽山多蛊毒。千方百计避无由。觞中既有催魂鬼。一命还它方始休。(虚堂愚)
　　抱璞徒劳遭刖足。报珠鲜不按龙光。如何抛却黄金印。且随鱼鸟濯沧浪。不放过。休点破。从教白日真赃露。(宁远地)
　　银灯照碧窗。膏尽更腾光。残焰随挑息。墨黑上眠床。(三疾甫)
　　雪峰因三圣问。透网金鳞以何为食。师曰待汝出网来即向汝道。曰一千五百人善知识话头也不识。师曰老僧住持事繁。
　　保福展云。争不足。让有余。　翠峰显云。可惜放过。好与三十棒。一棒也饶不得。直是罕遇作家。　承天宗云。布漫天网须是雪峰。深入虎穴还他三圣。有般汉道雪峰在网内。三圣在网外。苦哉苦哉。深屈古人。若非此二员作家。不能横行天下。　沩山喆云。三圣可谓龙门万仞。惯会作客。雪峰大似孟尝门启。岂惧高宾。　宝峰文云。俊哉俊哉。快活快活。恰似一只鹞子。莫惊着。报宁即不然。透网金鳞以何为食。待汝出得网来即向汝道。一千五百人善知识话头也不识。便拽拄杖打出三门。复云。也好快活。恰似一只虎。莫动着。诸禅师。报宁快活何似三圣快活。莫有快活底汉么。出来定当看。良久云。把手拽不入。　径山杲云。一人粗似丘山。一人细如米粖。虽然粗细不同。秤来轻重恰好。径山今日真实告报。汝等诸人切忌钻龟打瓦。　佛日晳云。三圣出处不凡。雪峰惯得其便。一拶一挨机用当行。一放一收箭锋中的。龙腾沧海。鹤舞丹霄。虽各展谋略。检点将来。也是平地栽荆棘。丛林中到今犹自刬削不尽。如今莫有刬削得者么。三圣雪峰在汝脚底。如无。莫道透网金鳞。泥里鳅也作不得在。　檀度依云。因行掉臂。风正帆张。自是衲僧行径。岂古庙里钟磬边。缩脚老摩诃对泥神土佛而壁立万仞耶。一千五百癞狗齩枯桩。一个半个俊鹰环狡兔。然而豹成威而幽可据。龙得云而变可神。善知识。遇恁般汉不知声应气求。而终日对长连床畔黄口沙弥行棒行喝。将鹤唳为莺啼。斯亦志士大痛矣哉。然虽如是。山僧尚有三十拄杖要打三圣。何故。吾辈饥。当从谢仁祖索食。不须陶胡奴米。
　　透网金鳞。休云滞水。摇荡乾坤。振鬣摆尾。千尺鲸奔洪浪飞。一声雷震清飙起。清飙起。天上人间知几几。(翠峰显)
　　老倒渔翁坐钓台。金鳞赫赫鼓波来。海门空阔才施网。霹雳一轰天地开。(真净文)
　　攫浪拏云势可惊。平空骤雨似盆倾。不因放却淮河闸。九曲潮头卒未平。(上方益)
　　洞里无云别有天。桃花似锦柳如绵。仙家不会论冬夏。石烂松枯是一年。(五祖演)
　　俊鹘冲天。寒鸡晓眠。脱略窠窟。迟速不偏。截断命根急处放。当头手脚缓时样。滴水冰生不认渠。坐筹帷幄江海量。君不见。透网金鳞活计新。住持事繁笑杀人。(月堂昌)
