<!-- { "loadSidebar": true } -->
　　苏州邓尉万峰时蔚禅师(千岩长嗣)

　　参千岩。岩问将什么与老僧相见。师竖拳曰者里与和尚相见。岩曰死了烧了向何处安身立命。师曰。沤生沤灭水还在。风息波平月映潭。
　　风高月冷碧天横。倐尔银河泻玉津。陡地都来成一色。一湖水漾一湖春。(慧门开)
　　阳春唱出待知音。白雪相呈意转深。谩说困鱼偏止泺。自来幽鸟悦乔林。(芸庵容)
　　霜风凛凛难回互。未入罗裳骨已寒。不得阳春些子力。争能长啸独凭阑。(全鉴旭)
　　把个拳头相见伊。转身那觉在深泥。纵然跃出莲华藕。不及金刚宝剑随。(秋山篑)
　　万峰因岩问。不是心不是佛不是物是个什么。师以坐具打圆相叉手而立。一日普请斫松。师拈圆石作献珠状曰请师酬价。岩曰不值半文钱。师曰瞎。岩曰我也瞎你也瞎。师曰瞎瞎。
　　卓立孤峰徧九州。呈珠献石瞎双眸。无风白浪掀天地。一喝西江水逆流。(浮山珠)
　　万峰因岩上堂举无风荷叶动必定有鱼行。师一喝拂袖便行。岩示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。
　　松下千年有茯苓。如何得似宝珠明。快闻猛虎山中啸。不碍游鱼海底行。(牧云门)
　　廓彻师资尽灭门。擎头戴角气雄奔。昆仑踢转无回互。匝地风雷海岳昏。(资福观)

　　大鉴下二十六世
　　苏州邓尉宝藏普持禅师(万峰蔚嗣)

　　万峰付偈曰。大愚肋下痛还拳。三要三玄绝正偏。临济窟中师子子。镫镫续焰古今传。峰临入灭。有人问曰。和尚会中几个得法弟子。峰示偈曰。慈悲无念。花开果熟。因地分明。慧宝致嘱。
　　尿床鬼子眼睛开。肋下三拳实俊哉。要使爷钱非好子。生机一路道将来。(牧云门)
　　正法眼藏都灭却。撑撑拄拄是何宗。谁知无事生多事。鼓弄人家罪莫穷。(资福观)
　　年老垂纶钓赤鳞。闲将一偈作香珍。尿床佛法无多子。杓卜由来赚后人。(南山端)
　　将门自古产英豪。克绍家声展六韬。直得虎符悬肘后。峥嵘头角夺高标。(可达衍)
　　张公吃酒李公颠。肋下还拳绝正偏。狮子窟中无异兽。联芳续焰古今传。(浮山珠)
　　一偈传来异世人。灯灯续焰万峰身。狮儿代代根荄脉。日月同明耀古春。(溟高峰)
　　临济一只正法眼。拈来付嘱与当人。一轮明月辉今古。万户千灯共一真。(南宗传)
　　凤穴丹雏窥一斑。全机肯诺较灵山。翻飞云外金光现。无尽心灯照夜阑。(喝崖悟)

　　大鉴下二十七世
　　杭州东明虚白慧旵禅师(宝藏持嗣)

　　因睹松有省。白藏。藏斥之。一日藏问。心不是佛。智不是道。汝如何会。师近前问讯叉手而立。藏呵曰。汝在此许多时。还作者个见解。师乃发愤。至第二日蓦然彻法源底。遂呈偈曰。一拳打破大虚空。百亿须弥不露踪。借问个中谁是主。扶桑涌出一轮红。
　　金粟乘云。大小宝藏虽用恶辣钳锤。直是臭气深重。若是金粟。待他眉毛定动劈脊便棒。直使赤洒洒地快活平生。
　　佛法真真似海深。拟将蠡测枉劳心。尖尖牛角翻身出。解把虚空定一针。(牧云门)
　　曳翻自己闲巴鼻。一掴天轮透顶关。峭峭巍巍孤卓卓。当堂夺出爪牙斑。(资福观)
　　打破虚空活卓卓。全身涌出绝承当。廓然独露无私旨。天上人间没处藏。(孤云鉴)
　　紧把三关岂放松。蓦然拶破太虚空。头头示现娘生面。始信从前费尽工。(溟高峰)
　　万里长风展六韬。破关击节在英豪。虚空拳倒家声振。一喝还同日月高。(与庵归)
　　彻底验人非艹艹。那许外边打之绕。一机迅发髑髅乾。扑落虚空日杲杲。(素庵仁)
　　蓦然扭着娘生鼻。始信今朝力用全。筑碎虚空掀海岳。孤光炯炯出重渊。(灵常奫)

　　大鉴下二十八世
　　金陵东山翼善海舟永慈禅师(东明旵嗣)

　　首谒太初原。初问父母未生前那个是汝本来面目。师从东过西叉手而立。初曰不是不是。师曰两眼对两眼。初颔之。复谒东明旵问无相福田衣何人合得披。明便掌。师曰作么。明又掌。师曰一掌不作一掌用又如何。明复掌。师曰老和尚名不虚传。展具作礼三拜。未几开法翼善。明专僧送衣拂至。有偈曰。分付慈海舟。访我我无酬。明年之明日。西风笑点头。明年东明如期示寂。
　　何处归来宿艹庵。老君错认古瞿昙。一番骤雨花容褪。缥缈峰高滴翠岚。(牧云门)
　　见得乾坤大似斗。如何拨着便模糊。眼光廓落超方外。始信从前不丈夫。(资福观)

　　大鉴下二十九世
　　金陵高峰寺宝峰智瑄禅师(海舟慈嗣)

　　依海舟於翼善亲炙多年。见理精彻履践稳实。舟授以偈曰。迷悟犹如空里云。碧天明净了无痕。历然世界其中露。杀活拈来总现成。
　　天自苍苍水自清。银钩蓦钓渡江人。反流棹转村边岸。得路归来满面春。(资福观)
　　宝峰因天奇瑞参。师问甚处来。曰北京。师曰别有去处么。曰随方潇洒。师曰曾到四川否。曰到。师曰四川境界与此间如何。曰江山虽异风月一般。师竖拳曰还有者个么。曰无。师曰因甚却无。曰非我境界。师曰如何是汝境界。曰诸佛不能识谁敢强定名。师曰汝岂不是着空。曰终不向鬼窟里作活计。师曰西天九十六种外道汝是第一。瑞拂袖便行。
　　金粟乘云。宝峰应机绵密觌面活埋。不是天奇和尚洎合失却一只眼。虽然如是。且如何是九十六种外道底第一。良久云。诸佛不能识。谁敢强安名。
　　何故繁词扫不开。一拳高鉴自能裁。西天外道虽蒙记。透网之鳞唤不来。(牧云门)
　　放开一线针来往。掣断玄津鳞鼓腮。吸尽太湖千万顷。滔天浪涌响如雷。(资福观)
　　随方潇洒大方家。拶着当头便返踯。个中境界阿谁知。诸佛从来不能识。(孤云鉴)
　　一般风月。境界幽深。诸佛不识。谁是知音。桃花烂熳春风远。千里相思动客心。(全鉴旭)
　　临机棒喝当时分。鹘眼龙睛手自亲。触着通身寒彻骨。不惊人处也惊人。(拳石沃)

　　大鉴下三十世
　　竟陵荆门天奇本瑞禅师(宝峰瑄嗣)

　　示众。世间无法。出世间无法。若透得者个无法。归家稳坐。
　　磬山修云。奇祖祇要尽法不顾无民。不肖子孙却不恁么。世间无法。出世间无法。透得者个无法。正好行脚。　晦昙承云。二大老。一人善收不善放。一人善放不善收。不肖土上加泥去也。世间无法。出世间无法。透得者个无法。好与三十棒。何故。杀人刀活人剑。
　　天奇上堂。僧问如何是高峰宗旨。师曰。石马嘶风居物外。金鸡高唱御楼前。曰有何奇特。师曰。不遇知音者。徒劳话岁寒。曰祖祖相传传个甚么。师曰。海底泥牛翻白浪。林中石女播清风。曰大地全彰是甚么人受用。师曰东村李二哥。
　　承天怡云。入理深谈则不无。天奇老祖若要提持高峰宗旨。犹欠一着在。
　　天奇一日为普照太初二上座举曰。不论向上三玄。要了末后一着。太曰如何是末后一着。师曰。风吹墙畔柳。日晒涧边榆。照曰。青山低处见天阔。红藕开时闻水香。太作哕声曰正是弄[此/束]。师曰你作么生。太曰如人上墙百无所计。师作哕声。遂起身归位。
　　石车乘云。一哕声百无所计。一哕声起身归位。具眼底辩看。

　　秀州天宁法舟道济禅师(华顶睹下七世吉庵祚嗣)

　　因陆五台问画前元有易否。师曰若无将什么画。曰画后如何。师曰元无一画。曰。现有六十四卦。何得言无。师曰居士莫着文字好。曰请师离文字发一爻看。师召五台。台应诺。师曰者一爻从何处起。
　　普明用云。画前画后。论有论无。总与大易无交涉。直饶一唤一诺爻象分明。也未是衲僧极则。画前元有易否。何不便唤五台。待他应诺。却好云元有易否。陆公者里必然别有所入。且免后来许多周遮。
　　倒垣破屋住幽林。彻后通前不掩门。转北面南接影响。可怜咫尺隔千寻。(玉林琇)
　　羲皇殿上话庖氏。夫子庭前毁仲尼。共住都因不相识。却教脑后击金锤。(一初元)

　　大鉴下三十一世
　　随州关子岭龙泉无闻绝学正聪禅师(天奇瑞嗣)

　　参天奇。执侍久之。一日奇问。在世忘世时如何。师曰了物非物。曰在念忘念时如何。师曰於心无心。曰心物俱忘时如何。师曰。华山高突兀。太行峰嵯峨。奇乃付偈曰。破情情破破还情。绝迹无私精内精。知是个中今不惜。尽籯分付与仁行。
　　云汉满云。了物非物。好肉剜疮。於心无心。眼中着楔。若非末后一句。几乎唤作义学沙门。
　　相逢已是暗投机。尽把家私说向伊。心物俱忘天地外。华山岂逐四时移。(拳石沃)
　　无闻因僧问如何是本来面目。师曰石香亭。曰便恁么去时如何。师曰丧却了也。
　　笑岩宝云。放去较危。收来太速。复颂。
　　古云峰顶人难觑。偶被风吹映夕霞。百鸟未归天已晚。夜深依旧宿芦花。
　　无闻因天奇问。苦乐皆心因何外取。师曰祇为不了。曰是非皆事因何妄承。师曰错认定盘星。曰迷悟皆人因何不董。师曰。早知镫是火。岂向四方求。
　　钟声披起郁多罗。大地何人眼不摩。领得分明灯火意。翻云覆雨奈渠何。(牧云门)
　　春园烂熳花浪泼。弄蝶争妍扑鼻香。日落茅檐天色晚。一轮霜月照池塘。(资福观)
　　有水皆含天上月。无山不带岭头云。缘何世逐痴男女。误认张郎作李君。(旭云端)
　　织女夜来机线拙。无端弄巧雀河边。饶将薄雾遮罗袖。未舞春风肘已穿。(全鉴旭)

　　大鉴下三十二世
　　北京笑岩月心德宝禅师(龙泉聪嗣)

　　参绝学於关子岭。因洗菜次。忽一菜叶逐水圜转捉不着。有省。携篮归遇学。学问是什么。师曰一篮菜。曰何不别道一句。师曰请别问来。学休去。一日辞学。学举拂子曰。向者里道得一句。出格可去。师无语。嗣后再参学。学问。人人有个父母。子之父母今在何处。师曰一火焚之。曰恁么则子无父母耶。师曰。有则有。佛眼觑不见。曰子见么。师曰某亦不见。曰子何不见。师曰若见则非真父母。学曰善哉。遂印可。
　　水里拾来火里烧。出头天外自逍遥。翻思未会机前着。有一毫兮是一毫。(平阳忞)
　　一茎菜叶忽随流。喜跃归来尽底酬。父母徧身红烂也。瞎驴端许振宗猷。(理安问)
　　一茎圜转一尖新。携篮归去意休呈。云收雨散江天暮。红炉一点片雪轻。(啸庵本)
　　伸手不及处。见得一茎菜。一火焚之处。通达绝无碍。本来真父母。一口百杂碎。虽然七纵八横。要且浑无缝罅。(孤云鉴)
