<!-- { "loadSidebar": true } -->
　　云居庄云。松源老祖压良为贱。若是黑荳法用得有甚奇特。直须将断贯索穿过从上佛祖鼻孔方有自由分。时有僧问。断贯索莫在和尚手中么。居云者瞎汉。拈拄杖便打。

　　杭州灵隐径山如珏禅师(焦山体下天童颕嗣)

　　因痴钝问如何是佛。师曰烂冬瓜。仍颂。如何是佛烂冬瓜。齩着冰霜透齿牙。根蒂虽然无窌子。一年一度一开花。
　　如何是佛烂冬瓜。铁额铜头没奈何。万里鸿沟归汉后。八千人恨一声歌。(独木林)

　　大鉴下二十世
　　杭州径山无准师范禅师(卧龙先嗣)

　　初谒育王佛照。照问何处人。师曰剑州。曰□得剑来么。师随声便喝。照笑曰者乌头子也乱作。后至灵隐。第一座同游石笋庵。有道者请益猢狲子话。师於侍傍。忽然大悟。
　　觉王立云。桑树上着箭。柳树上出汁。幸而无准知恩有地。若撞着个无面目汉。唾骂未有了日在。因甚如此。一任疑着。
　　气饮长虹已食牛。血漫漫地照人愁。因风吹火无多力。春满皇都四百州。(理安问)
　　城门失火臭烟熏。殃及池鱼尾尽焚。无处更求三尺水。直看振鬣上青云。(古南门)
　　匕刃深藏气自昂。逢人触着露锋铓。误因吴起论戈甲。袭蕴从前一笑忘。(卓庵元)
　　密用临机兴丧至。祸胎从此出萧墙。一声肠断风前笛。徧地干戈孰抵当。(默庵慧)

　　庆元府天童天目文礼禅师(松源岳嗣)

　　因智虎维那参。师问汝名什么。曰智虎。师退身作怕势。智拟议。师便归方丈。
　　白浪堆中下一钩。锦鳞红尾尚悠悠。渔翁不计竿头事。笑入芦花万顷秋。(石林巩)

　　杭州径山元叟行端禅师(育王光下三世藏叟珍嗣)

　　上堂。冬至月头卖被买牛。冬至月尾卖牛买被。不觉日又夜。争教人少年。
　　祖灯绍云。拆篱补壁则不无。端师可惜俭生。黄昙又不然。冬至月头敲冰觅火。冬至月尾铁树攒花。正当月中时如何。迭足炉头煨榾柮。从他霜上又加霜。

　　杭州中竺空岩有禅师(径山珏嗣)

　　室中垂语曰。黄金铸就铁真人。
　　锦衣公子醉田家。熟睡柴床日未斜。热渴呼浆无所得。便将玉带换瓯茶。(东海涌)

　　大鉴下二十一世
　　袁州仰山祖钦禅师(无准范嗣)

　　参天目礼。令看临济三顿痛棒话。一日上蒲团豁然如地陷相似。后在无准会下。每遇入室举主人公便能[跳-兆+孛]跳。举衲僧巴鼻佛祖爪牙更无下口处。经十年。后过天目。偶佛殿前行。抬眸见一株古柏触着。向来所得境界和底一时扬下。方始见径山老人立地处。
　　觉王立云。掀翻从前宝惜。彻见本地风光。闲茶饭吃了多少。始见径山立地。可悲可笑。检点得出。许你具透关眼。　云汉满云。豁然地陷。死水不藏龙。古柏触翻。脱尽娘生袴。便见径山立地处。更须三十乌藤。即今还有具如是作者么。良久云。苍天苍天。
　　大虫无齿爪牙危。未透玄关祇暗疑。不是脚跟亲点地。此心能有几人知。(理安问)
　　径山牙爪苦难扪。古柏相逢断命根。立地与他三十棒。山青水绿别乾坤。(牧云门)
　　脚下踪由路可行。目前未透总非真。豁然触发浑无碍。任运腾腾廓古今。(资福观)
　　仰山示众。心是根。法是尘。两种犹如镜上痕。镜已破。法不存。疎影横斜水清浅。暗香浮动月黄昏。
　　南岳际云。雪岩好与三十棒。何故。不合窃常住物入方丈用。
　　仰山上堂。道在日用。日用不知。饥祇吃饭。寒祇添衣。晴天爱日拄枯藜。检点溪头梅树。向阳偷放南枝。
　　磬山修云。还灼然会得么。若会。许你识得临济大师人境俱不夺之句。虽然。直须亲到。若不亲到。也是钉桩摇橹。有甚么用处。
　　仰山上堂。解语非干舌。能言不是声。毕般班碧剥。当滴帝都丁。讹闻误听认乌作焉则且置。一真未具已前。如何辨明鼠齩铁钉。
　　慈舟念云。解语全凭舌。能言即是声。二三元四五。一〡像枚丁。随闻即见。合水和泥则且置。一真已具之后。如何辨明伐木丁丁。鸟鸣嘤嘤。　语浪谞云。提持衲僧巴鼻。发明向上宗猷。锦心绣口无出其右。检点将来。未免徐六之见。谞上座今日出一只手推倒担板。不惟使二大老眉毛撕结鼻孔相拄。须要现前一众人人知有。蓦竖拂子云。见么。击拂子云。闻么。即此见闻非见闻。无余声色可呈君。个中若了全无事。体用何妨分不分。复击拂子。

　　杭州净慈断桥妙伦禅师(径山范嗣)

　　参无准。准以狗子因何有业识令下语。凡三十转皆不契。师曰可无方便乎。准乃举真净颂曰。言有业识在。谁云意不深。海枯终见底。人死不知心。示之。师悚然良久。忽闻版声大悟。
　　金明进云。径山养子之缘。不顾脚跟泥水。伦祖白汗通身。要难恩酬罔极。有问金明狗子因何有业识。向道伏惟和尚珍重万福。如更眼目定动。便与掀倒禅床。　龙渊法云。无准老汉惯将死语开人活眼。可谓婆心太切。伦祖虽然瞥地收回劫外风光。要且尤欠一筹。
　　漏屋恰逢连夜雨。更多愁雾锁柴门。忽然云静红轮拥。迭迭青山插远村。(介庵进)
　　顶门一击汗如油。捉败当年老赵州。自是黄河连底浊。一番骤雨一番愁。(一初元)
　　断桥上堂。德山低头。夹山点头。俱胝竖起一指头。玄沙筑破脚指头。拈拄杖曰。都来不出山僧拄杖头。何以见得。卓一下曰。一叶落。天下秋。
　　缾山谦云。开疆辟土。革故鼎新。固是净慈老汉为人底赤心片片。缾山今日也要平分风月。拈如意云。德山玄沙夹山俱胝总在缾山如意头上。各各显扬无量妙义。还委悉么。不因夜来雁。怎见海门秋。
　　千奇与百怪。祇在一毫端。拈却毫端看。霜花六月寒。(牧公谦)
　　几座画阁琼楼。数条花街柳巷。从头说与游人。总在长安市上。(潜夫竣)

　　明州育王横川如珙禅师(天目礼嗣)

　　晚参。少室无门户。如何便得通。夜深宁耐立。听我话西东。
　　保宁茂举毕。召大众云。也有权也有实也有照也有用。祇是不得恁么会。珍重。
　　横川示众。福源今日结制。不得不为诸人议定。第一。从朝至暮举足下足不得蹋着常住地。若蹋着常住地定犯波罗夷罪。第二。十二时中不得向鼻孔里出气。若向鼻孔里出气定犯波罗夷罪。第三件事且莫说。留在七月十五日也未迟。瓮里何曾走却鳖。
　　南岳际云。当时山僧若在。但出众行两步。打个喷嚏。且看福源怎生合煞。

　　临安府径山虚堂智愚禅师(灵隐岳下运庵岩嗣)

　　垂语曰。己眼未明底。因甚么将虚空作布袴着。画地为牢底。因甚透者个不过。入海算沙底。因甚向针锋头上翘足。
　　缝却虚空算尽沙。针头画地是生涯。改头换面无人见。几度春风吹落花。(闲极云)
　　解把虚空作袴单。地牢画出透还难。针锋头上翘双足。犹对春风话岁寒。(葛庐覃)

　　临安府径山石溪心月佛海禅师(灵隐岳下掩室开嗣)

　　因僧问如何是佛。师曰矮子看戏。
　　巍巍丈六紫金容。百戏场中有变通。矮子看来眉卓竖。铁锤无孔舞春风。(葛庐覃)

　　海盐天宁寺楚石梵琦禅师(元叟端嗣)

　　因僧问如何是山里禅。师曰猢狲上树尾连颠。曰如何是城里禅。师曰十字街头一片砖。曰如何是村里禅。师曰扶桑人种陕西田。曰谢师答话。师曰苍天苍天。
　　天目律云。大小楚石若不得后语。大似光影未忘。宝寿则不然。山里禅。虚岩午夜锁轻烟。城里禅。肉案头边唱哩嗹。村里禅。牯牛[跳-兆+孛]跳出猪圈。谢师答话。泼油救燃。祇者末后一句。一任天下衲子钻研。　起纲宗云。随机应变即不无。未免乾嚗嚗多香火气。今日忽有人问。如何是山里禅。奇怪石头形似虎。火烧松树势如龙。如何是城里禅。四五百条花柳巷。二三千所管弦楼。如何是村里禅。漠漠水田飞白鹭。阴阴夏木啭黄鹂。若云谢师答话。向道许你领会。用在驴年。
　　天宁一日索面次。有僧来参。师引面示之。僧珍重便去。师召大德。僧应诺回首。师曰有口不得吃面者多。
　　南岳际云。尽道者僧祇合便去不合回首。回首处是天宁看破处。且喜没交涉。殊不知他二人各有把断之机。各有出身之路。虽然山僧与么批判。也是普州人送贼。
　　天宁上堂。通身是眼。为什么看不见。通身是耳。为什么听不闻。通身是口。为什么说不到。通身是心。为什么鉴不出。报恩有一道聪明神咒。布施诸人去也。便下座。
　　大觉升云。山僧即不然。通身是眼。有什么看不见。通身是耳。有什么听不闻。通身是口。有什么说不到。通身是心。有什么鉴不出。也无聪明神咒布施诸人。珍重归堂吃茶去。

　　大鉴下二十二世
　　临安天目高峰原妙禅师(仰山钦嗣)

　　在径山。随众诣三塔讽经次。抬头忽睹五祖真赞曰。百年三万六千朝。反覆元来是者汉。有省。后参雪岩。一日岩问。日间浩浩时作得主么。师曰作得主。曰睡梦中作得主么。师曰作得主。曰正睡着时无梦无想无见无闻主人公在什么处。师无对。遂奋志入龙须。越五年。因友人同宿触枕子堕地始大悟。曰元来祇是旧时人。不改旧时行履处。
　　南北无门路不通。分毫有主贼来攻。直饶主客都星散。大似杨花逐晓风。(雪峤信)
　　沙里淘金金里沙。至亲翻作恶冤家。枕头打破冤家窟。鼻孔辽天是甚么。(闻谷印)
　　沧溟一竭见鲲鳌。陆地波涛万丈高。铁壁银山齐破了。贼身无处可潜韬。(山茨际)
　　昼寝曾惊起。夜深不敢眠。慈母一声唤。犹豫五更天。鸡鸣知漏尽。含笑到床前。(报恩琇)
　　月落霜天夜正寒。锦鳞透网泼天澜。枕头落地何曾悟。返觉从前被悟瞒。(朝宗忍)
　　踢翻大地露阳春。误听莺啼入柳阴。没兴夜阑逢酒醒。笑渠依旧宿深村。(理安问)
　　无梦无想主何处。两刃交锋都不既。堂堂密密没周遮。炜炜煌煌绝覆蔽。衲僧不奈念生何。爱向无生寻活计。念无起。重遭系。全身落在深坑里。(山鸣璐)
　　无梦无想主在么。相随来也没如何。谁家门首无明月。颇奈夜行人更多。(宗宝独)
　　半生活计一渔舟。几度风前为下钩。行向桃花源尽处。归言独自访仙游。武陵守。亲垂叩。兴败无聊方自咎。休自咎。一溪水绿仍如旧。(石雨方)
　　梦想见闻俱坐断。主人面目甚分明。不因枕子敲残月。争得殊方定太平。(古雪喆)
　　一椎击碎摩尼藏。相逢何处不逍遥。枕头有甚闲巴鼻。翻笑从前立处高。(云外泽)
