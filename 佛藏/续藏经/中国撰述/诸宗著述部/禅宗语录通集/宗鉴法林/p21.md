<!-- { "loadSidebar": true } -->
　　径山杲云。若不入水。争见长人。　资福侣云。国师也是从井救人。　天岳昼代云。话堕了也。
　　国师问紫璘甚处来。曰城南来。师曰城南艹作何色。曰作黄色。师又问童子艹作何色。子曰作黄色。师曰祇者童子亦可帘前赐紫对御谈玄。
　　沩山喆云。国师恁么问。供奉与童子恁么答。且道还有利害么。若也辨得。许你亲见国师。若辨不得。城南草依旧作黄色。　径山杲云。你道国师拖泥带水说老婆禅得么。　海门涌云。国师虽惯压良为贱。检点将来也是草窠里辊。
　　惯使渡头船。如今不记年。爱他风浪恶。方是趁粗钱。(月堂昌)
　　欲把枯肠尽底倾。出门不觉又叮咛。劝君及早回头去。莫待春风柳眼青。(虚堂愚)
　　国师问紫璘大德所蕴何业。曰讲青龙疏。师曰是金刚经么。曰是。师曰经文最初两字唤作什么字。曰如是。师曰是什么。奉无对。
　　明招谦代云。昔日灵山今日亲见。　沩山果云。沩山要问明招。昔日灵山今日亲见。毕竟是什么。若下得者一拶。纵使明招通身是眼。也未免一状领过。　云溪挺代云。和尚人天之师。字也不识。
　　国师曰。语渐也。返常合道。论顿也。不留朕迹。
　　上无冲天之计。下无入地之谋。蔡州千个万个。打破祇在须臾。(雪窦显)
　　二六时中合返常。经行坐卧好参详。相逢不审人人会。问着依前未厮当。(本觉一)
　　国师问座主讲什么经。曰惟识论。师曰作么生会惟识。曰三界惟心万法惟识。师指帘子曰者个是甚么法。曰色法。师曰。座主帘前赐紫对御谈玄。何得五戒不持。
　　宝寿方代座主别前语云。者边是香台。那边是露柱。别后语云。国师大似不曾读论。
　　国师因丹霞来。才展坐具。师曰不用不用。霞退后三步。师曰如是如是。霞进前三步。师曰不是不是。霞绕禅床一匝而出。师曰。去圣时遥。人多懈怠。三十年后觅个汉也难得。
　　保福展云。丹霞贪程不觉行困。　沩山喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出来与大沩相见。有么。不是龙门客。切忌遭点额。　泐潭准云。客路如天远。侯门似海深。登弥天释之门者须是其人。接待高宾应有孟尝君之度量。苟不如是。便见主宾道异。云泥不合。　大沩果云。丹霞一进一退。暗中赢得一着。国师倒东擂西。未免旁观者哂。　蒋山勤云。宾主相见欲展不展。退后进前礼过成谄。犹幸南阳老而不耄。　东禅观云。明镜当台。妍来妍现。媸来媸现。洪钟在架。大扣大鸣。小扣小鸣。一卷一舒一擒一纵。可谓照用两全行说俱到。且如国师末后恁么道。毕竟是褒是贬。　崇先奇云。国师当轩布鼓。难为击者。丹霞渔阳三弄。意气天生。众中总谓宾主穆穆。殊不知虽得场荣。刖却双足。　雪溪挺云。二老有纵有夺识咎识休。不愧一回相见。虽然。黄石公赖遇子房。若是汉高。未免遭他慢骂。　法林音云。汤武之世可谓明良。若论揖让之风犹欠都俞在。
　　不用不用。千圣不共。如是如是。蝮蝎蛇虺。不是不是。彻骨彻髓。进前退后绕禅床。掣电之机落二三。(印空叟)
　　密雨柴门鸟乱啼。日高红影射花枝。五陵年少风流惯。爱劝殷懃上马杯。(理安问)
　　嘉客临门惬素怀。肯将珠玉吝安排。话来胆露肝倾处。更与黄金十二牌。(位中符)
　　伯牙琴与子期耳。听不在音弹岂指。一种清声绝比伦。子期去后付流水。(慧鉴融)
　　洞口仙人骑白鹤。九天玉女跨青鸾。半随风雨半随雾。不是张骞谁解看。(法林音)
　　国师因肃宗问。百年后所需何物。师曰与老僧造个无缝塔。帝曰请师塔样。师良久曰会么。帝曰不会。师曰我有付法弟子耽源却谙此事。请诏问之。后召源问。源乃有颂曰。湘之南。潭之北。中有黄金充一国。无影树下合同船。瑠璃殿上无知识。
　　雪窦显云。肃宗不会且置。耽源还会么。祇消个请师塔样。尽西天此土诸位祖师遭者一拶。不免将南作北。有旁不肯底出来。我要问你那个是无缝塔。　神鼎諲云。前来国师作用不能明了。次问耽源。源恁么颂。且道尽善不尽善。神鼎与你诸人下四转语。湘之南潭之北。君臣有路。中有黄金充一国。净妙体圆。无影树下合同船。千圣同辙。瑠璃殿上无知识。凡圣路绝。若与么会去。必不相赚。神鼎与么注解。祇是辜负国师。　保宁勇云。所谓非父不生其子。虽然如是。瞒肃宗一人即得。争奈天下衲僧眼何。且道那个是衲僧眼。便下座。　五祖演云。众中道国师良久。殊不知悬鼓待槌。当时肃宗若是作家君王。待伊教诏耽源。但道国师何必。后诏耽源。源呈颂毕。但云闲言语。　瀛山誾云。国师塔样太囫囵生。耽源塔样太玲珑生。且道国师底是。耽源底是。　金粟元云。好个塔样。从古至今。未尝有一人识得。耽源与么颂。非惟欺瞒皇帝。亦乃辜负国师。
　　无缝塔。见还难。澄潭不许苍龙蟠。层落落。影团团。千古万古与人看。(明觉显)
　　无缝塔从谁手造。虽然有样不堪传。如何强写无层级。永向瑠璃殿上悬。(白云端)
　　窣堵无缝立还危。宝铎玲珑八面垂。千手大悲扪不着。百重关锁下金槌。(罗汉南)
　　前面是珍珠瑠璃。后面是玛瑙珊瑚。左边是观音势至。右边是普贤文殊。中间有个旛子。被风吹着。道胡卢胡卢。(五祖演)
　　无缝塔兮不见影。廓然一片真如境。烁迦罗眼电光流。杳杳冥冥不见顶。(佛鉴懃)
　　孤迥迥。圆陀陀。眼力尽处高峨峨。月落潭空夜色重。云收山瘦秋容多。八卦位正。五行气和。身先在里见来么。南阳父子兮却似知有。西竺佛祖兮无如奈何。(宏智觉)
　　窣堵古形仪。未举已先知。巍然存海底。影落树头辉。(潜庵光)
　　湘南潭北影团团。面面檐楹风雨寒。突出虚空无缝罅。从教千古与人看。(无门开)
　　国师塔样最尖新。觌面拈来不露文。却被耽源添一线。至今描邈乱纷纷。(高峰妙)
　　月照芦花。霜风凛冽。渔歌一曲沧浪里。芙蓉栖老寒江侧。(三宜盂)
　　一潭舞出三江影。两岸清光照邪岭。霜重风高不可留。梧桐叶落沉金井。(伴我侣)
　　国师因麻谷来参绕禅床三匝振锡而立。师曰汝既如是何用见吾。谷又振锡。师叱曰者野狐精。
　　雪窦显代麻谷云。洎不到此。　白岩符云。宝符在握与夺从容。还他南阳老作。然终不免麻谷在背地里冷笑。
　　手握青锋建大功。红旗面面总玲珑。武矦智足能擒纵。司马谋多暂瞽聋。割据固由高捷足。知机那在并称雄。一天星斗和云乱。送入洞庭烟雨中。(天岸升)

　　温州永嘉真觉禅师(六祖能嗣)

　　初至曹溪。乃绕禅床三匝振锡而立。祖曰。夫沙门者。具三千威仪。八万细行。大德何方而来。生大我慢。师曰。生死事大。无常迅速。祖曰。何不体取无生。了无速乎。师曰。体即无生。了本无速。祖曰如是如是。师方具威仪作礼。须臾告辞。祖曰返太速乎。师曰本自非动岂有速耶。祖曰谁知非动。师曰仁者自生分别。祖曰尔甚得无生之意。师曰无生岂有意耶。祖曰无意谁当分别。师曰分别亦非意。祖曰。善哉。少留一宿。
　　雪窦显举至我慢处便喝云。当时若下得者一喝。免见龙头蛇尾。又向卓然而立处代祖云。未到曹溪与你三十棒了也。　浮山远云。先行不到。末后太过。　瑞岩愠云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮。眼似铜铃。勉留一宿兮。头如木杓。松风江月少人知。南海波斯生白泽。
　　永嘉万里到曹溪。三拜云何略不施。却绕禅床三匝后。卓然振锡底威仪。(本觉一)
　　振锡曹溪。生大我慢。一宿少留。咄哉龊汉。永嘉城里阐宗风。江月松风无畔岸。(无禅才)
　　掀翻海岳求知己。拨转乾坤建太平。二老不知何处去。宗风千古振宗声。(正法灏)
　　永嘉证道歌。心是根。法是尘。两种犹如镜上痕。痕垢尽时光始现。心法双忘性即真。
　　百丈雪云。我即不然。心是根。法是尘。两种犹如车两轮。两轮未转车无用。两轮转处示车身。
　　又曰。一切数句非数句。与吾灵觉何交涉。
　　穷谷琏云。永嘉大似含元殿里更觅长安。殊不知有水皆含月。无山不带云。虽然如是。三十年后赵婆哈酢。
　　又曰。江月照。松风吹。永夜清宵何所为。佛性戒珠心地印。雾露云霞体上衣。
　　径山杲云。者个阿师好与三十棒。过在甚处。不合将常住物入衣钵下。　荐福璨云。江月照。松风吹。永夜清宵何所为。顾示大众云。荐福门下若有个样衲僧。唤来洗脚。何故。无为无事人。犹是金锁难。　报恩贤云。妙喜虽则捉贼献赃。棒不虚发。怎奈不顾自家失利。还知伊失利处么。不许他人富。甘得自家贫。
　　又曰。大丈夫。秉慧剑。般若锋兮金刚焰。非但空摧外道心。早曾落却天魔胆。
　　一指海云。永嘉老头儿原来胆小。山僧则不然。大丈夫。秉慧剑。般若锋兮金刚焰。非但空摧佛祖心。早曾落却虚空胆。

　　宗鉴法林卷七
　　宗鉴法林卷八

　　　　集云堂　编
　　旁出诸祖

　　河北智隍禅师(六祖能嗣)

　　始参五祖。后结庵长坐二十余载。不见惰容。及遇策禅师。因同参六祖。祖愍其远来。便垂开决。师於言下豁然契悟。前二十年所得总无影响。
　　当年睥睨此山阿。欲着红楼贮绮罗。今日重来无一事。却骑羸马下坡陀。(常舒荆)
　　白云深处挂腰包。游罢江湖乐自饶。堪笑刻舟求剑者。要来陆地起波涛。(雪刃起)

　　洛京荷泽神会禅师(六祖能嗣)

　　到思和尚处。思问什么处来。师曰曹溪来。思曰曹溪意旨如何。师振身而立。思曰犹带瓦砾在。师曰和尚此间莫有真金与人么。思曰。设有。汝向甚么处着。
　　玄沙备云。果然。　翠岩芝云。真金瓦砾。错下名言。如今唤作什么。　天圣泰云。神会若不见思师。焉知瓦砾。思和尚被他一问。直得额头汗出。　云居锡云。祇知玄沙道。果然是真金。是瓦砾。
　　荷泽因乡信至。报二亲亡。师乃入堂白椎曰。父母俱丧。请大众念摩诃般若。众才集。便结椎曰。劳烦大众。
　　宝寿方云。大小荷泽虽然放去较危收来太速。要庄严二亲报地犹未可。雪峰则不然。或有报二亲俱亡。亦入堂白椎云。父母俱丧请大众挝法鼓。左手锣。右手舞。十字街头吓跳虎。顾众云。咄。走开走开。莫来拦我球门路。

　　吉州耽源应真禅师(南阳忠嗣)

