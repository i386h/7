<!-- { "loadSidebar": true } -->
　　世尊因外道问昨日说何法。世尊曰说定法。曰今日说何法。世尊曰说不定法。曰因甚昨日定今日不定。世尊曰昨日定今日不定。
　　五祖戒云。世尊何得将别人物作自己用。　沩山喆云。大小世尊看楼打楼。大沩即不然。待问昨日说定法今日何说不定法。但云非汝境界。　荐福怀云。世尊被外道拶着出自偶然。虽然如此。邪正未分。　龙华宗云。黄面瞿昙随邪逐恶。外道虽则言中有响。怎奈眼里无筋。
　　古鉴从来绝点痕。随其妍丑目前分。如今鉴破无光影。风辊长江水色浑。(涂毒策)
　　行尽江南数十程。晓风残月入华清。朝元阁上西风急。都入长杨作雨声。(楚石琦)
　　世尊敕阿难往问调达曰汝在地狱中安否。曰我虽在地狱如三禅天乐。又令阿难问还求出否。曰我待世尊来便出。阿难曰。佛是三界大师。岂有入地狱分。曰。佛既无入地狱分。我岂有出地狱分。
　　翠岩真云。亲言出亲口。　径山杲云。既无出分又无入分。唤什么作释迦老子。唤什么作提婆达多。又唤什么作地狱。还委悉么。自携瓶去酤村酒。却着衫来作主人。　天宁琦云。妙喜与么批判。刁刀相似鱼鲁参差。殊不知释迦自释迦。调达自调达。地狱自地狱。料掉没交涉。一夜落花雨。满溪流水香。　伏龙长云。临危不悚。真大丈夫。　万峰藏云。既是三界导师。为甚无入地狱分。阿难直受始得。
　　好笑提婆达多。入捺落十小劫波。虽然得三禅妙乐。吹布毛须还鸟窠。(湛堂准)
　　万仞崕头拌得去。不知何处觅全尸。业风吹起再苏惺。却问如今是甚时。(虚堂愚)
　　水月空花镜里天。丹成何地不神仙。扁舟一任风吹去。祇在芦花浅水边。(抱璞琏)
　　荒田荒地没人耕。一耕耕起便死争。不如尽情回付君。依旧春风长葛藤。(绿雨蕉)
　　华岳山人爱黑甜。素心岂为利名迁。独怡梦里乾坤大。石烂松枯懒记年。(镜堂清)
　　世尊因长爪梵志索论义预约曰。我义若堕我自斩首以谢。世尊曰汝义以何为宗。曰我义以一切不受为宗。世尊曰是见受不。志拂袖而去。行至中路有省。谓弟子曰我当回去斩首以谢世尊。弟子曰。人天众前幸当得胜。何以斩首。志曰。我宁於有智人前斩首。不於无智人前得胜。乃叹曰。我义两处负堕。是见若受。负门处粗。是见不受。负门处细。一切人天二乘皆不知我义堕处。惟有世尊诸大菩萨知我义堕。回至世尊前曰。我义两处负堕故当斩首以谢。世尊曰。我法中无如是事。汝当回心向道。於是同五百弟子一时出家证阿罗汉。
　　绿雨蕉云。懵懵懂懂。挑担水桶。掉了一只。不知轻重。蓦拈拄杖云。吽吽。　法林音云。且道梵志中路还省也未。若在今日。直须打了趁出。
　　是见若受破家门。是见不受与谁论。匾担蓦折两头脱。一毫头上现乾坤。(天衣怀)
　　一切不受逞家风。片言双破两头空。赤幡夺了回光处。始信言前堕己宗。(本觉一)
　　世尊在忉利天为母说法。优填王思佛。命匠雕栴檀像。及至世尊下来。像亦出迎。
　　法林音云。大小世尊为魅所着。
　　紫金光聚照山河。天上人间意气多。曾敕文殊领徒众。毗耶城里问维摩。(虚堂愚)
　　云在岭头闲不彻。水流涧底太忙生。一茎草上全神变。大地无人着眼睛。(牧云门)
　　僧繇壁上画龙形。画得龙成未得神。破壁惊看无两样。飞腾全在点睛人。(庸际化)
　　栴檀雕就紫金身。特地逢迎意气新。惭愧瞿昙清白眼。无端又着一沙尘。(灵机观)
　　世尊三唤。像亦三应。世尊曰。无为真佛。实在我身。
　　大沩智云。世尊为谁家分上事。又喝云。汝等切忌认着昭昭灵灵。
　　真佛无为在我身。三呼三应太惺惺。若人不悟元由者。尘劫茫茫认识神。(大沩智)
　　世尊因乾达婆王奏乐。山河大地尽作琴声。迦叶起舞。王问。迦叶岂不是阿罗汉。诸漏已尽。何更有余习。世尊曰。实无余习。莫谤法也。王又抚琴三遍。迦叶亦三度作舞。王曰迦叶作舞岂不是。世尊曰实不曾作舞。王曰世尊何得妄语。世尊曰。不妄语。汝抚琴。山河大地草木尽作琴声岂不是。王曰是。世尊曰。迦叶亦复如是。实不曾作舞。王乃信受。
　　修山主问澄源。乾达婆王奏乐。直得须弥岌峇海水腾波。迦叶作舞作么生会。源云。迦叶过去世曾作乐人来。习气未除。修云须弥岌峇海水腾波又作么生。源休去。法眼益代云。正是习气。　幻寄稷云。有底道世尊以药去病。澄源以病去药。梦也未梦见乾达婆王在。　黄蘗琦云。若是山僧。待问迦叶是阿罗汉诸漏已尽何更有余习亦乃起舞不。惟以楔出楔。抑令乾达婆王展转疑杀。
　　轻轻拨转一条弦。声振三千与大千。赖得饮光知密意。肯将罗袖惹春烟。(涂毒策)
　　有三尺剑可以谒赵国。无千里眼难以见悬丝。巍巍堂堂。三界大师。(虚堂愚)
　　月映梅花白。风飘柳絮狂。人情若马颊。客路似羊肠。(玉笈乾)
　　世尊因灵山会上有五百比丘得四禅定具五神通未得法忍。以宿命智通各各自见过去弑父害母及诸众罪。心内怀疑。於甚深法不能证入。於是文殊承佛神力。手握利剑持逼世尊。世尊曰。住住。不用作逆。勿得害我。我必被害。为善被害。文殊从本以来无有我人。但以内心见有我人。内心起时我必被害。即名为害。於是五百比丘悟自本心如梦如幻。於梦幻中无有我人乃至能生所生父母。於是五百比丘同声赞叹。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。
　　天童杰云。为人须为彻。杀人须见血。文殊费尽腕头气力。要且不知此剑来处。带累释迦老子通身是口分疎不下。五百比丘恁么悟去。入地狱如箭射。忽若蹋翻大海趯倒须弥。云门扇子[跳-兆+孛]跳上三十三天筑着帝释鼻孔。东海鲤鱼打一棒雨似盆倾。又作么生。良久云。自从舞得三台后。拍拍元来总是歌。　万峰藏云。我若作世尊。待文殊来便一棒打杀。免得比丘於无相无生处打之绕。　南山宝云。世尊被文殊一拶。直得将从前所有滞货尽情抛出。若不得五百比丘善能解腕。纵文殊通身是手也收拾不及。虽然。在瞿昙门下则得。衲僧门下一点也用不着。
　　佛祖由来总是冤。电机旋处直如弦。金毛若解和声拶。月里麒麟笑揭天。(瞎堂远)
　　文殊当日逼如来。五百声闻眼豁开。欲会如来佛亦尔。青蛇匣里吼风雷。(本觉一)
　　出匣青蛇气吐虹。平移海岳万千重。当时不有沉冤客。何事当阳诉异同。(绿雨蕉)
　　世尊因波斯匿王问。圣义谛中有世俗谛否。若言无。智不应二。若言有。智不应一。一二之义其义云何。世尊曰。大王。汝於过去龙光佛时曾问此义。我今无说。汝今无闻。无说无闻是名一义二义。
　　翠岩真云。波斯匿王善问不善答。世尊善答不善问。一人理上偏枯。一人事上偏枯。翠岩当时若见。点一把火照看者黄面老子面皮厚多少。　荐福怀云。大王分明问。世尊分明答。宾主历然。作么生说个无说无闻底道理。　灵岩储云。佛佛授手祖祖相传。如印印水似空合空。虽则文彩全彰。要且不存朕迹。苟非具超方眼者。未免坐在无说无闻处。山僧若见恁么问。但道四海浪平龙卧稳。九天云净鹤飞高。
　　问处奇特。答处殊绝。一二义谛。骊龙角折。(真如喆)
　　无闻无说意无穷。铁壁银山一线通。何处是渠真圣谛。秋风昨夜到梧桐。(东谷光)
　　快性经纪。灵利客人。相逢一饮。满面阳春。(通然达)
　　世尊因耆婆善别音响。乃敲一髑髅问生何道。曰生人道。又敲一曰生何道。曰生天道。又敲一曰生何道。耆婆罔措。
　　天童悟云。世尊大似有先锋无殿后。耆婆罔知也好与一敲。不见道先以定动后以智拔。　龙华宗云。世尊敲磕分明。怎奈伤锋犯手。耆婆善别音响。也是认影迷头。且道第三度敲底毕竟生甚么处。良久云。泥牛入海无消耗。挂角羚羊不见踪。
　　如来一击少人知。直下分明更是谁。无限月光随水去。片云偏向故山归。(涂毒策)
　　老胡一击许谁知。大冶红炉片雪飞。青草冢间留不住。白云还望故山归。(瞎堂远)
　　世尊因黑齿梵志运神力以左右手擎合欢梧桐花两株献佛。世尊曰梵志。志应诺。世尊曰放下着。志放下左手一株。世尊又曰放下着。志放下右手一株。世尊又曰放下着。志曰我两手皆空更放下个甚么。世尊曰吾非教汝放舍其花。汝当放下。内六根。外六尘。中六识。无一可舍。是汝免生死处。志大悟。
　　径山琇云。大小世尊尚堕在识情数量。合吃二十棒。梵志虽然悟去。亦未出得情识数量。合吃二十棒。径山恁么批判。萧何制律。　栖霞成云。三界大师不合将闺阁中物般出。翻被梵志勘破。
　　两手擎来教放下。空身立地更疑猜。根尘识界无寻处。多谢春风烂熳开。(心闻贲)
　　截断千崖路。风前活计新。谁如席帽下。元是昔愁人。(无际派)
　　世尊因地布发掩泥献花於然灯佛。灯见布发处遂约退众。乃指地曰。此一方地宜建一梵剎。时贤于长者持标於指处插曰建梵剎已竟。诸天因散花赞曰庶子有大智矣。
　　博山来云。插草建精蓝。长者全身领荷。针芥相投。唧[口*留]固然唧[口*留]。要且旁观者哂。　宝寿方云。诸天散花赞叹。有利害无利害。　具足皓召众云。然灯指处玉转珠回。贤于插草虎步龙骧。於斯见得。古释迦不先。今弥勒不后。其或未然。蓦卓拄杖喝一喝。
　　一茎草上建精蓝。风卷蟭螟入海南。恶水泼来成第二。钝根错过问前三。(张无尽)
　　梵剎分明在地头。插标重建换人眸。雁飞不在秋江上。珍重时人莫浪求。(石奇云)
　　世尊从忉利天下时。四众八部俱往空界迎。有莲花色比丘尼作念曰。我是尼身必居大僧后。於是用神力变作转轮圣王千子围绕。最初见佛。佛才见乃诃曰。莲花色尼。汝何得越大僧见吾。汝虽见吾色身。且不见吾法身。须菩提岩中晏坐。却见吾法身。
　　荐福怀云。莲花色尼被热瞒则且置。还知瞿昙老汉性命在别人手里么。　位中符云。世尊二见不除。好与莲花色尼一状领过。法林音云。白岩是作家。
　　未动葭灰三尺雪。乾坤何处不阳春。千山鸟绝江深冻。不见寻花问柳人。(三峰藏)
　　世尊一日说大集经。敕一切狞恶鬼神悉皆集会。有不赴者四天王飞热铁轮追之。无有不顺佛敕者。惟一魔王谓世尊曰。瞿昙。我待一切众生成佛。尽众生界空。无有众生名字。我乃发菩提心。
