<!-- { "loadSidebar": true } -->
　　大鉴下九世
　　鼎州梁山缘观禅师(同安志嗣)

　　僧问如何是空劫以前事。师曰。击动乾坤鼓。时人听不闻。
　　虚空为鼓须弥槌。击者虽多听者稀。夜半髑髅惊破梦。满头明月不思归。(丹霞淳)
　　梁山示众。南来者与伊三十棒。北来者与伊三十棒。
　　琅琊觉云。梁山好一片真金。将作顽铁卖却。琅琊即不然。南来者与你三十棒。北来者与你三十棒。从教天下人贬剥。　平阳忞云。琅琊虽不将金作铁卖。其奈自不说价。要人还钱。广润又不然。南来者与你三十棒。北来者与你三十棒。棒头有眼明如日。要识真金火里看。　白岩符云。琅琊搀行夺市。锥祇恁么利。广润拟出一头凿。祇恁么方。要见梁山。较三千里。　再牛游云。一人能舒不能卷。一人能卷不能舒。云岩门下一任南来北来且恁么过。蓦然洗面。摸着鼻头。却来与你三十。
　　梁山因僧问如何是祖师西来意。师曰莫乱道。
　　国令森严拟者危。毫厘才动铁轮随。心萌口应三千里。齿露言来苦怨谁。(投子青)
　　梁山园头问家贼难防时如何。师曰识得不为冤。曰识得后如何。师曰贬向无生国。曰莫是它安身立命处么。师曰死水不藏龙。曰如何是活水龙。师曰兴波不作浪。曰忽然倾湫倒岳时如何。师下禅床把住曰。莫教湿却老僧袈裟角。
　　黄龙清云。梁山老汉洞达机宜堪称作者。怎奈借便开门。展转令人着贼。黄龙则不然。才见伊问家贼难防时如何。便与一刀两段。教伊永绝窥窬之地。然虽如是。忽有个衲僧出来。却指山僧云贼贼。又作么生支遣。　护国元云。者里则不然。待伊道忽遇倒岳倾湫时如何。但云云在岭头闲不彻。　天童华云。梁山祇解战贼不解杀贼。有问山僧家贼难防时如何。劈脊便打。何故。不见道齐之以礼。　云门信云。园头久默斯要。真有运筹帷幄决胜千里之机。苟非梁山大难抵敌。虽然。末后中它一箭。且喜卸甲而归。还有救得者么。若有问云门忽然倾湫倒岳时如何。但向道照管尾巴。且看园头作何折合。　凤山启云。正偏妙叶玉线金针。者僧如庖丁游刃用有余。饶梁山似郢匠挥斤纤毫无损。天童云祇解战贼不解杀贼。殊不知垂衣裳而天下治者尧舜也。
　　林间红白春分付。夏有熏风秋有霜。斗转银河随织女。鹊桥午夜度牛郎。冤家捉败元非贼。搀手相牵入洞房。纵有灵符能救活。尾巴颠蹶亦须防。(语风信)
　　阳春无脚遍行空。桃李年年酿谷中。何事东园春更早。一枝雪里绽香风。([山*尼]山伟)
　　轧轧莺梭掷柳烟。织成古锦挂春园。狞龙彩凤从君看。独有金针不与传。(圭峰昆)
　　梁山上堂。垂丝千尺意在深潭。一句横空白云自异。孤舟独棹不犯清波。海上横行罕逢明鉴。僧问。师唱谁家曲。宗风嗣阿谁。师曰。龙生龙子。凤生凤儿。
　　芦花碎剪补羊裘。七里滩头独放舟。钓得一鳞堪引兴。水天虚碧看飞鸥。(百愚斯)
　　小轮轻线妙无双。曾伴幽人酒一缸。洛客见时如有问。辗烟冲雨过桐江。(铁帆舟)
　　长竿直欲钓狞龙。海上横游兴自浓。拶出凤凰髓五色。洞帘风卷碧溶溶。(湘翁沄)
　　西楼独上理新妆。明月孤悬秋思长。试把吴江三尺绢。绣成一幅锦鸳鸯。(紫琈距)
　　梁山因太阳玄问如何是无相道场。师指观音曰者个是吴道子画底。玄拟进语。师急索曰。者个是有相底。那个是无相底。玄有省便礼拜。师曰何不道取一句。玄曰。道即不辞。恐上纸笔。师笑曰此语上碑去在。
　　报亲舟云。大似云雷相送。冲霄跨汉祇在片时。咦。　清化嶾云。犀因玩月纹生角。象被雷轰花入牙。　栖霞成云。梁山可谓有奔流度刃之机。活捉生擒之手。太阳如香象渡河截流而去。忽然回顾。直得满地落花红似锦。百川四渎尽芬芳。　乌龙岑云。玉线金针绣鸳鸯於锦上。须是梁山。东君布令见化工於一枝。还它玄老。虽然杰出。当时未免费人唇舌。　眉山远云。太阳一双眼睛生生被梁山换却。祇如云道即不辞恐上纸笔。是明有相语无相语。山笑云此语上碑去在。是肯诺语褒贬语。饶你辨得彻头。未免一得一失。
　　路穷岩仞问山翁。别指岩西东岭东。拟进雾垂岚色重。回头忽见太阳红。(投子青)
　　真空无相绝名模。空底精兮画底粗。道即不辞难上纸。西天胡子没髭须。(止泓鉴)
　　有相无相。重加盐酱。镜愈磨而痕生。工多巧而璞丧。拟寻思。莫轻放。到此还须吃痛棒。且道利害在什么处。咄。不用担枷过状。(百愚斯)
　　六月飞霜冷入神。满怀冤屈不容伸。蓦然迸出通天眼。道子谁云画得真。(惟岑嶾)
　　曾经雪岭过猿啼。风急溪深冻彻眉。已识骨毛消落尽。不令破帽挂寒衣。(伴我侣)
　　梁山因僧问祖意教意是同是别。师曰。金乌东上人皆贵。玉兔西沉佛祖迷。
　　灵山会上言虽普。少室峰前句未形。瑞艹蒙茸含月秀。寒松蓊郁出云青。(丹霞淳)
　　山高水阔斗星移。上苑春归杜宇啼。冷冷枝头情不耐。乘风飞过碧天低。(天愚宝)
　　梁山因僧问如何是日用事。师曰。碧玉点破瑠璃色。满目红尘不见沙。
　　劫火洞然无相宅。金门不睹玉楼家。宝天云淡银河冷。浩浩波澜岂动沙。(丹霞淳)
　　随分生涯足四邻。拈来信手不妨亲。星移斗换乾坤静。扑落当阳不是尘。(祖庵锐)
　　九夏霜飘动地寒。三秋花艳紫微班。无中有路通神府。浩浩寰中不露颜。(怀清海)

　　怀安军云顶山德敷禅师(护国澄下护国远嗣)

　　因成都帅衙升座。乐营将拜起顾下马台曰。吸尽西江即不问。请师吞却下马台。师展手唱曰。细抹将来。营将猛省。
　　吞却阶前下马台。逢人有口亦难开。戏衫莫怪重拈出。曾是村歌社舞来。(笑翁堪)

　　襄州广德周禅师(广德延嗣)

　　因僧问。教中道阿逸多不断烦恼不修禅定。佛记此人成佛无疑。此理如何。师曰盐又尽炭又无。曰盐尽炭无时如何。师曰愁人莫向愁人说。说向愁人愁杀人。(依景德传镫收正)
　　径山杲云。古人恁么。唤作洗脚上船。　愚庵盂云。不是问津来渡口。安能游徧武陵春。
　　收放随时虽有准。出门入户总难论。长安路上君须到。莫向深村艹里蹲。(虚堂愚)
　　广德因僧问波浪之中如何得妙。师曰。桡棹不施兼底脱。往来终不借浮囊。
　　一句相酬难取则。轮王不化阎浮国。无边剎海浪痕平。独驾泥牛耕月色。(丹霞淳)
　　广德因僧问。鱼向深潭难避网。龙居浅水却难寻时如何。师曰。遍体昆仑黑。通身一点霜。
　　白云坐断体无依。灵鹤翻腾直上飞。烟锁芦花明月里。仙人无目暗中归。(频吉祥)

　　大鉴下十世
　　郢州太阳警玄禅师(梁山观嗣)

　　上堂。夜半乌鸡抱鹄卵。天明起来生老鹳。鹤毛鹰[此/束]鹭鸶身。却共乌鸦为侣伴。高入烟霄。低飞柳岸。向晚归来仔细看。依俙却似云中雁。
　　崇先奇云。混不得。类不齐。太阳老人拈示殆尽。祇是罕遇知音。皋亭恁么道。多少错会者。又向炭库里作活计。　白岩符云。若人委悉得。三病二光一时透脱。不然。且为你点破。舜若多神被无手人将兔角杖打得通身红烂鲜血淋漓大地如雪。还委悉么。直饶你委悉得。要见太阳犹隔一由旬在。
　　太阳上堂。嵯峨万仞。鸟道难通。剑刃轻冰。谁当履践宗乘。妙句语路。难陈不二法门。净名杜口。所以达磨西来。面壁九年。始遇知音。太阳今日也是无端。珍重。
　　不挂唇皮一句奇。少林冷坐最慈悲。须知此道非传授。立雪神光已强为。(丹霞淳)
　　太阳问僧甚处来。曰洪山。师曰先师在么。曰在。师曰。在即不无。请渠出来我要相见。曰喏。师曰者个犹是侍者。僧无对。师曰吃茶去。
　　龙池微云。者僧将一条断贯索到处要穿人鼻孔。者回却被明安老汉穿却。直得做手脚不办。虽然。明安老汉在洞下不无所长。若是临济。棒折也未放在。　崇先奇云。者僧果底从洪山来。祇是错传洪山语。以致虚费太阳常住茶汤。
　　太阳因僧问如何是和尚家风。师曰。满缾倾不出。大地没饥人。
　　报恩伦云。明安老汉不负问端。尽情吐露。可谓所得甚简。施设弥宽。丹霞道。罔象无心黄帝重。卞和有智楚王嫌。虽谓知言。然亦祇是矢上加尖。空中着楔。要识明安家风么。热则乘凉寒向火。了无闲事挂心头。
　　荆山美玉何须辨。赤水玄珠不用拈。罔象无心黄帝重。卞和有智楚王嫌。(丹霞淳)
　　春山一带晓天横。云影模糊画未成。好煞对江烟浪里。南宫几笔墨痕新。(位中符)
　　六月梅花腊月莲。软如铁石硬如绵。等闲狼藉阑干徧。恼杀丹青画不全。(紫琈距)

　　大鉴下十一世
　　舒州投子义青禅师(太阳玄嗣)

　　僧问。和尚适来拈香祝延圣寿。且道当今皇帝寿年多少。师曰。月笼丹桂远。星拱北辰高。
　　六国清平贺圣年。珠帘高卷月明前。金轮那肯当堂坐。不用丹墀击静鞭。(丹霞淳)
　　玉烛遥开万里天。禁城春色自相宣。云高日迥祥麟动。北极星河照暮原。(伴我侣)
　　露冷龙楼迥。星回天宇高。御颜谁得近。香染玉罗袍。(俍亭挺)
　　一片虚凝绝谓缘。月门高拱帝尧天。时敲古磬清霜下。抛出灵丹大似拳。(德微昱)
　　投子示众。若论此事。如鸾凤翀霄不留其迹。羚羊挂角那觅其踪。金龙不守於寒潭。玉兔岂栖於蟾影。其或主宾若立。须威音劫外摇头。问答言陈仍玄路。傍提为唱。若能如是。犹在半途。更乃凝眸。不劳相见。
　　水澄月满道人愁。妙用无依类莫收。劫外正偏兼带路。不萌枝上辨春秋。(丹霞淳)
　　斫尽青山樵古洞。白云笼处水重重。夜深明月来相照。千里寒光一鉴通。(频吉祥)
　　投子因僧问。师唱谁家曲宗风。嗣阿谁。师曰。威音前一箭。射透两重山。曰如何是相传底事。师曰。全因淮地月。得照郢阳春。曰恁么则入水见长人。师曰。祇知荆玉异。那辨楚王心。僧礼拜。师以拂子击之。
　　报恩伦云。者僧恁么问。投子恁么答。宗中辨的。量外转机。可谓事存函盖合。理应箭锋拄。还晓会得也无。其或莽卤颟顸。报恩为你饶舌。拈拂子云。笑把金针穿断线。殷勤分付到儿孙。掷下拂子。　崇先奇云。开疆辟土革故鼎新。投子老人自是一代英杰。且道者一只箭落在甚么处。有人道得。天下横行。
　　珊瑚枝上玉花开。风递清香遍九垓。勿谓乾坤成委曲。韶阳曾见睦州来。(丹霞淳)
　　异艹灵枝风度青。犀牛玩月两无情。隔溪桃李流红切。江上帆来越样清。(伴我侣)
