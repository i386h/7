<!-- { "loadSidebar": true } -->
　　谁无谁有句中玄。击碎重关道宛然。若是子期听品弄。肯将松韵作秋蝉。(大洪遂)
　　朝三暮四一何少。暮四朝三何太多。多少未能知数量。有无从此见誵讹。不誵讹。唵苏嚧悉哩萨婆诃。(佛性泰)
　　谁无谁有全机道。言下翻身不即留。直饶未觉已先行。错认簸箕作熨斗。阿呵呵。若人便解倒骑驴。一生不着随人后。(秀岩瑞)
　　护国因僧问如何是本来心。师曰犀因玩月纹生角。象被雷轰花入牙。
　　三脚灵龟荒径走。一枝瑞艹乱峰垂。昆仑含玉山光润。凉兔怀胎月未知。(丹霞淳)
　　护国因僧问如何是梵音相。师曰。河北驴鸣。河南犬吠。
　　目连求佛梵音相。运尽神通不见边。谁悟驴鸣并犬吠。圆音落落示人天。(大洪遂)
　　护国因僧问如何是本来父母。师曰头不白者。曰将何奉献。师曰。殷勤无米饭。堂前不问亲。
　　出门徧界无知己。入户盈眸不见亲。虚堂寒夜何所有。碧天明月颇为邻。(丹霞淳)
　　寂寂重闱不露颜。春秋无涉发无斑。殷勤祇用云蒸饭。石女盛来不受餐。(思懒融)
　　护国因僧问鹤立枯松时如何。师曰地下底一场懡[怡-台+罗]。曰会昌沙汰时护法善神向什么处去。师曰山门前两个汉一场懡[怡-台+罗]。曰滴水滴冻时如何。师曰日出后一场[怡-台+罗]懡。
　　博山来云。护国三懡[怡-台+罗]。囫囵无缝罅。便是具铁眼铜睛底汉子也分剖不下。惟同道者方知。谁是同道者。直饶你知道得。总是一场懡[怡-台+罗]。
　　鹤立孤松类莫齐。岂同鹅鸭狎群鸡。辽阳化去无踪迹。灵木迢然凤不栖。(大洪遂三)
　　古寺门前护法神。会昌沙汰鼻头辛。时来天地皆同力。究竟还他有道君。
　　冰生滴水事清高。日出东方便不牢。溪涧岂能留得住。终归大海作波涛。
　　壮志棱棱鬓未秋。男儿不患不封侯。反思清白传家客。洗耳溪头不饮牛。(天童觉)
　　陶令弃官日。仰眠艹屋中。谁将五斗米。拟换北窗风。(铁容玄)

　　瑞州黄檗山慧禅师(疎山仁嗣)

　　问踈山剎那便去时如何。山曰。畗塞虚空。汝作么生去。师曰。畗塞虚空。不如不去。山便休去。
　　畗塞虚空。不如不去。前后际断。今亦无住。倒骑佛殿出山门。却把山门挂露柱。(懒庵需)

　　襄州万铜山广德义禅师(青林虔嗣)

　　僧问如何是透法身句。师曰。无力登山水。茅户绝知音。
　　体妙探玄尽涉程。争如野老异中行。功忘日用平怀稳。免事君王宠辱惊。(丹霞淳)
　　不爱长安歌酒楼。惟从野舍乐优游。风清月白闲终日。无事痴痴鹿是俦。(浃水洽)
　　懒与乾坤担此忧。不如随分上瀛洲。清风明月人三个。芳艹斜阳土一丘。梦短梦长都是梦。愁来愁去总成愁。无穷心事凭谁诉。满目黄花别见秋。(铁容玄)

　　襄州石门寺献蕴禅师(青林虔嗣)

　　僧问如何是和尚家风。师曰。物外独骑千里象。万年松下击金钟。
　　夜明帘外月朦胧。骑象翻身击宝钟。洪韵上腾三界外。聋夫何事睡犹浓。(丹霞淳)

　　潭州报慈藏屿匡化禅师(龙牙遁嗣)

　　僧问。情生智隔想变体殊。祇如情未生时如何。师曰隔。曰情未生时隔个什么。师曰者梢郎子未遇人在。
　　琅琊觉云。报慈不妨入泥入水。若据衲僧门下。远之远矣。　黄龙新云。也是小慈仿大慈。者僧还同受屈梢郎子未遇人在。今时往往作是非会。不作是非会如何理论。良久云。天上有星皆拱北。人间无水不朝东。　开福宁云。报慈一隔佛祖命脉。放去收来凡圣罔测。　东禅观云。报慈始初大开东阁。末梢祇以粗茶备礼。　理安问云。报慈可谓冰凌上行。剑刃上走。怎怪者僧对面千里。
　　无情犹隔若为通。丝发之间路万重。可惜两头空走者。不能直下见其宗。(白云端)
　　隔。青天无云轰霹雳。丛林衲子如稻麻。不知几个仙陀客。(大中隆)
　　江南船。海南舶。把柁张帆知节拍。随波逐浪几时休。撒手到家头已白。(大洪遂)
　　隔。穿耳梵僧眼睛黑。东院西边是赵州。观音院里安弥勒。(石庵玿)
　　嫦娥月里巧吹笙。响彻清霄骇见闻。玉户推开偶失足。全身堕在万重云。(瞎庵见)
　　桃花红焰烁双睛。画阁风高月作灯。睡起但看山色好。岂知春意在嶙峋。(现庵朴)
　　二八佳人陌上游。逢人狭路避无由。便把红罗扇遮面。娇羞无奈转风流。(晓庵昱)
　　隔。打不如吓。人命是虚。钱财是实。(汉关喻)
　　报慈赞龙牙真曰。日出连山。月圆当户。不是无身。不欲全露。龙牙一日帐中坐。僧问。不是无身。不欲全露。请师全露。牙拨开帐子曰还见么。曰不见。牙曰不将眼来。师后闻乃曰。龙牙老汉祇道得一半。
　　云门偃令僧举。我不妨与你道。僧举了。门云我不妨与你道。　法眼益别云。饱丛林。　东禅观云。适来报慈龙牙把手从者里过。拶破上座耳门。因什么不知。

　　襄州含珠山审哲禅师(龙牙遁嗣)

　　问僧。张王李赵不是汝本来姓。汝本来姓个甚么。曰与和尚同姓。师曰同姓即且从。汝本来姓个甚么。曰待汉水逆流却向和尚道。师曰即今为甚么不道。曰汉水逆流也未。师休去。
　　薪传澜云。含珠休去。心里犹自不甘。者僧是则泽广藏山理能伏豹。其如本来姓。实不曾道着。且道伊本来毕竟姓个甚么。随喝云。苏州无。常州有。

　　潭州谷山有缘禅师(大光诲嗣)

　　僧问如何是祖师西来意。师曰夜半乌儿头戴雪。天明哑子抱头归。
　　瑞霭祥烟锁玉楼。妙年王子恣优游。琉璃殿上骑金马。明月堂前辊绣球。(丹霞淳)
　　岣嵝峰高势逼天。云深终不露其巅。残碑古篆难寻处。忽见松梢桂毂圆。(入凡超)

　　京兆白云善藏禅师(大光诲嗣)

　　僧问如何是和尚深深处。师曰矮子渡深溪。
　　白头童子智尤长。半夜三更渡渺茫。任运往来无闲断。不消船艇与浮囊。(丹霞淳)

　　吉州禾山澄源无殷禅师(九峰虔嗣)

　　因江南李主召入宫问和尚何处来。师曰禾山来。曰山在什么处。师曰。人来朝凤阙。山岳不曾移。
　　瀛山誾云。当时李主若道与么则和尚遣侍者来耶。又作么生。请代禾山对一语看。咄。速道速道。
　　禾山因僧问。习学谓之闻。绝学谓之邻。过此二者谓之真过。如何是真过。师曰禾山解打鼓。曰如何是真谛。师曰禾山解打鼓。曰。即心即佛即不问。如何是非心非佛。师曰禾山解打鼓。曰如何是向上事。师曰禾山解打鼓。
　　东禅岳云。禾山以无量义百千法门若揭日月而行。浮云岂能掩蔽。东禅不打者破鼓。临机变豹见兔放鹰。且要诸人各各相委。如何是真过。实语。如何是真谛。如语。如何是非心非佛。不诳语。如何是向上事。不异语。此四转语如铁蒺藜。吞得过是好手。其或未然。言多去道转远。　丰山严云。禾山老汉被者僧一拶。直得注脚太过。
　　一拽石。二般土。发机须是千钧弩。象骨老师曾辊球。争似禾山解打鼓。报君知。莫莽卤。甜者甜兮苦者苦。(翠峰显)
　　布毛拈起费多言。争似禾山一句传。打鼓一声喧宇宙。冰寒千丈忽生莲。(投子青)
　　艹履为冠松作钗。一般潇洒眼头乖。清音祇在风檐下。终日无人不下阶。(虚堂愚)
　　昆仑为竿兮长江丝。泰山为饵兮钓鲸鲵。咄。怪底桃花风雨急。鱼龙总为浪头迷。(紫柏可)
　　夫戍萧关妾在吴。西风吹妾妾忧夫。一行书信千行泪。寒到君边衣到无。(嵩乳密)

　　洪州凤栖山同安院常察禅师(九峰虔嗣)

　　因闻鹊声谓众曰。喜鹊鸣寒桧。心印是渠传。僧出曰何必。师曰众中有人在。曰同安门下道绝人荒。师曰胡人饮乳反怪良医。曰休休。师曰。老鹤入枯池。不见鱼踪迹。
　　天童杰云。动弦别曲。有唱有酬。其唱愈高。其和愈峻。其间郑卫之声虽则杂然。五音六律拍拍是令。
　　同安问僧。眼界无光如何得见。曰北斗东转南斗西移。师曰夫子入太庙。曰与么则同安门下道绝人荒去也。师曰横抱婴孩拟彰皇简。
　　新罗渤海。南岳天台。纤尘不碍。岂涉去来。回头敛念。解脱门开。反忆善财寻胜友。百城游遍不知回。(承天宗)
　　同安因僧新到绕禅床三匝振锡一下曰。凡圣不到处请师道。师鸣指三下。僧曰同安今日吓得忘前失后。师曰阇黎发足何处。僧珍重便出。师曰五湖衲子一锡禅人。未到同安不妨疑着。僧回首曰近见不如远闻。师曰。贪它一桮酒。失却满船鱼。
　　昭觉勤云。全军队伍马步相参。两阵交锋不妨奇特。怎奈二俱失利。　何山峋云。奋大用。发大机。明来暗合平坦崄巇。彼既杀活拄杖。我即绵裹秤锤。纵使诸方眼目难断个是个非。毕竟如何。堪笑一枝无孔笛。主宾颠倒两头吹。
　　同安因僧问如何是凤栖家风。师曰凤栖无家风。曰既是凤栖为甚么却无家风。师曰不迎宾不待客。曰恁么即四海参寻当为何事。师曰盘饤自有旁人施。
　　三世如来一口吞。故山深静月黄昏。光分顶后千门晓。坐看春回入烧痕。(自得晖)
　　闺中少妇意何微。静把沉檀染绣衣。却笑长安花酒客。醉郎扶取醉郎归。(直指南)
　　同安因僧问远趋丈室乞师一言。师曰孙膑门下徒话钻龟。曰名不浪施。师曰吃茶去。僧便珍重。师曰。虽得一场荣。刖却一双足。
　　天童杰云。拳来拳应。踢来踢应。拳踢交参。孰负孰胜。摇头摆尾过牢关。刖足之言谁肯信。虽然。有一处誵讹在。试检点看。　樵之玉云。彼既善为宾。此亦善为主。宾主互相得则固是。为甚又道虽得一埸荣刖却一双足。
　　同安因僧问如何是天人师。师曰。头上角未全。身上毛未出。曰如何是头上角未全。师曰不擎戴。曰如何是身上毛未出。师曰寸丝不挂。
　　报恩伦云。同安转劫外机。放风前箭。圣解凡情一齐穿却。何止劈筈夺窝红心中的。设使者僧手亲眼便如八臂那咤。亦难摸索。又於不擎戴下云。已太峥嵘。於寸丝不挂下云。犹有赤骨律在。　寿昌经云。关津易过。险阱难行。谋士有先见之能。将元惟威勇之力。预知险处不践。定获胜地高登。不须血战以成功善保军民之涂炭。从教神机妙算。终是乾弄一场。要知同安意么。突然掇出燎原燧。惊散巢居鬼窟精。
　　秘殿重帏晓尚寒。丹墀苔润未排班。宝香凤烛烟云合。寂寂帘垂不露颜。(丹霞淳)
　　[监*毛]毵破衲逐云飞。世上由来识者稀。任是僧繇描勿就。檐前石虎不知机。(伴我侣)
　　自来玉殿懒安眠。紫陌何心肯着鞭。徧八荒人无敢识。却从他唤地行仙。(一初元)
