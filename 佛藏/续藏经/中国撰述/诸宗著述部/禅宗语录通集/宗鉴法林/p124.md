<!-- { "loadSidebar": true } -->
　　因我得礼你。牵牛去饮水。岸上蹄蹋蹄。水中[此/束]对[此/束]。(高庵悟)
　　因我得礼你。昆仑卧潭底。虽然浪拍天。身上无滴水。(雪堂行)
　　老鼠齩生铁。十分滋味别。猫儿左右看。咽唾也不彻。(正堂辨)
　　因我得礼你。事从丁属起。谁知白苹风。不在秋江里。(天目礼)
　　因我得礼你。花开世界起。蜂蝶竞头来。於斯难下[此/束]。(曹源金)
　　玄沙因韦监军曰。占波国人语稍难辨。何况五天梵语还有人辨得么。师提起槖子曰。识得者个即辨得。
　　云门偃云。玄沙何用繁词。又云。适来道什么。　承天怡云。玄沙被监军一问。直得额头汗出口里胶生。云门直饶肘臂不向外曲。也是贼过张弓。
　　玄沙一日普请往海阮斫柴。见一虎。天龙曰和尚虎。师曰是汝虎。归院后。龙问适来见虎。云是汝虎。尊意如何。师曰。娑婆世界有四种重障。若人透得。许汝出阴界。
　　翠峰显云。要与人天为师。前面端的是虎。　东禅齐云。古人见了道我身心如。天地虚空如。今人还透得么。　径山杲代天龙进语云。也知和尚为人切。　天宁琦云。毕竟是个什么。随例道虎。虾跳不出斗。　理安问云。天龙抛砖。玄沙引玉。翻手覆手。一直一曲。赚却多少人。性命不留。妄生捏目。山僧今日据令而行去也。卓拄杖喝一喝。　宝寿方云。玄沙天龙互相屈辱。各自丧身失命了也。还有为二老出一只手者么。前虎后虎急须看取。凛冽威风生狞爪距。今古樵人不回顾。丧身失命知何数。若回顾。雄雄坐断山前路。(佛慧泉)
　　山中有虎人。市上有人虎。当磨笑里刀。利牙爪可怖。寄语花狸奴。莫教渠上树。(慧受深)
　　前面有虎。元来是汝。更问如何。冤苦冤苦。(月堂昌)
　　玄沙一日遣僧送书上雪峰。峰开缄惟白纸三幅。问僧会么。曰不会。峰曰。不见道。君子千里同风。僧回举似师。师曰山头老和尚蹉过也不知。
　　明招谦云。玄沙三幅白纸。争奈文彩已彰。雪峰千里同风。何故不知蹉过。不见道。养子莫教大。大了好骂爷。　五祖戒出语云。将谓胡须赤。　黄龙南云。雪峰不道无长处。既被玄沙识破。直至如今说不出。　云门澄云。玄沙孟春犹寒。雪峰千里同风。总是开书后语。未开书已前作么生道。
　　三番白纸问寒暄。千里同风月满船。夺得高标全用处。蟠蛇口内打秋千。(丹霞淳)
　　玄沙象骨眼睛乌。白纸三番便当书。千里同风多错会。一条拄杖两人扶。(慈受深)
　　蹋翻渔艇承家业。笑出芦花月正圆。地阔天长三幅纸。同风千里为谁宣。(佛心才)
　　白纸三张通信去。展开千里却同风。阳春转入边笳曲。不是风吹别调中。(佛性泰)
　　鵽[刁*鸟]夜夜连声叫。月下同人不忍闻。啼得血流无用处。不如缄口过残春。(文殊道)
　　玄沙示众。深山悬崕千年万年。人迹不到处还有佛法也无。若道有。唤甚么作佛法。若道无。佛法即有不到处。
　　西渡金云。我不与么道。红尘闹市千人万人丛沓处。还有佛法也无。若道有。唤甚么作佛法。若道无。佛法即有不到处。　昆岩璨云。昆岩又且不然。舌尖上[此/束]皮边。横说竖说千句万句。还有佛法也无。若道有。唤甚么作佛法。若道无。佛法即有不到处。有傍不甘者出来。别通消息看。如无。三十棒且待别时。
　　玄沙因雪峰示众。世界阔一尺。古镜阔一尺。世界阔一丈。古镜阔一丈。师指火炉曰。火炉阔多少。峰曰如古镜阔。师曰老和尚脚跟未点地在。
　　镜清怤问僧。为复古镜致火炉与么阔。火炉致古镜与么大。　西院明云。与么问人。也未可在。　云门偃云。馊饭泥茶炉。　昭觉勤云。现成公案。古镜本非火炉。打破罗笼。火炉即是古镜。若非父子相投。怎见赤心片片。祇如玄沙道。者老汉脚跟未点地在。诸人毕竟作么生会。　天奇瑞云。且道世界谁世界。古镜谁古镜。不可逐境打作两橛。竖拄杖云。者是世界。者是古镜。若然。直下承当。坐断雪峰玄沙。大丈夫切忌鬼窟里虚延岁月。
　　世界能将古镜齐。言中辨的却成迷。白云起处青山秀。天晓依前月落西。(象田卿)
　　十方世界一面镜。镜里看形未足真。摸着鼻孔渠是我。那时方见本来人。(懒庵枢)
　　一幅素缣才织就。短长恰好称郎情。鸳鸯一对鸣秋水。纵有僧繇画不成。(云岸岳)
　　无端平地起清风。摇拽阴浓花影重。夜倚江楼闲极目。胡笳吹过海门东。(正范楷)
　　玄沙南游。莆田县排百戏迎接。来日师问小塘长老。昨日许多喧闹向甚处去也。塘提起衲衣角。师曰料掉没交涉。
　　法眼益别云。昨日有多少喧闹。　清凉钦云。今日更好笑。　沩山喆云。大沩则不然。忽有问。遂鸣指一下。如有衲子出来云料掉没交涉。却肯它。何故。大丈夫捋虎须也是本分。且道利害在甚么处。　黄龙新云。扶竖宗乘。须是小塘长老始得。玄沙因甚道料掉没交涉。我即不然。有人问但云。天共白云晓。水和明月流。　昭觉勤云。或问山僧。祇向道又是从头起。它若道料掉没交涉。劈脊便棒。何故。曹溪波浪如相似。无限平人被陆沉。　博山来云。人将语探。水将杖探。烈火里辨真金。闹市里识天子。袈裟下认取老僧。玄沙小塘斯人也。纵然盖覆将来。口苦心甜。更有事在。
　　夜壑藏舟。澄源着棹。鱼龙未知水为命。折筯不妨聊一搅。谢三郎。小塘老。函盖箭锋。探竿影艹。潜缩也。老龟巢。莲游戏也。华鳞弄藻。(天童觉)
　　今日静悄悄。昨日闹啾啾。风定花犹落。鸟鸣山更幽。(北磵简)
　　花里客。酒中仙。秋归玉塞春不还。落花啼鸟纷纷乱。洞户山窗寂寂间。峡里谁知有人事。群中遥望空云山。(铁容玄)
　　玄沙问镜清。教中道。菩萨不见一法为大过失。且道不见什么法。清指露柱曰莫是不见者个法么。师曰。浙中清水白米从你吃。佛法未梦见在。
　　同安显别镜清语云。也知和尚不造次。　翠峰显云。大小镜清被玄沙热瞒。我当时若见。但向道灵山授记未到如此。　沩山喆云。若不是镜清。几乎忘前失后。何故。不逢别者终不开拳。　天童觉云。镜清当时恁么答。玄沙末后恁么道。还相契也无。然则镜清久不作佛法梦也。须是玄沙同参始得。　天童华云。镜清放顽。佛也不奈伊何。若不是玄沙识破。几被露柱吞却。　天童杰云。二尊宿蓦札相逢。大似小儿则剧相似。佛法身心何在。乃举应庵华语毕。喝一喝云。若教频下泪。沧海也须乾。
　　雪老门高儿女盛。又能情重贵天伦。把家干蛊虽相似。也有贪杯落艹人。(虚堂愚)
　　密机深设阱。利刃疾交锋。汗马无人识。重论盖代功。(东叟颖)
　　线去丝来密密缝。言端语的意情浓。傍人觑破难藏掩。假作瞋容骂不通。(海舟慈)
　　枭唇鳺舌语乡谈。兰臭心同雪刃寒。花落庭前飞玉露。埙篪吹向月中看。(湘翁沄)
　　物外人从物外游。西河狮子岭南球。风流难尽衷肠曲。携手重将下玉楼。(寒松操)
　　玄沙因镜清问。学人乍入丛林。乞师指个入路。师曰还闻偃溪水声否。曰闻。师曰从者里入。
　　五祖演云。果是得入。一任四方八面。若也未然。輙不得离却者里。　径山杲云。若要真个得入。直须离却者里。　天童杰云。三大老总是岐路相角。漆桶相揩。有甚快活处。山僧则不然。入之一字亦不喜闻。　天宁琦云。者里是什么所在。离与不离更问阿谁。忆昔东溪日。花开叶落时。几拟以黄金。铸作锺子期。　径庭宗云。三大老动弦别调。纵夺可观。若依正令当行。未免三十拄杖。何也。夜半太阳辉。天明日头落。
　　天生碧眼昆仑儿。有艺过人自不知。几度黑风翻大海。波心出没自闲嬉。(白云端)
　　风飘碎玉千峰雪。雨滴岩花万国春。堪听偃溪流水意。潺潺终日不闻闻。(罗汉南)
　　投老玄沙付镜清。返闻来听偃溪声。如今洗耳沧浪在。谁肯临流便濯缨。(旻古佛)
　　一派寒泉下翠微。玄沙招出为真机。镜清虽向闻中入。流水何曾洗是非。(铁山仁)
　　玄沙因僧问。承和尚有言。尽十方世界是一颗明珠。学人如何得会。师曰。尽十方世界是一颗明珠。用会作么。僧便休。来日师却问。尽十方世界是一颗明珠。汝作么生会。曰尽十方世界是一颗明珠。用会作么。师曰知汝在鬼窟里作活计。
　　报慈遂云。一般恁么道。为甚么却成鬼窟去。　翠峰显别玄沙语云。诸方即得。我者里不得。
　　玄沙因大众参次。闻燕子声乃曰。深谈实相。善说法要。便下座。时有僧请益曰某甲不会。师曰。去。谁信汝。
　　紫燕飞来绕画梁。不辞倒腹与倾肠。千言万语无人会。又逐流莺过短墙。(本觉一)
　　薄宦奔南北。长怜客路尘。蒙蒙烟雨里。深忆故园春。(延寿慧)
　　玄沙因僧问如何是学人自己。师曰用自己作么。
　　云门偃云。没量大人。被语脉里转却。僧便问如何是学人自己。门云忽然路上有人唤衲僧斋。你也随分得饭吃。　宝寿新云。且道是者僧在语脉里转却。玄沙在语脉里转却。有理何用高声。
　　平生不作江南梦。怪杀人来说鹧鸪。衣锦未能回故国。三家村里觅皇都。(幻寄庭)
　　父子之亲非别亲。离身贴体总相应。若还稍作宾情待。笑杀旁观冷眼人。(观初真)
　　玄沙因僧问如何是清净法身。师曰脓滴滴地。
　　白云端别云。屎臭熏天。又云。莲华叶上化生儿。
　　滴滴通身是烂脓。钓鱼船上显家风。时人祇看丝纶上。不见芦花对蓼红。(天衣怀)
　　脓滴滴地金色光。法身全体露堂堂。钓螺江上曾分化。一叶渔舟泛渺茫。(杨无为)
　　清净法身无可比。病后依前滴滴脓。雁鸿叫断秋光老。落叶飘来一样红。(懒庵枢)
　　滴滴通身是烂脓。更无一点落西东。若言不是知音者。未免风吹别调中。(高峰妙)
　　玄沙上堂。众集。遂以拄杖一时趁下。却回向侍者曰。我今日作得一解。崄入地狱如箭射。者曰喜得和尚再复人身。
　　翠岩芝云。大小玄沙。前不构村后不至店。且作么生得出身之路。　道吾真云。大小芝老祇是偏枯。道吾则不然。玄沙与侍者。一人具一只眼。　云居舜云。此语众中举得烂如泥。且作么生会。山僧道。侍者不在言也。玄沙也是荆棘林里求栴檀。　东禅观云。大小玄沙性命在侍者手里。
　　玄沙曰。亡僧面前。正是触目菩提。万里神光顶后相。
　　天衣怀云。亡僧面前即且置。祇如活人背后底。是个什么。
