<!-- { "loadSidebar": true } -->
　　杖林山下竹筋鞭。拈出寒岩尚带烟。扶过断桥曾得力。而今不直半文钱。(上方益)

　　汝州颖桥铁胡安禅师(南院颙嗣)

　　向火次。因锺司徒问三界焚烧如何出得。师以香匙拨开火。锺拟议。师召曰司徒。司徒锺有省。
　　高声拨火召司徒。火焰炎天蓦面驱。祇向此间能稳坐。任教门外雪盈衢。(冶父川)
　　三界焚烧要出离。见春来了见春归。是他不见春来去。日出东方夜落西。(闲极云)

　　郢州兴阳归静禅师(西院明嗣)

　　参西院便问。拟问不问时如何。院便打。师良久。院曰。若唤作棒。眉须堕落。师言下大悟。
　　保福展云。虽然如是。你眉毛有几茎。　开福宁云。兴阳却有陷虎之机。西院不觉投他深阱。若人辨得。亲佩毗卢印。当阳捋虎须。其如见解未圆。棒头有眼明如日。要识真金火里看。

　　大鉴下九世
　　汝州首山省念禅师(风穴沼嗣)

　　因僧问如何是佛。师曰新妇骑驴阿家牵。曰未审此语甚么句中收。师曰。三玄收不得。四句岂能该。曰此意如何。师曰天长地久日月齐明。师又因僧问。新妇骑驴阿家牵。意旨如何。师曰百岁翁翁失却父。曰百岁翁翁岂有父耶。师曰汝会也。又曰。此是独坐无尊卑。从上无一法与人。
　　愚庵盂云。钦深渊默漆鸡头。大将军除壁虱。　光相得云。应机接物不妨迅捷。未免旁观者哂。
　　手提巴鼻脚蹋尾。仰面看天听流水。天明送出路旁边。夜静还归茅屋里。(道吾真)
　　新妇骑驴阿家牵。王老空中驾铁船。井底挂帆风势恶。须弥顶上浪滔天。(海印信)
　　新妇骑驴阿家牵。面如满月目如莲。更将罗袖相牵挽。一段风流遍大千。(慈受深)
　　新妇骑驴阿家牵。体段风流得自然。堪笑效颦邻舍女。向人添丑不成妍。(天童觉)
　　新妇骑驴阿家牵。万里沧溟驾铁船。参差岛屿分诸国。彷佛星河共一天。(南华炳)
　　阿家新妇两同条。咫尺家乡路不遥。可笑骑驴觅驴者。一生错认马鞍桥。(鼓山珪)
　　蹇驴须是阿家牵。媳妇娇痴懒着鞭。在舍祇知七十士。出门方见化三千。(简堂机)
　　有响无声没奈何。阳关三迭为君歌。男儿一去不回顾。冷落柔肠烟雨多。(三峰藏)
　　紫罗抹额绣裙腰。涉水登山语笑高。未尽平生刚半面。拟将绸缪隔迢遥。(天章玉)
　　天子刈荒艹。林花发火藻。江山旧主人。觌面谁知道。(绪庵缵)
　　首山因僧问如何是佛法大意。师曰楚王城畔汝水东流。
　　楚王城畔水东流。逐浪随波早晚休。谁谓谢郎生计在。夜深明月上孤舟。(佛慧泉)
　　楚王城畔水东流。树倒藤枯笑不休。好是自从投子去。更无人解道油油。(真净文)
　　千波万浪曾无尽。去浆来帆浩莫穷。谢客睡醒孤月白。闲吹一笛渡头风。(普融平)
　　楚王城畔水东流。独脚山魈踢气球。贪着六幺花十八。断头船子下扬州。(瞎堂远)
　　首山因僧问如何是祖师西来意。师曰风吹日炙。
　　日炙风吹不计年。行人尘路辨应难。拟心早已深三尺。更教谁问个中玄。(洞山聪)
　　日炙风吹问祖来。红尘亘野眼难抬。忙忙[仁-二+(儿/又)]役知多少。二月春深动地雷。(翠岩真)
　　日炙风吹也大奇。根枪疋马将家儿。皇图自古元无事。拨动烟尘更是谁。(三祖宗)
　　日炙风吹当路头。衲僧见后莫迟留。我今到此堪惆怅。叶落花红经几秋。(云溪恭)
　　首山拈竹篦示众曰。汝诸人若唤作竹篦则触。不唤作竹篦则背。且道毕竟唤作什么。速道速道。时叶县省在会下。乃近前掣得。折作两截抛向阶前。却曰是什么。师曰瞎。省於言下大悟。
　　广慧琏云。省瞎驴悟则太煞悟。要且未尽先师意旨。　天宁琦云。广慧恁么道。先师实有意旨那。将一把火照看面皮厚多少。下坡不走快便难逢。若是向上提持。还我竹篦子师兄始得。　云居庄云。脱体风流须是首山。当机抗敌还他叶县。一向与么去。临济佛法扫土而尽。　瓯峰承云。我王库内无如是刀。　明招补云。我当时若在。待道汝诸人唤作什么。但嘘两嘘。管取首山者汉瓦解冰消。
　　竹篦举起成生杀。岂更容人乱扎锥。劈脊一挥如荐得。银山铁壁也光辉。(照堂一)
　　背触非遮护。明明为举扬。吹毛元不动。徧地是刀枪。(径山杲)
　　骂他还自骂。瞋他还自瞋。戒之慎之。出乎尔者。返乎尔者也。(卍庵颜)
　　辨龙蛇眼定乾坤。粲粲一天星斗分。拈起竹篦言背触。明明刺脑入胶盆。(笑翁堪)
　　离中虚。坎中满。兑上缺。巽下断。是甚么章句。忠清里巷马回子。诸人还会么。休休。三十六条花柳巷。向来曾不禁人游。(雪峤信)
　　触背二途俱不得。言前有路最条直。马无千里谩追风。鹤有九皋难翥翼。且翥翼。好事也要大家识。复把住云。道道。(梅谷悦)
　　可是铁轮天子寰中旨。又道帝释宫中放赦书。人言端阳符一道。呢喃满口诵消除。衲僧面前用不得。尺固可量丈难测。为我寄语当年念法华。冤哉将谓拨龙蛇。(无可智)
　　吹倦林风冷次园。百年钓月断香魂。不因栗冽衣裳薄。谁见微茫烟水痕。(雪僧嗣)
　　首山示众。诸上座。不得盲喝乱喝。寻常向你道。宾则始终宾。主则始终主。宾无二宾。主无二主。若有二宾二主。两个即成瞎汉。所以道。我若立。你须坐。我若坐。你须立。坐则同你坐。立则共你立。虽然如是。急着眼始得。
　　宾主有无俱遣外。行藏须要出常情。无栖泊处开门户。月到中霄不敢明。(虚堂愚)
　　七里村王大嫂。东话西话自起自倒。说到伤心欲断肠。满地残红还自扫。(融会理)
　　失同得。言若嘿。历历一天星斗弋。良主佳宾两无私。一贱一贵谁辨惑。(铁容玄)
　　首山因僧问如何是学人用心处。师曰怪你一问迟也。
　　未语难明迷悟情。发言方表赤心人。祇贪进步求名玉。争信灵苗不受春。(投子青)
　　首山因僧问如何是学人亲切处。师曰五九尽日又逢春。曰毕竟如何。师曰冬到寒食一百五。
　　日暮阴云郊野深。重阳到后菊花新。不因西峤残冰尽。争得东山一带春。(投子青)
　　师矌虽聪失正音。高山流水总无人。穿云白发离岩岫。半夜乌鸡丧比邻。(伴我侣)
　　首山因僧问如何是菩提路。师曰襄县五里。曰向上事若何。师曰来往不易。
　　问路穷途拟进程。绿杨莺语送行人。牌标五里向君说。莫道当年不指陈。(投子青)
　　首山举古。第一句荐得。堪与佛祖为师。第二句荐得。堪与人天为师。第三句荐得。自救不了。有僧问和尚是第几句荐得。师曰月落三更穿市过。
　　佛祖髑髅穿一串。宫漏沉沉密传箭。人天机要发千钧。云阵辉辉急飞电。个中人。看转变。遇贱则贵贵则贱。得珠罔象兮至道绵绵。游刃亡牛兮赤心片片。(天童觉)
　　雨过春山翠欲浮。佳人乘兴上琼楼。无端三弄关情笛。铁铸心肝亦泪流。(山容波)
　　首山示众。咄哉巧女儿。撺梭不解织。贪看斗鸡人。水牛也不识。又曰。咄哉拙郎君。巧妙无人识。打破凤林关。着靴水上立。
　　此庵元云。总有来处。拈拄杖云。上大人。丘乙己。化三千。七十士。　月江印云。二人同心。其义断金。

　　汝州广慧真禅师(风穴沼嗣)

　　风穴问。会昌沙汰时。护法善神向什么处去。师曰。常在阛阓中。要且无人见。穴曰汝彻也。
　　径山杲云。汝道风穴自彻也未。
　　东街东巷风流子。南陌南溪抱瓮郎。日出同来花底坐。一般眉目有精光。(频吉祥)

　　长沙府灵泉院禅师(风穴沼嗣)

　　因僧问。先师道金沙滩头马郎妇。意旨如何。师曰上东门外人无数。曰便恁么会时如何。师曰天津桥上往来多。
　　胡笳曲子楼头唱。白雪琵琶月下弹。音律几多人共听。静看花影在阑干。(频吉祥)

　　宗鉴法林卷二十八
　　宗鉴法林卷二十九

　　　　集云堂　编

　　大鉴下十世
　　汾州太子院善昭禅师(首山念嗣)

　　僧问如何是祖师西来意。师曰青绢扇子足风凉。
　　中峰本云。拈得便用。道出平常。山高水阔。地久天长。青绢扇子足风凉。是拈得便用耶。道出常情耶。谁人知此意。令我忆汾阳。
　　祖意宗师先漏泄。团团青扇足风凉。禅人未晓重相问。独自凄凄过洛阳。(佛鉴懃)
　　青绢扇子足风凉。日用何曾有覆藏。堪笑尘中无限客。手遮西日汗如汤。(慈受深)
　　亲得摇来始息狂。风动荷花满座香。自从一得真归趣。无意凉人人自凉。(楚方安)
　　呷酢齩陈姜。波斯鼻孔长。得些滋味子。婆是阿爷娘。(肯堂充)
　　汾阳示众。夫学般若菩萨。当参活句。莫参死句。
　　平阳忞云。有般汉商量道。有意味是死句。无意味是活句。似则固似。争奈波斯咤心肝不在树头上。此去弥勒下生时尚隔五十六亿七千万岁在。然则毕竟作么生是活句。靠拄杖云。强中强。吉中吉。波罗会上有殊利。当门不用栽荆棘。急力敕。明州城内近来少贼。顾侍者云。有人守方丈么。云有。自云。今秋防失脱。
　　汾阳示众。识得拄杖子。行脚事毕。
　　云峰悦拈拄杖云。者个岂不是拄杖。那个是你行脚事。复云。楖栗横担不顾人。直入千峰万峰去。　沩山喆拈拄杖云。者个是拄杖。那个是行脚事。直饶向者里荐得。於衲僧门下祇是脱白沙弥。若也不识。且向三家村里东卜西卜。忽然卜着也不定。　泐潭澄云。识得拄杖子。入地狱如箭射。　灵隐岳云。汾阳虽则开口见胆。未免落在第二头。蓦拈拄杖云。者个不得唤作拄杖子漆桶。参。　妙峰善云。识得拄杖子行脚事毕。错。识得拄杖子入地狱如箭。错。老僧则不然。识得拄杖子。错。复云。妙峰三个错。不是无病药。庞公卖笊篱。清平道木杓。　径山琇拈拄杖云。者个唤作拄杖子。早是头上安头。那堪更云识得行脚事毕。大小汾阳话作两橛。　伏龙长云。识得拄杖子。更买艹鞋行脚三十年。　云居庄云。汾阳一条拄杖。换却天下人眼睛。
　　蓦地平空立话端。揭天声撼怒涛寒。直饶识得拄杖子。也是封皮作信看。(笑翁堪)
　　汗漫学屠龙。人言枉费工。自非亲到者。谁与论穷通。(虚堂愚)
　　汾阳示众。拈拄杖曰。三世诸佛在者里。为汝诸人无孔窍。遂走向山僧拄杖里去强生节目。
