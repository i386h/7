<!-- { "loadSidebar": true } -->
　　长庆棱因僧问玄沙意旨如何。庆云。将谓胡须赤。更有赤须胡。　翠岩芝云。有一人如今问玄沙意作么生。且道此人还彻也未。　黄龙心征云。且道灵云当初见底是桃花不是桃花。　五祖演云。说甚么谛当。更参三十年。法林音云。演祖不妨作家。　昭觉勤云。千钧之弩不为鼷鼠而发机。灵云既拨转天关。玄沙乃掀翻地轴。且道那里是未彻处。　径山杲云。一家有事百家忙。　中峰本云。灵云白日青天。向桃花树下为魅所着。玄沙虽则除邪辅正激浊扬清。不知又是鬼门上贴卦。　天宁琦云。人无远虑必有近忧。直饶百炼精金。不免入炉再煅。　天井新云。不惟灵云未彻。敢保玄沙也未彻在。何以见得。云在岭头闲不彻。水流涧底太忙生。　东明鉴云。当时灵云眼睛被桃花刺破。直至如今依然成瞎。乃竖拂子云。桃花开也。还见么。良久云。春色满园关不住。一枝红杏出墙来。
　　春暖桃花树树红。灵云千古道还同。玄沙留语丛林问。南北东西路莫穷。(正觉逸)
　　二月三月景和融。远近桃花树树红。宗匠悟来犹未彻。至今依旧笑春风。(黄龙南二)
　　龙象相逢世不群。一来一去显疎亲。时人不悟其中旨。摘叶寻枝长客尘。
　　二月春庭雨霁时。小桃红绽两三枝。红白争妍人尽见。因甚灵云独不疑。(法云秀)
　　万年松下忽相逢。拔树鸣条浩浩风。堪笑晚来无觅处。崔嵬和雨在云中。(保宁勇)
　　堪笑春风漏泄机。桃花新发旧年枝。螺江有个钓鱼客。笑杀灵云道不疑。(佛国白)
　　桃花寻剑客。不语笑春风。白头归未得。家住海门东。敢保老兄犹未彻。玄沙之言何太切。君看陌上桃花红。尽是离人眼里血。(鼓山珪)
　　一个乌梅似本形。蜘蛛结网打蜻蜓。蜻蜓落了两片翼。堪笑乌梅齩铁钉。(天童净)
　　灵云一笑见桃花。三十余年始到家。从此春风春雨后。乱随名字落天涯。(慈航朴)
　　彷佛撩天高索价。依俙着地下还钱。及乎走出河头看。两个儿童戏渡船。(云汉荫)
　　一见不劳朱粉施。玄沙扫帚画蛾眉。祇知掩得灵云丑。落尽眉毛自不知。(朴翁铦)
　　一见桃花便躲跟。铁围生陷出无门。倚墙傍壁知多少。一度春来一断魂。(少室睦)
　　落花台上重铺锦。码碯阶前布赤砂。仁义尽从贫处断。世情偏向有钱家。(高峰妙)
　　浪寻杨柳情无赖。蹋碎桃花眼独红。吹倦园林春已暮。那堪隔岸鼓东风。(法林音二)
　　猛虎当途暗自惊。相逢狭路若为争。苦心片片无人诉。岭外偏闻负痛声。
　　灵云因长生问混沌未分时如何。师曰露柱怀胎。曰分后如何。师曰如片云点太清。曰祇如太清还受点也无。师不答。曰恁么则含生不来也。师亦不答。曰直得纯清绝点时如何。师曰犹是真常流注。曰如何是真常流注。师曰如镜常明。曰未审向上还有事也无。师曰有。曰如何是向上事。师曰打破镜来与汝相见。
　　芭蕉彻云。相见便休。又打破镜作什么。白兆圆云。若不打破镜。怎得相见。　太阳玄云。即今破也。又作么生相见。乃云。照尽体无依。通身难辨的。　开福宁云。尽十方世界是一面镜。作么生说个打破底道理。直饶眼亲手便。光镜俱忘。如鸡抱卵。啐啄同时。正好吃报慈拄杖。何故。弄影禅和。如麻似粟。　昭觉勤云。一人善问。一人善答。胶漆相投。水乳相合则且置。且道打破镜来如何相见。良久抚掌云。了。　天童觉云。分与未分。玉机夜动。点与未点。金梭暗抛。直是一色纯清。未得十成稳坐。且道打破镜来向甚么处相见。清秋老兔吞光后。湛水苍龙脱骨时。　黄龙忠云。若据牧庵见处。说甚混沌分与未分。打破镜与不打破镜。直饶向露柱怀胎处会得。正是片云点太清。还委悉么。待虚空落地即向你道。
　　金鸡啄玉卵。飞出凤凰儿。入户能长啸。归家着锦衣。(佛鉴懃)
　　午夜霜凝星斗寒。长空云尽山月落。青天吃棒人尽知。苍龙脱骨谁能觉。金凤冲开玉锁关。麒麟掣断黄金索。迢迢劫外孰能拘。南北东西迥超卓。(承天宗)
　　灵云因僧问佛未出世时如何。师竖起拂子。曰出世后如何。师亦竖起拂子。僧不肯。到雪峰举前话。峰曰你肯它么。曰不肯。峰曰你问。我与你道。僧曰佛未出世时如何。峰竖起拂子。曰出世后如何。峰放下拂子。僧礼拜。峰便打。僧后到玄沙举前话。沙曰你怎生会。曰不会。沙曰我与你作个譬喻。如人买一片园。东西四至结契总了也。中心有个树子犹属我在。
　　云门偃於两竖拂处云。前头即是。后头打不着。　沩山喆云。者僧一张弓两只箭。拟拨乱天下。至玄沙面前。一个伎俩施展不得。何故。鹤有九皋难翥翼。马无千里谩追风。
　　灵云因僧问如何是端坐念实相。师曰河里失钱河里摝。
　　河里失钱河里摝。拈来天下任纵横。和云买得南山地。浅种深锄恣意耕。(佛心才)
　　灵云因僧问如何是归根得旨。师曰。早时忘却。不忆尘生。
　　家破人亡何所依。无心无褚话求归。十年忘却来时路。暂忆此时总不知。(投子青)
　　灵云问僧甚处去。曰雪峰去。师曰我有一信寄雪峰得么。曰便请。师脱只履抛向面前。僧便去。至雪峰。峰问甚处来。曰灵云。峰曰和尚安否。曰有一信相寄。峰曰在那里。僧脱只履抛向峰前。峰休去。
　　沩山秀云。雪峰既不能辨他来信端的。者僧又祇知依模画样钝置他。灵云忽若当时道。我有一信寄他。僧云请。灵云祇据座。者僧又若为通露。不可大丈夫汉为人驰达。教他一言不措。　白岩符云。者僧与灵云通信。原封驰上。不敢妄加一字。怎奈雪峰书亦收了。祇是不拆封看。知他雪峰是何心行。
　　灵云因僧问如何是佛法大意。师曰。驴事未去。马事到来。
　　驴事未了马事来。钟声才断鼓声催。祖师爱吃和罗饭。北有文殊在五台。(佛慧泉)
　　东行不见西行利。南头卖贱北卖贵。横千竖百算河沙。九九翻成八十二。(保宁勇)
　　松阴行不尽。疎雨下无时。世事几兴废。山中人未知。(蒙庵聪)

　　扬州光孝慧觉禅师(赵州谂嗣)

　　至法眼处。眼问近离甚处。师曰赵州。曰承闻赵州有柏树子话是否。师曰无。曰。往来皆言有。上座何得道无。师曰先师实无此语。和尚莫谤先师好。眼曰真狮子儿。
　　径山杲云。若道有此语。错过觉铁[此/束]若。道无此语。又错过法眼。若两边俱不涉。又错过赵州。直饶总不恁么。别有透脱一路。入地狱如箭射。　鼓山珪云。觉铁[此/束]名不虚得。祇是不曾梦见赵州。　笑岩宝云。法眼当时失却一只眼。觉公与么道。也扶赵州不起。　法林音云。逃坑堕堑。
　　赵州无语几人知。江北江南见者稀。山寺桃花复何在。相逢空爱白公诗。(大洪遂)
　　日炙风吹瘦影。孤赵州尝指倚庭株。升元大小清凉老。未会先师此语无。(正觉逸)
　　谁道先师无此语。焦尾大虫元是虎。胡蜂不恋旧时窠。猛将岂在家中死。急着眼。却回顾。若会截流那下去。匝地清风随步举。(慧通旦)
　　天使何所贵。贵在善对论。不独君无辱。犹得社稷存。(印如成)
　　一向潇湘一向秦。临岐一句好愁人。自从山水分疆后。作客谁能不问津。(采商荣)

　　洪州新兴严阳尊者(赵州谂嗣)

　　参赵州。问一物不将来时如何。州曰放下着。师曰。一物不将来。放下个甚么。州曰。放不下。担取去。师於言下大悟。
　　胜果[、/(、*、)]於初问下着语云。抱赃叫屈。於进语下着语云。苦哉苦哉。　○○香云。赵州就炉打铁。严阳惹祸上身。虽然悟去。也是好事不如无。
　　一物不将来。两肩担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。(黄龙南)
　　移高就下纵威权。解脱门开信可怜。不得空王真妙诀。动随声色被勾牵。(真净文)
　　不妨行细输先手。自觉心粗媿撞头。局破腰间柯斧烂。洗清凡骨共仙游。(天童觉)
　　劈面呈机不等闲。纤毫尽处重如山。断肠曲调如亲听。流水悲风不用弹。(涂毒策)
　　蓦就膏肓下一针。当时无处着浑身。呵呵笑入严阳去。蛇虎为邻不可寻。(密庵杰)
　　地没朱砂翻赤土。廪无粒米倒砻糠。赤穷自是活不得。又被人来指贼赃。(中峰本)
　　香飘桂子十分月。雨滴芙蓉一半秋。门外任他时节换。稳将衲被自蒙头。(横川珙)
　　余光虽好日西流。底事区区作马牛。向道心肝不带得。来时高挂树梢头。(梅翁杲)

　　婺州新建禅师(赵州谂嗣)

　　一生不畜沙弥。有座主曰。和尚年尊何不讨个沙弥侍奉。师曰。若有眼瞎耳聋口哑底。为我讨一个来。主无对。
　　石庵琈云。可惜座主有头无尾。不了人事。致使新建一生受屈。德庆若作座主。待伊恁么道。但云有一个眼不瞎耳不聋口不哑底上座。还要么。待伊定动。便嘘两声。看他作么合煞。

　　杭州多福禅师(赵州谂嗣)

　　僧问如何是多福一丛竹。师曰一茎两茎斜。曰学人不会。师曰三茎四茎曲。
　　一茎两茎斜。疎影动龙蛇。心疑生暗鬼。眼病见空华。三茎四茎曲。还我一丛竹。时引清风来。落叶填山谷。(无禅才)

　　漳州浮石禅师(子湖踪嗣)

　　上堂。山僧开卜铺。能断人贫富。定人生死。时有僧出曰。离却生死贫富。不落五行。请师直道。师曰金木水火土。
　　达磨西来惟卖卜。吉凶在汝不由人。个中祇是依爻断。岂有人情踈与亲。(本觉一)
　　金木水火土。始终颠倒数。五六下四三。初爻传白虎。苦苦。卜得此卦一生贫。远信不来病人死。(懒庵需)
　　金木水火土。大虫元是虎。好笑李将军。蓝田空没羽。(无准范)

　　日容远禅师(子湖踪嗣)

　　因奯上座参。师抚掌三下曰。猛虎当轩。谁是敌者。奯曰。俊鹞冲天。阿谁捉得。师曰彼此难当。奯曰且休。未断者公案。师将拄杖舞归方丈。奯无语。师曰死却者汉也。
　　昭觉勤云。力敌势均不妨好对头。眼亲手便彼此没便宜。下梢可惜放过。待他舞归方丈。便好与抚掌三下。拂袖便行。非惟头尾完全。亦免遭人指注。虽然如是。奯公无语。还可转侧也无。谩言侵早起。更有夜行人。　大沩智云。强中更有强中手。天下元无第一人。还知么。伎俩全无。波旬失途。到者里无你解会处。

　　兴化军梯山石梯禅师(茱萸嗣)

