<!-- { "loadSidebar": true } -->
　　径山杲云。今日有问云门。圆悟老人迁化后向甚处去。向道入阿鼻大地狱去。未审意旨如何。饮洋铜汁吞热铁丸。更问还救得也无。救不得。为什么救不得。是者老汉家常茶饭。　天宁琦云。若欲报德酬恩。须是长沙妙喜忤逆儿孙始得。虽然。珊瑚枕上两行泪。半是思君半恨君。
　　脱得驴头戴马头。东家西家卒未休。问君还有几多愁。恰似一江春水向东流。(懒庵枢)
　　长沙因僧问如何是诸佛师。师曰汝从无量劫来承甚么人恩力。
　　法林音云。依师恁么道。犹是诸佛弟子在。
　　混沌未分便有渠。堂堂相貌绝名模。长沙谩道承恩力。试问还曾识也无。(疎山常)
　　长沙因僧问诸佛师是谁。师曰从无始劫来承谁覆荫。曰未有诸佛已前作么生。师曰鲁祖开堂亦与师僧东道西话。
　　水墨丹青画不成。混然竹木个精灵。求恩乞福抛柸筶。向道明明自不听。(保宁勇)

　　衢州子湖岩利踪禅师(南泉愿嗣)

　　门下立椑曰。子湖有一狗。上取人头。中取人心。下取人足。拟议即丧身失命。有僧到。师喝曰看狗。僧才回头。师便归方丈。有问如何是子湖狗。师曰嗥嗥。
　　翠峰显云。众中总道者僧着一口。着即着了。怎奈者僧在。敢问诸人。子湖狗着者便死。因甚么者僧在。若无通方眼救得者僧。设使子湖出世。齩杀百千万个有甚么益。我当时若见。先斫下牌。然后入院。待伊喝云看狗。与伊放出个焦尾大虫。如今诸人要见么。日势稍晚归堂。　神鼎諲云。正当恁么时。下得甚么语。神鼎当时若在。即喝云者畜生。又云死。又作退势。　万峰蔚云。入门一喝。头正尾正。拟议思量。丧却性命。且作么生入得他门户。
　　子湖狗子最威狞。来者投明莫暗行。向道看时如不见。当头齩杀丧平生。(佛国白)
　　错过当头一机。昧却现成公案。子湖指处太亲。直须急着眼看。(浙翁琰)
　　子湖一夜於僧堂叫曰有贼有贼。众皆惊起。有僧自堂内出。师把住曰。维那。捉得也捉得也。僧曰。不是。是某甲。师曰。是即是。祇是汝不肯承当。
　　翠岩芝云。子湖也是相头买帽。　沩山果云。子湖恁么。大似按牛头吃艹。　天界盛云。大小子湖。龙头蛇尾。若是崇先。待道不是是某甲。便即推开云。你还要偷老僧那。
　　子湖因刘铁磨到乃问。久响刘铁磨。莫便是否。曰不敢。师曰左转右转。曰和尚莫颠倒。师便打。
　　昭觉勤云。子湖棒头有眼。祇为权柄在手。铁磨皮下有血。还他竿木随身。虽然柔弱胜刚强。且要语在。

　　鄂州茱萸禅师(南泉愿嗣)

　　上堂擎起一橛竹曰。还有人向虚空里钉得橛么。时有灵虚上座出曰虚空是橛。师便打。灵曰莫错打某甲。师掷竹便归方丈。
　　云门偃云。矢上加尖。有僧云和尚适才与么道那。门云槌钟谢响。得个虾蟆出来。　翠峰显云。若要此话大行。直须打了趁出。　云居锡云。此人具眼不具眼。因甚着打。　法云秀云。茱萸祇知瞻前。者僧不能顾后。检点将来。两个总须吃棒。且道过在甚处。　栖贤諟云。者僧出来与么道。具眼不具眼。茱萸当时便打。打伊甚么处。　南堂欲云。茱萸空中钉橛。灵虚旱地遭钉。翠峰不管尽法无民。祇要话行千古。看来总是一队掠虚汉。
　　虚空是橛几人谙。独有灵虚最善参。潦倒茱萸虽倚势。龙头蛇尾更何堪。(本觉一)
　　茱萸因赵州执杖上法堂从东过西。师曰作甚么。州曰探水。师曰。我者里一滴也无。探个甚么。州以杖靠壁便下去。
　　琅琊觉云。势败奴欺主。时衰鬼弄人。　沩山喆云。赵州善能探水。不犯波澜。茱萸一滴也无。怎奈关防不得。　天童华云。茱萸一滴也无。滔天白浪。赵州以杖靠壁。不犯清波。虽然二老同死同生。怎奈山僧未肯放过。　理安洸云。茱萸墙堑不牢。赵州探竿短小。捡点将来。二俱不了。　介毅洪云。赵州探水。生拔苍龙头上角。茱萸无一滴。活剜猛虎眼中珠。虽然如是。茱萸犹欠一筹在。当时见他恁么下去。祇云三十年后难得与么汉。非图光扬宗眼。益显南泉门下有人。
　　逐步移筇探浅深。果然沧海碧沉沉。一双足迹分明在。将谓归家不可寻。(保宁勇)
　　深浅聊将拄杖探。忽然平地起波澜。倾湫倒岳惊天地。到海方知彻底乾。(径山杲)
　　一滴也无。费尽工夫。靠倒拄杖。何处逢渠。香炉上一堆牛粪气。东壁上倒挂大葫芦。(典牛游)
　　平地鼓波涛。青天轰霹雳。脚下烂如泥。身上元不湿。古往今来几百年。拄杖依然空靠壁。(无际派)
　　蓑翁老惯羡风骚。攫浪拏云兴转豪。一棹芦湾停泊稳。半钩银月钓金鳌。(雪奇静)
　　茱萸问僧曰。阇黎为复是游山玩水。为复是问道参禅。曰和尚试道看。师曰。雕蚶镂蛤。不渗之泥。劳君远至。曰。浑身是铁。犹被一锤。师曰降将不斩。
　　杖藜林下步苍苔。扰扰劳生眼未开。好是花红随水绿。一时流出洞中来。(地藏恩)
　　游山玩水事寻常。早晚归来鬓似霜。蹋破艹鞋回首看。数声猿叫白云乡。(保宁勇)
　　来时相伴来。去时相伴去。须知去与来。同行不同步。池边鸭听雷。岭上风吹树。九曲黄河彻底浑。三千年清祇一度。(佛鉴懃)
　　茱萸因僧参。师以手一画。僧便出。师曰者师僧来不通名。去不通姓。僧转身亦以手一画。师曰者师僧名又不识。姓又不识。曰且道某甲姓个什么。师曰。苦哉。波斯吃胡椒。僧拂袖便出。师曰。作家师僧。天然犹在。
　　月舟载云。拨艹寻云路。移松得茯苓。盖衲僧家寻常用事。若是坐筹帷幄立验死生。又须是别有良谋。祇如者僧恁么。又作么生。等闲蹑足潭边过。消得龙王多少风。

　　荆南白马昙照禅师(南泉愿嗣)

　　常曰快活快活。及临终时乃叫曰苦苦。又曰阎罗王来取我也。院主问。和尚当时被节度使抛向水中。神色不动。如今何得恁么地。师举起枕子曰。汝道当时是。如今是。主无对。师乃掷下枕子。
　　法眼益代院主。当时但掩耳出去。　清凉钦云。当时好夺枕子。劈面便掷。　云峰悦云。苦苦。当时是。即今是。夺枕子呈似云。阎罗王祇在者里。　大沩智云。彻底老婆心。　天宝枢云。白马死却活。院主活却死。三更过铁围。日轮正当午。　法林音云。院主道如今何得恁么地。不妨休去。管教疑杀天下人。
　　一二三四五。金木水火土。鼓之以雷霆。润之以风雨。谁道者汉生也颟颟顸顸。死也莽莽卤卤。咄。(地藏恩)
　　甜瓜彻蒂甜。苦瓜连根苦。拈起枕子时。新罗夜打鼓。(宝峰照)
　　寱语长年卒未休。登场每每不知羞。被人一捏当心痛。直得江陵水倒流。(梦庵律)
　　灵章咒起九原魂。惹得山魈昼上门。霹雳一声天欲碎。随吐舌云。好怕人。好怕人。(雪仑果)
　　楚人楚声。越人越声。惟此人者非汉非秦。若人识得其声。我遇斯人过於平生。(履朴文)
　　风翻春水波波绿。雨洗秋林叶叶红。午夜石床携枕睡。山家乐境为谁通。(野夫元)

　　宗鉴法林卷十九
　　宗鉴法林卷二十

　　　　集云堂　编
　　大鉴下四世

　　终南山云际师祖禅师(南泉愿嗣)

　　初参南泉。问摩尼珠人不识。如来藏里亲收得。如何是藏。泉曰王老师与汝往来者是藏。师曰直得不往来时如何。泉曰亦是藏。师又问如何是珠。泉召师。祖师应诺。泉曰。去。汝不会我语。师从此信入。
　　翠峰显於往来者是处云。艹里汉。於不往来者亦是处云。雪上加霜。於如何是珠处别云。险。又云。百尺竿头作伎俩。不是好手。者里着得只眼。宾主互换。便能深入虎穴。或不漝么。总饶师祖悟去。也是龙头蛇尾。　白云端云。云际一颗摩尼珠。几乎落在万丈深坑。犹赖南泉老手亲为托起。且道此珠现今在什么处。海神知贵不知价。留与人间光照夜。　净因成云。南泉应机酬对纵夺可观。然终未能出他珠在。直饶道汝不会我语。正是藏。毕竟珠在什么处。莫是海神知贵不知价么。此是近来新妇禅。不劳拈出。拍禅床云。珠之与藏。尽被老僧一拶粉碎。诸人更来者里讨什么。又拍一下。　昭觉勤云。南泉一期垂手。收放擒纵则不无。要且未见向上事在。祇如尽大地是如来藏。向什么处着珠。尽大地是摩尼珠。向甚么处着藏。若明得有转身处。许你具一只眼。　南堂欲云。且道师祖悟去毕竟承谁恩力。者里着得个眼。便见头正尾正。　古南门云。南泉太煞繁词。待问如何是藏。但云更莫别求。如何是珠。一锤粉碎了也。不妨好手。　理安洸云。山僧则不然。如何是藏。绵包特石。如何是珠。铁裹泥团。
　　碧波深处钓鱼翁。抛饵牵丝力已穷。一棹清风明月下。不知身在水晶宫。(佛慧泉)
　　别是非。明得丧。应之心。指诸掌。往来不往来。祇者便是藏。轮王赏之有功。黄帝得之罔象。转枢机。能伎俩。明眼衲僧莫卤莽。(天童觉)
　　苍鹰逐兔。骊龙玩珠。透青眼不瞬。照物手宁虚。往来不往来。艹里谩涂糊。百尺竿头入虎穴。分明月上长珊瑚。(圆悟勤)
　　收者易。见者难。见者易。用者难。见得用得。二无两般。闲把一枝归去笛。夜深吹过汨罗湾。(遁庵演)
　　分明月上长珊瑚。一段风光烁太虚。大地众生同受用。如来藏里本来无。(松源岳)
　　古人唱歌兼唱情。今人唱歌惟唱声。欲说向君君不会。试将此语问杨琼。(海舟慈)
　　野水光摇万顷危。珊瑚枝上月垂垂。台前露柱无巴鼻。却把春风画远眉。(灵岩储)

　　邓州香严下堂义端禅师(南泉顾嗣)

　　上堂。语是谤。默是诳。语默向上有事在。老僧口门窄。不能为汝说得。
　　灵隐岳云。且道是说不是说。良久云。吃茶去。　天目礼云。若教频下泪。沧海也须乾。　本觉微云。香严舌头拖地。松源错下注脚。清福祇管坐地看扬州。

　　日子禅师(南泉愿嗣)

　　因亚溪来参。师作起势。溪曰者老山鬼犹见某甲在。师曰。罪过罪过。适来失抵对。溪欲进语。师便喝。溪曰大阵当前不妨难御。师曰是是。溪曰不是不是。
　　赵州云。可怜两个汉。不识转身句。　仙岩智云。放弥六合。卷藏於密。还他二老。欲离鬼家活计直是未在。
　　列土分疆霸业成。英雄谁不慕桓文。自从剑戟为农器。齐晋江山分不分。(天目智)
　　作家一见逞玄机。手眼通身八面威。物义不伤新力句。主宾互换赏柴扉。(弘鼎教)

　　宣州刺史陆亘大夫(见南泉愿)

　　问南泉。弟子家中有一片石。或时坐或时卧。如今拟镌作一尊佛。还得么。泉曰得得。夫曰莫不得么。泉曰不得不得。
