<!-- { "loadSidebar": true } -->
　　瑞岩愠云。黄檗将达磨大师鼻孔出气。将谓无人检点。山僧不是抑他威光。祇要家平户怗。
　　黄檗在南泉为首座。一日斋时捧钵向南泉位中坐。泉入堂见乃问。长老甚年行道。师曰威音王已前。泉曰犹是王老师儿孙。师便捧钵过第二位坐。泉休去。
　　沩山佑云。欺敌者亡。仰山云。不然。须知黄檗有陷虎之机。沩云子见处得与么长。　翠峰显云。可惜王老师祇见锥头利。我当时若作南泉。待伊道威音王已前。即便於第二位坐。令黄檗一生起不得。虽然如是。也须救取南泉。　云峰悦云。尽道黄檗有陷虎之机。南泉有杀虎之用。殊不知者老贼有年无德。吃饭坐处也不依本分。若向云峰门下。说甚威音王已前。更有大於王老师者。直须吃棒趁出。　径山杲云。何待问他甚年行道。才入堂见他在主位。便捧钵向第二位坐。直饶黄檗有陷虎之机。拟向甚处施设。　宝华忍云。有收有放。互换主宾。黄檗固是作家。不但骑虎头亦解收虎尾。南泉更为好手。沩山云欺敌者亡。也是火上着油。仰山云须知黄檗有陷虎之机。大似冷处着把火。四大老分疆列土各自称尊。全提则俱全提。败阙则俱败阙。今日将四大老缚做一团。抛向诸人面前了也。还有为四大老出气者么。　灵隐礼云。祇将者两个汉。放在语下作个注脚。今日有坐山僧位者么。有则山僧捧钵便归方丈。看他作么生合煞。
　　彼此老来谁记得。人前各自强惺惺。一坑未免俱埋却。几个如今眼子青。(龙门远)
　　威音王佛是儿孙。王老当时开大言。黄檗见机分主伴。典型千古定宗门。(疎山如)
　　明明搅动一缸屎。却把麝香烧旖旎。许多香气不曾闻。浑身坐在屎缸里。(蒙庵岳)
　　一往军旗利。今何陷不仁。多因征伐炽。竟亏王者伦。(道隆兴)
　　黄檗一日掜拳曰。天下老和尚总在者里。我若放一线道。从伊七纵八横。若不放过。不消一掜。僧便问放一线道时如何。师曰七纵八横。曰不放过时如何。师曰普。
　　云门偃因僧问如何是七纵八横。门云念老僧年老。云如何是普。门云天光回照。云如何是天光回照。门云骼胔少人知。
　　黄檗行脚时寓大安寺。因裴休入寺指壁闲画像问僧何像。僧曰高僧真仪。公曰。真仪可观。高僧何在。僧无对。公问此闲有禅僧否。僧曰近有一僧投寺执役。颇似禅者。令请相见。乃理前问。真仪可观。高僧何在。师朗声唤相公。公应诺。师曰在什么处。公有省。
　　径山杲云。裴公将错就错。脱尽根尘。黄檗信口垂慈。不费腕力。似地擎山不知山之孤峻。如石含玉不知玉之无瑕。虽然如是。黄檗祇有杀人刀。且无活人剑。今日大资相公或问云门真仪可观高僧何在。云门亦召相公。公若应诺。云门即向道。今日堂中特谢供养。　天宁琦云。裴相国道高僧何在。分明换却眼睛。黄檗便召相公。刚把钵盂安柄。老妙喜与人错下注脚。便道似地擎山不知山之孤峻。如石含玉不知玉之无瑕。错过了也。天宁则不然。亦召相公。公应诺。劈脊便棒。免教者汉向死水里淹杀。　博山奉云。黄檗因风吹火用力不多。检点将来。祇有杀人刀。且无活人剑。
　　酆城宝剑沉埋久。一道寒光射斗牛。不是张华辨端的。祇应千古枉掩留。(慈受深)
　　翰墨场中唤得回。桂林昨夜觉华开。暗香漏泄堪题处。散作人间调鼎才。(自得晖)
　　花椒铺上天灵盖。邨店那来人见爱。一遇耆婆顾盻过。价高从此世无赛。(憨予暹)
　　黄檗游天台。路逢一僧如旧识。熟视之。目光射人。乃偕行。属涧水暴涨。植杖而立。僧率同渡。师曰兄要渡自渡。僧乃褰衣蹑波若履平地。回顾曰渡来渡来。师曰。咄。者自了汉。我早知当斫汝胫。其僧叹曰。真大乘法器。我所不及。
　　慧云盛云。黄檗当时见他渡去。好向道你祇解恁么去。不解恁么来。待其转来。拈拄杖痛与一顿。
　　道人猛利难亲近。漾笠中流验作家。忆昔高人何处去。夜深和月过平沙。(虚堂愚)
　　前溪绿涨雨初晴。浮笠波心掌样平。伎俩由来祇如此。放教急急奔前程。(石溪月)
　　黄檗到京行化。至一家门首吟添钵声。一妪出棘扉闲曰太无厌生。师曰。尚未布施。何言太无厌生。妪便闭却门。师异之。
　　千尺丝纶直下垂。锦鳞泼剌上钩时。斜风细雨歌归去。醉倒篷窗百不知。(别峰印)
　　添钵家常乞食时。柴门掩处莫迟疑。白拈手段重拈起。铁眼铜睛换却伊。(野牛平)
　　蝇见血。鹘捉鸠。拳来踢报。胶漆相投。难提掇处转风流。(虚堂愚)
　　黄檗因裴相国捧一尊像。跪请曰乞师安名。师召相公。公应诺。师曰与汝安名竟。公拜曰谢师安名。
　　翠峰显代裴公当时便喝。　径山杲云。二老可谓如水入水。检点将来。不无渗漏。今日蔡郎中或捧一尊像。请云门安名。即向道清净法身毗卢遮那佛。若云谢师安名。更向道下坡不走快便难逢。　天宁琦云。裴公捧像。黄檗安名。冷地看来如阿家教新妇相似。直是好笑。笑须三十年。妙喜既不能坐断。未免随例颠倒。便唤作清净法身毗卢遮那佛。周人以柏。殷人以栗。　大峨蜀云。裴公谩天索价。黄檗就地还钱。虽然占得便宜。未免傍观者哂。且道是宾家是主家。
　　裴相当时忘却名。被人唤着又惺惺。不知未具胞胎日。谁敢涂糊此性灵。(佛印元)
　　裴公悟处绝誵讹。尺水能翻万丈波。霹雳机中反活眼。锋铓句里罢干戈。峰头路。暂经过。浓绿万枝红一点。动人春色不须多。(湛堂深)
　　土木形骸权号佛。呼来唤去强名谁。要知个里难安立。相国须当大姓裴。(闲极云)
　　黄檗因南泉问什么处去。师曰择菜去。泉曰将什么择。师竖起刀子。泉曰汝祇解作宾不解作主。师以刀子点三下。
　　黄龙新云。今时师僧。往往将南泉黄檗作择菜会却。
　　黄檗因南泉曰。老僧有牧牛歌请长老和。师曰希运自有师在。因辞泉。泉门送。提起笠子曰。长老身材大。笠子太小生。师指笠曰。大千沙界总在里许。泉曰王老师喏。师戴笠便行。
　　相见锦江头。相携上酒楼。会医还少病。知分不多愁。(龙门远)
　　游刃恢恢饶有地。目中无复见全牛。动弦能别曲。叶落早知秋。一笠藏千界。一步过阎浮。收虎尾。骑虎头。更嫌何处不风流。(平阳忞)

　　杭州大慈寰中禅师(百丈海嗣)

　　上堂。山僧不解答话。祇解识病。时有僧出。师便归方丈。
　　法眼益云。众中唤作病。在目前不识。　报慈遂云。且道大慈识病不识病。者僧出来是病不是病。若言是病。每日行住不可总是病。若言不是病。出来又作么生。　翠峰显云。大凡扶竖宗乘。须辨个得失。且大慈识病不答话。时有僧出。便归方丈。雪窦识病不答话。或有僧出。劈脊便打。诸方识病不答话。有僧出。必然别有长处。敢有动着。大唐天子祇三人。　翠岩芝云。者僧出来。大慈归方丈。并无个道理。甚么处是识病处。也须仔细。　黄龙南云。可惜放过。当时见伊出。劈脊便打。待伊知得行棒来处。免见千古之下遭人检点。黄龙今日也识病会答话。忽有个汉出来掀倒禅床。合作么生支准。诸上座请代一转语看。　天童觉云。大慈翠峰二俱作家。要且祇顾目前。不防脚下。或有个不识好恶底汉出来便掀倒禅床。直饶你全机大用。祇恐做手脚不办。正当恁么时。还有识病底眼么。　保宁茂云。大慈祇好依方修合。自病却难下药。　南堂欲云。翠峰可使千古流芳。要且未得劋绝。若据山僧见处。直须打了拖出。何故。大海不宿死尸。　平阳忞云。大唐天子祇三人。翠峰太煞。肋胸自点。诸方必然别有长处。布袋里盛锥子。不出头是好手。虽然。既已见义。不为非勇。如今山僧亦识病不答话。若有僧出。便乃呵呵大笑。若是诸方长处。座中尽有江南客。
　　轻如毫末重如山。地角天涯去复还。黄叶殒时风骨露。水边依旧石斓斑。(虚堂愚)
　　龙马负图也亲传。造化神龟浮沙也。岂识吉凶。当时透得田单计。一纵兵牛信不通。(天奇瑞)
　　霜催秋叶满秋山。古路无人鸟自还。出谷白云飞不定。数行征雁影班班。(三宜盂)
　　兴至持竿驾小舟。乘风泛入五湖秋。橹声惊起芦花雁。却逐流沙过别洲。(谷隐启)
　　大慈因僧辞。问甚处去。曰江西去。师曰将取老僧去得否。曰更有过於和尚者亦不能将去。师便休。
　　洞山代云得。　法眼别云。和尚若去。某甲提笠子。　汾阳昭代慈云。知汝力微。　净因成云。者僧可谓担头不泊蝇。是则固是。要且祇是孤生独死汉。　天童觉云。大慈合伴不着。者僧不如独行。也须是恁么始得。直饶大慈古佛。也不奈者担板汉何。且道者汉别有什么长处。　宝寿方别云。某甲无者闲气力。
　　大慈示众。说得一丈。不如行取一尺。说得一尺。不如行取一寸。
　　洞山价云。说取行不得底。行取说不得底。　云居膺云。行时无说路。说时无行路。不行不说时。合行甚么路。　洛浦安云。行说俱到。则本分事无。行说俱不到。则本分事在。　天童觉云。绝是非。没踪迹。相逢不识面。识面不相逢。诸尊宿各有长处。如今舌头上无十字关。脚跟下无五色线。要行便行。要说便说。若有人问如何是要行便行。向伊道。步。如何是要说便说。向伊道。啊。
　　大慈因赵州问般若以何为体。师曰般若以何为体。州呵呵大笑而出。师明日见赵州埽地次。却问般若以何为体。州放下埽帚抚掌大笑。师便归方丈。
　　翠峰显云。前来也笑。后来也笑。笑中有刀。大慈还识么。直饶识得。也未免丧身失命。　沩山喆云。才见呵呵大笑。便与一掌。明日问。待伊大笑。又与一掌。大慈若下得者两掌。可谓生铁铸就。风吹不入。宗师家一等摇撼乾坤。直教如旱天霹雳。万里无云轰一声。教他眼目定动。岂不俊。哉要识二老么。莫怪从前多意气。他家曾谒圣明君。　黄龙新云。赵州金鍮不辨。玉石不分。直饶分去。也未梦见大慈在。　黄龙震云。般若非是无体。二老不能知。般若非是无用。二老不能用。若是能知能用。一言可以截断众纷。何必再三。　南华炳云。两个汉祇解掩耳偷铃。不解移风易俗。或有问南华。般若以何为体。劈脊便打。待伊眼目定动。却问般若以何为体。伶俐汉忽然蹋着。必定自知落处。　古南门云。翠峰与贼过梯。古南则不然。前来也笑。后来也笑。明眼衲僧分疎不下。忽有个汉出来道。古南也是与贼过梯。直向道还我刀来。
　　以何为体呵呵笑。推到当头陷虎机。鸟带香从花里出。龙含雨向洞中归。(心闻贲)
