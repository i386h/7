<!-- { "loadSidebar": true } -->
　　径山杲云。要见国师么。祇在你眼睛里。开眼也错过。合眼也错过。既在眼睛里。为甚么却错过。妙喜恁么道。也错过不少。
　　一国之师亦强名。南阳独许振嘉声。大唐扶得真天子。曾蹋毗卢顶上行。(雪窦显二)
　　铁锤打碎黄金骨。天地之间更何物。三千剎海夜澄澄。不知谁入苍龙窟。
　　作者清规世莫俦。金鎞曾握上龙楼。良哉拨破毗卢顶。直得文殊笑点头。(沩山秀二)
　　宝月含虚列数峰。高低谁辨澹烟中。须弥击碎盐官鼓。降得毗卢在下风。
　　步步蹋着毗卢顶。亦非自己清净身。妙入空门得空相。祖师肝胆佛精神。(佛鉴懃)
　　国师因南泉参乃问甚处来。曰江西来。师曰还将得马师真来么。曰祇者是。师曰背后底。泉休去。
　　长庆棱云。大似不知。　保福展别云。洎不到和尚此间。　五祖戒云。和尚於此路熟。　云居锡云。长庆保福尽扶背后。祇如南泉休去。为当扶面前。扶背后。　天界盛云。南泉井底架高楼。国师漆桶里斫额。此外两两三三扶面前扶背后。正是扬州拾马粪。却去苏州卖合香。
　　国师因大耳三藏得它心通。肃宗命师勘验。师问汝得它心通耶。曰不敢。师曰你道老僧即今在甚么处。曰和尚一国之师何得去西川看竞渡。师良久再问。藏曰和尚一国之师何得向天津桥上看弄猢狲。师至第三次问。三藏沉吟罔知去处。师叱曰者野狐精它心通在甚么处。藏无对。
　　赵州因僧问。第三度不见国师。未审国师在甚处。州云在三藏鼻孔里。后僧问玄沙。既在三藏鼻孔里。因什么不见。沙云。祇为太近。　仰山寂云。前两度是涉境心。后入自受用三昧。所以不见。法林音云。要见国师则易。要见仰山则难。　玄沙备云。汝道前两度还见么。后雪窦显云。败也败也。　白云端云。国师在三藏鼻孔里有什么难见。殊不知国师在三藏眼睛里。　翠岩芝云。祇如三藏还见国师鼻孔么。　报慈遂云。前两度见。后来为什么不见。且道利害在什么处。　高峰妙云。大小国师平生伎俩总被者胡僧勘破。虽然。赖遇圣君证明。　报恩秀云。若在眼睛里。有甚难见。殊不知三藏通身是国师。虽然。也祇道得一半。若要全道。三藏未离西天时早已与国师相见了也。　佛川宗云。三藏待国师道即今在甚么处。但拍掌呵呵大笑。管教他一国之师分疎不下。　龙池珍云。大小国师被三藏逼得无地藏身则且置。祇如第三度因甚不见。龙池道非但三藏摸索不着。敢保国师自己亦未知落处在。乃呵呵大笑。　仙岩鉴云。当时待国师问。向道自首者免罪。
　　他心三藏太颟顸。猢狲观了看划船。对面国师寻不见。祇为从前被眼瞒。(冶父川)
　　日应群机必有方。未知何处觅南阳。自从失却猢狲后。桥上多时不作场。(懒庵枢)
　　藏锋避箭路千差。万古相饶老作家。好是鹭鸶无觅处。夜深和月宿芦花。(铁山仁)
　　国师因马祖遣西堂藏驰书至。师问汝师说甚么法。藏从西过东立。师曰祇者个更别有。藏却过西立。师曰。者个是马师底。仁者底作么生。藏曰早个呈似和尚了也。
　　保福展云。大小西堂埋没马大师不少。　法林音云。保福祇知西堂埋没马大师。殊不知国师自己埋没更多。
　　国师问僧近离甚处。曰南方。师曰南方知识以何法示人。曰南方知识道。一朝风火散后。如蛇退皮如龙换骨。本尔真性宛然无坏。师曰苦哉苦哉。南方知识说法半生半灭。曰未审和尚以何法示人。师曰。我者里身心一如。身外无余。曰和尚何得将泡幻之身同於法体。师曰汝为什么入於邪道。曰什么处是某甲入邪道处。师曰。不见教中道。若以色见我。以音声求我。是人行邪道。不能见如来。
　　云门偃云。身心一如身外无余。山河大地何处有耶。　神鼎諲云。国师与么道。龙头蛇尾。前来身心一如向什么处去也。　静慈昌云。者僧当时待国师道若以色见我以音声求我是人行邪道不能见如来。但云苦哉苦哉。大小国师半生半灭。　东禅观云。国师与者僧即色声相见。离色声相见。若离色声何异南方知识半生半灭。若即色声。又道色见声求是行邪道。莫有为国师作主者么。我要问你。既是身心一如身外无余。泡幻之身为什么不同法体。　元洁莹云。大小国师前不构村后不迭店。既道身心一如。为什么又道色见声求是行邪道。国师意在什么处。
　　国师因僧问如何是佛法大意。师曰文殊堂里万菩萨。曰不会师。曰大悲千手眼。
　　时年蔬菜贱。满地萝卜头。一文买一个。得者饱齁齁。(佛鉴懃)
　　寻真误入蓬莱岛。香风不断松花老。采芝何处未归来。白云满地无人埽。(棘田心)
　　国师因虞军容问师住白岩山如何修行。师唤童子。以手摩顶曰。惺惺直言惺惺。历历直言历历。向后莫受人瞒。
　　保福展云。国师着一问。直得手忙脚乱。　法林音云。赖遇军容轻轻放过。倘若再一拶。国师恁么住山直是不易。管教他一国之师有口也要哑却。
　　国师一日唤侍者。侍者应诺。如是三唤三应。师曰将谓我辜负汝。却是汝辜负我。
　　赵州谂云。如人暗中书字。字虽不成文彩已彰。雪窦显便喝。愚庵盂云。者一喝有宾有主。有照有用。径山杲云。者一喝在国师侍者分上。在赵州分上。随后一喝。庵云相骂饶你接[此/束]。　理安问云。妙喜老人前不构村后不迭店。要见国师侍者。三生六十劫。　投子同云。抑逼人作么。雪窦云。躲跟汉。　玄沙备云。却是侍者会。窦云。停囚长智。　云门偃云。作么生是我辜负汝处。若会得也是无端。窦云。原来不会。门又云。作么生是侍者辜负国师处。粉骨碎身未报得。窦云。无端无端。　法眼益云。且去别时来。窦云。瞒我不得。云居锡云。法眼恁么道。为复明国师意。不明国师意。　兴化奖云。一盲引众盲。窦云。端的瞎。有人问。雪窦便打。也要诸方点检。　报慈遂问僧云。甚处是侍者会处。僧云若不会争解与么应。慈云汝少会在。又云。若於此见得便识玄沙。　翠岩芝云。国师与侍者总欠会在。　雪窦云。国师三唤。点即不到。侍者三应。到即不点。将谓我辜负汝。却是汝辜负我。瞒雪窦不得。　云居锡征云。且道侍者会不会。若会。国师又道汝辜负我。若道不会。玄沙又道却是侍者会。　浮山云。国师好肉剜疮。云门炙瘢上着艾。雪窦大似随邪逐恶。殊不知鼻孔总在侍者手里。　笑岩宝呵呵大笑云。诸人还知者笑落处么。若知。国师直得瓦解冰消。若不知。侍者依然四棱着地。还委悉么。一阳已度先春信。腊夜寒梅破雪开。　愚庵盂云。山僧居平亦唤侍者。侍者随应。侍者擎杯递盏。山僧随手应接。山僧与侍者两不相负。亦不相瞒。夹路桃花风雨。后马蹄何处避残红。
　　龙吟虎啸与谁同。天际云生洞下风。从此太平田舍老。儿孙携手贺年丰。(佛印元)
　　国师三度唤。侍者三度应。家富小儿娇。病多谙药性。吾负汝。陇西鹦鹉能言语。汝负吾。笑杀西来碧眼胡。欲会南阳端的意。大都年老觉心孤。(佛慧泉)
　　三呼三应诺。彼此不相辜。蹋断南阳路。馨香满道途。(五祖演)
　　国师三唤侍者。侍者三度应诺。若言负汝负吾。真个可知礼也。(智海清)
　　国师年老太多图。截鹤由来要续[枭-木+儿]。彼此无疮安乐甚。何劳伤损好皮肤。(祖印明)
　　宝剑连飞急。透顶便通神。有时轻按处。惊动五湖宾。(高庵悟)
　　世路风波不见君。一回见面一伤神。水流花落知何处。洞口桃花别是春。(鼓山珪)
　　哑子得梦向谁说。起来相对眼[序-予+(林/目)]迷。已向人前输肺腑。从教他自觅便宜。(径山杲)
　　三唤须知意不轻。平生肝胆一时倾。负吾负汝还知否。纵有丹青画不成。(水庵一)
　　一日君家把酒杯。几年波浪与尘埃。不知乌石岭头路。老去相寻能几回。(顽石空)
　　一箭射双雕。双雕随手落。波动岳阳城。月满滕王阁。(雪庵瑾)
　　铁枷无孔要人担。累及儿孙不等闲。欲得牚门并拄户。更须赤脚上刀山。(无门开)
　　一掷神桮定吉凶。再占重卜转灵通。分明见了今年事。却说明年事不同。(无准范)
　　翠萼香深绣户春。数声玉笛最关情。临轩不尽啼鹃泪。结打同心更属卿。(天章玉)
　　国师同肃宗到宫前。乃指石狮子曰。陛下。者石狮子奇特。下取一转语。帝曰。朕下语不得。请师下语。师曰老僧罪过。后耽源问师曰。皇帝还会么。师曰皇帝会且置。你作么生会。
　　玄沙备云。大小国师被侍者勘破。　颐石圆云。言中有响。句里藏锋。国师肃宗可谓得人一牛还人一马。美则美矣善则未善。当时若推倒石师子便行。非惟国师不敢正眼觑着。亦免见耽源落节。　东莲咏云。肃宗若是作家。待南阳恁么问。向道少卖弄。不惟使它国师结舌。亦不谬为一朝天子。
　　国师因马祖遣伏牛自在驰书至。师问马大师有何言句示徒在。曰即心即佛。师曰是甚么语话。又问。此外更有何言教在。曰非心非佛。或云不是心不是佛不是物。师曰犹较些子在。曰马师即恁么。和尚此间如何。师曰。三点如流水。曲似刈禾镰。
　　雪窦於犹较些子处便喝。又於曲似刈禾镰处云。是甚么语话。也好与一拶。见之不取。千载难忘。　沩山喆云。当时但呵呵大笑。复问国师此间如何。待云三点如流水。又呵呵大笑。教他国师进且无门退亦无路。何故。入虎穴。撩虎尾。须是其人。　姜山方云。大小国师有头无尾。待伊道不是心不是佛不是物。亦向道是什么语话。岂不光前绝后。　古南门云。马祖国师鼻孔总被伏牛穿却了也。忽有个汉出来道是什么语话。劈脊棒云。三段不同。收归上科。
　　霜鬓老婆年七十。巧临妆次整花容。一回步出香闺外。赢得春风满面红。(其天浩)
　　国师因紫璘供奉注思益经。师乃问大德注经须会佛意始得。曰若不会佛意争解注得。师令侍者盛一碗水。内着七粒米。碗面安一只箸。乃问是什么义。奉无语。师曰。老僧意尚不会。岂况佛意。
　　沩山果云。供奉先锋有作。殿后无功。当时才见问是什么义。祇对云草本不劳拈出。踢倒便行。直饶国师通身是口也无说处。
　　国师因与紫璘论义。师升座。奉曰。请师立义。某甲破。师曰立义已竟。曰是什么义。师曰。果然不见。非公境界。下座。
　　广胤标云。善战者制人不制於人。紫璘当时若是个人。待道立义已竟。但云情知者老汉向鬼窟里作活计。管取因形措胜。纵越人之兵虽多。奚益於胜哉。
　　国师问紫璘。佛是什么义。曰觉义。师曰佛曾迷否。曰不曾迷。师曰用觉作么。奉无语。
