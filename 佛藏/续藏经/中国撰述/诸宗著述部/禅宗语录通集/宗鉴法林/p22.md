<!-- { "loadSidebar": true } -->
　　问忠国师。百年后有人问极则事。作么生。国曰。幸自可怜生。须要个护身符子作么。
　　五祖戒云。和尚终是老婆心切。　保宁勇云。粉骨碎身难报此恩。　大沩泰云。大小耽源被国师一坐。直至如今起不得。大沩即不然。待国师恁么道。但云暗中为照烛。险处作津梁。
　　护身符子最通灵。国师起坐总将行。耽源得用南方去。为说令人睡眼醒。(汾阳昭)
　　不重己灵犹自可。护身符子更那堪。为君旨外通消息。秋月无风落碧潭。(海印信)
　　真正道流行脚去。护身符子不须担。国师实为耽源切。不是临岐作对谈。(横川珙)
　　耽源游方回。省觐马祖。却於祖前画一圆相。就上礼拜。祖曰。汝莫欲作佛否。师曰某甲不解掜目。祖曰我不如汝。
　　雪窦显云。然猛虎不食其子。怎奈来言不丰。要识耽源么。祇是个藏身露影汉。　南堂欲云。耽源归省献个胡饼。马祖舐犊不胜其情。雪窦云。猛虎不食其子。争奈来言不丰。检点将来。恰蹋着耽源影子。　古南门云。耽源作个圆相。佛固不欲作。争奈早已捏目。马祖道我不如汝。大似信其言而不观其行。虽然。马驹蹋杀天下人。莫道不食其子。
　　疋马单枪入战场。有威全不犯锋铓。玄关金锁虽冲断。又被他家暗箭伤。(位中符)
　　毒龙角上翻筋斗。猛虎身边展脚眠。自谓技堪夸敏手。鼻头谁信被人牵。(山容波)
　　拈起关山笛。吹残画阁风。八十儿。三岁翁。不因今日节。余日定难逢。(雪刃起)
　　耽源与百丈在泐潭推车次。师问车在者里牛在何处。丈以手斫额。师以手拭目。
　　承天怡云。百丈何不待耽源问如何是牛。蓦鼻拽云。者畜生管取车子。须是耽源拽去。
　　你唱阳春我白雪。淙淙声韵许谁知。相将卖弄些些子。赢得清风匝地吹。(粟庵鼎)
　　耽源因第二世麻谷问十二面观音岂不是圣。师曰是。谷便与师一掴。师曰知你未到此境界。
　　江天铨云。麻谷好一掴。当时因甚只令行一半。　鲁庵远云。江天错下名言。殊不知麻谷末后放过。比前一掴更为难勘。何不当时麻谷问时便与一掴。敢保麻谷瓦解冰消。
　　耽源因仰山入门画一圆相以手托呈却叉手而立。师乃以两手交过握拳示之。仰进前三步作女人拜。师点头而已。
　　资福玉云。目击而道存。尼父之见温伯雪也。祖师门下。且请二大老在馆驿门生住孔。
　　浑身相见事非常。送往迎来总大方。转到异中犹有序。好看揖让更趋跄。(频吉祥)

　　未详法嗣

　　公期和尚因往罗汉。路逢一骑牛翁。师问罗汉路向甚处去。翁拍牛曰道道。师喝曰者畜生。翁曰罗汉路向甚处去。师拍牛曰道道。翁曰直饶与么。犹少蹄角在。师便打。翁便拍牛走。
　　白岩符云。者两个汉。一拳一踢未见输赢。大似赤眼撞着火柴头。若论罗汉路。直是远在千里。　法林音云。待伊拍牛去。亦云犹少蹄角在。
　　问路指路。两无差互。彼此拍牛。有放有收。机锋相触。针芥相投。荡荡一条罗汉路。大家把手去来休。(如庵用)
　　禅月贯休禅师有诗曰。禅客相逢祇弹指。此心能有几人知。大随举以问师如何是此心。师无对。
　　归宗柔代云。能有几人知。　宝寿方代弹指一下。　出言宛尔同真悟。对境依然还是迷。珍重古今禅月老。此心能有几人知。(笑岩宝)
　　婺州云幽重恽禅师。上堂。云幽一只箭。虚空无背面。射去徧十方。要且无人见。时有僧问如何是和尚一只箭。师曰尽大地人无髑髅。
　　圣箭从来无向背。十方凡圣总难存。灵机未审从谁发。猛虎闲将白额吞。(永觉贤)
　　先净照禅师问楞严大师。经中道若能转物即同如来。若被物转即名凡夫。祖如升元阁。作么生转。严无对。
　　汾阳昭代云。彼此老大。　宝寿方代云。今日被禅师一问。直得口挂壁上。　法林音代云。上座为我换净瓶水来。
　　唐朝因禅师掘地次。见一大块。戏运槌猛击之。应手而碎。忽然大悟。
　　老宿闻云。尽山河大地。被因禅师一击百杂碎。　应庵华云。老宿恁么道。纵知因禅师落处。衔铁负鞍有日在。者里着得眼去。也是徐六担板。
　　楼子和尚因从街市过。经酒楼下。偶整袜带少住。闻楼上人唱曰。你既无心我便休。忽然大悟。
　　唱歌楼上语风流。你既无心我也休。打着奴奴心里事。平生恩爱冷湫湫。(慈受深)
　　你既无心我也休。鸳鸯帐里懒抬头。家僮为问深深意。笑指纱窗月正秋。(宝华鉴)
　　因过花街卖酒楼。忽闻语唱惹离愁。利刀剪断红丝线。你若无心我也休。(拗堂仁)
　　僧肇法师曰。诸法不异者。不可续凫截鹤。夷岳盈壑。然后为无异哉。
　　云门偃云。长者天然长。短者天然短。又云。是法住法位。世间相常住。乃拈拄杖云。不是常住法。　天宁琦云。一家有事百家忙。喝一喝。
　　肇公曰。三界惟心。万法唯识。
　　塘口滨里沈秀才。头上顶个木棺材。手里捻片车扉板。白眼洋洋叫死来。(朝宗忍)
　　肇公曰。物不迁。
　　古德以茶盏就地扑破云。者个是迁不迁。僧无对。法眼代抚掌三下。　绿雨蕉代云。猫。
　　忆昔西施窕窈容。至今千载不相逢。谁人识得西施面。话到西施意更浓。(绿雨蕉)
　　肇公曰。有物流动人之常情。
　　白云端云。肇法师刚然不知有流动者。　洞山度云。二大老各见一边。好与二十拄杖。且道洞山拄杖子还有分付处也无。若缁素得出。分半院与伊。良久。拂一拂云。青山祇解磨今古。流水何尝洗是非。喝一喝。
　　肇公曰。旋岚偃岳而常静。
　　江天乐云。大冶精金。应无变色。
　　肇公曰。功高二仪而不仁。明逾日月而弥昏。
　　白云端云。肇法师祇得半边。且作么生是完全者。乃云。左眼半斤。右眼八两。
　　肇公临刑说偈曰。四大元无我。五蕴本来空。将头临白刃。恰似斩春风。
　　玄沙备云。大小肇公临死犹寐语在。
　　圆通和尚因僧问。一尘才起大地全收。还见禅床么。师曰唤什么作尘。僧又问法灯钦。灯曰唤什么作禅床。
　　东禅齐云。此二尊宿语。还是明伊问处。不明伊问处。
　　滞货不积家不发。石长青苔路自滑。万象之中独露身。渡河之后忘其筏。(云林辂)
　　圣寿禅师示众。月半前用钩。月半后用锥。僧便问正当月半时如何。师曰泥牛蹋破澄潭月。
　　天童觉云。两头得用。圣寿作家。直下忘功。是谁体得。放行也互换主宾。把定也不留朕迹。还有体得底么。玉女夜抛梭。织锦於西舍。
　　古德一日不赴堂。侍者请赴堂。师曰我庄上吃油餈饱。曰和尚不曾出入。师曰汝去问庄主。者方出门。忽见庄主来谢和尚到庄吃油餈。
　　径山杲云。和尚不赴堂。庄主谢临屈。一字入公门。九牛拔不出。　西遁超云。一人见兔放鹰。一人将错就错。可谓一队普州人。但祇庄主虽然伶利。未免一牵便动。我若作庄主。但向古德面前冷笑一声。管教老汉满面惭惶。
　　近在口皮边。远在河沙国。世间多少人。不得油餈吃。(鼓山珪)
　　骑虎穿市过。把火去偷猪。主人开眼睡。邻舍叫失驴。(卍庵颜)
　　阿魏无真。水银无假。潦倒鹅湖。可知礼也。(竹庵珪)
　　蓬莱王母宴瑶池。仙子寻踪隔水迷。值得樵夫传信至。原来祇在案山西。(石照晔)
　　古德何曾动口皮。吃油餈饱几人知。而今冷地思量着。暗写愁肠寄与谁。(肯堂充)
　　吃了油餈不赴斋。庄师特特谢师来。千山万水俱寻徧。踢破芒鞋眼未开。(无着总)
　　张三未死人。李四来索命。累他东村西舍。陈六王八。官卖得田园罄。(梦庵律)
　　东街柳色拖烟翠。西巷桃花相映红。左顾右盻看不足。一时分付与东风。(南庵依)
　　秦人惯弄楚人球。脱赚婴儿逐两头。不得东风相节拍。管教狼藉在汀洲。(阿盘珠)
　　学琴事棉弓。写字相科斗。天地泄其元。儿孙坏却手。占波国里觅同心。赤发波斯舂木臼。(节岩琇)
　　海棠无语梦痴痴。粉蝶偷香得意时。无奈画楼歌又作。黄莺不放宿高枝。(雪奇静)
　　半架蔷薇满院香。一番风过一番凉。落英昨夜飘零处。惹得游蜂上下狂。(法林音)
　　闭门作活假惺惺。一拶分明露贼身。若也和赃齐捉败。免教庄主谢临门。([、/(、*、)]三圆)
　　古德曰。者一片田地分付来多少时也。我立地待汝构去。
　　法眼益云。山僧如今坐地。待汝构去。还有道理也无。那个亲。那个疎。试裁断看。　昭觉勤云。者一片田地分付来多少时也。我今日当众庆忏。　慧云盛云。三老横身为物。太煞婆心。其奈风波似难折合。山僧则不然。者一片田地分付来多少时也。我倦要睡去。　石霜尊云。者一片田地分付来多少时也。因甚诸人蹋不着。祇为分明极。翻令所得迟。
　　古德因僧问。一阳来复。日长一线。未审佛法长多少。德曰长一线。又问一古德。德曰一线长。
　　荐福璨云。一等共行山下路。眼中各自别烟云。　高峰妙云。就窠打劫。还他二老本分钳锤。若谓佛法短长。端的未梦见在。今日忽有问西峰佛法长多少。祇向他道。东西十万南北八千。　象田现云。二老宿虽有补缀虚空手段。要且红线未断。祇向长短上作活计。今日有恁么问。山僧祇向他道。休将玉线较长短。好把金针绣出看。
　　古德於门上书心字。囱上书心字。壁上书心字。
　　法眼益云。门上但书门字。窗上但书窗字。壁上但书壁字。　玄觉遂云。门上不要书门字。窗上不要书窗字。壁上不要书壁字。何故。字义炳然。　龙唐柱云。门上书个窗字。窗上书个壁字。壁上书个门字。何故。东磵水流西磵水。南山云起北山云。　白岩符云。老宿犯相违谤。法眼犯增益谤。玄觉犯损减谤。龙唐犯戏论谤。四个汉据款结案了也。还有不甘者么。试出来挣一头看。　圣可玉云。筑万里城连海岱。牢牢巩固旧山河。
　　锺馗夜半贴门神。贴到天明看自身。笑指门神像自己。不知自己是门神。(天岸升)
　　都来一节高一节。高到极顶难转折。打个思量仔细看。当时因底恁么设。(懒放大)
　　万象从教当正眼。何须较论是兼非。谁能一镞轻将起。直破三关凯奏归。(大戏)
　　古德曰。祖师九年面壁为访知音。若恁么会。吃铁棒有日在。又一老宿曰。祖师九年面壁何不惭愧。若与么会。更买艹鞋行脚三十年。
　　琅琊觉云。既不然。且道祖师面壁意作么生。良久云。欲得不招无间业。莫谤如来正法轮。　天童杰云。二老宿敲砖打瓦。琅琊觉画虎成狸。诸人要见祖师面壁底意旨么。穷坑难满。
