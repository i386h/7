<!-- { "loadSidebar": true } -->
　　翠峰显别云。好与三十棒。　承天怡云。云门说甚暂时不在。正是终日门外乱走。洞岩虽则长年在家。要且住处也不知。

　　太原孚上座(雪峰存嗣)

　　初在扬州光孝寺讲三德法身。因禅者笑乃辍讲旬日。室内端然静虑收心摄念。从初夜至五更。闻鼓角声忽契悟。扣禅者门。禅问阿谁。师曰某甲。禅咄曰教汝传持大教。代佛说法。夜来为甚么醉酒卧街。师曰。禅德自来讲经。将生身父母鼻孔扭掜。从今已去更不敢如是。禅曰。且去。来日相见。师遂罢讲。徧历诸方。
　　一曲单于风引长。孚公闻处是宫商。至今夜夜维扬客。空听楼头声断肠。(本觉一)
　　谁将画角吹江城。一曲梅花隔岸听。宿酒乍醒金鸭冷。海棠枝上月犹明。(懒庵枢)
　　琴生入沧海。太史游名山。从此扬州城外路。令严不许早开关。(晦机熙)
　　凄凉南国宿孤城。客梦悠悠睡正深。画角一声惊觉起。杜鹃啼在隔花阴。(元庵微)
　　太原参雪峰。峰闻乃集众。师到法堂上顾视雪峰。便下看知事。明日却上礼拜曰。某甲昨日触忤和尚。峰曰知是般事便休。
　　云门偃因僧问那里是触忤处。门便打。　翠峰显云。打得百千万个有甚用处。直得尽大地人吃棒方可扶竖雪峰。且道孚上座具什么眼。又云。一千五百人善知识。被孚老一觑便高竖降旗。至明日道知是般事便休。果然。　云居舜云。大小雪峰被孚上座惑乱一上。祇者孚上座也是担枷过状。　承天宗云。祇知其一不知其二。殊不知雪峰坐筹帷幄决胜千里。孚上座呈尽平生见解。也祇在雪峰圈圚里。　南堂欲云。眼眼相觑。心心相知。云门便打。棒头有眼明如日。翠□云打得百千万个有甚用处。要识真金火里看。　法忍谧云。那里是孚上座触忤处。雪峰云知是般事便休。且道伊知什么事。
　　李广将军。古今无对。深入虏庭。全身远害。不动干戈赢小捷。至今边塞嘉声在。(海印信)
　　肚气如虹上法堂。就篱缚犍恰相当。若言触忤老和尚。雪上无端又着霜。(秤岩玉)
　　太原到投子。子曰久响太原孚上座。莫便是么。师作掌势。子曰老僧招得。师便出。子曰且听诸方断看。师回首。子便打。
　　玄沙备云。莫是投子招得么。　白岩符云。二老虽则手亲眼便。怎奈互相屈辱。
　　太原因鼓山问。父母未生时鼻孔在什么处。师曰老兄先道。曰於今生也汝道在什么处。师不肯。山却问作么生。师曰将手中扇子来。山与扇子。再征之。师摇扇不对。山罔测乃殴师一拳。
　　昭觉勤云。崇宁又不然。父母未生已前鼻孔在什么处。但蓦口便掌。
　　父母未生前鼻孔在何处。丛林老作家俱昧藏身句。鼓山虽见机。未免牚门户摇扇太。原孚播弄闲家具。山中春色深。飞花落无数。(佛慧泉)
　　高安滩头百杂碎。象骨峰前眼[目*答][目*(山/虫)]。敢道鼓山无鼻孔。丛林千古笑嘻嘻。(正堂辨)
　　好来八面看庐山。壁立川行共解颜。谷口云横如破絮。未容倦鸟一声还。(梅翁杲)
　　太原因鼓山赴大王请。雪峰门送。回至法堂乃曰。一只圣箭直射九重城里去也。师曰是伊未在。峰曰渠是彻底人。师曰若不信待某甲去勘过。遂趁至中路便问。师兄向甚么处去。山曰九重城里去。师曰忽遇三军围绕时如何。山曰它家自有通霄路。师曰恁么则离宫失殿去也。山曰何处不称尊。师拂袖便回。峰问如何。师曰好只圣箭中路折却了也。遂举前话。峰乃曰渠有语在。师曰。者老冻侬。犹有乡情在。
　　沩山喆云。众中商量不少。或云才问甚处去。者里便好打。不打是圣箭折处。或云忽遇三军围绕时如何。好打。不打是圣箭折处。如斯理论。非惟瞒他亦乃自瞒。要会么。相如曾夺连城璧。秦主安然致太平。　宝峰文云。待道好只圣箭中路折却了也。却问他你道什么。他拟举。便痛棒打出。一使孚上座已后作个本色衲子。二与圣箭子增其锋铓。三与禅门作个真正宗匠为后人眼目。诸禅德。是不是。　保宁勇别鼓山语云。孚上座。我也知你是个恶人。　径山杲云。甚么处是圣箭折处。有云鼓山不合答他话是圣箭折处。鼓山不合说道理是圣箭折处。恁么批判。非惟不识鼓山。亦乃不识孚老。殊不知孚上座正是一枚贼汉。於鼓山面前纳一场败阙。却来雪峰处拔本。大似屋里贩扬州。若非雪峰有大人相。者贼向什么处容身。当时可惜放过。却成个不了公案。祇今莫有为古人出气底么。试出来。我要问你。甚么处是圣箭折处。　天宁琦云。鼓山圣箭子。射入九重城里。甚生意气。孚上座却云箭折。诬人之罪以罪加之。妙喜谓孚上座是一枚贼汉。向鼓山面前纳败阙归。骑贼马杀贼。苍天苍天。大凡事不孤起。当时雪峰祇因卖弄者一只圣箭子。致使勾贼破家。若也齩定牙关。谁敢无风起浪。便是尽大地稻麻竹苇化作衲僧。要勘鼓山也无启口处。天宁不是贬驳古人。圣箭子是什么厕草茎。抛向垃圾堆头着。更问他折处。且莫[尸@豕]沸汤好。
　　洞天无壁月无遮。朝斗先生扣齿牙。风撼古坛松子脱。打翻头上楮冠斜。(绝象鉴)
　　青童双勒玉骢嘶。淡白春衫绿带围。夜半归来花底过。金鞭敲落乱红飞。(竹屋简二)
　　九重城里本非遥。射折重重箭倍饶。忽遇三军围绕处。分明有路直通霄。
　　口行人事探头过。便乃翻身入贼窝。不是风前知的确。双双跳入是非窠。(云门澄)
　　江天空阔水无痕。两岸芦花笑月明。长笛一声惊宿雁。令人徒怅钓鱼情。(山容波)
　　太原掌雪峰浴室。一日玄沙至。雪峰曰此间有个老鼠子。今在浴室里。沙曰待与和尚勘过。乃到浴室。见师打水曰相看上座。师曰已相见了也。曰什么劫曾相见。师曰瞌睡作么。沙却入方丈白曰。已勘破了。峰曰作么生勘伊。沙举前话。峰曰汝着贼也。
　　理安问云。孚上座略展锋铓。却被玄沙据定。雪峰到底具大人之相。不谬为一千五百人善知识。还有人检点得出么。神仙秘诀。父子不传。
　　象王象子尽相随。岸上人看蹄蹋蹄。香艹细餐知饱足。归来不待日头低。(虚堂愚)
　　姑姨姊妹一家生。抹粉涂脂把席登。逗到炎炎当午日。通身雨汗得人憎。(石雨方)

　　大鉴下八世
　　鄂州黄龙山诲机禅师(玄泉彦嗣)

　　僧问风恬浪静时如何。师曰百尺竿头五两垂。
　　百尺竿头五两垂。穷沙绝漠任风吹。可怜无限沧浪客。犹把南针定所归。(石林巩)
　　黄龙因僧问禅以何为义。师曰以谤为义。
　　雪堂行云。三世诸佛是谤。西天二十八祖是谤。唐土六代祖师是谤。天下老和尚是谤。诸方是谤。山僧是谤。於中还有不谤者也无。谈玄说妙恒沙数。怎似双峰谤得亲。　天宁琦云。若有人问南湖禅以何为义。向他道以赞为义。且道谤底是。赞底是。眼见则瞎。耳听则聋。口说则哑。心思则穷。天际雪埋千丈石。洞门冰折几株松。
　　黄龙初参岩头。问如何是祖师西来意。头曰你还解救餈么。师曰解。头曰且救餈去。后到玄泉问如何是祖师西来意。泉拈起一茎皂角曰会么。师曰不会。泉放下皂角作洗衣势。师便礼拜。曰信知佛法无别。泉曰你见甚么道理。师曰。某甲曾问岩头。头曰你还解救餈么。救餈也祇是解黏。和尚提起皂角亦是解黏。所以道无别。泉呵呵大笑。师遂有省。
　　幻寄稷云。玄泉若无后笑。几乎带累岩头。黄龙一笑下脱却毛角。尚未免牵犂拽耙。

　　婺州明招德谦禅师(罗山闲嗣)

　　问国泰。古人道俱胝祇念三行咒。便得名超一切人。作么生与它拈却三行咒。便得名超一切人。泰竖起一指。师曰不因今日争识得者瓜州客。
　　泐潭清云。明招祇识得瓜州客。且不识国泰。直饶识得。也未梦见俱胝老在。
　　明招违和。国泰来问疾。才入。师便曰。阿[口*耶]阿[口*耶]。深师叔救取老僧。泰曰和尚有什么救处。师举头一觑曰。咦。眼子乌律律地。依前是个旧时深上座。乃回身面壁更不相见。
　　径山印云。明招若不转身面壁。有甚面目见国泰。一疾尚不奈何。岂况出入生死。
　　明招因僧问。虎生七子那个没尾巴。师曰第七个没尾巴。
　　浪山屿云。问既有宗。答亦攸同。且道第七个是虎不是虎。若定当得出。许你横行天下。不然。切莫向尾巴上作活计。
　　无尾大虫难傍近。近前便是伤人命。除非自解据虎头。自然头正尾亦正。(鼓山珪)
　　第七於菟没尾巴。食牛之气已堪夸。丛林悱悱争唇吻。几个行人得到家。(径山杲)
　　第七个儿既无尾。碧眼黄头笑破[此/束]。惯向当阳弄爪牙。哮诟一声清风起。(浪山屿)
　　明招拥炉次。僧问。目前无法。意在目前。不是目前法。非耳目之所到。那句是宾那句是主。师指火曰与我向此中拈出一茎眉毛得么。曰。非但某甲。尽大地人丧身失命。师曰你因甚把髻投衙。
　　径山杲云。者僧有头无尾。明招有尾无头。若人道得头尾圆全。云门与你拄杖子。　天宁琦云。不解拈出火里眉毛。未知四句中那一句是宾那一句是主。妙喜道者僧有头无尾。明招有尾无头。直饶妙喜道得头尾圆全句。天宁拄杖子未放伊在。　愚庵盂云。前不遘村后不迭店。且幸留得火炉子在。
　　明招到坦长老处。坦曰。夫参学。一人所在亦须到。半人所在亦须到。师便问一人所在即不问。如何是半人所在。坦无对。后令小师问师。师曰你要识半人所在么。也祇是弄泥团汉。
　　天童华云。我闻独眼龙。果然祇具一只眼。忽有衲僧出来问。一人所在即不问。如何是半人所在。劈脊便棒。更问如何是一人所在。便与连夜赶出。何故。一不做二不休。　嵩乳密云。远观山有色。近听水无声。且道者里是一人所在。是半人所在。拈竹篦击一下云。土地前更着一分。
　　陷虎须还有险机。放收谁敢透重围。凭空弄得泥团活。瞎汉偏生惹是非。(觉浪盛)
　　明招到招庆。有度上座问。罗山寻常道诸方尽是麨饭。惟有罗山是白饭。上座从罗山来。遂展手曰白饭请些子。师打两掌。度曰。将谓白饭。元来祇是麨饭。师曰痴人棒打不死。度至晚举似诸禅客。师近前曰不审。度曰今日便是者上座下两掌。有瑫上座曰。不用下掌。就里许作么生道。师曰就里许也道道。瑫无对。师曰。是你诸人一时缚作一束倒卓向尿闼下。来日相见。珍重。
　　天童杰云。寻常向诸人道。终日在洪波浩渺中舀水相泼。浑身无一点湿。是他明招蹋着者些子。自然用出闲闲地。惜乎锋头少锐。引得许多葛藤。若是华藏。见他道元来祇是麨饭。连腮更与两掌。且教者汉疑三十年。
