<!-- { "loadSidebar": true } -->
　　赵州临顺世。令僧持拂子与赵王曰。若问何处得来。便说此是老僧平生用不尽底。
　　一生受用意无尽。者个都来有几茎。分付赵王千古在。任他南北竞头争。(保宁勇)

　　长沙景岑招贤禅师(南泉愿嗣)

　　一日游山归。首座问和尚甚处去来。师曰游山来。曰到甚么处。师曰。始从芳艹去。又逐落花回。曰大似春意。师曰也胜秋露滴芙蓉。
　　翠峰显云。谢师答话。　宝寿方云。当时待道始从芳艹去又逐落花回。便好云和尚此回游山不易。看者汉又作何去就。
　　大地绝纤埃。何人眼不开。始从芳艹去。又逐落花回。羸鹤翘寒木。狂猿啸古台。长沙无限意。咄。(翠峰显)
　　拂拂山香满路飞。野花零落艹离披。春风无限深深意。不得黄鹂说向谁。(上方益)
　　芳艹织茵迎步绿。落花铺锦拂衣香。归来说似诸禅子。荡荡风光绕画梁。
　　长沙因竺尚书来谒。乃唤尚书。书应诺。师曰不是尚书本命。曰不可离却。即今抵对。别有第二主人么。师曰唤尚书作至尊得么。曰。恁么则总不抵对时。莫是弟子主人么。师曰非但抵对与不抵对。无始劫来是个生死根本。乃示偈曰。学道之人不识真。祇为从前认识神。无量劫来生死本。痴人唤作本来人。
　　径山杲云。即今抵对者既不是本来人。却唤甚么作本来人。良久云。我恁么道且作死马医。　理安洸云。区矿别金。长沙好手。妙喜虽是直截提持。要且未能起膏肓之疾。如今有般汉不能出意想窠臼。五蕴身田。尽道岂有第二人。苦哉。若与么。阎老子打算饭钱。莫言不道。
　　长沙因僧问如何是上上人行履。师曰如死人眼。曰上上人相见时如何。师曰如死人手。
　　死人眼。死人手。金乌飞。玉兔走。直截根源。取之左右。张翁醉倒卧官街。元是李翁吃私酒。(印空叟)
　　长沙示众。我若一向举唱宗乘。法堂前艹深一丈。
　　四祖泽云。如斯举唱。未当宗乘。山僧则不然。直使尽大地无寸土。更须三十棒。何故。鲸吞海水尽。露出珊瑚枝。　大觉升云。何止艹深一丈。山僧若举唱宗乘。直得尽大地人讪谤不已。虽然如是。不入惊人浪。难逢称意鱼。
　　长沙因僧问。了即业障本来空。未了应须偿宿债。祇如二祖是了不了。师曰空。又问云门。门曰确。
　　长沙空。云门确。信手拈。非造作。离心意识参。出圣凡路学。才有丝毫。螣蛇绕脚。(大沩秀)
　　长沙一日遣僧问同参石霜会曰。和尚见南泉后如何。会默然。曰和尚未见南泉已前作么生。会曰不可更别有也。僧回举似师。师示偈曰。百尺竿头不动人。虽然得入未为真。百尺竿头须进步。十方世界现全身。僧便问。祇如百尺竿头。如何进步。师曰朗州山澧州水。曰不会。师曰四海五湖皇化里。
　　径山杲云。要见长沙。还须更进一步。若有人问如何是者一步。待我款款地与你葛藤。　保宁全云。妙喜道要见长沙更进一步。保宁则不然。要识长沙更退一步。毕竟如何。换骨洗肠重整顿。通身手眼更须参。　博山来云。会公坐杀法身。不通凡圣。岑老碧天云外更斗精华。白牯牛触牧多方。死猫儿解弄也活。与盲人点眼。聋者开聪。会公还识痛痒么。
　　玉人梦破一声鸡。转盻生涯色色齐。有信风雷催出蛰。无言桃李自成蹊。及时及节力耕犁。谁怕春畴没胫泥。(天童觉)
　　未得经冬莫妄欢。须教彻骨透心寒。忽然梦醒三春暖。万紫千红匝地看。(天奇瑞)
　　丧尽平生双手空。闾阎无地可相容。玉鞭无复驱星月。别有闲情策晓风。田野歌声韵亦工。(宗源远)
　　长沙因张拙秀才看千佛名经。问百千诸佛但见其名。未审居何国土。还化物也无。师曰。黄鹤楼崔灏题后。秀才还曾题也未。曰未曾。师曰得闲题取一篇好。
　　沩山果云。若是个汉。才见长沙恁么道。但云黄鹤楼要题也不难。未审百千诸佛居何国土。若下得者一拶。非惟坐断长沙舌头。亦乃名标青史。　昭觉勤云。蓦刀劈面。解辨者何人。劈面当胸。承当者有几。若能向奔流度刃疾焰过风处见长沙。横身为物去。不消一捏。其或随言诠。入露布。便谓问东答西。捩转话头。且喜没交涉。毕竟作么生是长沙端的处。杀人刀。活人剑。　磬山修云。长沙虽得杀人刀活人剑。不无龙头蛇尾。山僧则不然。待他问声未绝。便唤云秀才。他拟应诺。遽索云居何国土。　青狮信云。可惜百千诸佛被长沙埋向一座黄鹤楼里。唤作注解得么。痴人面前不得说梦。　龙门远云。秀才问佛居何国土。长沙为甚么却恁么道。秀才寻常嘲风吟月。因甚长沙面前一词不措。若是黄鹤楼有甚么难题处。听取山僧题破。
　　容颜甚奇妙。光明照十方。我适曾供养。今复还亲觐。
　　黄鹤楼中四望赊。满天风月属诗家。百千诸佛居何土。风起长江涌浪花(普融平)
　　百千诸佛倒骑牛。对面分明失路头。却问老师何处去。劝君更上一层楼。(黄龙震)
　　携手楼头共语时。白苹红蓼对江湄。衷肠诉尽无人委。惟有清风明月知。(天童觉)
　　赤土才将画簸箕。乌鸡何事忽惊飞。自从题入新诗后。黄鹤楼前忘却归。(月堂昌)
　　百千诸佛但闻名。国土何曾不现成。自是不归归便得。五湖烟景有谁争。(宝峰明)
　　塞雁一声喉舌冷。凄凄芦管月明中。荒塘踪迹无渔火。徒有秋烟拂暗风。(语风信)
　　贪程错路夕阳斜。极目长安不见家。待到明朝天大晓。题诗应骂老长沙。(梅谷悦)
　　从容一曲楚天秋。山自高兮水自流。倒腹倾肠君不顾。空余江面数峰浮。(退岩泐)
　　三千诸佛居何国。历历分明黄鹤楼。堪笑秀才无觅处。白云千载空悠悠。(　三圆)
　　长沙与仰山玩月次。山曰。人人尽有者个。祇是用不得。师曰恰是倩汝用。曰汝作么生用。师劈胸一蹋蹋倒。山曰[囗@力]直下似个大虫。
　　长庆棱云。前彼此作家。后彼此不作家。乃别云。邪法难扶。　保福展云。好一个月。祇是用力太多。被他蹋破。却成两个。人人尽道岑大虫奇特。须知仰山有陷虎之机。　德山密云。好更与一蹋。　琅琊觉云。李陵虽好手。争免陷番身。　径山杲云。小释迦有陷虎机。老大虫却无牙齿。当时一蹋岂造次。蓦然倒地非偶尔。众中还有缁素得二老出者么。良久云。设有。也是掉棒打月。　天宁琦云。二老如斯吐露。於建化门头足可观光。若是者个事。料掉没交涉。　宝庆法云。小释迦不会作客。劳烦主人。恰是倩汝用。何不与本分艹料。
　　浮云散尽月当空。兔子怀胎产大虫。跳出风前弄牙爪。至今撼动广寒宫。(曹源生)
　　作者提持迥不同。广寒宫里起清风。一朝蹋倒虽然活。已落他家陷阱中。(掩室开)
　　一拳打落天边月。就手轻抛陷虎机。有意气时添意气。得便宜是落便宜。(天岸升)
　　长沙因皓月供奉问古德曰。了即业障本来空。未了应须偿夙债。祇如师子尊者二祖大师。为甚却偿债去。师曰大德不识本来空。曰如何是本来空。师曰业障是。
　　白岩符云。玉解连环。珠穿九曲。须让他长沙作手。若以过量衲僧巴鼻论本分艹料。犹欠也。当时问如何是本来空。便与劈头一棒。则千古称尊。又岂止大虫而已。
　　长沙因僧问本来人还成佛也无。师曰汝见大唐天子还自割茅刈艹么。曰未审是何人成佛。师曰是汝成佛。僧无语。师曰会么。曰不会。师曰如人因地而倒。因地而起。地道甚么。
　　殿阁重重紫气深。星分辰位正乾坤。金轮不御阎浮境。岂并诸侯宝印尊。(投子青)
　　帘幙春风晓尚寒。歌楼声咽梦惊残。金与不御人间世。休羡壶中日月宽。(云岩因)
　　人世未逢九五尊。春明御仗晓峥嵘。时人祇识朱衣贵。错认侯门作帝阍。(天岸升)
　　深宫云锁碧天高。丹凤栖梧路转遥。祇恐下方看不见。也知无奈曲龙腰。(俍享挺)
　　长沙因三圣令秀上座问。南泉迁化向甚么处去。师曰石头作沙弥时参见六祖。曰。不问石头见六祖。南泉迁化向甚么处去。师曰教伊寻思去。曰。和尚虽有千尺寒松。且无抽条石笋。师默然。曰谢和尚答话。师亦默然。秀回举似三圣。圣曰若恁么犹胜临济七步。然虽如是。待我更验看。明日三圣去问。承闻和尚昨日答南泉迁化一则语。可谓光前绝后。今古罕闻。师亦默然。
　　昭觉勤云。也大奇。也大奇。长沙画虎却成狸。南泉一去无消息。空使行人说是非。　理安问云。长沙三处默然。诸人作么生会。若也会得。各下一转语。乃颂　一则南泉迁化语。光前绝后古今稀。大虫无齿果然别。不是亲遭不易知。
　　客见长沙路陌同。令人依约探家风。须弥万仞磨今古。折箭量天枉费工。(佛印元)
　　探花蝴蝶舞三台。啄木掉头鸣讶鼓。处处相逢岑大虫。元来便是长沙虎。(长灵卓)
　　王老踪由孰可知。那堪更问大虫儿。直饶石笋抽条尽。无处堪寻向上机。(投子舒)
　　也大奇。也大奇。卷舒出没看全机。若非鉴物张华眼。未免随人说是非。(石溪月)
　　长沙因僧问如何转得山河国土归自己去。师曰如何转得自己成山河国土去。曰不会。师曰湖南城下好养民。米贱柴多足四邻。僧无语。师示偈曰。谁谓山河转。山河转向谁。圆通无两畔。法性本无归。
　　昭觉勤云。得人一牛。还人一马。　天童觉云。虽然主宾互换。要且泥水不分。忽然捩转鼻头。恁么不恁么总不得。又合作么生。如今王令稍严。不许搀行夺市。　瑞岩愠云。者僧担一担懵懂。换得一担淈[泳-永+盾]。虽然。不因夜来雁。怎见海门秋。　磬山修云。饶你转得山河大地归自己去。却是埋没己灵。更饶你转得自己成山河大地去。犹是背觉合尘。且道转即是不转即是。法林音云。磬山老祖蹉过长沙也。
　　尘剎平常露此身。疑生情动见疎亲。湖南城里从来事。米贱柴多足四邻。(保宁勇)
　　谁问山河解转身。转身方觉体全真。清净界中无一物。一重山后一重人。(大圆智)
　　者一转。那一转。尺非长。寸非短。几多错认自家身。目前异路难排遣。珊瑚潋滟十洲春。觌面无人识深浅。君不见。陶朱一叶驾扁舟。五湖风月无人管。(天岸升)
　　过得杭州到四明。月华山树徧乡城。马因倦后鞭无力。坐看秋塘鹭宿汀。(愚绝教)
　　长沙因僧问。南泉迁化后向甚么处去。师曰。东家作驴。西家作马。曰未审意旨如何。师曰。要骑便骑。要下便下。
