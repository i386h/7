<!-- { "loadSidebar": true } -->
　　上蓝超因僧问。善财参文殊后。因甚却往南方。蓝云。学凭入室知乃通方。云。到苏摩城。因甚弥勒又遣见文殊。蓝云道旷无涯逢人不尽。　投子青云。然道无迷悟。发证由师。不住圣凡。庄严妙行。是以文殊遣去登须弥山。海岸逢师。市廛礼友。或刀山淫舍罪杻王宫。或童女童男瞿夷圣后。弥勒弹指。普贤亲瞻。再见文殊复有何事。信知通方知有。道旷无涯。不昧光踪。历穷尽妙。还知更有一人因甚不参。良久云。满头白发离岩谷。半夜穿云过市廛。
　　日出升空高下周。昆仑源派入川流。春山云逗风无尽。雁去回南天地秋。(投子青)
　　五十三个指路人。因循流落百余城。草鞋蹋破成何事。争似归家罢问程。(铁山仁)
　　范茫梦里去游南。五十三参发指端。大士臂长衫袖短。善财脚瘦草鞋宽。(大川济)
　　平生担板逞娄罗。参罢归来问若何。一百十城都历徧。识人多处是非多。(笑翁堪)
　　五十三人一缕穿。小儿虽小胆如天。茫茫烟水无重数。买得风光不用钱。(北磵简)
　　南方经历几云烟。收得珍奇货满船。弹指便风帆到岸。一时翻作大光钱。(无准范)
　　善财诣佛会中参普贤。见乘白象王处红莲座。一心亲近谘闻法要。智悲圆满行愿功成。即获佛德显同果海微尘三昧。
　　打鼓弄琵琶。还他一会家。木童能抚掌。石女解烹茶。云散天边月。春来树上花。善财参徧处。黑豆未生芽。(延庆忠)

　　广额屠儿

　　日杀千羊。一日放下屠刀曰。我是贤劫千佛一数。世尊曰。如是如是。
　　护国元云。者屠儿当时放下刀便了。不妨令人疑着。乃云我是千佛一数。笑杀傍观。　东山觉云。今时丛林将谓广额是过去一佛权现屠儿。且喜没交涉。又谓是杀人不眨眼底汉。扬下屠刀立地成佛。且喜没交涉。又谓放下屠刀云我是千佛一数。者一佛多少分明。且喜没交涉。要识广额么。夹路桃花风雨后。马蹄何处避残红。　天章玉云。俊哉广额屠儿。者个刀子入手。放去收来磅礴自在。惜被世尊钝置一上。未免打个没折合。要识者屠儿么。意气不从天地得。要识世尊么。顺水推舟力不多。　城山洽云。者屠儿宛有大人之作。检点将来也是瞎驴趁队。不见道丈夫自有冲天志。岂向他人行处行。
　　昔日为刀今日佛。今朝为佛佛能刀。能刀能佛无差别。便见眉闲白玉毫。(圆悟勤)
　　放下屠刀处。棒打不回头。云自帝乡去。水归江汉流。(退庵休)
　　入梦新回睡起迟。妆台倒鬓整花枝。不禁妃子颜如玉。何必重栽眼上眉。(证心修)

　　天亲大士

　　从弥勒宫中下。无着大士问。经曰人间四百年彼天为一昼夜。弥勒一时中成就五百亿天子证无生法忍。未审说什么法。天亲曰。祗说者个法。祇是梵音清雅。令人乐闻。
　　荐福怀云。弥勒已是错说。天亲已是错传。山僧今日将错就错与你注破。良久云。谛听谛听。向下文长。付在来日。　云门澄云。天亲错下名言。若是内院说底法。直得摩竭提国更须掩室。毗耶离城犹当杜口。何故。万籁有心闻不得。孤崖无耳却知音。　灵岩储云。将错就错则不无。荐福若是者个法。玄字脚也不曾动着。更说甚么向下文长。乃竖拄杖云。看看木上座将百亿四天下。百亿须弥山。百亿香水海。百亿器世界中间。所有日月星辰森罗万象。菩萨声闻人天修罗地狱畜生。有情无情四足多足。总镕作一卷无畏普光明经。为汝诸人昼夜说炽然说无闲歇。众中还有证无生法忍者么。有则出来吃棒。

　　胜思惟梵天

　　谓不退转天子曰。我常於此佛国土不曾见汝。天子曰我亦不曾於此国土不曾见我。
　　天童悟云。者两个汉各自分疆立界。各各不相见。各各自称尊。不顾旁观者丑。　大愚鹏云。不曾见汝不曾见我。一对无孔铁锤。难为勘破。我当时若见。各与二十拄杖。

　　障蔽魔王

　　领诸眷属一千年随金刚齐菩萨。觅起处不得。忽一日得见乃问曰。汝依何而住。我一千年觅汝起处不得。齐曰。我不依有住而住。不依无住而住。如是而住。
　　法眼益云。魔王不见金刚齐即从。祇如金刚齐还见魔王么。　径山杲云。既觅起处不得。一千年随从底是甚么。金刚齐恁么道。互相热瞒。法眼恁么批判也是看孔着楔。即今莫有知妙喜起处底么。喝云。寐语作么。　东禅岳云。富贵即易。贫穷即难。虚空无心。墙壁有耳。二老汉不得无过。且道过在於何。路从平处险。人向静中忙。　云门信云。金刚齐太杀漏逗。既不依有无而住。怎么又被魔王觑见。　资福侣征云。一千年觅起处不得。因甚忽一日得见。莫是金刚齐渗漏么。莫是魔王眼花么。

　　入定僧

　　因外道问。轮王众生种。非佛非罗汉。不受后有身。是什么义。僧入定问弥勒。勒为答了。却出定语外道曰。譬如陶师埏埴成器。
　　汾阳昭代云。却劳尊者往复神用。　法林音云。外道何不待者僧出定时便云。却劳上座。今有三十棒寄与兜率内院。看者僧又如何折合。

　　双林善慧大士

　　因梁武帝请讲经。士升座以尺抚案一下便下座。帝愕然。志公乃问。陛下会么。帝曰不会。志曰。大士讲经竟。
　　汾阳昭云。讲得甚好。　白云端云。二大士被武帝一状领过。　本觉一云。大士已是葛藤。志公重下注脚。诸人如今要闻么。良久云。两段不同。收归上科。　磬山修云。三大老一人有定国之谋。一人有安邦之智。一人有过量之才。可惜武帝未能构得。虽然。帝王自有擎天略。不动干戈定太平。
　　不向双林寄此身。却於梁土惹埃尘。当时不得志公老。也是凄凄去国人。(雪窦显)
　　大士何曾会讲经。志公方便且相成。一挥案上俱无取。直得梁王努眼睛。(白云端)
　　两口明明无一舌。同生同死为君决。那咤顶上吃蒺藜。金刚脚下流出血。(东山空)
　　大士一日见武帝不起。群臣曰大士见帝因甚不起。士曰。法地若动。一切不安。
　　天宁琦云。寿山从朝至暮不知走了几遭。若是法地谁敢动着一茎草。复云。我不恁么道。传大士坐了起不得。　磬山修云。楚石恁么道。起了坐不得。有起得坐得底出来相见。喝一喝云。虽具一双穷相手。未尝下揖等闲人。
　　梁国令他魏国愁。渡江投水暗随流。虽然寸土居无动。争奈双林半树秋。(投子青)
　　大士一日披衲顶冠靸履朝见武帝。帝问是僧耶。士以手指冠。曰是道耶。士以手指靸履。曰是俗耶。士以手指衲衣。
　　汾阳昭代云。大士多能。　五祖戒云。笑杀旁观。　佛心才云。要识三教圣人体么。向武帝问处会。要识三教圣人用么。向大士指处荐取。直饶体用分明。衲僧门下大远在。　五峰甫云。武帝若是作家君王。好立刻赶者碧眼胡出国。何故。稽察奇言异服。律有明条。　狮峰逊云。傅大士抖搜三百六十骨节。不消武帝一个耶字冰消瓦解。
　　身披坏衲片云寒。脚着朝鞋顶戴冠。要使三家同一辙。掜沙终是不成团。(笑翁堪)
　　非儒非道亦非禅。杜撰修行忒可怜。担阁一身三不了。至今八百有余年。(一衲戒)
　　大士颂曰。夜夜抱佛眠。朝朝还共起。起坐镇相随。如形影相似。欲识佛去处。祇者语声是。
　　玄沙备云。大士祇认得个昭昭灵灵。　雪窦显於欲识佛去处别云。三生六十劫。乃云。天下衲僧跳不出。直饶口挂壁上汉。别有一窍勘过了。打又云。玄沙也是打草惊蛇。　九峰勤云。大士向一法中而见有异。九峰即不然。夜夜困即眠。朝朝觉即起。　洞山聪云。九峰大力量人。言不虚发。洞山又不然。困来即便眠。觉来即便起。祇如你衲僧家白日还打睡么。虽然如是。三十年后且莫和泥合水。　法昌遇云。傅大士如张漫天网罗龙打凤。奈何麟甲羽毛总在里许逃生无路。若是灵禽异兽。决定别有生涯。　保宁勇云。玄沙道大士祇认得个昭昭灵灵。洞山道你衲僧家白日还打睡么。者两转语。谁言世上无仙客。须信壶中别有天。复颂。
　　要眠时便眠。要起时便起。水洗面皮光。啜茶湿却[此/束]。大海红尘飞。平地波涛起。阿呵阿呵呵。啰哩哩啰哩。
　　谁有单于调。换取假银城。良久云。曾被雪霜苦。杨花落也惊。(天衣怀)
　　五里一个亭。十里一个铺。八表露堂堂。来往无回互。君不见。台山路上蓦直婆。惯向人前指去路。(曹源金)
　　大士颂。空手把锄头。步行骑水牛。人从桥上过。桥流水不流。
　　六月上伏。八月中秋。人平不语。水平不流。(心闻贲)
　　鱼行水浊。鸟飞毛落。大士横身。不受斧凿。(木庵永)
　　狗走抖擞口。猴愁搂搜头。瑞岩门外水。自古向西流。(断桥伦)
　　轮囷枯木久梳风。雪雨无侵花更红。节令不随还结子。难将化母论其功。(浃水洽)
　　灵木无根长石苔。森森茂叶玉花开。年深结个黄金果。不待风吹香自来。(幻云用)
　　大士颂。须弥芥子父。芥子须弥爷。山水坦然平。敲冰来煮茶。
　　须弥纳芥不容易。芥纳须弥匹似闲。长河搅着成酥酪。轻轻击透祖师关。(圆悟勤)
　　大士颂。有物先天地。无形本寂寥。能为万象主。不逐四时凋。
　　五祖演云。古人可谓锦上铺花。不妨奇特。白莲曲顺后机。亦为颂出。有中有。无中无。细中细。粗中粗。　宝寿方云。有物先天地。将什么作眼。无形本寂寥。举拂云。者个喏。能为万象主。天际日上月下作么生。不逐四时凋。瞒历代老古锥即得。山僧则不然。无物先天地。有形本寂寥。不为万象主。常逐四时凋。　城山洽云。大士恁么主张。引人向鬼窟里作活计。者里即不然。有物先天地。无时不寂寥。能为万象主。亦逐四时凋。　捬松[寤-丬]云。今日若与宝华相见。三十棒断不相饶。何故喏。岂不见君子道长小人道消。
　　土面灰头不染尘。花街柳巷乐天真。金鸡唱晓琼楼梦。一树花开浩劫春。(足庵鉴)
　　苏州有。常州有。西湖岸上垂杨柳。谁家屋里没些儿。惭愧对人开大口。(宁远地)

　　忻州翁

　　因佛陀波利尊者游山。翁见乃问。甚处去。利曰台山礼文殊去。翁曰大德见文殊还识否。利无对。
　　汾阳昭代云。今日庆幸。　云门澄代作礼三拜。老翁若更如何。转身拽杖竟去。　法林音代云。法林自幼服甘菊。

　　台山翁

　　问佛陀波利尊者何来。利曰西国来。翁曰还将得佛顶尊胜经来否。利曰不将得来。翁曰空来何益。利遂回。
　　太阳玄云。当时下得甚么语。得与文殊相见。免回西天。乃展两手似伊。　法林音云。不空罥索。
