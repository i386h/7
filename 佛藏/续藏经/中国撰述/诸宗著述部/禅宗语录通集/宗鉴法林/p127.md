<!-- { "loadSidebar": true } -->
　　云门偃云。识得凳子。天地悬殊。　翠峰显云。泽广藏山。霾能伏豹。　荐福怀云。识得凳子。是楠木做。　圆通秀云。识得凳子。四脚着地。　泐潭清举法眼云门翠峰语毕云。三个汉总是依它见解。明昧两岐。不脱是闻。如水中月。黄龙即不然。畗塞乾坤外。开张日月前。　径山杲云。识得凳子。好剃头洗脚。虽然如是。错会者多。　龙池传云。识得凳子。更参三十年。归来休云依旧是凳子。　云门澄云。识得凳子。正有事在。　灵溪昱云。法眼解放不解收。云门解收不解放。天衣平地上吃交。总是依艹附木。何如拽杖看云起。闲听黄鹂三两声。
　　不知将甚报君恩。云起江湖浪皱痕。一片孤帆乘兴去。与谁相逐过天门。(保宁勇)
　　一不是。二不成。落花流水里啼莺。闲庭雨散夜将半。片月还从海底生。(象田卿)
　　法眼因僧来参。师以手指帘。寻有二僧齐去卷帘。师曰一得一失。
　　黄龙清云。法眼镆铘在手杀活临时。二僧齐去卷帘。且道那个得那个失。还会么。世事但将公道断。人心难与月轮齐。　理安问云。法眼探头。二僧逐块。直饶收处迅捷。未免平地吃交。　百丈泐云。八字打开。眉横鼻直。眼里无筋一世贫。千古万古空相忆。法眼道一得一失。还有分疎得者么。卓拄杖云。山僧口门窄。　道峰珍举理安语毕云。法眼若非二僧出手。几乎劳而无功。虽然。还知平地吃交处么。一箭两垛。
　　松直棘曲。鹤长[枭-木+儿]短。羲黄世人俱忘治乱。其安也潜龙在渊。其逸也翔鸟脱绊。夫何祖祢西来。得失是非相半。篷随风而转空。船截流而到岸。个中灵俐衲僧。看取清凉手段。(天童觉)
　　老将高提白玉鞭。双驹一策去翩翩。古今得失论量底。空看西山暮雨前。(正堂辨)
　　七夕星河渡鹊桥。穿针姹女自徒劳。支矶石畔乘槎客。更向平坡飐白涛。(石磵泐)
　　指点峰峦入望幽。芙蓉削出水天秋。最怜一抹烟岚好。翻使游人翳两眸。(位中符)
　　青桐一叶堕明楼。双雁南飞海上游。得失惟论千古事。何人能识汉宫秋。(蔗庵范)
　　法眼因僧问。古佛堂前何人先到。师曰不动步者。
　　资福广云。法眼恁么答话。引它业识茫茫者坐在无魂必死之地。古佛堂前驴年梦见。然则。毕竟什么人先到。牛头狱卒。
　　古佛堂前到者稀。相见难逢掣电机。死水有龙终不圣。惊起依前眼[目*答][目*(山/一/虫)]。(天衣怀)
　　法眼示众。尽十方世界皎皎地无一丝头。若有一丝头。即是一丝头。
　　清凉钦云。若有一丝头。不是一丝头。　水庵一云。夜来月色十分好。今日秋山无限情。
　　法眼因僧问。如何是尘劫来事。师曰尽於今时。
　　尘劫来事。尽在於今。祖师不会。面壁沉吟。(杨无为)
　　刚春即夏倐惊秋。为问长安诸白头。何日腰缠十万贯。御风骑鹤上扬州。(懿山德)
　　法眼拈香匙曰。者个不得唤作香匙。毕竟唤作什么。僧曰香匙。师不肯。僧二十日后方省。
　　烟水迢迢去转赊。霜风肃肃隔天涯。直饶识得香匙也。管保渠侬未到家。(拙庵朴)
　　法眼问僧甚处来。曰泗州礼拜大圣来。师曰大圣今年出塔否。曰出。师却问旁僧曰。你道者僧曾到泗州也无。僧亦无对。
　　浮山远云。者僧到即到泗州。祇是不见大圣。　道场全云。者僧见即见大圣。祇是不曾识法眼。　东禅观云。者僧到也到泗州。见也见大圣。识也识法眼。祇是自讨头不见。　报恩琇云。者一队汉病在膏肓。祇顾道那僧不见。谁知却是自不识那僧。有人出来道和尚也是扶弱不扶强。报恩随声便打。且道是肯他不肯它。
　　妙圆金地绝纤尘。到者当观无相真。莫道玄门难近向。举头便是塔中人。(承天宗)
　　法眼因开井次问众曰。泉眼不通被沙碍。祇如道眼不通被甚么碍。众无对。自代曰被眼碍。
　　五祖蕉云。法眼大似不奈船何打破戽斗。若是蕉上座即不然。泉眼不通被沙碍。祇如道眼不通被甚么碍。直向它道被道碍。不但使其当下瞥地。且与千古留眼。
　　法眼上堂。三通鼓罢。蔟蔟上来。佛法人事。一时周毕。
　　慧温尼云。三通鼓罢。蔟蔟上来。拄杖不在。笤帚柄聊与三十。　平阳忞云。法眼用钩。慧温用锥。山僧也不钩你也不锥你。且放教冷来看。乃云三通鼓罢。蔟蔟上来。向下文长。付在来日。　法林音云。三通鼓罢。蔟蔟上来。不快漆桶。觅甚么碗。
　　法眼闻斋鱼。问僧还闻么。适来若闻。如今不闻。如今若闻。适来不闻。
　　法林音云。法眼大似因斋庆赞。
　　耳听如聋。口说如哑。法眼舌头。孰真孰假。(无着总)
　　法眼因僧问。声色两字如何透得。师召众曰。诸上座。且道者个僧还透得也未。若会此僧问处。透声色即不难。
　　天童觉云。从前不了。祇为家贼难防。直下分明。且向草庵止宿。　高峰妙云。明修栈道暗度陈仓。　愚庵盂云。平地上死人无数。　懒放大云。者僧声色里横眠。被法眼一赚。直得一步也去不得。回视大众云。还知法眼被者僧赚却么。
　　亲口问来求透路。作家直为指昏蒙。眼耳忽然春梦觉。莺吟燕语尽圆通。(大洪遂)
　　声色都来两个字。衲僧不透眼中沙。黄鹤楼中吹玉笛。江城五月落梅花。(慈受深)
　　曾经洗耳碧溪流。万壑千岩路转幽。最是月明风静夜。一声长啸海门秋。(理安问)

　　襄州清溪山洪进禅师(罗汉琛嗣)

　　问修山主曰。明知生是不生之理。为什么被生死之所流转。修曰。笋毕竟成竹去。如今作篾使。还得么。师曰你向后自悟去在。曰绍修所见祇如此。上座意旨如何。师曰者个是监院房。那个是典座房。修便礼谢。
　　进老分明到五台。修师真个人闽来。维那院主门相对。说着令人两眼开。(正觉逸)
　　豁落无依。高闲不羁。家邦平怗到人稀。些些力量分阶级。荡荡身心绝是非。是非绝。介立大方无轨辙。(天童觉)
　　穆满从王母。阶前听白云。侍臣浑不识。犹拟是并汾。(俍亭挺)
　　露柱怀胎已有年。临盆几度命丝悬。忽钻石女胁中出。笑倒高堂客满筵。(芝颖化)

　　抚州龙济山主绍修禅师(罗汉琛嗣)

　　示众。具足凡夫法凡夫不知。具足圣人法圣人不会。圣人若会即是凡夫。凡夫若知即是圣人。此语具一理二义。若人辨得。不妨於佛法中有个入处。若辨不得。莫道不疑。
　　黄龙清云。修山主祇知布网张罗。不觉自遭笼罩。要得出身么。此亦有一理二义。若人辨得。永堕阿鼻。　径山杲云。点铁化为金玉易。劝人除却是非难。　净慈一云。直饶有个入路。堪作什么。凡夫则是凡夫。圣人则是圣人。且道凡圣两忘一句作么生道。闲持经卷倚松立。笑问客从何处来。　密庵杰卓拄杖云。一不知。二不会。东西南北转霶霈。　天宁琦云。修山主熟处难忘。也是胡地冬抽笋。　龙池传云。龙池则不然。凡夫具足圣人法。凡夫不知。圣人具足凡夫法。圣人不会。圣人若会则不有圣人。凡夫若知则凡夫何在。即如老僧如此折倒。还有甄别么。喝一喝云。路逢达道者。莫将语默对。
　　凡全是圣圣全凡。究实遗名直下参。廓彻迥超凡圣处。无言童子口喃喃。(灵源清)
　　刬除露布葛藤。不用之乎者也。饶君句下精通。未免唤驴作马。(卍庵颜)
　　融峰强万丈。未话足先酸。若不缘云去。那知星斗寒。(虚堂愚)
　　龙济颂曰。欲识解脱道。诸法不相到。眼耳绝见闻。声色闹浩浩。
　　昭觉勤云。声不到耳。色不到眼。声色交参。万法成现。且道还蹋着解脱道也无。不省者个意。修行徒苦辛。
　　龙济颂曰。初心未入道。不得闹浩浩。钟声里荐取。鼓声里颠倒。
　　天目礼云。修山主可谓五音六律无相夺伦。美则美矣。要且活埋在声尘堆里。至今出身不得。何故。玄沙道底。
　　龙济曰。是柱不见柱。非柱不见柱。是非已去了。是非里荐取。
　　径山杲云。咄。又是从头起。　天宁琦云。教里少哩修山主。有多少奇特。也祇是座主见解。未梦见我衲僧巴鼻在。见露柱但唤作露柱。见灯笼但唤作灯笼。不得动着。动着三十棒。
　　荐得是移花兼蝶至。荐得非担泉带月归。是也好。郑州棃胜青州枣。非也好。象山路入蓬莱岛。是亦没交涉。蹋着秤锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。(全庵己)
　　猛士腰间大羽箭。拈来一镞定天山。乾坤一统清如镜。不用飞书更闭关。(晦石琦)
　　龙济曰。二破不成一。一法镇长存。若人一二解。永劫受沉沦。
　　昭觉勤云。修山主直似倚天长剑凛凛神威。向平坦坦处壁立千仞。壁立千仞处平坦坦。虽然。祇道得一半。山僧即不然。二破不成一。一法亦不存。不作一二解。永劫受沉沦。
　　听不出声。见不超色。指东话西。将南作北。(古林茂)
　　龙济曰。万法是心光。诸缘惟性晓。本无迷悟人。祇要今日了。
　　天宁琦云。既无迷悟。了个什么。从前汗马无人识。祇要重论盖代功。
　　龙济问僧甚处来。曰翠岩。师曰翠岩有何言句示徒。曰。寻常道出门逢弥勒。入门见释迦。师曰与么道又争得。僧便问和尚又如何。师曰。出门逢阿谁。入门见什么。僧於言下有省。
　　荐福怀云。虽得一场荣。刖却一双足。且道落在宾家分上主家分上。若定当得出。忧则共戚乐则同欢。山僧即不然。出门则吴山楚水。入门则佛殿行廊。或有个衲僧出问师意如何。许伊具一只眼。　西禅需云。者僧悟即不无。争奈未遇谛当。青天白日如被鬼迷。龙济头白齿黄作恁么语话。懒庵即不然。出门竹径无人扫。入户方塘照影寒。
　　龙济因僧问。劫火洞然。大千俱坏。未审者个坏不坏。师曰不坏。曰为什么不坏。师曰为同大千。
　　问若剜心。答如劈腹。句里翻身。何劳迅速。劫火俱然同大千。全机不动剑锋旋。龙济山头龙脱骨。焰摩天上鼓惊湍。
　　有耳不闻窗外事。眼前那有异同机。偶来遇值三家叟。浑语诙言总不羁。(天岸升)

　　福州东禅玄亮禅师(玄沙备下白龙希嗣)

　　僧问。本无迷悟。为什么却有佛有众生。师曰话堕也。
　　瀛山誾云。且道是者僧话堕东禅话堕。　承天怡云。者僧祇解月下趱程。不觉和身堕水。东禅虽能顺方指迷。要且无宗师作略。当时待它恁么问。连棒打出。直令它向佛生情尽迷悟顿空处别立生涯。

　　大鉴下十世
　　台州天台山德韶国师(法眼益嗣)

