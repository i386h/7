<!-- { "loadSidebar": true } -->
　　无欠无余无必无固。法法圆融头头显露。无住为本兮妙叶难量。立一切法兮沙界罔措。咄咄。好鸟不栖无影树。(竹浪□)
　　维摩。不断烦恼而入涅盘。
　　朝生暮死千万徧。一日几回相见面。展阵开旗放出来。一指动时客戏见。(白云端)
　　维摩。三十二菩萨各说竟。文殊曰。我於一切法无言无说无示无识。离诸问答。是为入不二法门。殊又问维摩。摩默然。殊叹曰。乃至无有语言文字是真入不二法门。
　　保福展云。维摩一默未出化门。又云。大小维摩被文殊一坐。至今起不得。报恩秀云。要起有甚么难。便掌。　雪窦显举文殊语毕。维摩道甚么。良久云。勘破了也。　琅琊觉云。文殊赞善。也是杓卜听虚声。维摩默然。汝等不得赞龟打瓦。　大沩智云。不二法门是默然不是默然。若是。文殊则为剩语。不是。维摩一场虚设。　报恩秀云。横身为众不免祸出私门。那堪文殊点破已露瑕玼。直饶天童道现居俗尘而无俗气。也是掩鼻偷香。　磬山修云。语默上摸索有甚交涉。若向众菩萨未启口处识得根源。方知说即是默。默即是说。众菩萨未曾说一字。老维摩其声如雷。会么。龙象蹴踏。非驴所堪。　博山来云。明修栈道暗度陈仓。若以语默商量。何异钵盂安足。二大士虽别。涂脂傅粉水泄不通。以不二法门较之尚远在。　瀛山誾云。不二法门。文殊尽其神力捶击不开。争奈保福犹嫌未出化门。为甚如此。祖关无险易。玄路有高低。　天目灏云。维摩若不得文殊。几乎病杀。
　　维摩大士去何从。千古令人望莫穷。不二法门休更问。夜来明月上高峰。(明觉显)
　　虚空鸟迹谩追寻。幽鸟投声又报春。若识东西无异路。净名一室不平沉。(慈明圆)
　　一个两个百千万。屈指寻文数不办。暂时放在暗窗前。明日与君重打算。(白云端)
　　言言言兮飘风洒雪。默默默兮雷轰电掣。藕丝孔里骑大鹏。等闲挨落天边月。(懒庵需)
　　曼殊问疾老毗耶。不二门开看作家。珉表粹中谁赏鉴。忘前失后莫咨嗟。区区投璞兮楚国膑士。璨璨报珠兮隋庭断蛇。休点破。绝玼瑕。俗气浑无却较些。(宏智觉)
　　深入不二门。巧尽反成拙。一默定千差。常说炽然说。说拙万古清风寒彻骨。(松源岳)
　　有无语默谩徒劳。居士何曾动一毫。世祖功臣三十六。云台争似钓台高。(别峰印)
　　夜行侵早尽贪程。共听鸡声到五更。忽觉投明天自晓。各安生理乐欣欣。(南磵问)
　　渔人有睡时。蚕妇无闲日。三九夜寒天。朔风吹水立。(节岩琇)
　　维摩。佛以一音演说法。或有怖畏或断疑。
　　或有怖畏或断疑。双明一句绝针锥。於斯切莫生欣厌。觌面还须眼似眉。(禾山方)
　　维摩。观身实相观佛亦然。
　　眼空四海恣纵横。鼻孔撩天信脚行。拏得电光为火把。却来日午打三更。(或庵体)
　　四大将无来作有。一身以己去方人。曾闻打水鱼头痛。我佛原来共一真。(古南门)

　　金刚

　　世尊食时。着衣持钵入舍卫城乞食。於其城中次第乞已。还至本处。收衣钵洗足已。敷座而坐。须菩提言。希有世尊。
　　食讫跏趺坐石床。斗闲闲气烛天光。几多业识茫茫者。衲被蒙头在醉乡。(水庵一)
　　卫城乞食沿门处。祇苑收衣洗足时。善现无端赞希有。斯文安得是如斯。(宝叶源)
　　金刚。应如是住。如是降伏其心。
　　希有希有佛。妙理极泥洹。云何降伏住。降伏信为难。二仪法中妙。三乘教喻宽。善哉今谛听。六贼免遮拦。(傅大士)
　　七手八脚。神头鬼面。棒打不开。刀割不断。阎浮跳踯几千回。头头不离空王殿。(冶父川)
　　截断从教来滚滚。随流未必去滔滔。青山长锁欲飞势。沧海合知来处高。(心闻贲)
　　金刚。凡所有相皆是虚妄。若见诸相非相即见如来。
　　法眼益别云。若见诸相非相即不见如来。　宝华忍云。大小世尊抱桥柱洗澡。不肖则不然。若见诸相非相。即见诸相。虽然。要见如来即易。见诸相则难。　妙伟俊云。大小宝华只解草鞋里[跳-兆+孛]跳。要见诸相非相。更参三十年。
　　有相有求皆是妄。无形无相堕偏枯。堂堂密密何曾闲。一道寒光烁太虚。(冶父川)
　　映林映日一般红。吹落吹开总是风。可惜撷芳人不见。一时分付与游蜂。(心闻贲)
　　金刚。一切贤圣皆以无为法而有差别。
　　千严长云。世尊有两个舌头。无明祇有一个舌头。一切贤圣皆以无为而无差别。
　　一金成万器。皆由匠者智。何必毗耶城。人人说不二。(觉海元)
　　仁者见之谓之仁。智者见之谓之智。寒时向火。热时乘凉。健即经行。困即打睡。仰面看天。开口取气。(保宁勇)
　　金刚。一切诸佛及诸佛阿耨多罗三藐三菩提法。皆从此经出。
　　僧问首山如何是此经。山云低声。云如何是受持。山云莫染污。　冶父川云。且道此经从甚处出。须弥顶上。大海波心。
　　佛祖垂慈实有权。言言不离此经宣。此经出处还相委。便向云中驾铁船。切忌错会。(冶父川)
　　水出昆仑山起云。钓人樵客问来因。祇知洪浪岩峦阔。不肯抛丝弄斧斤。(投子青)
　　金刚。应无所住而生其心。
　　山堂静坐夜无言。寂寂寥寥本自然。何事西风动林野。一声寒雁唳长天。(冶父川)
　　应无所住生其心。廓彻圆明处处真。直下顶门开正眼。大千沙界现全身。(呆堂定)
　　东村市接西村路。南舍花开北舍春。山月如银牵老与。又贪纵目上高岑。(理安问)
　　月明星稀。乌鹊南飞。绕树三匝。无枝可栖。(石奇云)
　　应无所住豁心空。金屑依然着眼中。蓦地虚空连底脱。大千经卷一时通。(孤云权)
　　单枪疋马走风尘。柳色烟花敢近身。羌笛一声辽胆丧。霜轮现处更愁人。(隐元琦)
　　金刚。若为人轻贱。是人先世罪业应堕恶道。以今世人轻贱故。先世罪业即为消灭。当得阿耨多罗三藐三菩提。
　　崇寿稠别云。心外有法应堕恶道。守住自己为人轻贱。　博山来云。缚杀多少人。解脱多少人。兼雌带黄。若以因果评。入地狱如箭射。
　　明珠在掌。有功者赏。妍媸不来。全无伎俩。伎俩既无。波旬失途。瞿昙瞿昙。识我也无。(明觉显)
　　水不洗水谁不知。旋岚常静太驱驰。千年历日如能算。免被巡官掌上推。(白云端)
　　四序炎凉去复还。圣凡祇在剎那间。前人罪业今人贱。倒却前人罪业山。(张无尽)
　　缀缀功过。胶胶因果。镜外狂奔演若多。杖头击着破灶堕。灶堕破。来相贺。却道从前孤负我。(天童觉)
　　关关幽鸟啼红翠。一榻熏风惊午睡。舞袖单衫入市廛。张公吃酒李公醉。(石雨方)
　　故邦不相使单于。啮雪吞毡意自如。沙漠十年持汉节。忠英不假雁传书。(具足有)
　　金刚。如来所得阿耨多罗三藐三菩提。於是中无实无虚。
　　菩提无实亦无虚。几个男儿是丈夫。丹穴不归金鸑鷟。碧潭空浸玉蟾蜍。(佛慧泉)
　　生涯如梦若浮云。活计都无绝六亲。留得一双青白眼。笑他无限往来人。(冶父川)
　　水中盐味。色里胶青。如来所得。一款招成。堪笑僧繇虽敏手。何曾描得志公真。(牧云门)
　　金刚。过去心不可得。现在心不可得。未来心不可得。
　　南堂静举德山到潭州诣婆觅点心。婆问。三心不可得。上座点那个心。德山无语。今夜代德山下转语。待他道三心不可得。祇向道咄咄。老婆不得无礼。似恁么莫太刚么。不然道。婆子你从甚么处得者消息来。似恁么又却太弱么。当时待他道三心不可得点那个心。祇向他道与我换热底一只来。才拟议。便与换却眼睛。乃颂云。
　　过去现在未来心。播土扬尘无处寻。坐卧经行无不是。承当直下莫沉吟。
　　过去心。不可得。收纶罢钓秋江碧。扁舟古岸恣闲眠。明月芦花深稳密。(承天宗三)
　　现在心。不可得。法王家法存今昔。谋臣猛将定封疆。说甚隋珠并赵璧。
　　未来心。不可得。不可得中祇么得。石含玉兮地擎山。惟证乃知难可测。千古流芳谁共知。清风匝地有何极。
　　三清道士无仙骨。八教阇黎毁梵书。黑漆昆仑舞花鼓。天亲无着暗嗟吁。(或庵体)
　　去岁春风燕子多。社前先到旧时窠。今年春色归将半。帘幕萧萧不见过。(宝叶源)
　　金刚。是法平等无有高下。是名阿耨多罗三藐三菩提。
　　须弥山头。大洋海底。拟欲动时。错矣错矣。(捬松[寤-丬])
　　金刚。若以色见我。以音声求我。是人行邪道。不能见如来。
　　色见声求也不妨。百花影里绣鸳鸯。自从识得金针后。一任风吹满袖香。(涂毒策)
　　尽却耳根并眼底。不知何处见如来。数声幽鸟啼寒木。一片闲云补断崖。(野庵璇)
　　金刚一。切有为法。如梦幻泡影。如露亦如电。应作如是观。
　　幻化空身即法身。个中无染亦无尘。拈匙把箸如明了。扫地烧香不倩人。(慈受深)
　　作事存心贵要精。不精终是不通灵。棋逢绝处着方妙。梅到寒时香愈清。(闲极云)
　　暑往寒来总不知。有无名相一时离。正如黑漆屏风上。醉写卢仝月蚀诗。(雪岩钦)

　　华严

　　普眼欲见普贤。不能得见。乃至三度入定。徧观三千大千世界。了不可得。白佛。佛曰。汝但於静三昧中起一念便见普贤。普眼於是才起一念。见普贤乘六牙白象住在空中。
　　翠岩芝云。我道普眼推倒世尊。世尊推倒普眼。你道普贤在甚么处。　林皋豫云。才起一念便见普贤。祇如普贤还见普眼么。　崇先奇云。普眼不见普贤则且置。你道世尊还见普贤么。诸人不得随人脚跟转。世尊云但於静三昧中起一念。见底是普贤。不是普贤。若说是。前三度为甚不见。若不是。又道向空中乘六牙白象。不可总作野狐精见解。　破暗灯云。尽大地是个普贤。未举念时早已相见了也。何用作许多伎俩。虽然。从前汗马无人识。祇要重论盖代功。
　　飘飘一雁落寒空。步步追空觅雁踪。踏破草鞋跟子断。巍然独坐大雄峰。(瞎堂远)
　　华严。佛告普眼。颇有人能说幻术文字中种种幻相所住处不。眼曰不也。佛言。普眼。幻中幻相尚不可得。何况普贤秘密身境界。秘密语境界。秘密意境界。而能入其中。能入能见。
　　晃晃在心目。昭昭居色尘。莫将银世界。唤作假银城。(北磵简)
　　华严。解脱长者欲见安乐世界阿弥陀佛。随意即见。
　　古木云封暗吐馨。微风吹动鸟啼新。夜明帘外翻身转。满袖花香满袖春。(本珠玥)
　　华严。菩萨以菩提心为家。以如理修行为家法。
