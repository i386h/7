<!-- { "loadSidebar": true } -->
　　径山杲云。有佛处不得住。生铁秤锤被虫蛀。无佛处急走过。撞着嵩山破灶堕。三千里外逢人不得错举。两个石人相耳语。恁么则不去也。此语已行徧天下。摘杨花摘杨花。唵摩尼达哩吽[口*发]咤。　天童觉云。沉空滞迹。犯手伤锋。俱未是衲僧去就。直须不入人行市。不上他床榻。正不立玄。偏不附物。方能把住放行有自由分。　灵隐岳举径山语毕云。大慧老人尽力祇道得到者里。还知香山落处么。铁山崩倒压银山。盘走珠兮珠走盘。密密鸳鸯闲绣出。金针终不与人看。　天宁琦云。妙喜老祖唱之於前。天宁远孙和之於后。门前种莴苣。莴苣生火筯。火筯开莲华。莲华结木瓜。木瓜忽然颠落地。撒出无限白芝麻。何也。祇要入拍。　宝寿新云。斩新铁蒺藜。直透两重关。欲透两重关。岭头依旧月弯弯。　法林音举径山语毕云。径山老人辜负他赵州不少。法林不惧诸方检责。也随搂搜。有佛处不得住。火星入裤。无佛处急走过。遭殃带祸。三千里外莫错举。十字街头恶又聚。恁么则不去也。笑倒东村王大姐。摘杨花摘杨花。古墓毒蛇头带角。南山猛虎尾髦髿。恁么道祇是辜负他妙喜。喝一喝云。徒将未归意。说与欲行人。
　　截断三关过者稀。临锋谁解振全威。杨花摘处何人见。风送满天似雪飞。(佛慧泉)
　　青山不异。白玉无瑕。茫茫流水。扰扰黄花。有佛处纤毫不立。无佛处万别千差。长安路上未归客。寻溪犹自摘杨花。(天童觉)
　　无奈雪霜苦。怕见杨花落。打破赵州关。清风满寥廓。(愚庵及)
　　不行鸟道不居廛。醉眼摩娑白昼眠。谩道逢人不错举。摘杨花是季春天。(博山来)
　　长亭短亭。忉忉莫已。不禁分手。诗吟连理。(寄庵卤)
　　赵州因僧问三身中那个是本来身。师曰缺一不可。
　　义山讷云。大小赵州被人一拶。直得分疎不下。今日若有恁么问。山僧便起身叉手而立。待它眼目定动。劈脊便打。
　　赵州因僧问。曾闻和尚亲见南泉是否。师曰镇州出大萝卜头。
　　东塔熹云。或有问东塔。闻和尚亲见龙池是否。但向道。问话即得。礼拜了退。　青龙操云。赵州塞者僧口则得。塞天下人口则难。
　　陶潜彭泽惟栽柳。潘岳河阳祇种花。何似晚来江上望。数峰苍翠属渔家。(海印信)
　　赵州古佛尚多言。萝卜出生镇府田。天下衲僧多齩啮。齿间蹉过老南泉。(文殊道)
　　参见南泉王老师。镇州萝卜更无私。拈来塞断是非口。雪曲阳春非楚词。(径山杲)
　　镇州出大萝卜头。师资道合有来由。观音寺里有弥勒。东院西边有赵州。(鼓山珪)
　　青出於蓝。冰生於水。寸步不通。白云万里。(或庵体)
　　些儿活计口皮边。点着风驰与电旋。谩说镇州萝卜大。何曾亲见老南泉。(石庵玿)
　　福州荔枝青州枣。万物无过出处好。炉里拣底不是精金。绨箱蓄者非是至宝。赵州本为定干戈。惹得烽烟空袅袅。(三宜盂)
　　赵州因秀才问佛不违众生愿是否。师曰是。曰某甲欲觅和尚手中拄杖得否。师曰君子不夺人所好。曰某甲非君子。师曰我亦不是佛。
　　义山讷云。赵州古佛与夺自由。自非过量人。未免向是非窠里走却。　海门涌云。赵州当时何不两手授之。待拟接。劈脊便打。不惟使他庆快平生。亦使后人知我衲僧家别有作用。
　　当机转处不踌躇。瑠璃盘内走明珠。赵州老子村校书。一条拄杖两人舁。(石庵玿)
　　夺鼓搴旗许赵州。开疆展土尚亏谋。不因病久知针穴。难定炙焦瘢上头。(松山补)
　　赵州参百丈。丈问甚处来。师曰南泉来。曰南泉近日有何言句示徒。师曰无事之人祇须悄然去。曰悄然一句且置。茫然一句作么生道。师进前三步。丈便喝。师作缩身势。丈曰大好悄然。师便出去。
　　琅琊觉云。赵州老人向狮子窟中换得爪牙。　昭觉勤云。作家相见。彼此难构。茫然悄然。进前退后。捏不成。塑不就。大路不行草里走。　平阳忞云。贼是小人。智过君子。虽然。有一正贼。有一草贼。
　　门里有。门外有。不作君平犯牛斗。狮子吼。野干鸣。摘出离娄眼里睛。一手缩。一手伸。重阳决定九月九。掀翻海岳访知音。赤骨律穷露双肘。(瞎堂远)
　　赵州因官人问和尚还入地狱否。师曰老僧末上入地狱。曰大善知识为什么却入地狱。师曰。我若不入。阿谁教化你。
　　福严容云。赵州老汉。手脚不同。不惟入水拖人。且能面夺旗帜。虽然。未免露柱勘破。
　　突出无孔一铁锤。仙陀碧眼也攒眉。他家自有通霄路。逐气寻声那得知。(天谷照)
　　赵州示众。佛之一字。吾不喜闻。
　　幻觉庵云。诸人切忌恁么会。既不恁么会。又作么生会。乃颂。
　　佛之一字不喜闻。去年依旧今年春。今年春间降大雪。陆墓乌盆变白盆。
　　碧天云淡晚风寒。醉把瑶琴月下弹。将谓调高人不识。谁知自被指头瞒。(侣岩荷)
　　赵州晚参。今夜答话去也。有解问者出来。时有一僧便出礼拜。师曰比来抛砖引玉。却引得个墼子。
　　觉铁[此/束]因法眼问。先师意作么生。觉云。如国家拜将。乃问甚人去得。或有人出云。某甲去得。须云汝去不得。眼云我会也。　长庆棱问觉铁[此/束]。那僧才出礼拜。为甚么便将为墼子。觉云适来那边亦有人恁么问。庆云向伊道什么。觉云亦向伊恁么道。　宝寿沼云。射虎不真。徒劳没羽。　报慈遂云。甚么处却成墼子去。丛林中道。才出来便成墼子。祇如每日出入行住坐卧。不可总成墼子。且道者僧出来具眼不具眼。　翠峰显云。灵利汉闻举便知落处。然虽如是。放过觉铁[此/束]。夫宗师语不虚发。出来必是作家。因甚抛砖引玉。要识赵州么。从前汗马无人识。祇要重论盖代功。　昭觉勤云。尽道赵州得逸群之机。一期施设不妨自在。者僧要击节扣关。闪电光中卒。做手脚不办。觉铁[此/束]能近取譬不坠宗风。法眼有通方鉴才便知落处。敢问诸人。既是宗师。为甚么抛砖祇引得个墼子。
　　探竿影草几人知。正似将军一面旗。斩将安营都在我。倒骑铁马上须弥。(慈受深)
　　千年田。八百主。谁当机。辨来处。赵州要答话。抛砖引墼子。觉老话端倪。如拜将相似。去得去不得。言下分缁素。个里高於万仞峰。不动纤毫擒佛祖。(圆悟勤)
　　赵州问南泉。道非物外。物外非道。如何是物外道。泉便打。师捉住棒曰。已后莫错打人去。泉曰。龙蛇易辨。衲子难瞒。
　　翠峰显云。赵州如龙无角。似蛇有足。当时不管。尽法无民。直须吃棒了趁出。　古南门云。南泉真个怜儿不觉丑。若是其人。何待人趁。自须掩鼻便出。
　　软缠藏锋入阵来。尽将擒下眼牚开。死生一决英雄士。文武双行将相才。(保宁勇)
　　要别真金火里识。棒头有眼明如日。赏罚明兮礼乐全。作家父子诚难得。(梅谷悦)
　　赵州因僧问如何是佛。师曰殿里底。曰殿里底岂不是泥龛塑像。师曰是。曰如何是佛。师曰殿里底。
　　酸甜滋味本天然。带叶连枝颗颗圆。南赡部洲人未识。庵摩罗果信虚传。(保宁勇)
　　不立孤危机本峻。赵州老子玉无瑕。当头指出殿里底。刬尽茫茫眼里花。(雪堂行)
　　一尊殿里佛。两度放毫光。准拟酬高价。无疑乱度量。(蒙庵聪)
　　九九昨朝八十一。夜梦不祥书门吉。东村王老祭清明。错费铁钱三五百。(汉关喻)
　　赵州闻沙弥喝参。向侍者曰教伊去。侍者才教去。沙弥便珍重。师曰。沙弥得入门。侍者在门外。
　　云居锡云。什么处是沙弥得入门。侍者在门外。者里会得。便见赵州。法林音云。者里会得。辜负赵州。　天植维云。青天白日。霹雳惊群。剖出五脏心肝。与人解黏去缚。就中可惜。当门栽荆棘。致令多少人进退不得。还有出得底么。喝一喝。
　　得入门。在门外。说向人。人不会。更高声。我耳背。(鼓山珪)
　　瑟瑟风松。萧萧雨桧。师子齩人。韩卢逐块。(径山杲)
　　斑鸠黄鸟共春风。花里交啼怨落红。鹤背仙人吹玉笛。双双惊起碧云东。(绿雨蕉)
　　赵州因僧问狗子还有佛性也无。师曰无。曰。上至诸佛。下至蝼蚁。皆有佛性。狗子为甚么却无。师曰为伊有业识在。又僧问狗子还有佛性也无。师曰有。曰。既有。为甚么入者皮袋里来。师曰知而故犯。
　　翠岩芝云。说有说无。两彩一赛。如今作么生。　资福观因僧问狗子为什么无佛性。福云逢人便齩杀。云因甚么又道有佛性。福云见主便摇尾。
　　言有业识在。谁云意不深。海枯终见底。人死不知心。(真净文)
　　有无双放复双收。赵老机关世莫俦。试上海门高处望。千江万派尽东流。(普融平)
　　佛性分明脱有无。酢酸何用挂葫芦。薄雾轻烟留不住。扁舟已过洞庭湖。(瞎堂远)
　　无。直路却萦纡。赵州东壁上。依旧挂葫芦。有。张公吃村酒。李公醉不醒。面南看北斗。(石庵玿)
　　狗子佛性无。斫额路上逢子湖。业识性在遭一口。大地全无碧眼胡。狗子佛性有。春风吹动千株柳。知而故犯可怜生。一一面南看北斗。(无庵全)
　　狗子佛性有。狗子佛性无。直钩原求负命鱼。逐气寻香云水客。嘈嘈杂杂作分疎。平展演。大铺舒。莫怪侬家不慎初。指点瑕玼还赵璧。秦王不识蔺相如。(天童觉)
　　狗子有。卖扇老婆日遮手。狗子无。种瓜先得吃葫芦。天禀元来各不同。卢仝不饮刘伶酒。(三宜盂)
　　赵州因僧问狗子还有佛性也无。师曰无。
　　赵州露刃剑。寒霜光焰焰。更拟问如何。分身作两段。(五祖演)
　　力壮年高胆更雄。清风随虎云从龙。啀喍无限寻声迹。挂角羚羊不见踪。(宝峰祥)
　　赵州狗子无佛性。万迭青山藏古镜。赤脚波斯入大唐。八臂那咤行正令。(稠岩赟)
　　乙己大人丘。丛林为寇雠。利牙如剑戟。生杀有来由。(南岩胜)
　　连马连人劈一刀。虚空迸血涌波涛。千千万万人争看。谁解分开盖胆毛。(中庵空)
　　狗子佛性无。老蚌吐明珠。西川鸣杜宇。江南鸣鹧鸪。(文殊道)
　　赵州狗子无佛性。当空掘出秦时镜。光明浑不见星儿。上下四维皆彻映。(谁庵演)
　　大食波斯饮百杯。停停把柁万人魁。逆风使过黄牛峡。不问瞿塘滟滪堆。(东山空)
　　狗子无佛性。罗睺星入命。不是打杀人。被人打杀定。(南书记)
　　二十四州铁。铸成一个错。扬在大街头。无人蹋得着。(朗庵然)
　　无之一字。杀人无数。多少英雄。横尸当路。(铁山仁)
