<!-- { "loadSidebar": true } -->
　　因僧问如何是不动尊。师曰单着布衫穿市过。曰学人未晓。师曰骑驴蹋破洞庭波。曰。透过三级浪。专听一声雷。师曰伸手不见掌。曰还许学人进向也无。师曰特地告虚空。曰雷鸣之下布鼓难鸣。师曰八花球子上不用绣红旗。曰三十年后此话大行。师便打。
　　宾则始终宾。主则始终主。如何不动尊。触着无停处。明明闹市头。深深海底渡。铁鹞无毛掠月昏。俊鹘穿云天正曙。机蹋机。箭锋拄。何如天外展双眸。莫把是非来入耳。(天岸升)
　　不动尊。活鱍鱍。珠盘宛转春回壑。去留皓月印寒潭。舒卷彩霞飘碧落。云垂万里鹏。翅展千年鹤。错错。清风八面何寥廓。(远庵僼)

　　宣州兴教院坦禅师(琅琊觉嗣)

　　上堂。有雪窦化主省宗出问。诸佛未出世人人鼻孔撩天。出世后为甚么杳无消息。师曰鸡足峰前风悄然。宗曰未在更道。师曰大雪满长安。宗曰。谁人知此意。令我忆南泉。拂袖归众更不礼拜。师曰新兴教今日失利。便归方丈。令人请至。师曰。适来错抵对一转语。人天众前何不礼拜。盖覆却。宗曰。大丈夫膝下有黄金。争肯礼拜无眼长老。师曰我别有语在。宗乃理前语。至未在更道处。师曰我有三十棒寄你打雪窦。宗乃礼拜。
　　理安问云。宾则始终宾。主则始终主。忽然宾主互换。未免有得有失。若道兴教是主。怎奈被省宗不肯。若道省宗是宾。因甚却寄棒打雪窦。还委悉么。不因夜来雁。争见海门秋。　颐石圆云。兴教放去较危。者僧收来太速。祇如三十棒寄打雪窦。意旨如何。羚羊才挂角。猎犬觅无踪。
　　当阳不断奈伊何。好语翻令落第多。理得丝纶重下钓。禹门三级起风波。(三峰藏)
　　悄悄寒风深雪夜。虎啸猿哀声不借。东土西天齐乞命。谁更人前夸重价。使乎使乎知未知。年年花落乳峰下。(夫山储)
　　龙门大启纳英流。且喜他人踞虎头。放去太赊收太速。还看片月海门秋。(天章玉)
　　雁来空布云中字。鱼去徒翻水上花。此夜月明人尽望。不知明月落谁家。(铁帆舟)

　　南岳云峰文悦禅师(大愚芝嗣)

　　上堂。汝等诸人与么上来。大似刺脑入胶盆。与么下去。也是平地吃交。直饶不来不去。朝打三千暮打八百。
　　宝寿方云。云峰老汉大似当台镜子。祇会照人。殊不知自己未出方丈时。早已吃交了也。
　　云峰因僧问。巅山岩崖还有佛法也无。师曰有。曰如何是巅山岩崖佛法。师曰猢狲倒上树。
　　径山杲云。若人信受奉行。一生参学事毕。
　　云峰因僧问。如何是心地法门。师曰不从人得。曰不从人得时如何。师曰此去衡阳不远。
　　径山杲云。云门即不然。如何是心地法门。不从人得。不得人得时如何。看脚下。法林音云。借人箸吃饭。　金明进云。金明即不然。如何是心地法门。不从人得。不从人得时如何。劈脊便棒。

　　安吉州西余师子净端禅师(谷隐聪下龙华岳嗣)

　　因尼参。师曰待来日五更三点入来。师侵早红粉搽面而坐。尼入见惊而遂悟。
　　僧中女子满面惭惶。女中丈夫一笑承当。从今丑态难回护。不必臙脂红粉妆。(朝宗忍)
　　老觉情闲似太孤。五更妆点接师姑。虽然已中烽烟计。粉面脂唇洗得无。(山茨际)

　　大鉴下十三世
　　舒州白云守端禅师(杨岐会嗣)

　　示众。此事如万仞崖头相似。总知道放着手便扑到底。祇是舍命不得。法华今日不动一毫头。教诸人到底去也。掷下拄杖。
　　拟从险处放身时。那个商量不皱眉。不动毫芒亲到底。眼睛皮绽盖须弥。(虚堂愚)
　　说尽荔枝滋味好。怜儿不觉伤华藻。更将剥净置人唇。到口便宜谁解讨。(六也雪)
　　白云上堂。若端的得一回汗出。便向一茎艹上现琼楼玉殿。若未端的得一回汗出。虽有琼楼玉殿却被一茎艹盖却。作么生得汗出去。自有一双穷相手。未曾容易舞三台。
　　径山杲云。一茎艹上现琼楼玉殿。决定可信。琼楼玉殿被一茎艹盖却。莫被他热瞒。径山恁么道。为已得一回汗出者说。未得一回汗出者切不得动着。　天宁琦云。拈却一茎艹。琼楼玉殿在什么处。到江吴地尽。隔岸越山多。　笑岩宝云。白云大慧俱善抑扬。当时则不无。怎奈扑鼻汗臭气在。　佛日晳云。隆安即不然。不须汝诸人汗出。但祇饥来吃饭困来打眠。
　　金谷年年烟雨中。一茎谁解舞春风。庭花引起愁无限。泣杀江蓠两岸红。(天水广)
　　九变将成曲。三终必尽仪。国风由是正。王化自雍熙。(觉圆胤)
　　白云上堂。古人留下一言半语。未透时撞着铁壁相似。忽然一日觑破。方知自己原是铁壁。如今作么生透。复曰。铁壁铁壁。
　　狮林则云。白云被铁壁觑透。打失一双眼睛。　伏龙长喝一喝云。用铁壁作么。　宝掌白弹指一声云。百杂碎。
　　白云谓东山演曰。有数禅客从庐山来。教伊说亦说得。明亦明得。颂古亦作得。祇是未在。演疑久之。乃悟曰。从此出一身白汗。明得下载清风。
　　佛眼远云。某甲侍。先师举此因缘谓某甲云。参学须是一时放下方得安乐。大众。还见得否。乃颂。
　　放得下。好脱洒。放不下。牛拽耙。堪笑诸方老古锥。打鼓说禅无尾杷。无尾杷。不惊怕。可嗟讶。解蹋毗卢顶上行。不言亦自传天下。好大哥。
　　寻得桃源欲避秦。无端又被贼来侵。而今匹马风前过。败国亡家恨转深。(素弘理)
　　白云因提刑郭公甫谒。示众。夜来枕上作得个山偈。谢功甫大儒。说与大众。请已后分明举似诸方。此偈非惟谢功甫大儒。直要与天下有鼻孔衲僧脱却着肉汗衫。乃曰。上大人。丘乙己。化三千。七十士。尔小生。八九子。佳作仁可知礼也。
　　晦昙承云。白云老人要与天下衲僧脱却着肉汗衫。殊不知更为天下衲僧加上鹘臭布衫。
　　白云上堂。举一则公案布施大众。良久曰。口祇堪吃饭。
　　白云举古。直是希奇。口堪吃饭。少有人知。诸禅老。莫迟疑。一饱自然忘百饥。(遁庵演)
　　白云因僧问。一喝分宾主。照用一时行。去此二途请师别道。师便喝。僧曰从来疑着和尚。师便打。僧曰作家宗师。师曰也不消得。僧礼拜。
　　伏龙长云。者僧道从来疑着和尚。是肯语是不肯语。白云便打是赏伊是罚伊。选佛若无如是眼。直饶千载亦奚为。
　　白云上堂。乾坤之内。宇宙之间。中有一宝。秘在形山。大众。眼在鼻上。脚在肚下。且道□□□么处。良久曰。人面不知何处去。桃花依旧□□□。
　　清溪流过碧山头。空水澄鲜一色秋。□□□尘三十里。白云红叶两悠悠。(拳石沃)
　　神仙初不住西东。祇在空蒙紫雾中。灵迹深知不可觅。拟相寻即隔千峰。(林闲遁)
　　白云上堂。一句道得尽。与佛祖为师。一句道不尽。与人天为师。今日作么生道。乃曰。有水皆含月。无山不带云。
　　南岳际云。山僧则不然。一句道尽与人天为师。一句道不尽与佛祖为师。且即今作么生道。乃云。家家门前火把子。　晦昙承云。若有一句孤负佛祖。若无一句落赚人天。道尽道不尽自救不了。诸人又作么生。良久云。掬水月在手。弄花香满衣。
　　白云上堂。见众集乃拈拄杖曰。大众会么。复卓一下曰。珊瑚枕上两行泪。半是思君半恨君。
　　几回沾水又拖泥。年老心孤不自知。游子不归空怅望。一溪流水落花随。(无庵全)
　　从欹金莲出画堂。懒搽脂粉岂涂香。春风一曲无人会。倦倚阑干欲断肠。(仁趾麟)
　　白云住圆通示众。难难难是遣情难。情尽圆明一颗寒。方便遣情犹不是。更除方便太无端。大众。情作么生遣。下座。背包竟去。
　　礼敬□云。端祖可谓去国一身轻似叶。高名千古重如山。山僧虽做他脚下儿孙。却又同途不同辙。移步不移身。何故。他人住处我不住。他人行处我不行。不是与人难共住。大都缁素要分明。大众。且道端祖底是山僧底是。喝一喝云。放教冷来看。
　　白云因僧问。旧岁已去。新岁到来。如何是不迁义。师曰眉毛在眼上。
　　罢钓归来不系船。江村月落正堪眠。纵饶一夜风吹去。祇在芦花浅水边。(月庭忠二)
　　落叶已随流水去。春风未放百花舒。青山面目依然在。尽日横陈对落晖。
　　条风布暖弄晴沙。郊外乌衣点翠霞。漠漠烟凝千嶂寂。画楼箫鼓有人家。(拙锋铦)
　　白云示众。金药丛丛带露新。采来熹茗赏佳辰。浮桮何必须宜酒。但有清香自醉人。
　　了庵欲云。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山常在眼。不妨流水去无涯。　愚庵及云。白云开福大似徐六担板。各见一边。径山见处也要诸人共知。时移节换是寻常。过了重阳又一阳。人事自生今日意。黄花只作去年香。

　　金陵保宁仁勇禅师(杨岐会嗣)

　　示众。释迦老子四十九年说法。不曾道着一字。优波鞠多丈室盈筹。不曾度得一人。达磨不居少室。六祖不住曹溪。谁是后昆谁为先觉。既然如是。彼自无疮勿伤之也。拍膝顾众曰。且喜天下太平。
　　宝寿方云。保宁道彼自无疮勿伤之也。不知早自剜肉了也。又道天下太平。不知早自作乱了也。
　　烟暖土膏农事勤。一犁新雨破春耕。郊原渺渺青无际。野草闲花次第生。(虚堂愚)
　　保宁上堂。风鸣条。雨破块。晓来枕上莺声碎。虾蟇蚯蚓一时鸣。妙德空生都不会。都不会。三个成群四个作队。窈窈窕窕飘飘飖飖。向前村后村。折得犁花李花一佩两佩。
　　南堂欲云。保宁大似二八少年风流才子。一向卖俏於唱。教门中足可观光。衲僧门下正好吃棒。何故。禾黍不阳焰。竞栽桃李春。翻令力耕者。半作卖花人。　能仁鉴拈拄杖云。者里则不然。白云为盖。流水作琴。一曲两曲无人会。雨过夜塘春水深。　愚庵及云。右军笔画入石三分。李杜文章光焰万丈。老保宁可谓尽善尽美。检点将来。未免笑破衲僧鼻孔。何故。要且无佛法道理。普慈又作么生。蒲团上端坐。针眼里穿线。西风一阵来。落叶两三片。　龙池微云。保宁恁么道。虽则风流逸格事理双彰。未免向百花争艳处着脚。若是秋空皎月木落飘金。千山露骨万水澄渟。总未知消息在。
　　保宁示众。大方无外。大圆无内。无内无外。圣凡普会。瓦砾生光须弥粉碎。无量法门百千三昧。拈拄杖曰。总在者里。还会么。苏噜苏噜。悉哩悉哩。
