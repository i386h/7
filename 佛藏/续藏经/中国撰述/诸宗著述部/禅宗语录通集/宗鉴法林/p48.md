<!-- { "loadSidebar": true } -->
　　赵州因真定帅王公携诸子入院。师坐而问曰大王会么。曰不会。师曰自小持斋身已老。见人无力下禅床。王愈加礼重。翌日令客将传语。师下禅床受之。侍者曰。和尚见大王来不下禅床。今日将军来为什么却下禅床。师曰。非汝所知。第一等人来禅床上接。中等人来下禅床接。下等人来三门外接。
　　跏趺迎上客。曲录对旌幢。不是家风别。他居礼义乡。(西岩惠)
　　折脚禅床接断薪。犹堪偃首揖高宾。明知列土熏天富。难斗他家彻骨贫。(石溪月)
　　人王争似法王尊。不下禅床接上根。休说君臣犹有间。入山先要主宾分。(月坡明)
　　赵州因侍者报大王来也。师曰万福大王。曰未到。师曰又道来也。
　　黄龙南云。头头漏泄。罕遇仙陀。侍者祇解报客。不知身在帝乡。赵州入草求人。不觉浑身泥水。　白云端云。侍者虽然罔措。争奈王令已行。王令既行。则海晏河清一句作么生道。野老不知尧舜力。冬冬打鼓祭江神。　径山琇云。侍者报客不知客是何人。赵州虾为子屈。不觉打失眼睛。且道径山恁么意在於何。巡人犯夜。　佛日晳云。今日御驾亲临。设有侍者报万岁来也。便与劈面掌云。莫诳山僧好。何故。天威不违颜咫尺。何曾少间至尊前。
　　报客传言信已通。叉手低头便鞠躬。对面一双青白眼。当头蹉过住山翁。(楚安方)
　　骥子驽骀满道途。皮毛谁敢辨精粗。若无伯乐当时鉴。失却追风千里驹。(慈受深)
　　许由临溪洗耳。巢父不饮牛水。侍者亲入帝乡。赵州祇在艹里。(南岩胜)
　　来也宫殿随身。去也笙歌满路。侍者白头如新。赵州倾盖如故。(别峰印)
　　春山倒影一江红。莺柳情多恋玉骢。莫恨不工仙子笔。祇缘身在画图中。(白岩符)
　　赵州到一庵主处问有么有么。主竖起拳头。师曰水浅不是泊舟处。便行。又到一庵主处问有么有么。主亦竖起拳头。师曰。能纵能夺。能杀能活。便作礼。
　　支提爱云。赵州祇见锥头利。　云居舜云。赵州当时甚生意气。虽然如是。要且鼻孔在二庵主手里。　龙门远云。庵主一等竖拳。赵州因甚肯一个不肯一个。要识赵州么。拍禅床左边一下。要识二庵主么。拍禅床右边一下。良久云。易开终始口。难保岁寒心。　沩山果云。泣露千般艹。吟风一样松。为甚么肯一个不肯一个。者里见得透。释迦不先弥勒不后。坐断要津天长地久。苟或不然。为你下个注脚。良久云。若不如是。争知如是。　昭觉勤云。佛祖命脉。列圣钳锤。换斗移星。惊天动地。有般汉未出窠窟。祇管道舌头在赵州口里。殊不知自己性命已属他人。若能握向上纲宗。与二庵主相见。便可以定龙蛇别缁素。正好着力。还知赵州落处么。切忌颟顸。　理安洸云。鸳鸯绣出从君看。不把金针度与人。　莲柎策云。赵州着緉草鞋到处行脚。不怕疑杀人。乃向二庵主手里纳败阙。顾左右云。甚处是伊纳败阙处。两行孤雁扑地高飞。一对鸳鸯池边独立。　云庵悦云。水浅不是泊舟处。言中有响。能纵能夺便礼拜。句里藏锋。如今有般无主孤魂。祇管较得较失。不惟蹉过古人。亦乃埋没自己。还知落处么。大冶精金应无变色。
　　问答元来总一般。当头一着莫颟顸。将军自有嘉声在。不得封侯也是闲。(佛迹昱)
　　无星秤子两头平。提起应须见得明。若向个中争分两。知渠错认定盘星。(佛性泰)
　　虎步龙骧遍九垓。会从平地起风雷。等闲唤出庵中主。便见千江水逆回。(佛心才)
　　换手搥胸哭老爷。棺材未出死尸斜。不如掘地深埋却。管取来年吃嫩茄。(瞎堂远)
　　闪烁旌旗骤往来。几人遥望起疑猜。此时若得樊公脚。一蹋鸿门两扇开。(无准范)
　　江北江南总帝畿。一轮化日照无私。边笳却在东风外。石女听来笑满眉。(无趣空)
　　短棹轻帆狎怒涛。东行西止得逍遥。去留不出芦花岸。陆地追寻人自劳。(报恩琇)
　　江南丝柳迎风舞。岭上青松带露寒。世事近来多剥复。人人偏爱紫罗冠。(慧山海)
　　一样竖拳两样酬。驴唇马[此/束]没来由。巫峡博得丝千丈。四海五湖下钓钩。(法林音二)
　　单枪疋马立功勋。韬略双全独见君。蓟北荆南齐定了。英名千古镇河汾。
　　赵州因文远在佛殿礼佛。师见以拄杖打一下曰作么。曰礼佛。师曰用礼作么。曰礼拜也是好事。师曰好事不如无。
　　中峰本云。文远云礼佛也是好事。不妨顽软。赵州云好事不如无。话堕了也。要知赵州老人话堕处么。待伊磕破脑门即向伊道。
　　文远修行不落空。时时瞻礼紫金容。赵州拄杖虽然短。分破华山千万重。(径山杲)
　　祇知瞻礼紫金容。不觉脑门遭霹雳。平生心胆向人倾。相识还同不相识。(蒙庵聪)
　　赵州因僧问如何是赵州。师曰东门西门南门北门。
　　径山杲云。者僧问赵州。赵州答赵州。得人一马还人一牛。人平不语。水平不流。会么。受恩深处宜先退。得意浓时便好休。　天宁琦云。尽道者僧神通。跳赵州关不过。大丈夫汉当众决择。未到弓折箭尽。即便拱手归降。何不着一转语。教他纳款去。且道着得个甚么语。　磬山修云。者僧设个问头也甚奇怪。他未会。争敢入虎穴捋虎须。道他会。争肯恁么休去。
　　句里呈机劈面来。烁迦罗眼绝纤埃。东西南北门相对。无限轮槌击不开。(翠峰显)
　　四廓关闳镇赵州。几於城下起戈矛。将军战马今何在。野艹闲花满地愁。(照觉总)
　　袖里金锤一击开。东西南北绝纤埃。石桥南畔台山路。报你游人归去来。(普融平)
　　南北东西老赵州。见人骑马也骑牛。清风月下寻归路。夫子门前问孔丘。(瞎堂远)
　　赵州因僧问。初生孩儿还具六识也无。师曰急水上打球子。后僧却问投子。急水上打球子意旨如何。子曰念念不停留。
　　法林音云。疋上不足。疋下有余。
　　六识无功伸一问。作家曾共辨来端。茫茫急水打球子。落处不停谁解看。(翠峰显)
　　何谓识兮还具六。八万四千殊不足。初生孩子尚喃喃。急水打球拦口筑。(白云端)
　　朝日茫茫打个球。生来念念不停留。若知落地无踪迹。始会云门六不收。(慈受深)
　　赵州因僧问和尚姓甚么。师曰常州有。曰甲子多少。师曰苏州有。
　　苏州有。常州有。须信亲言出亲口。赵州古佛岂徒然。世界坏时渠不朽。若能於此究根源。决定面南看北斗。(翠峰显)
　　常州有。苏州有。咭嘹舌头狮子吼。寿山高兮福海深。八十一分九个九。若能直下便回光。千古万古名不朽。(佛鉴懃)
　　苏州有与常州有。三月江南啼鹧鸪。堪笑有年无德汉。被人拶着强分疎。(退耕宁)
　　赵州问一座主讲什么经。曰讲涅盘经。师曰问一段义得否。曰得。师以脚趯空吹一吹曰是什么义。曰经中无此义。师曰。脱空谩语汉。此是五百力士揭石义也不识。
　　老宿代云。和尚瞒某甲瞒大众。　翠峰显别云。和尚惯得其便。
　　一趯方令地轴翻。一吹还又转天关。讲师不识圆陀义。空舍前山过后山。(圭堂居士)
　　揭石从来义不同。洪波深处逞神通。高标不在芦花岸。队队双双趁晓风。(呆堂定)
　　赵州因僧问。久向赵州石桥。到来祇见略彴。师曰。汝祇见略彴。且不见石桥。曰如何是石桥。师曰度驴度马。
　　城山洽云。老汉末后道个度驴度马。是赏伊罚伊。者里勘破。一生参学事毕。不然。吃水也须防噎。
　　孤危不立道方高。入海还须钓巨鳌。堪笑同时灌溪老。解云劈箭亦徒劳。(翠峰显)
　　异类渠行履。心真出语亲。随流自得妙。到岸不迷津。(天宁琏)
　　长鲸已压浪头飞。跛鳖桥边尚碾泥。度马度驴难解会。绿杨影里路东西。(地藏恩)
　　赵州因一僧曰。某甲从长安来。横一条拄杖。不曾拨着一人。师曰自是大德拄杖短。僧无语。
　　同安显别州云。老僧者里不曾见恁么人。又代僧云。也不短。　天童悟代云。某甲罪过。不意轻触和尚。
　　法林音代礼三拜。
　　赵州因僧问十二时中如何用心。师曰。汝被十二时辰使。老僧使得十二时。
　　使得十二时辰。呼来却教且去。倚官挟势欺人。茫茫无本可据。(径山杲)
　　钟送黄昏鸡报晓。赵州何用闲烦恼。裂破虚空作两边。古庙香炉出芝艹。(雪庵瑾)
　　安帖邦乡老赵州。时辰使得最风流。今朝有酒今朝醉。明日愁来明日忧。(野庵璇)
　　天来龙来。神来鬼来。风来雨来。驴来马来。几乎死了。一去不来。(汉关喻)
　　赵州在南泉井楼上打水次。见南泉过便抱柱悬却脚曰相救相救。泉上胡梯曰。一二三四五。师少顷却去礼谢曰。适来谢和尚相救。
　　昭觉勤云。一人将错就错。一人看楼打楼。虽然如是。父为子隐。直在其中。　径山策云。赵州悬羊卖狗。南泉有年无德。作者去就当时。祇好拽翻梯子。教者汉一生蹭蹬。还知么。养子方知父慈。
　　等闲施设岂徒然。平地波澜欲浸天。更向胡梯敲数下。免教失脚堕黄泉。(佛性泰)
　　赵州因在殿上过。乃唤侍者。者应诺。师曰好一殿功德。者无对。
　　殿上唤来先应诺。不知业识太茫茫。虽然功德已成就。怎奈当初不放光。(鼓山珪)
　　好一殿功德。总是过去佛。百福相严身。不使栴檀刻。日日香烟夜夜灯。看来当甚乾萝卜。(径山杲)
　　赵州因游方时到临济。才洗脚济便问。如何是祖师西来意。师曰正值山僧洗脚。济乃近前作听势。师曰。会即便会。啖啄作么。济便归方丈。师曰。三十年行脚。今日错为人下注脚。
　　法云秀云。众中商量道。赵州不识临济作贼却。为他下个注脚。临济当时作听势。何不劈耳便掌。若恁么商量。何曾梦见赵州识得临济。殊不知两个尽是老贼。须知一个好手。敢问诸人那个是好手。　教忠光云。临济有验人眼。赵州又饱丛林。等闲略露风规。自然头正尾正。还会么。若不得。流水还应过别山。
　　洗脚处更不安排。侧聆时非是啖啄。赵州临济二老人。相见何劳下注脚。(鼓山珪)
　　一人眼似鼓椎。一人头如木杓。两个老不识羞。至今无处安着。(径山杲)
　　赵州因僧辞。乃问甚处去。曰雪峰去。师曰。雪峰忽问汝。和尚有何言句。汝作么生道。曰却请和尚道。师曰冬即寒夏即热。又问。忽更问汝毕竟事。又作么生。僧无语。师代曰。某甲亲从赵州来。不是传语汉。其僧后到雪峰。峰问甚处来。曰赵州来。峰问赵州有何言句。僧举前话。峰曰须是我赵州始得。
