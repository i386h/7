<!-- { "loadSidebar": true } -->
续藏经   宗鉴法林
　清 集云堂编
　　凡例

　　是书之会集也始於壬辰春在塞北之法林寺。其镌版讫工也於甲午夏在京师柏林之宗鉴堂。今题曰宗鉴法林。识地也。　　集书者皆以南岳青原对出。未免舛错。今依统要。南岳归南岳。青原归青原。支派既已清晰。览者自无诸讹。　　天皇天王之误。两家聚讼不休。终为千古疑案。欲为分剖诚难置喙。况已坠之宗何必深论。今将二字放一黑圈。以俟后之作者。　　事必遵古。洞下五代之讹。昉於近世。从前皆不言及。故亦未之闻。今何敢妄加笔削。谨遵会元等书。庶免前贤之呵叱以取罪愆。　　南岳下自马祖一始至五峰学林皋豫止。青原下自石头迁始至指南彻雪关誾止。以后语录繁多。诚有未备。　　公案自宋元以来流传者一千七百则人所共知。每言及必举是数。更不知此外别有妙悟。埋没昔贤之精神良可太息。因增入共二千五百六十四则。　　联珠惟颂。统要惟拈。分为两岐未免各存意见。览者亦有顾此失彼之叹。今皆合集。庶几一目了然洞若观火。　　诸方语录拈颂颇多。亦有未经流通者。今广加搜罗。虽残篇断简必再三详订录入集中。以公天下后世。　　公案中有疑似者。不敢輙加臆断贻笑诸方。即如油餈公案。一云鹅湖一云南泉。未知孰是。今皆收入古德。余仿此。　　公案原以淘汰见识。或反以见识去穿凿公案。虽一时英雄欺人。恐过去古人流涕。今凡系穿凿腐靡者槩不收入。　　拈颂随到随收。不能悉依辈行。　　是书初刻於京都公案二千五百有零。二刻於理安复增入一百五十余则。共成二千七百二十则。至於公案考订。卷帙编次不无大同小异之殊。　　是书之成仅阅二年。深山邃谷耆德尊宿语录不传世者缺遗必多。敬俟后贤补入。

　　宗鉴法林目录
