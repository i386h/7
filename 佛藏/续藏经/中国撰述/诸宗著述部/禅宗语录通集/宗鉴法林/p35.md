<!-- { "loadSidebar": true } -->
　　尝患门徒以即心即佛之谈诵忆不已。且谓佛於何住而曰即心。心如画师而曰即佛。遂示众曰。心不是佛。智不是道。剑去久矣。汝方刻舟。
　　心不是佛。智不是道。青山白云。落花芳艹。若是伶俐阿师。终不回头转脑。(鼓山珪)
　　雨散云收后。崔嵬数十峰。倚阑频顾望。回首与谁同。(径山杲)
　　太平时节岁丰登。旅不赍粮户不扃。官路无人夜无月。唱歌归去恰三更。(开善谦)
　　昨日因过竹院西。邻家稚子隔溪啼。山寒水肃半黄落。无数归鸦卜树栖。(虚堂愚)
　　天晴日头出。雨下地上湿。尽情都说了。祇恐信不及。(无门开)
　　心不是佛。智不是道。举得十分。未敢相保。携条拄杖闲行。切忌回头转脑。(照堂一)
　　禅和包。小娘腰。老虎毛。将军刀。更有江流上。一条纸画桥。(汉关喻)
　　东寺因崔相国入殿见雀抛粪於佛顶上。乃问一切众生皆有佛性。为甚却抛粪於佛头上。师曰它终不向鹞子头上抛。
　　法灯钦代云怕佛。　金山铨云。面赤不如语直。　磬山鼎云。崔相好一杓。可惜放过。待道终不向鹞子头上抛。遂与一掴。使东寺也知些臭气好。
　　东寺问仰山甚处人。山曰广南人。师曰我闻广南有镇海明珠是否。曰是。师曰此珠如何。曰黑月即隐白月即现。师曰将得来否。曰将得来。师曰何不呈似老僧。曰。某甲昨到沩山。被索此珠。直得无言可对。无理可伸。师曰。真狮子儿。善能哮诟。
　　佛鉴懃云。东寺祇索一颗。仰山倾出一栲栳。　天宁琦云。仰山虽是个狮子儿。怎奈把镇海明珠作豌豆卖却。千古之下遭人检点。今日党理不党亲。便是东寺到来也须勘过了打。　洞山莹云。可惜东寺被他珠光一烁。直得龙头蛇尾。当时何不唤侍者快将粪箕扫帚来。
　　善舞太阿锋。决无伤手厄。惯编猛虎须。必有全身策。镇海珠。巧呈似。离色离声离名字。栴檀林里爇栴檀。狮子窟中吼狮子。(圆悟勤)
　　无言可对口才开。已是和光吐出来。东寺不知何意志。深深一丈掘坑埋。(云衲庆)
　　东寺因仰山机缘相见了却入客位。复具威仪再上人事。师才见乃曰。已相见了也。山曰与么相见。莫不当否。师便归方丈闭却门。山归举似沩山。沩曰寂子是什么心行。山曰。若不与么。怎识得伊。
　　保福展云。仰山大似蚊子上铁牛。　承天宗云。仰山识得东寺。强说道理即得。相见即不可。直使沩山亲来也未能得与东寺相见在。

　　袁州南源道明禅师(马祖一嗣)

　　上堂。快马一鞭。快人一言。有事何不出头来。无事各宜珍重。僧问如何是一言。师乃吐舌曰。待我有广长舌相即向汝道。
　　黄鸟声乾绿柳阴。长门犹说不逢春。玉箫吹处花空落。翠辇过时月已沦。(远庵僼)
　　南源因洞山来参。才上法堂。师曰已相见了也。洞便下去。至明日却上。问昨日已蒙和尚慈悲。不知甚处是与某甲相见处。师曰。心心无间断。流入於性海。曰洎合放过。遂辞去。师曰多学佛法广作利益。曰多学佛法即不问。如何是广作利益。师曰一物莫违即是。
　　知有前期在。难分此夜中。母将故人酒。不及石尤风。(涧庵怡)

　　越州大珠慧海禅师(马祖一嗣)

　　僧问如何是佛。师曰清谈对面非佛而谁。
　　法眼云。是即没交涉。
　　偃蹇苍髯十万本。参差翠玉数千竿。风敲月户三秋冷。雨打茅堂六月寒。(石溪月)
　　大珠曰。身口意清净是名佛出世。身口意不净是名佛灭度。
　　黄龙南云。也好个消息。古人一期方便与你诸人讨个入路。既得个入路。又须得个出路。登山须到顶。入海须到底。不到顶不知宇宙之宽广。不到底不知沧海之浅深。既知宽广又知浅深。乃颂。
　　一蹋蹋翻四大海。一掴掴倒须弥山。撒手到家人不识。鹊噪鸦鸣拍树间。
　　大珠问座主蕴何经论。曰讲金刚经。师曰。若言如来有所说则为谤佛。若言不是佛说又是谤经。除此之外。试与老僧说看。
　　法林音代云。和尚幸是大人。
　　百非四句都拈了。敢问云何会此经。却是虚空能讲得。炽然常说有谁听。(本觉一)

　　洪州百丈惟政禅师(马祖一嗣)

　　老宿见日影透窗乃问。窗就日。日就窗。师曰。长老房中有客。归去好。
　　窗就日兮日就窗。前尘不了费商量。房中有客还归去。归到无归始见常。(侣岩荷)
　　惟政问南泉。诸方善知识还有不说似人底法也无。泉曰有。师曰作么生是。曰不是心不是佛不是物。师曰恁么即说似人了也。曰。某甲即与么。和尚作么生。师曰。我又不是善知识。怎知有说不说底法。曰。某甲不会。请和尚说。师曰我太煞为汝说了也。(或作涅盘)
　　沩山喆云。百丈祇知瞻前不知顾后。当时待伊道某甲不会。但云老僧亦不会。百丈若下得此一语。非惟与南泉为宗匠。亦乃与天下人为宗匠。　天奇瑞云。者两个汉。拈头失尾拈尾失头。既有不说底法。还许你宾主问答也无。饶你检点得出。进退无门。更夸精细。转见不堪。诸人到此作么生。请归堂。珍重。
　　涅盘老子顺风吹。啰哩哩啰争得知。隔岭几多人错听。一时唤作鹧鸪词。(白云端)
　　不会谁不会。相逢且吃茶。不寻云水路。争得到僧家。(长灵卓)
　　鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默。默时语。人从陈州来。却往许州去。(圆悟勤)
　　倒腹倾肠说向君。不知何故尚沉吟。而今便好猛提取。付与世间无事人。(径山杲)
　　一个拽来还拽去。一人牵去又牵来。深山一段无根树。直至如今锯不开。(千岩长)
　　惟政因入京。路逢官人吃饭。忽见驴鸣。官人召曰头陀。师举头。官人却指驴。师却指官人。
　　保福展云。惟政因斋庆赞。　法眼别云。但作驴鸣。　支提爱云。一家有事百家忙。

　　京兆章敬怀恽禅师(马祖一嗣)

　　因百丈遣僧来嘱曰。待伊升堂次。乃展坐具礼拜了。将伊一只鞋以袖拂却上尘。倒覆向下。其僧至。一如丈教。师乃曰老僧罪过。
　　黄龙新云。百丈逞尽神通。不消章敬道个老僧罪过。　鼓山珪云。黄龙孟八郎。犹欠一着在。祇知百丈逞神通。殊不知百丈伎俩俱尽。祇知章敬道个老僧罪过。不知章敬一款便招。会么。蛇吞虾蟆犹自可。更有蜈蚣在后头。
　　章敬因僧问心法双忘指归何所。师曰郢人无污徒劳运斤。曰请师不返之言。师曰即无返句。
　　洞山云。道即甚易。罕遇作家。　鲁庵远云。语不知邪正。邪正足以障语。言不知宾主。宾主足以害言。章敬知即知。其如障语害言何。

　　洪州泐潭法会禅师(马祖一嗣)

　　问马祖如何是祖师西来意。祖曰低声近前来。师近前。祖打一掴曰。六耳不同谋。来日来。师至来日独入法堂曰请和尚道。祖曰。且去。待老僧上堂时出来与汝证盟。师乃悟曰。谢大众证明。绕法堂一匝便去。
　　黄龙南云。在古人尚六耳不同谋。那堪今日三二百众浩浩地商量。祸事祸事。　昭觉勤云。南老不妨因风吹火。未免随语生解。若有问道林西来意。但云水长船高。泥多佛大。
　　鸡声茅店月华明。客梦沉迷尚未醒。开得眼来天大晓。髼头垢面便奔程。(绝象鉴)
　　十八佳人嫁未酬。每凭媒妁善搜求。一从嫁却潘郎后。便解人前不识羞。(竹屋简)
　　六月炎天雪满巅。那知身到清凉山。文殊举手金刚窟。收取玻璃盏子还。(磬山修)

　　池州杉山智坚禅师(马祖一嗣)

　　因普请择蕨次。南泉拈起一茎曰者个大好供养。师曰。非惟者个。百味珍馐它亦不顾。泉曰。虽然如是。个个须尝过始得。
　　报慈遂征云。且道是相见语。不是相见语。　翠岩芝征云。祇如杉山与么道。还免得无过么。若免得。未具眼在。免不得。又违前话。
　　杉山吃饭次。南泉收生饭曰生喏。师曰无生。泉曰犹是末。才行数步。师召曰长老。泉回顾曰作么。师曰莫道是末。
　　神鼎揆云。衲僧家粥足饭足便休。黏牙搭齿堪作甚么。两个汉各与二十拄杖。与么判断还有过么。检点得出亦领三十拄杖。
　　古老巡堂亲掠生。渡水行舟不易耕。莫道无生犹是末。纤毫不了乱纵横。(智门祚)
　　生前一曲赖同条。别管清音调自高。一夜西风吹不散。梅花奏落彻云霄。(神鼎揆)
　　杉山一日与归宗南泉路次。逢虎。各从边过了。泉问归宗。适来见虎似个甚么。宗曰似个猫儿。复问师。师曰似个狗子。师却问泉。泉曰似个大虫。
　　大沩智云。三个老汉聚头寐语。若要彻一时。参取者大虫始得。复颂。
　　一虎三人见不同。高低各自立宗风。为伊途路不得力。空过浮生一梦中。
　　一物两名也大奇。三人那个可为师。顶门未具金刚眼。透出纵横孰辨伊。(开先瑛)
　　五五二十五。大虫元是虎。狗子与猫儿。岂可同时语。夜闭门。早关户。须信利牙爪可怖。家家门首透长安。尽是举子朝天路。(佛鉴懃)

　　筠州逍遥禅师(马祖一嗣)

　　因鹿西和尚曰念念攀缘心心永寂。师曰昨日亦有人恁么道。曰道什么。师曰不知。曰请和尚道。师以拂子蓦口打。西拂袖便出。师召众曰。大众。直是顶门上着眼。也鉴它不破。
　　蒋山懃云。老僧虽顶门无眼。也验得他骨出。何以见得。古墓毒蛇头戴角。南山猛虎尾咤[哎-乂+少]。

　　抚州石巩慧藏禅师(马祖一嗣)

　　昔为猎人。因趁鹿遇马祖。乃问见鹿过否。祖曰汝是何人。曰猎人。祖曰汝解射么。曰解射。祖曰一箭射几个。曰射一个。祖曰汝不解射。曰和尚解射否。祖曰解射。曰一箭射几个。祖曰射一群。曰彼此生命何得射他一群。祖曰汝既知如是。何不自射。曰。若教某甲自射。直是无下手处。祖曰者汉旷劫无明烦恼今日顿息。师遂掷下弓箭投祖出家。
　　清凉钦云。且作么生是一箭射一群底道理。直是三千大千世界生命也不消一箭。　雪窦显云。马师一箭一群信彩。射得有甚用处。不如石巩一箭一个。却是好手。翠峰今日效古人之作。拟放一箭。高声喝云。看箭。又云中也。　翠岩芝云。马祖一箭一群犹未善在。山僧一箭射蠢动含灵。无不中者。虽然如是。祇道得一半。更有一半留与诸上座道。
　　石巩因僧问生死到来如何回避。师曰者底无生死。
　　圆悟勤云。还识者底么。俊鹘冲霄去。懵鸟泊篱头。　铁机信云。大小石巩。只顾贪程。不顾失脚。
　　幽兰春谷袭人衣。香径离披樵客归。欲执斧柯重伐柯。年残枝叶逐云飞。(磬山鼎)
