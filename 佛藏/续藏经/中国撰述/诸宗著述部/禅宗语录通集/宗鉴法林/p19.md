<!-- { "loadSidebar": true } -->
　　马祖遣人送书到。书中作一圆相。师发缄见。遂於圆相中着一点。却封回。忠国师闻乃曰。钦师犹被马师惑。
　　保福展云。甚处是惑处。作么生得不惑。　雪窦显云。径山被惑且置。若将呈似。国师别作个甚么伎俩免被惑去。有老宿云。当时坐却便休。亦有道但与画破。若与么。祇是不识羞。敢谓天下老师各具金刚眼睛。广作神通变化。还免得么。雪窦见处也要诸人共知。祇者马师当时画出。早自惑了也。　五祖戒云。两采一赛。又云。三人指路拟何为。　沩山喆云。还识马祖径山么。一点水墨两处成龙。国师道钦师犹被马师惑。可谓千里同风。不见道手执夜明符。几个知天晓。　径山杲云。马祖仲冬严寒。国一孟夏渐热。虽然寒热不同。彼此不失时节。国师因甚道钦师犹被马师惑。无风荷叶动。决定有鱼行。　天宁琦云。圆相中着点。日月无光。天地黯黑。初未惑钦师。马师先自惑。累及老南阳。也一场狼藉。良久云。平生肝胆向人倾。相识如同不相识。　古南门云。古南有三十棒。一打马师不应自惑。二打钦师不应被惑。三打雪窦不应判惑。更有一棒款款与诸人道破。　崇先奇云。马师草草问候。钦师万字折点。虽然往复无差。转见道路周遮。总谓忠国师道钦师犹被马师惑。殊不知字经三写乌焉成马。
　　马祖当时验径山。同风微露密机关。无端却被南阳老。平地坑人似等闲。(佛印元)
　　被惑之言事有由。神交千里芥针投。谁知解使云通信。我不然兮石点头。(照觉总)
　　自惑惑人非草草。不失时节通一好。蹋着草索骨骨惊。只为当初被蛇齩。(云林辂)
　　国一因马祖遣智藏来问。十二时中以何为境。师曰待汝回去时有信。藏曰即今便回去。师曰。传语马大师道。却须问取曹溪。
　　云居庄云。马师大似埋兵挑斗。国一可谓遇变出奇。者僧虽善通使命。要且劳而无功。蓦拈拄杖画一画云。三级浪高鱼化龙。痴人犹戽夜塘水。　本觉一云。马祖暗度金针。径山明穿玉线。若非者僧。怎识文彩全彰。仔细看来。姹女已归霄汉去。呆郎犹向火边蹲。
　　国一因唐代宗亲加敬礼。一日在大内见帝来乃起立。帝曰师何以起。师曰檀越何得向四威仪中见贫道。
　　径山杲云。不向四威仪中。又如何见国一。
　　立任威仪外。全身在里头。重重赐龙袖。难掩面门羞。(西岩惠)
　　万乘君王一国师。寻常不离四威仪。山长水远空相忆。黄叶吹风人未归。(闲极云)

　　杭州鸟窠道林禅师(国一钦嗣)

　　因侍者辞往诸方学佛法去。师曰若是佛法老僧亦有少许。曰如何是和尚佛法。师拈起布毛吹一吹。侍者大悟。
　　大沩秀云。可惜者僧认他口头声色以当平生。殊不知自己光明盖天盖地。　神鼎諲举了遂於身上拈布毛吹云会么。久后不得辜负老僧。　径山杲云。沩山与么批判。也未梦见鸟窠在。　天宁琦云。侍者能於拈起布毛处便喝。免致诸方检点。我恁么道也是为他闲事长无明。
　　白凤烟霞控鸟窠。骊龙珠曜祖山河。当初拈起布毛意。体用毗卢些子多。(克符道者)
　　鸟窠拈起布毛吹。一道寒光对落晖。虽是老婆心意切。悟来犹在半途归。(石门易)
　　无风匝匝起波痕。碧髻罗纹正眼观。恰值黄河三冻锁。那罗延窟见龙蟠。(云居佑)
　　鸟窠吹布毛。红日午方高。赵王因好剑。合国人带刀。(真净文)
　　老倒忘机是鸟窠。西湖湖上控烟萝。布毛吹起无多子。铁眼铜睛不奈何。(宝峰乾)
　　眼中难着透金尘。悟了今人即古人。大地撮来如粟米。一毛头上现全身。(佛鉴懃)
　　布毛一吹。当下知归。冷光徧地。独露针锤。(楚方安)
　　游骑纷纷骤晓风。将军施令在城东。拈来金镞些儿妙。射破花心一点红。(涂毒策)
　　长林幽鸟谩嘈嘈。媆柳临风舞翠涛。富贵春城谁不受。引人徐步上林皋。(三宜盂)
　　一向曾无刀斧痕。还他本色住山人。无端节外生枝者。惹得平空祸到门。(孝如元)
　　鸟窠因白居易问。如何是佛法大意。师曰。诸恶莫作。众善奉行。曰三岁孩儿也解恁么道。师曰。三岁孩儿虽道得。八十老人行不得。
　　法林音云。趁出淫房。未还酒债。自不契他。居易如今一般汉。坐在明白地上。唤作鸟窠为他说一上佛法得么。
　　恶无相貌善无形。皆自心田长养成。不动锋铓轻剔破。菩提烦恼等空平。(无量寿)

　　袁州蒙山道明禅师(五祖忍嗣)

　　因趁六祖卢行者至大庾岭。祖置衣於石上。师举之不动乃曰。我为法来。非为衣来。愿行者开示。祖曰。不思善。不思恶。正恁么时。那个是明上座本来面目。师大悟。作礼曰。上来密语密意外。更别有意旨否。祖曰。我今为汝说者即非密也。汝若返照。密在汝边。
　　法林音云。行者深无去就。被个孟八郎轻轻一拶。便自立地放尿。如今二千年来。大庾岭头底衣钵不知还在否。致今无限无限衲僧。个个瞠开眼睛。单单祇要见本来面目。真堪笑煞。
　　正当恁么时。历劫不曾迷。步步趋三界。归家永绝疑。(龙门远)
　　堂堂妙相绝锱铢。善恶都忘见也无。万里云收天界净。海心无浪月轮孤。(佛性泰)
　　夜深传付老卢衣。恨杀黄梅老古锥。向道赶人休赶上。果然落节一番归。(雪溪戒)
　　十八佳人入绣房。灯前无暇叙炎凉。风流不是言传得。端在侬家自主张。(六愚吉)

　　嵩山慧安国师(五祖忍嗣)

　　因坦然问如何是祖师西来意。师曰何不问取自己意。曰如何是自己意。师曰当观密作用。曰如何是密作用。师以目开合示之。然於言下知归。
　　阿[蠢-春+者]云。言下知归。者僧早负自己。乃合掌云。[蠢-春+者]侬不敢望诸人与安国师相见。
　　提镫觅火外边寻。指示分明在己身。蓦地顶门开正眼。不从自己不从人。(灵鹫诚)

　　嵩岳破灶堕和尚(安国师嗣)

　　因嵩山有庙甚灵。殿中惟安一灶。师以杖敲三下曰。咄。此灶祇是泥瓦合成。圣从何来。灵从何起。恁么烹宰物命。又打三下。灶乃倾堕。须臾有青衣峨冠设拜曰。我本此庙神。久受业报。今蒙师说无生法。得脱此处生天。师曰。是汝本有之性。非我强言。僧问。某甲久侍左右。未蒙方便。灶神得何宗旨便乃生天。师曰。我祇向伊道是泥瓦合成。别无道理为伊。僧伫思。师曰会么。曰不会。师曰本有之性为什么不会。僧作礼。师曰。堕也堕也。破也破也。后有举似安国师。国师叹曰。此子会尽物我一如。
　　祸福威严不在灵。残杯冷炙飨何人。一从去后无消息。野老犹敲祭鼓声。(龙门远)
　　倚灶为灵不自灵。灵踪断处一堆尘。野老不来敲祭鼓。打正因邪别是春。(佛灯珣)
　　摩天鸩鸟九头毒。护世那咤八臂长。水向石边流出冷。风从花里过来香。(南崖胜)
　　遭他一击便低头。空戴儒冠学楚囚。好看云空山岳露。溪声不断水长流。(普慈云)
　　破灶因僧从牛头处来。师问来自何人法会。僧近前叉手绕师一匝而出。师曰牛头下不可有此人。僧乃过师左边叉手而立。师曰果然果然。僧却问。应物不由它时如何。师曰争得不由它。曰与么则顺正归原去也。师曰归原何顺。曰若非和尚几错招愆。师曰犹是未见四祖时道理也。见后通将来。僧却绕师一匝而出。师曰顺正之道古今如然。僧作礼而退。
　　汉雷见云。破灶垂手自在。纵夺临时。固是作家宗匠。者僧惯能作客。进退得宜。可谓亲见牛头。然检点将来。二俱败露。且那里是伊败露处。　三昧真云。者样伎死禅和也敢道从牛头来。破灶老人当时棒折那。

　　嵩山峻极禅师(破灶堕嗣)

　　因僧问如何是大修行底人。师曰担枷带锁。曰如何是作业底人。师曰修禅入定。僧无语。师乃曰汝问我善。善不从恶。汝问我恶。恶不从善。所以道善恶如浮云。起灭俱无处。僧契悟。后破灶堕闻举乃曰。此子会尽诸法无生。
　　荐福怀云。前头官不容针。后面私通车马。　昭觉勤云。穷善善自何来。究恶恶从何起。有问崇宁如何是大修行人。但云修禅入定。如何是大作业人。但云担枷带锁。且道是同是别。　径山杲云。怎奈在髑髅前作妄想。　乌石道别前语云。横身当宇宙。别后语云。赤脚上刀山。
　　带锁担枷招罪犯。安禅入定堕深坑。两头剔脱无依倚。一个闲人天地间。(别山智)

　　终南山惟政禅师(北宗嵩山寂嗣)

　　因唐文宗嗜蛤蜊。一日御馔中有擘不开者。帝以为异。因焚香祷之。俄化为菩萨。梵相具足。即贮以金粟檀香合覆以美锦。赐兴善寺。因问群臣此何祥也。众言太乙山惟政禅师深明佛法。帝召至问之。师曰物无虚应。此乃启陛下信心耳。契经曰。应以何身得度者。即现何身而为说法。帝曰。身已显矣。且未闻说法。师曰。陛下睹此为常耶非常耶。信耶非信耶。帝曰希奇之事朕深信之。师曰陛下已闻说法竟。上大悦。
　　涧南音云。蛤蜊说法即是。惟政注破却不是。
　　螺蛳蚌蛤类。大唐天子心。嗜好即深信。南无观世音。(西岩惠)
　　合水和泥底事忙。被渠点破大乖张。虽然默契君王意。已是全身陷镬汤。(北海心)
　　蚌蛤之中有应身。更言说法亦非真。补陀大士唐大子。横眼人无隔宿恩。(闲极云)
　　镬汤深处转身来。纵使轮槌击不开。蓦地豁开菩萨现。者回不必更疑猜。([、/(、*、)]三圆二)
　　政老当年不丈夫。妄言说法自糊涂。虽然赚得唐天子。笑倒西天碧眼胡。

　　西京光宅慧忠国师(六祖能嗣)

　　因肃宗问师在曹溪得何法。师曰陛下还见空中一片云么。曰见。师曰钉钉着。悬挂着。
　　五祖戒云。好事不如无。　磬山修云。且喜国师答话不涉离微。不落理路。可谓超今迈古。独步乾坤。倘肃宗若解转身一拶。不知者一片云又如何收卷。一堂风冷澹。千古意分明。　白崖符云。国师与么道是曹溪所得耶。不是曹溪所得耶。
　　无开口处却开口。有意归时即便归。赵州不在明白里。未是羚羊挂角时。(慈受深)
　　国师因肃宗问如何是十身调御。师乃起立曰会么。曰不会。师曰与老僧过净瓶来。
　　带雪含霜半倚篱。横邪影里露仙姿。前邨昨夜春来了。竹屋老僧犹未知。(心闻贲)
　　静把酴酥着意倾。少年公子那知情。临妆祇得涂赦粉。一任人讥太俗生。(浃水洽)
　　国师因肃宗问如何是无诤三昧。师曰檀越蹋毗卢顶上行。曰此意如何。师曰莫认自己清净法身。又复问。师都不视之。曰朕是大唐天子师何以殊不顾视。师曰还见虚空么。曰见。师曰它还眨眼视陛下否。
