<!-- { "loadSidebar": true } -->
　　就中至直是玄沙。触目全真话不赊。亡者面前亲证验。更无偏党绝周遮。丛林浩浩争唇吻。恰似虚空捉幻花。(汾阳昭)
　　且置亡僧面前事。活人背后若为逢。自从打破云南后。直至如今塞北通。(本觉一)
　　玄沙因光侍者激曰。师叔若参得禅。某甲打铁船下海去。师住后。遣书问光曰。打铁船也未。
　　法眼益代云。和尚终不与么。　汾阳昭云。祇见锥头利。不见凿头方。　清凉钦代云。请和尚下船。　支提爱云。玄沙也是贫儿思旧债。　云居元云。禅也未曾参得。何用思量旧事。忽然被它撑动铁船。玄沙堪作甚么。　慧林本云。昨日过新罗。　云居庄云。诸方批判不为不多。然祇能扶强不能扶弱。山僧今日久勘。不离原状。敢谓玄沙被光侍者领过。直尔分疎不下。毕竟如何。官无定条。从民私约。
　　玄沙曰。万里神光顶后相。没顶之时何处望。事已成。意已休。此个来踪触处周。智者聊闻猛提取。莫待须臾失却头。
　　神光顶后照无边。万里区区岂足言。若问玄沙端的意。霜天夜半髑髅寒。(本觉一)
　　玄沙坐次。见面前地上一点白。以杖指问侍僧曰见么。曰见。如是三问三对。师曰你也见我也。见因甚么道不会。
　　高峰妙云。见即见。会即会。无复疑矣。且道者一点白决定是个什么。　普济龙云。者僧换得一双眼睛。玄沙失却一个鼻孔。
　　你见我见。十分成现。打破荆棘林。方知无背面。一点从教彻古今。黑白未分何处辨。
　　玄沙因声明三藏善别音响。刘大王请验之。师以铁火箸敲铜炉问是什么声。曰铜铁声。师曰大王莫受外国人瞒。
　　法眼益代云。大师久受大王供养。　清凉钦代云。却是和尚瞒大王。　翠峰显别云。大王宜加信敬。又别三藏云。莫瞒外国人。　净因成云。既不是铜铁声。玄沙唤作什么声。然则三藏祇知渡水。不觉湿衣。玄沙偏解诬人。争奈国有宪章。且道三藏瞒大王何似玄沙瞒大王。　天童觉云。理契则神。贫子获衣中之宝。情封则物。力士失额上之珠。三藏祇解瞻前不能顾后。还知么。诬人之罪以罪加之。　高峰妙云。大小玄沙能所未忘。当时赖遇是刘大王。若是个本分衲僧。管取一场漏逗。
　　声前独露本无名。楚馆秦楼卖却身。可惜玩花人立老。不知春已渡前村。(天岸升)
　　玄沙示众。世尊道吾有正法眼藏付嘱摩诃迦叶。犹如话月。曹溪竖拂子。还如指月。时鼓山出曰月喏。师曰者个阿师就我觅月。山不肯。却归众曰道我就它觅月。
　　翠峰显云。玄沙与鼓山如排百万大阵。祇抛瓦砾相击。有衲僧辨别得当。知正法眼藏付嘱有在。　护国元云。玄沙鼓山各说道理。要且未识月在。诸人要识月么。幸无偏照处。刚有未明人。　古南门云。玄沙诱人犯法。鼓山买帽相头。若非翠峰明辨端倪。往往作肯不肯会。即今莫有旁不肯底衲僧么。我要问你。唤甚么作正法眼藏。
　　玄沙曰。若论此事。喻如一片田地。四至界分结契卖与诸人。祇有中心树子犹属老僧在。
　　佛川义云。既是四至界分结契卖了。因甚中心树子犹属玄沙。
　　万事由王老师。树子犹属你在。广额屠儿成佛。二祖大师偿债。(鼓山珪)
　　祖佛田园都卖了。四边界至不曾留。奈何犹有中心树。恼乱春风卒未休。(径山杲)
　　祖父田园俱属我。中心树子岂由它。连枝带叶和根拔。要见儿孙意气赊。(遁庵演)
　　玄沙曾指上头关。四海禅流觉未闲。惟有汉朝天子贵。彭城垓下信旗还。(姜山爱)
　　玄沙因雪峰迁化。众请作丧主。三朝集众点茶。师遂於灵前拈起一只盏子问曰。大众。先师在日从你道。如今且作么生道。若道得。则先师无过。若道不得。过在先师。还有人道得么。如是三问。众俱无对。师遂扑碎盏子归院。
　　中塔因沙问你作么生会。塔云先师有什么过。沙便面壁。塔出去。沙复召塔。塔回首。沙云你作么生会。塔便面壁。沙休去。　笑岩宝云。当时有个衲僧。才见伊恁么举。便掀翻茶桌。免教祖祢不了殃及儿孙。
　　玄沙尝访三斗庵主。才相见。主曰莫怪住山年深无坐具。师曰人人尽有为什么庵主无。曰且坐吃茶。师曰庵主元来有在。
　　傍庵来往路相通。步步相随蹑去踪。山远年深人不到。一溪流水质长松。(率庵琮)
　　玄沙见鼓山来。作一圆相山曰。人人出者个不得。师曰情知你向驴胎马腹里作活计。曰和尚又作么生。师曰人人出者个不得。曰。和尚恁么道得。某甲为什么道不得。师曰我得汝不得。
　　翠峰显云。祇解贪观白浪。殊不知失却手中桡。　云峰悦云。道得道不得。总在玄沙圈圚里。如今作么生出得它圈圚。　昭觉勤云。灼然者一条路。作者方知。直得穷天地亘万古而不移。消劫石空芥城而无尽。便是透关底。也须着眼始得。一等是恁么时节。为什么道我得汝不得。切忌向驴胎马腹里作活计。　净因成云。丛林中往往作鼓山未到玄沙境界会却。诸人要识二老么。不见道尽出者个不得。　南华炳云。捩转鼻孔。换却眼睛。若无者个手段。如何扶竖宗乘。虽然如是。直是好笑。笑须三十年。笑个什么。情知你在驴胎马腹里作活计。　东禅观云。当时我若作鼓山。待玄沙亦道人人出者个不得。即云和尚元来别有长处。不图成就前功。且要与玄沙向驴胎马腹里相见。　天童觉云。玄沙大似倚势欺人用强凌弱。盖它拨得转弄得出。两个一般。为甚么道我得你不得。是真难掩。是伪不昌。　报恩秀云。天宫净土。时人爱去。鼓山不爱驴胎马腹。时人怕堕玄沙不怕。所以降声负气。惟俯视横行。具狮子不欺之力。还信天童保证么。尘中能作主。化外自来宾。
　　作者好求无病药。马腹驴胎何处着。鼓山当日可怜生。鼻孔遭人白拈却。(本觉一)
　　一夜寒声来梦里。平明着屐到声边。心期盛夏重过此。脱却荷衣石上眠。(海舟慈)
　　大方信包容。优渥遂不已。跃鳞龙凤池。挥翰紫宸里。(铁容玄)
　　玄沙与地藏方丈说话至夜深。师曰侍者关槅子门了。汝作么生出得。藏曰唤什么作门。
　　翠峰显别地藏。当时珍重便行。　清凉钦别云。和尚莫欲歇去么。
　　玄沙对雪峰曰。某甲如今大用去也。和尚作么生。峰将三个木球一齐抛出。师作斫牌势。峰曰汝亲在灵山方得如此。师曰也是自家事。
　　瀛山誾云。父作子述。真个克家。未免挂人唇齿。　慧云盛云。看它父子则剧相似。舞拍递承。宫商合调。若论大用。拈却象骨岩。许伊有个话会分。
　　玄沙见三人新到。自打普请鼓三下。却归方丈。新到具威仪了。亦去打普请鼓三下。却入僧堂。久住来白曰新到轻欺和尚。师曰打钟集众勘过。大众集。新到不赴。师令侍者去唤。新到才出法堂。却於侍者背上拍一拍曰和尚唤你。侍者至师处。新到便归堂。久住乃问和尚何不勘新到。师曰我与你勘了也。
　　最庵印云。可惜放过者僧。乃颂。
　　玄沙明修栈道。新到暗度陈仓。夜行各不相投。投明共到咸阳。严号令。按条章。明明四海清如镜。更於何处觅边疆。
　　须弥南畔日头落。北俱卢州正五更。最苦好是新罗客。朦胧犹在梦中行。(元洁莹)
　　玄沙因僧问如何是亲切底事。师曰我是谢三郎。
　　本是钓鱼船上客。偶除须发着袈裟。佛祖位中留不住。夜来依旧宿芦花。(翠峰显)
　　亲伸端的问君言。莫比流沙少室传。昨夜雁回双岭后。谢家人立月明前。(投子青)
　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)
　　萧萧芦苇映江流。独棹孤篷漾小舟。细雨斜风浑不顾。一心祇在钓竿头。(笑翁堪)
　　长竿无饵钓丝轻。斜插船头秋月明。横笛等闲人不会。自家吹与自家听。(梅谷悦)
　　玄沙曰。钟中无鼓响。鼓中无钟声。钟鼓不交参。句句无前后。
　　拈头作尾。自倒自起。家寄鱼蛮。衣编蒲苇。(天岳昼)
　　玄沙因长庆棱来乃问。除却药忌作么生道。庆曰放憨作么。师曰。雪峰山样子拾食来。者里雀儿放粪。
　　承天怡云。玄沙祇知长庆雀儿放粪。不知自己屎臭熏天。若要去却药忌。三生六十劫。

　　大鉴下八世
　　漳州罗汉院地藏桂琛禅师(玄沙备嗣)

　　问僧什么处来。曰南方来。师曰南方佛法如何。曰商量浩浩地。师曰争似我者里种田博饭吃。曰争奈三界何。师曰唤甚么作三界。
　　沩山喆云。清贫长乐。浊富多忧。　报恩秀於博饭吃下云。恁么则非但南方也。　博山来云。者僧羁縻三界。带累它南州禅客俗气不除。如今还有与地藏相见者么。更须抛却犂耙锄头始得。　大慈言云。大小地藏道个栽田博饭。不妨令人疑着无端。末上道你唤什么作三界。却似龙头蛇尾。　仁王教云。地藏家风无媿古佛。真个千载一遇。乃为者僧一拶。直得七零八落。　法林音云。地藏可谓明於责人暗於责己。者僧若是作家。待伊云唤甚么作三界。便呵呵大笑。看地藏别作个甚么伎俩。
　　种田博饭吃。言中谁辨的。午后打斋钟。真金曾失色。(云峰悦)
　　种田博饭待方来。玄妙商量一任猜。无影树头悬日月。几人於此便心灰。(旻古佛)
　　宗说般般尽强为。流传口耳便支离。种田博饭家常事。不是饱参人不知。参饱明知无所求。子房终不贵封侯。忘机归去同鱼鸟。濯足沧浪烟水秋。(天童觉)
　　种田博饭吃。饱卧长伸脚。把将三界来。安在左边着。引得龙牙老古锥。手里把柄破木杓。(无准范)
　　地藏与长庆保福入州见牡丹花障子。福曰好一朵牡丹花。庆曰莫眼花。师曰可惜一朵花。
　　报慈遂云。三尊宿语。还有亲疎也无。祇如地藏与么道。落在什么处。　黄龙心云。据此三人见处。一人超佛越祖。一人自利利它。一人谩己。却问僧。你道自瞒底是谁。僧云莫眼花。龙云。此去更深夜静迥绝无人处。更去共伊商量始得。
　　地藏玩月曰。云动有。雨去有。僧曰。不是云动。是风动。师曰。我道云亦不动。风亦不动。曰和尚适来又道云动。师曰阿谁罪过。
　　风起心摇树。云生性起尘。若明今日事。昧却本来人。(龙济修)
　　若教捉物入迷津。但有纤毫即是尘。不信旧时无相貌。外寻知识也非真。(艹堂清)
　　云生洞里阴。风动林间响。若明今日事。半斤是八两。(上方岳)
　　地藏问僧甚处来。曰秦州。师曰将得什么物来。曰不将得物来。师曰你为什么对众谩语。僧无对。师却问。秦州岂不是出鹦鹉。曰鹦鹉出在陇西。师曰也不较多。
