<!-- { "loadSidebar": true } -->
　　平阳一夜入堂大叫曰。适来栏中不见了牛。普请大众把火上山寻牛去。一僧才出。师便低头归方丈。
　　古雪喆云。平阳栏里牛虽不见。要且头角全彰。翠岩一头水牯牛常在栏中。祇是无踪迹可寻。敢问大众。既是常在栏中。为甚却无踪迹。
　　平阳晚参。松直棘曲。鹄白乌玄。大尽三十。小尽廿九。是人知有。祇如背后有人唤你。你便回首。且道明甚么边事。布袋肚皮宽。金刚手版阔。
　　薪传澜云。者老汉齿不关风。自言自语。当时若向明甚么边事处便休去。不妨令人疑着。却道布袋肚皮宽金刚手版阔。何异教人上树与贼过梯。岂不诱坏人家男女。乃拈拄杖云。还有不甘者么出来。我正要问汝。回头转脑是明甚么边事。

　　雪窦石奇通云禅师(天童悟嗣)

　　上堂。长安甚闹。我国晏然。拈拄杖曰。不可道拄杖子不晏然也。遂点曰。低声低声。
　　长安市里人烟静。我国晏然事转多。若是金毛狮子子。三千里外见誵讹。(培风泽)
　　雪窦上堂。月朔月望月圆月缺。一句全提万机寝削。卓拄杖曰。看看。掷下来也。咄。
　　江天铨云。灵山指出。曹溪画出。总不如雪窦老汉一番掀露。争奈尽大地人皆在拄杖上会却。

　　润州鹤林牧云通门禅师(天童悟嗣)

　　僧问。世尊未拈花。迦叶不微笑。意旨如何。师曰讨甚么碗。僧曰迦叶笑后又如何。师曰一场败阙。
　　十八婴孩出画堂。公公不识与么扬。逢人谩谓询知友。一片冰心付野塘。(溟高峰)
　　眼中不着沙。耳里不着水。八两共半斤。一倒还一起。拟思量。隔万里。落花风雨多。香湿流莺[此/束]。(对山青)
　　一片浑囵太古心。是谁巧凿丧真淳。任有补天炼石力。无奈东君逗早春。(妙云雄)
　　古南上堂。抛拄杖曰。扑落非他物。复擎起作舞曰。纵横不是尘。还见山河及大地全露法王身么。复击香几曰。一片榆楠木。敲来响杀人。
　　鸾镜台前巧画眉。自涂脂粉自称奇。穿帘透户风流胜。苏合荼香满面吹。(粟庵鼎)
　　古南上堂。大海不宿死尸。虚空不着五色。大火聚中不藏蚊蚋。无住法中不立迷悟。诸人图参禅悟道。三生六十劫。
　　永宁鼎云。古南若不立四禁门。争显得自己脚跟浮逼逼地。
　　无端平地起波澜。巨海一沤纳百川。若问中流的的意。万溪千壑尽从渊。(德实信)

　　吴江报恩浮石通贤禅师(天童悟嗣)

　　上天童省觐。童仍命侍者。一日值雪。童问好雪因甚不落别处。师曰祇为大地无寸土。童曰既无寸土毕竟落在甚处。师曰前山与后山。
　　莺窠顶上夜徘徊。目击尸涂便解开。殿阁微凉亲看破。新罗鹞子笑盈腮。(灵常奫)
　　寂寞空庭一笛吹。风声欹枕谩相宜。孤灯梦断分香泪。暗写愁肠寄与谁。(自休满)
　　才涉清关两眼醒。玲珑岩下没疎亲。风生殿角凉如洗。滕六飞花遍界新。(拳石沃)
　　报恩因僧问。明不犯之令。还许他悟也无。师曰犹落第二。曰。易开终始口。难保岁寒心。师曰自领出去。
　　虏骑无端入禁城。进前退后强支牚。中庭主将能行令。不动干戈建太平。(护国岳)
　　报恩上堂。乌飞兔走急如梭。明暗何曾昧得他。个里本来无可说。谓言无说已成多。竖拂曰。是有说是无说。掷拂子。
　　才开臭口事如麻。东鲁西秦不住家。说甚有无重卜度。自涂脂粉向人夸。(粟庵鼎)
　　报恩因僧问破沙盆意旨如何。师曰七零八落填沟壑。僧於此有省。
　　七零八落填沟壑。老大为人添注脚。不肖当年若在傍。一坑两个都埋却。(萍寄普)

　　通玄林野通奇禅师(天童悟嗣)

　　上堂。吾有一句。普天匝地。举似诸人。切莫拟议。是甚么句。
　　资福玉云。者藏头露尾汉。既已举出。又道是甚么句。忽有人掀倒禅床。如何回避。
　　通玄上堂。法身报身化身一串穿却。虽然。太煞省要。免得诸人摸索。大家好快乐。卓拄杖曰。祥麟祇有一只角。
　　清晓佳人出洞房。迎风钗钏别宫商。霓裳绾就冰心结。月里嫦娥莫并双。(粟庵鼎)
　　通玄因僧问如何是一念不生。师曰百杂碎。曰如何得命根断处去。师曰休着力。
　　鲁庵远云。命根断处自然休。着力只如一念不生。果能百杂碎也未。

　　京口竹林林皋本豫禅师(磬山修嗣)

　　示众。石里压油。水中取火。不是动转劳人。祇贵当阳吐露。赵州老子太惺惺。切忌道青州布衫重七斤。
　　竹床高枕浑无事。门外不知何处风。蓦地唤回秋夜梦。窗前明月上孤峰。(铁机信)
　　竹林因僧问。明月堂前花开枯木。是宾家句主家句。师曰石女哭苍天。
　　胜法荣云。林皋老人虽则不负来机。若是斩钉截铁起死回生。犹欠一着在。
　　竹林因僧问。天不盖地不载。甚处安身立命。师打出方丈。次日又问。某甲昨日吃棒。今日和尚痛否。师复打出。
　　承天怡云。夹山作略不愧为一代龙门。捡点将来。未免瞎却闰州一城人眼去在。

　　杭州西天目玉林通琇禅师(磬山修嗣)

　　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。意旨如何。师曰好儿终不使爷钱。
　　截流香象。河水成珠。虎生三子。终有豹菟。海底翻波兮涌出龙图。鹭鸶立雪兮明月何殊。高峰自古清如许。漫说东家富有余。(最懒根)
　　独创家财万顷。非图祖父田庄。五车岂借些儿。个里现用大方。一句标题千古案。好儿郎。灯灯续焰活埋堂。(溟高峰)
　　万斛明珠倾不尽。五车书卷用何穷。东西两目同春令。千载弘传诵有风。(师憨镜)
　　纵夺俱归掌握权。神儿争受止啼钱。嘉声吴越高风远。撼动江山五岳天。(紫凝晓)
　　高踞追踪肖古风。西峰拔地更玲珑。拈来瓦砾黄金重。岂肯逢人问石崇。(与庵归)
　　河目海口。通身剑刃。作略滔天。全体奋迅。满盘托出。好儿郎。宝藏打开谁识赆。(南宗传)
　　铁牛随处吼云涛。万里江山紫气高。就里乾坤藏世界。千秋不道是儿曹。(朴仁义)
　　出格男儿当自强。岂夸祖父广田庄。胸藏万卷无穷尽。诸子从他四海扬。(宗麟翔)
　　天目因秋色大盛。示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金孰解增。赠君君不纳。完璧倚枯藤。
　　晦石琦云。琦孙当初若在。只向道老和尚自领一上罚。因甚如此。不合将常住物作自己人情。
　　天目示众。老窗败屋。纸帐青镫。此中有人得些子意味否。夜来风色峭。酿雪已三分。
　　永宁鼎云。尽谓天目乃一国之师。看来乞儿拾得开元宝。那堪字画不完全。
　　天目因僧问如何是本分事。师曰管人家烟冲大小。
　　胜法荣云。天目祇知者僧管人家烟冲大小。不知自己忘却杓柄短长。
　　倾国倾城自不知。斜簪玉凤出罗帷。时开金镜照颜色。犹整新妆倩画眉。(涧庵怡)
　　天目一日问戴庭丞云从何生。曰从和尚问处生。师曰山僧罪过。
　　永宁鼎云。天目老人也是垛生招箭。　培风泽云。铁丸蓦口塞。谁是解吞人。
　　天目因僧问挝鼓鸣钟所为何事。师曰换人眼睛。
　　晦石琦云。我若作者僧。便与礼拜归众。看者老汉如何合煞。

　　杭州理安箬庵通问禅师(磬山修嗣)

　　因僧问大悲千手眼那只是正眼。师曰急水滩头下钓丝。
　　急水垂丝千眼迷。随波东去又抛西。金翅掣断沧溟竭。雷雨轰轰过九溪。(天笠珍)
　　千尺丝纶钓碧波。游鱼一见急如梭。无穷底意随流水。正眼分明奈若何。(旭云端)
　　严陵不受汉家封。急水滩头开正眼。忽见锦鳞破浪来。钓丝牵得乾坤转。(北溟湛)
　　懒向街头辊绣球。却来断岸掷金钩。游鳞逐浪烟波杳。渔父徒牚载月舟。([山*尼]山伟)
　　古岸风清坐钓矶。滩高水急浪如飞。大悲千眼由来瞎。空载满船明月归。(可达衍)
　　叶公纵有点睛手。难点大悲脑后瞳。急水滩头才下钓。十方震动看飞龙。(妙伟俊)
　　理安因送雪峤大师至山门。见狗子吠。雪曰者无佛性东西。师曰却搔着大师痒处。雪大笑。师亦大笑而别。
　　三昧真云。既无佛性。因甚搔着痒处。须知二大老之笑。各有一种白拈在。
　　理安因僧问对面不识时如何。师曰刀斧斫不开。
　　法林音云。老僧自老僧。阇黎自阇黎。假借一点得么。若是阇黎无分。全归老僧。十个有五双。尽道太煞穿凿。今日有七棒。权且封好寄库。以待三十年后。
　　金锤脑后用来粗。武帝曾输碧眼胡。大战燕山铭再勒。斩新收复旧皇都。(海慧惺)
　　孙吴当日起艰难。吮疽分醪队伍间。数万雄兵如父子。同生同死在边关。(胜法荣)
　　理安因僧问如何是法身三种病。师曰炙疮瘢。曰如何是二种光。师曰觑着则瞎。
　　法林音云。不向威音那畔又那畔打几个[跳-兆+孛]跳。未免触途成滞。三种病二种光拈却了也。且唤甚么作法身。吹余虽是他嫡骨儿孙。实不曾嗅着他些汗臭气。待我推倒大人峰。吸乾法雨泉。那时再缓缓向你道。
　　国手从来无正方。祇将鸡屎搅麻糖。虚空一服病全愈。犹胜透瓶九转香。(胜法荣)
　　理安因僧问如何是佛。师曰低声低声。
　　要透重关也不难。含元休更问长安。堪悲错路贪程客。依旧千山与万山。(梅谷悦)
　　理安因无隐再参。师问一向在甚么处住。隐曰兴化。师便打。隐曰者老汉犹作者个见解。师又打。隐曰恁么为人瞎却人眼去在。师复打曰今日瞎却一个。隐曰自纳败阙。师便嘘。隐曰苍天苍天。师复嘘。隐便出。
　　德庵心云。宾中有主。主中有宾。互换投机。一场纳败。虽然。当时更与三十。岂不光前裕后。
　　理安因僧问。一切众生皆孝道。因甚土枭食母。师曰冤家路狭。
　　奯舟元云。师翁向镬汤内抛出冰团。虎口里夺得活雀。非但换却诸方眼目。瞎却天下人眼去在。
　　理安因僧问。大彻底人本脱生死。因甚命根不断。师曰螺蛳吞却鸭。
　　螺蛳吞却鸭。照用全宾主。一语定纲宗。千钧机发弩。(琅琊真)
　　理安因僧问一贫赤骨时如何。师曰。有件破衲头。要便与你。僧拟议。师曰穿不着。
　　妙伟俊云。者僧家贫遭劫彻体无依。师翁看风使帆纵夺可观。检点将来。犹欠一着在。具眼者辨取。
　　未必心头似口头。到来知己反为雠。逢人但说三分话。客作成群落二筹。(晓庵昱)

　　南岳绿萝山茨通际禅师(磬山修嗣)

