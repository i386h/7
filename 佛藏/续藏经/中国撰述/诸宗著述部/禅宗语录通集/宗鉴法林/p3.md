<!-- { "loadSidebar": true } -->
　　宗鉴法林目录

　　 

　　宗鉴法林卷一

　　　　集云堂　编

　　释迦文佛

　　世尊初降生时。一手指天一手指地。周行七步。目顾四方曰。天上天下惟吾独尊。
　　云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。　法眼益云。云门气势甚大。要且无佛法道理。时有老宿云。将谓无人证明。雪窦云钩在不疑之地。　琅琊觉云。云门可谓将此深心奉尘剎。是则名为报佛恩。　云峰悦云。云门虽有定乱之谋。且无出身之路。　法昌遇云。云门好一棒太迟生。未离兜率脚跟下好与一锥。虽然也是贼过后张弓。　天童华云。云门此话虽行。未免落他陷阱。　高峰妙云。世尊大似灵龟拽尾。自取丧身之兆。云门虽则全提正令。也是为他闲事长无明。当时但於地上画一圆相。就中书个丁字。复展两手示之。管取冰消瓦解。　南堂欲云。云门好棒可杀惊人。未免伤锋犯手。当时若见。祇消道个澣盆澣盆。老汉若也知方。管取暗里抽身。免见明中落节。　天童悟云。我不似云门大惊小怪。当时但向前以手加额云。猫。看他面皮向甚处着。　栖霞成云。当时若见恁么道。但向前合掌云。大王万福。
　　指天指地语琅琅。送语传言出画堂。使者尚能多意气。主人应是不寻常。(泉大道)
　　开基创业前王事。端拱持盈后帝心。剑戟尽为农器用。此时谁报太平音。(佛印元)
　　美如西子离金阙。娇似杨妃下玉楼。犹把琵琶半遮面。不令人见转风流。(佛鉴懃)
　　一火铸成金弹子。团圞都不费钳锤。拈来万仞峰头放。打落天边白凤儿。(慈受深)
　　千年石虎产麒麟。一角通身五彩明。金锁玉关浑掣断。毗卢界内鼓烟尘。(雪窦宗)
　　老汉才生便着忙。周行七步似颠狂。赚他无限痴男女。开眼堂堂入镬汤。(径山杲)
　　从来家富产娇儿。才出胞胎便乱挥。到得伎穷双树下。始知四十九年非。(懒庵枢)
　　无忧树下浴婴孩。清晓蔷薇带露开。转过衲僧相见处。后糟驴马出胞胎。(天童净)
　　未曾撞入摩耶腹。两手知他甚处安。右胁出来魔境现。祇堪惆怅不堪看。(天目礼)
　　七步周行犹彷佛。指天指地不分明。是非既落旁人耳。洗到驴年也未清。(虚堂愚)
　　生来自恨错同条。铁铸心肝也合消。还你独尊三界内。奈何今日又明朝。(觉庵真)
　　毗岚毒种毒花开。添得云门醉后杯。今日柯桥风色恶。澹烟疎雨洗黄梅。(岊翁淳)
　　摩耶今日产婴孩。刚道天宫降下来。不是鸡窠生凤卵。分明象子出驴胎。(千岩长)
　　忽听娇音上御楼。玉钗敲断意悠悠。虽然不作胭赦客。也有偷心暗点头。(石浪如)
　　跃冶之金自不祥。干将铸就赤眉殃。乾坤拨乱称元首。窃国纷纷有宪章。(观涛奇)
　　月上山城征马急。雨过新水芰荷香。自此洞庭秋正好。烟波声里斗渔郎。(茆溪森)
　　自言自语自徘徊。自动芳心自作媒。不是自家亲骨肉。谁将炭送雪中来。(寒松操)
　　大义未成先自立。咸阳三月火通红。到底不忘亡国象。有何面目见江东。(绿雨蕉)
　　自掘深坑自活埋。腥风匝地露尸骸。人间天上称尊大。当甚篱根破草鞋。(法林音)
　　世尊腊月八日明星出时。忽然大悟。乃曰。奇哉。一切众生具有如来智慧德相。但以妄想执着不能证得。
　　博山来云。根本无明即是不动智。不动智即是根本无明。者里别具一只眼。老瞿昙冰消瓦解。　天章玉云。大小释迦话作两橛。当时有人下者一语。免致后代儿孙起模画样。然虽如是。也不得屈我释迦。喝一喝。　药地智云。雪山坐久成劳。空花乱坠一瓢。恶水祇合自浇。何故。为他六年奇句。不及下地先声。　道林虑云。开得一只眼。失却一张口。
　　瞿昙失却眼睛时。雪里梅花祇一枝。而今到处生荆棘。却笑春风恼乱吹。(晦堂心)
　　天盖地载。成团作块。周法界而无边。析邻虚而无内。及尽玄微谁分向背。佛祖来偿口业债。问取南泉王老师。人人祇吃一茎菜。(宏智觉)
　　入山去何所图。出山来胡为乎。早知今日事。悔不慎当初。(无准范)
　　举头见星忽悟道。黄泥山上生茅草。李婆自做老裁衣。不剪乾红剪香皂。(栯堂益)
　　金钟夜击九重城。六载归来改瘦形。待得众生心眼活。雪山依旧碧崚嶒。(虚堂愚)
　　六年雪岭道方成。打失从前鬼眼睛。满面惭惶无着处。至今生怕见明星。(荆叟珏)
　　二千年前腊月八。黄面瞿昙双眼活。阿僧祇劫吃盐多。苦行六年添得渴。(月江印)
　　六载隈藏在雪山。灰头土面自惭颜。今朝忽睹明星现。始觉从前被眼瞒。(铁山仁)
　　家在深山别觅山。眼开何处着惭颜。殷勤为惜王孙醉。月满荷衣霜满鬟。(玉林琇)
　　今朝正是腊月八。释迦老子眼睛瞎。白日青天被鬼迷。夜对明星将眼刮。(朝宗忍)
　　日日抬眸便睹星。如何特地话重新。而今要问灵山老。两道眉毛剩几茎。(六吉谦)
　　六年苦行进山来。夜半明星笑破腮。果是髑髅乾得尽。因何惹出者场灾。(法林音)
　　世尊升座。文殊白椎曰。谛观法王法。法王法如是。世尊便下座。
　　芭蕉彻云。忙忙者匝地普天。　狮林则云。众中道世尊入林不动草。文殊入水不动波。自然海晏河清。乃摇手呵呵大笑云。错了也。且道是何道理。掀翻海岳求知己。拨转乾坤致太平。　天童悟云。文殊大似认影迷头。世尊也是脚跟不着地。　云门信云。当时夺却文殊椎子。喝一喝。看那黄面老子作何去就。　博山来云。世尊拉抹金针。文殊横抽玉线。弥缝海岳要是其人。且道未升座前法王法在甚么处。　报恩贤云。世尊虽是头正尾正。殊不知却被文殊使令。　孤秀曜云。世尊向电光影里穿针。文殊从猛虎舌上书字。直饶纵夺齐行。已是落三落四。还有为二老作主者么。笙歌宛转随云散。杜宇空传别苑声。
　　百万灵山似苇麻。风行云集已周遮。当时不是文殊老。往往瞿昙更撒沙。(佛印元)
　　月在波心彻底寒。澄潭应不许龙蟠。五湖多少未归客。却被旁人把钓竿。(上方益)
　　一轮明月映天心。四海生灵荷照临。何必西风撼丹桂。碧霄重送九秋音。(佛鉴懃)
　　一段真风见也么。绵绵化母理机梭。织成古锦含春象。无奈东君漏泄何。(天童觉)
　　纶綍封章出御楼。克谋借箸有留矦。不因铸印复销印。六国烽烟正未休。(蔗庵范)
　　南国佳人画里看。霜毫初点晓妆残。莫劳脂粉施颜色。窗外梅花拂影寒。(俍亭挺)
　　幽谷琼枝带露开。春含红紫锦成堆。谁知遇阵催花雨。褪落飞英满翠苔。(寒松操)
　　世尊因五通仙人问。如来六通我五通。如何是那一通。世尊召仙人。仙人应诺。世尊曰。那一通。你问我。
　　明觉显云。老胡元不知有那一通。却因邪打正。　琅琊觉云。世尊不知可谓因正而打邪。五通不知实乃因邪而打正。　翠岩芝云。五通如是问。世尊如是答。要且不会那一通。　云峰悦云。大小瞿昙被外道勘破了。有旁不肯底出来。云峰要问作么生是那一通。　古南门云。呼蛇易。遣蛇难。世尊被仙人一拶。转身无路。将错就错。何不才问便掴。仙人当下知归。和前五通一时放下。岂不洒洒地做个平地神仙。　崇先奇云。老胡也知有那一通。祇是口门窄。　平田本云。世尊被仙人轻轻一靠。直得唤钟作瓮。　浪山屿云。世尊就窠打劫顺水推船。若论那一通。端的未会在。
　　汝问何如此问亲。岭梅江柳共芳春。抱赃不用重搜检。已自当堂露贼身。(长灵卓)
　　那一通。你问我。玄关倒插无须锁。等闲一掣掣得开。三个老婆相对坐。咄。(断桥伦)
　　醉乘白鹤登银阙。梦跨青鸾入绛宫。酒醒眼开俱不见。一川桃李自东风。(中峰本)
　　那一通。你问我。猢狲上树偷生果。口里嚼得不甘香。眼里耳里都是火。忽然撞着看园翁。没处躲。(三宜盂)
　　世尊因外道问。不问有言不问无言。世尊据座。外道赞曰。世尊大慈大悲。开我迷云令我得入。作礼而去。阿难问。外道有何所证而言得入。世尊曰。如世良马。见鞭影而行。
　　五祖戒云。大小世尊被阿难一状领过。又出语云。汝何所问。　法眼益因僧请益。叙语未终。眼云住住。你拟向世尊良久处会那。僧从此悟入。　雪窦显云。邪正不分过犹鞭影。又云。迷云既开。决定见佛。还许他同参也无。若共相委知。则天下宗师并为外道伴侣。如各非印证。则东土衲僧不如西天外道。　翠岩芝云。世尊被外道当面涂糊。祇如外道云令我得入。要且未梦见在。既不曾梦见。为什么却悟去。　琅琊觉云。依俙似曲才堪听。又被风吹别调中。　杨岐会云。世尊辍己从人。外道乃因斋庆赞。　沩山喆云。外道怀藏宝镜。世尊亲为高提。直得森罗显焕万象历然。又得阿难金钟再击。四众共闻。大似二龙玩珠。长他智者威狞。　云居齐云。什么处是外道悟处。众中道世尊良久时便是举鞭处。恁么会还得不。　昭觉勤云。待他问不问有言不问无言。和声便打。及至阿难问外道有何所证。亦和声便打。杀人须是杀人刀。活人须是活人剑。　径山杲举雪窦语毕云。邪正两分正犹鞭影。　磬山修云。二老恰在鞭影里批判。良久云。三十年后此话大行。　南磵问云。瞿昙钝置太煞。若是山僧。便与和座掀倒。虽然。知我者少笑我者多。　佛日晳云。雪窦妙喜二尊宿。气吞佛祖名振古今。检点将来。三十棒一棒也放他不过。何故。不合向鞭影边妄分邪正。
　　万丈寒潭彻底清。锦鳞夜静向光行。和竿一掣随钩上。水面茫茫散月明。(白云端)
　　雪覆乔林同一色。清光上下含虚碧。采樵人立渡头寒。极目寒蟾为谁白。(成枯木)
　　世尊恰似青铜镜。挂向虚空秋月净。表里无私照胆寒。高低一一皆相映。(佛鉴懃)
　　露影藏身问世尊。瞿昙一点不加文。迷云舒卷从斯入。十倍精神减八分。(佛灯珣)
　　迷悟髑髅前。何劳更举鞭。祇持鸡狗戒。不学祖师禅。(鼓山珪)
　　世尊只眼通三界。外道双眸贯五天。华意正秾桃脸笑。春光不在柳梢边。(雪巢一)
　　自把[鹿*瓦]砖空里掷。必端自打自家头。灼然自痛自难说。自着摩挲归去休。(断桥伦)
　　野鸟关关弄语频。东皇暗转劫壶春。林花未吐成狼藉。犹有余香冷醉人。(幻寄庭)
　　九日柴门铺绿茵。酒帘高卷菊花春。渊明去后无消息。空有余香冷醉人。(法林音)
