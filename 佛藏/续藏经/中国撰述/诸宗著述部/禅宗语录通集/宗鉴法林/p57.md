<!-- { "loadSidebar": true } -->
　　汾阳昭云。先照后用。且共汝商量。先用后照。汝也是个人始得。照用同时。汝作么生抵当。照用不同时。汝作么凑泊。　琅琊觉云。先照后用。露师子之爪牙。先用后照。纵象王之威猛。照用同时。如龙得水。致雨腾云。照用不同时。提奖婴儿。俛怜赤子。此是古人建立法门。为合如是不合如是。若合如是。纪信乘九龙之辇。不合如是。项羽失千里之骓。还有为琅琊出气者么。如无。山僧自道去也。卓拄杖下座。　径山杲云。若也先照后用。则瞎一切人眼。若也先用后照。则开一切人眼。若也照用同时。则半开半瞎。若也照用不同时。则全开全瞎。此四则语。有一则有宾有主。有一则有宾无主。有一则宾主俱无。有一则全具宾主。即今众中或有个不受人瞒底汉出来道。者里是甚所在。说有说无。说照说用。说主说宾。拦胸搊住。拽下禅床痛椎一顿。也怪伊不得。
　　电光影里见犹难。及至针锥转不堪。若得英灵师子子。掷机用在照先前。(磬山修四)
　　白棒临头杀活机。转身吐气见迟迟。丝纶漫掷钩头饵。任尔风波柄已持。
　　和声便打绝商量。明月清风岂覆藏。若是祖师门下客。通身拶碎也承当。
　　或时风雨或时晴。果尔知因不用听。堪笑时人无理会。错将孤境向人吟。
　　三玄戈甲倒颠披。明暗双双孰得知。拟犯锋铓骓夺却。拔山有力若施为。(平阳忞)
　　先用而后照。放出断线鹞。儿童正拟看。大风吹过了。(天目琇四)
　　先照而后用。使人痒处痛。搔得他太忻。脑后一椎重。
　　照与用同时。雷奔并电驰。风雨八面来。无地与人栖。
　　照用不同时。一任摸索去。识得老婆心。着着是活计。
　　临济因僧问如何是吹毛剑。师曰祸事祸事。僧礼拜。师便打。
　　剑藏匣冷逼人寒。拟问栖迟过岭南。更欲进前求退后。威风千古绕溪潭。(投子青)
　　临济到三峰平和尚处。平问发足甚处。师曰黄檗。平曰黄檗近日有何言句。师曰。金牛昨夜遭涂炭。直至如今不见踪。平曰。秋风吹玉管。那个是知音。师曰。直透万重关。不住青霄外。平曰此语太高生。师曰。龙生金凤子。冲破碧瑠璃。平曰且坐吃茶。
　　磬山鼎云。白拈贼可谓大阵当前不妨难御。祇如三峰茶。是醍醐是毒药。　弘法泽云。临济毒龙头上揩痒。猛虎口里横身则不无。若论击节扣关。冲楼[跳-兆+((嘹-口)-(日/小)+(百-日+ㄎ))]灶。还较三峰一筹。
　　临济垂问。一人在孤峰顶上无出身之路。一人在十字街头亦无背面。那个在前。那个在后。
　　无传慧云。更有一人不在孤峰顶上。亦不在十字街头。临济老汉因甚不知。便下座。
　　临济到襄州华严。严见来乃横按拄杖作睡势。师曰莫瞌睡。严曰。作家禅客。宛尔不同。师曰侍者点茶来与和尚吃。严召维那第三位安排。
　　承天怡云。华严东阁大启。临济乃弹铗歌鱼。若要此话大行。直须吃棒了趁出。
　　泥牛诟月沉潭冷。木马嘶风泰岳新。俯仰乾坤浑不二。顿教艹木和阳春。(磬山鼎)
　　临济因僧参乃展两手。僧无语。师曰会么。曰不会。师曰。浑囵擘不破。与你两文钱。
　　江天铨云。放去较危。收来更速。恁么谓之白拈。只宜临济。
　　风流斜倚朱栏畔。半卖娇羞冷醉人。白面郎君犹未荐。十分含泪自倾心。(磬山鼎)
　　临济一日谓普化克符二上座曰。我欲於此建立黄檗宗旨。汝二人可成禠我。二人便珍重下去。三日后普化却上来问。和尚三日前说甚么。师便打。三日后克符上来问。和尚前日打普化作甚么。师亦打。
　　长芦仁云。普化克符不可放过。临济老人放过不可。若是且庵。一生担板无人成禠。然虽恁么。须知远烟浪。别有好商量。　弥嵩灯云。杀活在手。与夺临时。不无他。临济若欲建立黄檗宗旨。敢云未在。山僧亦欲於此建立曹洞宗旨。清凉门对晓霞峰。刻刻金针暗度。不问你成禠不成禠。大尽三十。小尽二十九。时时玉线横抽。亦不教你上来下去。正与么时。折旋俯仰无非回互之机。动转施为咸是绵密之旨。无劳掘地讨天。自是声和响顺。虽然如是。臣能退位乃可朝君。子解转身方堪就父。且转身一句作么生道。来年更有新条在。恼乱春风卒未休。　平阳忞云。可惜二人珍重下去。临济不与当下剿绝。致令后人向三日前三日后弄精魂。山僧今日为伊剿绝去也。山僧亦欲於此建立天童宗旨。作么生成禠好。为复珍重下去耶。为复三日后上来耶。为复从东过西耶。为复良久默然耶。为复拂袖出堂耶。为复绕座三匝作女人拜耶。为复扬眉瞬目竖指擎拳耶。为复掀倒法座喝散大众耶。上来做处总是弄精魂。毕竟作么生出只手眼共山僧建立宗旨。还会么。鹤有九皋难翥翼。马无千里谩追风。　古南门云。河北正宗机如掣电。而克符普化乃当场不战阵后兴兵。要成禠临济未得在。山僧今日欲於本山建立临济宗旨。或有个单刀直入上前云。和尚道什么。劈脊便棒。或有第二员上前云。和尚适来为甚打者僧。也劈脊便棒。蓦拈拄杖云。棒头有眼明如日。要识真金火里看。
　　临济因麻谷问。十二面观音那个是正面。师下绳床搊住曰。十二面观音向甚处去也。谷转身拟坐。师拈拄杖便打。谷接住拄杖。相捉入方丈。
　　大悲观音开正面。官不容针通一线。鼠拽葫芦有底忙。鬼争漆桶无人见。(鼓山珪)
　　昧却当阳第一着。牵来拽去互施呈。不知除却王维手。更有何人画得成。(径山杲)
　　惯跨骅骝竞彩舟。当机各自逞风流。扬鞭舞棹人皆见。妙处安知得自由。(南石琇)
　　临济闻德山示众。道得也三十棒。道不得也三十棒。师谓洛浦曰。汝去问它。为甚道得也三十棒。待伊打汝。接住棒送一送。看它作么生。浦如教而问。山便打。浦接住送一送。山便归方丈。浦回举似师。师曰我从来疑着者汉。虽然。你还识德山么。浦拟议。师便打。
　　岩头奯云。德山寻常。祇据目前。一个拄杖子。佛来也打。祖来也打。争奈较些。子　云居齐云。祇如临济道我从来疑着者汉。是肯语不肯语。为当别有道理。　无见睹云。千钧之弩岂为鼷鼠发机。奔流度刃疾焰过风则不无。二老仔细检点将来。三十棒只合自吃。何故。将头不猛。累及三军。
　　单于自负艺过人。小将教诏去似真。到彼果然赢小捷。回来未免陷全身。(海印信)
　　譬若金笼鹦鹉儿。[此/束]如红玉一青衣。虽然学得人言语。问着元来总不知。(佛鉴懃)
　　临济问僧甚处来。曰定州来。师拈棒。僧拟议。师便打。僧不肯。师曰以后遇明眼人去在。僧后参三圣。才举前话。圣便打。僧拟议。圣又打。
　　天童华云。临济三圣当时若有转身句。后代儿孙未至扫土。蓦拈拄杖云。更有一个甚处去。乃卓一下。　愚庵盂云。竹上泉通竹下水。涧东花发涧西红。　广教玉云。尽谓此僧少振作。待济拈棒。直掀翻禅床。不惟坐断临济舌头。亦可与三圣同参。殊不知二老总被伊勘破。
　　汉帝遥怜细柳营。果然符到自无情。堪嗟来往金吾客。失却符兮更折兵。(柏林格)
　　临济示众。夫为法者不避丧身失命。我於先师处三次问佛法大意三次被打。如蒿枝拂相似。如今更思一顿。谁与下手。有僧出曰某甲下手。师以棒度与僧。僧拟接。师便打。
　　翠峰显云。放去较危。收来太速。　五祖戒云。临济大似贫儿思旧债。　承天宗云。且道临济今日用底棒。与当时吃底棒是同是别。若道同。孤负黄檗。若道别。屈他临济。若也尽其机来。且道在阿谁分上。乃拈杖云。退后退后。　天童华云。临济三度吃棒底意旨。诸人还觑得透也未。直饶一齩便断。也未是大丈夫汉。三世诸佛口挂壁上。天下老和尚将什么吃饭。　灵隐岳拈拄杖云。临济据令而行。不知孤负黄檗。翠峰尽力担板。也祇见一边。荐福节文在甚处。掷下拄杖。　径山琇云。临济固是贫儿思旧债。者僧浑若饿狗吃牵缠。翠峰道放去较危收来太速。醉我落花天。借他管弦里。　南堂欲云。当时待道再思一顿谁为下手。便与掀倒禅床。非惟塞断者老汉咽喉。抑且出身有路。
　　知恩方觉报恩难。彻底相思海样宽。不是拔山举鼎力。乌骓端的不轻攀。(理安问)
　　负屈含冤已十春。可中有口屈难伸。却因家破贫如洗。特把愁肠说向人。(六湛聚)
　　临济问洛浦。从上一人行棒。一人行喝。阿那个亲。曰总不亲。师曰亲处作么生。浦便喝。师便打。
　　仰山钦云。二大老虽则啐啄同时。要且未会转身句。或有问如何是转身句。顾侍者云。牢记取。　晦昙承云。话头忘却了也。
　　临济曰。我者里是活祖师西来意。一切临时。要用便用。
　　狮林则拈拂子摇拽云。我者里也是活底。要用便用。一切临时。与临济是同是别。以拂子一击。便掷下云。临济犹欠者着在。　车溪冲拈拄杖云。我者里一切临时。要用便用。不论死活。虽然。以拄杖画圆相云。临济天如总出者个不得。
　　临济访平田。於路见一嫂使牛。师问平田路向甚处去。嫂打牛曰。者畜生诸处走。到者里不知路。师曰我问你平田路向甚处去。嫂曰。者畜生养来五载尚使不得。师曰。欲观前人。先观所使。便有抽钉拔楔之意。
　　有客平田问路头。高抬白棒打耕牛。春光眼底无多子。一对鸳鸯逐水流。(笑翁堪)
　　乌藤倒拄向平田。便把羸牛痛下鞭。更说养来经五岁。始终祇是老婆禅。(天目礼)
　　白水田边问路头。雪眉婆子打耕牛。艹鞋泥滑青山远。不是愁人也着愁。(横川珙)
　　目前条路平如砥。何不堂堂掉臂行。撩拨老婆牛性发。赤身挨棒可怜生。(竹屋简)
　　打着南边动北边。播扬家丑向人前。白拈手段无人会。一箭双雕落远天。(柏林格)
　　临济曰。第一句荐得。堪与佛祖为师。第二句荐得。堪与人天为师。第三句荐得。自救不了。
　　天宝枢喝一喝云。是那一句。若唤作第一句。自救不了。唤作第二句。万里崖州。唤作第三句。定光金地摇招手。智者江陵暗点头。　石霜尊云。石霜亦有三句。第一句荐得。红炉飞片雪。第二句荐得。一剑定烟尘。第三句荐得。归依佛法僧。　法林音举公案毕云。世事谁将公道断。
　　沧溟一口吞。千江万派声。老渔惯舞棹。不出渠腹行。(报恩琇三)
　　亲从海藏出。把时如意珠。百宝掌上雨。博施无边生。
　　住在普陀岩。别买南海船。随着长年转。家山越杳然。
