<!-- { "loadSidebar": true } -->
　　佛海云。大众急着眼看。好个石霜球子。动着辘辘地。更拦截不住。夹山却道。未曾与阇梨相识。是肯伊不肯伊。
　　举瑞岩问夹山。与么即易。不与么即难。与么与么。即惺惺。不与么不与么。即居空界。与么不与么。请师速道。山云。老僧谩阇梨去也。岩喝云。这老和尚。如今是什么时节。便出去。
　　有僧举似岩头。岩头云。苦哉。将我一枝佛法。与么流将去也。
　　佛鉴拈云。瑞岩恁么问。风不鸣条。夹山恁么答。雨不破块。岩头恁么说话。嘉禾合穗。野老讴歌。虽然如此。总欠悟在。何故。世事但将公道断。人心难与月轮齐。
　　正觉云。岩头与么道。意在什么处。且道。当时瑞岩受他谩。不受他谩。若会去。可谓唱名金殿晓。若也不会。衣锦夜行多。
　　佛海云。瑞岩入门呈欵。也要勘验主人。若非夹山老眼精明。未免堕他绻缋。岩头大师云。苦哉。将我一枝佛法。与么流将去也。也是怜儿不觉丑。
　　举僧问夹山。如何是相似句。山云。荷叶团团团似镜。菱角尖尖尖似锥。僧云。不会。山云。风吹柳絮毛球走。雨打梨花蛱蝶飞。
　　佛鉴拈云。忽有人。问老僧相似句。但云。远观山有色。近听水无声。僧云。不会。师云。春去花犹在。人来鸟不惊。且道是同是别。
　　正觉云。山僧若在。向伊道。不许怀胁佛海云。如虫御木。偶尔成文。切忌作相似语会。山僧土上加泥去也。芍药花开菩萨面。棕榈叶散夜叉头。
　　举古灵问僧。甚处来。僧云。城中来。灵云。还知所生父母。在地狱中受苦么。僧云。某甲特来看。灵云。你作么生看。僧云。苍天苍天。灵喝云。这里什么所在。要哭便哭。僧云。争奈父母。在地狱中受苦。灵云。你作么生。免得此难。僧云。三十年后。有明眼人。鉴此话在。
　　佛鉴拈云。虽然事无固必。要且五味俱全。古灵只知踏步向前。不觉草鞋跟断。这僧移身退后。两翼风生。虽然进退不同。尽在金峰窠里。且道如何。既要得出。应须得入。既然得入。须知有出。毕竟如何。巢知风穴知雨。
　　正觉云。古灵幸自铁石心肠。吊丧问死。这僧虽然寝苫露地。哀而不伤。要鉴此话么。君子有终身之忧。
　　佛海云。古灵引者僧入得地狱。出不得地狱。者僧入得地狱。亦自出得地狱。具眼者辨。
　　举丹霞去访庞居士。士见师来。不语亦不起。霞乃提起拂子。士提起槌子。霞云。只恁么。别更有在。士云。此回见子。不似於前。霞云。不妨减人声价。士云。比来折挫一上。霞云。恁么则哑却天然口也。士云。你口哑却则本分。犹累我口哑却。霞掷下拂子便出。士召云。然阇梨。霞回首。士云。不唯患哑。兼乃患聋。
　　佛鉴拈云。丹霞拂子。庞公槌子。虽然闲家闲具。要且少伊不得。庞公患哑。丹霞患聋。虽然僧俗有殊。争奈病痛一般。何故如此。千峰势到岳边止。万派声归海上消。
　　正觉云。这一转公案。寻常只作解会。便涉肤浅商量。槌拂上。玉石不分。聋哑处。是非锋起。所以佛鉴道。千峰势到岳边止。万派声归海上消。真个到与么田地始得。到后如何。挂角羚羊亡气息。倚天长剑用无痕。纤波不动寒蟾影。无限鱼龙谩吐吞。
　　佛海云。不语不起。威仪具足。竖拂拈槌。礼数周旋。别有别无。相酬相酢。甚处是患聋哑处。会么。竹影扫阶尘不动。月华穿水浪无痕。
　　举丹霞去看居士。门前见居士女子灵照。去洗菜。霞云。居士在否。女放下菜篮。敛手而立。霞又问。居士在否。女提篮便行。霞便回。居士从外归。女子举似居士。士云。丹霞在么。女子云。去也。士云。赤土涂牛奶。
　　佛鉴拈云。丹霞从苗辨地。灵照因语识人。放下篮子。当处发生。提篮便行。随处灭尽。居士赤土涂牛奶。堂屋里贩扬州。且道毕竟如何。各自散去。免增话会。
　　正觉云。丹霞觏在不疑。灵照前恭后踞。士云。赤土涂牛奶。八两恰半斤。
　　佛海云。把住放行只这是。回头说与阿爷知。□因觌面放行句。又见横身把住时。
　　举丹霞问居士。昨日相见。何似今日。士云。如法举昨日事来。与你着个宗眼。霞云。只如宗眼。还着得庞公么。士云。我在你眼里。霞云。某甲眼窄。何处安身。士云。是眼何窄。是身何安。霞无语。士云。更道取一句。便得此话圆也。
　　佛鉴拈云。是眼何窄。是身何安。昨日今日事无两般。淮南两淅。秋热春寒。恁么会得。也太无端。三十年后。莫受人瞒。
　　正觉云。碁逢敌手着还新。得意难藏眼里身。局罢不知何处去。空山惆怅烂柯人。
　　佛海云。昨日与今日。同中却不同。狞龙搅沧海。俊鹘摩青空。宗眼明如日。机轮疾似风。丹霞回首处。遍界觅无踪。
　　举庞居士。一日向丹霞前。立少时。便出。霞不管。士却入来。与霞相对坐。霞却向士前。立少时。便归方丈。士云。你入我出。未有事在。霞云。老老大大。出出入入。有甚了期。士云。略无些慈悲。霞云。引得个老翁。到这田地。士云。唤什么作引。霞乃把住。拈却幞头云。一似个师僧。士却将幞头。搭向霞头上云。一似个俗人。霞应喏喏。士云。犹有昔日气息在。霞抛下幞头云。恰似个乌纱巾。士应喏喏。霞云。昔日气息争得忘。士弹指云。动天动地。
　　佛鉴拈云。丹霞与庞老。闹市里相逢。千峰顶上握手。千峰顶上相逢。却向闹市里握手。如锺在架。随扣发音。大击大鸣。小击小响。声非内出。亦非外来。只如未扣已前。声在何处。各自归堂究取。
　　正觉云。一出一入。徐行欵步。庠序威仪。风流耍措。互换谁分僧俗。礼义生於富足。
　　佛海云。一出一入。少坐少立。互换呈机。何得何失。也是他家平常。法喜禅悦之乐。虽言俗气未忘。其奈惊天动地。毕竟明什么边事。几度卖来还自买。为怜松竹引清风。
　　举丹霞见居士来。作走势。士云。犹是抛身势。作么生是嚬呻势。霞便坐。士向前。以拄杖划个七字。於下划个一字云。因七见一。见一忘七。霞便起。士云。更坐少时。犹有第二句在。霞云。向这里。着语得么。士哭三声。
　　出去。
　　佛鉴拈云。时人尽道。居士丹霞知音相见。水乳相投。还端的也无。智海敢道。抛身走势。踞地嚬呻。放过即不可。因七见一。见一忘七。只见锥头利。不见利头锥。庞老哭三声。弓折箭尽。毕竟如何。不得春风花不开。花开又被风吹落。
　　正觉云。因七见一。寻踪访迹。见一忘七。青天白日。第二句中。因凶得吉。挂剑虚堂归去来。忠义之言难可失。哀哀哀。
　　佛海云。抛身走势。客到主兴。踞坐嚬呻。声和响顺。因七见一。人贫智短。见一忘七。马瘦毛长。起身而去。乘机识变。更坐少时。未容放过。向这里着语得么。狮子翻身。士哭三声。弓折箭尽。恁么着语。看山僧眉毛在么。
　　举丹霞一日。手提念珠。居士近前夺却云。二彼空手即休。霞云。妬忌老翁。不识好恶。士云。捉师公案未着后回终不恁么。霞云。吽吽。士云。吾师得人怕。霞云。犹少棒在。士云。年老吃棒不得。霞云。不识痛痒汉。打得也无益。士云。也无接引机关在。霞抛下念珠而去。士云。贼人物。终不敢收拾。霞回首呵呵大笑。士云。这贼败也。霞近前把住云。更讳不得。士与一掌。
　　佛果拈云。丝来线去。半合半开。大似排阵相攻。打个交衮。未分胜负。再入枪旗。几乎披靡。复无输赢。赏伊作者。善知通变。山僧今日。手无念珠。亦不行棒。亦无人夺。亦无人掌。且道还有接引机关也无。遂竖起拳云。拟议不来。莫言不道。
　　正觉云。丹霞庞翁二老。将放纵卷舒。开合自在。佛果云。作者善知通变。诚哉是言。然末后折节慕风。不知望履幕下。何故如此。既道。手无念珠。亦不行棒。亦无人掌。岂非畏慎之词。若论接引机关。拳头上。何曾道着。若是山僧即不然。直须向丹霞呵呵大笑处明取。且道。明个什么。这一队老汉。是贼识贼。
　　佛海云。求争讨炒。好个妬忌底老翁。软语放顽。是不识痛痒底汉。若非老眼精明。洎合落人陷阱。只如丹霞棒。庞公掌。还有亲疎也无。知痛痒者。试断看。
　　举丹霞一日。与居士行次。见一泓水。士以手指云。得恁么。也还辨不出。霞云。酌然。是辨不出。士戽水。泼霞三下。霞云。莫恁么。莫恁么。士云。须恁么。须恁么。霞戽水。泼士三下。士云。正当恁么时。堪作什么。霞云。无外物。士云。得便宜者少。霞无语。士云。谁是落便宜者。
　　佛鉴拈云。丹霞虽然无语。不得作无语会。不得作默然会。亦不得作良久会。何故如此。丹霞庞公寻常平交相见。瓦砾生光。洎乎把定封疆。真金失色。还会么。毕竟水朝沧海去。到头云自觅山归。
　　正觉云。只这一泓水。也还辨不出。及乎辨得出。元来无外物。因甚么居士却云。得便宜者少。平地吃交。
　　佛海云。相戽相泼。总非外物。既辨得出。因什么。却向露柱里藏身。
　　举丹霞去看马祖。路逢一老人。与一童子。霞问。公住何处。老人云。上是天下是地。霞云。忽遇天崩地陷。又作么生。老人云。苍天苍天。童子嘘一声。霞云。非父不生其子。老人与童子。便入山去。
　　佛鉴拈云。大小丹霞鼻孔。却被牧牛童子。穿却也正觉云。上天下地。不妨聪明。苍天苍天。随语生解。是父是子。褒贬分明。嘘。却较些子。
　　佛海云。老人与童子。可谓作业相似。来生我家。丹霞以恶水泼之。便乃三十六路。
　　举庞居士一日访则川。川云。还记得初见石头时道理么。士云。犹得阿师重举在。川云。情知久参事慢。士云。阿师老耄不及庞公。川云。二彼同时。又争几许。士云。庞公鲜徤且胜阿师。川云。不是胜我。只是欠你一枚幞头。士乃去却幞头云。却与阿师相似。川乃呵呵大笑。
　　佛鉴拈云。庞公去却幞头。恰似阿师相似。且道他。那里是相似处。若也见得。未见石头时事。只在于今。其或未然。僧中有俗。俗中有僧。
　　正觉云。初见石头。久参事慢。阿师老耄。庞公鲜健。一顶幞头。机锋互换。大笑呵呵。风和日暖。
　　佛海云。庞公被人道久参事慢。便放厮赖一上。也是俗气不除。及至拈下幞头。却又二三成六。且道还当得初见石头底道理么。驴年。
　　举则川摘茶次。居士乃问。法界不容身。师还见我么。川云。若不是老僧。洎与庞公答话。士云。有问有答。盖是寻常。川不管。士云。适来莫怪。容易借问。川亦不管。士喝云。这无礼仪汉。待我一一举似明眼人去在。川提篮便归。
