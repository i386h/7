<!-- { "loadSidebar": true } -->
　　举钦山有僧来参。山翘起一足云。这一足特为阇梨。僧亦翘一足。山云。不是钦山也大难。僧绕禅床一匝。便出。山云。不道无人知此事。只是少有与么。僧云。可谓好心不得好报。山低声召云。阇梨阇梨。僧云。钦山名远。钦山名远。山云。矮子看戏。随人上下。
　　佛鉴拈云。钦山翘足。辍己惠人。这僧见机。恭而无礼。人必自侮。然后人侮之。若不得流水。还应过别山。
　　正觉云。钦山此机。知之者少。这僧虽则随人上下。其奈然诺分明。
　　佛海云。佛鉴云。人必自侮。然后人侮之。只知特为阇梨。又被阇梨特为。一酬一唱。载赓载歌。是则礼上往来。非则矮子看戏。
　　举德山侍者。来参钦山。才礼拜。山把住云。还甘钦山恁么也无。者云。某甲悔久住德山。今日无言可对。山放却云。一任你祗对者拨开胸云。且听某甲通气一上。山云。德山门下即得。这里一点也用不着。者云。久委钦山不通人情。山云。累他德山眼目。参堂去。
　　佛鉴拈云。德山醋酽。曾吃知酸。恩大难酬。以德报德。只如这僧。恁么祗对。毕竟如何。当门不用栽荆棘。后代儿孙惹着衣。
　　正觉云。侍者车不横推。钦山理不曲断。莫道王法无私。不是海行条贯。
　　佛海云。钦山吃德山痛棒。恩怨不分。今日侍者到来。如何祇么放过。山僧忍俊不禁。为他索取一顿。拈起拄杖。又靠云。休休。未有涅盘堂在。
　　举钦山入浴。见僧踏水车。上来问讯。山云。幸自辘辘地。何须恁么。僧云。不恁么又争得。山云。若不恁么。钦山眼堪作什么。僧云。作么生是师眼。山以手作拨开眉势。僧云。和尚又如何得与么。山云。我与么。你便不与么。僧无语。山云。索战不胜。一场气闷。良久云。会么。僧云不会。山云。我为你担取一半。
　　佛鉴拈云。是则辘辘地转。其奈车下无水。何以得知。你看钦山。尽日澡浴。浑身彻乾。
　　正觉云。说甚么担取一半。这僧独获全筹。何故。不见道。幸自辘辘地。
　　佛海云。这僧与么也转辘辘地。不与么也转辘辘地。才到与么不与么处。却似截水停轮。且过在什么处。
　　举钦山一日在殿上看花次。有环上座来问讯。山拈起花云。是世界非世界。并从此去。环云。只此手中底。从何处去。钦山与一掴云。手中底是什么。环云。因和尚致得某甲吃掴。山云。若恁么。钦山还你一掴。山便近前。环云。钦山也无端。山云。世间还有过我者也无。环云有。山云。谁。环拈起袈裟角云。空劫已前。谁人辨得。山近前云。除却环公。未有人敢与么。便以衣袖遮面而出。到前廓云。空招此患。环云。苦苦。山云。如今不苦。更待何时。良久云。汝且道。苦在什么处。环无语。山云。雷声甚大。雨点全无。
　　佛鉴拈云。可惜放过这老汉。当初待伊将面近前。便与毒掴两掌。忽然知得来处。决定须知手中底去处。乃竖拂子云。还知得来处了也无。良久云。想君不是金牙作。争解张弓射尉迟。
　　正觉云。是世界非世界。环公蓦地上钩来。与一掴还一掴。无端招得重重苦。苦在什么处。哑子吃瓜佛海云。拈一放一。钦山惯用此机。见三下三。环公的是好手。如个长蛇阵。首尾中间。被环公打得透了。无端转脑回头。不觉弓折箭尽。
　　举钦山与岩头雪峰。过江西行脚。到一店上吃茶。钦山云。不会转身吐气者。今日不得茶吃。岩头云。若与么。我今日定不得茶吃也。雪峰云。某甲亦然。山云。两个老汉。话头也不识。头云。什么处去也。山云。布袋里老鸦。虽活如死。头退后云。看看。山云。奯公且致。存公作么生。峰画一圆相。山云。不得不问。头笑云。太远生。钦山云。有口不得茶吃者多。
　　佛鉴拈云。钦山虽解转身通气。亦未得茶吃分。何也。话在。
　　正觉云。钦山平地干戈。二老将行伍错乱。末后收旗敛鼓。且得胜负一般。然虽如此。任使将军全得胜。归时还少去时人。
　　佛海云。不会转身吐气。不得茶吃则固是。会转得身吐得气。因什么。亦不得茶吃。公案见在。
　　举良禅客问钦山。一镞破三关时如何。山云。放出关中主看。(佛鉴云险)良云。恁么则知过必改也。山云。更待何时。良云。好箭放不着所在。便出去。山把住云。一镞破三关。即且致。试与钦山发箭看。(佛鉴云险)良无语。山打七棒云。且听这汉。疑三十年。
　　有僧举似同安。安云。良公虽解放箭。要且不中的。僧便问。如何得中的去。(佛鉴云险)安云。关中主。是什么人。其僧却举似钦山。山云。良公早解恁么道。免得钦山口。虽然如是。同安也不是好心。亦须自看始得。
　　佛鉴复拈云。若识得三险道理。便能一镞破三关。还有么。有则出来。为你发箭。良久云。箭穿红日影。须是射雕人。
　　正觉云。良公箭既离弦。无返回势。钦山向射垛背后藏身。同安虽不是好心。善解目机铢两。佛鉴连下三险。不甘箭过新罗。若要确实商量。须向一镞未举已前明取。明后如何。一句坐中得。片心天外归。
　　佛海云。良公龙头蛇尾。祇因副箭不来。钦山活剥生吞。盖为关中有主。且道。关中主。是什么人。只知事逐眼前过。不觉老从头上来。
　　举钦山一日。见僧来。竖起手云。开即成掌。五指参差。
　　复握云。如今为拳。必无高下。你道钦山还通商量也无。僧竖起拳。钦山云。你只是个无开合汉。僧云。未审和尚如何接人。山云。我若接人。共你相似。僧云。特来参和尚。也须吐露个消息。山云。汝若特来。我须吐露。
　　僧云。便请。钦山便打。其僧无语。山云。守株待兔。枉用心神。
　　佛鉴拈云。掌亦是手。握亦是手。商量个什么。乃举一足云。只如展亦是脚。收亦是脚。疾走亦是脚。缓行亦是脚。无高无下。不许商量。且道。与钦山。是同是别。良久云。他日莫道钦山智海。手脚为人好。
　　正觉云。钦山老人垂慈落草。太煞老婆。与个襁褓小儿作戏。当时待他举起拳。但道哆哆和和。它若悟去。免得枉用工夫。
　　佛海云。垂竿抛钓。意在鲲鲸。负命上钩。得个跛鳖。是英俊底。别作商量。乃举手云。展开也。山河大地。握定也。水泄不通。且道。开底是。握底是。若道开也是手。握也是手。我也知。你死水里作活计。
　　举投子。太原孚上座来参。投子云。久响孚上座。莫便是么。孚作掌势。投子云。老僧招得。孚便出去。投子云。且听诸方断看。孚却回。投子便打。
　　有僧举似玄沙。沙云。莫是投子招得么。
　　佛鉴拈云。投子老儿。威风凛凛。虎视耽耽。坐断一方。四海望崖而退。无何。落在孚上座陷阱中。出不得。如何出得这老汉。试下一转语。
　　正觉云。孚上座和身送出。投子棒也不得全机。若听诸方断看。恰是。投子招得。玄沙与么道。也是曲肘不向外。
　　佛海云。将谓是浴下鼠子。由来是草里大虫。投子若无生擒活捉底爪牙。也大难当。祇玄沙大师。也是扶强不扶弱。
　　举巨荣禅客参投子。子云。老僧未曾有一言半句。挂诸方耳目。汝为什么。来见山僧。僧云。到这里不施三拜。要且不甘。子云。出家人得与么勿碑记。僧绕禅床一匝。便出。子云。有眼无耳朵。六月火边坐。
　　佛鉴拈云。将错就错。且道宾家将错就错。主家将错就错。识休咎汉。向这里。缁素分明。一任横行天下。点捡诸方。
　　正觉云。山僧若是这僧。便好向道。犹哩。
　　佛海云。别机宜识休咎。兵刃交接。弃之而回。不知进退存亡。往往髑髅遍野。
　　举僧到投子。方问讯。子把住云。还知性命。在老僧手里么。僧云。气急杀人。子放却云。通汝气。放汝命。僧云。草草悞及於人。子云。行脚人到东西。多是不称主人意。僧云。就中和尚无慈悲。子云。低声低声。僧云。亦讳不得。子云。客作汉。
　　佛鉴拈云。投子半斤。这僧八两。定盘星上争些子。虽然如是。得便宜是落便宜。
　　正觉云。投子老人气宇雄雄。这僧一向。抱头撮脚。若论展事投机。慈悲何在。虽然如此。世事若将公道断。人心难与月轮齐。
　　佛海云。如穿杨箭。百发百中。一发不中。百发皆废。者僧向低声低声处。下得一喝。管取明窗下安排。
　　举赵州来参投子。至相城县见子。州云。莫是投子庵主么。子云。茶盐钱。布施我。州先去庵内。投子后携油瓶归。州云。久响投子。到来只见个卖油翁。子云。你只见卖油翁。且不识投子。州云。如何是投子。子提起油瓶云。油油。
　　佛鉴拈云。赵州探竿在手。投子影草随身。闹市相逢。彼此平出。虽然如是。且道庵中相见事如何。良久云。云月宛然同。溪山还有异。
　　正觉云。倾盖相逢。明月清风。何故。莫怪道。相识满天下。
　　佛海云。赵州只管理会。抱猛虎乳边子。抉苍龙颔下珠。不管投子命若悬丝。
　　举僧问投子。春雨霖霖。百草为什么不抽芽。子云。芭蕉只么长。佛鉴着语。雷声浩大。雨点全无。僧问如何是玄中玄。子云。去年端午。今年亦然。僧云。毕竟如何。子云。故非同别。谁说前后。佛鉴着语云。两段不同。僧问如何是第二月。子云。仲春渐暄。僧云。如何是第一月。子云。孟春犹寒。
　　佛鉴复拈云。只如投子。如此答他。是答他理。对他事。为复理事无碍。雪上加霜由自可。泥中洗土更愁人。
　　正觉云。也曾年少也风流。喜对儿孙夸白头。自笑自歌还自乐。休将眉锁为人愁。
　　佛海云。少年曾决龙蛇阵。老倒还同稚子歌。
　　举湖州道场。僧问如何是教意。场云。阇梨日日看。僧云。如何披究。场云。朗月铺霄汉。山河势自分。佛鉴着语云。信受奉行。僧问如何是闻性不随缘。场云。汝试听看。僧礼拜。场云。聋人也唱胡家曲。好恶高低自不闻。僧云。恁么则闻性宛然也。场云。石从空里立。火向水中焚。佛鉴着语云。月明不为夜行人。僧问虚空阔多少。场云。太多知生。僧云。未审其中事若何。场云。三尺杖头挑日月。一尘飞起任遮天。佛鉴着语云。和盲悖诉瞎。僧问一念不生时如何。场云。明镜当台鸾凤舞。不知身影本来双。佛鉴着语云。贼身已露。
　　佛鉴复拈云。宾家能切琢。主家能琢磨。能知宾与主。见鸭便见鹅。
　　正觉云。道场四转语。不可雷同。直如四印。一印如印印泥。纹彩成现。一印如印印水。随有随无。一印如印印空。不露踪迹。一印如金箱玉宝。非大王命。谁敢正眼觑着。有人於此择得。可谓玉石分。其或不然。玉石俱焚。
