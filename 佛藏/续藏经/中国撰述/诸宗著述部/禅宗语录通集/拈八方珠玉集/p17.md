<!-- { "loadSidebar": true } -->
　　佛果拈云。玄机历落。妙用纵横。木人唱巴歌。石人应雪曲。直得机感相投。言气相合。为什么同安却道。他未在。不见道。日午犹亏半。乌沉始得圆。
　　正觉云。同安似着贼人看榜。这僧似看榜人着贼佛海云。和尚作么生。同安打一拂子。阇梨作么生。这僧珍重便出。如是酬酢。各有所长。当初撞着个拍盲汉。见同安道。阇梨作么生。被他打一坐具时如何。也未在。
　　举察和尚一日游山次。大众随后。察云。阶前翠竹。砌下黄花。古人道。真如般若。同安即不然。僧云。古人也好。和尚。察云。不贪香饵味。可谓碧潭龙。僧云。诸方眼目。不怪陶潜。察云。阇梨。闭目中秋坐。却笑月无光。僧云。阶前翠竹。砌下黄花。又作么生。察云。安南未伏。塞北那降。僧礼拜。察云。名称普闻。
　　佛果拈云。根基牢实。血脉贯通。同安善擒纵卷舒。这僧解搀旗夺鼓。所谓如金锁连环。相续不断。要知端的事。须问个中人。
　　正觉云。同安游山处。可谓款步高吟。这僧相随徐行当歇。不妨风流儒雅。只如佛果道。如金锁连环。相续不断。要知端的事。须问个中人。也不妨谛当。虽然如此。争奈於他翠竹黄花妙旨。犹少机关在。且道毕竟如何。掬水月在手。弄花香满衣。
　　佛海云。钩头香饵味。意在碧潭龙。果然跃浪翻波。头角呈露。罗笼不住。呼唤不回。若非同安老人。洎合钓竿失却。
　　举察和尚问僧。眼界无光。如何得见。僧云。北斗东转。南斗西移。察云。夫子入太庙。僧云。恁么则同安门下。道绝人荒去也。察云。横抱婴儿。拟彰皇简。
　　佛果拈云。这僧解接无根树。能挑海底灯。大似登禹门震鳞鬣。虽然浪击千寻。争奈龙王不顾。
　　正觉云。一般歇后语。同安得较多。
　　佛海云。宗师巴鼻。洪炉抛出铁乌龟。衲子机轮。地覆天翻星斗转。非此作家宗师。不能网此英俊衲子。非此英俊衲子。不能构此作家宗师。圆悟云。虽然浪激千寻。争奈龙王不顾。不然个中无肯路。
　　举察和尚问僧。甚处来。僧云。五台来。察云。还见文殊么。僧展手。察云。展手颇多。文殊谁睹。僧云。气急杀人。察云。不睹云中雁。焉知沙塞寒。僧云。远趋丈寄。乞师一言。察云。孙膑门下。徒话钻龟。僧云。名不浪施。察云。吃茶去。僧便珍重。察云。虽则一场荣。刖却一双足。
　　佛果拈云。一出一没。一往一来。诸人还透得么。若透得。更不用周由者也。若透未得。山僧不惜眉毛。为诸人判去也。前段同安逼这僧。直得盛水不漏。后段这僧逼同安。直得不留涓滴。若透得。许你会衲僧巴鼻。
　　正觉云。这僧困急地。被人问着。胆丧魂飞。末后得一盏茶。未曾沾口。茶在什么处。更刖一双足。要会么。在舍只言为客易。临筌方觉取鱼难。
　　佛海云。李八叔王小君。三叉路口忽逢迎。一交来了一交去。见面胜闻名。不知那个是输赢。
　　举察和尚。看经次。众僧问讯。察云。古佛今佛。皆无别理。僧云。和尚如何。察打一掌。僧云。如是如是。察云。这风颠汉。僧云。今古皆然。察云。拟欲降龙。却逢死虎。僧云。同安甚生光彩。察云。停舶守株。非汝而谁。僧云。和尚[妳-女+口]。察云。胡羊往楚。抱屈而归。
　　佛果拈云。这僧五度扣关。五回格下。为复是伤锋犯手。为复是以势凌人。须知这一条路。逈别。还委悉么。似鹘捉鸠。君不觉。髑髅前验始知真。
　　正觉云。同安颇无风韵。爱用此机。这僧深入虏庭。得失无愧。佛果云。似鹘捉鸠。君不觉。髑髅前验始知真。也是随风逐势。
　　佛海云。以强凌弱。同安惯用此机。以弱胜强。这僧不劳余力。须知古佛与今佛。其理皆然。又不然。
　　举有僧。为同安和尚煎茶。安云。瓯烹绿茗。炉热白檀。足可以话道周圆。僧云。更请一瓯茶。安云。井底求鱼。山上求螺。岂非愚哉。僧叉手近前。安云。何不道取。僧以目视之。安云。卦是天门算来五兆。僧礼拜。安云。俊哉。
　　佛果拈云。这僧前头较些子。后面直得。合水和泥。为什么同安却道。它俊哉。还会么。引之令得住是法中。
　　正觉云。这僧茶礼周旋。同安话作两橛。只为先难后易。大似礼下於人。为个什么。咄。俊哉。是何言欤佛海云。这僧先施礼乐。后展戈矛。同安看客吐词。观爻断卦。愚哉俊哉。齐之以礼。
　　举同安和尚。有时云。喜鹊鸣寒桧。心印是伊传。僧云。何别。安云。众中有人在。僧云。同安门下。道绝人荒。安云。胡人饮乳。返怪良医。僧云休休。安云。老鹤入枯池。不见鱼踪迹。
　　佛果拈云。同安赤心片片。饵在钩头。这僧片片赤心。似胶投漆。为什么。下梢头。却成干戈相待去。瞻前不顾后。同死不同生。
　　正觉云。同安指东划西处。正要相亲。相亲处。正要东道西说。争奈说则不亲。亲则不说。既亲既说。人荒道绝。毕竟如何。喜鹊鸣寒桧。枯池好钓鱼。
　　佛海云。同安旁通曲指。意在切瑳琢磨。这僧语顺心违。不觉干戈竞起。
　　举僧问同安。万法归真。真归何所。安云。龙门无宿客。龟鹤自成仙。僧云。作么生是。龙门无宿客底道理。安云。柯烂只因棋少局。亡羊那得失长途。僧云。久响和尚。安云。负笈攻文。不胜交战。
　　佛果拈云。同安若无后语。洎被这僧折倒。还委悉么。若不登楼望。焉知沧海宽。
　　正觉云。这话有血脉。在中间一拶。直得捞弓摸箭。具眼底。子细点检看。
　　佛海云。同安一向设施。故是无可不可。这僧中间挨拶。应是未肯点头。公案见成。试点捡看。
　　举有僧。来参同安。绕禅床一匝。振锡一下云。凡圣不到处。请师别道。安鸣指一下。僧云。奇哉。同安吓得。忘前失后。安云。阇梨发足何处。僧便珍重。安云。五湖衲子。一锡禅人。未到同安。不妨疑着。僧云。近见不如远闻。安云。贪他一杯酒。失却满舡鱼。
　　佛果拈云。全军队伍。马步相参。两阵交锋。不妨奇特。争奈二俱失利。具眼底。试辨看。
　　正觉云。大小同安。毕竟不识这僧。一场吞声饮气。赖得佛果。为伊解忿。
　　佛海云。同安平常。耽耽虎视。凛凛全威。今日被人。据其头。收其尾。捋其须。只得一场懡[怡-台+罗]。
　　举有座主。问同安。三乘十二分教。某甲粗知。未审和尚。说何法示人。安云。我说一乘法。主云。如何是一乘法。安云。几般云色出峰顶。一样泉声落槛前。主云。某甲不问此事。如何是一乘法。安云。阇梨英贤。老僧蒙昧。对众试说看。主云。某甲何咎。安云。只见锥头利。不见凿头方。
　　佛果拈云。这僧逼同安。直得转身无路。及乎同安倒展旗枪。逼这僧。直得无路转身。诸人若未委悉。只见锥头利。若也委悉得去。不见凿头方。
　　正觉云。同安被座主一问。不合乞诸其邻。若是一乘法。却须还它座主。何故。不见道。锥头利凿头方。买卖各归行。
　　佛海云。若是伶利座主。只消向同安道。比来请和尚。说一乘法。因什么。却为说三乘法。且道同安如何答。泉声云色同时举。不见锥头见凿方。
　　举僧问蒙溪和尚。不落圣凡机。请师别道。溪鸣指三下。僧云。岳峦峭峻。如何趋途。溪良久。僧云。蒙溪今日瓦解冰消。溪掷下拂子。僧拈起拂子。溪便喝。僧呵呵大笑云。事不孤起。溪云。暗中抨绳。谁辨曲直。僧云。抱剑伤身。是谁之咎。拂袖便出。溪笑云。难遇此子。难遇此子。
　　佛果拈云。文来文对。武来武对。你恁么。我却不恁么。你不恁么。我却恁么。千变万化。权实卷舒。虽是死蛇。解弄也活。还委悉么。须是个中人。
　　正觉云。蒙溪袖里藏锋。这僧下坡逞俊。虽然难遇此子。争知落圣落凡。是则龙女顿成佛。非则善星生陷坠。
　　佛海云。譬如敌手下棋。一着一着着着活。一局一局局局新。神变无方。天机莫测。虽曰两无输赢。其柰犹欠一子。
　　举洞山和尚。有一僧。在延寿堂不安。要见洞山。山遂至僧所。僧便问。和尚何不救取人家男女。山云。你是什么人家男女。僧云。某甲是大阐提人家男女。佛果着语云。不妨惺惺。山良久。僧云。四山相逼时如何。山云。老僧亦从人家屋檐下过。僧云。回互不回互。山云。不回互。僧云。教某甲。向什么处去。山云。粟畬里去。僧嘘一声云。珍重。便坐脱。佛果着语云。不妨惺惺。山以拄杖扣头三下云。只解与么去。不解与么来。佛果着语云。金刚圈子。
　　佛果复拈云。诸人还会么。若不会。山僧重话会去也。大凡行脚人。正要透脱这一件事。这僧既是大阐提人家男女。直至四山相逼。手脚忙乱。若不是洞山具大慈悲。放一线道。与他平展。争解恁么去。所以古人道。临终之际。若一毫头。圣凡情量不尽。未免驴胎马腹里去。只如洞山道。我也只从人家屋檐下过。粟畬里去。鼎鼎碍四山不碍四山。到这里。须是桶底子脱始得。且道洞山意作么生。还会么。金鸡啄破琉璃壳。玉兔挨开碧海门。
　　正觉云。这僧沿竿到顶。洞山闲处斫额。相望看个失落。不妨崄哉。犹能教伊与么来在。是什么心行。
　　当时这僧。若真个与么来时如何。洞山却须到涅盘堂始得。只如佛果道。金刚圈子如何辨明。咄。不妨惺惺。
　　佛海云。圣量凡情净尽时。转身无路事还非。屋檐下过粟畬里。马腹驴胎一道归。
　　举洞山行脚时。读忠国师录。见僧问。如何是古佛心。国师云。墙壁瓦砾是。僧云。墙壁瓦砾。岂不是无情。国师云是。僧云。无情还解说法否。国师云。常说炽然说。无间歇。僧云。什么人得闻。国师云。诸圣得闻。僧云。和尚还闻否。国师云。我不闻。僧云。和尚既不闻。争知无情解说法。国师云。赖我不闻。我若闻则齐於诸圣。汝即不闻我说法。僧云。恁么则众生无分也。国师云。我为众生说。不为诸圣说。僧云。众生闻后如何。国师云。即非众生。
　　山后到沩山。沩问。价阇梨疑国师无情说法。是否。山云是。沩山云。试请举看。山便举前因缘。沩山云。我这里也有。只是罕遇其人。山云。便请。沩山以拂子。点一点。山云。请和尚为某甲说。沩山云。父母所生口。终不为子说。山云。和尚此间。还更有同年慕道者也无。沩山云。此去澧陵攸县石室相连。有个云嵓道人。子若能拨草瞻风。必为子之所重。山到云嵓请益。嵓云。不见弥陀经云。水鸟树林。皆悉念佛念法念僧。山因此有省。乃述颂曰。也大奇也大奇。无情说法不思议。若将耳听终难会。眼处闻时方始知。
