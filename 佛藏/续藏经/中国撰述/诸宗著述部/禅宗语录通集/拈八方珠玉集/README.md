<!-- { "loadSidebar": true } -->
续藏经   拈八方珠玉集
　宋 祖庆重编

 拈八方珠玉集序

　　验宗眼正邪。破知见窠窟。离得失。截路布。於古今公案。俾出没卷舒。盘折玲珑。得大机。发大用。而无纤毫知解。到大休大歇安稳之地。洞明本分大钳锤启迪作家真炉鞴。善搏搦贯穿千变万化作略者。无出乎拈古。为参玄径。正要关也。古来大宗师。靡不尚之。苟理地未明。情有向背。堕在解脱毒海。见处管带偏枯。则莫能提掇。纵或提掇。必随语生解。罔辨端倪尔。如赵州勘婆。玄沙未彻。少室得皮得髓。刻舟之流。乃确然定浅深。法眼拈德山小参。趂块之人。谓灼然成两橛。略举此数节。透与未透。晓然明矣。
　　佛鉴大禅师予畏友也。居大相国寺智海院日。以书到夹山。叙及拈古。独称雪窦为冠绝。常师法之。因思禅门八方珠玉集。丛林虽盛传。皆作者公案。而未有拈提者。发意遇小参升座结缘。拈之成一段胜事。既而果践其言。逮至被旨徙蒋山。凡数年。归寂。予适继其高躅。才抵锺阜。即索於其徒阅之。止拈及半。惜乎不满其志愿。乃为终。拈掇亦数载。克就大槩。唯直截指道妙。抑扬纵夺。隐显杀活。皆泯合前所论旨趣也。期具宗正眼。绝知解者。赏之。宣和七年。住东京天宁万寿禅寺。佛果老僧克勤题。
　　佛鉴　　懃禅师　　佛果圆悟勤禅师正觉方庵显禅师　　佛海石溪月禅师

 阅锺阜二禅师拈古集

　　二师宗门棣萼。行道有年矣。诸方誉望。杰出丛林。而前此未闻。同风之语。如岩头雪峰。大隋投子。千里响应之句。为所恨也。予每独歌笑吟咏。舞蹈自乐於林泉。一日访平等居士。太原公。几案间。得　二师拈提。八方珠玉集。阅之数则。乃见作家宗匠。抑扬卷舒。尽於斯矣。既为异时龟鉴。不可无作。因寓意於逐则之下。二师语句之末。互为酬唱。此道於绝圣弃智之微云。绍兴丙辰方庵正觉老僧　(宗显)　题。



　　心觉显禅师得度於绍觉白。白嗣黄檗胜。胜嗣黄龙南。正觉於黄龙。为四世矣。南游历淮浙。参　演祖于海会。祖深器之。以佛果佛鉴。为师友。暨还成都。应长松之命。唱绍觉之道。大行於蜀。拈提八方珠玉。后数十年。　佛海石溪老人。挟之而南。寻住金陵天宁。亦随后着语。(祖庆)侍佛海於太白冷泉。听其所说。出处甚详。今并四大老拈提。锓梓以寿其传。为世大光明幢耳。宝佑五年解制日。吴江圣寿住山　(祖庆)　谨题。

　　 

　　佛鉴佛果正觉佛海拈八方珠玉集上

　　　　住圣寿沙门祖庆重编
　　举沩山坐次。见仰山从方丈前过。沩云。若是百丈先师。子须吃痛棒始得。仰云。今日事作么生。沩云。合取两片皮。仰云。此恩难报。沩云。非子不才。沩山年迈。仰云。今日亲见百丈师翁。沩云。子向什么句中。见先师。仰云。不道见。祇是无别。沩云。始终作家。
　　佛鉴拈云。沩山摇头。仰山摆尾。虽然头尾相应。师资道合。未免养子之缘。若欲发明大寂门风。直须耳聋三日。随后一喝。
　　正觉云。仰山於大寂棒下。玉转珠回。直得风行草偃。且道他於什么句中。见百丈无别。只因孝顺用力少。
　　佛海云。箕裘之业。克绍者。须是贤子孙。沩山略露些子。仰山直下披襟。而不觉阿辘辘地。使沩山机用。同时阿辘辘地底。又向甚处着。拈主丈云。古人且置。今日作么生。靠主丈云。放过也好。
　　举沩山吃茶次。仰山侍立。乃问。和尚百年后。人问先师法道。如何传嗣。沩山云。一粥一饭。仰山云。前人不肯又作么生。沩云。作家师僧。仰礼拜。沩云。向后错举即不可。
　　佛鉴拈云。沩山严而不威。仰山恭而无礼。遂竖起拄杖云。沩山当时。若知有者个家风。儿孙亦未见断绝。
　　正觉云。作么是恭而无礼。不然父有争子。
　　佛海云。沩山吃一盏茶。也被仰山撼动一上。犹幸老而不耄。壮力尚存。不行棒喝。而有过於德山临济之用。若捡点得出。作家师僧。
　　举沩山问仰山。即今事且致。自古事作么生。仰叉手近前。沩云。犹是只今事。自古事作么生。仰叉手退后。沩云。汝屈我。我屈汝。
　　佛鉴拈云。仰山虽善进前退后。发明古今。其柰沩山向糊饼里呷汁。压沙觅油。虽然如是。且道仰山叉手。意作么生。若也知得。行脚事辨。其或未然。老僧不曾辜负诸人。自是诸人辜负老僧。
　　正觉云。仰山进前退后。洞古明今。沩山因甚道。彼此相屈。相见锦江头。相携上酒楼。会医还少病。知分不多愁。
　　佛海云。近前退后。叉手当胸。通古贯今。当机觌面。美则美矣。须知有不落古今事。若道得。彼此不虚屈。不然切忌驴前马后。
　　举沩山坐次。仰山与香严侍立。沩云。如今总与么者少。不与么者多。香严从东过西立。仰山从西过东立。沩云。这个因缘。三十年后。如金掷地相似。仰云。亦须是和尚提唱始得。香严云。即今亦不少。沩云。合取狗口。
　　佛鉴拈云。沩山幸自海晏河清。刚地无风起浪。虽然一波才动万波随。掷地金声如瓦砾。仰山香严若能慎护。才见沩山恁么道。便珍重下去。假饶沩山咳唾风生。也须无出气处。
　　正觉云。这三个老汉。一时把不定。何故。易开终始口。难保岁寒心。
　　佛海云。沩山丝线在手。才一抽牵。合棚俱动。一人移身不移步。一人移步不移身。不因彻底老婆。争见当机不让。毕竟明什么边事。合取狗口。
　　举沩山见仰山从外入。沩以两手。握拳相交示之。仰便作女人拜。沩云。如是如是。
　　佛鉴拈云。须知道。解与师齐。减师半德。见过於师。方堪传授。沩山才向针锋上。把定乾坤。仰山便向藕丝里。开张世界。且因甚如此。不见道。功多业就。水到渠成。
　　正觉云。客到主兴。象席打令。招摇其头。与拂拽请佛海云。有是父必有是子。有是子必有是父。父才拄定。岂知身在毛群。子亦变通。不觉随堕羽族。羽族则鸡头凤尾。毛群则马颔驴腮。因甚如此。谤斯经故。获罪如是。
　　举沩山坐次。仰山侍立。沩云。寂子近日。宗门中令嗣作么生。仰云。大有人疑着此事。沩云。寂子又作么生。仰云。某甲只管困来合眼。健即坐禅。所以未曾说着。沩云。到者田地也难得。仰云。据某见处。者此一句语亦不得。沩云。为一人也不得。仰云。自古圣人。尽皆如是。沩云。大有人笑汝与么祗对。仰云。解笑某甲。是某同参。沩云。出头作么生。仰绕禅床一匝。沩云。裂破古今。
　　佛鉴拈云。动弦别曲。叶落知秋。自古自今。筑着磕着。鸟道玄路。许他父子亲游。若是荆棘林中。犹欠悟在。以何为验。只如仰山绕禅床一匝。沩山云。裂破古今。若是明眼衲僧。瞒他一点不得。
　　正觉云。沩山放纵自由。仰山收拾太紧。总似与么话会。宗门令嗣。岂到如今。须知他家有双放双收底手段始得。还有与仰山同参底么。裂破古今。
　　佛海云。宗门中令嗣。合眼坐禅处。平地打球子。急须着眼觑。两挑挑得上。三筑筑不住。筑得住。依前辊向球门去。
　　举沩山在方丈内。卧见仰山入来。沩乃转面向里卧。仰云。某甲是和尚弟子。不用形迹。沩作起势。仰便出去。沩召云。寂子。仰乃回来。沩云。听老僧说个梦。仰低头作听势。沩云。为我原看。仰取一盆水。一条手巾来。沩洗面了。才坐。香严入来。沩云。我适来与寂子作一上神通。不同小小。严云。某甲在下面。了了得知。沩云。子试道看。严乃点一椀茶来。沩叹云。二子神通。过於鹙子。
　　佛鉴拈云。梦中说梦。深许沩山。妙用神通。须还二子。传茶度水。耀古腾今。年老心孤。怜儿惜子。向衲僧门下。一人在门外。一人在门里。更有一人。徧界不曾藏。佛眼觑不见。
　　正觉云。神机妙用。开眼作梦。非时现通。显异惑众佛海云。擎茶过水。承颜接词。智识不下仙陁。神通有过鹙子。捡点将来。总是开眼做梦。
　　举沩山一日见野火。乃问道吾。远见火么。吾云。见。沩云从何处起。吾云。除去经行坐卧。请师别致一问来。沩便休去。
　　佛鉴拈云。炎炎野火。人人皆见。独有道吾。见得逈别。臭烟蓬勃。四面俱起。经行坐卧。了无交涉。汝等诸人。四威仪中。各宜照顾。莫教烧却眉毛。
　　正觉云。沩山将谓。道吾是个人。所以重问轻对。当时若问他经行坐卧底。作么生看。道吾却如何祗对。
　　佛海云。野火炎炎。何处起。紫烟红焰便烧人。须知坐卧经行里。见得无如用得亲。
　　举沩山问仰山。妙净明心。汝作么生会。仰山云。山河大地。日月星辰。沩云。汝只得其事。仰云。和尚适来问什么。沩云。妙净明心。仰云。唤作事得么。沩云。如是如是。
　　佛鉴拈云。沩山如将大妳吓小儿。仰山似小儿见大妳。虽然师资互用。理事交驰。其柰机智偏枯。语言渗漏。明眼汉。点捡得出。方知道禹力不到处。河声流向西。
　　正觉云。沩山问处。如敲冰觅火。仰山答处。似火里生莲。若约平实商量。二俱有过。试捡点看。只如佛鉴道禹力不到处。河声流向西。如何免得偏枯渗漏。
　　佛海云。仰山以机夺机。沩山将错就错。当时若不放过。便问汝适来对什么。曰山河大地。日月星辰。也只向道。唤作理得么。自然机智周旋。首尾俱正。
　　举沩山因与僧语话次。僧云。大好雨。沩云。什么处是好处。僧无语。沩却云。大好雨。僧云。什么处是好处。沩乃指雨示之。僧又无语。沩云。何得大智而默。
　　佛鉴拈云。沩山寻常。眼放电光。到这里。却着贼也不知。山僧不是抑强扶弱。党理不党亲。且道那里是着贼处。若於此点捡得出。便能骑贼马追贼。夺贼锵杀贼。若点捡不出。凡有言说。皆是与贼过梯。智海今日路见不平。与你诸人。并赃捉获。遂掷下拂子云。诸人各自认取赃物。
　　正觉云。这僧退己让於人。万中无一个佛海云。佛鉴道。沩山寻常。眼放电光。到者里。着贼也不知。山僧一往观之。者僧也解挨肩蹑足。未能运步腾身。带累沩山失钱遭罪。当时见他道什么处是好处。便与本分草料。使其别有生涯。免得诸方捡责。
　　举沩山与陆侍御。同入僧堂。御乃问。如许多师僧。为复是吃粥饭僧。为复是参禅僧。沩云。亦不是吃粥饭僧。亦不是参禅僧。御云。在此作什么。沩云。侍御自问他看。
