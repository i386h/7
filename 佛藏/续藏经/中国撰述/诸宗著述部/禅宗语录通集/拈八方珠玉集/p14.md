<!-- { "loadSidebar": true } -->
　　举赵州一日问南泉。知有底人。向什么处去。泉云。向山前檀信家。作一头水牯牛去。州云。谢师指示。泉云。昨夜三更月到窗。
　　佛鉴拈云。若教频下泪。东海也须枯。
　　正觉云。会么。夜梦不祥。书门大吉。
　　佛海云。赵州恭而无礼。若不是王老师。洎被打破蔡州。
　　举南泉一日上堂云。王老师卖身去也。阿谁买时。有僧出云。某甲买。泉云。不作贵不作贱。你作么生买。僧无语。赵州云。来年与和尚。作一领布衫。
　　佛鉴拈云。辽天索价。着地相酬。也须是当行家始得。若非当行价例不等不成买卖。
　　正觉云。赵州虽然拾死价交易。南泉更无翻悔。
　　佛海云。爷卖身。子酬价。与诸方作话把。虽然争奈现成买卖何。
　　举南泉一日上堂云。文殊普贤。昨夜三更。各起佛见法见。各与二十拄杖。贬向二铁围山去也。赵州出云。未审。和尚棒。教谁吃。泉云。王老师有什么过。州便礼拜。
　　佛鉴拈云。大似无手人行拳。无口人叫唤。无手人掩着无口人口。无口人咬着无手人手。恁么会得。
　　方知道。法性不动。动徧三界之中。至理无言。言满四天之下。若也不会。红尘飞碧海。白浪涌青岑。
　　正觉云。王老师故是无过。文殊普贤贬向二铁围山去也。直是有理难伸。虽然如是。且道赵州礼拜。意在甚处。此山磨灭。英灵乃绝。
　　佛海云。竹影扫阶尘不动。月华穿水浪无痕。
　　举南泉问座主。讲什么经。主云。涅盘经。泉云。涅盘经中。以何为极则。主云。以如如为极则。泉云。唤作如如。早是变了也。今时沙门。须向异类中行始得。
　　有僧举似归宗。宗云。虽向异类中行。不受异类中报。泉云。孟八郎。又恁么去也。
　　佛鉴拈云。南泉倒拈蝎尾。归宗顺捋虎须。总具恶手脚。虽然二老汉鼻孔。今日尽在蒋山手里。为甚如此。不是知音者。徒劳话岁寒。
　　正觉云。南泉归宗。如万斛舟中长年。乘虚架险。遍历海涯。只为从来惯压波浪。
　　佛海云。南泉随乡。归宗入俗。直得面前。刀山岌岌。火聚炎炎。莫有临危不悚底人么。相随来也。
　　举南泉上堂。有僧方欲进问。泉云。婆婆之句。流布人间。僧云。和尚[妳-女+口]。泉咄之。
　　佛鉴拈云。南泉恰似会下棋人。自谓天下更无敌手。今日偶然头撞。犹赖有末后一着。
　　正觉云。这僧抱薪救火。
　　佛海云。随语一拶。见义勇为。应声咄之。用得恰好。正是婆婆之句。流布人间。
　　举南泉一日。与鲁祖归宗杉山四人。吃茶次。鲁祖拈起盏子云。世界未成。便有这个。泉云。今时人只识这个。且不识世界。归宗云。是。泉云。师兄莫同此见么。归宗拈起盏子云。向世界未成时。道得么。泉便作掌势。归宗便作受势。
　　佛果拈云。鲁祖簸土扬尘。南泉和泥合水。归宗火乱灰飞。杉山坐观成败。还委悉么。箭锋相直不相饶。四人共拈一只盏。
　　正觉云。说甚世界。成与不成。识与不识。四人共疑个盏子不了在。更被佛果次第铺排。遮一火落在窠臼。至今出不得。莫有要扑破盏子底么。瞎。
　　佛海云。鲁祖拨动烟尘。南泉归宗三回合战。胜负不分。总是世界里。盏子边伎俩。要识未拈时事。却许杉山依稀彷佛。
　　举南泉有书。与茱萸云。理随事变。宽廓非外。事得理融。寂寥非内。
　　僧便问。如何是宽廓非外。萸云。问一答百也无妨。僧云。如何是寂寥非内。萸云。睹对声色者不是好手。
　　僧又问长沙。如何是宽廓非外。沙开目良久。进云。如何是寂寥非内。沙闭目。
　　僧又问赵州。如何是宽廓非外。州作吃饭势。进云。如何是寂寥非内。州作拭口势。
　　后僧举似南泉。泉云。此三人不谬为吾弟子。
　　佛鉴拈云。南泉虽则养子之缘。其奈怜儿不觉丑。殊不知。三人。一人有足无目。一人有目无足。一人足目俱无。虽然如是。皆可与南泉为师。为甚如此。事理分明。
　　正觉云。奇怪好弟子。依样画猫儿。
　　佛海云。智与师齐。减师半德。茱萸长沙赵州。三人见处。总是齐眉共躅。当初接书。见说理说事时。不消道个这里是什么所在。管取超宗异目。
　　举南泉与归宗行脚。分路。煎茶相别次。泉云。三十年与师兄。拣择诸方苗裔。忽有人问极则事。又作么生。宗便趯倒茶铫。泉云。师兄得茶吃。某甲未得茶吃。宗云。你作这个语话。滴水也难消。
　　佛果拈云。惊人之句。谁不悚然。有般底道。南泉构他归宗。机锋不着。所以遭他呵叱。殊不知。行人要在青山外。蒋山不惜眉毛。与诸人下个注脚。南泉探头太过。归宗壁立万仞。且道还有出身处也无。喝下须教三日聋。
　　正觉云。若论极则事。便不许吃茶。
　　佛海云。闻马大师出八十四员善知识。唯归宗较些子。今日却向南泉面前。失却只眼。试点检看。
　　举赵州问南泉。离四句绝百非。请师道。泉归方丈。州云。这老汉。寻常口吧吧地。今日被我一问。直得无言可对。侍者云。莫道和尚无语好。被州打一掴。云这一掴。合是王老师吃。
　　佛果拈云。明头合。暗头合。本分纲宗。据虎头。收虎尾。作家手段。虽然如是。要且落在第二头。
　　正觉云。南泉似个铁山。针钻不入。赵州几乎一场懡[怡-台+罗]。却借侍者鼻孔出气。当时侍者。热不采。伊看他作甚折合。
　　佛海云。那里落节。这里拔本。
　　举僧问赵州。言诠不到处。请师直道。州云。老僧耳背多时。僧绕禅床一匝云。请师直道。州亦绕禅床一匝云。百千诸佛。皆从此门而入。僧云。如何是百千诸佛三昧门。州便打。
　　佛果拈云。持聋作哑。赵州惯用此机。逐色随声。这僧分明失利。更好与数十棒。也不为分外。何故。若不同床卧。焉知被底穿。
　　正觉云。又道耳背。
　　佛海云。赵州相随举步。阵势便圆。这僧举步相随。全军俱陷。
　　举僧问赵州。如何是佛法大意。州云。猫儿是一百五十文买。僧云。不问猫儿。如何是佛法大意。州云。这托子。是大王送来。僧云。谢师答话。州云。作家作家。僧拂袖便行。州云。作家师僧。天然犹在。
　　佛果拈云。赵州度量深明。神机隐密。有权有实。有卷有舒。这僧陷在重围。洎崄收身不转。不见道。相骂饶你接觜。相唾饶你泼水。
　　正觉云。这僧。晓机关。识陷阱。洎合向平田浅草里丧却。
　　佛海云。这僧如飞骑将军。脱身於虏庭。虏追之而不及。
　　举道吾一日。指佛桑花。问僧。这个何似那个。僧云。直得寒毛卓竖。吾云。毕竟如何。僧云。道吾门下底。吾云。十里大王。
　　佛果拈云。以胶投漆。验影知形。不谙正去偏来。争解明头暗合。还委悉么。虾蟇[跳-兆+孛]跳上天。蚯蚓蓦过东海。
　　正觉云。道吾如牛王架车。任重致远。这僧独行空手。到处为家。虽然逆路相逢。各是一家生活。
　　佛海云。风前挂起教君看。不比树头乾葛藤。
　　举道吾到椑树。树见来。卧不起。吾近前。将衣物盖覆。树云。作什么。吾云。盖覆。树云。起即是。卧即是。吾云。总不是。树云。总不是。又盖覆个什么。吾便喝。
　　佛果拈云。椑树卧起。道吾盖覆。一喝当头。掀翻路布。
　　正觉云。椑树不起。伤风败俗。道吾盖覆。当甚殷懃佛海云。椑树遭道吾盖覆。至今起也起不得。
　　举疎山和尚。有僧。为山造寿塔毕。来白山。山云。汝将多少钱与匠人。僧云。一切在和尚。山云。为将三钱与匠人。为将两钱与匠人。为将一钱与匠人。若道得。与吾亲造塔。僧无语。
　　后有僧。举似大岭。岭云。还有人道得么。僧云。未有人道得。岭云。汝却回举似疎山道。大岭闻举。有语云。若将三钱与匠人。和尚此生。决定不得塔。若将两钱与匠人。和尚与匠人。共出一只手。若将一钱与匠人。累他匠人。眉须堕落。其僧回。举似山。山具威仪。望大岭礼拜。叹云。将谓无人。大岭古佛。放光射此间。虽然如此。也是腊月莲花。
　　大岭后闻此语云。我与么道。也是龟毛长三尺。
　　佛果拈云。通方作者。千里同风。万派朝宗。千途共辙。陈老师寻常道。老僧只有一剑。剑下有杀人之意。亦有分身之路。看他受用。剸割不妨。八面玲珑。若不是疎山度量通方。争见得金相玉振。只如道。若将三文钱与匠人。和尚此生。决定不得塔。不可劳而无功。若将两文钱与匠人。须是和尚与匠人。共出一只手始得。未免拖泥带水。若将一文钱与匠人。带累匠人。眉须堕落。直得水洒不着。疎山云。一似臈月莲花相似。土旷人稀。已是龟毛长三尺。亦有杀人刀。亦有活人剑。大众且道。毕竟明什么边事。翻身师子大家看。
　　正觉云。疎山造塔行令。古今丛林标正。三钱酬酢相应。蓦地传闻大岭。看看腊月莲花。三尺龟毛相庆。是则古佛放光。非则寻声弄影。佛果云。翻身师子大家看。咄。卓朔出群哮吼难。
　　佛海云。疎山大岭二古佛。放光交射。一人。因斋庆忏。带水拖泥。一人借水献花。拖泥带水。若无臈月莲花。龟毛三尺。总未免弄巧成拙。
　　举石臼离乌臼。来参马大师。师问甚处来。臼云。乌臼来。大师云。乌臼近日有何言句。臼云。几人到此忙然。大师云。忙然一句且致。悄然一句。作么生道。臼进前三步。大师云。我有二十棒。寄与乌臼。汝还甘否。臼云。和尚先吃。某甲后甘。
　　佛果拈云。草窠里。拨出一个半个。有什么共语处。虽然如是。犹放过一着在。
　　正觉云。且道。后句作么生道。免得放过。
　　佛海云。石臼未到江西。已吃大师二十棒了也。更说甚甘不甘。何故。伊亲从乌臼来。
　　举蒲州麻谷和尚。问僧甚处来。僧云。不审。谷又问。甚处来。僧云。珍重。谷下禅床。擒住云。这个师僧。问着便作佛法祗对。僧云。大似无眼。谷放手云。放汝命。通汝气。僧礼拜。谷又近前把住。僧拂袖便行。谷云。休将三岁竹。拟比万年松。
　　佛果拈云。看他一挨一拶。一出一入。这僧虽善管带。不昧始终。麻谷本分钳锤。等闲历落。争奈犹欠一着在。敢问诸人。且道是宾家欠。主家欠。试请辨看。
　　正觉云。欠则是欠。要辨不难。只是难道。若也道得。人事佛法。两两周旋。若道不得。宾家主家。一时败阙。
　　佛海云。麻谷擒纵颇劳。这僧罗笼不住。不作佛法话会。必竟这僧。从甚处来。
