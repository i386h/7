<!-- { "loadSidebar": true } -->
　　黄州师子岩玉峰铁牛坚禅师。在大云处。得其洒脱。隐於桐山。辟谷。止食苍朮。一日别峰过访。密嘱同行。焚其庵。请师南岩。未几至白云。访鉴和尚。乃就齐安禅师旧基结茅。一时衲子云至。遂成伽蓝。师潜机密用。人无知者。后无疾坐化。塔於寺左。

　　石径裕禅师法嗣

　　万松晓堂满禅师。久依石经。一日偶阅演祖。谓郭功辅曰。人之性情。固无常守。随化日迁。自古佛法。虽隆替有数。而兴衰之理。未有不由教化而成。昔江西南岳诸祖之利物也。扇以淳风。节以清净。被道德。教以礼义。使学者收视听。塞邪僻。绝嗜欲。忘利养。所以日迁善远过。道成德备而不知。今之人。不如古之人远矣。必欲参究此道。适石经至。师问。如何是此道。石以拳蓦口筑之。师良久。石曰会么。师曰不会。石曰。好个不会。语未卒。又筑一拳。师乃大悟。

　　无相真禅师法嗣

　　金谷岩大华严寺南宗胜禅师。初依广恩。次谒浮山。执瓶巾久之。一晚礼佛次。山问谁。师曰某甲。山曰作么。师曰礼佛来。山曰。佛向你道甚么。师曰。不曾道。山曰。你头不曾点地那。师曰。下下点地。山曰。又谓不曾道。师於言下。豁然开解。曰某甲会也。山曰。你会个甚么。师曰。吐露太分明。山便喝。师拟进语。山曰。拄杖不在手。放汝二十棒。师便出。
　　上堂。若见诸相非相。即见如来。释迦老子。从兜率天。拖泥带水。下降皇宫。脱珍御服。着毙垢衣。苦行成道。地摇六震。天雨四花。将谓是个人。若是诸相非相。即见如来太远生。以拂子上下指曰。天是天。地是地。山是山。水是水。且道。如来在甚么处。岂不见。五天一只蓬蒿箭。揽动支那百万兵。不是云门行正令。几乎错认定盘星。
　　天顺甲申间。纂佛祖宗派图。立碑於嵩山。会善戒坛大殿前。正续明教大师传法正宗记。为天下禅宗万世祖龙。

　　净慈休休禅师法嗣

　　杭州昭庆寺雪庭禅师。字幻寄。仁和桂氏子。生於景泰丙子。患痘风双目短视。梦中感金神。使令出家。母兄不允。成化间。参休休翁於仙林寺。一见契合。遂出家。受无字话。十七剃染。二十九登具。三十五受休休翁印记。又四年侍休於净慈。四十七开法昭庆。
　　上堂。举僧问云门。不起一念。还有过也无。门云。须弥山幸遇此僧。当机不荐蹉过。云门直至於今。栏街塞巷。无存放处。此僧若也下得一语。道某甲者里。安放不得。且请和尚。掇过一边。非唯自己。千古之下。作个自在。快活间人。抑且拶得。云门忙手忙脚。撒了收不得。收了撒不得。岂不丈夫。然虽幻寄与么也。是劳人不少。且道。还有安放处也无。自代云。看取云门道底。

　　性空觉禅师法嗣

　　荆州玉泉能关主。初参祖源海。后依投子。一日问。有佛处不得。住时如何。子竖起拂子。师曰。无佛处急走过。又作么生。子放下拂子云会么。师曰不会。子曰。两头不着。千圣难窥。这个且住。古人道。藏身处没踪迹。没踪迹处莫藏身。意旨如何。师曰。不即不离。子曰。不即即个甚么。不离离个甚么。师拟对。子便打。一日因鸡飞。彻见投子用处。
　　示众。昨夜兔角起佛见。今日龟毛起法见。一齐贬向。二铁围山。眉棱与太虚相扭。大海与须弥斗额。其余王风主水者。忍气吞声。且道。能上座。还有罪过也无。吐舌云拔。
　　庐山黄龙寺彻空通禅师。示众。拄杖子穿却。释迦弥勒鼻孔。文殊普贤。运神变现。觑也不敢觑着。黄龙门下。莫有脑后拔楔者么。咄屙屎送尿汉。是你错用心。万历间。为慈圣。皇太后祝遐。诏至奉天门。赐大藏。供奉至今存焉。

　　南竺橘禅师法嗣

　　三河宝鉴无闻明聪禅师。上堂。十五日已前。麻缠纸里。十五日已后。抛头露面。正当十五日。夜半庭前屈膝坐。毛头星现恰临门。撞头磕额底。悄悄看。
　　示众。尽大地是沙门一只眼。汝等诸人。向甚么处屙。示众。望州亭与汝相见了也。乌石岭与汝相见了也。僧堂前与汝相见了也。山僧今日亦然。有相见的出来么。一僧出。师靠拄杖下座。正德壬申七月朔二日入寂。世寿六十有三。

　　太初忍禅师法嗣

　　华亭无涯顺禅师。上堂。龙吟枯木。铁笛无声。踏翻船舷。将谓别有。顺上座。只好捕风捉影。还信么二十年后。有人证明。师后二十年果示寂。

　　天目秀禅师法嗣

　　南岳雪岩清禅师。依荆璧。扣心法。不敢容易。入室。一日同澄禅师。礼拜次。师问。三不是复拟开口璧。以手掩之。师忽然省入。次谒天目秀夹山觉。师知法无二印。后结茅于古头庵侧。
　　示众。举断桥伦和尚上堂云。丛林冷冷无甚。今时诸方老宿。虽则煨几块死柴头。各自暖热门户。其奈东挑西拨。横抗竖吹。和自家底一齐。乌了山僧者里。不问大个小个。乾个湿个。收拾堆在炉中。火种星儿深与埋着。待伊时节自到。大众时节到也。以拂作拨火势云。嗄烟焰逼人。师曰。用尽自己心。笑破他人口。又曰。好个话端。只是国清。拈弄不出。清上座。今日与他拈出也。拈拄杖云。大众还见么。一僧出。师曰。不是龙门客。切忌遭点额。以杖约退下座。

　　印空海禅师法嗣

　　东沧证果如福禅师。参宝月途中。述偈曰。古径迢迢任纵横。抬眸跌足可怜生。只知云傍杖头起。不觉悬泉到顶[宁*页]。

　　方湖本禅师法嗣

　　斗方隐峰高禅师。东岩参。令看无字。一日问曰。汝还记得活头么。岩拟对。师将拳蓦[祝/土]岩口。岩如此有省。

　　默堂照禅师法嗣

　　太虚圆禅师。示众。如未了悟。须向蒲团上。冷坐十年二十年三十年。看个父母未生前面目。

　　荆山理禅师法嗣

　　沩山古溪清禅师。上堂众集。师拈拄杖曰。丹凤拟飞。[枭-木+儿]鹤惊群。便曳杖下座。
　　龙门渊曰。谢公亭子偶登眺。无限幽怀望里生。

　　了禅能禅师法嗣

　　黄梅法幢金禅师。颂沙弥传语因缘曰。万里家山一条铁。机深密固不容泄。者僧赤面犯锋铓。拄杖至今流鲜血。
　　成都昭觉宝藏通禅师。示众。举月圆缺因缘。颂曰。圆缺持来问作家。秋光醉得眼眯[(序-予+林)/目]。白苹江上红波涌。错认芦花作雪花。

　　天宁宣禅师法嗣

　　牛头吉庵祚禅师。闻东林悟道。冠南北宗席。师与古溪松庵。同志参扣。因门风孤峻难得。入室后至天宁。师资道契。宁付偈曰。心同虚空量。法亦徧虚空。不住虚空理。授受继吾宗。
　　法舟参。受以无字。舟一日偶行廊庑间。闻佛殿磬声。豁然即趋方丈。师见而笑曰。子着贼也。师曰。贼已收下请验赃。师曰。赃聻舟振坐具。曰狼籍狼籍。师曰。者掠虚汉。狼籍个甚么。舟一喝归众。
　　杭州径山天才英禅师。上堂。默堂和尚。平地上涌起波涛。虚空里敲出木楔。中人毒气。回来刚道。亲见宝月。不知瞎却多少。人眼哑洎合饶舌。

　　东方裕禅师法嗣

　　南京碧峰寺天通显禅师。玉芝参。师上堂。徧举古德公案。芝曰。如何得不落人圈缋。师掌曰。是落不落。芝平日所蕴。泮然冰释。礼谢归众。
　　师游西湖。宗镜堂。升座曰。此处正好说法。芝从傍唱曰。说法已竟。师便下座。

　　洞庭潜禅师法嗣

　　南京碧峰道莹瑛禅师。参洞庭。见湖光潋滟有省。谓同舟曰。佛性天真。不生不灭。佛性即自性。自性即佛性。有无不计。独露真如。
　　异岩登禅师。僧问。学人参求知识。或令提个话头。或令疑个话头。同也别也。师曰。才举话头。当下便疑。岂有二理。一念提起。疑情即现。覆去翻来。精研推究。功深力极。自得了悟。师有释疑集行世。
　　云栖袾曰。此数语最为精。当今人颇有滞。此二端而不决者。盖未曾实做工夫故也。

　　宝峰柔禅师法嗣

　　育王杰峰定[课/心]禅师。上堂。举世尊初生颂曰。瞿昙生下便惊群。争似云门一棒亲。尽道五更侵早起。谁知更有夜行人。
　　薮庵参师曰。祖师西来意。你作么生庵。曰静夜烧栢子。清香到月边。师然之。
　　不二际曰。育王好个问端。可惜发不着。所以虎头蛇尾。反令者僧认个。拈香择火。不知别有奇特。佛岩当日。若作育王。待他与么。祗对便好把住云。未在。更道。若是伶俐衲僧。如龙得水。变化莫测。倘若站定脚跟。不妨彻底掀倒。要他至今起身不得。
　　洪济幻颂曰。慈母心同稚子心。爱怜终是困群阴。当初若解冲关去。掣电驱雷也陆沉。
　　上堂众集。师曰。且散去老僧。今日困靠。拄杖下座。
　　上堂。古德道。我有一机。觌面提持。如击金石。如奏筼箎。不是知音。谁其知古人提侍个事。如古帝王。书云物歌大风。一等语相似。不特英风逼人。而意在言外。即觌面相逢。不错过者鲜矣。

　　径山下第十世
　　天目进禅师法嗣

　　嘉兴东塔野翁晓禅师。参天目。目曰。汝本是佛。堂堂大度。着甚来由。师曰。生死不明。乞师指示。目曰。本自无疮。剜肉作么。师曰。望和尚慈悲。目低头师方丈。师愕然曰。莫教人断绝去么。遂袖香入室。目曰。子已到不疑之地。何生死之惧哉。师於言下豁然。
　　石门云颂曰。不识黄金殿是家。洛阳徒自觅生涯。翻身击碎苍龙窟。赢得一番风雨赊。
　　天目上堂。箭锋相拄。徒劳话会。啐啄同时。全凭作者。啐啄同时。且置。如何是箭锋相拄底事。师出礼拜。起便喝。目亦喝。师又喝两喝归众。目卓拄杖下座。
　　一日师。从外归。目问。甚处去来。师云。佛祖行不到处。目云。适有一人。往彼处去。子会么。师云不会。目云。为甚不会。师云。若会则佛祖行到也。目云。如是如是。即付师偈曰。真性本无性。真法本无法。了知无法性。何处不通达。
　　龙珍胤颂曰。拨动冰盘珠转转。掣开金锁寂寥寥。相逢谩说威音话。玉笛横拈调自高。

　　巫山松禅师法嗣

　　建宁府斗峰古音净琴禅师。礼赤石山主出家。与石论觉知缘我心起处。石叱之。师曰。我无心也。石曰。是汝知无所知觉无所觉者。师於言下顿脱身心。后遇静晃禅师。重加辟扫。入蜀过南阳。鸡鸣河有省。
