<!-- { "loadSidebar": true } -->
　　嘉兴府天宁寺默堂宣禅师。初谒楚山。顿契微旨。后参八峰。峰举云门放洞山三顿棒。师语属意路。峰叱之。师顿忘寝食。一日偶闻邻单僧举五百罗汉降毒龙。师踊跃下单。僧曰。者汉颠耶。师便与一掌。及见峰。峰曰。开口即错。你露个消息看。师珍重礼三拜。峰深肯。一日付师偈曰。竺国拈花旨。嵩山断臂宗。人天展付汝。无始亦无终。
　　出世天宁。禅法一味。不许学者看文书。并作偈颂。或有私作。查实摈出。临终众请遗偈。师曰。老僧平常无一言半句。何蛇足为也。端坐而逝。
　　伏牛月天禅师。因昶公参。师曰。甚处来。昶曰少室。师曰。达磨只履西归。如何见底。昶曰。天接白云过。水和明月齐。师曰。何不与我传得境来。昶近前展两手曰。请师看看。师谓傍侍曰。此子向后。竖临济之柱石。挺□山之门庭有日在。昶乃礼谢。

　　天宁忠禅师法嗣

　　杭州径山寂庵潜禅师。颂夏末秋初曰。宝殿琼楼锁玉虚。阶除清碧影蒙糊。顶门瞎却摩酰眼。肘后空悬夺命符　僧问。如何是本来人。师曰。驴前马后。曰学人不会。师曰。者田厍奴。好恶也不识。
　　明州用刚宗软禅师。参孤舟。受三不是话。天顺初。参和庵。庵一日上堂。祖师心印。状似铁牛之机。去即印住。住即印破。不去不住。汝等作么生。师在傍得大休歇。住后示众。大凡做工夫。只要起大疑情。不失正念。千疑万疑。祇是一疑。才有间断。即落也见。汝等做工夫。未曾半月一月。打成一片。焉得不走作。果若真疑现前。撼摇不动。自然不怕惑乱。又不得起一念欢喜心。才有丝毫异念。即打作两橛。只管勇猛忿将去。终日如个死汉相似。到者般时节。那怕瓮中走却鳖。

　　佛迹真禅师法嗣

　　黄梅广福天然宗浩禅师。因僧问。如何是道。师曰。擎茶过盏。曰如何是道中人。师曰。奴颜婢膝。
　　别峰宝芳藏禅师。辞佛迹住后。荷衣松食。二十余年。致有傍岩缚个尖头屋。折脚床颓就石支之句　僧参。师拈棒作舞曰。你贼我也。僧长嘘一声而去。
　　处州白云无量沧禅师。示众。二六时中。随话头而行。随话头而住。随话头而坐。随话头而卧。心如栗棘蓬相似。不破一切人我无明五欲三毒之所吞啖。施为动静。通身是个疑团。疑来疑玄。终日呆桩桩地。闻声见色。管取[囗@力]地一声去在。

　　径石滴乳集卷之二
　　径石滴乳集卷之三

　　　　清嗣祖沙门江州真在编
　　　　嗣法门人齐安机云续

　　径山下第九世
　　太岗宁禅师法嗣

　　杭州天目宝芳进禅师。幼习儒。因与同学会文。睹芍药花有省。从坦然披剃。坦诲以栢树子话。徧扣禅宗。自谓。诸方无出格钳锤。一晚在天界佛殿经行。闻灯花爆。如雷震相似。寻谒太岗。便问。如何是西来密密意。岗下禅床擒住曰。西来无意。你道此间是什么意。师无对。如是寝食俱忘。一日登厕。闻邻僧敲筹作声。忽然大悟。乃怀香入室。岗一见器之。付偈曰。祖祖无法付。人人本自有。汝受无付法。急着传於后。
　　金明旭。举因缘毕乃曰。夷峰钳锤严密。门墙固不通风。非天目老人。亦不能破家荡产。大众还有知此消息者么。良久卓拄杖。下座。
　　径山进颂曰。大地山河蓦入官。松风水月不相瞒。滔滔只要源头活。何虑人间沧海乾。
　　石门云颂曰。层岩杰阁衬仙游。衬得飞仙到上头。一脚踏翻生铁瓮。春山花放酒盈楼。
　　上堂。拈花微笑。节外生枝。面壁安心。画蛇添足。山僧这里。无禅可参。无道可学。直教一个个。成佛作祖去。汝等还信得及么。良久拍膝云。剑号巨阙。玉出昆冈。
　　上堂。截琼枝寸寸是宝。穷秘藏点点是金。自出洞来。踞虎头。把虎尾。千个万个。只知阵后说兵书。若龙是门跃过底。天目有三十拄杖。自领出去。
　　上堂。举天目礼和尚曰。季冬极寒。万木短残。惟有梅花。十分清韵。野桥流水外。茅舍催篱傍。山僧不会东皇意。三嗅寒香立晚阳。师曰。若作佛法会。大众将火把来照。照者汉面皮厚多少。若作蜩虫小技会。又道。野桥流水外。茅舍短篱傍。新天目。未免狗尾续貂。今冬极寒。柴炭俱难。冻得泥牛脚缩。石虎眉攒。翻身北斗。面南看。出头乾外。谁是我般般。
　　示众。举月溪垂问。为甚铁牛眠少室。师颂曰。高名不借。金玉宣同。子舆怀宝游诸国。其赖安仁君子风。
　　僧参。师云。你道。山僧眉毛。落却几茎。僧云。总不见得。师云。参学高流。眼在甚么处。僧云。乾坤大地。全在里许。师乃喝出。
　　示众。举古庭坚。因无际问。子别我在甚处。坚曰。佛祖行不到处。际曰。还许人来否。坚曰。坦然无碍因缘。师颂曰。水边林下旧生涯。土凳柴床意味佳。归兴忽然动昨夜。谩将客思寄烟霞。
　　正德十四年仲冬廿四日。说偈别众。茶毗得五色舍利无数。塔於本山。

　　天渊源禅师法嗣

　　金陵祖堂兴禅师。上堂。僧问。如何是佛。师云。灵龟曳尾。曰莫便是么。师曰。杜撰禅和。
　　住长塔。示众。长塔既老且病。不能倾心吐胆。长篇阔论谦悞汝等。亦不要汝等广知解透公案。如本参疑情。便要和身拶入。直向那边更那边立地回觑。始知世间产业资生。皆从自性流出。此犹是合头语。古人谓之系驴橛。亦谓之贴肉汗衫。在今诸方。往往坐在个里。佛法垂秋。此其兆也。在我长塔门下。参要真参。悟要实悟。唐丧光阴。殊为可痛。珍重。
　　金陵栖霞突空升禅师。参天成不契。谒太岗。岗曰。甚处来。曰天成。曰天成鼻孔多少长。曰与和尚一般。
　　上堂。法华道。我为法王。於法自在。又道。是法住法位。世间相常住。释迦老子。大似淹耳偷铃。栖霞前是山门。后是佛殿。左是厨库。右是僧堂。且道。阿那个是常住底相。试出通个消息看。良久云。万里片云飞始尽。一轮明月挂烟萝。

　　德山安禅师法嗣

　　南岳春山崇景禅师。上堂。举临济示众曰。汝等诸人。赤肉团上。有一无位真人。常向诸人面门出入。汝若不识。但问老僧。时有僧问。如何是无位真人。济便打曰。无位真人。是什么乾屎橛。师曰。临济大似一头驴。要见么。咄。良久曰。一头烧火两头烟。兀兀难藏个白拈。楼碎穷年山鬼窟。依然华藏水连天。
　　西竺中天表禅师。凤翔人。本儒家子。幼归释氏。后礼水晶庵无着为师。谒古心机契。
　　上堂。个如露地白牛白。头角峥嵘赤日赫。走向雪山深处眠。几回入草寻不获。忽寻获。鼻孔依然欠扭捏。

　　天真善禅师法嗣

　　太湖法华镜堂明禅师。示众。举高沙弥看药山。山曰。你来也。曰是。山曰。可煞湿。曰不打者鼓笛。云岩曰。皮也无。打什么鼓。道吾曰。鼓也无。打什么皮。弥曰。大好一场曲调。师曰。药山父子。大似丹凤冲霄。翔翱六口云岩鼓上作活。道吾皮上作活。正眼看来。二俱口口在。若是生机之手。别有道理。

　　洞山惠禅师法嗣

　　嵩山别传宗禅师。示众。岩栖涧饮目云霄。只有松风伴寂寥。醒眼沧桑多劫梦。看来天地一秋毫。

　　仰山道禅师法嗣

　　蕲水华桂山能仁秋月澄禅师。僧问。如何是华桂境。师曰。五叶千灯秀。曰如何是境中人。师曰。双眉耸半空。僧问。尽大地是个火坑。得何三昧不被烧却。师曰。此去尤河将八里。

　　八峰闻禅师法嗣

　　月潭澄禅师。天顺初。住苏之西禅。晚迁荐福。兴阳泽问。不落古人窠臼。请师速道。师随声便喝。泽曰。此是古人机用。更乞曲施诱迪。师连喝两喝。泽曰。祖师玄言。忘功绝谓。出格人来。如何提携。师曰。木奴双义髻。出语不惭惶。泽曰。与么则相逢不抵揖。各自逞家风。师曰。叱退文殊消息尽。松风韵罢欲谁弹。
　　师付无闻铠偈曰。蒙山三关。八峰漏逗。吾展付汝。永光桥后。复嘱曰。宜饱研憨饮接续吾宗。
　　末后示众。大机现前。来风自辨。扣钥冲关。垛生招箭。七佛以前消息。诸禅德作么生体取。良久奄化。
　　三祖天然锐禅师。因性空。举乳源上堂。西来的的意。不妨难道。众中莫有道得者么。出来试道看。时有僧出礼拜。乳便打曰。是甚么时节出头来。便归方丈。你作么生。师曰。和尚曾问甚么人来。空曰不会。师作掀禅床势。空曰。西来的的意聻。师曰。滨兄若进方丈。和尚莫说某甲答不得此话。空曰。这僧有吃棒分。无吃棒分。师拂袖便出。
　　齐安石门黄荆济舟滨禅师。上堂。回头转位。直须戴角披毛。唤作水牯牛。千圣万贤。无出头处。以拄杖画一画云。出得者个。不妨显些子作略。
　　石门云曰。直饶出得。更参三十载。
　　昭觉无碍通禅师。初参通无极白古岩澄月溪。俱不契。后谒八峰。峰诲以有句无句话参究。旬日有省。住后云水四至。
　　上堂。鲁祖常年面壁。秘魔终日擎杈。临机不解通变。驴年未许到家。
　　上堂。大道无向背。至理绝言诠。要识安身处。泥牛海底眠。

　　古溪澄禅师法嗣

　　成都西宗佑禅师。上堂。横按拄杖曰。父母未生前。也只明者个。父母既生后。也只明者个。竖起拄杖云。大众看看。个是甚么熟碗鸣声。遂掷下。归方丈。
　　涿州金山寂庵湛禅师。示众。昔灵源谓圆悟曰。衲子虽有见道之资。若不深蓄厚养。发用必峻暴。非特无补教门。将恐有招祸辱。山僧最初。在月溪会里。一十三载。方与个事。打作一团。始无间断得。非深蓄厚养发用。安有今日也。汝等晚学。若不深蓄厚养。得少许自足。欲廓神机。终难极妙。又安有补於丛林哉。

　　龙门悟禅师法嗣

　　司空碧天朗禅师。僧问。如何是祖师西来意。师曰。月穿潭底静。风过树头摇。
　　示众。祇个事不是容易底。昔在大方。参见数知识。问他禅道宗旨。尽有说底衲子。举公案征诘差别。亦口吧吧底。山僧将谓佛法止此。反到龙门。遭渠一拶。好像布袋盛菱角。一齐败露。道流。要续佛祖命脉。要明道眼。能识邪正。其余杀人活人机要。非平日之温研。一旦对机对境。自然过去不得。
　　玉峰乾曰。近日学者。多恃聪明。不知者般工夫。又不明教理。惜哉。

　　性空悦禅师法嗣

　　金山东岩亮禅师。一日定中。闻鸡鸣有省。述偈呈空曰。狗子佛性无有。赤脚髼头乱走。社散扶归郑三。原是李二醉酒。空笑而肯可。
　　上堂。一切法不有。一切法不无。会得转身处。东壁挂葫芦。

　　大云兴禅师法嗣

