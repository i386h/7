<!-- { "loadSidebar": true } -->
　　涿州金山宝禅师。参楚山。山问。具得正眼。当明向上一机。如何是向上一机。师曰。青山曰卓午。山曰。犹未梦见在。师曰。木人拈玉线。石女度金针。山曰。从上佛祖不传之妙。子作么生领会。师近前礼一拜。山曰。转身一句。速道将来。师拂袖便出。山曰。放子三十棒。师回身曰。谢和尚垂慈。山曰。子虽有滔天之浪。且无湛水之波。师叉手默然。山曰。如是如是。
　　中溪隐山昌云禅师。参楚山。山问。法讳甚么。师曰。昌云。曰道号。师曰隐山。曰云在山中隐。如何又出。师曰。只因夜来鹤。带过上头关。曰忽被狂风吹散时如何。师曰。依旧青天白昼。山笑之。
　　太原府海云深禅师。楚山闻钟声。问曰。子还闻否。师曰闻。山曰。你道说个什么。师乃作钟声。山曰。只如钟声未发已前。响在什处。师曰。未发已前。山曰。钟声绝后。响归何处。师曰。钟声绝后。山曰。耳是根。响是尘。知响者是什么。师曰。非心不响。非响不心。山曰。心岂有响乎。师曰。心虽非响。响处分明。山曰。无响之时。心在何处。师曰。心体湛然。不逐响生。不随响灭。盖由两耳处通。是以应用无碍。
　　师出世。辩慧接人。临终沐浴。说偈而逝。
　　唐安湛渊奫禅师。上堂。楚山大似逆鳞径尺。不可触犯。唐安偏向毒蛇头上抓。会他绝响无音还有说。直至而今拄杖谈。众中有闻得的当者么。若的当。且道他说个甚么。良久卓拄杖曰。苍天苍天。
　　古渝济川洪禅师。问楚山。水母飞上色究竟天。入摩酰眼里作舞。因什不见。山曰。多少人向者不见处。打失鼻孔。师曰。如何是摩酰正眼。山曰。面门两眼浑无事。顶中一点耀乾坤。
　　襄阳府大云兴禅师。与楚山外归。因有机缘。师曰。大众久立。请和尚回寺。山曰。那里是寺。师曰。钟声响得好。山笑曰。头角彷佛。鼻孔一般。
　　安庆府石经山海珠祖意禅师。楚山问。赵州道。无字意作么生。师曰。只为婆心切。肝胆向人倾。山曰。不涉有无。如何体会。师曰。到者里无用心处。山曰。早是用心了也。师曰不知。山曰。谁道不知。师曰。道者亦非。山曰如是。师礼拜。
　　长松大心真源禅师。楚山问。父母未生前。试道一句看。师曰。道不得。山曰。因什道不得。师曰。他无口。山曰。又道无口。师曰。谢师答话。山曰。未在。师叉手默然而立。山曰。如是如是。
　　师出世。常举末后句。勘验学者。
　　松藩大慈寺崇善一天智中国师。彭县人。住松藩时。番夷叛服不常。师抚化莫不投服。天顺间。累封国师。楚山过访。师呈悟繇。山曰。赵州因甚道特事也无。师曰。秋夜家家月。春来处处花。一双青白眼。何处撒尘汝。山曰善哉。
　　石经豁堂祖裕禅师。成都巨氏子。从楚山。学出世法因山阅般若经。师诣前穷诘领旨。山曰。般若智用。子今得矣。师礼拜。
　　三池月光常慧禅师。简州李氏子。谒楚山契悟。山曰。佛祖本无言说。凡有言说。即非真理。离四句。绝百非。试道一句看。师良久。进前礼三拜。依位而立。山曰。此是诸佛诸祖之所得。二十三代之所授。言语不可及处。觌面相承。点首默契。子善护持。珍重。
　　翠薇悟空真空禅师。楚山问。彻底穷源。作么生会。师曰。有星皆拱北。无水不朝东。山曰。还假功用也无。师曰。功用即不得。山曰。只此不可得处。又作么生。师拟开口。山震声一喝。师曰。恩大难酬。山曰。善自保任。
　　陕府玉峰如琳禅师。参楚山。默契。山曰。子到不疑地耶。师曰。某甲亦不向者里住着。山曰。甚处住。师曰。有无俱不滞。脱体绝思量。山曰。只者绝思量处。正好思量。师乃诺诺。
　　天成古音韶禅师。掩关次。楚山问。关中主在么。师曰。他不曾出入。师遂呈偈曰。只此寂默非寂默。非寂默中亦非绝。渠侬面目已呈师。动静何曾有区别。山可之。
　　南京香岩古溪觉澄禅师。高阳张氏子。受业於默庵。每於禅寂中。觉白水从鼻流出徧满堂宇。自意身心轻安。后参楚山。针芥相契。
　　天顺五年。住高座寺。结制小参。三根椽下坐堆堆。把定身心若死灰。拨出炉中些子火。惊天动地一声雷。众中有不惜眉毛底。出来道看。良久曰。眉间拶出金刚焰。露柱灯笼尽放光。
　　成化癸巳八月初九日。盥沐端坐而化。众凄然。师随开目曰。不须如是。复瞑目。
　　珪庵祖玠侍者。侍楚山。了明大事。一日病作。有痛苦声。山曰。主人公在甚么。师曰。秋风不扇。桂蕊飘香。山曰。恁么则徧界绝遮藏也。师曰。有眼觑不见。山曰。从今别后。再得相见否。师曰。旷劫不违。今何有见。山曰。然则子不曾病耶。师曰。病与不病。总不相干。山执其手曰。是甚么。师曰。是祖玠之手。山曰。袓玠是谁。师曰。玠故非我。亦不离我。山叹曰。善哉只个不即不离。可谓妙契无生。彻证圆常之道。今子见理既明。虽则年茂。死亦何憾。师振身端坐而逝。

　　西禅瑞禅师法嗣

　　性空觉禅师。尝作显宗歌曰。达此宗无今古。拶破虚空还自补。声色堆头妙觉场。放去收来无间阻。体中妙。夜半木人临镜照。波斯南岸嚼寒冰。塞北胡儿街市闹。用中玄。石女吹笙碧树巅。赵州葫芦挂东壁。村中王老夜烧钱。玄中玄。妙中妙。宝丝网里斗明珠。须向暗中通一窍。海潮音炽然说。师子筋琴弹白雪。两岸青山笑点头。百年狐兔形摧灭。
　　湖州东明晓庵升禅师。关东人。年十九祝发。参德翁淳领旨。扣雪峰得法。师出世。僧问。如何是无相道场。师竖拂子曰。会么。曰不会。师曰。奈汝不会。僧住思。师便打。
　　棠城宝文洪印禅师。古渝棠城张氏子。礼雪峰。蓄养有年。因峰迁化。未获印可。远扣楚山。值定王薨世三周除禫。请山升座。师出问。雷音动地。选佛场开。一会灵山。俨然未散。未审皇恩佛恩。如何补报。山曰。荡荡尧风清六合。明明佛日照三千。师曰。玉梅破雪。红叶凋霜。定王金容。即今何在。山竖拂子曰。在山僧拂子头上。成等正觉。放大光明。师曰。与么徧界绝遮藏也。山曰。有眼觑不见。师曰。觑不见处。不隔纤毫。山曰。末是妙。师曰。如何是妙。山曰。二边俱抹过。始见劫前人。师曰。蒙师点出金刚眼。死去生来更不疑。山曰。俊哉衲子。出语标宗。不添为西禅之嗣。师曰。人天证明。谢师印可。
　　出世。僧问。如何是祖师西来意。师曰。百不及一。曰如何是相承底事。师曰。个里难容话。机前一笑传。
　　无相真禅师。在东山。作园头。楚山入园。见师缚冬瓜架。指瓜曰。者个无口。因甚长如许大。师曰。某甲不曾怠□一时。山曰。主人公还替你出力么。师曰。全靠他。山曰。□出与老僧相见。师礼拜。山曰。犹是奴儿婢子在。师拈篾缚架。山顾侍僧曰。菜园有虫。师后得法雪峰。
　　太初性圆禅师。颂何物最苦曰。风前一曲动离愁。惹得三涂苦未休。回首寒潭空漾碧。夕阳西去水东流。

　　洁空通禅师法嗣

　　黔中正法雪光禅师。族赵氏。历诸方。至灵峰度夏。闻举严阳尊者问赵州公案有省。举似寂照。照曰。无功用处。正好用功。莫认些子光影。有悞平生。复结冬於景德。一日定中。闻岩瀑声触发。默举从上佛祖机缘。一一透得。遂往参洁空。从头举似。空曰。不见道。莫谓无心云是道。无心犹隔一重关。道了便入寝室。师自是茫无意绪。怀疑不决。一日见寒山诗吾心似秋月之句。疑滞顿释。后庵居古山。临终书偈而逝。
　　方湖德岩悟本禅师。参楚山。道业纯一。乃白山曰。不涉寒暑。是什么人。山曰。适来为汝道什么。师拟对。山喝曰。拟心即乖。师曰。元来恁么那。山曰。汝见个甚么道理。师曰。面目分明。当机不露。后参洁空得法。
　　齐安石门山黄荆印空海禅师。参洁空。空举无字。令师下语。四十转不契。师曰。可无方便耶。空举恕中颂。师於言下大悟。

　　八峰潭禅师法嗣

　　凤阳府槎山护国无用文全禅师。济南商河刘氏子。年十九。投灵岩祝发。初见月天。蒙示法要。次参别传有省入。传问。虚空粉碎。大地平沉。汝在什么处。安身立命。师曰。昨夜泥牛吞皓月。今朝木马吐清风。曰一归何处聻。师曰。一自白牛归雪岭。直至如今不见踪。传颔之。复往金山。谒无极。嘱师见宝月。月问。有草鞋钱么。师曰。青山不露顶。曰如何是应物现形。师曰。孤光明月普天辉。万象森罗全体现。一日月入室。坐次叫曰。寒寒。师便搬火炉向前。月曰。如何是火炉边事。师敲火炉三下。月微笑而出。入室次。月拈拄杖曰。者是拄杖子。且道。主在甚么处。师夺拄杖。掷於地。叉手而立。月曰。看者汉撞着拄杖子了也。师拂袖便出。后蒙印可。出世槎山。上堂。法不孤起。仗境方生。道本无言。因言而显。今来龙象交参。诸山共处。此非小缘。感皇上之洪恩。贤士大夫之佑护。檀那喜舍。僧众清修。安立禅期。助斯圣化。命山僧光扬宗眼。令末运得种福田。然虽如是。犹未是衲衣下事在。且道。作么生是衲衣下事。僧问。三乘即不问。直指事如何。师曰。双峰顶上鹤栖树。九龙山下鸟啼花。曰西来祖意蒙师指。东土相传事若何。师曰。岭上有风千古秀。涧边流水万年清。问如何是白水境。师曰。一片荒田堆四野。三间茆屋壮诸山。曰如何是境中人。师曰。白虎头边天子庙。黑龙潭底帝王基。曰人境两忘时如何。师曰。苏武不知青羝意。七郎常恨白鸦归。僧礼拜。师拍案一下。下座　僧参。师问。如何是高峰宗旨。曰石马嘶风居物外。金鸡高唱御楼前。师曰。有何奇特。曰不遇知音者。徒劳话岁寒。师曰。祖祖相传。相传甚么。曰海底泥牛翻巨浪。林中石女播清风。师曰。大地全彰。是甚么人受用。曰东村李二哥。师曰。那山如何高。曰只为强出头。师曰。者山如何低。曰说那不唧[口*留]底。师顾左右曰。草里有蛇。曰照顾狗腿。师曰。阿[口*耶]阿[口*耶]。
　　南京崇福寺大慧觉华禅师。上堂。举拂子曰。威音那畔。原只是者个。今日目前。也只是者个。以拂子上下拂曰。若唤作拂子。瞎却人天眼目。不唤作拂子。亦瞎却人天眼目。大众且道。唤作什么。者里会得。便知迦叶微笑。二祖觅心了不可得处。绍如来之传灯。续祖庭之正脉。联二十八世之英华。接三十四代之骨髓。众皆默然。师以拂子击曰。千圣不识。
