<!-- { "loadSidebar": true } -->
　　四明法中正堪禅师。僧参。师竖拂子曰。你道唤作甚么。曰宁可永劫沉沦。不向诸圣求解脱。师掷下拂子。复竖拳曰。你道者个唤作甚么。曰学人终不作鬼窟里活计。师笑曰。龙蛇易辨。衲子难瞒。僧礼拜。
　　佛迹颐庵真禅师。示众。青山迭迭。绿水滔滔。於斯会得。独步高超。虽然如此。也是寻常茶饭。古德云。欲穷千里目。更上一层楼。承古有言。机不离位。堕在毒海。语不惊人。陷於流俗。若击石火里别缁素。闪电光中辨杀活。可以坐断千差。壁立万仞。还知有恁么时节也无。错。勘破了也。如今谈禅者。脚跟点地。鼻孔撩天。具正眼者。落落罕闻。所以偏正不一。各立异端。坚执己解。勿通实理。所谓正法难扶。邪法竞兴。古云。信有十分。则疑有十分。疑有十分。则悟有十分。可将眼里所见。耳里所闻。恶知恶见。奇言妙句。禅道佛法。贡高我慢等心。彻底倾泻。莫存毫末。只就向未明未了公案上。距定脚跟。竖起脊梁。无分昼夜。无参处参。无疑处疑。直得东西不辨。南北不分。呆桩桩地。却如个有气的死人相似。心随境化。触着还知。打破髑髅不从他得。岂不庆快平生。

　　径山下第八世
　　太冈澄禅师法嗣

　　南京太冈夷峰宁禅师。杭州钱氏子。生而岐嶷。举止不凡。年十二。博通经史。无济世意。礼雪峰善和尚披剃。亲灵隐。扣雪骨。侍妙峰有年。凡师所到。无有拆其机者。后侍月溪。因僧请益。溪曰。佛法不是鲜鱼。怕烂却那。即打出。师在傍大悟。
　　石门云颂曰。丹奏宸衷隔翠微。珪璋屏列尚依依。彻帘忽听金钟晓。五凤楼前各自归。
　　月溪付师法偈曰。心即能知心。法即可知法。今所付法心。非心亦非法。师继澄席。
　　上堂。心王自在。法性无偏。一切佛事。水月空花。本来寂静。释迦老子。全身在汝眉毛罅里。诸人会么。若不会。太冈替你。下涅盘堂。
　　上堂。大凡提唱宗纲。须具三要。第一要。明宗晓旨。勘辨邪正。第二要。识大道真体。不属有无。第三要。解作大师子吼。威镇一切。具此三要。如车有轮。如鸟有翼。翼折不能高举。轮折不能转运。宗师家为后学眼目。若不具此三要。安能奋镇一切。然虽如是。要在第一句下领取。
　　上堂。一句子不作一句子会。天无四壁。万里云消。佛祖攒眉。人天胆丧。累我迦叶。头白齿黑。一句子若作一句子会。误他千圣万贤。头出头没。戴角披毛。眼里沙。耳里水。蓦卓拄杖曰。权且放过。
　　上堂。临济大师道。第一句荐得。堪与佛祖为师。第二句荐得。堪与人天为师。第三句荐得。自救不了。慈明道。第一句荐得。和泥合水。第二句荐得。无绳自缚。第三句荐得。四棱着地。师曰。慈明只解泼油救然。不解药里去病。太冈即不然。第一句荐得。山门头与你商量。第二句荐得。僧堂前与你商量。第三句荐得。寮舍里与你商量。太冈虽恁么举。诸人须向一念未举以前会得。略较些子。
　　成化二十一年。奉　旨重修山门。褒宠甚渥。於弘治四年九月三日示疾。时群鹤绕殿而逝。奏赐圆明普觉大师之号。塔曰寂照。
　　南京牛头古心宝禅师。楚湘郭氏子。世业儒。师读中庸。至喜怒哀乐之未发。涣然见谛。礼南岳瞿白为师。造大沩圆具。闻月溪应诏归太冈。乃折节参叩。溪一日举无字。始得彻悟。景泰七年。归寂。
　　黄梅东永福自秀禅师。因僧问。真空不空。如何是空。师曰。劫外无奇。丝毫绝相。僧曰。妙有不有。如何是有。师曰。随缘施设。岂混寻常。僧曰。空有双绝。如何不绝。师曰。七长八短。
　　灵隐性天宗杲禅师。参月溪。看无字公案。一日失手。打破净瓶有省。景泰二年示寂。偈曰。幻躯五十七。日用事秘密。打破祖师关。晴空轰霹雳。
　　天渊道湛一源禅师。参月溪请益。溪曰。佛法不是鲜鱼。怕烂却那。遭痛打一顿。一日见流水有省。
　　德山古心安禅师。僧问。尽大地。是沙门一只眼。为甚有楼台殿阁。师曰。藏尽楚天月。犹存汉地星。
　　南阳峻中嵘禅师。上堂。月溪老人。胸藏北斗。眼盖乾坤。嵘上座。平生不幸。触他毒气。今日对众剖露。依然弄巧成拙。卓拄杖曰。吽吽泮咤娑诃。
　　杭州天真毒峰善禅师。凤阳吴氏子。父宦游广东。雷阳而生。年十七出家。初遇源明和尚。示无字话。师当下便能领解。举似明。明曰。我二十年。看个无字。如蚊子上铁牛。才学做工夫。便有许多知见。复曰。观子根器。有异於人。切莫途中被人哄去。作长老悞汝大事。师蒙诲。即发愿。一味拍肓做工夫。自誓此生以悟为期。慕无际道风。入川参叩。会际蒙诏赴京。遂掩关。不设卧具。惟置小凳。昏重去凳。一日闻钟声有省。说偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。再往谒际。适际迁化。遂求证於月溪。溪曰。佛法不是鲜鱼。怕烂却那。日为东敲西击。暗垂勘验。一日侍溪。园中坐次。溪曰。毕竟如何是无字意。师曰。赃贼分明。溪曰。贼即且置。还我赃来。师曰。六六三十六。溪曰。未在更道。师曰。夜短睡不足。日长饥有余。溪曰。牛过窗棂。头体四足都过了。因甚尾巴过不得。师曰。了无一法当情。瞥尔通身露地。溪曰。你即今在甚处。安身立命。师曰。何处不称尊。后辞溪。游浙中。掩关天目之万峰庵。月溪亦蒙旨钦锡归金陵太冈。遣书诏师付嘱。师适因事他出。溪临委息。命送衣拂畀之。师住山凡四十余年。天顺间。建西湖之三塔。洎天目之招明。吴山之宝莲。南山之甘露。成化初。掩关石屋。后住天真。僧问。如何是和尚家风。师曰。前江潮急鱼行涩。后岭风高鸟泊难。壬寅示寂。塔於本山。
　　代州五台孤月净澄禅师。天顺改元。返清凉。代王请诣内掖问道。感光明庭焕。王心大悦。以师礼为。遂斥俸金建寺华严谷。额曰普济。山居偈曰。寰中独许五台高。无位真人伴寂寥。一任诸方风浩浩。常空两眼视云霄。

　　坏空成禅师法嗣

　　光泽道惠禅师。僧问。浩浩灵源。如何证得。师乃叉手当胸。僧参。师曰。道得转身句。与你乌藤三十。道不得。箩里饭。桶里羹。一任受用。其僧无对。
　　建宁斗峰德章净满禅师。作务次。见朗禅人有喜色。呼近前曰。公案作么生。朗曰。不会。师大笑归方丈。

　　妙峰玄禅师法嗣

　　汝州风穴福缘广禅师。上堂。一毛现神变。一切佛同说。卓拄杖。喝一喝。下座。

　　天池一禅师法嗣

　　神鼎宝藏净玉禅师。上堂。古德道。毫厘有差。天地悬隔。师曰哂。又曰。青萝夤缘。直上寒松之顶。白云淡伫。出没太虚之中。以拄杖。卓一卓。下座。

　　伏牛鉴禅师法嗣

　　仰山无隐正道禅师。上堂。者着子混沌已前。现现成成。恶辣捺诸人。隐隐地似觉有个物。舌尖有利剑。吐得却。自然荡荡地。与么省事。诸人自作艰难。
　　大沩独潭海昌禅师。在伏牛。受以鬼神觑不破。参究累日。闻僧举眉间挂剑有省。后住沩山。凡见僧参。乃曰。看剑。
　　洪州西山古岩从定禅师。上堂。道不用修。但莫染污。如寡敌众。念念在生死上着脚。自然河清海晏。
　　杭州天竺行一秀禅师。参伏牛。看庞居士参马祖机缘有省。住后云水不绝。一日谓侍僧曰。风稍不禁。便坐化。
　　龙牙铁牛勒禅师。僧问。如何是诸佛出身处。师曰。水向石边流出冷。风从花里过来香。问作么生是玄之又玄。师曰。死猫头。

　　古庭坚禅师法嗣

　　五台山显通大巍净伦禅师。云南康氏子。生於宣德丁未。正统间。从无极泰芟染。古庭住浮山。师往叩。室中机契。后住显通。上堂。无孔铁锤当面掷。黑漆昆仑拦路坐。莫有挨拶得入拈弄得出底。出来道看。僧问。如何是台山境。师曰。不是天晴。便是下雨。曰如何是境中人。师曰。金刚窟里万菩萨。曰未审寻常所说何法。师曰。清风吹幽松。近听声愈好。问如何是佛法的的大意。师曰。今年调雨水。农家好春麦。问如何是祖师西来意。师曰。待饭仙山转身。即向汝道。乃曰。拈砒霜作醍醐。亦曾有也。撒珍珠於瓦砾。谁个不然。开眼上树。特地丧全身。梦升兜率。也是扬家丑。未动情思。转魔女尽成菩提宝器。不劳腕力。指娑婆便为妙喜净邦。长水浚岳积而来。琅琊觉冰消而去。信脚踏翻琉璃阱。等闲击碎珊瑚枝。
　　上堂。三圣震威一喝。正法眼里撒沙。南泉白刃高挥。古佛家风埽土。何必不必探竿。岂在人手。湘南潭北塔样。脱体持来。不萌枝上放春回。烈焰堆中飞片雪。有斯作略。可谓其人。谁家井底无天。到处波心有月。
　　上堂。体相用三大齐彰。尘尘摄入。因果智五周顿证。法法圆融。百城烟水。不出一毫。十世古今。非移当念。红藕花开。水香触着蟭螟虫半边鼻。青山低处阔。展开瘦蚊子一茎眉。百川竞注。而水体不流。万窍共号。而风本自寂。金狮子不劳踞地。水牯牛随分纳些。动容满目家山。依然青天白日。
　　冬至示众。五顶琼瑶堆千松珠玉枝。尽台山泉石烟云。飞楼拥殿。总是文殊一只智眼真光。是汝诸人。常在于其中。经行及坐卧。还知从不曾动着他一茎眉毛么。若也与么见得。便尔摄大千於毫端。广尘沙於法界。其或未然。切忌东卜西卜。老僧为汝诸人。真实告报。今朝冬至一阳生。珍重。
　　示众。山高水阔。月朗风清。松苍石白。夏暑冬寒。如是历历分明。一一成现。且道。衲僧分上。成得个甚么边事。莫有道得者么。不妨出来道看。若无。老僧自道去也。拈拄杖。便下座。
　　示众。演祖道。有则奇特因缘。举似诸人。欲说又被说碍。不说又被不说碍。大小演祖。大似灵龟曳尾。一言既落人耳。如何讳得。老僧也有一则奇特因缘。索性举似大方。令你倚门傍户者。一个个壁立千仞。便下座。
　　示众。老僧者里。也不说东村李大郎太俭。也不说西社王二姊太奢。也不会安角呼兔。也不会添足画蛇。早起一盂白粥。午后一碗清茶。谁管他陈年烂葛藤。冷地开花。展两手曰。汝等诸人。来者里讨其么乾木查　师有山居吟。无事山房门不开。土阶春雨绿生苔。此心将谓无人委。幽鸟一声何处来。后示寂。塔於本山。

　　东山琦禅师法嗣

　　太平府八峰山性空闻禅师。问楚山。如何是佛。山曰生铁秤锤。师曰。如何是法。山曰。石头土块。师曰。如何是僧。山曰。黑漆拄杖。师於此信入。后请益茅山三问。始得脱然。山命师首众。
