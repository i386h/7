<!-- { "loadSidebar": true } -->
　　雪山法昙禅师。临终谓众曰。老僧有一件事天来大。诸人还识么。维那曰不识。师推出枕子曰。者个聻。便化。室中异香。经时不散。
　　绝象鉴禅师。颂洞山不安。洞山有路透云岩。绝处教通到者难。拄杖头边开活路。方知不隔一毫端。
　　竹屋简禅师。颂鼓山圣箭。青童双勒玉驄嘶。淡白春衫绿带围。半夜归来花底月。金鞭敲落乱红飞。
　　藏室会珍禅师。颂洞山辞云岩。掘起蓝田一坐坟。珊瑚玛瑙合妆成。驴驼马载休云宝。祸及儿孙尽灭门。
　　僧问。腊月火烧山意旨如何。师曰。徧寻无茎草。
　　竹山如圭禅师。脱略异常。一日游佛岩。闻风吹殿角铃声。倚杖脱去。茶毗得舍利无数。塔於佛岩之阴。

　　径山下第三世
　　瑞岩宝禅师法嗣

　　台州天台无见先睹禅师。台之仙居叶氏子也。宋咸淳乙丑五月六日诞。师少而资性颕秀。嗜读书。过日成诵。父一日会沙门善公。过而识之曰。此法器也。宜毋滞乡里。率敬信。善许诺。逮冠。从古田垕和尚剃染。於郡之天宁登具。俾归侍司。旦夕以此道策进。参方山於西庵。师问。如何是佛法大义。山张口吐舌示之。师罔措。山以拄杖趂出。往参天封珍。理前话未竟。珍亦打。复返西庵。途中把滑有省。及见山。山问。汝返何速。师曰。和尚此时打某甲不得。山曰。天封与你道甚么。师述途中因缘。山又打。
　　惟范琪曰。方山与么提持。可谓烜赫古今。华顶若非临济儿孙。几乎打破蔡州。
　　石门云颂曰。一箭西沉势已危。更加一箭破重围。几多拨剌生擒者。犹把弓梢伴酒卮。
　　师筑室华顶。精苦自励。因作务次。涣然顿释所疑。往西庵呈解。山一见契之。乃付偈曰。此心极广大。虚空比不得。此道只如是。受持休外觅。
　　调实和颂曰。九转灵丹仍化丹。紫霞笼壁众星攒。擘开金鼎火光喷。倾出直教天地寒。
　　万峰蔚。久侍座下。师问。万法归一。一归何处。蔚进前问讯叉手而立。师曰。如何是道。蔚曰。道无可道。师曰。不道有。不道个甚么。蔚曰。正要和尚疑着。师曰。疑着即错。蔚曰。不疑亦错。师便喝。蔚亦喝。师曰。言无再响。蔚拂袖而出。
　　示众。风冷冷。日杲杲。檐卜花开满路香。池塘一夜生春草。堪悲堪笑老瞿昙。四十九年说不到。阿呵呵。拍禅床一下。
　　上堂。若论此事。三世诸佛。一大藏教。诠注不及。天下老和尚。拈提不起。直饶有倾湫之辩。倒岳之机。一点也用不着。诸仁者。饥则吃饭。困则打眠。热则乘凉。寒则向火。一一天真。一一明妙。倘得踏步向前。论禅论道。误将鱼目为珠。错认橘皮为火。不见道。大机须透彻。大用须直截。不识东家孔丘翁。却向他邦寻礼乐。卓拄杖曰。错。复举庞居士问马大师。不与万法为侣者。是甚么人。马祖曰。待汝一口吸尽西江水。即向汝道。士有省。师颂曰。一口吸尽西江水。鹧鸪啼在深花里。纵饶直下便承当。何啻白云千万里。
　　小参。过去诸如来。斯门已成就。梦里求形。水中捉月。现在诸菩萨。今各入圆明。捕得老鼠。打破油瓮。未来修学人。当依如是法。彼自无疮。勿伤之也。无计较中。翻成计较。无途辙中。翻成途辙。殊不知。屠房酒肆。全彰古佛家风。闹市红尘。显出祖师巴鼻。若也举。一明三。目机铢两。何啻白云万里。嗄。花开花落任风吹。自有清香满天地。
　　示徐直翁。长夏获以同居。岩间松下。一语一默。喜不自胜。且道。与古人夏中不闻正因两字。是同是别。请直翁下一转语。机先着眼。未是俊流。昔汾阳参七十余员善知识。后见首山。问百丈卷席意旨如何。山曰。龙袖拂开全体现。汾又问。师意如何。山曰。象王行处绝狐踪。汾阳於此大悟。礼拜起曰。万古碧潭空界月。再三捞摝始应知。傍有僧曰。汝见什么道理。便乃自肯。汾曰。正是我放身舍命处。看他古人。终不肯自小结果。参禅纵有所省。若不见人。谓之痴禅。悟迹不除。翻成笼槛。一切处为之禁制。坐在胜妙界中。前辈谓之鹘臭布衫。最难卸却。更宜审谛。第一不得向黑山下鬼窟里作活计。第二不得向急水上打球子。四威仪内。急切用工。蓦然拶破面门。元来只是旧时人。更无丝毫为障为碍。言多道远。勉之。
　　元统甲戌五月一日遗诫。汝等出家。当行出家之行。当念四恩难报。信施难消。努力以道为重。不可虚度时光。常住十方僧物。为老病故。毋得竞争人我。增长无明。斗构是非。戒之慎之。来日烦大众。早为焚化。不须剃头。不用洗浴。一炉猛火。千足万足。
　　初二日辞世偈云。现成句子。不妨举似。处空扑落。须弥起舞。奄然而逝。寿七十。腊五十。即以卒之九日茶毗。收舍利。建塔於寺西。谥妙明真觉禅师之号。塔曰寂光。
　　杭州凤山一源灵禅师。参方山於瑞岩。充堂司。一日入室。请益赵州勘婆子话有省。后住凤山。上堂。举世尊升座文殊白椎公案。师曰。世尊已是错说。文殊已是错传。新凤山今日已是错举。会么。字经三写。乌焉成马。
　　明州松岩秋江元湛禅师。久从绝象游。后参方山得旨。偶游明之松岩。爱其清胜。不忍去。遂趺坐石上。俄有二虎。踞坐其侧。若护卫状。师命之伏。枕其背熟睡。山民异之。即其处创精蓝以居之。师不涉世事。法施之外澹如也。将化别众。就龛说偈曰。洗浴着衣生祭了。跏趺晏坐入龛藏。花开铁树泥牛吼。一月长辉天地光。复为众曰。十五年后寺当火。启龛则火可止。至期果然。众丞开龛。师神色如生。爪发俱长。
　　天台上云峰无尽祖灯禅师。四明王氏子。参日溪咏公於天宁。问生死事大。无常迅速。乞赐指示。溪曰。十二时中。密密参究。忽然触着。却来再问。师抗声曰。无常迅速。生死事大。语未终。溪便喝。师遽礼拜。溪曰。见何道理便尔作礼。师曰。开口即错。溪颔之。寻参方山得法。卓锡上云峰。影不出山五十年。
　　洪武二年二月八日示微疾。夜将半。顾左右曰。天向明乎。曰未也。或曰。和尚正当此际何如。师破颜笑曰。昔德山坐疾。僧问。还有不病者么。德曰有。曰如何是不病者。德曰。阿[口*耶]阿[口*耶]。师良久曰。如此唤作病得否。众无语。师曰。色身无常。早求证悟。时至。吾将去矣。侍者执纸求偈。师曰。终不无偈便未可死耶。侍者请益坚。乃书偈曰。生灭与去来。本是如来藏。拶倒五须弥。廓然无背向。投笔端坐而逝。
　　丁居士。素以针工。在方山座下久之。冀明本分。山惟东敲西击。间毁骂诸方。凡有言说。皆流俗鄙士。老僧不欲以恶毒中汝。丁一日。剔琉璃有省。书偈呈山。提起提起。放下放下。者点光明。照天照地。山喜其行业淳素。乃印可之。

　　径山下第四世
　　天台睹禅师法嗣

　　处州福林白云智度禅师。姓吴。郡之丽水人。年十五从假禅师剃发。深习禅定。徧参无有可其意者。复还里之白云。就澄禅师故基。筑室居之。后访净慈西峰。俱不契。晚侍无见。问西来密意未审如何。见曰。待娑罗峰点头。即向汝道。师以手摇拽拟答。见便喝。师曰。娑罗峰顶。白浪滔天。花开芒种后。叶落立秋前。见曰我家无残羹剩饭也。师曰。此非残羹剩饭而何。见颔之。师礼拜。
　　宜林能曰。当日无见祖翁。推倒华山。压杀赤县神州。三百八十四家人。直教巨灵抬手不及。而今举扬临济宗旨。石桥纲要。教他百千万亿娑罗峰。一齐点头。犹未许他。何故。换骨洗肠重整顿。通身是眼更须参。
　　石门云颂曰。张骞踏碎昆仑顶。云锁悬河冻锁津。劫外长风幸有在。一时吹绽上林春。
　　金明旭颂曰。泣发穷途逢骤雨。攀鞍抵死到长安。陇头凯奏神明府。万国山河一统看。
　　见付师偈曰。至大是此心。至圣是此法。灯灯光不差。了此心者达。师辞。见嘱曰。昔南岳受大鉴记莂。后得马祖授以心法。针芥相契。不在言多。勿掉三寸舌诳人。须真正见解。着于行履。方为报佛深恩耳。师佩服久之。复往长沙。见方普云居。谒小隐大。至正甲午。还福林。寻主龙泉普慈。迁武峰。太守何密庵参。师举。白云谓五祖曰。有数禅客。自庐山来。皆有悟入。教伊说。亦说得有来由。举因缘问伊。亦明得。教伊下悟亦下得。祇是未在。既有悟入。因甚未在。庵微笑。师曰。五祖道。吾因兹出一身白汗。便明得下载清风。你作么生。庵拂袖便行。师曰。居士且仔细。庵更不回首。
　　复且问圆通。白云举下载清风。密庵拂袖便行。意作么生。通曰。你如何会。且曰。莫是他放舍身命处么。通曰。如是如是。
　　栢山理颂曰。寻得桃源好避秦。无端却被贼来侵而今匹马溪前过。败国亡家恨转深。
　　东林在颂曰。一曲平沙铺落雁。阳春白雪卒难和。子期去后无知己。消得枯桐恨几多。
　　洪武己酉。诏征天下高僧。建法会於蒋山。师应诏会。事解。严由京口。过虎丘。礼隆祖塔。转至杭州。州人奉居虎跑。秋趋华顶。庚戌春示微疾。仍还福林。沐浴更衣。索笔书偈曰。无世可辞。有众可别。大虚空中。何必钉橛。掷笔而逝。茶毗舍利五色。塔于院西。世寿六十七。腊五十三。

　　镜堂古禅师法嗣

　　平湖则中度禅师。上堂。结制来。天阴四十日。今朝晴明好晒[日*良]。虽然。臂肘不向外曲。诸人分上。也要检点分明。
　　上堂。秋水洁秋云白。秋到梧桐风瑟瑟。江上芙蓉落彩红。几人梦断识庄蝶。

　　径山下第五世
　　白云度禅师法嗣

　　金陵天界古拙俊禅师。松陵人。少有神聪。日记千言。搜穷群典。则曰。吾儒风规之仪。老庄幻化之术。惟佛性义理智海渊深。吾实不欺。若欲穷诸玄辩妙悟真宗。无如禅道。年二十。往越州日铸寺祝发。遍扣诸方。不能洒脱。遂结伴归里。立限壁观九年。每三年。然一指。历然三指。一日忽然瞥地。闻白云门风孤峻。学者罕入其室。师欣然往谒。云一见器之。即留首众。
　　师一日请益从上宗旨。云上堂举。世尊拈花。平地骨堆。迦叶微笑。忍俊不禁。二俱翻成特地。师豁然大悟。以手摇曰。止止。云掷拂子下座。师随入方丈。云诘之曰。你适才见个甚么便与么。师曰。若有见可见。则辜负和尚了也。云深肯。
　　东林在曰。当门按剑。魔佛形消。毒鼓一挝。人天胆丧。其闻声不死者。原不在数。如风穴上堂。举世尊以青莲目。顾视大众。乃曰。正当恁么时因缘。首山瞥尔自肯。又沩山拨火。洞山睹影。俱皆闻声即丧。古拙才问从上宗旨。逮白云轻轻挝动毒鼓。便解分身尘剎。得非灵丹九转乎。
