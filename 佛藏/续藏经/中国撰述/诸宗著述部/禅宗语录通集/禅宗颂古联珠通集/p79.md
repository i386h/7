<!-- { "loadSidebar": true } -->
　　【增收】云门因僧问。拨尘见佛时如何。师曰。佛亦是尘　卍庵颜为庐山圆通西堂。为众入室。举此公案问慈元庵。慈随声便喝。以手拨胸曰。佛亦是尘。复颂曰。
　　拨尘见佛。佛亦是尘。问了答了。直下翻身。劝君更尽一杯酒。西出阳关无故人。
　　【增收】云门因僧问。如何是云门一路。师曰亲。　颂曰。
　　云门一路亲。眼里不容尘。自从五代干戈后。得见升平有几人。(杨无为)。
　　【增收】云门示众曰。拄杖子化为龙。吞却乾坤了也。山河大地甚处得来。　颂曰。
　　拄杖子吞乾坤。徒说桃花浪里奔。烧尾者不在拏云攫雾。曝腮者何必丧胆忘魂。拈了也闻不闻。直须洒洒落落。休更纷纷纭纭。七十二棒且轻恕。一百五十难放君。(雪窦显)。
　　养就黄龙变化材。蓦然平地一声雷。比图对面教人见。吞却乾坤吐出来。(佛鉴懃)。
　　衲僧拄杖子。为龙却不尊。横拈吞佛祖。倒握撼乾坤。眼里有睛皮有血。直须一棒一条痕。狸奴白牯休相笑。只今亲侍绝儿孙。(投子舒)。
　　【增收】云门因僧问。久雨不晴时如何。师曰。札。　颂曰。
　　久雨不晴。云门道札。阳呜奋羽翰。蛟龙缩鳞鬣。为是时节。为是佛法。一箭两垛谩猜量。眼里瞳人眉搭飒。(佛智裕)。
　　云门这一札。吹毛光透匣。若不是张华。徒劳眼眨眨。(月坡明)。
　　【增收】云门问僧。近离甚处。曰西禅。师曰。西禅有何言句。僧展两手。师与一掌。曰某甲话在。师却展两手。僧无语。师又打。　颂曰。
　　虎头虎尾一时收。凛凛威风四百州。却问不知何太险。师云。放过一着。(雪窦显)。
　　将成之山不进一篑。老倒云门坐而获利。钓鳌钓鲸手段高。惯曾下海涉波涛。缓放急收自得便。浮家泛宅何飘飘。(月堂昌)。
　　【增收】云门因僧问。一切智通无障碍时如何。师曰。扫地泼水相公来。　颂曰。
　　扫地泼水相公来。人人明镜挂高台。碧油幢下呵呵笑。青眼何妨特地开。(慈受深)。
　　扫地泼水相公来。声高隘喝绣旗开。天上玉麟来瑞世。堪作人间将相才。(水庵一)。
　　一切智通无障碍。扫地泼水相公来。觌面当机如激电。寒山抚掌笑咍咍。(拙庵光)。
　　云门因有讲僧参。经时乃曰。未到云门时。恰似初生月。及乎到后。曲弯弯地。师得知乃召问。是你道否。曰是。师曰。甚好。吾问汝作么生是初生月。僧乃斫额作望月势。师曰。你如此。已后失却目在。僧经旬日复来。师又问。你还会也未。曰未会。师曰。你问我。僧便问。如何是初生月。师曰。曲弯弯地。僧罔措。后果然失目。　颂曰。
　　云门新月曲弯弯。管见初明豹一斑。点铁化为金即易。劝人除却是非难。(慈受深)。
　　恰似初生月。两口无一舌。到了曲弯弯。把火入牛栏。问他以手便斫额。猴黑谁知有猴白。向后失目果然是。要见长人过深水。(月堂昌)。
　　【增收】云门上堂。因闻钟声乃曰。世界与么广阔。为甚么向钟声披七条。僧无语。师曰。七里滩头多蛤子。　颂曰。
　　七条披向钟声上。徧界难藏比丘相。若以色见音声求。迦叶师兄是虚妄。(鼓山珪)。
　　七里滩头多蛤子。太阳一出口俱开。平生肝胆虽然露。狡鹘何曾逐臭来。(无庵全)。
　　钟声披起郁多罗。信手拈来不在多。堪笑当年明上座。狼忙驰逐太奔波。(率庵琮)。
　　试问钟声披七条。轻轻击着无明发。买来糊饼是谩头。苦哉观世音菩萨。(笑庵悟)。
　　会则事同一家。不会万别千差。不会事同一家。会则万别千差。(无门开)。
　　【增收】云门因僧问。如何是祖师西来意。师曰。没即道。或曰。长连床上有粥有饭。或曰。山河大地。　颂曰。
　　有时顺水流舟去。转柂看看又逆风。船到岸时人出陆。山重重又水重重。(绝象鉴)。
　　黄金与瓦砾。恣意乱抛掷。高价无人酬。一地成狼籍。(竹屋简)。
　　【增收】云门曰。直得乾坤大地无纤毫过患。犹是转句。不见一色始是半提。更须知有全提时节。　颂曰。
　　百尺竿头弄崄。是非海里横身。更有全提底时节。只堪惆怅不堪陈。(松源岳)。
　　【增收】云门因僧问。如何是最初一句。师曰。七九六十三。　颂曰。
　　七九六十三。休云是对谈。当机如不荐。更去问瞿昙。(本觉一)。
　　【增收】云门因僧问。如何是大修行底人。师曰。一榼在手。　颂曰。
　　手中一榼绝痕瑕。道听途传转见赊。作者至今拈不起。依然独自挈归家。(大中隆)。
　　【增收】云门因僧问。如何是沙门行。师曰。会不得。曰为甚么会不得。师曰。祇守会不得。　颂曰。
　　君问沙门行。沙门行最高。若教人会得。业性卒难逃。(智门祚)。
　　【增收】云门一日问明教。今日吃得几个糊饼。曰五个。师曰。露柱吃得几个。曰请和尚茶堂里吃茶(或作问直岁)。　颂曰。
　　等闲垂借问端由。不负平生尽吐酬。竭力为人须是彻。方知茶味解人愁。(投子青)。
　　韶阳门下足英明。直岁之才又哲英。云萃堂前凹凸处。不劳心力一齐平。(正觉逸)。
　　【增收】云门问僧。江西湖南还闻长觜鸟说禅么。曰不闻。师拈拄杖曰禅。　颂曰。
　　鸦鸣鸦。鹊鸣鹊。天然自会。不从人学。跛脚阿师。放过一着。拈起拄杖。口边吹[口*官][口*官]。犹胜鹧鸪啼。三月提壶沽美酒。杜鹃相勉不如归　□□□。
　　【增收】云门拈起糊饼曰。我只供养两浙人。不供养向北人。众无语。自代曰。天寒日短。两人共一椀。　颂曰。
　　半在河南半河北。一片虚凝如墨黑。冷地思量愁杀人。叵耐云门这老贼。(龙华本)。
　　【增收】云门斋次。拈起匙筯曰。我不供养南僧。只供养北僧。时有僧问。为甚么不供养南僧。师曰。我要钝置伊。曰为什么只供养北僧。师曰。一箭两垛。有僧拈问。只如前意作么生。师曰。好即同荣。　颂曰。
　　拈来匙筯普相呈。不供南僧供北僧。换却眼睛曾莫顾。熟谩都为不惺惺。(本觉一)。
　　云门斋时问僧曰。人吃饭饭吃人。僧无语。师自代曰。谢师答话。　颂曰。
　　老倒云门强指迷。这僧无语显全机。劝君不用他寻觅。一饱自然忘百饥。(铁山仁)。
　　【增收】云门到江州。陈操尚书请斋。才见便问。儒书中即不问。三乘十二分教自有座主。作么生是衲僧行脚事。师曰。曾问几人来。曰即今问上座。师曰。即今且置。作么生是教意。曰黄卷赤轴。师曰。这个是文字语言。作么生是教意。曰口欲谈而辞丧。心欲缘而虑忘。师曰。口欲谈而辞丧。为对有言。心欲缘而虑亡。为对妄想。作么生是教意。书无语。师曰。见说尚书看法华经。是否。曰是。师曰。经中道。一切治生产业皆与实相不相违背。且道非非想天有几人退位。书无语。师曰。尚书且莫草草。三经五论师僧。抛却特入丛林。十年二十年。尚不奈何。尚书又争得会。书礼拜曰。某甲罪过。　颂曰。
　　作家惯战不赍粮。夺鼓搀旗势莫当。虎骤龙骧谁辨的。反思仁义胜刚强。(尼无着总)。
　　【增收】云门上堂。拈起拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家见拄杖。便唤作拄杖。行但行。坐但坐。不得动着。　颂曰。
　　二乘菩萨何言尽。诸佛凡夫早晚休。世事但将公道断。人心难似水长流。(鼓山珪)。
　　掣开金殿锁。撞动玉楼钟。泣露千般草。吟风一样松。(径山杲)。
　　云门是个老阇黎。衲僧巴鼻几时知。拄杖从教不得动。春来未免倒抽枝。(懒庵枢)。
　　胆逐滩滩尽。心随浪浪飞。舟人报滩尽。心胆一时归。(孤峰源)。
　　【增收】云门上堂。光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边是一。直饶透得法身去。放过即不可。子细检点将来。有甚么气息。亦是病。　颂曰。
　　森罗万象许峥嵘。透脱无方碍眼睛。扫彼门庭谁有力。隐人胸次自成情。船横野渡涵秋碧。棹入芦花照雪明。串锦老渔怀就市。飘飘一叶浪头行。(天童觉)。
　　云门示众曰。读经千卷纸上语。　颂曰。
　　先天后地本寥廓。拨草寻芳途路乐。不得春风花不开。花开又被风吹落。(或庵体)。
　　【增收】云门因僧问。达磨面壁意旨如何。师曰。念七○又僧问南泉。达磨面壁。意旨如何。泉曰。天寒无被盖。　颂曰。
　　一人会上竿。一人会穿井。伎俩虽不同。总是一般病。识得者般病。衲僧鼻孔都穿尽。(慈受深)。
　　云门念七。开口则失。秃却舌头。有甚气息。(东山源)。
　　达磨面壁。云门念七。两个漆桶。多虚少实。明眼衲僧。如何委悉。当知剑去久矣。不用刻舟寻迹。(无相范)。
　　【增收】潭州谷山有缘禅师。(嗣大光)僧问。如何是祖师西来意。师曰。夜半乌儿头戴雪。天明哑子抱头归。　颂曰。
　　瑞霭祥烟锁玉楼。妙年王子恣优游。琉璃殿上骑金马。明月堂前辊绣球。(丹霞淳)。
　　【增收】京兆白云善藏禅师。(嗣大光)僧问。如何是深深处。师曰。矮子渡深溪。　颂曰。
　　白头童子智尤长。半夜三更渡渺茫。任运往来无间断。不消船艇与浮囊。(丹霞淳)。
　　【增收】吉州禾山无殷禅师(嗣九峰)示众曰。习学谓之闻。绝学谓之邻。过此二者。谓之真过。有僧问。如何是真过。师曰。禾山解打鼓。曰如何是真谛。曰禾山解打鼓。又问。即心即佛则不问。如何是非心非佛。师曰。禾山解打鼓。曰如何是向上事。师曰。禾山解打鼓。　颂曰。
　　布毛拈起费人言。争似禾山一句传。打鼓一声喧宇宙。冰寒千丈忽生莲。(投子青)。
　　一拽石二搬土。发机须是千钧弩。象骨老师曾辊球。争似禾山解打鼓。报君知莫莽卤。甜者甜兮苦者苦。(雪窦显)。
　　一二三四五。禾山解打鼓。观音妙智力。能救世间苦。(正觉逸)。
　　当阳打动番南鼓。万象森罗立地闻。不是大家齐则剧。难消白日到黄昏。(雪庵瑾)。
　　草履为冠松作钗。一般潇洒眼头乖。清音只在风檐不。终日无人不下阶。(虚堂愚)。
　　禾山解打鼓。大地无寸土。不是邯郸人。切忌学唐步。(无相范)。
