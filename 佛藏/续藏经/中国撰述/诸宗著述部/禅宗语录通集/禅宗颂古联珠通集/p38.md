<!-- { "loadSidebar": true } -->
　　【增收】道吾见南泉。泉问。阇黎名甚么。师曰。宗智。泉曰。智不到处。作么生宗。师曰。切忌道着。泉曰。灼然道着即头角生。三日后师与云岩在后架把针。泉见乃问。智头陀。前日道。智不到处切忌道着。道着即头角生。合作么生行履。师便抽身入僧堂。泉便归方丈。师复来把针。岩曰。师弟适来为甚不抵对和尚。师曰。你不妨伶俐。岩不荐。却问南泉。适来智头陀为甚不抵对和尚。某甲不会。乞师垂示。泉曰。他却是异类中行。岩曰。如何是异类中行。泉曰。不见道。智不到处切忌道着。道着即头角生。直须向异类中行。岩亦不会。　颂曰。
　　言诠不到是同袍。拂袖归堂众乃淘。沙砾真金无辨别。不须疑虑更忉忉。(汾阳昭)。
　　金刚际下古髑髅。几被人踏血溅空。明月任从君自掬。寒松那弃白云封。(投子青)。
　　【增收】道吾因石霜问。百年后有人问极则事。向他道甚么。师唤沙弥。弥应诺。师曰。添净瓶水着。师良久却问霜。适来问甚么。霜拟再举。师便归方丈。霜於此有省。　颂曰。
　　垂手还他作者机。寻常语里布枪旗。重询拟进归方丈。一句分明更不疑。(丹霞淳)。
　　【增收】道吾到五峰。峰问。还识药山老宿么。师曰不识。曰为甚么不识。师曰。不识不识。　颂曰。
　　白云深处路难通。拟问踪由已涉功。挂角羚羊无影迹。从容还落正偏中。(丹霞淳)。
　　【增收】道吾因沩山问。甚么处去来。师曰。看病来。山曰。有几人病。师曰。有病底有不病底。山曰。不病底莫是智头陀么。师曰。病与不病总不干他事。速道速道。山曰。道得也与他没交涉。　颂曰。
　　妙药何曾过口。神医莫能捉手。若存也渠本非无。至虚也渠本非有。不灭而生。不亡而寿。全起威音之前独步劫空之后。成平也天盖地擎。运转也乌飞兔走。(天童觉)。
　　【增收】道吾因赵州来。着豹皮裈。把吉撩棒。在三门前等候。才见州来。便高声唱喏而立。州曰。小心祗候着。师又唱喏一声而去。　颂曰。
　　得人一牛。还人一马。虎骤龙骧。谁敢定价。三千里外见譊讹。生铁一团无缝罅。(尼无着总)。
　　一吹无孔笛。一抚没弦琴。一曲两曲无人会。雨过夜塘秋水深。(潜庵光)。
　　道吾作舞。一曲无谱。若将耳闻。未敢相许。(野庵璇)。
　　潭州云岩昙晟禅师。(嗣药山)因道吾问。大悲千手眼。那个是正眼。师曰。如人夜间背手摸枕子。吾曰。我会也。师曰。作么生会。吾曰。徧身是手眼。师曰。道也太煞道。祇道得八成。吾曰。师兄作么生。师曰。通身是手眼。(此依五灯会元所载)按传灯录乃曰。道吾问。大悲千手眼如何。师曰。如无灯时把得枕子作么生。道吾曰。我会也我会也。师曰。作么生会。道吾曰通身是眼。当据传灯录为正。联灯与旧颂古联珠所载。皆作云岩问道吾。(云云)恐非。　颂曰。
　　徧身是通身是。拈来犹较十万里。展翅崩腾六合云。抟风鼓荡四溟水。是何埃[土*(壴-士+山)]兮忽生。那个毫厘兮未止。君不见。网珠垂范影重重。棒头手眼从何起。(雪窦显)。
　　一窍虚通。八面玲珑。无象无私春人律。不留不碍月行空。清净宝目功德臂。徧身何处通身是。现前手眼显全机。大用纵横何忌讳。(天童觉)。
　　弟应兄呼岂偶然。嬉游时在旧山前。通身手眼如何会。拾得寒山笑揭天。(大洪预)。
　　演若怖回镜里首。那咤还复旧时身。不知手眼从何起。便道全躯在剎尘。(佛心才)。
　　通身是手眼。徧界不曾藏。背摸床头枕。翻身嫌夜长。(京兆府天宁琏)。
　　【续收】观音妙音。十八十九。眼见耳闻。是人知有。左握军持。右擎杨柳。捏聚放开。乌飞兔走。(大洪恩)。
　　大悲许多手眼。如人夜摸枕子。徧身通身起来。尽受奴驱婢使。君不见。认着牛迹里。失却大海水。转变未得时。依前有依倚。归去来归去来。拍天洪浪如浮埃。(月堂昌)。
　　徧身是通身是。酥酪醍醐为一味。毫端涌出须弥卢。芥子吸竭沧溟水。十虚吞烁。正眼寥廓。照用同时。人境俱夺。棒头喝下错承当。背手拈来已失却。莫莫。水是水兮山是山。切忌无绳而自缚。(圆悟勤)。
　　大悲菩萨千手眼。如人背手摸枕头。猢孙跳出布袋口。不妨随处逞风流。(懒庵枢)。
　　徧身是通身是。净洁浑身涴却屎。拽来露出猛风吹。谁教背手摸枕子。复打三棒。(无庵全)。
　　云岩扫地次。道吾曰。太区区生。师曰。须知有不区区者。吾曰。恁么则有第二月也。师竖起扫帚曰。这个是第几月。吾休去　玄沙闻云。正是第二月。　颂曰。
　　借来聊尔了门头。得用随宜即便收。象骨岩前弄蛇手。儿时作处老知羞。(天童觉)。
　　【增收】云岩同道吾。自南泉回药山。师问药山曰。如何是异类中行。山曰。吾今日困倦。且待别时来。师曰。某甲特为此事归山来。山曰。且去。师便出。吾在方丈外。闻师不荐。不觉齩得指头血出。却下来问师。师兄去问和尚那因缘作么生。师曰。不为某甲说。吾便低头。　颂曰。
　　饥餐嫩草遥山去。渴饮寒泉曲涧回。放荡不耕空劫地。暮天何用牧歌催。(丹霞淳)。
　　云岩因僧问。暂时不在如同死人时如何。师曰。便好埋却。　颂曰。
　　便好埋却。更无依托。天上人间。逍遥快乐。切忌思量涉路途。不劳弹指开楼阁。(普庵玉)。
　　【增收】云岩因药山问。闻汝解弄师子是否。师曰是。曰弄得几出。师曰。弄得六出。曰我亦弄得。师曰。和尚弄得几出。曰我弄得一出。师曰。一即六。六即一。后到沩山。沩问。承闻长老在药山弄师子是否。师曰是。曰长弄有置时。师曰。要弄即弄。要置即置。曰置时师子在甚么处。师曰。置也置也。　颂曰。
　　厇愬金毛师子子。旃檀林下青莎里。置也置也威自全。一出六出眉趯起。非拟拟知几几。星流不啻三千里。天外风清哮吼时。为君吸尽西江水(咄　雪窦显)。
　　放出金毛师子。百兽不见踪由。要得爪牙全露。直须自把绳头。(懒庵枢)。
　　【增收】云岩初参百丈。后造药山。山问。甚处来。师曰。百丈来。曰百丈有何言句示徒。师曰。寻常道。我有一句子。百味具足。曰咸则咸味。淡则淡味。不咸不淡是常味。作么生是百味具足底句。师无对。曰争奈目前生死何。师曰。目前无生死。曰在百丈多少时。师曰。二十年。曰二十年在百丈。俗气也不除。　颂曰。
　　行尽千峰路转高。肯归方忆旧云房。贪寻古调单于曲。暨蹉胡家一韵长。(投子青)。
　　【增收】云岩因僧问。二十年在百丈侍巾缾。为甚么心灯不续。师曰。头上宝华冠。曰头上宝华冠意旨如何。师曰。大唐天子及冥王。后僧举问九峰虔禅师。大唐天子及冥王意旨如何。虔曰。却忆洞上之言。　颂曰。
　　玉鞭高举击金门。引出珊瑚价莫论。逈古轮王全意气。不彰宝印自然尊。(丹霞淳)。
　　【增收】鄂州百岩明哲禅师。(嗣药山)洞山与密师伯到参。师问曰。阇黎近离什么处。洞山曰。近离湖南。师曰。观察使性什么。曰不得姓。师曰。名什么。曰不得名。师曰。还治事也无。曰自有廊幕在。师曰。岂不出入。山便拂袖去。师明日入僧堂曰。昨日对二阇黎。一转语不稔。今请二阇黎道。若道得。老僧便开粥。相伴过夏。速道速道。山曰。太尊贵生。师乃开粥共过一夏。　颂曰。
　　烧香人静杳无声。苔满丹墀皓月明。入户当堂慵正坐。出门尤懒下阶行。(丹霞淳)。
　　枯木岩前烟嶂昏。羚羊挂角觅无门。玉梭暗掷千峰外。一线虚通晓色分。孤逈逈绝瘢痕。万古寒潭搅不浑。正坐当堂金殿冷。回头尽是我儿孙。(自得晖)。
　　宾则始终宾。主则始终主。拂袖辨誵讹。依前还自举。还自举。栢岩堂上雨花雨。(月庵果)。
　　秀州华亭船子德诚禅师。(嗣药山)师印心於药山。与道吾云岩为交。洎离药山。谓同志曰。予率性疎野。唯好山水。他后知我所止。遇伶俐座主。指一人来。遂分携至华亭。泛一小舟随缘度日。吾后到京口。遇夹山上堂。僧问。如何是法身。曰法身无相。曰如何是法眼。曰法眼无瑕。吾失笑。山下座请问。某甲抵对这僧话必有不是。致令失笑。望不吝慈悲。吾曰。和尚一等是出世。未有师在。山曰。甚处不是。曰某甲终不说。请往华亭船子处去。山曰。此人如何。曰此人上无片瓦。下无卓锥。若去须易服而往。山乃散众直造华亭。船子才见便问。大德住甚么寺。山曰。寺即不住。住即不似。师曰。不似似个甚么。山曰。不是目前法。师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。被师一桡打落水中。山才上船。师又曰。道道。山拟开口。师便打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓师意如何。师曰。丝悬渌水。浮定有无之意。山曰。语带玄而无路。舌头谈而不谈。师曰。钓尽江波锦鳞始遇。山乃掩耳。师曰。如是如是。　颂曰。
　　泛舟驾险三十春。系处竿头死活人。夹岭桂分千古韵。朗江山翠万重斯。(投子青)。
　　舍短从长有几人。远求船子扣玄津。兰桡数拄徒开口。水色山光特地新。(觉海元)。
　　不犯清波不掷钩。怪哉当面触鳌头。微茫一喷朦胧雨。万壑千溪水逆流。(保宁勇)。
　　长竿放去随波浪。丝线收来获锦鳞。桡下反身何脱洒。回头不见旧时人。(佛迹昱)。
　　芦苇萧萧江岸秋。长天独月向西流。离钩三寸无人道。笑倚兰桡自点头。(张无尽)。
　　蓦口一桡玄路绝。药山之道始流传。离钩三寸无消息。觉海方乘般若船。(径山杲)。
　　【续收】白云槛外思悠哉。密密金刀剪不开。幽洞不拘金锁意。纵横无系去还来。(丹霞淳)。
　　一叶轻舟泛海隅。金钩钓得锦鳞粗。几多逐浪迷源者。谁识清波意自殊。(枯木成)。
　　离钩三寸如何道。驻拟还同眼里沙。篷底月明载归去。劫前风韵落谁家。(真歇了)。
　　离钩三寸何不道。法眼无瑕瑕转多。若使一桡全腕力。朱泾无复水重波。(竟陵海首座)。
　　渺渺烟波一叶舟。竿头丝线几沉浮。离钩三寸如何道。便有金鳞暗点头。(尼无着总)。
　　一桡提起定纲宗。直得乾坤大地空。只为夹山轻放过。至今四海错流通。(别峰印)。
　　一桡打着这瞎汉。堪笑令犹行一半。竿头丝线钓鲸波。[瓜*矍]浪拏云犹是钝。(圜极岑)。
