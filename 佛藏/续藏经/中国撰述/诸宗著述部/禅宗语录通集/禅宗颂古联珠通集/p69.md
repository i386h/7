<!-- { "loadSidebar": true } -->
　　蒲团禅板对龙牙。何事当机不作家。来意成褫明目下。恐将流落在天涯。虚空那挂剑。星汉却浮槎。不萌草解藏香象。无底篮能贮活蛇。今日江湖何障碍。通方津渡有船车。(天童觉)。
　　【增收】龙牙因僧问。二鼠侵藤时如何。师曰。须有隐身处始得。曰如何是隐身处。师曰。还见侬家么(联灯讹作还见文殊么)。　颂曰。
　　寒月依依上远峰。平湖万顷练光封。渔歌惊起沙洲鹭。飞入芦花不见踪。(丹霞淳)。
　　堂堂成现密密难见。二鼠虽黠莫逢其便。藤枝透出未生前。正眼当阳巧回换。龙牙老机如电遇。贱即贵贵即贱。(圆悟勤)。
　　【增收】龙牙因韶国师问。天不能盖地不能载时如何。师曰。道者合如是。累经十七次问。师曰。若为你说。恐尔后骂我去在。韶后住通玄峰。因澡浴次忽省前话。具威仪望龙牙礼拜曰。当时若与我说破。我今日定骂他。　颂曰。
　　赤骨力寸丝不挂。净裸裸兮赤洒洒。浴出低头满面惭。为我说时定相骂。(卍庵颜)。
　　大海中心泛铁船。随波逐浪浪滔天。顺风到岸无人识。江北从来使铁钱。(东谷光)。
　　【增收】龙牙因僧问。如何是祖师西来意。师曰。待石乌龟解语。即向汝道。曰石乌龟语也。师曰。向汝道什么。　颂曰。
　　石龟无语是知音。无耳髑髅深夜听。天晓便藏无影树。太阳徧照不能寻。(投子青)。
　　乌龟谁道不能言。妙语浪浪只自宣。说尽西来祖师意。知音弗遇也空然。(本觉一)。
　　【增收】龙牙因僧问。十二时中如何用力。师曰。如无手人行拳。　颂曰。
　　如人无手欲行拳。谁敢当头辄向前。二六时中常若此。不须更问祖师禅。(本觉一)。
　　【增收】龙牙因僧问。古人得个什么便休去。师曰。如贼入空室。　颂曰。
　　枯松野鹤叫衡门。雪满寒林入夜闻。只个生涯无所有。不妨岩下有溪云。(枯木成)。
　　买帽相头。量才补职。明眼衲僧。面前不识。(真净文)。
　　绿林强士正心狂。心中妄意室中藏。不觉投虚入空屋。懡[怡-台+罗]徒然笑一场。(本觉一)。
　　【增收】龙牙因僧问。师子返掷时如何。师曰。返掷且止你道。还怕文殊么。曰非但文殊。佛亦不怕。师曰。争奈被文殊骑何。曰文殊骑者不是师子。师曰。返掷事作么生。曰应用无亏。师曰。正是文殊骑者。返掷事作么生。僧无语。　颂曰。
　　众兽之中师子儿。善能哮吼震全威。纵横妙用能返掷。争奈文殊坐着伊。于阗国王牵不住。善财童子却生疑。将谓世界无过者。也被六尘吞着时。(智门宽)。
　　抚州疎山[匚@干]仁禅师(嗣洞山)闻福州大沩安和尚示众曰。有句无句如藤倚树。师特入岭到彼值沩泥壁。便闻。承闻。和尚道。有句无句如藤倚树是否。曰是。师曰。忽然树倒藤枯。句归何处。沩放下泥盘。呵呵大笑归方丈。师曰。某甲三千里卖却布单。特为此事而来。何得相弄。沩唤侍者。取二百钱与这上座去。遂嘱曰。向后有独眼龙为子点破在。后闻婺州明招谦和尚出世。径往礼拜。招问甚处来。师曰。闽中来。招曰。曾到大沩否。师曰到。曰有何言句。师举前话。招曰。沩山可谓头正尾正。祇是不遇知音。师亦不省。复问。树倒藤枯句归何处。招曰。却使沩山笑转新。师於言下大悟。乃曰。沩山元来笑里有刀。遥礼悔过。　颂曰。
　　树倒藤枯伸一问。呵呵大笑有来由。羚羊挂角无寻处。直至如今笑未休。(海印信)。
　　树倒藤枯呵呵大笑。不许夜行投明须到。游子贪程去不归。及至归来亲已老。亲已老不须嗟。犹胜当日未还家。(佛慧泉)。
　　江边闲把直钩垂。也有金鳞上钓时。三跳若能乘羽化。免教渔父皱双眉。(枯木成)。
　　藤枯树倒意如何。一着分明举示他。笑里有刀须错解。正头正尾却仙陀。(道场如)。
　　冷刃吹毛笑里来。烁迦罗眼不容裁。一目金龙曾举爪。髑髅觉痛顶门开。(大洪预)。
　　若将此语定纲宗。孤负明招独眼龙。笑里忽分泥水路。方知千里共同风。(径山杲)。
　　有句无句藤倚树。白饭元来用米作。高楼吹笛柳如烟。满地春风落飞絮。(鼓山珪)。
　　树倒藤枯意若何。沩山开口笑呵呵。可怜三尺龙泉剑。唤作陶家壁上梭。(佛性泰　二)。
　　索却布单钱了。行行意气转高。不得明招点破。焉知笑里有刀。
　　树倒藤枯问大沩。呵呵大笑显全机。布单卖却盘缠了。秋夜寒来怨阿谁。(文殊道　二)。
　　却使沩山笑转新。笑中有刃暗伤人。曹溪路上奔驰者。由更区区苦问津。
　　树倒藤枯笑未休。个中谁解辨宗由。堂堂蹉路沩山老。空去空来一肚愁。(楚安方　二)。
　　添得沩山笑转新。当时觌面已呈君。明招漏泄沩山句。无限风光付与人。
　　【续收】有句无句明来暗去。活捉生擒捷书露布。如藤倚树物以类聚。海外人参蜀中附子。树倒藤枯切忌名模。句归何所苏嚧苏嚧。呵呵大笑破镜不照。大地茫茫一任[跳-兆+孛]跳。(护国钦)。
　　呵呵大笑不寻常。须得眉间也放光。不是明招重注脚。丛林洎合错商量。(浮山远)。
　　呵呵大笑意难论。树倒藤枯问有因。纵向明招言下悟。眼开只是旧时人。(真净文)。
　　仰之弥高钻之弥固。昭昭明明如藤倚树。大笑呵呵跨白牛。碧云缭绕无寻处。(龙牙言)。
　　有句无句如藤倚树。玄沙斫牌禾山打鼓。君不见雪窦有语兮。要与人天为师。面前端的是虎。(尼无着总)。
　　笑里凭谁眼豁开。龟毛须向火中栽。脚跟有路云泥隔。千里区区谩往来。(湛堂深)。
　　叵耐沩山老鬼精。垂钩便要钓鲲鲸。几多头角为龙去。鰕蟹依前努眼睛。(中庵空)。
　　掀翻海岳求知己。雪刃横身立太平。野老不知尧舜力。冬冬打鼓祭江神。(木庵永)。
　　有句无句如藤倚树。回避无门毒蛇当路。树倒藤枯句归何处。明眼衲僧一场罔措。(天目礼)。
　　【增收】琅琊觉云。有句无句如藤倚树。树倒藤枯好一堆烂柴。　颂曰。
　　布单酬价见明招。滴水如今未合消。不是咸通年后事。住山争得有柴烧。(张无尽)。
　　转得眼来十万里。千江匝匝寒波起。若能借便使风帆。无明海里寻知己。(中庵空)。
　　领得沩山笑里刀。方知不枉到明招。元来树倒藤枯后。了得三年五载烧。(石林巩)。
　　【增收】疎山因僧问。如何是诸佛师。师曰。何不问疎山老汉。　颂曰。
　　养子方知在上慈。亲言无味外人疑。欲穷沧海深深处。听取渔家傲莫迷。(投子青)。
　　踈山因主事僧为师造寿塔毕。白师。师曰。将多少钱与匠人。曰一切在和尚。师曰。为将三文钱与匠人。为将两文钱与匠人。为将一钱与匠人。若道得与吾亲造塔来。僧无语。后僧举似大岭庵闲和尚(即罗山)岭曰。还有人道得么。曰未有人道得。岭曰。汝归与踈山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。师具威仪望大岭作礼叹曰。将谓无人。大岭有古佛。放光射到此间。虽然如是。也是腊月莲花。大岭后闻此语曰。我恁么道。早是龟毛长三尺。　颂曰。
　　一文两文与三文。踈山大岭谩区分。须知无缝元无价。独露乾坤耸白云。(云岩因)。
　　接得风流傅粉郎。一朝三度巧梳妆。改头换面无人识。元是东村李二娘。(佛鉴懃)。
　　凿坏十方常住地。三钱使尽露尸骸。罗山古佛虽灵验。未免将身一处埋。(径山杲)。
　　袖头打领无添减。腋下剜襟有短长。大庾岭头一尊佛。踈山两度放毫光。(鼓山珪)。
　　窣堵波成赏匠人。工钱一二与三文。可怜眼里无筋者。当面定将数目分。(佛性泰)。
　　【续收】清风吹动钓鱼船。鼓起澄波浪拍天。堪笑锦鳞争戏水。到头俱被钓丝牵。(丹霞淳)。
　　(三文与匠人)每爱佳人笑目青音容常隔一沙汀。黄河谁道如今辊。波浪无风不挂情。(崇觉空　三)。
　　(两文与匠人)恼恼牛拦昨夜开。岭头人唤不归来。烦君道与西山月。莫照孤灯冷处灰。
　　(一文与匠人)行因感果事须分。宝塔凌空直一文。要会踈山端的意。吾家宗祖在并汾。
　　冬瓜蘸雪未为淡。匠者三文淡最幽。天共白云晓。水和明月流。(本寂观)。
　　凿开苍径造浮图。往复商量价不孤。无限落花随水去。夕阳春色满江湖。(应庵华)。
　　腊月莲花菡萏香。三回赏手不寻常。直饶会得须眉落。早是龟毛数丈长。(密庵杰)。
　　堕落眉须不得塔。三文使尽见分踈。无端大岭重饶舌。数丈龟毛举世无。(月林观)。
　　踈山造塔行令今古。丛林拣正三钱酬酢。相应蓦地传闻大岭。看看腊月莲花龟毛三尺。相庆是则古佛放光。非则寻声弄影。(方庵显)。
　　【增收】踈山冬至夜。有僧上堂问。如何是冬来意。师曰。京中出大黄(今讹作京师)。　颂曰。
　　京师出大黄。熟处最难忘。道吾常作舞。元是谢三郎。(丹霞淳)。
　　京师出大黄。不许谩商量。贵买还贱卖。才吃便承当。(懒庵需)。
　　京中大黄。答冬来意。杲日丽天。盲人摸地。(肯堂充)。
　　有问冬来事。京师出大黄。贪他一粒粟。失却半年粮。(密庵杰)。
　　京师出大黄。见贼便见赃。竹杖化龙去。痴人戽夜塘。(松源岳)。
　　京师出大黄。直截为君举。冬至到寒食。恰是一百五。(无际派)。
　　有问冬来事。京师出大黄。汉家勋业在。樊哙与张良。(破庵先)。
　　【增收】踈山上堂曰。病僧咸通年前。会得法身边事。咸通年后。会得法身向上事。云门出问。如何是法身边事。师曰枯桩。曰如何是法身向上事。师曰非枯桩。曰还许某甲说道理也无。师曰许。曰枯桩岂不是明法身边事。师曰是。曰非枯桩岂不是明法身向上事。师曰是。曰祇如法身。还该一切也无。师曰。法身周徧。岂得不该。门指净瓶曰。祇如净瓶。还该法身么。师曰。阇黎莫向净瓶边觅。门便礼拜。　颂曰。
　　法身向上法身事。我见枯桩眼中刺。多年多岁易成精。一切处该该不是。相逢打鼓弄琵琶。知音相见今如此。(大沩智)。
　　眼观东南意在西北。拨转天关掀翻地轴。法身向上法身边。间气英灵五百年。胶漆相投箭相拄。南山起云北山雨。(圆悟勤)。
　　青青掩映松萝窟。修行超然物外物。莫将修竹比乔松。不及乔松老风骨。(佛鉴懃)。
　　法身向上法身边。会得咸通无后先。一个矬来一个跛。担为一檐更无偏。(石溪月)。
