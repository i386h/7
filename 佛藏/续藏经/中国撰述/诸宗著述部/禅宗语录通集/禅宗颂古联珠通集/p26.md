<!-- { "loadSidebar": true } -->
　　无量妙义皆周匝。旋乾转坤为一合。当阳横按笑中刀。犹欠顶门上一踏。(南岩胜)。
　　说道春来好。狂风太放颠。吹花随水去。翻却钓鱼船。(雪庵瑾)。
　　【增收】水潦因僧到。乃画圆相放师肩上。师拨三下。却画圆相指其僧。僧礼拜。师打曰。这掠虚汉　保宁勇。别僧拜处。但唾之而去。复颂曰。
　　趯去拳来乃是常。如何得不见参商。依公定夺无偏党。短自短兮长自长。
　　蒲州麻谷宝彻禅师。(嗣马祖)持锡到章敬。绕禅床三匝。振锡一下。卓然而立。敬曰。是是。又持锡到南泉亦如是。泉曰。不是不是。师曰。章敬道是。和尚为甚道不是。曰章敬是是。汝不是。此是风力所转。终成败坏　雪窦拈两处云。错。又颂曰。
　　此错彼错。切忌拈却。四海浪平。百川潮落。古策风高十二门。门门有路空萧索。非萧索。作者好求无病药。
　　章敬南泉路不殊。明明道理话亲疎。多人不用磨金镜。汉自汉兮胡自胡。指月迷津迷自指。示君持锡却如无。(汾阳昭)。
　　颜色规模却似真。人前拈弄越光新。及乎入火重烹试。到了终归是假银。(保宁勇)。
　　如是不是。去却药忌。拟犯封疆。全军失利。杖头突出古菱花。举世风流出当家。(圆悟勤)。
　　晓日出都门。忽逢二商旅。一指我南行。一指我北去。南行有官船过渡。北去有车马大路。虽然南北不通途。都在中华一国土。(佛鉴懃)。
　　【续收】振锡通风似章敬。章敬无私蓦头钉。其僧寻讨到南泉。深深一杓更酩酊。(般若柔)。
　　是与不是。全彰妙义。章敬南泉。一场失利。(草堂清)。
　　是两头语。未出泥水。非两头语。依前自死。振锡卓然。白日青天。风力还他败坏时。漫天大网生光辉。(月堂昌)。
　　章敬道是南泉非。逆水之波透者谁。可怜个汉皮无血。驾与青龙不解骑。(南堂兴)。
　　是是。放出南山真鳖鼻。不是不是。勒回千里追风骥。终成败坏可怜生。塞断咽喉无出气。无出气有巴鼻。赵州东壁挂葫芦。堪笑维摩谈不二。(穷谷琏)。
　　妙转之机掣电飞。目前生杀尽交驰。明珠自有明珠价。休向篱边弹雀儿。(木庵永)。
　　麻谷问临济。大悲千手眼。那个是正眼。济曰。大悲千手眼。那个是正眼。速道速道。师近前拽临济下禅床却坐。济近前曰。不审。师拟议。济便喝。拽下禅床却坐。师便出去。　颂曰。
　　大悲正眼问来端。互换之机仔细看。会得不得亦瞒顸。也似鲇鱼上竹竿。(海印信)。
　　正眼英雄逢正眼。胜劣短长徒用拣。那咤现出本来身。且非父母能生产。(觉海元)。
　　多年塞上只闻名。今日阵前亲见面。疋马单锵战数场。好是见机开一箭。(保宁勇)。
　　相逢狭路转身难。一阵交锋瞬息间。旗鼓纵横浑莫辨。试问何人得胜还。(普融平)。
　　【续收】胡须赤赤须胡。珠走盘兮盘走珠。狭路相逢夸好手。两边雪刃血模糊。(石田熏)。
　　贼队相逢午夜时。搀旗夺鼓讨便宜。蓦然天晓重相见。满面羞惭各自归。(别山智)。
　　麻谷因良遂座主来参。师见来闭却门。将锄头去削草。遂又来扣门。师曰谁。曰某甲。师曰。钝根阿师下去。凡数四如是。遂忽然有省。再去扣门曰。和尚莫谩良遂。良遂若不来礼拜。洎被十二本经赚过一生。师乃开门令通悟。由印可之。遂返都城讲肆散席。告诸徒曰。诸人知处。良遂总知。良遂知处诸人不知。　颂曰。
　　逆顺之机不易当。大根良遂解思量。若非久积同风事。争肯回头见法王。(汾阳昭)。
　　禅林深邃乍游盘。锄草关门岂易看。莫谓老师浑不是。得相谩处且相谩。(正觉逸)。
　　闭户携锄理最幽。豁然大悟话元由。从来学业空劳力。始信黄河辊底流。(海印信)。
　　闭户携锄已太赊。更来当面受糊涂。光中自觉遭谩久。方信无人共出家。(白云端)。
　　韶石汾阳肯诺他。便知回首逆风波。不登麻谷玄关路。十二本经休得么。(照觉总)。
　　平生心胆向人倾。到此门中有几人。别后都城旧知己。暖烟斜日又黄昏。(龙门远)。
　　闭户敲门向谁道。遂公言下便知归。从前活计都抛下。争奈时人会者稀。(楚安方)。
　　【续收】寻言逐句谩多端。只为从前被眼谩。撒手便能归故国。暗思歧路几多般。(丹霞淳)。
　　亲到桃源景物幽。一壶明月湛如秋。反思洞口春残日。无数红英逐水流。(成枯木)。
　　麻谷高声问阿谁。一言驷马卒难追。遂公打破精灵窟。现出金毛师子儿。(真净文)。
　　闭门入圃已周遮。一唤回头便到家。良遂知时人不委。海山空映夕阳斜。(懒庵需)。
　　为人为彻。咬着生铁。逆水之波。虚空钉橛。(松源岳)。
　　诸人知处良遂知。良遂知处人不知。王维已死无人尽。留得青山对落晖。(破庵先)。
　　闭户复携锄。云深路更迂。须知形影外。肝胆向人输。(虚堂愚)。
　　携锄不顾。便好回去。谁人敢道。你是座主。(月坡明)。
　　【增收】麻谷一日在纸帐内坐。以手巾盖却头。披云和尚入见。便作哭声。良久出去法堂。绕禅床一匝。却入拨开帐见。师去却手巾而坐。乃曰。死中得活。万中无一。师便下床就位。作抽坐具势。云近前把住曰。前死后活。你还甘么。师曰。甘即甘。师堪作什么。云推开曰。知道你前言不副后语。　颂曰。
　　五十笑他先百步。何如骑马胜骑牛。不须重较多和少。归到家山即便休。(虚堂愚)。
　　【增收】湖南东寺如会禅师。(嗣马祖)尝患门徒以即心即佛之谈诵忆不已。且谓佛於何住。而曰即心。心如画师。而曰即佛。遂示众曰。心不是佛。智不是道。剑去久矣。汝方刻舟。　颂曰。
　　心不是佛。智不是道。举得十分。未敢相保。携条拄杖闲行。切忌回头转脑。(照堂一)。
　　心不是佛。智不是道。青山白云。落花芳草。若是伶俐阿师。终不回头转脑。(鼓山珪)。
　　雨散云收后。崔嵬数十峰。倚阑频顾望。回首与谁同。(径山杲)。
　　太平时节岁丰登。旅不赍粮户不扃。官路无人夜无月。唱歌归去恰三更。(开善谦)。
　　青山不青。白云不白。针锋太宽。宇宙太窄。寥寥独坐有谁知。流水涓涓花片飞。浩浩风光人不会。满园春色鹧鸪啼。(妙峰善)。
　　昨日因过竹院西。邻家稚子隔溪啼。山寒水肃半黄落。无数归鸦卜树栖。(虚堂愚)。
　　天晴日头出。雨下地上湿。尽情都说了。只恐信不及。(无门开)。
　　心不是佛。智不是道。飞鸟出林。惊蛇入草。无缝罅难寻讨。笑倒嵩山破灶堕。(南叟茙)。
　　【增收】东寺问仰山。甚处人。山曰。广南人。师曰。我闻广南有镇海明珠。是否。曰是。师曰。此珠如何。曰白月即隐黑月即现。师曰。将得来否。曰将得来。师曰。何不呈似老僧。曰某甲昨到沩山被索此珠。直得无言可对无理可伸。师曰。真师子儿善能哮吼。　颂曰。
　　镇海明珠到处晶。从来一颗自圆明。仰山东寺曾遭索。叉手还将取次呈。(本觉一)。
　　善抚太阿铗。决无伤手阨。惯编猛虎须。必有全身策。镇海珠巧呈。似离色离声离名字。旃檀林里爇旃檀。师子窟中吼师子。(圆悟勤)。
　　师子窟中师子儿。逸群游玩海珠玑。沩山呼索浑无窍。有理难伸穿得奇。(南岩胜)。
　　无言可对口才开。已是和光吐出来。东寺不知何意志。深深一丈掘坑埋。(云衲庆)。
　　【增收】虔州西堂智藏禅师(嗣马祖)僧问。有问有答即且置。无问无答时如何。师曰。怕烂却那。百丈曰。从来疑着老兄。僧问丈曰。请和尚道。丈曰。一合相不可得。后有僧问长庆。庆云。相逢尽道休官去。林下何曾见一人。　颂曰。
　　终日论文不记年。禅心淡泊契幽玄。白云缭绕青山在。一法无私万古传。(大沩智)。
　　【增收】越州大珠慧海禅师(嗣马祖)因僧问。如何是佛。师曰。清谈对面非佛而谁。众皆茫然　法眼曰。是即没交涉。　颂曰。
　　偃蹇苍髯十万本。参差翠玉数千竿。风敲月户三秋冷。雨打茅堂六月寒。(石溪月)。
　　【增收】大珠示众曰。身口意清净是名佛出世。身口意不净是名佛灭度　黄龙南云。也好个消息。古人一期方便。与你诸人讨个。入路既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广又知浅深。乃颂曰。
　　一踏踏翻四大海。一掴掴倒须弥山。撒手到家人不识。鹊噪鸦鸣栢树间。
　　【增收】大珠问座主。蕴何经论。曰讲金刚经。师曰。若言如来有所说。则为谤佛。若言不是佛说。又是谤经。除此之外。试与老僧说看。主无对。　颂曰。
　　百非四句都拈了。敢问云何会此经。却是虚空能讲得。炽然常说有谁听。(本觉一)。
　　洪州百丈山惟政禅师(嗣马祖)师问。南泉。诸方善知识还有不说似人底法也无。曰有。师曰。作么生。曰不是心不是佛不是物。师曰。恁么则说似人了也。曰某甲即恁么。和尚作么生。师曰。我又不是善知识。争知有说不说底法。曰某甲不会。请和尚说。师曰。我太煞与汝说了也。　颂曰。
　　祖佛从来不为人。衲僧今古竞头走。明镜当台列象殊。一一面南看比斗。斗柄垂无处讨。拈得鼻孔失却口。(雪窦显)。
　　涅盘老子顺风吹。啰哩哩啰争得知。隔岭几多人错听。一时唤作鹧鸪词。(白云端)。
　　不会谁不会。相逢且吃茶。不寻云水路。争得到僧家。(长灵卓)。
　　谁谓宗师有妙旨。切切为人须到底。手按瑶琴彻晓弹。其来不入聋人耳。(佛鉴懃)。
　　倒腹倾肠说向君。不知何故尚沈吟。而今便好猛提取。付与世间无事人。(径山杲)。
　　【续收】百丈南泉论古今。龙生龙子老婆心。若人要识二禅老。绣出鸳鸯须是针。(慈受深)。
　　鸾胶续断弦。猊血化驴乳。从来不为人。今古参佛祖。箭既离弦无返回。将欲夺之必固与。语时默默时语。人从陈州来。却往许州去。(圆悟勤)。
　　百丈政示众曰。汝等为我开田。我为汝说大义。普请开田了。众请和尚说大义。师展两手示之。　颂曰。
　　常怜百丈解开田。今古行人手里传。谁道舌头曾不动。五音六律太周旋。(白云端)。
　　大义由来不可陈。休於言下觅疎亲。而今欲识大雄老。金毛生得玉麒麟。(佛迹昱)。
　　开口说大义。后人莫容易。百丈总持门。淡而还有味。(龙门远)。
