<!-- { "loadSidebar": true } -->
　　【增收】九峰示众曰。常住法身不生不灭。僧问既是不生不灭。为什么六道轮回。师曰。为有心故。曰以何方便当证法身。师曰。以虚空心合虚空理。曰证后如何。师曰。任从三界转。徒听四生奔。复曰。会么。曰不会。师曰。礼拜着。　颂曰。
　　精金须百炼。百炼色不回。转道贵无心。无心道即恢。更深秋夜月。古庙香炉灰。法身无一物。山岳空崔嵬。(南堂兴)。
　　【增收】凤翔府石柱禅师。(嗣石霜)师游方时到洞山。时虔和尚垂语曰。有四种人。一人说过佛祖。一步行不得。一人行过佛祖。一句说不得。一人说得行得。一人说不得行不得。阿那个是其人。师出众曰。一人说过佛祖行不得者。祇是无舌不许行。一人行过佛祖一句说不得者。祗是无足不许说。一人说得行得者。祇是函盖相称。一人说不得行不得者。如断命求活。此是石女儿。担枷带锁。山曰。阇黎分上作么生。师曰。该通分上卓卓宁彰。山曰。祇如海上明公秀又作么生。师曰幻人相逢拊掌呵呵。　颂曰。
　　海底泥牛耕白月。云中木马骤清风。胡僧懒捧西乾钵。半夜乘舟过海东。(丹霞淳)。
　　【增收】台州涌泉景欣禅师(嗣石霜)因僧问。如何是相传底事。师曰。龙吐长生水。鱼吞无尽沤。曰请师挑硩。师曰。擂鼓转船头。棹穿波底月。　颂曰。
　　依依半月沉寒水。耿耿三星落碧巑。昔日云岩曾漏泄。金轮王子宝花冠。(丹霞淳)。
　　【增收】涌泉欣。因唐武宗废教。在院看牛。时有强德二禅客到。於路次见师骑牛。不识乃云。蹄角甚分明。争奈骑者不识。师骤牛而去。二禅客相次憩於树下煎茶。师回下牛。近前问讯。与坐吃茶。师乃问。二禅客近离甚处。云那边。师曰。那边事作么生。禅客提起茶盏。师曰。此犹是这边。那边事作么生。二人无对。师曰。莫道骑牛者不识好。　颂曰。
　　芳草漫漫岂变秋。牧童白牯恣优游。异中有路人难见。却谓骑牛不识牛。(丹霞淳)。
　　【增收】潭州云盖山志元禅师。(嗣石霜)因僧问石霜。万。
　　户俱闭即不问。万户俱开时如何。霜曰。堂中事作么生。僧无对。经半年方始下一转语曰。无人接得渠。霜曰。道即太杀道。祇道得八成。曰和尚又且如何。霜曰。无人识得渠。师闻知乃礼拜乞为举。霜不肯。师乃抱霜上方丈曰。和尚若不道。打和尚去在。霜曰得在。师频礼拜。霜曰。无人识得渠。师於言下顿省。　颂曰。
　　古殿岩开月锁松。霜凝雪露韵无穷。星前人卧千峰室。佛祖无因识得侬。(投子青)。
　　无人接得渠。遗逼马相如。果来桥上也。记得柱头书。(天童觉　二)。
　　无人识得渠。棋局醉樵夫。回头斧柯烂。大海亦成枯。接得与识得。谁复较锱铢。若问堂中事。堂中事转踈。只如云盖悟去又作么。苏噜苏噜。(最庵印)。
　　【增收】福州覆船山洪荐禅师(嗣石霜)因僧问。抱璞投师。师还接否。师以手拍香台。僧礼拜。师曰。礼拜则不无。其中事作么生。僧却拍香台。师曰。舌头不出口。　颂曰。
　　舌头不出口。三三成九九。算到香台还。彼此落人后。(月堂昌)。
　　【增收】张拙秀才。(见石霜)因禅月大师指参石霜。霜问何姓。曰姓张名拙。霜曰。觅巧了不可得。拙自何来。公忽有省。呈偈曰。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅盘生死等空华。　颂曰。
　　老倒石霜无忌讳。当头一句曾提起。只因当日老婆心。千古寥寥挂唇齿。(佛鉴懃)。
　　胪传不羡擅嘉声。错认山河作眼睛。巧拙一时俱裂破。断除烦恼病重增。(笑翁堪)。
　　进前峭壁三千丈。退后悬崖几万重。珍重大唐张拙老。铁锤无孔舞春风。(宝叶源)。
　　澧州洛浦山元安禅师。(嗣夹山)久为临济侍者。一日辞去。济升堂曰。临济门下有个赤梢鲤鱼。摇头摆尾向南方去。不知向谁家齑瓮里淹杀。师游历罢。直往夹山卓庵。经年不访夹山。山修书令僧驰往。师接得便坐却。再展手索。僧无对。师便打曰。归去举似和尚。僧回举似。山曰。这僧若开书。三日内必来。若不开书。斯人救不得也。师果三日后至。见山不礼拜。乃当面叉手而立。山曰。鸡栖凤巢非其同类出去。师曰。自远趋风。请师一接。山曰。目前无阇黎。此间无老僧。师便喝。山曰。住住。且莫草草匆匆。云月是同溪山各异。截断天下人舌头即不无阇黎。争教无舌人解语。师伫思。山便打。因兹服膺　兴化代云。但知作佛。莫愁众生。　颂曰。
　　无伴石人夜入山。雪笼红顶绿衣寒。喝开劫肇三峰顶。捧出金襕对日看。(投子青)。
　　喝下承当草已深。却来兰浦访知音。溪山云月何尝异。今古谁人鉴此心。(枯木成)。
　　执侍巾瓶二十年。摇头摆尾出林泉。悠悠直往南方去。齑瓮淹来得稳眠。(云居佑)。
　　摇头摆尾赤梢鳞。彻底无依解转身。截断舌头饶有术。拽回鼻孔妙通神。夜明帘外兮风月如昼。枯木岩前兮花水长春。无舌人无舌人。正令全提一句新。独步寰中明了了。任从天下乐欣欣。(天童觉)。
　　洛浦因僧问。供养百千诸佛。不如供养一个无心道人。未审百千诸佛有何过。无心道人有何德。师曰。一片白云横谷口。几多归鸟尽迷巢。　颂曰。
　　拾得疎慵非觉晓。寒山懒堕不知归。声前一句圆音美。物外三山片月辉。(丹霞淳)。
　　是佛由来尚涉功。明心方与道相同。花开花落缘何事。尽属无私造化中。(枯木成)。
　　百千诸佛眉弯曲。无证无修眼搭痴。踏着未消连底冻。一时认作碧琉璃。(佛智裕)。
　　【续收】故山岌岌锁寒烟。未肯将心轻授传。玉女夜寻无字印。石人遥指月明前。(自得晖)。
　　【增收】洛浦因僧问。学人拟归乡时如何。师曰。家破人亡。子归何处。曰恁么则不归去也。师曰。庭前残雪日轮消。室内游尘遣谁扫。乃有偈曰。决志归乡去。乘船渡五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚。　颂曰。
　　太平乡国路空赊。归兴悠悠思莫涯。撒手到家何所有。琉璃宝殿锁空华。(丹霞淳)。
　　【增收】洛浦因僧问。如何是一大藏教收不得者。师曰。雨滋三草秀。片玉本来辉。　颂曰。
　　毕钵岩前晓带春。香风时结鹫峰层。须知玉像瓶中塔。别有辉天照地灯。(投子青)。
　　【增收】洛浦因僧问。一毫吞尽巨海。於中更复何言。师曰。家有白泽之图。亦无如是妖怪　保福别云。家无白泽之图。必无如是妖怪。　颂曰。
　　岩前虽有云千顷。户内殊无半夜灯。极目危峦今古宿。暮天斜照碧层层。(丹霞淳)。
　　【增收】洛浦因僧问。如何是祖师西来意。师曰。青岚覆处出就藏锋。白月辉时碧潭无影。　颂曰。
　　群花未发梅先折。万木雕零栢转奇。云淡不彰筛月影。烟轻那露引风枝。(丹霞淳)。
　　【增收】洛浦因庞居士礼拜起曰。仲夏毒热。孟冬薄寒。师曰。莫错。曰庞公年老。师曰。何不寒时道寒。热时道热。曰患聋作么。师曰。放你三十棒。曰哑却我口。塞却你眼。　颂曰。
　　直下哑却我口。分明塞却你眼。由来洛浦庞公。未出睦州担板。觌面全提照古今。冬寒夏热凭谁拣。(灵源清)。
　　【增收】洛浦因僧问。祖意教意是同是别。师曰。日月并轮辉。谁家别有路。曰恁么则显晦殊途。事非一槩。师曰。但自不亡羊。何须泣岐路。　颂曰。
　　月筛松影高低树。日照池心上下天。赫赫灾空非卓午。团团秋夜不知圆。(丹霞淳)。
　　【增收】洛浦因僧问。如何是佛法大意。师曰。云覆孤峰峰不白。雨滋石笋笋初生。　颂曰。
　　海底龙吟云雨润。林中虎啸谷风清。莫言满路生荆棘。况是贫家少送迎。(丹霞淳)。
　　【增收】洛浦因蛤溪道者相访。师问。自从犂溪相别。今得几年。曰和尚犹记得昔时事。师曰。见说道者总忘却年月也。曰和尚住持事繁。且容子细看。师曰。打即打会禅汉。曰某甲消得。师曰。道者住山事繁。　颂曰。
　　这般消息不寻常。蟾桂枝枝有远香。昨夜姮娥呈巧妙。眼睛直上绣鸳鸯。(丹霞淳)。
　　【增收】洛浦因僧问。众手淘金。谁是得者。师曰。拳中旧宝不拣披沙。曰恁么则展手不逢也。师曰。莫将鹤唳拟作莺啼。　颂曰。
　　淘金岂假披沙得。石触波澜犹费力。露柱三更忽放光。此时未审何人识。(丹霞淳)。
　　【增收】洛浦示疾。十二月一日告众曰。吾非明即后也。今有一事问汝等。若道这个是。即头上安头。若道不是。即斩头求活。第一座对曰。青山不举足。日下不挑灯。师曰。是甚么时节。作这个语话。时有彦从上座对曰。离此二途。请和尚不问。师曰。未在更道。曰彦从道不尽。师曰。我不管汝尽不尽。曰彦从无侍者抵对和尚。师便休。至夜令侍者唤从。问曰。阇黎今日抵对甚有道理。汝合体得先师意。先师道。目前无法。意在目前。不是目前法。非耳目之所到。且道。那句是宾。那句是主。若择得出。分付钵袋子。曰彦从不会。师曰。汝合会。曰彦从实不会。师喝出。乃曰。苦苦　玄觉云。且道。从上座实不会。是怕见钵袋子粘着伊。　颂曰。
　　饵云钩月钓清津。年老心孤未得鳞。一曲离骚归去后。汨罗江上独醒人。(天童觉)。
　　纸衣下事不假胞胎。悬崖撒手襁褓婴孩。涅盘会上道场开。单传直指状元来。(南堂兴)。
　　【增收】洛京韶山寰普禅师(嗣夹山)因僧问。如何是韶山境。师曰。古今猿鸟叫。翠色薄烟笼。曰如何是境中人。师曰。退后看。　颂曰。
　　最好韶山境。烟笼翠色轻。欲描描未就。猿鸟一声声。(石溪月)。
