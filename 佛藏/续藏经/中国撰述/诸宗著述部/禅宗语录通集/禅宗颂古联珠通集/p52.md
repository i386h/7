<!-- { "loadSidebar": true } -->
　　桃花见后谓无疑。壮志由来本是伊。若问玄沙言未彻现前赃物自家知。(云峰悦)。
　　二月三月景和融。远近桃花树树红。宗匠悟来犹未彻。至今依旧笑春风。(黄龙南　二)。
　　龙象相逢世不群。一来一去显疎亲。时人不悟其中旨。摘叶寻枝长客尘。
　　子路当时问要津。滔滔天下丈夫人。相逢相见若如此。更有春风春又春。(翠岩真　二)。
　　学剑宗师定不差。丛林浩浩是玄沙。一尘才举知端的。东海东边万万家。
　　春暖桃花带露开。灵云一见悟灵台。玄沙谛当传千古。谁解雌黄息众猜。(净照臻)。
　　桃花开处忽伸眉。未彻玄沙也大奇。几度狂风吹摆后。依前似火万千枝。(佛慧泉)。
　　二月春庭雨霁时。小桃红绽两三枝。虹白争妍人尽见。因甚灵云独不疑。(法云秀)。
　　灵云偶尔见桃花。三十年来得到家。何事玄沙未相保。枯根株上别抽芽。(杨无为)。
　　灵云悟后复何如。未彻无人辨得渠。千古华山山脚下。岂知潘阆倒骑驴。(白云端)。
　　万年松下忽相逢。拔树鸣条浩浩风。堪笑晚来无觅处。崔嵬和雨在云中。(保宁勇)。
　　昆嵬捧出无瑕玉。赤水波心得夜光。今古有谁能辨别。钓鱼船上谢三郎。(成枯木)。
　　奇哉一见桃花后。万别千差更不疑。独有玄沙言未彻。子孙几个是男儿。(真净文)。
　　蠢动含灵同一性。山河大地尽知音。昔人解道黄莺道。似共桃花说旧心。(云居佑)。
　　桃花见了狐疑尽。因甚玄沙却不然。今古丛林争浩浩。欲驱良马路挥鞭。(三祖宗)。
　　灵云老倒泄生涯。消息传来到谢家。未彻根源个端的。从教春力自开花。(沩山秀)。
　　灵云声价传千古。点检元来未作家。芳草满园尽春色。如何唯说悟桃花。(地藏恩)。
　　堪笑春风漏泄机。桃花新发旧年枝。螺江有个钓鱼客。笑杀灵云道不疑。(佛国白)。
　　春来物物尽纷华。堪羡灵云是作家。一见桃花心境绝。老胡空自涉流沙。(云盖昌)。
　　灵云眼中绝翳。玄沙袖里藏锋。把手直上峰顶。一笑天地斗空。(佛心才)。
　　灵云见了绝譊讹。独步寰中不较多。敢保老兄犹未彻。令人疑着备头陀。(长灵卓)。
　　灵云一见不再见。红白枝枝尽着花。叵柰钓鱼船上客。却来平地摝鱼鰕。(洪觉范)。
　　溪上桃花开烂熳。不知谁解见灵云。头头总是吾家物。一念圆成尽属君。(通照逢)。
　　灵云昔日悟桃花。十里春风树树斜。敢道老兄浑未彻。梦中开眼见玄沙。(旻古佛)。
　　山鸟芳时分外啼。桃花如火映前溪。明明三十年来事。可笑灵云说悟迷。(祖印明)。
　　陌上笑春风。枝头漏消息。红光烁太虚。岂藉阳和力。学剑宗师既不疑。玄沙未彻最新奇。扫除学路刮肌骨。格外之机如电拂。(圆悟勤)。
　　春来依旧一枝枝。同地同天道不疑。未彻之言人莫问。令人特地笑嘻嘻。(龙门远)。
　　百炼精金大冶中。任他腾焰亘天红。须臾拈出教人看。添得行家价转丰。(开福宁)。
　　十分风采露堂堂。玉蕊璚枝未比量。刚被傍人论好丑。因兹难嫁与潘郎。(佛性泰)。
　　二月桃花烂熳时。灵云一见便无疑。玄沙未彻谁相委。鼻孔从来向下垂。(南华炳)。
　　灵云一枝迎晓露。玄沙一朵已离披。毕竟水须朝海去。到头云定觅山归。(文殊道)。
　　终日看天不举头。桃花烂熳始抬眸。饶君便有遮天网。到得牢关即便休。(佛灯珣)。
　　尽道见桃花悟道。此语不知还是无。茫茫宇宙人无数。那个男儿是丈夫。打破鬼门关。日轮正当午。一箭中红心。大地无寸土。(径山杲)。
　　桃花寻剑客。不语笑春风。白头归未得。家住海门东。敢保老兄犹未彻。玄沙之言何太切。君看陌上桃花红。尽是离人眼中血。(鼓山珪)。
　　似锦桃花满树红。灵云一见便心空。当时不遇玄沙老。争得名喧宇宙中。(踈山如)。
　　桃花端的悟灵云。添得玄沙劫外春。满地不知何处去。尘尘剎剎露全身。(楚安方)。
　　【续收】学剑难提锋刃头。艳光花发便心休。不疑句播乾坤内。得旨唯凭月满秋。(双泉琼　二)。
　　玄沙闻举悟中知。当下云言未保伊。一击海涛皆涌沸。天光回烁眼[目*(山/虫)][目*(山/虫)]。
　　灵云桃花见亲切。英俊超越古今哲。星簇孤轮明皎洁。和刃精挥用无绝。玄沙敢保君未彻。云水休话个生灭。新罗打铁烧脚热。磨砻还用三尺雪。(道吾真)。
　　满树桃花。行人竞折。灵云悟后了无疑。更有玄沙言未彻。嘘。(石[(工*几)/石]明)。
　　仰面穿针不见天。低头拾芥不见地。天地针芥无处安。堂堂面目眼中翳。君不见。谛当未彻在。龊人趂大彩。(月堂昌)。
　　桃花春暖尽情开。一见无疑颇俊哉。不是钓鱼船上客。无人把手上高台。(东山空)。
　　灵云悟桃花。玄沙傍不肯。多少痴禅和。担雪去填井。今春花又开。此意谁能领。端的少人知。花落春风静。(国清绍)。
　　春风二月半。桃花红烂熳。灵云到处逢。衲僧着眼看。看看。短棹孤舟。谁居彼岸。(龙牙言)。
　　一个乌梅似本形。蜘蛛结网打蜻蜓。蜻蜓落了两片翼。堪笑乌梅咬铁钉。(天童净)。
　　一见便见。犹隔铁围。玄沙老汉。脑后痛锥。名高岂在镌顽石。路上行人口似碑。(涂毒策)。
　　灵云一笑见桃花。三十余年始到家。从此春风春雨后。乱随名字落天涯。(慈航朴)。
　　灵云亲说悟桃花。端的无疑眼里沙。纵使玄沙言未彻。相逢且吃赵州茶。(谁庵演)。
　　乞儿拾得锡。暗地空宝惜。撞着明眼人。一文也不直。(木庵永)。
　　不疑不彻不失。片片春风狼籍。至今江北江南。游子徒劳外觅。休外觅。明如杲日黑如漆。(别峰印)。
　　二月桃花烂熳红。灵云打失主人翁。随邪逐恶玄沙老。半是真情半脱空。(云巢岩)。
　　一见桃花便垛跟。铁围生陷出无门。倚墙傍壁知多少。一度春来一断魂。(少室睦)。
　　一见不劳朱粉施。玄沙扫帚画蛾眉。只知掩得灵云丑。落尽眉毛自不知。(朴翁铦)。
　　红入芳蹊锦色鲜。酌然一点不相谩。物归元主自投合。谁谓灵云着眼看。(葛庐覃)。
　　【增收】灵云因长生问。混沌未分时如何。师曰。露柱怀胎。曰分后如何。师曰。如片云点太清。曰只如太清。还受点也无。师不答。曰恁么则含生不来也。师亦不答。曰直得纯清绝点时如何。师曰。犹是真常流注。曰如何是真常流注。师曰。如镜常明曰未审向上还有事也无。师曰有。曰如何是向。上事。师曰。打破镜来与汝相见。　颂曰。
　　午夜霜凝星斗寒。长空云尽山月落。青天吃棒人尽知。苍龙退骨谁龙觉。金凤冲开玉锁关。麒麟掣断黄金索。迢迢劫外孰能拘。南北东西逈超卓。(雪窦宗)。
　　金鸡啄玉卵。飞出凤凰儿。入户能长啸。归家着锦衣。(佛鉴懃)。
　　灵云因长庆问。如何是佛法大意。师曰。驴事未去。马事到来。　颂曰。
　　灵云因问出家才。驴事前行马后来。长庆不明真寔地。句中认影影难开。予今报你诸禅侣。九衢杲日照香街。(汾阳昭)。
　　驴事未了马事来。锺声才断鼓声催。祖师爱吃和罗饭。北有文殊在五台。(佛慧泉)。
　　驴事未了马事来。一花欲谢一花开。安南已得烟尘息。塞北将军唱凯回。(杨无为)。
　　东行不见西行利。南头卖贱北卖贵。横千竖百算河沙。九九反成八十二。(保宁勇)。
　　驴事未了马事来。锺声未了鼓声催。春来纵步园间看。无限桃花夹李开。(佛鉴懃)。
　　【续收】问端如箭透垣墙。赖值灵云手段长。骏马蹇驴皆控勒。鞭教战胜出沙场(南岩胜)。
　　松阴行不尽。疎雨下无时。世事几兴废。山中人未知。(蒙庵聪)。
　　驴前马后识灵云。满眼风埃绝点尘。行徧天台并雁荡。归来重看锦江春。(心闻贲)。
　　【增收】灵云因僧问。如何是归根得旨。师曰。早时忘却不忆尘生。　颂曰。
　　家破人亡何所依。无心无绪话求归。十年忘却来时路。暂忆此时总不知。(投子青)。
　　【增收】灵云因僧问。如何是端坐念寔相。师曰。河里失钱河里摝。　颂曰。
　　河里失钱河里摝。拈来天下任纵横。和云买得南山地。浅种深锄恣意耕。(佛心才)。
　　婺州金华俱胝和尚。(嗣天龙)初住庵时。有尼顶笠携锡绕师三匝曰。道得即下笠子。如是三问。师皆无对。尼便去。师曰。日势稍晚。何不且住。尼曰。道得即住。师又无对。尼去后。师叹曰。我虽处丈夫之形。而无丈夫之器。不如弃庵往诸方参寻知识去。其夜山神告曰。不须离此。将有肉身菩萨来为说法。逾旬果天龙和尚到。师迎礼具陈前事。龙竖一指示之。师大悟。自此凡学者参问。师惟举一指。无别提唱。将顺世谓众曰。吾得天龙一指头禅。一生用不尽。言讫示灭。　颂曰。
　　天龙一指悟俱胝。当下无私物匪齐。万互千差宁别说。直教今古勿针锥。(汾阳昭)。
　　对扬深爱老俱胝。宇宙空来更有谁。曾向沧溟下浮木。夜涛相共接盲龟。(雪窦显)。
　　老倒俱胝一指头。金华山下几回秋。至今坐石安禅处。犹弄精魂未肯休。(佛印元)。
　　丈夫无气死无殊。忽遇天龙[陡-土+止]顿苏。一指头禅用不尽。大悲千手费工夫。(野轩遵)。
　　问答机关岂易酬。无钱难作好风流。心中有事说不得。只得忙忙竖指头。(佛国白)。
　　顿悟天龙一指头。河沙佛祖便同俦。饶他鹙子悬河辩。百亿须弥一芥收。(旻古佛)。
　　不用将心向外求。个中消息有来由。报言达磨西来意。只在俱胝一指头。(佛鉴懃)。
　　老大宗师竖指头。一生用得最风流。玄沙抝折无人会。年来年去冷飕馊。(龙门远)。
　　席帘蓬户在门头。谁谓村居院落幽。雨散云收山岳露。珊瑚枝上挂金钩。(惠照预)。
　　俱胝一指头。吃饭饱方休。腰缠十万贯。骑鹤上扬州。(径山杲)。
　　【续收】俱胝一指报君知。朝生鹞子搏天飞。若无举鼎拔山力。千里乌骓不易骑。(琅琊觉)。
　　俱胝老子指头禅。二十年来用不残。信有道人方外术。了无俗物眼前看。所得甚简。施设弥宽。大千剎海饮毫端。麟龙无限落谁手。珍重任公把钓竿。(天童觉)。
　　独脱风尘举世无。不明兵甲作良图。河清海晏从来事。自是时人不丈夫。(涂毒策)。
　　俱胝一指禅。古今成话杷。打破鬼门关。露柱寻无罅。(谁庵演)。
