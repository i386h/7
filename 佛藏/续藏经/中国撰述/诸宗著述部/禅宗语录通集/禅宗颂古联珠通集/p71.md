<!-- { "loadSidebar": true } -->
　　【增收】汝州南院慧颙禅师(亦曰宝应嗣兴化)上堂。诸方只具啐啄同时眼。不具啐啄同时用。时有僧便问如何是啐啄同时用。师曰。作家相见。不啐啄啐啄同时失。僧曰。此犹未是某甲问处。师曰。汝问处又作么生。僧曰失。师乃打之。其僧不肯。后於云门会下。闻别僧举此话。方悟旨。却回参省。师已圆寂。遂礼风穴和尚。穴问曰。汝当时问先师啐啄话。后来还有省处也无。曰已见个道理也。穴曰。作么生。曰某甲当时在灯影里行。照顾不着。穴曰。汝会也(此依传灯所载。五灯会元少异。乃曰。诸方秪具啐啄同时眼。不见啐啄同时用。师曰。作家不啐啄啐啄同时失。曰此犹未是某甲问处。师曰。汝问处作么生。僧曰失。师便打。其僧不肯。后於云门会下。闻二僧举此话。一僧曰。当时南院棒折那。其僧忽契悟。遂奔回省觐。师已圆寂。乃谒风穴。穴一见便问。上座莫是当时问先师啐啄同时话底么。曰是。穴曰。汝当时作么生会。曰某甲当时如在灯影里行相似。穴曰。汝会也)。　颂曰。
　　不将佛法当人情。验尽诸方鬼眼睛。纵使作家不啐啄。依然错认定盘星。(笑翁堪)。
　　同时啐啄不同时。石火电光犹较迟。灯影里行今已会。蹉跎非是落便宜。(雪岩钦)。
　　【增附】云居悟云。且作么生是啐啄同时眼。若得眼明。其用自备。又道。作家不啐啄。啐啄同时失。何故不啐啄。所以道。子若哮吼。其母即丧。诸人还明得么。乃颂曰。
　　子若哮吼。其母即丧。全归其子。十方通畅。大用现前理自然。何必起心作模样。更若不会。云居拄杖。
　　【增收】南院上堂。赤肉团上壁立千仞。僧问。赤肉团上壁立千仞。岂不是和尚道。师曰是。僧便掀倒禅床。师曰。这瞎驴乱作。(去声)僧拟议。师便打。　颂曰。
　　掌中擎日月。舌上覆金钱。壁立争千仞。毫光彻梵天。(鼓山珪)。
　　赤肉团边用得亲。主宾有理各难伸。两个驼子相逢着。世上如今无直人。(径山杲)。
　　电光影里。缁素区分。纤毫不犯。总教灭门。(木庵永)。
　　日月无光杀气浮。揭天鼉鼓战貔貅。捷呼获下真番将。那个儿郎不举头。(虚堂愚)。
　　【增收】南院问僧。名什么。僧曰。普参。师曰。忽遇屎撅时如何。曰不审。师便打。　颂曰。
　　两个屎撅。合作一团。熏天炙地谁能齅。千古丛林作话端。(西山亮)。
　　【增收】南院因僧问。古殿重兴时如何。师曰。明堂瓦插檐。曰与么则庄严毕备也。师曰。斩草蛇头落。　颂曰。
　　纵夺之机安可测。随言生解实堪悲。晓来一阵春风起。吹落庭花三四枝。(海印信)。
　　重兴古殿辨来风。瓦插重檐气象雄。怪得人前多意气。他家无法在胸中。(西禅寂)。
　　【增收】南院因僧问。寒暑到来时如何。(一作问日月迭迁寒暑谢还有不涉寒暑者么)师曰。紫罗抹额绣腰裙。曰上上之机今已晓。向下之机事若何。师曰。炭库里藏身。　颂曰。
　　紫罗抹额绣腰裙。倾国风流宛胜秦。玉笛插藏人不见。夜深吹起凤楼春。(雪堂行)。

　　禅宗颂古联珠通集卷第三十
　　禅宗颂古联珠通集卷第三十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之二(南岳下第六世之余)

　　镇州宝寿第二世禅师(嗣宝寿沼)开堂。乃先宝寿遗嘱三圣。为作请主。开堂日师方升座。圣便推出一僧。师便打。圣曰。你恁么为人。非但瞎却这僧眼。瞎却镇州一城人眼去在。师掷下拄杖便下座归方丈。　颂曰。
　　三圣担他宝寿锵。推僧出众拟商量。塞外将军行正令。直得盲人满大唐。(汾阳昭)。
　　宝华王座始登时。三圣推僧决众疑。棒下分明无老少。天下盲人几个知。(黄龙南)。
　　金槌掷下如星疾。好手接来不费力。当时掷向洪波中。千古万古无消息。(白云端)。
　　黑白未分着着奇。任他闲汉畔头窥。不知除却神仙手。更有何人敌得伊。(保宁勇)。
　　探马飞来棒下宁。瞎人翻满镇州城。太平本是将军建。不许将军见太平。(真净文)。
　　临济家风两献酬。推僧棒瞎见宗猷。若非宝寿全机眼。更有谁明此话头。(佛国白)。
　　法眼传来付与谁。三圣推僧决众疑。将军令举群夫骇。直得盲聋彻四夷。(真如喆)。
　　宝寿开堂座始登。当时三圣便推僧。要知打瞎人人眼。好向曹溪问老能。(智海清)。
　　当锋更不借全机。勍敌须还作者知。铁马放闲沙塞静。瞎驴千古少人骑。(上方益)。
　　丰城收宝剑。宇宙识人稀。不入张华手。焉能别是非。(佛心才)。
　　蓦刃开时飞铁骑。电光闪处掷金槌。一城瞎却浑闲事。直至而今成是非。(佛性泰)。
　　寰中天子勑。塞外将军令。万里扫烟尘。威雄难比并。曲中直细中粗。瞎却人眼真作略。掀倒禅床捋虎须。人平不语。水平不流。剑去久矣。徒劳刻舟。权柄在手专杀活。大丈夫兮得自由。(南华炳)。
　　矢在弦上。不得不发。拟议蹉过。箭锋一札。(京兆府天宁琏)。
　　宝寿开堂推出僧。棒头有眼要分明。满城人瞎谁能晓。今古清风匝地生。(踈山如)。
　　提起须弥第一锤。电光石火太迟迟。象王行处狐踪绝。狮子咆哮百兽危。(径山杲)。
　　棒头瞎却一城人。三圣撩他宝寿瞋。正令只堪提一半。一盲引得众盲行。(鼓山珪)。
　　【续收】养得男儿要赌钱。浑身无有寸丝缠。是非窟里和身入。生灭门中满口宣。(正堂辩)。
　　塞北千人帐。江南万斛船。菩提窝里坐。总谓是虚传。(石庵玿)。
　　宝寿第二世。在先宝寿为供养主。寿问。父母未生前。还我本来面目来。师立至夜深。下语不契。翌日辞去。寿曰。汝何往。师曰。南方学佛法。寿曰。汝且在此作街坊。若是佛法。红尘浩浩谈说。一日在市中见二人相打。一人近前打一拳云。你是甚么面目。师睹之忽然大悟。归告宝寿。寿深可之。　颂曰。
　　闹市相逢两知识。面目无来太废力。粉骨碎身未足酬。一句了然超百亿。(海印信)。
　　南北东西是处游。更深归去月如钩。春风一阵花狼籍。不觉思量暗点头。(枯木成)。
　　甚妙也甚妙。於此知性命。擗鼻与一拳。当时便打正。(五祖演)。
　　十字街中六不收。本来面目绝踪由。纵饶悟得分明去。已落侬家第二头。(禾山方)。
　　一拳拳倒黄鹤楼。一趯趯翻鹦鹉洲。幸有傍人为着力。自家端坐看扬州。(佛性泰)。
　　一拳打就无面目。碧眼胡僧觑不足。秋来黄叶落纷纷。六六反成三十六。(南华炳)。
　　【续收】宝寿作街坊。闹市中荐得。父母未生前。恁么无面目。最奇特。大用现前无轨则。(圆悟勤)。
　　春色依依柳色萋。桃花犹夹杏花枝。欲识本来无面目。尘中方见丈夫儿。(佛鉴懃)。
　　借路经过无面目。因邪打正有拳头。衲僧门下无干涉。徒用精金换得鍮。(南岩胜)。
　　【增收】汝州西院思明禅师(嗣宝寿沼)僧问。如何是伽蓝。师曰。荆棘丛林。曰如何是伽蓝中人。师曰。獾儿貉子。　颂曰。
　　毫发不留。纵横自由。阃外乾坤廓落。大方无外优游。明明祖师意。明明百草头。褫破狐疑网。截断爱河流。纵有回天力。争如直下休。四衢道中净裸裸。放出沩山水牯牛。(圆悟勤)。
　　【增收】西院明在许州。闻汝州南院出世。元与同参遂特去相访。才入寺了曰。启和尚。某甲无可人事。自从许州来。收得江西剃刀一柄上和尚。院曰。汝从许州来。收得江西剃刀。师於院手上掐一掐。院曰。侍者收。师以袖拂一拂便行。院曰。阿剌剌阿剌剌。　颂曰。
　　南院门前信莫窥。登临无不丧全威。许州收得江西信。针芥相投只自知。(海印信)。
　　【增收】池州鲁祖山教禅师(嗣灌溪)因僧问。如何是双林树。师曰。有相身中无相身。曰如何是无相身。师曰。金香炉下铁昆仑。　颂曰。
　　有相身中无相身。金香炉下铁昆仑。双林别后无消息。满路风尘来往人。(方庵显)。
　　【增收】吉州资福如宝禅师。(嗣酉塔穆)因陈操尚书来。师画一圆相。操曰。弟子与么来。早是不着便。更画圆相。师於中着一点。操曰。将谓是南番舶主。师便归方丈闭却门。　颂曰。
　　团团珠绕玉珊珊。马载驴驮上铁船。分付海山无事客。钓鳌时下一桊挛。复云。天下衲僧跳不出。(雪窦显)。
　　布漫天网。鲸鳌不上。水底反身。波前跃浪。在彼在此。千里万里。不着便处却能回。闭了方丈依前来。双收双放。半合半开。主宾全体用。石女老黄梅。(月堂昌)。
　　李公要劝张公酒。却被张公罚一杯。珠绕团团休错会。还家拍手笑咍咍。(别峰印)。
　　郢州芭蕉山慧清禅师(嗣南塔涌)上堂。拈拄杖曰。你有拄杖子。我与你拄杖子。你无拄杖子。我夺却你拄杖子。靠拄杖下座。　颂曰。
　　有无今古两重关。正眼禅人过者难。欲通大道长安路。莫听昆仑说往还。(投子青)。
　　芭蕉示众世无邻。与夺纵横不易亲。雨散云收何处去。空令游子泪沾巾。(正觉逸)。
　　你有面前拈取去。如无背后夺将来。可怜黑漆光生底。击着千门万户开。(保宁勇)。
　　纵夺临机得自由。相逢切忌更抬眸。转身必合知时节。拟议山藤便到头。(枯木成)。
　　芭蕉拄杖与夺。直要当风眼活。剎那才昧隔生。鼻孔遭他牵撮。(佛智裕)。
　　有无与夺太譊讹。拄杖当途不奈何。好把斜横禅椅畔。免令就上长枝柯。(文殊道)。
　　十字街道。见成行货。拟欲商量。漆桶蹉过。(径山杲)。
　　【续收】舒无踪卷无迹。日午晴空轰霹雳。衲子惊迷失路头。神号鬼哭知何极。(雪窦宗)。
　　趂水泛船。随泥作佛。船行佛成。水泥不物。有拄杖兮与拄杖。船中轻荡浆。无拄杖兮夺拄杖。佛面巧出相。好手芭蕉眼不开。塞壑填沟何处来。(月堂昌)。
　　赫日光中。风雷雨雹。海水逆流。须弥倒卓。走兽飞禽。悬崖扑落。塞外将军。生擒活捉。捋猛虎须。折苍龙角。(南堂兴)。
　　相骂饶汝接觜。相唾饶汝泼水。等闲摸着蛇头。拍手啰啰哩哩。(卍庵颜)。
　　芭蕉举起拄杖。惊动森罗万象。虾蟇飞过梵天。眉毛元在眼上。(尼无着总)。
　　蛊毒之乡。水不可尝。沾他一滴。浑家丧亡。(肯堂充)。
　　你有更须当面与。渠无背手夺将来。蓦然夜半化龙去。黑雨乌风裂地雷。(虚堂愚)。
