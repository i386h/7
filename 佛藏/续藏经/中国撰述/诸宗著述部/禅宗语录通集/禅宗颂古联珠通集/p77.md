<!-- { "loadSidebar": true } -->
　　一曲韶阳古调清。多年木石化为精。广陵传去人何在。留得杜鹃啼月明。(大洪遂)。
　　腊月二十五。骑驴不打鼓。春风百草生。冢上添新土。(真净文)。
　　腊月二十五。韶阳曲调普。欲会个中意。先天为心祖。(通照逢)。
　　忆昔云门老古锥。曾将今日示当机。奇哉二百年来事。长作胡笳曲调吹。(圆通仙)。
　　云门曲调格何高。转使愁人不奈何。明月清风无价数。一时分付与仙陀。(长灵卓)。
　　韶阳一曲二十五。不属五音亘今古。剎剎观音妙智力。尘尘能救世间苦。(旻古佛)。
　　【续收】腊月二十五。云门一曲新。一回闻举着。笑杀洛阳人。(讷堂思)。
　　腊月二十五。云门没肠肚。一曲尽情弹。淳音超太古。明眼衲僧休莽卤。(肯堂充)。
　　云门一曲。彻髓彻骨。霁雪千峰。寒梅破萼。啐啄公子风流鸣木铎。(松源岳)。
　　云门一曲。从来无谱。韵出五音。调高千古。就中妙旨许谁知。几拟黄金铸子期。(无准范)。
　　云门因僧问。如何是法身。师曰。六不收　圆悟云。一不立。　颂曰。
　　一二三四五六。碧眼胡僧数不足。少林谩道付神光。卷衣又说归西竺。西竺茫茫无处寻。夜来却对乳峰宿。(雪窦显)。
　　六不收兮调最新。能歌何待绕梁尘。和风满槛花千树。不换乾坤别是春。(白云端)。
　　一不立六不收。突然那更有踪由。无限青山留不住。落花流水太悠悠。(圆悟勤)。
　　【续收】村歌社舞那伽定。疥狗泥猪清净身。透彻根尘无佛法。优昙花现十洲春。(秀岩瑞)。
　　六不收一不立。清净法身何处觅。夜来一阵吹叶风。扫尽浮云月照壁。(掩室开)。
　　云门因僧问。如何是超佛越祖之谈。师曰。糊饼。　颂曰。
　　超谈禅客问偏多。缝罅披离见也么。糊饼[祝/土]来犹不住。至今天下有譊讹。(雪窦显)。
　　天皇荫子孙。龙潭得一个。三代浑仑吞。无人敢咬破。始自韶阳拈出来。为贻其福却贻灾。当时病本无人削。迄至而今成祸胎。(正觉逸)。
　　超佛越祖若何宣。充斋糊饼恣情餐。湖南展钵新罗咬。大食波斯索渡船。(慈明圆)。
　　杜禅和杜禅和。一个糊饼不奈何。礼拜任君头着地。海东船子过新罗。(云峰悦)。
　　云门糊饼模样小。争似法华炉灶大。饱来一任带刀眼。谁问西来闲达磨。(白云端)。
　　超佛越祖之谈。觌面相呈谁领。不知箭过新罗。动地闲争糊饼。(真净文)。
　　韶阳糊饼答禅人。佛祖之谈道最亲。不落言诠休拟议。回头识取自家珍。(云居佑)。
　　驾空欲上九层霄。脚下红丝系转牢。赖是龙泉未出匣。且施一割用铅刀。(道场如)。
　　堪悲堪笑老韶阳。糊饼拈来扑鼻香。端的若知滋味。者。不胜满面负惭惶。(文殊道)。
　　作家手段不随流。糊饼拈来答话头。任是衲僧超佛祖。到头不换饱齁齁。(黄龙震)。
　　云门糊饼对超谈。多少禅流看不穿。若是孔门真弟子。自然知道化三千。(佛灯珣)。
　　【续收】云门一枚糊饼。天下衲僧咬嚼。若非铁作牙关。往往[麸-夫+完]圞吞却。吞时易吐时难。莫道从来面一般。踏着韶阳关捩子。方能平地起波澜。(慈受深)。
　　超谈糊饼应时机。逐块知非师子儿。败叶霜风都扫尽。古松方见岁寒枝。(水庵一)。
　　云门因僧问。如何是诸佛出身处。师曰。东山水上行。　颂曰。
　　东山水上行。出处甚分明。好看尘沙佛。波涛四面生。(佛慧泉)。
　　诸佛出身处。东山水上行。目前一弹指。变现自分明。日面月面过。佛手驴脚呈。皆承此恩力。言外度迷情。(真净文)。
　　诸佛东山水上行。抬头举步落深坑。谁知独足拖泥水。不荐回途十万程。(云溪恭)。
　　诸佛出身处。东山水上行。促装无伴侣。独自赴前程。(大洪预)。
　　【续收】诸佛出身处。东山水上行。面南看北斗。日午打三更。(湛堂准)。
　　东山水上行。褊衫不染皂。壁上画枯松。后园驴吃草。三十二相。八十种好。赤膊抵沙蜂。烂醉和衣倒。(或庵体)。
　　诸佛出身处。东山水上行。石压笋斜出。崖悬花倒生。(觉报清)。
　　要会东山水上行。溪边石女夜吹笙。木人把板云中拍。一曲凉州恰二更。(石庵玿)。
　　东山水上行。乾元利贞亨。譊讹一个字。才子竞头争。(率庵琮)。
　　诸佛出身处。千般谩度量。东山行水上。眨眼过扶桑。(荆叟珏)。
　　云门因僧问。如何是佛。师曰。乾屎橛。　颂曰。
　　稽首金容乾屎橛。应物现形如水月。香臭皆从佛口生。凡圣从教同一舌。(佛鉴懃)。
　　我佛如来乾屎橛。随机平等徧尘寰。迷头认影区区者。目对慈颜似等闲。(太平古)。
　　问佛唯言乾屎橛。非独抽钉兼拔楔。不是韶阳老古锥。争得亲言出亲舌。(佛灯珣)。
　　不用唐言译。休将梵语传。摩酰首罗眼。对面隔西天。(鼓山珪)。
　　云门乾屎橛。全超法报化。无事出山游。百钱杖头挂。(径山杲)。
　　问处分明答处新。半同含笑半同瞋。君看陌上二三月。那个枝头不带春。(惠因净)。
　　【续收】韶阳乾屎橛。多年硬似铁。堪笑韩卢不奈何。狺狺怨恨天边月。(典牛游)。
　　云门大作师子吼。刚把衷肠为谁剖。眼似流星尚懵然。狂夫逐臭争知有。君不见岩头有语兮。咬人屎橛非好狗。(懒庵需)。
　　问佛答云乾屎橛。明明此理难分雪。金刚宝剑倒杀人。钝钢止用新罗铁。(蒙庵岳)。
　　云门小厮儿。大作师子吼。鼻孔得半边。不知失却口。(松源岳)。
　　祇个乾屎橛。云门太饶舌。丧尽目前机。虚空迸出血。(毒庵常)。
　　云门因僧问。树凋叶落时如何。师曰。体露金风。　颂曰。
　　问既有宗。答亦攸同。三句可辨。一镞辽空。大野兮凉飙飒飒。长天兮踈雨蒙蒙。君不见少林久坐未归客。静依熊耳一丛丛。(雪窦显)。
　　体露金风触处周。何须叶落始知秋。清风楼上当年事。直至如今笑未休。(泉大道)。
　　问标答旨。答彻问宗。树凋叶落。体露金风。如今要识云门老。秋后霜林尽变红。(灵源清)。
　　因行不妨掉臂。求他不如求己。面前山子犹存。处处无风浪起。一声鸿雁忽闻。尽在愁人窠里。(长灵卓)。
　　树凋叶落何时节。体露金风九月天。满目真如人不会。一川风月正翛然。(佛鉴懃)。
　　凉风落木楚山秋。满树寒蝉噪不休。红蓼白苹开两岸。不知谁在钓鱼舟(佛性泰)。
　　金风体露复何言。大道从来绝变迁。一叶飘空天似水。临川人唤渡头船。(白杨顺)。
　　【续收】皮毛脱落尽。惟有真实在。全体露金风。超然三句外。(本觉一)。
　　寂寂寥寥空索索。徧界纷纷黄叶落。东西南北绝遮拦。万里长天飞一鹗。(在庵贤)。
　　树凋叶落聊伸问。体露金风错指踪。带累儿孙无豹变。等闲落在草窠中。(天目礼)。
　　云门因僧问。不起一念还有过也无。师曰。须弥山。　颂曰。
　　不生一念岂通宗。真伪分於一句中。筑着开花兼杜口。须弥当面作屏风。(洞山聪)。
　　念不起须弥山。就中崎崄路行难。竞向海门遥仰望。四溟浩渺七金寒。(正觉逸)。
　　作者纵横终不虚。应机涌出须弥卢。人穷不到金刚际。相逐年年役路途。(黄龙南)。
　　不起一念须弥山。逐语随言会转难。锦鳞赪尾平生事。刚被平人把钓竿。(杨无为)。
　　须弥山塞宇宙。千眼大悲看不透。除非自解倒骑牛。一生不着随人后。(白云端)。
　　万仞峰前立太乖。须臾眨眼落悬崖。通身不损毫毛者。天上人间不敢埋。(保宁勇)。
　　问答随机或浅深。云门终是饱丛林。如今竞逐须弥走。无限平人被陆沉。(佛陀逊)。
　　不起一念。海涌须弥。把来便用。休别针锥。(真净文)。
　　善对机宜作者难。眉毫无际现毫端。西来穿耳攒眉过。南海波斯仰面看。(照觉总)。
　　须弥山耸见还难。烟水漫漫万仞攒。欲觅云门端的处。把住清风一问看。(地藏恩)。
　　一念沉沉过有无。亘空拈出大弥卢。直饶玉兔金乌忽。宫殿巡游落半途。(张无尽)。
　　巍巍一座大弥卢。荷负非干气力粗。纵使不随言语会。却来当面受涂糊。(径山杲)。
　　明镜当台湛如水。无端特地起尘埃。积成山岳面前立。千手大悲擘不开。(佛性泰)。
　　一波才动众波随。汩没尘寰几个知。突兀须弥横宇宙。纵横妙用更由谁。(踈山如)。
　　【续收】不起一念。向道须弥。舌头一脔肉。口唇两片皮。云门机用妙如许。不落是非知不知。(天童觉)。
　　石笋抽条。泥牛吼月。谁料同舟自胡越。应机涌出须弥山。一念不生何处雪。金刚宝剑当头截。(圆悟勤)。
　　不起一念须弥山。特立当头着眼看。拈一缕丝轻绊倒。家家门底透长安。(水庵一)。
　　不起一念。突出须弥。圣凡莫辩。个老古锥。(松源岳)。
　　云门因僧问。如何是清净法身。师曰。花药栏。曰便恁么去时如何。师曰。金毛师子。　颂曰。
　　花药栏莫颟顸。星在秤兮不在盘。便与么太无端。金毛师子大家看。(雪窦显)。
　　游子奔驰不少安。但知门外逐歌欢。自家田地荒来久。只看人间花药栏。(枯木成)。
　　是处三春花药栏。五湖禅客不须看。寻枝摘叶应难会。牙爪分明子细观。(云溪恭)。
　　金谷春光长满眼。红药花梢香烂熳。昨夜西风一阵寒。徧地残芳落何限。王孙醉倒不知归。犹向栏边索金盏。(上方益)。
　　清净法身花药栏。眉毛刺倒须弥山。谁将玉笛传凄怨。吹过芦丛明月弯。(佛智裕)。
　　【续收】清净法身花药栏。分明一点不相瞒。有谁得意春风里。时到阶前子细看。(退耕宁)。
　　云门因僧问。如何是学人自己。师曰。游山玩水。曰如何是和尚自己。师曰。赖遇维那不在。　颂曰。
　　南岳山前径山后。瀑布声如雷电吼。拈却笠子露顶行。踏着草鞋赤脚走。(佛慧泉)。
　　学人自己。游山玩水。只知踏破草鞋。忘却来时年几。(杨无为)。
　　游山玩水。须究宗旨。莫作等闲。游山玩水。(黄蘗胜)。
　　杖藜林下步莓苔。扰扰劳生眼未开。好是落花随绿水。一时流出洞中来。(地藏恩)。
　　游山玩水事寻常。早晚归来鬓欲霜。踏破草鞋回首看。数声猿叫白云乡。(开福宁)。
　　【续收】游山玩水数如麻。谁识韶阳老作家。截断跛师三寸舌。回头总是旧生涯。(肯堂充)。
