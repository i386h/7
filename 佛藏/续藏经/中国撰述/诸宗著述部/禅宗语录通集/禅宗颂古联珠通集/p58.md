<!-- { "loadSidebar": true } -->
　　应真来访仰山翁。须信声闻未尽空。问着不知关棙子。元来只是有神通。(本觉一)。
　　仰山住东平时。沩山送书并镜与师。师上堂提起示众曰。且道是沩山镜。东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破。　颂曰。
　　仰山接得沩山镜。告众拈来行正令。懵懂禅流眼不开。仰山直下蓦头钉。(汾阳昭)。
　　提起分明照正邪。众人皆不启唇牙。譬如卖物无人买。最后须归本主家。(洞山聪)。
　　古镜封来辨者难。示徒行令众当观。会中若有仙陀客。留得如今照影寒。(海印信)。
　　师镜拈来呈众了。痴人往往争妍丑。当时扑破不可寻。免教坏却儿孙手。(白云端)。
　　沩山古镜仰山提。日上东方月落西。扑落不知谁拾得。秋风索索草萋萋。(保宁勇)。
　　师资相照见非轻。将示禅徒众失惊。此镜分明分不得。到头分作两分明。(佛国白)。
　　全放全收意亦优。沩山送至仰山头。可怜一片如秋水。三问无人扑破休。(智海清)。
　　父子相传镜绝尘。须知秋夕不同轮。可怜无限迷头者。错认空华镜里春。(佛心才)。
　　【续收】八十婆婆学画眉。风流意比少年时。若无明镜分妍丑。尽道不劳红粉施。(上方益)。
　　比谓拈来伸一问。如何举众尽茫然。不因一扑百杂碎。定作人间丑妇冤。(西禅净)。
　　仰山随沩山游山。到盘陀石上坐。师侍立次。忽鸦衔一红柿落在面前。师取柿拭过呈似沩。沩云。子甚处得来。师曰。此是和尚道德所感。沩云。汝也不得无分。即分半与师　玄沙云。大小沩山。被仰山一坐。至今起不得。　颂曰。
　　鸦衔柿子落师前。致问何来事皎然。各分一半甜如蜜。如今不会更何年。(汾阳昭)。
　　沩仰分明亘古今。父子相见意辄深。果熟馨香鸦衔至。捏来擘去似交襟。要会二人端的处。中秋月落映潭心。(洞山聪)。
　　【增收】仰山因沩山问。大地众生业识茫茫无本可据。子作么生知他有之与无。师曰。慧寂有验处。时有一僧从面前过。师召曰阇黎。僧回首。师曰。和尚。这个便是业识茫茫无本可据。沩曰。此是师子一滴乳。迸散六斛驴乳。　颂曰。
　　父子有时扬密意。神通变化不相知。唤回业识茫茫者。笑倒沩山老古锥。(真净文)。
　　一唤回头识我不。依俙萝月又成钩。千金之子才流落。漠漠穷途有许愁。(天童觉)。
　　有本无本。学益学损。搬运不时。提起却稳。师子一滴迸六斛。驴乳散入别人屋。业识茫茫辨出时。乌鸡不在芦花宿。(月堂昌)。
　　【增收】仰山问沩山。大用现前。请师辨白。沩下座归方丈。师随入。沩问。子适来问甚么话。师再举。沩曰。还记得吾答语否。师曰记得。沩曰。你试举看。师珍重出去。沩曰错。师回首曰。闲师弟若来。莫道某甲无语。　颂曰。
　　是即全是。非即全非。大用现前。携手同归。不知犹自涉离微。(松源岳)。
　　问处分明答处亲。纵横有路惯反身。相如夺得连城璧。秦主安然致太平。(木庵永)。
　　仰山卧次。梦入弥勒内院。众堂中诸位皆足。惟第二位空。师遂就座。一尊者白槌曰。今当第二座说法。师起白槌曰。摩诃衍法离四句绝百非。谛听谛听。众皆散去。及觉举似沩。沩曰。子已入圣位。师便礼拜。　颂曰。
　　梦中拥衲参耆旧。列圣森森坐其右。当仁不让犍椎鸣。说法无畏师子吼。心安如海。胆量如斗。鲛目泪流。蚌肠珠剖。谵语谁知泄我机。厖眉应笑扬家丑。离四句绝百非。马师父子病休医。(天童觉)。
　　梦里谈空也大奇。百非四句若为离。当时能举摩竭令。何必堂中下一槌。(本觉一)。
　　白日青天。梦中说梦。捏怪捏怪。诳呼一众。(无门开)。
　　仰山因庞居士问。久向仰山。到来为什么却覆。师竖起拂子。士曰恰是。师曰。是仰是覆。士乃打露柱曰。虽然无人。也要露柱证明。师掷拂子曰。若到诸方。一任举似。　颂曰。
　　两个八文为十六。从头数过犹不足。拏来乱撒向阶前。满地团团苔藓绿。(白云端)。
　　贼偷贼物太希奇。好手还他火伴知。今日并赃齐捉获。得便宜是落便宜。(保宁勇)。
　　【增收】仰山后参岩头。头举起拂子。师展坐具。头拈拂子置背后。师将坐具搭肩上而出。头曰。我不肯汝放。祇肯汝收。　颂曰。
　　一竖一展。一放一收。仰山弄险。过似岩头。赖是随风回橹棹。几乎反却钓鱼舟。(断桥伦)。
　　【增收】仰山一日在法堂上坐。见一僧来。问讯了向东边叉手立。以目视师。师垂左足。僧过西边叉手立。师垂右足。僧向中间叉手立。师收双足。僧礼拜。师曰。老僧自住此。未曾打着一人。拈拄杖便打。僧腾空而去。　颂曰。
　　草舍萧萧寄白云。故人访远意殷勤。寒暄礼节皆通罢。难免杯茶供养君。(南叟茙)。
　　【增收】仰山在洪州石亭。粥后坐次。有僧问。和尚还识字否。师曰。随分。僧乃右旋一匝云。是甚么字。师於地上书个十字。僧又左旋一匝云。是甚字。师改十字作卍字。僧画一圆相。两手托如修罗擎日月势云。是甚么字。师乃画圆相。围却卍字。僧乃作楼至势。师云。如是如是。此是诸佛之所护念。汝亦如是。吾亦如是。善自护持。其僧礼拜。腾空而去。　颂曰。
　　道环之虚未盈。空印之手未形。妙运天轮地轴。密罗武纬文经。放开捏聚。独立同行。机发玄枢兮青天激电。眼合紫光兮白日见星。(天童觉)。
　　【增收】仰山因僧思[邱-丘+益]问。禅宗顿悟毕竟入门的意如何。师曰。此意极难。若是祖宗门下上根上智。一闻千悟。得大总持。其有根微智劣。若不安禅静虑。到这里总须茫然。曰除此一路。还更有入处否。师曰有。曰如何即是。师曰。汝是甚处人。曰幽州人。师曰。汝还思彼处否。曰常思。师曰。能思者是心。所思者是境。彼处楼台林苑人马骈阗。汝返思底。还有许多般也无。曰某甲到这里总不见有。师曰。汝解犹在心。信位即得。人位未在。曰除却这个。别更有意也无。师曰。别有别无即不堪也。曰到这里作么生即是。师曰。据汝所解。祇得一玄。得坐披衣。向后自看。[邱-丘+益]礼谢。　颂曰。
　　得坐应须更自看。涅盘城里未为安。披毛戴角重相见。历尽艰难几许般。(大洪恩)。
　　无外而容。无碍而冲。门墙岸岸。关锁重重。酒常酣而卧客。饭虽饱而颓农。突出虚空兮凤搏妙趐。踏翻沧海兮雷送游龙。(天童觉)。
　　幽州桑梓问来端。历历山川在肺肝。思底返思都叵得。披衣向后更须看。(本觉一)。
　　凡圣总无别路岐。返思思底几人知。春风不到桃源洞。叶落花开自有时。(慈受深)。
　　【增收】仰山问僧。近离甚处。曰庐山。师曰。曾到五老峰么。曰不曾到。师曰。阇黎不曾游山　云门云。此语皆为慈悲之故。有落草之谈。　颂曰。
　　出草入草。随解寻讨。白云重重。红日杲杲。左顾无瑕。右盻已老。君不见寒山子行太早。十年归不得。忘却来时道。(雪窦显)。
　　出草何如入草时。全身入草为慈悲。仰山垂手随他去。直至如今在路岐。(本觉一)。
　　欲识庐山五老峰。个中何地不相逢。舌头无骨随人转。熨斗煎茶铫不同。(慈受深)。
　　【增收】仰山问三圣。汝名什么。圣云慧寂。师曰。慧寂是我。圣曰。我名慧然。师呵呵大笑。　颂曰。
　　神通游戏不为难。互换机锋始可观。双放双收底时节。呵呵大笑几何般。(本觉一)。
　　慧寂刚言是我名。幸逢禅者更饶人。若将利器比君子。大笑欣然满座春。(圆悟勤)。
　　【增收】仰山向火次。有僧参。师曰。一言说尽山河大地。僧问。如何是一言。师以火筯插向炉中。又移向旧处。　颂曰。
　　一句称提万象分。肯同摩竭掩重门。夕阳影里风涛急。不觉移舟下渡昏。
　　【增收】仰山见雪师子乃指曰。还有过得此色者么。众无对　云门云。当时好便与推倒　雪窦云。云门只解推倒。不解扶起　琅琊觉云。即今问汝诸人。推倒扶起相去多少。拄杖子拶过眉毛。鼻孔呵呵大笑。便掷下拄杖　月堂昌云。推倒也错。扶起也错。且道。还有过此色者么。　颂曰。
　　一倒一起。雪庭师子。慎於犯而怀仁。勇於为而见义。清光照眼似迷家。明白转身还堕位。衲僧家了无寄。同死同生。何此何彼。暖信破梅兮春到寒枝。凉飙脱叶兮秋澄潦水。(天童觉)。
　　推倒扶起。觌面千里。唯小释迦。风前按指。直饶海印发光。也是雪峰道底。徧界是文殊。徧界是慈氏。楼阁门开竟日闲。谁识善财童子。(最庵印)。
　　【增收】仰山因陆郎中问。不断烦恼而入涅盘。师竖起拂子曰。只如者个作么生入。曰入之一字也不用得。师曰。入之一字不为郎中。　颂曰。
　　生死涅盘。翻手覆手。正眼豁开。二俱非有。独步大方。尘尘正受。片片乱飘岩上梅。条条纵舞溪边柳。(石门聪)。
　　【增收】仰山一日见香严乃问。近日师兄见处如何。曰据某甲见处。无一法可当情。师曰。你解犹在境。曰某甲只如是。师兄又作么生。师曰。你岂无能。知道无一法可当情者。沩山闻举曰。寂子已后疑煞天下人去在。　颂曰。
　　寂子香严论见处。直教闻者转疑深。相逢未肯三分语。那得全抛一片心。(本觉一)。
　　【增收】仰山卧次。僧问。法身还解说法也无。师曰。我说不得。别有一人说得。曰说得底人在甚处处。师推出枕子。沩山闻曰。寂子用剑刃上事。　颂曰。
　　法身说法。肉眼看物。大智如愚。大辩如讷。拈起簸箕别处舂。推出枕子露眠床。剑刃上事放亳光。(月堂昌)。
　　田中插锹。床上推枕。千手千眼。不审不审。(龙牙言)。
　　【增收】仰山因梵僧来参。师於地上画半月相。僧近前添作一圆相。以脚抹却。师展两手。僧拂袖便去。　颂曰。
　　寂子偶逢穿耳客。曾将半月示伊家。僧添半月反然去。却道亲逢小释迦。(本觉一)。
　　【增收】仰山夏末问讯沩山。沩曰。子一夏不见上来。在下面作何所务。师曰。慧寂在下面。锄得一片畬。下得一箩种。沩山曰。子今夏不虚过。师却问。未审和尚一夏之中作何所务。沩曰。日中一食。夜后一寝。师曰。和尚今夏亦不虚过。道了乃吐舌。沩曰。寂子何得自伤己命。　颂曰。
　　开一片田。密密绵绵。两顿粥饭。其道自办。一夏与诸人相见。自是诸人不荐。若也荐成一片。是什么一片。看取当门箭。(龙门远)。
