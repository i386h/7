<!-- { "loadSidebar": true } -->
　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　世尊机缘

　　释迦牟尼世尊初降生。一手指天一手指地。周行七步目顾四方云。天上天下唯吾独尊。后云门云。我当时若见。一棒打杀与狗子吃。贵图天下太平　琅琊觉云。可谓将此深心奉尘剎。是则名为报佛恩。　颂曰。
　　四月八佛降生日。指天指地称第一。九龙喷水沐金躯。摩诃般若波罗蜜。(洞山聪)。
　　指天指地语琅琅。送语传言出画堂。使者尚能多意气。主人应是不寻常。(泉大道)。
　　宝殿龙楼忽降时。周行七步豁眉开。言不是言无谦逊。天上人间更有谁。(野轩遵)。
　　开基创业前王事。端拱持盈后帝心。剑戟尽为农器用。此时谁报太平音。(佛印元)。
　　才降王宫示本然。周行七步又重宣。指天指地无人会。独震雷音徧大千。(海印信)。
　　混沌未分人未晓。乾坤才剖事全彰。天生伎俩能奇怪。末上鍮他弄一场。(保宁勇)。
　　七步周行手指天。衲僧棒下命难全。母胎出后成何事。争似阎浮未降前。(张无尽)。
　　周行七步便称尊。家丑那堪放出门。只向母胎度人毕。也须一棒一条痕。(长灵卓)。
　　才生能步便英灵。天上人间我独尊。可笑瞻前不顾后。那知身后有云门。(草堂清)。
　　一火铸成金弹子。团圞都不费钳锤。拈来万仞峰头放。打落天边白凤儿。(慈受深)。
　　无忧树下诞全身。七步周行事斩新。相见谓言侵早起。谁知更有夜行人。(南华炳)。
　　老胡不免出胞胎。也解人前恁么来。指地指天称第一。众生四十九年灾。(鼓山珪)。
　　老汉才生便着忙。周行七步似颠狂。赚他无限痴男女。开眼堂堂入镬汤。(径山杲)。
　　兜罗绵手指天地。绀目重瞳顾四维。七步周行浑属我。一生卖弄小孩儿。(佛灯珣)。
　　黑白未分全体妙。才彰文彩便成乖。因兹漏泄家风甚。末代儿孙鼻孔喎。(月庵果)。
　　才出胞胎便逸群。周行七步独称尊。当时若见云门老。不到如今累子孙。(踈山如)。
　　【续收】老胡种种空意气。一手指天兼指地。当时尽谓独称尊。今日翻思谁不是。人人尽在光明里。临文不用更加讳。(育王达)。
　　千年石虎产麒麟。一角通身五彩明。金锁玉关浑掣断。毗卢界内鼓烟尘。(雪窦宗)。
　　美如西子离金阙。娇似杨妃下玉楼。犹把琵琶半遮面。不令人见转风流。(佛鉴懃)。
　　毗岚园里丧嘉声。分手徒劳布恶名。决是一文偷不得。至今虚作不良人。(瞎堂远)。
　　五天一只蓬蒿箭。搅动支那百万兵。不得云门行正令。几乎错认定盘星。(石窗恭)。
　　周行四顾独称尊。平地无风起浪痕。祸及私门犹自可。谁知千古累儿孙。(懒庵需)。
　　掀翻地轴乾坤窄。拨转天轮宇宙宽。须向强中呈好手。虚空打碎劫初看。(正堂辩)。
　　奴儿婢子。十生九死。於里不正。被外边使。纵饶开口便过头。未免浑身辊泥水。(月堂昌)。
　　无忧树下浴婴孩。清晓蔷微带露开。转过衲僧相见处。后槽驴马出胞胎。(天童净)。
　　草本无端拈出来。更加注脚转痴呆。西天此土谁知己。夜半优昙火里开。(应庵华)。
　　走出门风相副称。东西南北更无人。看来不得韶阳老。未免儿孙惹客尘。(或庵体)。
　　指天指地。无处回避。瞿昙瞿昙。讨甚巴鼻。(月林观)。
　　自谓五更侵早起。谁知更有夜行人。条风块雨非云昔。尧舜垂衣万国宾。(运庵岩)。
　　未曾撞入摩耶腹。两手知他甚处安。右胁出来魔境现。只堪惆怅不堪看。(天目礼)。
　　一声哇地便咤哩。突出如斯大阐提。此土西天起殃害。堂堂洗土不成泥。(北磵简)。
　　七步周行犹彷佛。指天指地不分明。是非既落傍人耳。洗到驴年也不清。(虚堂愚)。
　　两手指天地。周行步更多。可怜黄面老。螃蟹落汤锅。(西岩惠)。
　　生来自恨错同条。铁铸心肝也合销。还你独尊三界内。奈何今日又明朝。(觉庵真)。
　　僧问九峰虔云。承闻和尚有言。诸圣间出祇是传语人。是否。师曰是。曰世尊一手指天一手指地云。天上天下唯吾独尊。和尚为甚么却唤作传语人。师曰。祗为一手指天一手指地。所以唤作传语人。　颂曰。
　　妙相圆明不可亲。奴儿婢子自殷勤。指天指地称尊大。也是传言送语人。(丹霞淳)。
　　【增收】世尊未离兜率已降王宫。未出母胎度人已毕。　颂曰。
　　大象本无形。至虚包万有。末后已太过。面南看北斗。王宫兜率度生出胎。始终一贯初无去来。扫踪灭迹除根蒂。火里莲华处处开。(圆悟勤)。
　　是非海里横身入。豺虎群中自在行。莫把是非来辨我。平生穿凿不相干。(鼓山珪)。
　　利刃有蜜不须舐。蛊毒之家水莫尝。不舐不尝俱不犯。端然衣锦自还乡。(径山杲)。
　　本离兜率降王宫。便就刀山入镬汤。等闲擒下白拈贼。满眼俱为败露赃。(瞎堂远)。
　　垂钩不似迷津客。张网诚非待兔人。半夜乌鸡何处去。天明吞却玉麒麟。(正堂辩)。
　　肌骨当初赫赤穷。面皮今日厚千重。撩头搭尾应更点。嬴赛阇黎斋后锺。(或庵体)。
　　【增收】世尊初於臈月八日明星出时。忽云。奇哉一切众生。具有如来智慧德相。但以妄想执着不能证得。　颂曰。
　　瞿昙失却眼睛时。雪里梅华只一枝。而今到处生荆棘。却笑春风恼乱吹。(晦堂心)。
　　黄面瞿昙不丈夫。明星现处自涂糊。如今好觅生蛇弄。免使儿孙在半途。(佛心才)。
　　一见明星梦便回。千年桃核长青梅。虽然不是调羹味。曾与将军止渴来。(雪窦宗)。
　　出得山来早是迟。却於世上讨便宜。直饶一念超三界。好与拳头劈面椎。(佛照光)。
　　此老从来谩自夸。无端病眼见空华。直教当下超三际。检点将来未到家。(无用全)。
　　六年落草野狐精。跳出浑身是葛藤。打失眼睛无处觅。诳人刚道悟明星。(天童净)。
　　二千年前黄面老。举头莫是见明星。茫茫宇宙人无数。几个男儿眼有睛。(肯堂充)。
　　雪岭崎岖岁月深。何曾夜半见明星。可怜业识茫茫者。蹉过如来正法轮。(妙峰善)。
　　夜半明星出现时。分明丧尽目前机。若言总具如来相。也是空拳诳小儿。(顽石空)。
　　六载隈藏在雪山。灰头土面自惭颜。今朝忽睹明星现。始觉从前被眼瞒。(铁山仁)。
　　六载将身草里埋。当时有眼几曾开。果然见得明星现。未到门庭冷似灰。(介石朋)。
　　雪岭六年修苦行。今朝打失主人公。普天匝地无寻处。百亿分身是脱空。(天目礼)。
　　正觉山前失眼睛。是凡是圣尽生盲。至今夜夜明星现。谁肯向伊行处行。(痴绝冲)。
　　明星见处月三更。个个眉毛眼上横。平地起堆黄面老。梦中说梦可怜生。(大歇谦)。
　　明星一见眼皮穿。汉语胡言万万千。暴富乞儿休说梦。谁家灶里火无烟。(无量寿)。
　　金锺夜击九重城。六载归来改瘦形。待得众生心眼活。雪山依旧碧崚层。(虚堂愚)。
　　轻金轮位重草座。金弹换人泥弹丸。末世众生心眼巧。明星空照雪山寒。(闲极云)。
　　月满长空星满天。瞿昙一见眼皮穿。长安市上人无数。何似家家夜莫眠。(千峰琬)。
　　世尊一日升座。大众才集定。文殊白槌云。谛观法王法。法王法如是。世尊便下座。　颂曰。
　　声振大千龙虎伏。无人解和法王才。言下便明犹是钝。顿教千眼一时开。(明招谦)。
　　文殊白槌报众知。法王法令合如斯。会中若有仙陁客。不待眉间毫相辉。(北塔祚)。
　　列圣丛中作者知。法王法令不如斯。会中若有仙陀客。何必文殊下一槌。(雪窦显)。
　　百万灵山似苇麻。风行云集已周遮。当时不是文殊老。往往瞿昙更撒沙。(佛印元)。
　　头角麟龙众若干。当时一例受欺谩。法王真子挥楗椎。直至而今作笑端。(正觉逸)。
　　未兆之前早二三。白槌之后更那堪。当时若有仙陀客。不到如今强指南。(海印信)。
　　七佛之师下一槌。鹅王成鸭鳖成龟。满筵龙象齐倾耳。笑杀灵山老古锥。(野轩遵)。
　　巍巍顶相终难见。舒卷何当如掣电。彼时若有此时人。文殊槌下分针线。(白云端)。
　　谛观法王法。法王法如是。玉轮影射珊瑚枝。一阵清风动天地。(地藏恩)。
　　月在波心彻底寒。澄澄应不许龙蟠。五湖多少未归客。却被傍人把钓竿。(上方益)。
　　弥卢出海横天外。南北东西不见边。一幅素缣描不得。竞将天下与人传。(大洪遂)。
　　据坐凝眸语未形。一槌直下意何明。倒行此令如相委。无限清风动地生。(梦庵信)。
　　一段真风见也么。元元化母理机梭。织成古锦含春象。无奈东君漏泄何。(天童觉)。
　　一轮明月映天心。四海生灵荷照临。何必西风撼丹桂。碧霄重送九秋音。(佛鉴懃)。
　　法王法令若为酬。老倒文殊强出头。负累释迦犹可事。至今千古闹啾啾。(龙门远)。
　　银蟾皎洁岂容模。刚被文殊强涂糊。千古儿孙无觅处。三条椽下觜卢都。(月庵果)。
　　金槌影动。宝剑光寒。百万之众。齐着眼看。(楚安方)。
　　瞿昙按指。文殊据令。漏泄天机。一槌打正。(南华炳)。
　　【续收】正令付全提。不存凡圣机。牢关百杂碎。石火电光辉。(尼无着总)。
　　古皇前化超群檄。无字印文明划划。今时衲子若当阳。往往半千成五百。(正堂辩)。
　　法王法令没周遮。一片虚凝绝点瑕。槌下不开诸圣眼。几多骐骥困盐车。(灵岩安)。
　　见成活计莫周遮。椎下分疎事转差。若是咬人师子子。何须牙上更安牙。(月林观)。
　　道泰时清才子贵。家肥国富小儿娇。不因紫陌花开早。争见黄莺下柳条。(木庵永)。
　　世尊因五通仙人问云。佛有六通。我有五通。如何是那一通。世尊召仙人。仙人应诺。世尊曰。那一通尔问我。　颂曰。
　　仙人一问通皆备。却是瞿昙一物无。唤得兔来依旧放。几多山鬼暗相呼。(佛印元)。
　　那一通尔问我。令人惭愧释迦老。只知步步踏红莲。不觉茫茫入荒草。(正觉逸)。
　　无量劫来曾未遇。如何不动到其中。莫言佛法无多子。最苦瞿昙那一通。(保宁勇)。
　　问佛如何那一通。世尊当面指迷踪。祥云密密微微雨。大震雷音匝地风。(云溪恭)。
　　汝问如何此问亲。岭梅江柳共芳春。抱赃不用行搜检。已自当堂露贼身。(长灵卓)。
