<!-- { "loadSidebar": true } -->
　　【续收】蚌含玄兔旨何深。体用明来绝古今。雪曲唱高还和寡。不知何处是知音。(本觉一)。
　　玉兔怀胎。蚌含明月。乘时正在中秋节。一颗明珠转玉盘。彻底无瑕光皎洁。(慈受深)。
　　【增收】智门因僧问。如何是佛。师曰。踏着草鞋赤脚走。曰如何是佛向上事。师曰。拄杖头上挑日月。　颂曰。
　　路上忙忙赤脚人。草鞋踏破走风尘。东西南北忙中畔。拄杖频挑日月轮。(佛国白)。
　　踏破草鞋赤脚走。衲僧到此无窠臼。拄杖头边挑日月。九州四海任遨游。(真如喆)。
　　智门真得祖家风。放出云门广长舌。大智如愚。大巧若拙。用尽工夫参不彻。莫於平地上增堆。休向虚空里钉橛。(天童觉)。
　　拄杖头上挑日月。藏身北斗何殊绝。三千剎海夜沉沉。新出红炉一点雪。(南堂兴　二)。
　　踏破草鞋赤脚走。胸中愤气冲牛斗。须弥顶上击金钟。百战场中师子吼。
　　踏破草鞋赤脚走。堂堂向外扬家丑。只知敛袂出人前。不觉衣穿露两肘。(最庵印)。
　　【增收】天台莲华峰祥庵主。(嗣奉先深)示寂日。拈拄杖示众曰。古人到这里为甚么不肯住。众无对。师乃曰。为它途路不得力。复曰。毕竟如何。以杖横肩曰。楖栗横担不顾人。直入千峰万峰去。言毕而逝。　颂曰。
　　眼里尘沙耳里土。千峰万峰不肯住。落花流水太茫茫。剔起眉毛何处去。(雪窦显)。
　　住不住兮日卓午。莲华庵主谁相许。楖栗横担不顾人。千峰万峰是何处。(翠岩真)。
　　作者仍甘在半途。半途不住竟何如。横担楖栗千峰去。云外何人得见渠。(本觉一)。
　　石火光中烂熳游。白拈临济未同俦。掀反华岳连天黑。几个知身在御楼。(无庵全)。

　　六祖下第十世之一(南岳下第九世)

　　(临济)　汾州太子院善昭禅师(嗣首山)僧问。如何是祖师西来意。师曰。青绢扇子足风凉。　颂曰。
　　丛林杰出镇汾阳。誉走名驰振八方。人问祖师西来意。解云扇子足风凉。(正觉逸)。
　　青绢扇子足风凉。断际全机善举扬。月明三峡猿啼夜。何处人闻不断肠。(佛慧泉)。
　　青绢扇子足风凉。亲得摇来始息狂。只爱团团无缝者。人前空自眼如羊。(白云端)。
　　青绢扇子足风凉。日用何曾有覆藏。堪笑尘中无限客。手遮西日汗如汤。(慈受深)。
　　汾阳青扇价难酬。为有凉风卒未休。不见盐官多少众。竞头争角觅犀牛。(上方益)。
　　风格团团妙意深。等闲拈出示知音。汗流浃背曾施手。气爽中宵便负心。(佛鉴懃　二)。
　　祖意宗师先漏泄。团团青扇足风凉。禅人未晓重相问。独自凄凄过洛阳。
　　亲得摇来始息狂。风动荷花满座香。自从一得真归趣。无意凉人人自凉。(楚安方)。
　　【续收】呷醋咬陈姜。波斯鼻孔长。得些滋味子。婆是阿爷娘。(肯堂充)。
　　青绢扇子足风凉。标格团团不覆藏。信手拈来随处用。清机元不在汾阳。(顽石空)。
　　【增收】汾阳示众曰。识得拄杖子。行脚事毕　三角云。识得拄杖子。入地狱如箭。　颂曰。
　　平地无端立话端。揭天声撼怒涛寒。直饶识得拄杖子。也是封皮作信看。(笑翁堪)。
　　汗漫学屠龙。人言枉费工。自非亲到者。谁与论穷通。(虚堂愚)。
　　【增收】妙峰善着语云错。又举三角语了云错。老僧则不然。识得拄杖子错。乃颂曰。
　　妙峰三个错。不是无病药。庞公卖笊篱。清平道木杓。
　　【增收】汾阳示众曰。夫说法者须具十智同真。若不具十智同真。邪正不辩。缁素不分。不能与人天为眼目决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者不吝慈悲。点不出来。未有参学眼在。切须辨取。要识是非。面目见在　径山杲云。汾阳末后。若无个面目见在。一场败阙。虽然如是。丧我儿孙。喝一喝。　颂曰。
　　兔角龟毛眼里栽。铁山当面势崔嵬。东西南北无门入。旷劫无明当下灰。
　　十智同真面目全。於中一智是根源。若人要识汾阳老。擘破三玄作两边。(洪觉范)。
　　十年湖海觅冤雠。不得冤雠未肯休。芍药花开菩萨面。棕榈叶长夜叉头。(鼓山珪)。
　　画得真如活。花间翅展开。黄莺偷眼觑。不敢下枝来。(正堂辩)。
　　阳春白雪人难和。藻鉴冰壶岂易观。一把柳丝收不得。和风搭在玉阑干。(或庵体)。
　　【增收】汝州叶县广教院归省禅师(嗣首山)僧问。如何是学人密用心处。师曰。闹市辊球子。曰意旨如何。师曰。溥请众人看。　颂曰。
　　辊球闹市众人看。一阵清风吹面寒。定乱不须双刃剑。活人何必九还丹。(即庵觉)。
　　襄州谷隐山蕴聪禅师(亦曰石门聪。亦曰慈照聪。嗣首山)僧问。日往月来迁。不觉年衰老。还有不老者么。师曰。有。曰如何是不老者。师曰。虬龙筋力高声叫。晚后精灵转更多。　颂曰。
　　洞里无云别是天。桃花如锦柳如烟。仙家不会论冬夏。石烂松枯是一年。(无量寿)。
　　慈照聪因僧问。如何是道。师曰。腊月三十日。　颂曰。
　　腊月三十日。开口便为敕。更拟问如何。明朝正月一。(无准范)。
　　腊月三十日。真人好消息。戴帽空山行。穿靴水上立。(云衲庆)。
　　汝州广慧院元琏禅师。(嗣首山)初到首山。山问。近离甚处。师曰汉上。山竖拳曰。汉上还有这个么。师曰。这个是甚么椀鸣声。山曰瞎。师曰恰是。拍一拍便出。他日又问。学人亲到宝山。空手回时如何。山曰。家家门前火把子。师大悟云。某甲不疑天下老和尚舌头也。山曰。汝会处作么生。与我说来看。师曰。祇是地上水碙砂也。山曰。汝会也。师便礼拜。　颂曰。
　　空手归时谁肯信。驴驮马载入门来。家家举起火把子。半夜天如白日开。(白云端)。
　　宝山到日事如何。空手回时所得多。家家门前火把子。明如日月照山河。(佛鉴懃)。
　　六祖下第十世之余(清源下第九世)
　　(云门)　潭州北禅智贤禅师。(嗣福严雅)岁夜小参曰。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾拙火。大家吃了唱村田乐。何故。免见倚他门户傍他墙。刚被时人唤作郎。下座归方丈。至夜深维那入方丈问讯曰。县里有公人到勾和尚。师曰。作甚么。曰道和尚宰牛不纳皮角。师遂将下头帽。掷在地上。那便拾去。师下禅床。拦胸擒住叫曰。贼贼。那将帽子覆师顶曰。天寒且还和尚。师呵呵大笑。那便出去。时法昌遇为侍者。师顾昌曰。这公案作么生。昌曰。潭州纸贵。一状领过。　颂曰。
　　纳它皮角要输机。放下寻时结抄归。一任这回黄雪落。满家围火掩柴扉。(白云端)。
　　佛性要当相节显。北禅除夜启玄津。当筵独恣庖丁刃。直至如今此话新。(灵源清　二)。
　　来勾皮骨访知音。一语当机直万金。帽子掷来如未晓。眼前争免拾花针。
　　分皮纳角牛何在。钗钏瓶盘只一金。大用莫言无轨则。当机须是芥投针。(草堂清)。
　　白牛露地直须烹。分岁闲和野菜羹。莫谓个中滋味少。须知四海饱膨脝。(普融平)。
　　北禅分岁烹白牛。官中文字急来勾。立地交他纳皮角。连忙掷下旧兜鍪。(文殊道)。
　　【续收】北禅夜分岁。特地巧安排。维那出只手。线去又丝来。田郎催拍板。鲍老舞三台。若教行正令。活作一坑埋。(石庵玿)。
　　白牛烹了正熙熙。皮角官中却要追。将下帽檐输纳了。灯前更鼓夜迟迟。(天目礼)。
　　【增收】北禅因僧问。如何是佛。师曰。[匙-匕+巳]挑不上。　颂曰。
　　[匙-匕+巳]挑不上。箸拨不开。合掌赞言。善哉善哉。(疎山如)。
　　【增收】瑞州洞山晓聪禅师。(嗣文殊真)常自负柴上山。路逢一僧。问山上有柴。何故将去师放柴於地曰。会么。曰不会。师曰。我要烧。　颂曰。
　　此行莫拟几时回。北去应须到五台。若遇文殊放光处。殷勤为我记归来。(虚堂愚)。
　　柴火煎熬担在身。相逢狭路不堪论。淡烟落日青山外。满地难收刀斧痕。(石林巩)。
　　【增收】洞山聪曰。一大藏教只是个之字。　颂曰。
　　点画分明无道理。老胡几度提不起。不如分付王将军。无限风流归手里。(白云端)。
　　【增收】洞山聪因僧问。既是泗州大圣。为什么在杨州出现。师曰。君子爱财。取之有道。　颂曰。
　　泗州忽示现杨州。天下宗师话路稠。君子爱财取有道。南海波斯鼻孔粗。(慈明圆)。
　　玉堂有路通人到。金榜无名只自惭。长恨贫儒书读尽。老来不得一青衫。(栢庭永)。
　　【增收】明州雪窦山重显禅师(嗣智门祚)示众曰。龙泉与刀斧同质。利钝悬殊。驽骀与骥马同途。迟速有异。　颂曰。
　　说似琅玕犹是玉。谓言鍮石又如金。自惭识性多庸下。未有昭昭至鉴心。(佛鉴懃)。
　　【增收】雪窦示众曰。譬若世界坏时。大水竞作。其间无量众生。或没未没。互相悲号。仰望苍苍。皆云相救。当是之时。四禅天人一见高声便喝。咄哉众生。我预曾报汝。令频频上来。汝却不听。如今有什么救处。乃拍手云。归堂。　颂曰。
　　劫外涛声满世间。群生无处可跻攀。寥寥天外清虚境。谁解陵空上帝关。(圭堂居士)。
　　【增收】雪窦住翠峰时。有数僧到。师曰。新到那。僧曰是。师曰。参堂去。僧才行。师复唤曰。来来。僧回首。师曰。洞庭难得师僧到。与你一椀茶吃。　颂曰。
　　入门句子已先酬。唤去呼来第二头。到此不知茶味者。纷纷空买洞庭舟。(虚堂愚)。
　　【增收】雪窦改船子渔父颂曰。夜静水寒鱼不食。满船载得月明归。　颂曰。
　　闪烁金鳞跃浪时。华亭贪玩下钩迟。谁知雪老垂纶惯。不犯波涛取得伊。(白云端)。
　　【增收】雪窦因僧问。如何是诸佛本源。师曰。千峰寒色。曰未审向上更有事也无。师曰。雨滴岩花。　颂曰。
　　千峰寒色事如何。雪上加霜冻滑多。若遇邹阳吹暖律。岩花应不待春和。(杨无为)。
