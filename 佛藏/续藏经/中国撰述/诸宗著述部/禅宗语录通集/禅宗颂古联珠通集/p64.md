<!-- { "loadSidebar": true } -->
　　【增收】韶山因遵布衲访师。在山下相见。遵问。韶山路向甚么处去。师以手指曰。呜那青青黯黯处去。遵近前把住曰。久向韶山。莫便是否。师曰。是即是。阇黎有甚么事。遵曰。拟伸一问。师还答否。师曰。看君不是金牙作。争解弯弓射蔚迟。曰凤凰直入烟霄去。谁怕林间野雀儿。师曰。当轩画鼓从君击。试展家风似老僧。曰一句逈超千圣外。松萝不与月轮齐。师曰。饶君直出威音外。犹较韶山半月程。曰过在甚处。师曰。倜傥之辞时人知有。曰恁么则真玉泥中异。不拨万机尘。师曰。鲁般门下徒施巧。曰学人则恁么。未审师意如何。师曰。玉女夜抛梭。织锦於西舍。曰莫便是和尚家风也无。师曰。耕夫裂玉漏。不是行家作。曰此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路速道速道。曰明镜当台。请师一鉴。师曰。不鉴。曰为甚不鉴。师曰。水浅无鱼徒劳下钓。遵无语。师便打。　颂曰。
　　趋时适变。随物穷通。鸿鹄之志。谁辨雌雄。韩侯未遇。布衲家风。三秦席卷非无计。忠义何劳忆蒯通。(方庵显)。
　　【增收】韶山因僧问。是非不到处。还有句也无。师曰有。曰是甚么句。师曰。一片白云不露丑。　颂曰。
　　一片孤云不露丑。白云儿倚青山父。鹤巢灵滴梦初回。新月半钩升万户。(自得晖)。
　　独向沧溟截众流。等闲舞棹掷金钩。白云不露烟波阔。横笛一声天地秋。(木庵永)。
　　【增收】韶山因僧问。如何是和尚家风。师曰。绝顶无根草。无风叶自摇。　颂曰。
　　妙峰孤顶偏肥腻。天产灵苗不触地。翠叶无风常自摇。清香那逐春光媚。(丹霞淳)。
　　【增收】韶山因僧到参。礼拜起立。师曰。大才藏拙户。僧过一边立。师曰。丧却栋梁材。　颂曰。
　　叉手须知已隔津。更重进步转漂沦。顽铜若作黄金货。祇可瞒他无眼人。(丹霞淳)

　　卷第二十七
　　禅宗颂古联珠通集卷第二十八

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之四(清源下第五世之二)

　　【增收】凤翔府天盖山幽禅师。(嗣夹山)有一院名无垢净光。造浴室。有人问。既是无垢净光。为甚么却造浴室。僧无语。后请师代。师曰。三秋明月夜。不是骋团圆。　颂曰。
　　虽然答尽深深意。争奈投机句未亲。欲会本来无垢的。更须入水见长人。(丹霞淳)。
　　太原海湖禅师。(嗣夹山)因有人。请灌顶三藏供养。敷座讫。师乃就彼位坐。时有云涉座主问曰。和尚甚么年行道。师曰。座主近前来。涉近前。师曰。祇如憍陈如。是甚么年行道。涉茫然。师喝曰。这尿床鬼。　颂曰。
　　多是从人学得来。一生空把口胡开。欲穷此片虚明地。七佛前前总不该。(丹霞淳)。
　　鄂州岩头全奯禅师。(嗣德山)一日参德山。方跨门便问。是凡是圣。山便喝。师礼拜。有人举似洞山。山曰。若不是奯公。大难承当。师曰。洞山老人不识好恶。错下名言。我当时一手抬一手搦。　颂曰。
　　岩头老汉。凡圣孰辨。半僧半俗。可贵可贱。三文取个黑捞波。江边相唤摝鰕蚬。(法云秀)。
　　平川走兔放苍鹰。一搦便啖双眼睛。毒手夺来人买去。奈何斤两未分明。(保宁勇)。
　　一喝惊天动地雷。海翻太华洞然开。岩头胆丧魂飞也。谩道当时手搦抬。(踈山如)。
　　【续收】好手呈机不露锋。惯将双剑定雌雄。忽雷迸出惊天地。华岳三峰倒卓空。(湛堂深)。
　　大鹏搏风。苍龙出海。手抬手搦。日上月下。霜雪严凝识岁寒。双陆盆边须喝采。(最庵印)。
　　前箭犹轻后箭深。无限平人被陆沉。个里豁开天地眼。吹毛拈起任横行。(木庵永)。
　　【增收】岩头初参德山。展坐具礼拜次。山以拄杖挑却坐具於阶下。师下阶拾起。搭向背上便去参堂。山曰。不肯子放。只肯子收。　颂曰。
　　动弦别曲。叶落知秋。不肯子放。只肯子收。来年更有新条在。恼乱春风卒未休。(遁庵演)。
　　【增收】岩头示众曰。吾教意如涂毒鼓。击一声。远近闻者悉皆丧身失命。时有小严上座出问云。如何是涂毒鼓。师两手按膝亚身云。韩信临朝底。　颂曰。
　　佛法无情报尔曹。忽生忽杀在吹毛。若教韩信得妙诀。自是深明防汉高。(南岩胜)。
　　岩头因僧问。古帆不挂时如何。师曰。后园驴吃草。　颂曰。
　　槌打不碎。火烧不着。天上人间何处安泊。阿呵呵是什么。莫咬破须烂嚼。(海印信)。
　　古帆不挂是岩头。月冷风高下直钩。谁见后园驴吃草。脱笼卸驮饱齁齁。(大洪遂)。
　　后园驴吃草。一老一不老。蓦地撞山来。斗凑得恰好。(径山杲)。
　　后园驴吃草。莫随言语讨。跳上蓦腰骑。来往长安道。(鼓山珪)。
　　风信不来春色老。却忆后园驴吃草。满天明月赠行人。野客溪边归路早。(楚安方)。
　　【续收】后园驴吃草。可怜无限虚生老。半夜盲人问故乡。不知身在长安道。(雪窦宗)。
　　后园驴吃草。芦花辊雪飞。霜前双白雁。孤影落天池。(涂毒策)。
　　古帆未挂时。后园驴吃草。日短苦夜长。行人须及早。(雪庵瑾)。
　　岩头因僧问。古帆挂后如何。师曰。小鱼吞大鱼。　颂曰。
　　古帆挂后更何疑。学问依前又是迷。大小二鱼俱一海。争柰钩头饵不齐。(汾阳昭)。
　　小鱼吞大鱼。直路太萦纡。古帆休更问。处处得逢渠。(径山杲)。
　　小鱼吞大鱼。门上钉桃符。邪魔俱不入。佛法也消除。(鼓山珪)。
　　【续收】的的古帆已挂后。小鱼吞却大头鱼。虽然李广运神箭。自古张颠解草书。(照堂一)。
　　不动蒲帆问一言。大鱼却被小鱼吞。直从意外超唇吻。始信岩头无脑门。(天目礼)。
　　岩头因僧问。尘中如何辨主。师曰。铜砂锣里盛油(依传灯所载)颂曰。
　　尘中辨主最难明。千人万人少一惺。铜砂锣油今古净。与君拔却眼中钉。(汾阳昭)。
　　尘中辨主眼分明。特地寻方更点睛。堪笑耆婆虽瞑眩。至今南北绝人行。(佛印元)。
　　础润天将雨。云开月正明。渔翁闲引钓。牵动一潭星。
　　(海印信)。
　　铜砂锣里满盛油。正是毗卢印后收。更有尘中辨得主。太平将将尽封侯。(云溪庵)。
　　铜砂锣里油清净。照见尘中旧主人。寄语禅人猛参取。莫教孤负此生身。(草堂清)。
　　【续收】终日廛中走。廛中浑大有。堪笑五湖人。衲衣贫抖擞。(大沩智)。
　　铜砂锣里满盛油。生菜还他萝卜头。但看来年正月半。家家门首挂灯球。(佛鉴懃)。
　　顶起砂锣时。身心都不见。西风一阵来。落叶两三片。(涂毒策)。
　　村饮夜归来。健倒三四五。摩挲青莓苔。莫瞋惊着汝。(息庵观)。
　　铜砂锣里满盛油。潦倒岩头不识羞。却向蟭螟眼睫上。楼头浪宕逞风流。(空叟印)。
　　百万雄兵入汉关。威如猛虎阵如山。单刀直取颜良首。不是关公也大难。(无境彻)。
　　尘中辨主问岩头。心识如何会得休。鼻孔眼睛都要见。铜砂锣里满盛油。(横川珙)。
　　【增收】岩头问钦山。如何是真言。钦曰。南无佛陀耶。　颂曰。
　　随机有问随机答。不是禅兮不是玄。后代无端翻译出。却将梵语作唐言。(退耕宁)。
　　【增收】岩头凡有所问。只嘘一声。　颂曰。
　　龙卧碧潭静。云收皓月圆。七星光灿烂。谁荐未生前。(大洪遂)。
　　【增收】岩头因僧问。路逢猛虎时如何。师曰拶。　颂曰。
　　岩头一拶。虚空迸裂。父子不传。神仙妙诀。(破庵先)。
　　【增收】岩头示众云。大凡唱教。须从无欲中流出三句。只是理论。咬去咬住。欲去不去。欲住不住。或时一向不去。或时一向不住。　颂曰。
　　三文买个捞波子。摝蚬摝鰕经几年。逆顺短长休要说。谁家屋里灶无烟。(虚堂愚)。
　　岩头值沙汰。於鄂渚湖边作渡子。两岸各挂一板。有人过渡。打板一下。师曰。阿谁。或曰。要过那边去。师乃舞棹迎之。一日因一婆抱一孩儿来。乃曰。呈桡舞棹即不问。且道婆手中儿甚处得来。师便打。婆曰。婆生七子。六个不遇知音。祇这一个也不消得。便抛向水中。　颂曰。
　　买卖交关。直须当价。若少分文。定遭行骂。休行骂。远近闻之成话把。(海印信)。
　　时展家风与众殊。探身虎穴有功夫。拈桡击处留无计。夜静同谁泛五湖。(三祖宗)。
　　亲儿弃了更无亲。撒手归家罢问津。呈桡舞棹波中客。休向江头觅渡人。(真如喆　二)。
　　老来无累亦无因。独寝高堂只此身。除却江中混波客。复谁还是不羁人。
　　咄哉个老婆。亲儿不奈何。富嫌千口少。贫恨一身多。(楮衲秀)。
　　舞棹呈桡意自殊。相逢江上话程途。亲儿掷了独归去。春水溶溶碧满湖。(智海普融平)。
　　舞棹呈桡古渡头。婆婆相见问来由。何人拚得亲生子。抛向江心更不救。(上方益)。
　　鄂阳江口掷钓丝。摝蚬捞虾不计时。蓦被老婆相借问。丛林千古振雄规。如今过在邪师客。摆手相逢论弃儿。意在目前如会得。莫信傍人说是非。(佛灯珣)。
　　借路经过常式事。谁知祖祢累儿孙。婆婆耐恨江头弃。留得佳声四海闻。(月庵果)。
　　亲儿弃了复何言。月在波心印碧天。独有一身无系累。困眠醒坐任随缘。(疎山如)。
　　【续收】鄂阳江上垂钩线。时节相逢锦鳞现。拈来信手任纵横。逐浪随波无顾恋。(大沩智)。
　　一子亲生步步随。呈桡举棹指人归。老婆遭打机先露。海岳掀翻动四维。(简堂机)。
　　一叶扁舟泛渺茫。呈桡舞棹别宫商。山云海月俱抛弃。嬴得庄周蝶梦长。(尼无着总)。
　　相逢把手上高峰。四顾寥寥天宇空。一曲渔歌人不会。芦花飞起渡头风。(无庵全)。
　　舞棹呈桡逢贼脚。扣舷三下亲擒捉。只这一枚都扬却。棹歌归去风涛落。(朴翁铦)。
　　从来六个不知音。一个全抛恶浪深。义断情忘无处觅。三千剎海冷沉沉。(天目礼)。
　　鄂渚渡头穷鬼子。全机错在扣舷时。何如别下一转语。救取婆婆第七儿。(南叟茙)。
　　舞棹呈桡鄂渚边。验人何苦结生冤。自从赚了婆抛子。谁敢拚身上渡船。(梓岩玉)。
