<!-- { "loadSidebar": true } -->
　　山中有虎人。世上有人虎。常磨笑里刀。利牙爪可怖。寄语花狸奴。莫教渠上树。(慈受深)。
　　前面有虎。元来是汝。更问如何。冤苦冤苦。(月堂昌)。
　　玄沙一日。遣僧送书上雪峰和尚。峰开缄。唯白纸三幅。问僧会么。曰不会。峰曰。不见道。君子千里同风。僧回举似於师。师曰。遮老和尚蹉过也不知。　颂曰。
　　故遣驰书通远信。不干文字示家风。回来却报玄沙语。蹉过分明理更封。(汾阳昭)。
　　玄沙封白纸。雪老却同风。蹉过人难会。古曲调不同。(真如喆)。
　　玄沙封白纸。雪老把火披。元来不识字。白日走须弥。(云盖智)。
　　玄沙象骨眼睛乌。白纸三番便当书。千里同风多错会。一条拄杖两人扶。(慈受深)。
　　踏翻渔艇承家业。笑出芦花月正圆。地阔天长三幅纸。同风千里为谁宣。(佛心才)。
　　白纸三张通信去。展开千里却同风。阳春转入胡笳曲。不是风吹别调中。(佛性泰)。
　　【续收】三番白纸问寒暄。千里同风月满船。夺得高标全用处。盘蛇口内打秋千。(丹霞淳)。
　　白纸连封寄雪峰。雪峰由是喜同风。中间蹉过无人识。斋后江城打暮钟。(佛陀逊)。
　　白纸驰来上雪峰。雪峰千里却同风。玄沙蹉过人难会。熨斗煎茶铫不同。(真净文)。
　　鵽鳭夜夜连声叫。月下同人不忍闻。啼得血流无用处。不如缄口过残春。(文殊道)。
　　三张白纸。千里同风。宗师蹉过。衲子迷踪。金乌飞出海门东。风从虎兮云从龙。(野云南)。
　　千里同风见不差。僧持此语报玄沙。不知蹉过如何也。莫是玄沙蹉过他。(横川珙)。
　　【增收】玄沙因雪峰召曰。备头陀何不徧参去。师曰。达磨不来东土。二祖不往西天。雪峰然之。　颂曰。
　　蓦然趯倒便知休。百粤青山更不游。从此七闽江上月。至今空照钓鱼舟。(佛国白)。
　　钓鱼船上谢三郎。趯倒须弥返故乡。应笑途中未归客。伶俜旅泊向他邦。(本觉一)。
　　未离闽底已还家。才跨飞鸢又眼花。堪笑曾郎更心毒。乌藤轻放老玄沙。(遁庵演)。
　　【增收】玄沙南游莆田县。排百戏迎接。来日师问小塘长老。昨日许多喧闹。向什么处去也。塘提起衲衣角。师曰。料掉没交涉　法眼别云。昨日有多少喧闹　法灯别云。今日更好笑。　颂曰。
　　夜壑藏舟。澄源着棹。鱼龙未知水为命。折筯不妨聊一搅。玄沙师。小塘老。函盖箭锋。探竿影草。潜缩也老龟巢莲。游戏也华鳞弄藻。(天童觉)。
　　今日静愀愀。昨日闹啾啾。风定花犹落。鸟鸣山更幽。(北磵简)。
　　人前提起袈裟角。堪笑无端露丑恶。二老风流出当家。未明向上那一着。(无际派)。
　　【增收】玄沙问镜清。教中道。菩萨摩诃萨不见一法为大过失。且道不见什么法。清指露柱云。莫是不见遮个法么。(同安显别云。也知和尚不造次)师曰。浙中清水白米从汝吃。佛法未会在(玄觉云。且道玄沙恁么道。意在什么处。不见僧问洞山云。不见一法为大过失。此意如何。洞山云。不见一法好言语。上座一宿觉云。不见一法即如来。方得名为观自在。普贤菩萨又云。不见一法是大过失。是一个是两个。试断看)。　颂曰。
　　雪老门高儿女盛。又能情重贵天伦。把家干蛊虽相似。也有贪杯落草人。(虚堂愚)。
　　密机深设阱。利刃疾交锋。汗马无人识。重论盖代功。(东叟颖)。
　　玄沙因镜清问。学人乍入丛林。乞师指个入路。师曰。还闻偃溪水声否。曰闻。师曰。是汝入处(五灯会元作师曰从这里入)颂曰。
　　从这里人。头上脚下俱湿。虽然通得咽喉。未免一场气急。风浙浙。浪悠悠。清风何处起。人在木兰舟。(佛慧泉)。
　　一滴偃溪水。四海少人闻。直饶玄会得。也是弄精魂。(法云秀)。
　　天生碧眼昆仑儿。有艺过人自不知。几度黑风翻大海。波心出没自闲嬉。(白云端)。
　　风飘碎玉千峰雪。雨滴岩花万国春。堪听偃溪流水意。潺潺终日不闻闻。(罗汉南)。
　　投老玄沙付镜清。返闻来听偃溪声。如今洗耳沧浪在。谁肯临流便濯缨。(旻古佛)。
　　滔滔无问说。只为太亲切。有谁曾共闻。山河齐漏泄。(楚安方)。
　　【续收】玄沙指示太深深。引线须凭一寸针。闻与不闻门外语。劝君休向偃溪寻。(文殊道)。
　　乾坤独立。从这里入。风吹不着。雨打不湿。(月林观)。
　　一派寒泉下翠微。玄沙拈出为真机。镜清虽向闻中入。流水何曾洗是非。(铁山仁)。
　　【增收】玄沙因参次。闻燕子声乃曰。深谈实相。善说法要。便下座。时有僧请益曰。某甲不会。师曰。去谁信汝。　颂曰。
　　紫燕飞来绕画梁。深谈实相响浪浪。千言万语无人会。又逐流莺过短墙。(本觉一)。
　　薄宦奔南北。长怜客路尘。蒙蒙烟雨里。深忆故园春。(延寿慧)。
　　杀活交驰。千圣不共。救得眉毛。失却鼻孔。(空叟印)。
　　【增收】玄沙因僧问。如何是学人自己。师曰。用自己作么(一作是你自己)　云门云。没量大人。被语脉里转却。僧问。如何是学人自己。门云。忽然路上有人唤衲僧斋。你也随分得饭吃。　颂曰。
　　是你自己。莫相钝置。衲子两两三三。祇道早眠晏起。(大中隆)。
　　玄沙驴前。云门马后。更问如何。合取狗口。(雪庵瑾)。
　　玄沙因僧问。如何是清净法身。师曰。脓滴滴地。　颂曰。
　　滴滴通身是烂脓。钓鱼船上显家风。时人只看丝纶上。不见芦花对蓼红。(天衣懹)。
　　脓滴滴地金色光。法身全体露堂堂。钓螺江上曾分化。一叶渔舟泛渺茫。(杨无为)。
　　【续收】清净法身无可比。病后依前滴滴脓。燕鸿叫断秋光老。落叶飘来一样红。(懒庵枢)。
　　滴滴通身是烂脓。更无一点落西东。若言不是知音者。未免风吹别调中。(高峰妙)。
　　【增收】玄沙因僧侍次。以主丈指面前地上一点白问曰。还见么。曰见。师如是三问。其僧三云见。师曰。你也见我也见。为什么道不会。　颂曰。
　　你见我见。十分成现。打破荆棘林。方知无背面。一点从教彻古今。黑白未分何处辨　□□□。
　　玄沙因僧问。如何是亲切底事。师曰。我是谢三郎。　颂曰。
　　本是钓鱼船上客。偶除须发着袈裟。祖佛位中留不住。夜来依旧宿芦花。(雪窦显)。
　　亲伸端的问君言。莫比流沙少室传。昨夜雁回双岭后。谢家人立月明前。(投子青)。
　　闽山沧海浪悠悠。父子生涯一钓舟。忽尔踏翻深猛省。大家收拾去来休。(草堂清)。
　　杪秋时节水云乡。千顷芦花未着霜。江景不将零碎卖。一时分付谢三郎。(祖印明)。
　　【续收】萧萧芦苇映江流。独棹孤篷漾小舟。细雨斜风浑不顾。一心只在钓竿头。(笑翁堪)。
　　【增收】玄沙示众曰。若论此事喻一片田地。四止界分结契。卖与诸人了也。只有中心树子。犹属老僧在。　颂曰。
　　万事由王老师。树子未属你在。广额屠儿成佛。二祖大师偿债。(鼓山珪)。
　　祖父田园都卖了。四边界至不曾留。奈何由有中心树。恼乱春风卒未休。(径山杲)。
　　祖父田园俱属我。中间树子岂由他。连枝带叶和根拔。要见儿孙意气豪。(遁庵演)。
　　玄沙曾指上头关。四海禅流觉未闲。惟有汉朝天子贵。彭城垓上信旗还。(姜山爱)。
　　【增收】玄沙曰。亡僧面前正是触目菩提。万里神光顶后相。　颂曰。
　　岭中奇特是玄沙。垂语诸方不易加。亡僧面前真心验。后人子细莫周遮。(石门聪)。
　　亡僧虽不是亡僧。既是菩提道自通。若更二途斟酌会。非但无知兼耳聋。(般若柔)。
　　就中至直是玄沙。触目全真话不赊。亡者面前亲证验。更无偏党绝周遮。丛林浩浩争唇吻。恰似虚空捉幻花。(汾阳昭)。
　　【增附】天衣怀云。亡僧面前即且置。只如活人背后底是个甚么。　颂曰。
　　且置亡僧面前事。活人背后若为逢。自从打破云南国。直至如今塞北通。(本觉一)。
　　【增收】玄沙云。万里神光顶后相。没顶之时何处望。事已成意已休。此个来踪触处周。智者聊闻猛提取。莫待须臾失却头。　颂曰。
　　神光顶后照无边。万里区区岂足言。若问玄沙端的意。霜天夜半髑髅寒。(本觉一)。
　　【增收】玄沙尝访三斗庵主。才相见。主曰。莫怪住山年深无坐具。师曰。人人尽有。为什么庵主无。曰且坐吃茶。师曰。庵主元来有在。　颂曰。
　　傍庵来往路相通。步步相随蹑去踪。山远年深人不到。一溪流水质长松。(率庵琮)。
　　【增收】玄沙见鼓山来。作一圆相。山曰。人人出者个不得。师曰。情知你向驴胎马腹里作活计。曰和尚又作么生。师曰。人人出者个不得。曰和尚恁么道得。某甲为什么道不得。师曰。我得汝不得。　颂曰。
　　作者好求无病药。马腹驴胎何处着。鼓山当日可怜生。鼻孔遭人白拈却。(本觉一)。
　　【增收】玄沙见三人新到。自打普请鼓三下。欲归方丈。新到具威仪了。亦去打普请鼓三下。却入僧堂。久住来白云。新到轻欺和尚。师曰。打钟集众勘过。大众集。新到不赴。师令侍者去唤。新到才出法堂。却於侍者背上拍一拍云。和尚唤你。侍者至师处。新到便归堂。久住乃问。和尚何不勘新到。师曰。我与你勘了也　最庵印云。可惜放过这僧。乃颂曰。
　　玄沙明修栈道。新到暗度陈仓。夜行各不相投。投明共到咸阳。严号令按条章。明明四海清如镜。更於何处觅边疆。

　　禅宗颂古联珠通集卷第三十一
　　禅宗颂古联珠通集卷第三十二

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第七世之四(清源下第六世之二)

　　福州长庆慧棱禅师。(嗣雪峰)与保福游山。福问。古人道。妙峰山顶莫即遮个。便是也无。师曰。是即是。可惜许　僧问鼓山。只如棱和尚恁么道。意作么生。山曰。孙公若无此语。可谓髑髅徧野白骨连山。　颂曰。
　　因上高严到顶头。僧人致问已圆周。是即便是可惜许。只恐同音别处游。(汾阳昭)。
　　妙峰孤顶草离离。拈得分明付与谁。不是孙公辨端的。髑髅着地几人知。(雪窦显)。
　　八万四千非一一。七金山内海滔滔。妙高峰顶平如掌。谁把长竿钓巨鳌。(草堂清)。
　　携手相将孰共行。目前唯睹妙高山。云泥不隔来时路。付与儿孙触处看。(佛心才)。
