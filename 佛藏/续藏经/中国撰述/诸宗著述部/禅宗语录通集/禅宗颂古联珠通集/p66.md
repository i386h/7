<!-- { "loadSidebar": true } -->
　　指出长生地不迷。造成无缝塔巍巍。大家从此无余事。渴饮饥餐且度时。(野庵璇)。
　　雪峰示众曰。三世诸佛向火焰上转大法轮。玄沙云。近日官令稍严。师曰。作么生。沙云。不许人搀行夺市。师不觉吐舌。云门云。火焰为三世诸佛说法。三世诸佛立地听。　颂曰。
　　火焰腾辉说最亲。无边诸佛近前闻。谁知更有傍观者。鼻孔撩天不喜君。(白云端)。
　　一堆猛焰亘天红。三世如来在此中。转大法轮今已了。眉毛眨上起清风。(保宁勇)。
　　红焰光中也大奇。明明演说白毫辉。可怜雪老并韶石。烧却眉毛总不知。(普融平)。
　　【续收】阿谁踏着雪峰踪。三世诸佛火焰中。赖有云门相暖热。火星吹得满堂红。(慈受深)。
　　将谓猴白。更有猴黑。互换投机。神出鬼没。烈焰亘天佛说法。亘天烈焰法说佛。风前剪断葛藤窠。一言勘破维摩诘。(圆悟勤)。
　　三世诸佛转法轮。一大藏教说不尽。象骨当机正令行。玄沙见机行正令。或说或听闻不闻。电卷星飞谁与论。拨转那边关捩子。眉毛留得两茎存。(瞎堂远)。
　　有是父兮有是子。同条生也同条死。三世如来烈焰堆。互换说法元如此。莫颠言休倒语。截断葛藤须荐取。(石庵玿)。
　　雪峰普请往寺庄。路逢猕猴。师曰。这畜生。一人背一面古镜。摘山僧稻禾。僧曰。旷劫无名。为什么彰为古镜。师曰。瑕生也。曰有什么死急。话端也不识。师曰。老僧罪过。　颂曰。
　　人人有面古镜。何法门而不罄。参玄上士迷头。缉线老婆顿证。(兴教寿)。
　　堪笑山翁不识羞。为他头上更安头。岩前跳踯无寻处。一片残霞晓未收。(保宁勇)。
　　大地为炉冶。何年鼓铸功。圆同诸佛面。高鉴十方空。(祖印明)。
　　鉴觉未萌全体现。才分鉴照便成瑕。要知莹彻圆明处。长短青黄总不差。(白杨顺)。
　　【增收】雪峰在洞山作饭头。淘米次。山问。淘沙去米。淘米去沙。师曰。沙米一时去。山曰。大众吃个甚么。师遂覆却米盆。　颂曰。
　　满钵盛来一物无。岂同香积变珍苏。日月并轮长不照。木人舞袖向红炉。(投子青)。
　　乖龙作雨非意测。猛虎挟物不露迹。洞山雪老共相酬。寥寥千古人无识。(伊庵权)。
　　【增收】雪峰因僧问。我眼本正。因师故邪时如何。师曰。迷逢达磨。曰我眼何在。师曰。得不从师。　颂曰。
　　达磨迷时在少林。今人不晓为传心。堪羡迷人逢达磨。三冬过后又新春。(天衣怀)。
　　裂破古今没窠臼。当机大阐血盆口。脚尖趯出佛如麻。李四张三无路走。(或庵体)。
　　【增收】雪峰因僧问。寂寂无依时如何。师曰。犹是病。曰转后如何。师曰。船子下杨州。　颂曰。
　　寂寂无依病正深。雪老当年痛处针。一唤唤回春梦破。千山浑作木龙吟。(自得晖)。
　　【增收】雪峰示众云。此事不从唇吻得。不从黄卷上得。不从诸方老宿得。合从甚么处得。也须子细。　颂曰。
　　一滴真珠红泼醅。殷勤相劝两三回。到头欲尽东君意。吞却临行上马杯。(皖山凝)。
　　雪峰因僧问。古涧寒泉时如何。师曰。瞪目不见底。曰饮者如何。师曰。不从口入。僧后到赵州举此话。州曰。不从口入。不可从鼻里入。僧却问。古涧寒泉时如何。州曰苦。曰饮者如何。州曰死。师闻得乃曰。赵州古佛。遥望作礼。自此不答话。　颂曰。
　　古涧寒泉浩渺弥。分明枝派暗流时。不从口入无滋味。苦死令渠话不知。(云盖昌)。
　　黯黯云攒覆雪峰。青青赵老一双瞳。从前汗马无人识。只要重论盖代功。(宝峰照)。
　　纵夺还他老作家。奔流度刃数如麻。深深涧里无人到。饮者重添眼里沙。(佛心才)。
　　【续收】鲍老当年笑郭郎。人前舞袖太郎当。及乎鲍老出来舞。依旧郎当胜郭郎。(真净文)。
　　赵州象骨岩。举世无伦拟。共抚没弦琴。千载清人耳。古涧寒泉。瞪目凝然。不从口入。饮者忘筌。重出语苦又死。不答话同彼此。相逢两会家。打鼓弄琵琶。个中谁是的。白鸟入芦花。(圆悟勤)。
　　雪峰古涧泉深。赵州石桥水苦。若知异水同源。饮者不妨疑悟。不从鼻孔入。白浪高三级。从此不答话。岂免酬高价。金刚圈子栗棘蓬。解透横行四天下。(佛性泰)。
　　【增收】雪峰曰。世界阔一尺。古镜阔一尺。世界阔一丈。古镜阔一丈。玄沙指火炉曰。阔多少。师曰。如古镜阔。沙曰。老和尚脚根未点地在。　颂曰。
　　世界能将古镜齐。言中辨的却成迷。白云起处青山秀。天晓依前月落西。(象田卿)。
　　十方世界一面镜。镜里看形未足真。摸着鼻头渠是我。那时方见本来人。(懒庵枢)。
　　【增收】雪峰闻一僧在山下卓庵。多年不剃头。畜一长柄杓溪边舀水。时有僧问。如何是祖师西来意。主曰。溪深杓柄长。师闻得乃曰。也甚奇怪。一日将剃刀同侍者去访。才相见。便举前话问。是庵主语否。曰是。师曰。若道得即不剃你头。主便洗头跪师前。师即与剃头。　颂曰。
　　当言不避截舌。当炉不避猛火。趂手作得家生。到老自能稳坐。水深杓柄长。舀水洗头剃。雪峰刀上眼忽开。琉璃殿里无关闭。(月堂昌)。
　　雪老垂慈肯访他。一毫头上辨龙蛇。须知不涉言诠外。脱体风流出当家。(东山源)。
　　雪峰因闽帅施银交床。僧问曰。和尚受大王如此供养。将何报答。师以手托地曰。少打我(近讹作轻打我)　僧问踈山曰。雪峰道。少打我。意作么生。山曰。头上插瓜齑。垂尾脚跟齐。　颂曰。
　　大王信重送交床。傍问禅徒太着忙。下手低声言少打。劣中全胜阿谁详。(洞山聪)。
　　因问如何报主恩。举毕全收坐要津。船头若有风浪动。满目流沙不见人。(汾阳昭)。
　　得人一牛。还人一马。投之报之。风流儒雅。如今大有受恩人。不知谁是报恩者。(正觉逸)。
　　不知将底报君恩。风起江湖水皱痕。一片古帆乘兴去。与谁相逐过天门。(保宁勇)。
　　【续收】此旨流行七十年。多人言论少人甄。托地便令轻打我。认着依前又更颠。(般若柔)。
　　受施两边皆是幻。临机何不惜眉须。也知此外无长伎。咄这黔州老瞎驴。(宝叶源)。
　　雪峰因闽王封柑橘各一颗。遣使送至。柬问既是一般颜色。为甚么名字不同。师遂依旧封回。王复驰问玄沙。沙将一张纸盖却。　颂曰。
　　柑橘闽王亲手封。将来直问击宗风。长人入水分明在。更问玄沙又不通。汾阳为汝开天路。宝坊金界碧霄空。(汾阳昭)。
　　闽主两般驰献上。雪峰一等倒封回。人情上下俱周美。免把完全更擘开。(保宁勇)。
　　【续收】柑橘将来不用疑。铁牛蚊子咬应痴。闽王犹未识师旨。更请玄沙下一锥。(延寿慧)。
　　分明柑橘勿譊讹。献花借水辨龙蛇。白纸一张都盖了。免教天下动干戈。(冶父川)。
　　一般颜色两般名。纸盖难谩众眼睛。雪岭当时便封转。闽王犹未息疑情。(横川珙)。

　　禅宗颂古联珠通集卷第二十八
　　禅宗颂古联珠通集卷第二十九

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第六世之五(清源下第五世之三)

　　【增收】雪峰示众曰。尽大地是个解脱门。把手拽伊不肯入。时有一僧出曰。和尚怪某甲不得。又一僧曰。用入作甚么。师便打。　颂曰。
　　大地是个解脱门。三世诸佛一口吞。将为雪峰有奇特。却来谩我好儿孙。(懒庵枢)。
　　【增收】雪峰因僧问。紧要处乞师指示。师曰。是甚么。僧於言下大悟　云门云。雪峰向你道什么。　颂曰。
　　雪峰骑骏马。云门跨驴儿。一踢一踏相奔驰。长安有路非无路。夜半行时人不知。(圆悟勤)。
　　无量劫来。是个甚么。觌面全提。几乎蹉过。不蹉过。土苴堆头且高卧。(□□□)。
　　【增收】雪峰一日在僧堂内烧火。闭却前后门乃叫曰。救火救火。玄沙将一片柴。从窗棂中抛入。师便开门。　颂曰。
　　巨岳尘飞。蟭螟生儿。儿落尘里。如锥锥泥。烧火救火。闭门开门。抛柴家丑外头见。万象森罗一口吞。(月堂昌)。
　　高烧榾柮暖通身。快活难禁一屋春。不是谢郎来合火。谁知门外有寒人。(石林巩)。
　　【增收】雪峰问僧。甚么处来。僧曰。浙中来。师曰。船来陆来。曰二途俱不涉。师曰。争得到这里。曰有什么隔碍。师打趂出。僧过十年后再来。师又问。甚处来。曰湖南。师曰。湖南与这里相去多少。曰不隔。师竖起拂子曰。还隔这个么。曰若隔即不到也。师又打趂出。此僧住后凡见人便骂师。一日有同行闻。特去访问。兄到雪峰。有何言句。便如是骂他。遂举前话。被同行诟叱。与他说破。这僧当时悲泣。尝向中夜焚香遥礼。　颂曰。
　　戴角擎头去复来。雪庭两见战旗开。军前不悞将军令。空有英雄出九垓。九垓虽出有牢关。未透牢关未足观。棒头有眼如明日。要识真金火里看。(佛灯珣)。
　　见说闽山多蛊毒。千方百计避无由。殇中既有催魂鬼。一命还他方始休。(虚堂愚)。
　　雪峰普请次。自负一束藤。路逢一僧便抛下。僧拟取。师一踏踏倒。归举似长生曰。我适来踏得者僧甚快。长生曰。和尚须替者僧下涅盘堂始得　雪窦云。长生大似东家人死西家人助哀。也好与一踏。　颂曰。
　　暗抛香饵在江湄。果是金鳞钓得归。不是丝纶收得疾。几乎输与鹭鸶儿。(上方益)。
　　伟哉雪老法中英。肩上藤薪觌面呈。目前不荐当头着。和身一踏倒囊倾。会知担重因柴束。自然便重不便轻。何山奉报诸禅侣。孩儿须是的亲生。(佛灯珣)。
　　【增收】雪老担藤憩歇时。一僧才见便慈悲。近前拟取拦胸踏。举似长生更一椎。(石门聪)。
　　雪峰踏者僧不杀。长生扶者僧不起。可怜一束烂枯藤。狼藉至今愁满地。(西岩惠)。
　　【增收】雪峰与玄沙夹篱次。沙曰。夹篱处还有佛法也无。师曰有。曰如何是夹篱处佛法。师撼篱一下。沙曰。某甲不与么。师曰。子又作么生。曰穿取篾头道来。　颂曰。
　　父子相携入故园。篾头时过短篱边。烂泥有刺无人见。踏着方知脚底穿。(懒庵枢)。
　　雪峰因三圣问。透网金鳞以何为食。师曰。待汝出网来向汝道。圣曰。一千五百人善知识。话头也不识。师曰。老僧住持事繁。　颂曰。
　　网透之鱼不识钩。贪游浪水认浮头。高滩坐钓垂慈者。回棹收纶却上舟。(汾阳昭)。
