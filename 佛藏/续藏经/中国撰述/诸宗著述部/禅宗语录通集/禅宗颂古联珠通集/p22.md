<!-- { "loadSidebar": true } -->
　　【增收】百丈因一女子(联灯录作一僧)哭上法堂。师曰。作甚么。女曰。父母俱丧。请和尚选日。师曰。明日来。一时埋却。　颂曰。
　　百丈山头坐不遥。女人山下哭嗥咷。一时埋向清凉地。至孝方能今古超。(汾阳昭)。
　　此理分明答教人。爷娘俱丧向师深。虽道分灯传正法。一时埋却始为亲。(延寿慧)。
　　【增收】百丈因黄蘗问。从上诸圣以何法示人。师良久。蘗曰。后代儿孙将何传授。师曰。我将谓你是个人。便归方丈。　颂曰。
　　国泰由来自偃兵。路逢剑客也须呈。虽然猛虎不食子。正令他时作么行。(本觉一)。
　　池州南泉普愿禅师(嗣马祖)示众曰。唤作如如。早是变了也。今时师僧须向异类中行。归宗闻曰。虽行畜生行。不得畜生报。师曰。孟八郎又恁么去也。　颂曰。
　　张公移住向深村。被贼潜身入后门。锅子一时偷去了。更来敲椀玩儿孙。(保宁勇)。
　　【续收】父不慈。子不孝。作之在前。悔之在后。明眼衲僧。难缄其口。(佛日才)。
　　唤作如如已变名。廓然无圣岂容情。其间妙叶皆同类。不有玄晖辨浊清。(护国钦)。
　　涅盘寂灭本无名。唤作如如早变生。若问经中何极则。石人夜听木鸡鸣。(本觉一)。
　　南泉有时曰。文殊普贤。昨夜三更。(五灯会元三更下有相打二字)每人与二十棒趂出院也。赵州曰。和尚棒教谁吃。师曰。且道。王老师过在什么处。赵州礼拜而出　玄觉云。且道。赵州休去。是肯南泉。不肯南泉　云门曰。深领和尚慈悲。某甲归衣钵下得个安乐。又代曰。为众除害。　颂曰。
　　普贤昨夜斗文殊。趂出还同两手袪。却道赵州行正令。从兹王老一时无。(佛印元)。
　　彩云影里仙人现。手把红罗扇遮面。无人着眼看仙人。却看随后红罗扇。(佛鉴懃)。
　　鸳鸯绣出世无双。好手元来更有强。呈罢各归香合去。金针难把度萧郎。(佛灯珣)。
　　【续收】二俱不了。随合多少。纵使夜行。投明未到。(月堂昌)。
　　雾起龙吟。风生虎啸。两口一舌。异音同调。文殊普贤佛法见。南泉赵州日月面。据令而行指顾间。尽情贬向铁围山。(圆悟勤)。
　　布鼓当轩为击来。卧龙惊起出岩隈。千峰秀色凭谁写。一带澄江古镜开。(无庵全)。
　　是贼识贼精识精。南泉无过强惺惺。赵州礼拜归堂去。前箭犹轻后箭深。(石庵玿)。
　　春风吹落碧桃花。一片流经十万家。谁在画楼沽酒处。相邀来吃赵州茶。(石鼓夷)。
　　【增收】南泉因到庄所。庄主预备迎奉。师曰。老僧居常出入不与人知。何得排办如此。庄主曰。昨夜土地报道。和尚今日来。师曰。王老师修行无力。被鬼神觑见。侍者便问。和尚既是善知识。为甚么被鬼神觑见。师曰。土地前更下一分饭　玄觉云。甚么处是土地前。更下一分饭　云居锡云。是赏伊罚伊。只如土地前见。是南泉。不是南泉。　颂曰。
　　土地堂前一分饭。只为当年图口办。行年在坎鬼临身。奉劝禅人休赞叹。(大圆智)。
　　石上栽花分外奇。枝头春色暗芳菲。馨香徧界无人齅。一任狂风取次吹。(伊庵权)。
　　【增收】南泉曰。江西马祖说即心即佛。王老师不恁么道。不是心不是佛不是物。恁么道。还有过么。赵州礼拜而出。僧随问州曰。上座礼拜了便出。意作么生。曰汝却问取和尚。僧问师曰。适来谂上座意作么生。师曰。他却领得老僧意旨。　颂曰。
　　不是心兮不是物。那咤夜入苍龙窟。铁鞭击碎明月珠。从教大地如翻墨。(雪窦宗)。
　　深深深汲古今。浅浅浅浑成现。水莹玉壶。江澄素练。跳出桃花三级浪。戴角擎头乘快便。点额鱼。马师口下空踌躇。(圆悟勤)。
　　古佛场中不展戈。后人刚地起譊讹。道泰不传天子令。时清休唱太平歌。(龙门远)。
　　剔起便行三万里。只今休去八千年。分明更为从头举。一任诸方取次传。(鼓山珪)。
　　倒腹倾肠说向君。不知何事尚沉吟。如今便好猛提取。付与世间无事人。(径山杲)。
　　金刚南际老番王。反着襕衫入大唐。牛首旃檀都卖了。唯垂鼻孔不囊藏。(正堂辩)。
　　心佛物兮俱不是。坐断舌头除药忌。横拈倒用总由他。活捉魔群穿却鼻。(南岩胜)。
　　不是心不是佛不是物。通身一串金锁骨。赵州参见老南泉。解道镇州出萝卜。(吴元昭)。
　　不是心不是佛不是物。(以拂子击禅床)为君击碎精灵窟。天上人间知不知。鼻孔依前空突兀。(谁庵演)。
　　不是心佛不是物。六六依前三十六。因思长庆陆大夫。解道合笑不合哭。(尼无着总)。
　　华岳三峰翠插天。上头无路可跻攀。不知谁有神仙手。折取峰头十丈莲。(开善谦)。
　　饿鬼鞭死尸。仙人礼枯骨。野犬吠荒丘。铁山空突兀。六合群灵竞出头。不知何处为窠窟。(或庵体)。
　　倒腹倾肠几个知。更无丝发可相依。直饶彻底承当去。也落他家第二机。(灵岩日)。
　　突出难辨辨得出。师子翻身师子窟。哮吼一声天地空。惊起须弥高突兀。(月林观)。
　　剃头头光生。洗脚脚清爽。脱衣上床眠。抓着通身痒。(雪庵瑾)。
　　不是心不是佛不是物。沥尽野狐涎。趯反山鬼窟。平田浅草里。露出焦尾大虫。太虚寥廓中。放出辽天俊鹘。阿呵呵露风骨。等闲拈出众人前。毕竟分明是何物。咄咄。(遁庵珠)。
　　鲸饮海水尽。露出珊瑚枝。海神知贵不知价。留与人间光照夜。(朴翁铦)。
　　惯弄瑶琴与琵琶。清音历历徧天涯。堪嗟不入聋人耳。空使西山月又斜。(息庵观)。
　　夫子不识字。达磨不会禅。大唐天子国。依旧化三千。(松源岳)。
　　破业亡家后。浑身没处安。倒拈无孔笛。吹过汨罗湾。(如庵用)。
　　不是心佛物。开口已话堕。更拟问如何。好与劈面唾。(杀六岩辉)。
　　不是心兮不是物。白头生得黑头鹘。觑破门前下马台。通身冷汗黑如墨。(蓬庵会)。
　　南泉因黄蘗首座一日捧钵於师位坐。师乃问。长老甚年中行道。曰威音王佛前。师曰。犹是王老师儿孙。蘗遂过本位。　颂曰。
　　彼此老来谁记得。人前各自强惺惺。一坑未免俱埋却。几个如今眼子青。(龙门远)。
　　威音王佛是儿孙。王老当时开大言。黄蘗见机分主伴。典刑千古定宗门。(踈山如)。
　　【续收】明明搅动一缸屎。却把麝香烧[旖-大+(立-一)]旎。许多香气不曾闻。浑身坐在屎缸里。(蒙庵岳)。
　　南泉捧钵入堂来。宾主分明肯自乖。莫把威音论戒臈。本无位次可差排。(天目礼)。
　　黄蘗下座。南泉上坐。常州纸贵。一状领过。(北磵简)。
　　黄蘗能施陷虎机。奈何王老策尤奇。舌头反转聊相问。直得移身旧路归。(简翁敬)。

　　禅宗颂古联珠通集卷第十
　　禅宗颂古联珠通集卷第十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第三世之二(南岳下第二世之二)

　　南泉问黄蘗。定慧等学明见佛性是否。蘗曰。十二时中不依倚一物。师曰。莫便是长老见处否。蘗曰不敢。师曰。浆水钱且置。草鞋钱教谁还。　颂曰。
　　两阵交锋战不难。埋兵调斗何人晓。只解轮锵趂势来。丧身失命有多少。(海印信)。
　　猎猎奔驰势不休。草深风劲更堪愁。翻身师子无寻处。空使行人说路头。(佛慧泉)。
　　昨夜银蟾夸箕尾。蓦然一阵天风起。卷尽千重万重云。碧空寂寂凝如水。(佛鉴懃)。
　　问答分明已切磋。几人於此见譊讹。少年曾决龙蛇阵。老倒还听稚子歌。(龙门远)。
　　【续收】水乳不分。菽麦难辨。担带病深。改移功浅。十二时中不依倚。明见佛性有此理。浆水钱在草鞋里。(月堂昌)。
　　李下不得整冠。瓜田岂可纳履。行藏自要分明。免见傍人说你。(懒庵怄)。
　　【增收】南泉因僧问。师归丈室将何指南。师曰。昨夜三更失却牛。天明失却火(五灯会元作天明起来失却火)。　颂曰。
　　昨夜三更失却牛。天明起来失却火。腰未系兮鞋未穿。面不洗兮头不裹。(保宁勇)。
　　奴颜婢膝走人间羞见羊裘七里滩。文叔虽为天子贵。子陵元作故人看。(希叟昙)。
　　丈室端居无隐乎。更何言语可名模。失牛遭火分明道。还觉眉毛在也无。(宝叶源)。
　　南泉因东西两堂各争猫儿。师遇之。白众曰。道得即救取猫儿。道不得即斩却也。众无对。师便斩之。赵州自外归。师举前语示之。州乃脱草履安头上而出。师曰。汝适来若在。即救得猫儿也。　颂曰。
　　两堂上座未开盲。猫儿各有我须争。一刀两段南泉手。草鞋留着后人行。(汾阳昭)。
　　两堂俱是杜禅和。拨动烟尘不奈何。赖得南泉能举令。一刀两段任偏颇。(雪窦显　二)。
　　公按圆来问赵州。长安城里任闲游。草鞋头戴无人会。归到家山便即休。
　　手把狸奴定死生。禅人空使口相争。赵州救得成何事。恰似天明打五更。(佛印元)。
　　提起两堂应尽见。拈刀要取活狸奴。可怜皮下皆无血。直得横尸满道途。(白云端　二)。
　　狸奴夜静自舒张。引手过头露爪长。王老室中巡逻了。狼忙走出恐天光。
　　雪刃含光射斗牛。不唯天地鬼神愁。命根落在南泉手。直下看看两段休。(保宁勇　二)。
　　狸奴头上角重生。王老门前独夜行。天晓不知何处去。楚山无限谩峥嵘。
　　一刀两段南泉令。当头高着赵州关。劈面若无宗正眼。又随流水落人间。(照觉总)。
　　狼烟起处看兵机。不是将军孰辨伊。两段一刀垓下令。威风千古霸雄基。(圆通仙)。
　　当机不荐眼如痴。岂辨锋铓未露时。日暮草鞋头戴去。暗中拊掌笑嘻嘻。(成枯木)。
　　作者纵横斩万机。赵州头戴草鞋时。当台宝鉴无私烛。离匣金刀岂乱挥。(罗汉南)。
　　伯牙之弦。鸾胶可续。调古风淳。霜月可掬。南泉南泉。龙象继躅。(佛心才　二)。
　　草鞋头戴与谁论。四海无风浪自平。解道曲终人不见。江头嬴得数峰青。
　　五色狸奴尽力争。及乎按剑总生盲。分身两处重相为。直得悲风动地生。(龙门远　二)。
　　安国安家不在兵。鲁连一箭亦多情。三千剑客今何在。独许将军建太平。
　　要得狸奴觌面酬。浑如钳口锁咽喉。一刀两段从公断。直得悲风动地愁。(佛灯珣　二)。
　　堂前饭店重新贩。屋里扬州胜外求。头戴草鞋高跨步。晚春江景也风流。
