<!-- { "loadSidebar": true } -->
　　混俗和光用最难。相逢正是两风颠。虽然大化无方所。俗官且不是僧官。(汾阳昭)。
　　机境相投是妄真。入河渐渐见长人。受屈遭他一顿棒。元来不是好官人。(江陵柔)。
　　阶头放下劫初铃。相扑呼它马使名。五棒打来无雪处。却言渠不是官行。(天目礼)。
　　普化一日。同临济赴施主家斋。济问。毛吞巨海芥纳须弥。为复是神通妙用。为复法尔如然。师遂踢倒饭床。济云。太粗生。师云。这里什么所在。说粗说细。济休去。次日又同赴一施主家斋。济问。今日供养何似昨日。师又踢倒饭床。济云。太粗生。师云。瞎汉。佛法说甚么粗细。济乃吐舌。　颂曰。
　　要识真金须入火。再三煅炼见精粗。上行买卖不饶让。好物从来价自殊。(海印信)。
　　相逢一瞎一粗生。斋主浑家丧胆惊。谁识二尊龙象驾。毗卢顶上等闲行。(野轩遵)。
　　兰羞供养不寻常。两度遭伊踢饭床。总似这般无礼汉。将何因果利存亡。(上方益)。
　　【续收】掣颠掣狂普化。张口吐舌临济。共展大机大用。漏泄祖师关捩。南山鳖鼻添牙。焦尾大虫插翅。(南堂兴)。
　　入海须是昆仑。得珠还他罔象。饭床两次趯翻。这汉是甚驴养。(典牛游)。
　　临济惯白拈。普化惯掣颠。一场好笑具。后世作三玄。(别峰印)。
　　普化趯倒饭床。临济大张其口。放出踞地金毛。惊得须弥倒走。通身是眼鉴不彻。通身是口只随后不随后。宝剑出匣风雷吼。(涂毒策)。
　　【增收】普化因临济一日同河阳木塔。在僧堂地炉内坐正说。师每日在街市掣风掣颠。知他是凡是圣。师曰。你道我是凡是圣。济便喝。师指河阳木塔曰。河阳新妇子。木塔老婆禅。临济小厮儿。却具一只眼。济曰这贼。师曰贼贼。便出去。　颂曰。
　　骐骥驽骀辨者稀。浅深毛色混同之。若无伯乐垂精鉴。千里追风不易骑。(海印信)。
　　【增收】普化初将示灭。乃入市谓人曰。乞我一个直裰。人与披袄。或与布裘。皆不受。振铎而去。临济令人送与一棺。师笑曰。临济厮儿饶舌。便受之。乃辞众曰。普化明日去东门死也。郡人相率送出城。师厉声曰。今日葬不合青乌。明日南门迁化。人亦随之。又曰。明日出西门方吉。人出渐稀。出已还返。人意稍怠。第四日自擎棺出北门外。振铎入棺而逝。郡人奔走出城。揭棺视之已不见。唯闻空中铎声渐远。莫测其由。　颂曰。
　　风颠用尽到无余。一个棺材八个舁。舁出镇州城外去。听他木铎自分疎。(北磵简)。
　　撮得虚空作近邻。便於北斗里藏身。这掠虚汉何多事。犹把空棺诳后人。(东山源)。

　　禅宗颂古联珠通集卷第二十
　　禅宗颂古联珠通集卷第二十一

　　　　宋池州报恩光孝禅寺沙门法应　集元绍兴天衣万寿禅寺沙门普会续集
　　祖师机缘

　　六祖下第四世之余(南岳下后第三世之余)

　　五台山秘魔岩和尚。(嗣永泰湍)常持一木杈。每见僧来礼拜。即杈却颈曰。那个魔魅。教汝出家。那个魔魅。教汝行脚。道得也杈下死。道不得也杈下死。速道速道。学徒鲜有对者。一日霍山通和尚访师。才见不礼拜。便撺入怀里。师拊通背三下。通起拍手曰。师兄三千里外赚我来。便回。　颂曰。
　　棃荒老倒眼弥麻。自救无疗更持杈。岭南猎獠当时见。一棒打杀这魔家。(洞山聪)。
　　秘魔岩下坐擎杈。来者教伊识本家。苦切为君都不荐。失却真杈捉妄杈。(汾阳昭)。
　　把断重津过者难。擎杈须信髑髅乾。霍山到后知端的。同死同生未足观。(雪窦显)。
　　叔侄相逢两不猜。到头抚背似痴呆。回首恐人生怪笑。报云千里赚予来。(黄龙南)。
　　手把长杈坐要津。乾坤谁是妄游人。当时若遇英雄汉。往往反成脚下尘。(佛印元)。
　　自夸独握诛龙剑。及遇真龙不奈何。也似将军空索战。无功徒枉动干戈。(海印信)。
　　秘魔杈子动家邦。来往禅人被死降。禅佛单刀直入处。始知项羽到乌江。(崇胜珙)。
　　道得无言杈下死。霍山猛跳入怀中。三千里外虚相赚。更有何人透此宗。(梦庵信)。
　　【续收】杈下要分生死路。霍山直拔透重关。虽然赚我三千里。瞎却众生眼万千。(讷堂思)。
　　崄崖之处。无处插觜。去却药忌。露当门齿。杈下放身舍命。个里如龙得水。三千里外赚吾来。捋虎须兮捉虎尾。(惠通旦)。
　　拈得便用。胡麻厮缴。冷地看来。知恩者少。(月林观)。
　　急水滩头把钓竿。洪波淘涌暮江寒。锦鳞也解随钩上。一吸沧溟彻底乾。(率庵琮)。
　　秘魔为法力求人。特地擎杈据要津。刚被霍山怀里坐。至今有理不能伸。(咦庵鉴)。
　　威风凛凛不容攀。跳入怀中便解颜。不是酒肠宽似海。争知诗胆大如山。(雪庵瑾)。
　　【增收】湖南祇林和尚。(嗣永泰湍)每叱文殊普贤皆为精魅。手持木剑自谓降魔。才见僧来参。便曰。魔来也魔来也。以剑乱挥归方丈。如是十二年。后置剑无言。僧问。十二年前为甚么降魔。师曰。贼不打贫儿家。曰十二年后为甚么不降魔。师曰。贼不打贫儿家。　颂曰。
　　信手挥来一一亲。祇林剑下绝烟尘。太平曲调无人会。孤负皇家定乱人。(心闻贲)。
　　无魔无我已降魔。添得时人眼里花。今日镆铘无用处。也知贼不打贫家。(雪庵瑾)。
　　剑有魔益炽。剑无魔自清。只顾降魔全失照。不知身是老魔精。(皖山凝)。
　　【增收】河中公畿和尚。(嗣章敬恽)因往罗汉路。路逢一骑牛翁。师曰。罗汉路向什么处去。翁拍牛云。道道。师喝曰。这畜生。翁曰。罗汉路向什么处去。师却拍牛曰。道道。翁曰。直饶与么。犹少蹄角在。师便打。翁便拍牛走。　颂曰。
　　问路指路。两无差互。彼此拍牛。有放有救。机锋相触。针芥相投。荡荡一条罗汉路。大家把手去来休。(如庵用)。

　　六祖下第五世之一(南岳下前第四世之一)

　　镇州临济义玄禅师。(嗣黄蘗)初在黄蘗。随众参侍。时堂中第一座(即睦州)勉令问话。师乃问。如何是祖师西来的的意。蘗便打。如是三问。三遭打。遂告辞第一座云。早承激劝问话。惟蒙和尚赐棒。所恨愚鲁。且往诸方行脚去。座遂告蘗云。义玄虽后生。却甚奇特。来辞时愿更垂提诱。来日师辞蘗。蘗指往大愚。师遂参大愚。愚问曰。什么处来。师曰。黄蘗来。愚曰。有何言教。师曰。亲问西来的的意。蒙和尚便打。如是三问三转被打。不知过在什么处。愚曰。黄蘗恁么老婆。为汝得彻困。犹觅过在。师於是大悟曰。佛法也无多子。愚乃搊师衣领曰。适来道我不会。而今又道无多子。是多少来是多少来。师向愚肋下打三拳。愚托开曰。汝师黄蘗。非干我事。师返黄蘗。蘗问曰。汝回太速生。师曰。只为老婆心切。蘗曰。遮大愚老。待见与他一顿。师曰。说什么待见。即今便打。遂鼓蘗一掌。蘗唫唫大笑(此依传灯录所载。联珠元本并联灯绿五灯会元。皆大同小异)　沩山问仰山。临济当时得大愚力。得黄蘗力。仰云。非但骑虎头。亦解把虎尾。　颂曰。
　　睡眼三番打不开。忽然狂蹶吼如雷。君看马带红缨绂。只是去年曾秀才。(野轩遵)。
　　一拳拳倒黄鹤楼。一趯趯翻鹦鹉洲。有意气时添意气。不风流处也风流。(白云端)。
　　雷电喧轰海岳昏。一家愁闭雨中门。狂风忽起乌云散。白日满天星斗分。(保宁勇)。
　　雷电风行便合休。巨鳌无便上滩头。反身一吸沧溟竭。锺鼓山河四百州。(照觉总)。
　　便言佛法无多子。大丈夫儿肯自乖。肋下三拳明有信。不从黄蘗付将来。(真净文)。
　　丛林猛烈是黄蘗。拈棒便打途中客。回到大愚却知恩。老婆面上与一掴。(黄蘗胜)。
　　一槌便当未为奇。六十山藤是太迟。至竟不能知痛痒。上堂犹道拂蒿枝。(佛国白)。
　　三度龙门点额回。高安滩里浪如雷。涌身再向洪波激。透出沧溟眼便开。(云溪恭)。
　　九包之雏。千里之驹。真风度钥。露机发枢。劈面来时飞电卷。迷云破处太阳孤。捋虎须见也无。个是雄雄大丈夫。(天童觉)。
　　点额三回下禹门。双腮曝日赤如焚。一朝忽透桃花浪。腾腾头角生风云。风云生兮不可留。扬鬐猎猎归瀛洲。老龙相见还相问。吐出明珠更不羞。(上方益)。
　　问的的意。不是作戏。三转被打。有甚巴鼻。(旻古佛)。
　　鹫峰痛打不死。高安轻拨便活。见机独露三拳。当锋谁辨一喝。(长灵卓)。
　　临济度三夏。不参黄蘗禅。上来六十棒。手脚遂忙然。忽悟婆心切。反行肋下拳。无人知此意。林下忆三玄。(张无尽)。
　　劈开华岳连天色。放出黄河到海声。瞎驴死后蒿枝折。大地如今有几人。(龙门远)。
　　【续收】资粮不更着些些。歧路年深恐转赊。直下痛施三顿棒。夜来依旧宿芦花。(真净文)。
　　打破当年山鬼窟。豁开正眼耀乾坤。三拳肋下无多子。一喝雷轰迸海门。(佛性泰)。
　　黄蘗棒头曾不顾。高安拳下错商量。从兹徧界生荆棘。佛法初无一寸长。(佛照光)。
　　棒下承当早自欺。听人饶舌固非宜。纵知佛法无多子。争似当时未问时。(遁庵演)。
　　黄蘗堂前吃棒去。大愚肋下筑拳来。若言佛法无多子。到底分明眼未开。(谁庵演)。
　　一顿浑家尽灭门。更加两顿累儿孙。银山铁壁俱穿透。万里无云宇宙分。(密庵杰)。
　　黄蘗高安老骨挝。端居寰海定龙蛇。尿床鬼子无巴鼻。一个葫芦贩两家。(笑翁堪)。
　　黄蘗山头吃棒。大愚肋下筑拳。佛法的的大意。犹隔十万八千。(破庵先)。
　　三度扣关转不开。赤手迢迢空往来。忽然业镜百杂碎。始觉从前满面灰。(木庵永)。
　　祸福无门口自招。三遭瞎棒打驴腰。可怜败国亡家恨。万古春风吹不消。(天目礼)。
　　临济师黄蘗。何曾把手行。掌腮并筑肋。孝顺两边生。(朴翁铦)。
　　拔树鸣条浩浩风。雨云反覆在其中。千波万浪惊天地。到海方知信不通。(虚堂愚)。
　　临济出世后。唯以棒喝示徒。凡见僧入门便喝。　颂曰。
　　临济喝霹雳。一声邪脑裂。忽然透出苍龙穴。击碎明珠抝角折。(海印信)。
　　入门便喝。已是忉怛。无限杜禅和。犹更论该括。(大洪恩)。
　　万里青霄绝点尘。一声霹雳震乾坤。茫茫宇宙人无数。几个如今有脑门。(白云端)。
　　一剑定烟尘。凭何辨主宾。梯山齐入贡。谁识圣明君。(大洪遂)。
