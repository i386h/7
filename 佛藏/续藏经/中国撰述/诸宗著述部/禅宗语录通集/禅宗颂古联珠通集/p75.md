<!-- { "loadSidebar": true } -->
　　【增收】镜清一日於僧堂前自击钟曰。玄沙道底。玄沙道底。僧问。玄沙道甚么。师画一圆相。僧曰。若不久参。争知与么。师曰。失钱遭罪(宗门统要作师曰还我草鞋钱来)　雪窦云。洎被打破蔡州　圆悟云。烂泥里有硬刺。　颂曰。
　　镜清湖心抛一饵。锦鳞跃浪上钩来。几乎掣断竿头线。引得傍观下钓台。(石溪月)。
　　【增收】镜清问雪峰。古人有言。峰便倒卧良久起曰。问甚么。师再问。峰云。虚生浪死汉。　颂曰。
　　寻常爱客恨无来。及至人来懒话陪。空卧早知眠不当。虚劳红焰落寒灰。(投子青)。
　　【增收】镜清因僧问。新年头还有佛法也无。师曰有。曰如何是新年头佛法。师曰。元正启祚万物咸新。曰谢师答话。师曰。镜清今日失利。　颂曰。
　　七宝杯酌蒲萄酒。金花纸写清平词。春风院静无人见。闲把君王玉笛吹。(心闻贲)。
　　新年佛法答云有。小尽依前二十九。玉麟掣断黄金勒。却向云中大哮吼。(懒庵枢)。
　　【增附】又僧问明教宽。新年头还有佛法也无。师曰无。曰日日是好日。年年是好年。为甚却无。师曰。张公吃酒李公醉。曰老老大大龙头蛇尾。师曰。明教今日失利。　颂曰。
　　新年佛法答云无。会得依前在半途。谁把扁舟清夜笛。月明吹过洞庭湖。(懒庵枢)。
　　新年佛法播真风。笑杀街头贺岁翁。三级浪高何处去。谩将双剑定雌雄。(雪堂行)。
　　南堂兴云。镜清道有时失利。明教道无亦失利。且道譊讹在什么处　径山杲云。一人向高高峰顶立不露顶。一人向深深海底行不湿脚。是则是。未免有些譊讹。　颂曰。
　　新年景物渐舒苏。佛法徒劳问有无。得失是非都丧却。波斯鼻孔自来粗。(建隆原)。
　　稳密田地。神通游戏。佛法新年头。有无俱失利。一槩等虚空。岂容立巴鼻。草上之风祖令行。谁云雷罢不停声。(圆悟勤)。
　　新年佛法镜清有。须信亲言出亲口。新年佛法明教无。西天胡子没髭须。可笑两翁同失利。南海波斯失却鼻。太平今夜太郎当。还如雪上更加霜。岁寒孙膑收却剑。钓鱼船上谢三郎。(佛鉴懃)。
　　【增收】福州鼓山兴圣神晏国师。(嗣雪峰)一日参雪峰。峰知其缘熟。忽起搊住曰。是什么。师释然了悟。亦忘其了。唯举手摇曳而已。峰曰。子作道理邪。曰何道理之有。峰审其悬解。抚而印之。　颂曰。
　　蓦被曾郎搊着胸。平生途路忽然穷。无端抬手轻摇曳。笑倒南方大顶峰。(竹屋简)。
　　【增收】鼓山上堂。垂语曰。鼓山门下不得咳嗽。时有僧咳嗽一声。师曰。作甚么。曰伤风。师曰。伤风即得。　颂曰。
　　辽空一箭九重城。雪老门风尽有声。见说禁班宣号令。那边浑不许人行。(虚堂愚)。
　　【增收】鼓山有偈。示众曰。直下犹难会。寻言转更赊。若论佛与祖。特地隔天涯。(五灯会元於此偈下曰)师举问僧。汝作么生会。僧无语。乃谓侍者曰。某甲不会。请代一转语。者曰。和尚与么道。犹隔天涯在。僧举似师。师唤侍者问。汝为这僧代语是否。者曰是。师便打。趂出院。　颂曰。
　　国师样子太慈悲。入草何如出草时。射透九重圣箭子。依前特地隔天涯。(石溪月)。
　　明州翠岩令参禅师(嗣雪峰)上堂曰。今夏与诸兄弟语论。看翠岩眉毛还在么(此依传灯所载)五灯会元与传灯异。乃曰。一夏与兄弟东语西话。看翠岩眉毛在么　长庆云。生也　云门云。关　保福云。作贼人心虚　翠岩芝云。为众竭力。祸出私门。　颂曰。
　　翠岩示徒。千古无对。关字相酬。失钱遭罪。老倒保福。抑扬难得。唠唠翠岩。分明是贼。白珪无玷。谁辨真假。长庆相谙。眉毛生也。(雪窦显)。
　　青山岌岌。绿水滔滔。穿过鼻孔。落尽眉毛。(大洪遂)。
　　作贼保福。担枷过状。生也长庆。迷真逐妄。掩关云门。秋江月亮。老倒翠岩。眉在眼上。(死心新)。
　　【续收】金锤血色透云袍。阃外威权胆气豪。打破魔王山鬼窟。碧潭深处钓鲸鳌。(南堂兴)。
　　天魔谤佛。桀犬吠尧。巍巍大人。圣德可昭。(蒙庵岳)。
　　万钧之弩射何人。箭未离弦已丧身。带累盲龟失浮木。欲来火里透金尘。(伊庵权)。
　　发言先要心无愧。为事应须理处长。莫学里闾无信者。从朝至暮错商量。(虚堂愚)。
　　太原孚上座。(嗣雪峰)鼓山问。父母未生时鼻孔在什么处。师曰。老兄先道。曰如今生也。汝道在什么处。师不肯。山却问。作么生。师曰。将手中扇子来。山与扇子再征之。师默置。山罔测。乃驱之一拳。　颂曰。
　　父母未生前。鼻孔在何处。丛林老作家。俱昧藏身句。鼓山虽见机。未免撑门户。摇扇太原孚。播弄闲家具。山中春色深。飞花落无数。(佛慧泉)。
　　父母未生前。生也只如然。一般拈掇能奇特。直下浑如火里莲。辉今耀古。极妙穷玄。大可怜。清风长满座。一念八千年。(圆悟勤)。
　　【续收】高安滩头百杂碎。象骨峰前眼搭痴。敢道鼓山无鼻孔。丛林千古笑嘻嘻。(正堂辩)。
　　【增收】孚上座参雪峰。峰闻乃集众。师到法堂上顾视雪峰。便下看知事。明日却上礼拜曰。某甲昨日触忤和尚。峰曰。知是般事。便休。　颂曰。
　　李广将军。古今无对。深入虏庭。全身远害。不动干戈嬴小捷至今边塞嘉声在。(海印信)。
　　雪峰集众待孚公。上堂一顾便西东。明日却云曾触忤。公案从来是几重。(本觉一)。
　　针头削铁。牛背拔毛。多将少使。冷作热烧。直上法堂便下去。触忤和尚重解注。知是般事休便休。茫茫塞壑与填沟。(月堂昌)。
　　壮气如虹上法堂。就篱缚犍恰相当。若言触忤老和尚。雪上无端又着霜。(秤岩玉)。
　　【增收】孚上座初在扬州光孝寺讲涅盘经。有禅者阻雪。因往听讲。至三因佛性三德法身。广谈法身妙理。禅者失笑。师讲罢请禅者吃茶曰。某甲素志狭劣。依文解义。适蒙见笑。且望见教。禅者曰。实笑座主不识法身。师曰。如此解说。何处不是。曰请座主更说一徧。师曰。法身之理犹若太虚。竖穷三际横亘十方。弥纶八极包括二仪。随缘赴感靡不周徧。曰不道座主说不是。祇是说得法身量边事。实未识法身在。师曰。既然如是当为我说。曰座主还信否。师曰。焉敢不信。曰若如是。座主辍讲旬日。室内端然静虑收心摄念。善恶诸缘一时放却。师依所教。从初夜至五更。闻鼓角声忽契悟。扣禅者门。曰阿谁。师曰某甲。禅者咄曰。教汝传持大教代佛说法。夜来为甚么醉酒卧街。师曰。禅德自来讲经。将生身父母鼻孔[捅-用+丑]捏。从今已去更不敢如是。曰且去来日相见。师遂罢讲徧历诸方。　颂曰。
　　一曲单于风引长。孚公闻处是宫商。至今夜夜维阳客空听楼头声断肠。(本觉一)。
　　谁将画角吹江城。一曲梅花隔岸听。宿酒乍醒金鸭冷。海棠枝上月犹明。(懒庵枢)。
　　【增收】孚上座掌雪峰浴室。一日玄沙上问讯。雪峰曰。此间有个老鼠子。今在浴室里。沙曰。待与和尚勘破。言讫到浴室。遇师打水。沙曰。相看上座。师曰。已相见了。沙曰。什么劫中曾相见。师曰。瞌睡作么。沙却入方丈白峰曰。已勘破了。峰曰。作么生勘伊。沙举前语。峰曰。汝着贼也。　颂曰。
　　象王象子尽相随。岸上人看蹄踏蹄香草细餐知饱足。归来不待日头低。(虚堂愚)。
　　孚上座因鼓山赴大王请。雪峰门送。回至法堂。乃曰。一只圣箭直射九重城里去也。师曰。是伊未在。峰曰。渠是彻底人。师曰。若不信。待某甲去勘过。遂趂至中路便问。师兄向甚么处去。山曰。九重城里去。师曰。忽遇三军围绕时如何。山曰。他家自有通霄路。师曰。恁么则离宫失殿去也。山曰。何处不称尊。师拂袖便回。峰问如何。师曰。好只圣箭中路折却了也。遂举前话。峰乃曰。奴渠语在。师曰。这老冻脓。却有乡情在。　颂曰。
　　洞天无壁月无遮。朝斗先生扣齿牙。风撼古坛松子脱。打反头上楮冠斜。(绝象鉴)。
　　青童双勒玉驄嘶。淡白春衫绿带围。半夜归来花底过。金鞭敲落乱红飞。(竹屋简　二)。
　　九重城里本非遥。射折重重箭倍饶。忽遇三军围绕处。分明有路直通霄。
　　(云门宗主)韶州云门文偃禅师(嗣雪峰)示众曰。人人自有光明在。看时不见暗昏昏。作么生是诸人自己光明。自代云。厨库三门。又云。好事不如无。　颂曰。
　　自照列孤明。为君通一线。花谢树无影。看时谁不见。见不见。倒骑牛兮入佛殿。(雪窦显)。
　　彻底昏昏不待看。拄天拄地黑漫漫。三门厨库长相对。一径松风满院寒。(白云端)。
　　恍恍惚惚。若亡若存。筑着磕着。厨库三门。金乌照不破。玉兔又西奔。不知是何物。能为天地根。(佛心才)。
　　夜明帘外千峰秀。鸾镜台前万象殊。扫踪灭迹。不立锱铢。谁为佛殿。谁是香厨。敲出凤凰五色髓。击碎骊龙明月珠。(圆悟勤)。
　　【续收】黑黑。无问东西与南北。厨库三门相对高。撑天拄地同聚墨。虽然好事不如无。敢保韶阳会不得。(正觉逸)。
　　人人自有光明在。看时不见暗昏昏。踢倒三门与厨库。此时明暗自然分。(蔚啸岩)。
　　云门上堂。乾坤之内宇宙之间。中有一宝秘在形山。拈灯笼向佛殿里。将三门来灯笼上。作么生。自代云。逐物意移。又曰。云起雷兴。　颂曰。
　　看看。古岸何人把针竿。云冉冉水漫漫。明月芦花君自看。(雪窦显)。
　　岭上白云舒复卷。天边皓月去还来。低头却入茅檐下。不觉呵呵笑几回。(白云端)。
　　看看。野草闲花极撩乱。三月洞庭江上春。烟霄飞过潇湘岸。(沩山秀)。
　　帝网交罗几万般。形山消殒影团团。拈来不是无寻处。只在乾坤宇宙间。(佛心才)。
　　虎豹文章。麒麟头角。辉天灿地。堆山积岳。拶破面门兮盖色骑声。截断罗笼兮解粘去缚。罢却干戈百草头。万里秋天飞一鹗。(圆悟勤)。
　　【续收】开眼也着。合眼也着。拟议踌躇。放过一着。(遁庵演)。
　　隐隐烟村闻犬吠。欲寻寻不见人家。忽於桥断溪回处。流出碧桃三四花。(断桥伦)。
　　云门示众曰。十五日已前不问汝。十五日已后道将一句来。众无对。自代曰。日日是好日。　颂曰。
　　去却一拈得七。上下四维无等匹。徐行踏断流水声。纵观写出飞禽迹。草茸茸烟幂幂。空生岩畔花狼籍。弹指堪悲舜若多。莫动着。动着三十棒。(雪窦显)。
　　日日是好日。风来树点头。九江烟霭里。月上谢家楼。(海印信)。
