<!-- { "loadSidebar": true } -->
　　妙高峰顶草茸茸。步步相随不见踪。若谓别山亲觌面。片帆已过海门东。(别山智)。
　　澹烟幂幂草茸茸。七日徘徊信不通。一步竿头轻蹉脚。海门波卷白苹风。(棘田心)。
　　【增收】善财诣那罗素国。参毗目瞿沙仙人。无量仙人同音赞已。下床执手。佛剎现前。悟真净智。卷舒自在。得无胜幢法门。证童真住。　颂曰。
　　毗目仙人下宝床。摩头执手看殊祥。十方佛境同时现。万象森罗忽顿彰。无胜妙床腾瑞色。遮那文藏显灵光。却还本座求端的。转觉平生见处长。(佛国白)。
　　坦然古路勿迂疎。霁月凉风动十虚。毗目善财当日事。好如潘阆倒骑驴。(或庵体)。
　　【增收】善财诣佛会中。参普贤菩萨。见乘白象王处红莲座。一心亲近谘闻法要。智悲圆满行愿功成。即获佛德显同果海。得一切佛果微尘数三昧法门。　颂曰。
　　百一由旬摩顶归。片心思见普贤师。堂堂现在红莲座。落落分明白象儿。沙劫智悲方满日。微尘行愿正圆时。佛功德海重宣说。愁见波涛转渺弥。(佛国白)。
　　打鼓弄琵琶。还他一会家。木童能抚掌。石女解煎茶。云散天边月。春来树上华。善财参徧处。黑豆未生芽。(延庆忠)。
　　【增收】善财历百十城。参五十三位善知识。后到毗卢楼阁前曰。是解空无相无作之所住处(云云)。见楼阁门闭。善财暂时敛念曰。大慈大悲愿楼阁门开令我得入。寻时弥勒领诸眷属。至善财前。弹指一下。楼阁门开。善财得入。入已还闭。见百千万亿楼阁。一一楼阁有一弥勒。领诸眷属。并有一善财。面在前立。弥勒复弹指云。善男子起。法性如是。　颂曰。
　　妙意童真末后收。善财到此罢南游。豁然顿入毗卢藏。悔向他山见比丘。(张无尽)。
　　妙峰孤顶无知识。百十城游丧善财。楼阁若还弹指现。分明有眼不曾开。(或庵体)。
　　五十三人一缕穿。小儿虽小胆如天。茫茫烟水无重数。买得风光不用钱。(北磵简)。
　　问处分明答处端。还同双剑倚天寒。一从楼阁门开后。满面惭惶无处安。(淛翁琰)。
　　知识曾参五十三。精金百炼罢锤钳。回头万壑烟云散。午夜蟾光浸碧潭。(坦堂圆)。
　　南方经历几云烟。收得珍奇货满船。弹指便风帆到岸。一时翻作大光钱。(无准范)。
　　【增收】天台智者大师。在南岳诵法华经。至药王品曰。是真精进是名真法供养如来。於是悟法华三昧。获旋陁罗尼。见灵山一会俨然未散。　颂曰。
　　世尊三昧安详起。师悟药王精进时。灵鹫山中人未散。不因南岳有谁知。(杨无为)。
　　溪山尽处夕阳斜。溪上冬风雪满沙。便是江南旧行路。和烟隔水见梅华。(萝月莹)。
　　舍尽家财与己财。只将真法供如来。当初一路今何在。触目灵山翠作堆。(天目礼)。
　　好将真法供如来。花在幽岩险处开。一夜狂风吹欲尽。落英无数点苺苔。(虚堂愚)。
　　心迷念念法华转。心悟时时转法华。谁知百万灵山客。尽是天台眼里沙。(此山应)。
　　【增收】金陵志公和尚。或名宝公。令人传语南岳思大云。何不下山教化众生。一向目视云霄作么。思云。三世诸佛被我一口吞尽。何处更有众生可度。　颂曰。
　　一口吞尽三世佛。牙如剑树眼如铃。断弦不必鸾胶续。只要知音侧耳听。(虚堂愚)。
　　佛与众生一口吞。纤毫不立道方存。杖头日月才挑起。鼓动三千海岳昏。(尼闲林英)。
　　目视烟霄卧白云。不知山下有乾坤。从何更有众生度。三世如来一口吞。(本觉一)。
　　时清休唱太平歌。大冶红垆着一毛。试向其中撮灰烬。亘天红焰已周遭。(蒙庵岳)。
　　志公曰。终日拈香择火。不知身是道场　玄沙曰。终日拈香择火。不知真个道场　玄觉征云。只如此二尊者语。还有亲疎也无　雪窦显云。一对无孔铁锤　圆悟勤云。终日拈香择火。不知拈香择火　天童觉云。奇怪八十翁翁出场屋。不是小儿戏。且道利害在甚么处。有智无智较三十里。　颂曰。
　　五蕴山头古佛堂。拈香择火好承当。何须向外求贤圣。终日无非是道场。(本觉一)。

　　大乘经偈

　　经首题[米-木+八]字　昔有僧问地藏琛和尚。以字不成八字不是。未审是甚么字。地藏曰。看取下注脚　又有问披云寂。师答以颂曰。
　　以字不是八不成。森罗万象此中明。直饶巧说千般妙。不是沤和不是经。
　　以八不成只目前。经中未识注中看。垂慈不为多知解。切要参玄达本源。(汾阳昭)。
　　以字不成八不是。拈起经题皆拟议。下头注脚任君看。却是入门先问讳。(佛印元)。
　　以字不是八不成。龙门风浪苦雷霆。多少游鱼迷去路。依前和雨落沧溟。(佛慧泉)。
　　我佛金言义海深。开遮唯要悟真心。首标妙在当头札。密使泥牛晓夜吟。(云居佑)。
　　拈起题摸不着。却看下头注脚。了知字义炳然。大藏潜通广略。(地藏恩)。
　　以字不成八字不是。法身睡着无遮闭。衲僧对面不知名。百万人前呼不起。(觉范洪)。
　　以字不成。八字不是。十方诸佛同参。三世如来共轨。庆喜多闻罔措。鹙子神通莫拟。若非金色头陁。焉能密传斯旨。(旻古佛)。
　　以字不是八字非。满琅函载绝毫厘。看经到此须开眼。玉轴分明两畔题。(罗汉南)。
　　经题满目孰知元。点画分明句义全。佐国欲知功力大。萧何元是汉朝贤。(疎山常)。
　　以字不是八不成。无言童子笑忻忻。优昙华现人间世。鼻孔通天嗅不闻。(开福宁)。
　　以字不成八字非。烁迦罗眼不能窥。一毛头上重拈出。忿怒那咤失却威。(径山杲)。
　　龙宫海藏不曾收。梵语唐言亦谩求。刚被祖师轻漏泄。当门齿缺乃因由。(灵岩因)。
　　【续收】鸟迹半露苍苔。科斗并游春水。若不信受奉行。未免即从座起。(石[(工*几)/石]明)。
　　不向经题识本真。纸堆讨甚法王身。未开梵夹承当去。免作循行数墨人。(绝岸湘)。
　　问你地藏知不知。下头注脚万千千。算沙入海徒疲倦。不若教他了目前。(横川珙)。
　　楞严经。佛告阿难。吾不见时何不见吾不见之处。若见不见。自然非彼不见之相。若不见吾不见之地。自然非物。云何非汝。　颂曰。
　　全象全牛意不殊。从来作者共名模。如今要见瞿昙老。剎剎尘尘在半途。(雪窦显)。
　　堂堂露柱久怀胎。长下孩儿颇俊哉。未解语言先作赋。一操直取状元来。(白云端)。
　　老胡彻底老婆心。为阿难陀意转深。韩干马嘶芳草渡。戴嵩牛卧绿杨阴。(湛堂准)。
　　云收空阔天如水。月载姮娥四海流。惭愧牛郎痴爱叟。一心犹在鹊桥头。(佛心才)。
　　说离百非存轨则。言无一法尚筌罤。毗耶默默曾缄口。摩竭寥寥镇掩扉。(佛鉴懃)。
　　【续收】初学卖华日。娇羞掩齿牙。及至容颜老。脱然无可遮。却笑白云它自散。不知明月落谁家。(崇觉空)。
　　隔林彷佛闻机杼。知有人家在翠微。及至入门亲见了。元来只是小儿嬉。(简堂机)。
　　见时不见非见见。非见不见总非非。织女机梭撩乱掷。牧童鞭索恣胡挥。幽鸟一声惊宇宙。碧湾溪畔绿杨垂。(呆堂定)。
　　石润非玉。水丽非金。大禹决而西溯。卞和泣而陆沉。美兮渺兮。错古砻今。(虚堂愚)。
　　楞严经。佛谓阿难。若能转物。即同如来。　颂曰。
　　若能转物即如来。春暖山华处处开。自有一双穷相手。不曾容易舞三台。(白云端)。
　　若能转物即如来。处处门开见善财。花柳巷中呈舞戏。九衢乘醉卧楼台。(真如喆)。
　　毛吞巨海。芥纳须弥。乾坤大地。直下同归。一气不言含有象。万灵何处谢无私。(佛心才)。
　　若能转物。即同如来。咄哉瞿昙。诳呼痴呆。(径山杲)。
　　【续收】雨色和烟匝四维。眼皮未绽若为窥。等闲觑破金刚际。坦荡无因役路岐。(或庵体)。
　　他人住处我不住。他人行处我不行。不是与人难共处。大都缁素要分明。(此山应)。
　　楞岩经。佛谓阿难。见见之时。见非是见。见犹离见。见不能及。　颂曰。
　　见不及处江山满目。不睹纤毫花红柳绿。白云起处本无心。江海滔滔岂盈缩。(海印信)。
　　拄杖头边无孔窍。大千沙界犹嫌小。毗婆尸佛早留心。直至而今不得妙。(鼓山珪)。
　　春至自开花。秋来还落叶。黄面老瞿昙。休摇三寸舌。(径山杲)。
　　【续收】色空明暗本无因。见见由来亦误人。见不及时犹未瞥。那知殃祟是家亲。(遁庵演)。
　　没弦琴上无私曲。一曲弹来转辘轳。断崖流水少知音。六六不成三十六。(妙峰善)。
　　瘦藤拄到风烟上。乞与游人眼界宽。不知眼界宽多少。白鸟去尽青天还。(朴翁铦)。
　　雨洗淡红桃萼嫩。风摇浅碧柳丝轻。白云影里怪石露。绿水光中古木清。(潜庵光)。
　　隔墙见角便骑牛。骑入红尘闹市游。游徧归来栏里卧。三更半夜失踪由。(雪庵瑾)。
　　【增收】楞严经。七处征心。　颂曰。
　　七处征心心不遂。懵懂阿难不瞥地。直饶征得见无心。也是泥中洗土块。(西余端)。
　　七处征心欵便成。推穷寻逐按分明。都缘家贼难防备。拨乱乾坤见太平。(卍庵颜)。
　　吹糠着米。翻成特地。不因一事。不长一智。(北磵简)。
　　七处征他天外天。毫光直射阿难肩。瞿昙忒杀怜儿切。逼得鲇鱼上竹竿。(绝岸湘)。
　　【增收】楞严经。八还辨见。(颂曰)。
　　八还之教垂来久。自古宗师各分剖。直饶还得不还时。也是鰕跳不出斗。(西余端)。
　　明暗色空不可还。不可还者绝跻攀。夹截虚空成畔岸。一重水隔一重山。(卍庵颜)。
　　色空明暗。各不相知。行到水穷处。坐看云起时。(北磵简)。
　　还还还后更无还。一个闲人天地间。昨夜大虫遭虎咬。皮毛落尽体元斑。(绝岸湘)。
　　【增收】楞严经。阿难大众。获本妙心。　颂曰。
　　东西南北捉虚空。海角天涯信不通。力尽神疲无处觅。万年松在祝融峰。(卍庵颜)。
　　适我昔所愿。今者已满足。是玉也大奇。只恐不是玉。(北磵简)。
　　【增收】楞严经。观世音菩萨。成三十二应身。获十四无畏法。　颂曰。
　　良哉观世音。旋闻与声脱。犬吠驴鸣休未休。世出世间活鱍鱍。(瞎堂远)。
　　三十二应不思议。十四无畏如流水。男子身中入定时。女子身中从定起。(卍庵颜)。
　　趂队选圆通。无端立下风。当时供死欵。错说在闻中。(北磵简)。
