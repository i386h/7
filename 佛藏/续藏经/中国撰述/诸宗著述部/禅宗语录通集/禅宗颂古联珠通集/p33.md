<!-- { "loadSidebar": true } -->
　　普济把定。被庞公痛处一锥。直得左转右侧前依后随。笊篱提起处。相呼作舞时。若言依样画猫儿。定把黄金铸子期。(石溪月)。
　　【增收】大同因僧问。十二时中如何合道。师曰。汝还识十二时么。曰如何是十二时。师曰。子丑寅卯。僧礼拜。师示颂曰。十二时中那字别。子丑寅卯吾今说。若会惟心万法空。释迦弥勒从兹诀。　颂曰。
　　十二时中别不别。通身是口难分说。东村王老暗嗟吁。达磨西来有妙诀。(佛鉴懃)。
　　十二时中时时别。终日说兮未尝说。经行坐卧在其中。吾今直下为君诀。(大圆智)。
　　子丑寅卯何曾别。古人今人如是说。丧尽灵台一物无。佛祖分明为秘诀。(涂毒策)。
　　识得子丑寅卯句。应须继绍此门风。如王仗剑当堂坐。佛魔俱拂一时空。(石溪月)。

　　六祖下第四世之一(南岳下前第三世之一)

　　潭州沩山灵佑禅师。(嗣百丈)一日侍立。百丈问谁。师曰灵佑。丈曰。汝拨炉中有火否。师拨曰。无火。丈躬起深拨得少火。举以示之曰。此不是火。师发悟礼谢陈其所解。丈曰。此乃暂时岐路耳。经曰。欲见佛性。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。只是无虚妄。凡圣等心。本来心法元自备足。汝今既尔。善自护持。(传灯录所载如此。五灯会元於护持下云)次日同百丈入山作务。丈曰。将得火来么。师曰。将得来。曰在甚处。师乃拈一枝柴。吹两吹度与丈。丈曰。如虫御木。　颂曰。
　　提起都来只一星。豁然腾焰亘天明。连延野外犹难救。直得三年草不生。(保宁勇)。
　　力士曾遗额上珠。搜寻无处几嗟吁。傍人为指珠元在。始觉平生用意粗。(大洪邃)。
　　拨动寒灰火便明。晓来山外尚荧荧。堪嗟法眼堂前客。犹向南方问丙丁。(上方益)。
　　大雄山下路遥长。父子相将草里行。拈得枯柴呈是火。家私稳密自斟量。门前幸有通津路。信脚何妨步夕阳。四海五湖龙世界。高梧修竹凤雏乡。(佛灯珣)。
　　【续收】通身是口。徧身是舌。口欲谈而不谈。舌欲说而不说。说不说瞥不瞥。皎皎光明徧大千。任从天下纷纷说。(南堂兴)。
　　拈起枯柴吹两吹。应时星焰亘天飞。可怜痴坐围炉底。面面相看总不知。(高原泉)。
　　用尽工夫夜欲兰。东挑西拨见还难。蓦然豆爆寒灰里。便把柴头作火看。(别山智)。
　　重重何必逞风流。个事才知便合休。纵使见烟非是火。也须烧手更烧头。(宝叶源)。
　　根寻到底得星儿。冷焰腾辉是此时。拈一茎茅轻点着。不知烧杀五须弥。(雪岩钦)。
　　沩山在百丈为典座。因司马头陀自湖南来。寻得一山名大沩。是一千五百人善知识所居之处。丈曰。老僧住得否。曰彼是肉山。和尚是骨人。若居徒不盈千。观典座可住得。丈呼来说与。时首座闻得曰。合当某去。彼何人也。丈乃告众。下语。出格者得。遂拈净瓶置地上设问。不得唤作净瓶。唤作什么。座曰。不可唤作木突。丈复问典座。座乃踢倒净瓶而去。丈笑曰。首座输却山子也。因命典座往住山。即大沩圆佑禅师也。果安千众。　颂曰。
　　定夺英雄是净缾。毫厘分处更无情。太平本是将军致。不许将军见太平。(照觉总)。
　　正令全提作者知。净缾拈起定狐疑。须知大智无私鉴。解道沩山却属伊。(佛迹昱)。
　　净缾踢处有来由。自是行人不到头。须信春风生大野。不风流处也风流。(兜率悦)。
　　百丈堂前定大沩。金毛师子振全威。净缾踢倒还元化。千里淳风动地归。(智海清)。
　　不顾山前有信旗。单刀一直入筹帷。长戈短戟都无用。夺得将军金印归。(上方益)。
　　大用应须作者知。当场一踢绝狐疑。堪嗟不绍家园者。只向缾边定是非。(通照逢)。
　　净缾踢倒赢山子。体用全彰迈古今。洞彻玄关垂手处。到头须是遇知音。(踈山如)。
　　沩山与仰山摘茶次。师谓仰曰。终日摘茶。祇闻子声不见子形。请现本形相见。仰撼茶树。师曰。子祇得其用。不得其体。曰未审和尚如何。师良久。仰曰。和尚祇得其体。不得其用。师曰。放子三十棒。(五灯会元於此下又云)仰曰。和尚棒某甲吃。某甲棒教谁吃。师曰。放子三十棒　玄觉云。且道过在甚么处。　颂曰。
　　摘茶更莫别思量。处处分明是道场。体用共推真应物。禅流顿觉雨前香。(汾阳昭)。
　　体用全彰用不难。当时沩仰自相谩。禅流若具金刚眼。互换机锋子细看。(佛印元)。
　　龙生龙子斗全威。霹雳声中掣电机。雨过云收何处去。沩山千古独巍巍。(野轩遵)。
　　体用俱非。乌飞兔走。撼树默然。天长地久。三十拄杖令虽严。也是怜儿不觉丑。(佛慧泉)。
　　春暖相呼出翠微。时行时坐几忘归。黄昏一阵东风雨。未免浑身透湿衣。(保宁勇)。
　　【续收】祇闻子声不见子形。茶株撼处太分明。要知寂子惺惺处。便乃徐徐着眼听。(慈受深)。
　　家丑不可外扬。父子体用全彰。父夺子机犹可。子夺父机无良。(大沩智)。
　　张翁乍与李公友。待罚李公一盏酒。倒被李公罚一杯。好手手中无好手。(佛鉴懃)。
　　沩山得体。仰山得用。体用俱全。梦中说梦(喝一喝)。(谁庵演)。
　　闻声不见形。撼树却惺惺。体用何须论。归家落日明。(横川珙)。
　　【增收】沩山问仰山。从何处归。曰田中归。师曰。禾好刈也未。曰好刈。师曰。作青见作黄见。作不青不黄见。曰和尚背后是甚么。师曰。子还见么。仰拈起禾穗曰。和尚何曾问这个。师曰。此是鹅王择乳。　颂曰。
　　不作青黄见。其如稻穗何。鹅王能择乳。鹞子过新罗。(天目礼)。
　　【增收】沩山冬月问仰山。天寒人寒。曰大家在这里。师曰。何不直说。曰适来也不曲。和尚如何。师曰。直须随流。　颂曰。
　　北风逞寒威。凛凛侵肌骨。一句括天寒。几曾容朕迹。随流认得本来身。徧界莫非无价珍。(圆悟勤)。
　　吹尽风流大石调。唱出富贵黄锺宫。舞腰催拍月当晓。更进蒲萄酒一锺。(正堂辨)。
　　大家在这里。两手扶不起。放下近前看。是什么面觜。(无际派)。
　　大家在这里。初不碍随流。两口无一舌。葛藤殊未休。茫茫大地人无数。几个男儿解点头。(寂岩中)。
　　大家在里许。南山焦尾虎。牙爪利如锋。日轮正当午。(已庵深)。
　　【增收】沩山睡次。仰山问讯。师便面向壁。仰曰。和尚何得如此。师起曰。我适来得一梦。汝试为我原看。仰取一盆水与师洗面。少顷香严亦来问讯。师曰。我适来得一梦。寂子原了。汝更与我原看。严乃点一椀茶来。师曰。二子见解过於鹙子。　颂曰。
　　取水烹茶不失机。当时原梦善知时。如斯始谓仙陀客。鹙子神通岂及伊。(本觉一)。
　　拨草瞻风。孤峰独宿。鼓无弦琴。唱无生曲。沩仰香严。鼎之三足。临机不费纤毫力。任运分身千百亿。(南堂兴)。
　　神机妙用。开眼作梦。非时现通。显异惑众。(万庵显)。
　　一杯晴雪早茶香。午睡初醒春昼长。拶着通身俱是眼。半窗疎影转斜阳。(雪岩钦)。
　　沩山示众曰。老僧百年后。向山下作一头水牯牛。左胁书五字。曰沩山僧某甲。此时唤作沩山僧。又是水牯牛。唤作水牯牛。又是沩山僧。唤作甚么即得。(五灯会元於即得下又云)仰山出礼拜而退　云居膺代曰。师无异号　资福宝曰。当时但作此○相拓呈之　新罗和尚作此[○@牛]相拓呈之。又曰。同道者方知　芭蕉彻作此相拓呈之。又曰。说也说了也。注也注了也。悟取好。乃述偈曰。
　　不是沩山不是牛。一身两号实难酬。离却两头应须道。如何道得出常流。
　　古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋。(汾阳昭)。
　　千群万群水牯牛。不出沩山这一只。无心管带常现前。作意追寻寻不得。不大不小有筋力。一身两号少人识。随缘放去草木青。遇晚收来天地黑。收放须得鼻头绳。若不得绳无准则。世间多少无绳人。对面走却这牛贼。(黄龙南　二)。
　　昔日沩山有水牯。而今老倒卧荒丘。形容卓荦虽无力。灌啖依前是好牛。四野草青随处放。千峰雪白早须收。若能提举及时节。极目桑田何用忧。
　　水牯沩山峭峻机。分明人类显幽奇。两途语出分明处。夜鸟投林晓复飞。(道吾真)。
　　山下为牛山上僧。河沙异号未为能。常爱暮云归未合。远山无限碧层层。(海印信)。
　　不道沩山不道牛。酌然何处辨踪由。丝毫差却来时路。万劫无由得出头。(白云端)。
　　改却形容换却头。当阳难隐个踪由。驴名马字虽呼唤。多少傍观满面羞。(保宁勇)。
　　山上山僧山下牛。披毛戴角混同流。普天成佛兼成祖。独有沩山作水牛。(佛国白)。
　　蹄角分明触处周。不劳管带不劳收。但知不犯他苗稼。水草随缘得自由。(真如喆)。
　　沩山山上老禅翁。山下作牛而已矣。是非些子不能消。说甚参禅明自己。(宝峰祥)。
　　反手书空事已成。忙忙人问两头明。屈原不是逢渔父。千古谁人论独醒。(佛心才)。
　　野径蹄涔赚杀人。早曾耕徧大田春。有时落草无寻处。显现沩山老汉身。(张无尽)。
　　千头万头只一头。骑去骑来得自由。放去高原水草足。也须时把鼻绳收。(佛鉴懃)。
　　异类中行得自由。须知千圣亦难收。和光日照溪山晓。笑指乾坤那一头。(楚安方)。
　　【续收】沩山水牯牛。禅人聚头咬。可怜负舂人。唤作岭南獠。(天童觉)。
　　春寒料峭。冻杀年少。切忌参商。别无玄妙。(龙门远)。
　　沩山水牯异常流。不是沩山不是牛。举世有谁能道得。波声渔笛钓鱼舟。(南堂兴)。
　　一个形骸两姓名。入泥入水可怜生。回头掣断黄金锁。肯向毗卢顶上行。(别峰印)。
　　百年犹恐没人知。名字仍将左胁题。入水入泥难放牧。仰山只得半边骑。(虚堂愚)。
　　【增收】沩山上堂云。仲冬严寒年年事。晷运推移事若何。仰山进前叉手而立。师曰。我情知汝答这话不得。却顾香严。严曰。某甲偏答得这话。师蹑前问。严亦进前叉手而立。师曰。赖遇寂子不会。　颂曰。
　　晷运推移事若何。丝来线去定譊讹。织成蜀锦千般巧。不出当时一只梭。(懒庵枢)。
