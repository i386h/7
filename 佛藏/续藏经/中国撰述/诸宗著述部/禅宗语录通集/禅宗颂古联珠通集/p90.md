<!-- { "loadSidebar": true } -->
　　一人牙如剑树。一人口似血盆。一拳还一踢。一踢报一拳。亚竖摩酰顶门眼。不妨亲踏上头关。(石庵玿)。
　　巧笑倩兮。美目盻兮。素以为绚兮。夫是之谓。大年翁与广慧师也。(宝叶源)。
　　【增收】杨文公问慈明。如何是上座为人一句。慈曰切。公曰。长裙媳妇拖泥走。慈曰。谁得似学士。公曰。作家作家。慈曰。放你三十棒。公以手拍膝曰。这里是甚所在。慈拍手曰。也不得放过。公呵呵大笑。　颂曰。
　　风和日暖正春浓。柳色如金花影重。入到桃源旧游处。一层峰锁一层峰。(栢庭永)。
　　六祖下第十一世之余(清源下第十世)
　　(云门)【增收】南康军云居晓舜禅师。时号舜老夫。(嗣洞山聪)。
　　自洞山如武昌行乞。首谒刘公居士家。士高行为时所敬。意所与夺。莫不从之。师时年少。不知其饱参。颇易之。士曰。老汉有一问。若相契。即开疏。如不契。即请还山。遂问。古镜未磨时如何。师曰。黑似漆。曰磨后如何。师曰。照天照地。士长揖曰。且请上人还山。拂袖入宅。师懡[怡-台+罗]还洞山。山问其故。师具言其事。山曰。你问我。我与你道。师理前问。山曰。此去汉阳不远。师进后语。山曰。黄鹤楼前鹦鹉洲。师於言下大悟。机锋不可触。　颂曰。
　　黑云当午蔽清虚。白雨翻空失画图。雨过云收山色净。赵州东壁挂葫芦。(伊庵权)。
　　黄鹤楼前鹦鹉洲。云居意不在钩头。扁舟稳泛长江渌。大笑一声烟雨收。(铁牛印)。
　　【增收】荆门军玉泉承皓禅师。时称皓布裈。(嗣北塔广)冬至上堂。晷运推移。布裈赫赤。莫怪不洗。无来换替。　颂曰。
　　矜夸富贵。贱卖亦穷。杀人可恕。无礼难容。(无准范)。
　　【增收】越州天衣义怀禅师。(嗣雪窦)赴杉山请。初入院上堂。二十年前乐慕此山。今日且喜因缘际会。山僧未到此山。身先到此山。及乎到来。杉山却在山僧身内。　颂曰。
　　移身换步老天衣。不惜眉毛几个知。今日若明当日事。江南日暖鹧鸪啼。(慈受深)。
　　【增收】天衣因僧问。古镜未磨时如何。师曰。撑天拄地。曰磨后如何。师曰。夕阳影里快藏身。　颂曰。
　　拄地撑天全体用。夕阳影里不藏身。有时独坐孤峰顶。寂寂犹闻落叶频。(松源岳)。
　　【增收】天衣上堂。雁过长空影沉寒水。雁无遗踪之意。水无留影之心。若能如是。方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之敢与八大龙王斗富。不用都来不直半分钱。参。　颂曰。
　　塞鸣高贴冷云飞。影落寒江不自知。江水无情雁无意。行於异类亦如斯。(本觉一)。
　　长空孤雁一声秋。献宝波斯鼻似钩。风卷白云归别嶂。黄昏月挂柳梢头。(万庵柔)。
　　【增收】天衣举。金刚经云。若见诸相非相。即见如来。法眼云。若见诸相非相。即不见如来。师曰。若见诸相非相。眼在什么处。此语有两负门。　颂曰。
　　诸相非相孰能诸。见与不见要须参。两处负门如透彻。此时方得睹瞿昙。(本觉一)。
　　【增收】天衣示众曰。九天云路早顺寻。莫遣蹉跎岁月深。天地悬远。向甚么处去。　颂曰。
　　夏金乌似。火当空挂。最高峰插。在青云罅。(南堂兴)。
　　【增收】天衣示众曰。百骸俱溃散。一物镇长灵。百骸溃散皆归士。一物长灵甚处安。　颂曰。
　　一物长灵甚处安。长空云散碧天宽。莲宫佛剎花无数。眨起眉毛子细观。(南堂兴)。
　　【增收】天衣因僧问。如何是顶门上眼。师曰。衣穿瘦骨露。屋破看星眠。　颂曰。
　　骨瘦皮枯衣服穿。夜深屋破看星眠。顶门不具迦罗眼。莫问西来诸祖禅。(本觉一)。
　　【增收】洪州法昌倚遇禅师。(嗣北禅贤)垂语曰。我要一个不会禅底作国师。　颂曰。
　　要个无禅底国师。才涉毫芒便取诛。堪笑这僧垂手处。道无便见有偏枯。(月林观)。
　　(曹洞)【增收】舒州投子义青禅师。(嗣太阳玄)僧问。和尚适来拈香祝延圣寿。且道当今皇帝寿年多少。师曰。月笼丹桂远。星拱北辰高。　颂曰。
　　六国清平贺圣年。珠帘高卷月明前。金轮那肯当堂座。不用丹墀击静鞭。(丹霞淳)。
　　【增收】投子青因僧问。师唱谁家曲。宗风嗣阿谁。师曰。威音前一箭。射透两重山。云如何是相付底事。师曰。今因淮地月。得照郢阳春。云恁么则入水见长人。师曰。祇知荆玉异。那辨楚王心。随后以拂子敲禅床。　颂曰。
　　珊瑚枝上玉花开。风透清香徧九垓。勿谓乾坤成委曲。韶阳曾见睦州来。(丹霞淳)。
　　(法眼)【增收】杭州慧日永明延寿智觉禅师。(嗣韶国师)僧问。如何是永明妙旨。师曰。更添香着。曰谢师指示。师曰。且喜没交涉。僧礼拜。师示偈曰。欲识永明旨。门前一湖水。日照光明生。风来波浪起。　颂曰。
　　门前湖水镜容开。对面和盘托出来。可是永明无剩语。酒浓初不在多杯。(象潭泳)。
　　【增收】智觉因二僧来参。师问参头曰。曾到此间不。曰曾到。又问第二上座曰。曾到此间不。曰不曾到师曰。一得一失。少顷侍者问。适来二僧。未审那个得那个失。师曰。你曾识这二僧也无。者曰。不识。师曰。同坑无异土。　颂曰。
　　到与不到。一得一失。不是砒霜。便是石蜜。舌端无眼如何吃。侍者刚要询端的。莫怪同坑无异土。闪电未收轰霹雳。(痴绝冲)。
　　【增收】杭州九曲观音院庆祥禅师(嗣韶国师)僧问险恶道中以何为津梁。师曰。以此为津梁。曰如何是此。师曰。筑着汝鼻孔　颂曰。
　　温州瑞鹿寺上方遇安禅师。(嗣韶国师)尝阅首楞严经。到知见立知即无明本知见无见斯即涅盘。师乃破句读曰。知见立　知即无明本知见无　见斯即涅盘。於此有省。毕生不易。时谓之安楞严。临行乃说偈曰。
　　不是岭头携得事。岂从鸡足付将来。自古圣贤皆若此。非吾今日为君裁。
　　春草碧色。春水绿波。送君南浦。伤如之何。(偃溪闻)。

　　六祖下第十二世之一(南岳下第十一世之一)

　　(临济)　隆兴府黄龙慧南禅师。(嗣慈明圆)室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问诸方参请宗师所得。却复垂脚曰。我脚何似驴脚。三十余年。示此三问。学者莫有契其旨。脱有酬者。师未尝可否。丛林目之。为黄龙三关　庐山圆通旻古佛云。昔见广辩首座。收南禅师亲笔三关颂。讽诵无遗。近见诸方传录不全。又多讹舛。故兹注出。
　　我手佛手兼举。禅人直下荐取。不动干戈道出。当处超佛越祖。
　　我脚驴脚并行。步步踏着无生。会得云收日卷。方知此道纵横。
　　生缘有语人皆识。水母何曾离得鰕。但见日头东畔上。谁能更吃赵州茶　复总颂曰。
　　生缘断处伸驴脚。驴脚伸时佛手开。为报五湖参学者。三关一一透将来。
　　长江云散水滔滔。忽尔狂风浪便高。不识渔家玄妙意。偏於浪里飐风涛。(景福顺　三)。
　　南海波斯入大唐。有人别宝便商量。或时遇贱或时贵。日到西峰影渐长。
　　黄龙老和尚。有个生缘语。山僧承嗣伊。今日为君举。为君举。猫儿偏解捉老鼠。
　　佛手才开古鉴明。森罗无得隐纤形。朝朝日日东边出。多少行人问丙丁。(照觉总　三)。
　　驴脚伸时动地轮。大洋海底播红尘。唯余庭际青青栢。一度年来一度春。
　　垂问生缘何处来。到家禅客绝纤埃。毗卢剎海周游也。休说峨眉与五台。
　　我手何似佛手。反覆谁辨好丑。若非师子之儿。野干谩为开口。(真净文　三)。
　　我脚何似驴脚。隐显千差万错。欲开金刚眼睛。看取目前善恶。
　　人人尽有生缘处。认着依前还失路。长空云散月华开。东西南北从君去。
　　我手佛手。谁人不有。分明直用。何须狂走。(沩山秀　三)。
　　我脚驴脚。高低踏着。雨过苔青。云开日皪。
　　问我生缘处。生缘处不疑。语直心无病。谁论是与非。
　　东京法云惟白佛国禅师。熙宁初至南师法席。殆二年。师归圆寂。然入师室问师道。而师以平生三转语示天下学徒。得叩于左右。近数见印行语录者。其间或拈或颂。罔测其旨。噫去世未三十年。谬妄者传习若此。良可伤哉。因而成颂。知师者可同味焉。　颂曰。
　　主宾相见展家风。问答分明箭拄锋。伸手问君如佛手。铁关金锁万千重。
　　徧参知识扣玄微。偶尔相逢话道奇。我脚伸为驴脚问。平生见处又生疑。
　　莫怪相逢不相识。宗师须是辨来端。乡关风月俱论尽。却问生缘道却难。
　　我手何似佛手。天上人间希有。直饶总不恁么。也似枷上着杻。(海印信　三)。
　　我脚何似驴脚。奉为衲僧拈却。昔年有病未痊。如今又遭毒药。
　　若问生缘真俗气。生缘断处堕无为。二途不涉如何也。八十婆婆学画眉。
　　我手佛手。十八十九。云散月圆。痴人夜走。(湛堂准三)。
　　我脚驴脚。放过一着。庞老笊篱。清平木杓。
　　人人生缘。北律南禅。道吾舞笏。华亭撑船。
　　玄关将。多意气。手不执寸铁。兵不用一骑。八蛮与四夷。太平皆坐致。困卧桑阴春日斜。腾腾不识今何世。(普融平)。
　　我手何似佛手。从来有衫无袖。有时闲向人前。不觉露出双肘。(上方益　三)。
　　我脚何似驴脚。寒来须要袜着。莫教踏着泥水。和鞋一时失却。
　　人人有个生缘。何须尽要梁原。若问老僧生处。荔枝香满南园。
　　我手何似佛手。炉鞴钳锤铁帚。曾烹紫磨金躯。光射七星牛斗。(南堂与　三)。
　　我脚何似驴脚。白刃红旗闪烁。坐断百战场中。妙斗六韬三略。
　　人人有个生缘。视听俯仰折旋。顶戴寰中日月。手握阃外威权。
　　我手何似佛手。随分拈花折柳。忽然摸着蛇头。未免遭他一口。(圆悟勤　三)。
　　我脚何似驴脚。赵州石桥略彴。忽若筑起皮球。崩倒三山五岳。
　　人人有个生缘。蹲身无地钻研。若也眼皮迸绽。虑他桶底别穿。
　　佛手驴脚生缘。黄龙元无此语。直饶恁么知之。我侬未敢轻许。奉报四海禅人。第一不得错举。(龙门远)。
　　佛手驴脚生缘。落处便是乾坤。重重无限楼阁。弹指入者无门。(佛心才　三)。
　　驴脚生缘佛手。打透上头关捩。脱脚泥水布裈。直下心空及第。
　　生缘佛手驴脚。为君一体拈却。坦然坐致太平。猛将谩夸谋略。
