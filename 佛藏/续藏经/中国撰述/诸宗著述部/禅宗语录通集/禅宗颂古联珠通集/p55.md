<!-- { "loadSidebar": true } -->
　　盘走珠珠走盘。偏中正正中偏。羚羊挂角无踪迹。猎犬绕林空踧踖。(圆悟勤)。
　　避暑逃寒问是非。不离寒暑少人知。正中来也无回互。句里藏锋辨者稀。严天雪火云飞。风吹日炙杜阇黎。(冶父川)。
　　寒时寒热时热。无寒暑处天然别。绵州附子汉州姜。打刀须是邠州铁。洞山老子不瞒人。亲传当面藏身诀。(鼓山珪)。
　　寒暑分明说向君。不容拟议辨疎亲。匾檐蓦折两头脱。举目长空一笑新。(松源岳)。
　　洞山因僧问。三身中那身不堕众数。师曰。吾常於此切。后有持此问曹山。先师道。吾常於此切。意作么生。山云。要头便斫去。又问雪峰。雪峰以拄杖打云。我亦曾到洞山来。　颂曰。
　　此切堪伤向外求。至亲何故似怨雠。始终满面无惭色。更有曹山乞你头。(保宁勇)。
　　不入世未循缘。劫壶空处有家传。白苹风细秋江暮。古岸船归一带烟。(天童觉)。
　　【续收】玉鞭才举乾坤静。皇道私无显至尊。贵极銮舆才指斥。将军正令不容存。(正堂辩)。
　　三人证龟唤作鳖。哑子得梦向谁说。电光影里浪驱驰。踏破澄潭一轮月。(木庵永)。
　　吾常於此切。不是神仙诀。洞山空腹高心。曹山宁可截舌。切切。不是标名虚事椃。未了吾今为君诀。(棘田心)。
　　洞山因僧问。亡僧迁化向什么处去。师曰。火后一茎茆。　颂曰。
　　野火烧时越转新。至今烟焰雨难淋。旱地红莲遮日月。无根树长翠成阴。(投子青)。
　　春风吹动绿波摇。无限船师逐海潮。只见江鸥飞白浪。岂知明月在云霄。(枯木成)。
　　善应随流妙意深。明明一箭中红心。当锋不是由基眼。对面铁山高万寻。(佛智裕)。
　　【续收】古人出世最难遭。唯有江西路更高。人问亡僧迁化事。便言火后一茎茆。(石门聪)。
　　虽然火过一堆灰。争奈人情会见稀。毕竟水须朝海去。到头云定觅山归。(佛鉴懃)。
　　【增收】洞山有颂云。五台山上云蒸饭。佛殿阶前狗尿天。旛竿头上煎[饥-几+追]子。三个胡孙夜簸钱。　颂曰。
　　山猱得树尾连颠。笑道阶除夜簸钱。敲磕髑髅无用处。从来千圣不曾传。(□□□)。
　　【增收】洞山因老宿拈袈裟角问云。父母未生时还有这个么。师曰。只今岂是有耶。宿摇手。　颂曰。
　　转位投机觅更难。回途复妙岂相关。新丰洞口翻波浪。一扫须教彻底乾。(正堂辩)。
　　【增收】洞山有一僧。在延寿堂不安。要见师。师至僧所。僧便问。和尚何不救取人家男女。师曰。你是什么人家男女。曰某甲是大阐提人家男女。师良久。僧曰。四山相逼时如何。师曰。老僧亦从人家屋檐下过。曰回互不回互。师曰。不回互。曰教某甲向什么处去。师曰。粟畬里去。僧嘘一声曰。珍重。便坐脱。师以拄杖扣头三下曰。只解与么去。不解与么来。　颂曰。
　　只解恁么去。沙禽夜宿沧洲树。不解恁么来。石笋穿开古路苔。莫道鲲鲸无羽翼。今日亲从鸟道回。(天童觉)。
　　圣量凡情净尽时。转身无路事还非。屋檐下过粟畬里。马腹驴胎一道归。(石溪月)。
　　【增收】洞山因龙牙问。如何是祖师西来意。师曰。待洞水逆流。即向汝道。　颂曰。
　　洞水无缘会逆流。见他苦切故相酬。西来祖意寔无意。妄想狂心歇便休。(横川珙)。
　　【增收】洞山因僧问。如何是空劫已前自己。师曰。白鸟入芦花。　颂曰。
　　打起黄莺儿。莫教枝上啼。几回惊妾梦。不得到辽西。(正堂辩)。
　　【增收】洞山冬夜果子汝问泰首座曰。有一物。上拄天下拄地。黑似漆。常在动用中。动用中收不得。且道过在什么处。座曰。过在动用中。师曰。侍者掇退果卓。　颂曰。
　　洞山果子谁无分。掇退台盘妙转机。今夜为君轻点破。牡丹花下睡猫儿。(明极祚)。
　　洞山玷辱家风。首座埋没自己。双双绣出鸳鸯。千古扶持不起。(运庵岩)。
　　拄天拄地黑如漆。不分昼夜是何物。拈来抛向屎坑中。火里舡莲香拂拂。(虚堂愚)。
　　【增收】洞山夜参不点灯。有僧出问话。退后师令侍者点灯。乃召适来问话。僧出来。其僧近前。师曰。将取三两粉来。与这个上座。其僧拂袖而退。自此省发。遂罄舍衣资设斋。得三年后辞师。师曰。善为时。雪峰侍立问曰。祇如这僧辞去。几时却来。师曰。他祇知一去。不解再来。其僧归堂。就衣钵下坐化。峰上报师。师曰。虽然如此犹。较老僧三生在。　颂曰。
　　洞中日午打三更。便有游人把路争。除却华山陈处士。谁人不带是非行。(慈受深)。
　　【增收】洞山因看病僧。僧曰。火风离散时如何。师曰。来时无一物。去亦任从伊。曰争奈羸瘵何。师曰。须知有不病者。僧曰。如何是不病者。师曰。悟则无分寸。不悟隔山坡。僧曰。前程还许卜度也无。师曰。虽然黑似漆。成立在今时。　颂曰。
　　火风离散后。一物镇长灵。佛国黄金地。天堂白玉庭。前程休卜度。所至要惺惺。一念心清净。人间亦只宁。(南堂兴)。
　　【增收】洞山不安。僧问。和尚病。还有不病者么。师曰有。曰不病者还看和尚否。师曰。老僧看他有分。曰和尚看他时如何。师曰。老僧看他时。则不见有病。　颂曰。
　　卸却臭皮袋。拈转赤肉团。当头鼻孔正。直下髑髅乾。老医不见从来癖。少子相逢向近难。野水瘦时秋潦退。白云断处旧山寒。须剿绝莫颟顸。转尽无功伊就位。孤标不与汝同盘。(天童觉)。
　　【增收】洞山因僧问。和尚教学人行鸟道。未审如何行鸟道。师曰。不逢一人。曰如何行。师曰。直须足下无私句。曰祇如行鸟道。莫便是本来面目否。师曰。阇黎因甚颠倒。曰甚么处是学人颠倒。师曰。若不颠倒。因甚么却认奴作郎。曰如何是本来面目。师曰。不行鸟道。　颂曰。
　　古路翛然倚太虚。行玄犹是涉崎岖。不登鸟道虽为妙。点捡将来已触途。(丹霞淳)。
　　【增收】洞山问僧。世间何物最苦。曰地狱最苦。师曰。不然。在此衣线下不明大事。是名最苦。　颂曰。
　　人生最苦不知休。逐浪随波真可忧。一句若能超佛祖。蒙头坏衲更何求。(枯木成)。
　　镬汤炉炭几何般。地狱三途未苦酸。须信新丰亲切语。袈裟之下莫颟顸。(丹霞淳)。
　　【增收】洞山曰。一大藏教。只是个之字。　颂曰。
　　点画分明无道理。老胡几度提不起。不如分付王右军。无限风流归手里。(白云端)。
　　【增收】洞山参兴平。便礼拜。兴曰。莫礼老朽。师曰。礼不老朽者。兴曰。渠不受礼。师曰。渠不曾礼。　颂曰。
　　渠非老朽不礼不受。威音世前毗卢顶后。把定壶中白日长。触着匣内青蛇吼。良医叮嘱病人。服药不如忌口。(天童觉)。
　　上座莫要礼老朽。兴平未易扬家丑。尊贵从来不出门。渠侬岂在威音后。(自得晖)。
　　【增收】洞山因僧问。如何是衲僧孔窍。师曰。十八女儿不系裙。　颂曰。
　　衲僧孔窍少人知。刚被宗师已识机。十八女儿裙未系。先教阿母画蛾眉。(海印信)。
　　【增收】洞山因僧问。时时勤拂拭。莫遣惹尘埃。为甚么不得他衣钵。师曰。直饶道本来无一物。也未合得他衣钵。且道。什么人合得。僧下九十六转语。皆不契。末后云。设使将来他亦不受师。深肯之。　颂曰。
　　祖师衣钵漫悠哉。不受渠犹眼未开。谁信普通年远事。岂从葱岭付将来。(本觉一)。
　　【增收】洞山不安。令沙弥传语云岩。乃嘱曰。他或问和尚安乐否。但道。云岩路相次绝也。汝下此语。须远立。恐他打汝。沙弥领旨去传语。声未绝。早被云岩打一棒。沙弥无语。　颂曰。
　　洞山有路透云岩。绝处教通到者难。拄杖头边开活路。方知不隔一毫端。(绝象鉴)。
　　年老心孤是洞山。引人行路绝跻攀。者僧若也知机变。一去云岩更不还。(竹屋简)。
　　【增收】潭州神山僧密禅师(嗣云岩)与洞山行次。忽见白兔走过。师曰。俊哉。洞曰。作么生。师曰。大似白衣拜相。洞曰。老老大大作这个说话。师曰。你作么生。洞曰。积代簪缨。暂时落魄。　颂曰。
　　即日贵人旧家贫汉。兄弟相承尊卑互换。向晚途中眼不开。夜明帘外机旋转。骑牛戴帽异中来。百炼真金色不变。(天童觉　二)。
　　抗力雪霜平步云霄。下惠黜国相如过桥。萧曹谋略能成汉。巢许身心欲避尧。宠辱若惊深自信。真情参迹混渔樵。
　　白衣拜相喜难加。暂时流落向天涯。移身换步人难见。夜来归宿五侯家。(佛性泰)。
　　衣锦还乡人尽见。长时富贵许谁知。无言童子呵呵笑。嬴得风光满面归。(伊庵权)。
　　【增收】神山把针次。洞山问曰作甚么。师曰。把针。曰把针事作么生。师曰。针针相似。曰二十年同行。作这个语话。岂有与么工夫。师曰。长老又作么生。曰。如大地火发底道理。　颂曰。
　　大地火发间不容发。南海昆仑天寒不袜。祖祖相传一头搕[打-丁+(天/韭)]。(天童觉)。
　　逆放顺收将寡敌众。隐显同途得失共用。针针相似不外来。同行语话要分开。自从大地火发后。古庙香炉不着灰。(月堂昌)。
　　【增收】神山与洞山过独木桥。洞先过了。拈起木桥曰。过来。师唤价阇黎。洞乃放下木桥。　颂曰。
　　平地无端凿陷坑。木桥拈起使人行。沉沉寒水如何渡。月夜金鸡报五更。(丹霞淳)。
　　【增收】潭州石霜山庆诸禅师(嗣道吾)抵沩山为米头。一日筛米次。沩曰。施主物莫抛撒。师曰。不抛撒沩於地上拾得一粒曰。汝道不抛撒。这个是甚么。师无对。沩曰。莫轻这一粒。百千粒尽从这一粒生。师曰。百千粒从这一粒生。未审这一粒从甚处生。沩呵呵大笑归方丈。　颂曰。
　　万廪千仓常住物。出生来历要分明。不知一粒从何得。雨过西山爽气清。(枯禅镜)。
　　石霜在方丈内。僧在窗外问。咫尺之间为甚么不睹师颜。师曰。徧界不曾藏。僧举问雪峰。徧界不曾藏意旨如何。峰曰。甚么处不是石霜师闻曰。这老汉着甚么死急。峰闻曰。老僧罪过　玄沙云。山头老汉蹉过石霜。　颂曰。
　　千疑万虑扣禅关。徧界非藏岂小言。象骨玄沙犹定动。悞他游子失归源。高贤不用随声色。地久天长自对门。(汾阳昭)。
　　石霜雪老尽悠悠。月下相逢互唱酬。争似钓螺江上客。一声渔笛过沧洲。(佛慧泉)。
　　双眸自小患生盲。两耳从来只听声。指点万端都不见。如何弹指得分明。(保宁勇)。
