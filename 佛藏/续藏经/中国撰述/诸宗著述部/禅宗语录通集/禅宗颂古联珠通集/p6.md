<!-- { "loadSidebar": true } -->
　　【增收】文殊三处度夏。一月在魔宫。一月在长者家。一月在淫坊。夏毕却归世尊会中解制。迦叶欲白槌摈出。才举此念。见会中有无量释迦无量文殊无量迦叶无量楗稚。迦叶既见。世尊云汝摈那个文殊　晦室明云。文殊徧越圣制。固是罪不容诛。大小世尊前。言不副后语。楞严会上道。如是文殊。若有二相即非文殊。者里又道。欲摈出那个文殊。惑乱不少。育王当时作迦叶。且放过文殊。但摈出世尊一个。何故。杀一有罪而天下咸服。　颂曰。
　　千峰月照楚江秋。衲子初开布袋头。闻道淮南米价贱。便随船子下杨州。(褚衲秀)。
　　大象不游兔径。燕雀安知鸿鹄。据令宛若成风。破的浑如啮镞。徧界是文殊。徧界是迦叶。相对各俨然。举槌何处罚。好一札。金色头陀曾落节。(圆悟勤)。
　　剎剎尘尘见不难。头陀何苦被他瞒。当初若论收奸细。莫把瞿昙做佛看。(心闻贲)。
　　天高云静月弯弯。雨过秋空眼界宽。百亿文殊真妙体。分明只在一毫端。(正堂辩)。
　　三处移场定是非。顽心全不改毫厘。胡言汉语凭谁会。铁额铜头也皱眉。(密庵杰)。
　　锦衣公子春游惯。白首佳人懊恨多。彼富尚嫌千口少。自贫无奈一身何。(月庭忠)。
　　舍利弗入城。遥见月上女出城。弗心口思惟。此姊见佛。不知得忍不。我试问之。才近便问。甚么处去。女曰。如舍利弗与么去。弗云。我方入城。汝当出城。云何言如舍利弗与么去。女云。诸佛弟子当依何住。弗云。诸佛弟子当依大涅盘而住。女云。诸佛弟子既依大涅盘而住。而我如舍利弗与么去。　颂曰。
　　淡笼烟深琐雾。鹙子宁知此条路。直饶撞入涅盘城。未免随他与么去。月上女实堪悲。爱将青黛画峨眉。(佛慧泉)。
　　本来正体彻根源。出入同途只此门。已住如来大解脱。掌中至宝耀乾坤。(圆悟勤)。
　　重城晓入冒轻烟。闹市相逢岂偶然。一句等闲相借问。平田忽尔浪滔天。月上女实堪怜。云髻高梳何处去。借婆裙子拜婆年。(佛性泰)。
　　涅盘一路同来往。寸步宁亏达本乡。鹙子黠儿轻借便。由如哑子吃生姜。月上女太无良。不涂红粉自风光。金琐玄关留不住。百尺竿头信脚行。(佛灯珣)。
　　【续收】出入分明报已知。更言何处有孤疑。但如鹙子恁么去。莫管傍人说是非。(文殊道)。
　　如舍利弗与么去。千人万人拦不住。优游自在涅盘城。步步莲华随足举。(且庵仁)。
　　相逢打鼓弄琵琶。须是还他两会家。曲罢不知何处去。夕阳斜映暮天霞。(石庵玿)。
　　有礼有乐。能放能收。人平不语。水平不流。汉地不收秦不管。又骑驴子下杨州。(无际派)。
　　月上女曾与么去。我今亦依如是住。明明今古不曾藏。一点灵光常独露。(月林观)。
　　大地绝纤尘。面南看北斗。嫁鸡逐鸡飞。嫁狗逐狗走。(雪庵瑾)。
　　【增收】舍利弗因维摩诘室有一天女散华。次问言。汝何不转却女身。曰我从十二年来求女人相了不可得。当何所转。即时天女以神通力变舍利弗作天女。天乃化身如舍利弗。而问言。何不转却女身。弗以天女像而答。我今不知何转而变为女身。天曰。舍利弗若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也。即时摄舍利弗身。还复如故。而问言。女身色相今何所在。舍利弗言。女身色相无在无不在。天曰。一切诸法亦复如是。无在无不在。　颂曰。
　　鹙子已圆无漏种。换却身形总不知。通途一贯非他物。午夜胡僧步雪归。(正堂辩)。
　　宾头卢尊者。赴阿育王宫大会。王行香次作礼问曰。承闻尊者亲见佛来是不。者以手策起眉毛曰。会么。王曰不会。者曰。阿耨达池龙王请佛斋。吾是时亦预其数。　颂曰。
　　拈起眉毛示育王。当时凡圣绝商量。从来对众难收拾。眼上依前两簇长。(佛印元)。
　　一翳在眼空花乱坠。狭路相逢难为回避。大王还识老僧无。似雪眉毛长窣地。(佛慧泉)。
　　我佛亲见宾头卢。眉长发短双眉粗。阿育王犹疑狐。唵摩呢哒哩悉哩苏嚧。(保宁勇)。
　　【续收】灵山会上旧家风。脱略从兹势莫穷。金斗峰前重漏泄。莫将附子当天雄。(正堂辨)。
　　尊者亲曾见佛来。双眉策起笑颜开。古今不隔丝毫许。天上人间孰可陪。(佛照光)。
　　以手策起眉毛。千圣从来不识。一会灵山俨然。说甚今朝昨日。(月林观)。
　　策起眉毛答问端。亲曾见佛不相谩。至今应供四天下。春在梅梢带雪寒。(天童净)。
　　尊者当时亲见佛。眉毛策起有来端。顶门[翟*欠]瞎金刚眼。恩大难酬雨露宽。(枯禅镜)。
　　厖眉策起貌棱层。见佛元来却不曾。南岳天台相撞着。被人唤作捉斋僧。(巳庵深)。
　　策起眉毛示育王。分明佛面露堂堂。至今阿耨池中水。流落人间润八荒。(天目礼)。
　　君王一语出如纶。尊者眉毛八字分。四海风清烟浪静。碧天无际水无垠。(无准范)。
　　尊者策眉王不会。十方剎土古风清。佛斋胜会亲曾预。不是寻常粥饭僧。(横川珙)。
　　殃崛摩罗未出家时。事外道受教。为憍尸迦欲登王位。用千人拇指为花冠。所得九百九十九。唯欠一指。遂欲杀母取指。时佛在灵山。以天眼观之。乃化作沙门在殃崛前。殃崛遂释母欲杀佛。佛徐行。殃崛急行追不及。乃唤曰。瞿昙住住。佛告曰。我住久矣。是汝不住。殃崛闻之心忽开悟。遂弃刃投佛出家。佛即授与落发披衣。　颂曰。
　　殃崛雄雄方勇锐。瞿昙住住息风波。杀人作佛当头札。覆雨翻云在剎那。(踈山如)。
　　急行缓步无前后。浑踏长安路一条。殃崛回头知住处。便能平步上云霄。花冠不用娘生指。须发宁烦费力摇。好是移花兼蝶至。等闲买石得云饶。(佛灯珣)。
　　【续收】我住久矣是汝不住。是汝若住鼻孔相拄。不动步而徧界游。师姑毕竟女儿作。(云居悟)。
　　从人求觅枉奔波。过在孳生口数多。杀却浑家仍自杀。谁能奈得你侬何。(野云南)。
　　殃崛摩罗既出家为沙门。因持钵入城至一长者家。值其妇产难。子母未分。长者云。瞿昙弟子汝为至圣。当有何法能免产难。殃崛曰。我乍入道未知此法。当去问佛却来相报。遽返白佛。具陈上事。佛告曰。汝速去说。我自从贤圣法来未曾杀生。殃崛往告。其妇人闻之。当时分免。母子平安。　颂曰。
　　圣法从来不杀生。本无生杀亘精明。是诸人我皆空相。一切冤亲尽假名。甘露才沾除热恼。玉莲金子两敷荣。(觉海元)。
　　月里姮娥不画眉。只将云雾作罗衣。不知梦逐青鸾去。犹把花枝盖面归。(鼓山珪)。
　　华阴山前百尺井。中有寒泉彻骨冷。谁家女子来照影。不照其余照斜领。(径山杲)。
　　【续收】不迟一步不疾一刻。明眼衲僧如何会得。粉骨碎身未足酬。一句了然超百亿。(尼无着总)。
　　贤圣劫来未曾杀。而今断这一刀休。果然葛怛胸中落。笑杀灵山老比丘。(密庵杰)。
　　不因一事不长一智。不曾杀生了无忌讳。傅言送语当风流。拈得口兮失却鼻。(木庵永)。
　　贤圣中来不杀生。其家子母自团圆。阴阳造化初无迹。春在花枝特地妍。(天目礼)。
　　彩仗神旗猎晓风。鸡人催唱鼓冬冬。铜壶漏永何时歇。如此相催即老翁。(南叟茂)。
　　非食不疗饥。非药不疗病。黄面老瞿昙。识尽众生性。(宝叶源)。
　　我瞿昙佛。具正徧知。子母分解。只在当时。(横川珙)。
　　那咤太子。析肉还母。析骨还父。然后现本身运大神力。为父母说法　佛眼远云。肉既还母。骨聚还父。用甚么为身。学人到这里若见得去。廓清五蕴吞尽十方。乃颂曰。
　　骨还父。肉还母。何者是身。分明听取。山河国土现全躯。十方世界在里许。万劫千生绝去来。山僧此说非言语。
　　骨肉都还父母了。未知那个是那咤。一毛头上翻身转。一一毛头浑不差。(径山杲)。
　　【续收】那咤太子本来身。卓卓无依不受尘。云散水流天地静。篱间黄菊正争春。(自得晖)。
　　析骨还父肉还母。不知那个是那咤。夜深失脚千峰外。万古长风片月斜。(少室睦)。
　　骨还父肉还母。日西沉水东注。(良久)露。(北磵简)。
　　雨散云收后。崔嵬数十峰。王维虽敏手。难落笔头踪。(无准范)。
　　七贤圣女姊妹。同游尸陀林。一姊指尸曰。尸在此人在甚处。诸姊妹谛观皆悉悟道。乃感帝释雨华赞曰。我是帝释。见诸姊悟道故来供养。但诸姊有何所须。我能给施。女曰我家四事七珍悉皆具足。唯要三般物。一要无根树一株。二要无阴阳地一片。三要叫不应谷一所。帝释曰。一切所须我悉有之。若此三物我实无。女曰。汝若无此。争解济人。遂同往白佛。佛言。我诸弟子不解此义。唯有诸菩萨乃解此义。　颂曰。
　　寒林里忽逢伊。帝释行檀恨已迟。三物索来何处有。却令诸姊皱双眉。憍尸迦知不知。更献天华三两枝。(佛慧泉)。
　　尸在此兮人何在。疾雷破山风振海。云飞雨散相见时。髑髅眼睛放光彩。(龙牙才)。
　　帝子游春不逐他。相邀诸姊入尸陀。死人堆里出身路拨动烟尘见也么。灵利汉不消多。回头踏着自家底洞云深处旧烟萝。(佛灯珣)。
　　【续收】谈玄谈妙实堪夸。帝释才闻便雨华。临机须索三般物。看看愁杀憍尸迦。历劫不曾违背面。明明借问却周遮。(大沩智)。
　　无阴阳地无根树。谷呼不应当头露。罗列七珍森太虚。动地雨华无量数。天帝释七贤女。明明指出真金处。无生无法本如如。只个如今离言语。(圆悟勤)。
　　无阴阳地叫不响山。无根树子大家攀。七贤女太娇痴。却将红粉画蛾眉。憍尸无此三般物。那得天华撩乱飞。(佛鉴懃)。
　　无根树子枝条累。山谷无声句最亲。阴阳不到闲田地。结子开华朵朵新。(正堂辩)。
　　观之不可见。听之不可闻。家有三般宝。富贵压乾坤。(月庵果)。
　　无根树子一株。山翁不费诛锄锤碎千年桃核不须缘木求鱼。(蒙庵岳)。(三)。
　　无阴阳地一片。明明卖贵买贱。死尸无处活埋。露出三头两面。
　　不应山谷一所。透出千门万户。清晓一声杜鹃。劝人不如归去。
　　无阴阳地有甚巴鼻。无根树子荒得人死。叫不响山谷。摩酰亚三目。作么作么。因祸致福。恼得憍尸迦。大笑却成哭。(退庵奇)。
　　七珍八宝任君需。三物从来的是无。若向无中拈得出。不须见佛问何如。(天目礼)。
