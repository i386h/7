<!-- { "loadSidebar": true } -->
　　【增收】鼓山珪云。五祖以拄杖子话。请益白云。云曰。要会么。多处添些子。少处减些子。何故。神仙秘诀父子不传。白云和尚大似一钱为本万钱为利。殊不知如人善博。曰胜日贫。老禅道。多处添些子。少处减些子。自然到处恰好。者个算法极省工夫。你诸人要会么。乃颂曰。
　　多添减少休那兑。支移拆变加三倍。平生有子不须教。一回落赚自然会。
　　【增收】芭蕉清因僧问。如何是透法身句。师曰。一不得问。二不得休。曰学人不会。师曰。第三度来。与汝相见。　颂曰。
　　休问维摩卧病城。罗山空自掩光阴。流沙欲渡全无难。莫听莺啼在那林。(投子青)。
　　一不问兮二不休。直须识取那钩头。再三回首来相见。急水波心辊绣球。(懒庵需)。

　　六祖下第七世之三(清源下第六世之一)

　　(天皇)　台州瑞岩师彦禅师。(嗣严头)师寻居丹丘瑞岩。坐盘石。终日如愚。每日唤主人公。复应诺。乃曰。惺惺着。他后莫受人谩　后有僧参玄沙。沙问。近离甚处。曰瑞岩。沙曰。有何言句示徒。僧举前话。沙曰。一等是弄精魂。也甚奇怪。乃曰。何不且在彼住。曰已迁化也。沙曰。而今还唤得应么。僧无对。　颂曰。
　　一生长唤主人公。不受人谩逈不同。今日惺惺何处去。满山松栢起悲风。(佛国白)。
　　弯弯新月聚三星。谁信心王本自宁。可笑瑞岩方丈老。夜深呼唤强惺惺。(祖印明)。
　　瑞岩家风。唤主人公。昨夜南山。虎咬大虫。(径山杲)。
　　一主人公死。一主人公活。若解弄精魂。两头皆透脱。(鼓山珪)。
　　自呼呼应已惺惺。不受欺谩理不轻。池内白莲香未已。檐前山色四时青。(白杨顺)。
　　【续收】瑞岩常唤主人公。突出须弥最上峰。大地掀翻无觅处。笙歌一曲画楼中。(天衣哲)。
　　不施棒喝。唤主人公。鹅王择乳。鸭类不同。(高原泉)。
　　水洗水兮金博金。瑞岩彻底老婆心。自携缾去沽村酒。却着衫来作主人。(无量寿)。
　　学道之人不识真。只为从前认识神。无量劫来生死本。痴人唤作本来身。(无门开)。
　　盘陀漠漠秘苍苔。终日加趺两鬓摧。纵使不曾呼唤着。何尝谩得阿师来。(天目礼)。
　　风前一曲动离情。调古无人和得成。自唱自斟还自饮。至今犹自不惺惺。(别山智)。
　　福州罗山道闲禅师。(嗣岩头)闽王请开堂。师升座。方收敛僧伽黎。乃曰珍重。便下座。闽王近前执手云。灵山一会何异今日。师曰。将谓是个俗汉(五灯会元载云。闽帅饮其法味。请居罗山。号法宝禅师。开堂升座。方敛衣。便曰珍重。时众不散良久师又曰。未识底近前来。僧出礼拜。师抗声曰。也大苦哉。僧拟伸问。师乃喝出。与旧载公案稍异)。　颂曰。
　　罗山忍俊不能禁。大展家风吼一音。纸墨如山书莫尽。衲僧休向义中寻。(洞山聪)。
　　纷纷雪影耀闽天。闽主欣逢倍乐然。一旦春风吹大地。更无一点在阶前。(白云端)。
　　须弥座上敛伽黎。海口潮音阐大机。世主大檀能藻鉴。灵山嘉会愈增辉。(疎山如)。
　　【续收】一道直如弦。千古应无对。纵有啮镞机。髑髅成粉碎。(栢堂雅)。
　　瑞世优昙见最难。异香浮动晓风寒。自非世主垂青眼。却作闲花野草看。(宝叶源)。
　　【增收】罗山初谒石霜。问起灭不停时如何。霜云。直须寒灰枯木去。一念万年去。函盖乾坤去。纯清绝点去。师不契。后谒岩头理前问。头喝曰。是谁起灭。师於此大悟(五灯会元载云。尝谒石霜问。去住不宁时如何。霜曰。直须尽却。师不契。乃参岩头。亦如前问。头曰。从他去住。管他作么。师於是服膺。与前稍异)。　颂曰。
　　斫断老葛藤。打破狐狸窟。豹披雾而变文。龙乘雷而换骨。咄。起灭纷纷是何物。(天童觉)。
　　是谁起灭。就窠打劫。击杀乌龟。救得跛鳖。(杀六岩辉)。
　　起灭不停谁解看。当机一拶透重关。东西总是长安路。荡荡无拘自往还。(无准范)。
　　冷水点沸汤。舌头不出口。可惜老岩头。慈悲成过咎。(石田熏)。
　　【增收】罗山在禾山游。同行矩长老出门次。师把拄杖向前一撺。矩无对。师曰。石牛拦古路。一马勿双驹。后有僧举似疎山。山曰。石牛拦古路。一马生三寅。　颂曰。
　　春有百花夏有热。秋有凉风冬有雪。若无闲事挂心头。便是人间好时节。(照堂一)。
　　不踏门前路。春归又一年。落花红满地。芳草碧连天。(鼓山珪)。
　　出门握手话分携。古道迢迢去莫追。却笑波心遗剑者。区区空记刻舟时。(径山杲)。
　　【增收】罗山一日问岩头。和尚三十年前在洞山来。又不肯洞山是。否头曰是。又问和尚岂不是承嗣德山。又不肯德山。头曰是。师曰。不肯德山即且置。只如洞山有什么亏欠处。头良久曰。洞山好佛。只是无光。师便礼拜。　颂曰。
　　一个铁额铜头。一人三头六臂。二俱借人鼻孔。却与洞山出气。(南岩胜)。
　　不肯宗师满大唐。罗山礼拜错商量。洞山无佛人难措。惭愧岩头口放光。(卍庵颜)。
　　【增收】罗山因无轸上座问。祇如岩头道洞山好佛祇是无光。未审洞山有何亏缺。便道无光。师召轸。轸应诺。师曰。灼然好个佛。祇是无光。曰大师为甚么拨无轸话。师曰。甚么处是陈老师拨你话处。快道快道。轸无语。师打三十棒趂出。轸举似招庆。庆一夏骂詈。至夏末自来问。师乃分明举似。庆便作礼忏悔曰。洎错怪大师。　颂曰。
　　格外谈惊人句。懵懂禅和徒指注。酌然好个佛无光。言下迷宗空自忙。赖有知音招庆在。譊讹一夏为雌黄。雌黄出。暗写愁肠寄知识。(佛性泰)。
　　福州玄沙师备禅师(嗣雪峰)示众曰。诸方老宿尽道。接物利生。且问汝。只如盲聋痖三种病人。汝作么生接。若拈锤竖拂。他眼且不见。共他说话。耳又不闻。口复痖。若接不得。佛法尽无灵验。时有僧出曰。三种病人和尚还许人商量否。师曰许。汝作么生商量。其僧珍重出。师曰。不是不是。(法眼云。我当时见罗汉和尚举此僧语。便会三种病人。云居锡曰。只如此僧会不会。若道会。玄沙又道不是。若是不会。法眼为什么道。我因此僧语。便会三种病人。上座无事。上来商量。大家要知)有僧持此语请益云门。门曰。汝礼拜着。僧礼拜起。门以拄杖桎。僧退后。曰汝不是患盲。复唤近前来。僧近前。门曰。汝不是患聋。门曰。还会么曰不会。门曰。汝不是患痖。其僧於此有省。　颂曰。
　　盲聋喑痖。杳绝机宜。天上天下。堪笑堪悲。离朱不辨正色。师旷岂识玄丝。争如独坐虚窗下。叶落花开自有时。复云。还会么。无孔铁锤。(雪窦显)。
　　退后近前兼对辩。相逢邂逅难回面。春风蓦地撼庭前。还见落花千万片。(白云端)。
　　云门老子。手亲眼亲。因风吹火。不费精神。盲者便视。聋者便闻。虽然无语。挂在口唇。三种病人。一种法门。(佛鉴懃)。
　　盲聋喑痖接不得。玄沙枉费闲心力。扁鹊卢医拱手归。三人俱是膏肓疾。(鼓山珪)。
　　玄沙三种病人语。透出云门六不收。莫待是非来入耳。从前知己返为雠。(径山杲)。
　　【续收】权生聋瞽痖[病-丙+(君/巾)][病-丙+秝]。要显吾宗验作家。金刚截铁如泥碎。透金才动失玄沙。(汾阳昭)。
　　欲知三种人。应用理常新。未有纤毫法。能为中外尘。(永明寿)。
　　一二三见闻觉。更是谁顿销烁。花簇簇处鹧鸪啼。草熏熏时鸳鸯飞。玄沙老玄沙老。赖遇当年欠一着。谛当之言徒唯然。中间树子半零落。(翠岩真)。
　　玄沙三种接人。诸人口耳现在。不要开眼尿床。特地移山塞海。花里幽禽语不休。风光满地谁人买。(涂毒策)。
　　玄沙三种病人。有理不在高声。引得香严老子。却来树上悬身。(龙门远)。
　　玄沙以毒出人毒。三种病人同一屋。堪笑云门老古锥。河里失钱河里摝。(或庵体)。
　　盲聋喑痖不相干。莫被玄沙恣热谩。一句与君重剖露。老君头戴楮皮冠。(晦室明)。
　　聋盲喑痖。捉败了也。更问如何。聋盲喑痖。(月林观)。
　　曲设多方验作家。有谁亲见老玄沙。耳聋口痖眼睛瞎。五浊众生数似麻。(横川珙)。
　　玄沙见僧来礼拜。乃曰。礼拜着。因我得礼拜汝(此依传灯录所载。其余皆作因我得礼你)。　颂曰。
　　拜我得礼你。自笑没道理。岂独玄沙翁。天下人不是。(觉海元)。
　　因我得礼你。扶倒又扶起。要行即便行。要止即便止。(宝峰明)。
　　夫子不识字。达磨不会禅。玄沙无此语。切莫妄流传。(径山杲)。
　　利刀自断命根。不要依草附木。若有一法与人。永入拔舌地狱。(鼓山珪)。
　　因我得礼你。牵牛去饮水。岸上蹄踏蹄。水中觜对觜。(高庵悟)。
　　因我得礼你。昆仑卧潭底。虽然浪拍天。身上无滴水。(雪堂行)。
　　【续收】因我得礼你。分明好惭愧。玄沙不是痴。咄。开眼休瞌睡。(照堂一)。
　　说你说我。转见话堕。大地众生。元无一个。(典牛游)。
　　老鼠咬生铁。十分滋味别。猫儿左右看。咽唾也不彻。(正堂辩)。
　　因我得礼你。穷源须到底。九九八十一。阎罗王是鬼。(止庵颜)。(圆悟改云当下便归家不隔一番纸)。
　　因我得礼你。事从叮嘱起。谁知白苹风。不在秋江里。(天目礼)。
　　因我得礼你。莫放屁撒屎。带累天下人。错认自家底。(蒙庵聪)。
　　玄沙一日普请。往海坑斫柴见一虎。僧曰。和尚虎。师曰。是汝虎。归院后僧问。适来见虎云是汝。未审尊意如何。师曰。娑婆世界有四重障。若人透得。许汝出阴界　东禅齐曰。上座古人见了道。我身心如大地虚空。如今人还透得么　雪窦云。要与人天为师。前面端的是虎。　颂曰。
　　前虎后虎。急须看取。凛烈威风。生狞爪距。今古樵人不回顾。丧身失命知何数。若回顾。雄雄坐断山前路。(佛慧泉)。
　　猛虎当途独振威。爪牙真个利如锥。可怜不觉亡身者。碎骨收来良可悲。(保宁勇)。
　　宗师方丈大慈悲。是汝之言寔古锥。万里神光腾顶后。肯将生死吓愚痴。(龙门远)。
　　欲识玄沙虎。觌面是谁睹。直下透牢关。全机超佛祖。(禾山方)。
　　【续收】玄沙见虎是汝。多少人明自己。色声逼满太虚。有底纤毫依倚。(永明寿)。
　　老玄沙太饶舌。觌面明明重漏泄。衲僧於此便承当。验来未免眼中屑。屑屑谁甄别。火发新罗烧脚热。(海印信)。
