<!-- { "loadSidebar": true } -->
　　一着高一着。一步阔一步。五百年间生。指出这条路。这条路。十圣三贤皆罔措。(月林观)。
　　佳人睡起懒梳头。把得金钗插便休。大抵还他肌骨好。不涂红粉也风流。(报恩演)。
　　【增收】俱胝有一童子。每见人问事亦竖指。人谓师曰。和尚童子亦会佛法。凡有问皆如和尚竖指。师一日潜袖刀问童曰。闻你会佛法是否。童曰是。师曰。如何是佛。童竖指。师以刀断其指。童叫唤走出。师召童子。童回首。师曰。如何是佛。童举手不见指。忽然大悟。　颂曰。
　　俱胝一指头。一毛拔九牛。华岳连天碧。黄河彻底流。截却指。急回眸。青箬笠前无限事。绿蓑衣底一时休。(山堂淳)。
　　俱胝钝置老天龙。利刃单提勘小童。巨灵抬手无多子。分破华山千万重。(无门开)。
　　【增收】瑞州末山尼了然禅师。(嗣大愚)因灌溪问。如何是末山。师曰。不露顶。曰如何是末山主。师曰。非男女相。溪乃喝曰。何不变去。师曰。不是神不是鬼。变个什么。　颂曰。
　　末山不露凌云顶。今古岧峣在目前。又道本无男女相。非君莫辨火中莲。(真净文)。
　　非男女相独闲闲。正体堂堂孰可攀。一句不传千圣眼。九天风静月弯弯。(自得晖)。
　　非男女相末山主。今古堂堂常独露。常独露兮见也么。清声藉藉播寰宇。(月林观)。

　　六祖下第五世之四(清源下第四世之一)

　　鼎州德山宣鉴禅师。(嗣龙潭)简州周氏子。在蜀常讲金刚般若经。时谓之周金刚。遂将青龙疏钞出蜀。至澧阳路。径造龙潭。到法堂曰。久向龙潭。及乎到来。潭又不见。龙又不现。潭曰。子亲到龙潭。师无语。遂栖止焉。　颂曰。
　　浩渺深坑纳众流。谩持香饵掷金钩。风云匼匝雷霆动。应讶龙王不出头。(保宁勇)。
　　亲到龙潭不见龙。龙潭龙不在潭中。青天白日兴云雨。千古人同笑叶翁。(佛国白)。
　　亲到龙潭不见龙。妙符先觉证玄宗。茆庵盘结孤峰上。静对寒蟾挂碧空。(罗汉南)。
　　潭不见龙不现。亲到龙潭遭一玷。瞥然归去牙如剑。棒头撒出光焰焰。(长灵卓)。
　　【续收】血盆似口剑如牙。竭世枢机未足夸。亲到龙潭龙不现。者回失却眼中花。(心闻贲)。
　　潭不见龙不现。亲到龙潭须活荐。莫学承虚接响人。守株特兔亡机变。知机变。盏子扑落地。楪子成七片。(遁庵演)。
　　潭不见龙不现。全身已在空王殿。梦回忽听晓莺啼。春风落尽桃花片。(皖山凝)。
　　德山一日侍龙潭抵夜。潭曰。更深何不下去。师珍重便出。却回曰。外面黑。潭点纸灯度与。师拟接。潭复吹灭。师於此大悟。便礼拜。潭曰。子见个甚么。师曰。从今向去。更不疑天下老和尚舌头也。至来日潭升座谓众曰。可中有个汉。牙如剑树。口似血盆。一棒打不回头。他时向孤峰顶上立吾道去在。师将疏钞堆法堂前举火炬曰。穷诸玄辩。若一毫置於大虚。竭世枢机。似一滴投於巨壑。遂焚之。於是礼辞而去。　颂曰。
　　明暗相陵不足云。丝毫有解未为亲。纸灯忽灭眼睛出。打破大唐无一人。(白云端)。
　　一时瀑布岩前落。半夜金乌掌上明。大开口来张意气。与谁天下共横行。(保宁勇)。
　　明暗相形事渺茫。谁知脑后迸神光。都来划断千差路。南北东西达本乡。(大洪邃)。
　　明暗分时光定动。火光灭处见来由。龙潭截断辞源后。佛祖孤峰骂未休。(照觉总)。
　　一阵旋风雾霭开。千峰突出碧崔嵬。惊猿怨鹤抛来久。半夜山前唤得回。(上方益)。
　　吹灭龙潭火一星。当时心眼太精明。微尘佛祖绝踪迹。跛鳖奔腾作么生。(旻古佛)。
　　黄金为骨玉为棱。莫把他家此日寻。多少从来悟心匠。尽将底事继威音。(龙门远)。
　　德峤龙潭啐啄机。芥针投合契玄微。孤峰盘结幪头坐。不顾青山云自归。(京兆府天宁琏)。
　　【续收】龙潭雾起老龙吟。吓杀南山白额虫。不触波澜拿鳖鼻。崭然头角气如虹。(南堂兴)。
　　亲到龙潭不见龙。纸灯吹灭眼头空。一条白棒掀天地。灭却西来达磨宗。(佛照光)。
　　百结襕衫破幞头。年年落第出神州。却因一只穿杨箭。临老来封马上候。(萝月莹)。
　　开口不见齿。伸手不见掌。夜半忽相逢。葛藤长万丈。(雪庵瑾)。
　　南来本欲破邪说。纸灯灭处难分雪。踏着銔锤硬似铁。错认乌龟唤作鳖。(玉泉穷谷琏)。
　　亲到龙潭已暗投。夜深谁共御街游。纸灯吹灭狼烟息。坐断中原四百州。(天目礼)。
　　蓦札相逢不再三。才开臭口见乡谈。纸灯灭处饶端的。不许苍龙卧碧潭。(村翁铦)。
　　德山礼辞龙潭。直抵沩山。挟复子上法堂。从西过东。从东过西。顾视方丈曰。有么有么。山坐次殊不顾盻师曰无无。便出。至门首。乃曰。虽然如此。也不得草草。遂具威仪再入相见。才跨门提起坐具曰。和尚。山拟取拂子。师便喝拂袖而出。山至晚问首座。今日新到在否。座曰。当时背却法堂。着草鞋出去也。山曰。此子已后向孤峰顶上盘结草庵。呵佛骂祖去在　雪窦拈两处云。勘破了。乃颂曰。
　　一勘破二勘破。雪上加霜曾崄堕。飞骑将军入虏庭。再得完全能几个。急走过莫放过。孤峰顶上草里坐。
　　虎穴深林人不到。到者还须是猎人。老虎睡惊才举目。瞥然跳出获全身。(海印信)。
　　偷营斫寨入中军。应是机谋已十分。袖里金槌犹未动。山前飞骑去纷纷。(上方益)。
　　德山老能法战。一喝声光吼雷电。骑虎头兮收虎尾。捋虎须兮真可羡。急走下山三十里。又被沩山追一箭。(佛鉴懃)。
　　【续收】大用不拘。今古规模。倒拈蝎尾。平捋虎须。若非深辨端倪。何以坐观成败。俊处颕脱囊锥。高来卷舒方外。孤峰顶上浪滔天。正令当行百杂碎(咄　圆悟勤)。
　　骑虎头把虎尾。霹雳一声惊万里。坐观成败老将军。脑后一槌谁敢拟。拟不拟。个个无裈长者予。(懒庵需)。
　　韬略双全胆气豪。当头不怕阵云高。排关自谓褰旗手。未免孤峰没草巢。(顽石空)。
　　七事随身。一毫不用。再展枪旗。乾坤震动。孤峰顶上。休更说梦。(退庵奇)。
　　德山凡见僧入门便棒。　颂曰。
　　德山棒。划断圣凡魔胆丧。善能方便捋虎须。忿怒那咤亦摧荡。(海印信)。
　　一棒一条痕。辛酸不可论。丈夫多意气。几个是知恩。(大洪恩)。
　　突出双头卒辨难。曾将一击碎潼关。自从天下太平后。流落人间号德山。(白云端)。
　　骤雨迅雷击。云兴电影随。将军虽有令。何似帝尧时。(大洪邃)。
　　两手托开无缝塔。一脚踢倒须弥山。青天霹雳无遮护。阿师犹自觅禅关。(成枯木)。
　　一条白棒劈头来。血溅星飞痛可哀。祖师更无回避处。妙高峰顶也崩摧。(佛国白)。
　　德峤分明显大奇。棒头挥出绝离微。令行佛祖无空过。一似轮王握万机。(云盖昌)。
　　一条楖栗倚青天。别向三乘教外传。未眨眼时遭八百。拟开口处着三千。(张无尽)。
　　当机截断圣凡。膝上寒光照雪。茫茫宇宙无穷。皮下何人有血。(普融平)。
　　坐断生死要津。不问凡圣迷悟。一棒打破面门。自然乾坤独露。(佛心才)。
　　入门棒棒没商量。拶出红流便厮当。不是奴奴情淡薄。无钱难作好儿郎。(佛灯珣)。
　　棒下真鍮不博金。德山彻底老婆心。后人只见波涛涌。不见龙王宫殿深。(鼓山珪)。
　　入门便棒。郎当不少。依而行之。胡麻厮缴。(径山杲)。
　　曾透龙潭向上机。便将一棒力横挥。当头突出何人辨。只许丛林作者知。(楚安方)。
　　【续收】一条白棒。胡挥乱揎。撞着聱头。魂飞胆颤。(典牛游)。
　　杀活并行。醍醐毒药。是赏是罚。一任卜度。(尼无着总)。
　　皎洁晴天吼怒雷。铁山万迭尽惊开。因思块雨条风日。安得全提有此来。(宝叶源)。
　　德山小参示众曰。今夜不答话。问话者三十棒。时有僧出礼拜。师便打。曰某甲话也未问。和尚因甚么打某甲。师曰。汝是甚么处人。曰新罗人。师曰。未跨船舷。好与三十棒　法眼云。大小德山。话作两橛　圆明密云。大小德山。龙头蛇尾　云窦云。二尊宿虽善裁长补短舍重从轻。要见德山老汉亦未可在。何故。殊不知。德山握阃外之威权。有当断不断不招其乱底剑子。诸人要识新罗僧么。只是撞着露柱底瞎汉。　颂曰。
　　德山自得任公手。一线分明下两钩。透网金鳞才弄水。岸边还把钓丝收。(佛印元)。
　　诛龙之剑未可挥蛇。大猎之家岂藉狐兔。君不见。诸葛亮作军师。或施擒纵少人知。百万雄兵如指掌。小丑擒来又纵之。兵叹讶马频嘶。无限儿郎唱大奇。如是四方英勇将。闻名早已竖降旗。(海印信)。
　　祖令全提孰敢论。纤毫才动陷关津。这僧不辨个时节。为法忘身有几人。(枯木成)。
　　烟尘扫荡将军令。正勑流行宣德音。公子只知歌既醉。夜深还被活生擒。(宝峰照)。
　　横按镆铘居阃外。当锋谁敢犯重围。堪羡新罗个衲子。全机破敌也光辉。(旻古佛)。
　　【续收】高提祖印踞寰中。孰肯当机定吉凶。不是新罗这衲子。争教千古振清风。(大沩喆)。
　　大冶烹金。忽雷惊春草木秀发。光辉日新。不费纤毫力。擒下天麒麟。全威杀活得自在。千古照耀同氷轮。话作两橛句中眼活。龙头蛇尾。以指喻指。撞着露柱瞎衲僧。塞断咽喉无出气。拟议寻思隔万山。咭嘹舌头三千里。(圆悟勤)。
　　德山老人。寂寂惺惺。法眼圆明。精精灵灵。六韬三略。武纬文经。新罗衲子。有丙无丁。(南堂兴)。
　　德山因廓侍者问。从上诸圣向什么处去。师曰。作么作么。曰敕点飞龙马。跛鳖出头来。师休去。明日师浴出。廓过茶与师。师抚廓背曰。昨日公案作么生。曰这老汉今日方始瞥地。师又休去。　颂曰。
　　跛鳖飞龙骑。形殊理不殊。欲明二大士。棒下识真躯。(汾阳昭)。
　　正十忠臣气最英。一言佐国死犹轻。不同謟曲偷安者。冒宠贪荣过一生。(佛印元)。
　　袖里藏锋逈莫俦。任他高作运机筹。君看举鼎拔山力。未到乌江不肯休。(海印信)。
　　云鹏展翅天无光。井底虾蟆刚咄咄。太阳忽转跳出来。千峰万峰空突兀。(白云端)。
　　熟睡高声叫不闻。梦中讇语自纷纷。明朝一下方眠觉。懊恼昏沉不可论。(保宁勇)。
　　觌面来时作者知。可中石火电光迟。输机谋主有深意。欺敌兵家无远思。发必中更谩谁。脑后见腮兮人难触犯。眉底有眼兮渠得便宜。(天童觉)。
