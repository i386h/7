<!-- { "loadSidebar": true } -->
　　斩了猫儿问谂师。草鞋头戴自知时。两堂不是无言对。只要全提向上机。(踈山如)。
　　南泉提起为诸人。自是诸人眼不亲。付与赵州呈好手。拈来觌面便翻身。(楚安方)。
　　【续收】捕鼠有功人竞爱。霜刀挥处罢相争。太平本是将军致。不许将军见太平。(石[(工*几)/石]明)。
　　缩水酒越浓。负心人越穷。铁刚刀自利。不用苦磨砻。草鞋头戴今何在。我见牵来劈面舂。(阐提照)。
　　石里藏金谁辨别。游人但见藓痕斑。却被石人窥得破。铁船载入洞庭山。(雪窦宗)。
　　放去若雷奔。收来如掣电。不识李将军。徒学穿杨箭。(南堂兴　二)。
　　赵州牙如剑树。南泉口似血盆。两个无孔铁槌。打就一合乾坤。释迦老子不会。问取弥勒世尊。
　　手握乾坤杀活机。纵横施设在临时。满堂兔马非龙象。大用堂堂总不知。(胡文定公安国)。
　　南泉提起下刀诛。六臂修罗救得无。设使两堂俱道得。也应流血满街衢。(广德光孝慜)。
　　提起分明斩处亲。落花飞絮扑行人。头戴草鞋出门去。四月圆荷叶叶新。(檇李楶)。
　　青蛇提起血腥臊。几个男儿有胆毛。直下血流犹未觉。举头还见铁山高。(简堂机)。
　　南泉一刀斩了。赵州戴履摩挲。虽然子承父业。满地老鼠奈何。(典牛游)。
　　当日临崖看浒眼。至今观水忆南泉。赵州头戴草鞋去。渔翁腰带好牵船。(龙牙言)。
　　克己堂前开饭店。股肱屋里贩扬州。头戴草鞋呈丑拙。凑成一段好风流。(或庵体)。
　　手按吹毛岂易为。两堂要活死猫儿。赵州上树安身法。多少傍人眼搭[目*(山/虫)]。(别峰印)。
　　南泉挥剑斩猫儿。杀活唯凭作者知。权柄一朝如在手。分明看取令行时。(尼无着总)。
　　草鞋头戴有譊讹。诸老机锋会得么。道泰不传天子令。时清休唱太平歌。
　　一刀两段绝譊讹。天下禅和不奈何。头戴草鞋重漏泄。知恩者少负恩多。(木庵永)。
　　赵州若在。倒行此令。夺却刀子。南泉乞命。(无门开)。
　　尽力提持只一刀。狸奴从此脱皮毛。血流满地成狼籍。暗为春风染小桃。(无准范)。
　　一刀成两段。释得二僧争。草鞋头戴出。猫儿无再生。(横川珙)。
　　【增收】南泉因僧问讯叉手而立。师曰。太俗生。其僧便合掌。师曰。太僧生。僧无对。　颂曰。
　　合掌太僧。叉手太俗。撒手出门。山青水绿。换步移身振古风。木人共唱无生曲。(大洪遂)。
　　南北东西无不利。令人深爱老南泉。眉毛厮系如相似。鼻孔辽天不着穿。(龙门远)。
　　南泉示众曰。王老师要卖身。阿谁要买。一僧出曰。某甲买。师曰。他不作贵价。不作贱价。汝作么生买。僧无对　卧龙代云。属某甲去也　禾山代云。是何道理　赵州代云。明年来与和尚缝个布衫。　颂曰。
　　王老明明要卖身。一时分付与傍人。可怜天下争酬价(请续此句　佛印元)。
　　贵贱非同价不常。个中交道没商量。赵州布衫应时用。一任闲人说短长。(泉太道)。
　　南泉铺席大开张。差宝希珍压市行。竞买虽多酬价少。至今天下错商量。(野轩遵)。
　　卖身王老难为价。贵贱俱非不易酬。若使当时无退悔。唤来分付与园头。(海印信)。
　　王老哀哉不惜身。临危将卖与何人。若无令子轻酬价。往往一年空过春。(保宁勇)。
　　【续收】不作贵兮不作贱。翻覆高低隔一线。利害分明说向人。怜悧衲僧见不见。(呆堂定)。
　　南泉与归宗麻谷。同去参礼南阳国师。先於路上画一圆相曰。道得即去。宗便於圆相中坐。谷作女人拜。师曰。与么则不去也。宗曰。是什么心行。师乃相唤曰。不去礼国师　玄觉云。只如南泉恁么道。是肯底语。不肯语　云居锡云。比来去礼拜国师。南泉为甚么却相唤回。且道古人意作么生。　颂曰。
　　国师欲见义多般。圆坐端居拜请看。不去同音闻便解。久经行阵夺旗旛。(汾阳昭)。
　　由基箭射猿。绕树何太直。千个与万个。是谁曾中的。相呼相唤归去来。曹溪路上休登陟。复云。曹溪路坦平。为什么休登陟。(雪窦显)。
　　三人同行。必有我师焉。择其善者而从之。其不善者而改之。(翠岩真)。
　　三个同人去选官。偶值清风明月夜。或吟或咏或弹琴。夜静更阑犹未舍。忽觉天明归去来。他时自有知音者。(海印信)。
　　漫漫大地盈尺雪。江湖一片难分别。渔父披蓑月下归。谁道夜行人路绝。(保宁勇)。
　　三人礼拜南阳去。半路抽身信已通。休论东西与南北。此心千里自同风。(草堂清)。
　　巧夺豪拈浪苦辛。谁能於此辨疎亲。落花芳草空歧路。细雨斜风不见人。(旻古佛)。
　　珍重南阳好在哉。三人半路不空回。道存目击犹多事。若遇知音请举来。(云岩因)。
　　同气相求事可论。一回见面一欢情。两行何处闲文字。一队谁家好弟兄。(龙门远)。
　　同坑无异土。千古少人知。月下休相唤。还从旧路归。(开福宁)。
　　南泉麻谷与归宗。道眼元来总不通。去礼国师瞻相好。区区只到半途中。(踈山如)。
　　【续收】手携花鼓到城根。反着麻鞋过短门。笑把柴头书古字。大家来步月黄昏。(月堂昌)。
　　野店斋余聊问津。作家竿木镇随身。相逢尽道休官去。林下何曾见一人。(尼无着总)。
　　气直语直。眼亲手亲。峰峦竞秀。红紫争春。神通妙用施呈尽。要见国师犹隔津。(且庵仁)。
　　金针绣出玉鸳鸯。石女擎来不覆藏。刚被木人偷眼觑。至今两两不成双。(万庵柔)。
　　各将财本去经营。上国如天好趂晴。未出门时先算帐。如何得到凤凰城。(虚堂愚)。
　　圆相中间坐底谁。便施女拜各呈机。国师道大徧天下。未许寻常人得知。(横川珙)。
　　【增收】南泉玩月次。赵州指月问曰。何时得恁么。师曰。王老师二十年前亦恁么来。曰只今作么生。师便归方丈。　颂曰。
　　剑落寒潭谩刻舟。霜花浪急使人愁。若凭言语论高下。嬴得南泉一默酬。(虎头上座)。
　　赵州捧出菱花镜。王老亲拈白玉槌。一击当阳令瓦碎。此心能有几人知。几人知。两个分明是赤眉。风前月下扬家丑。笑倒灵山老古锥。(慈受深)。
　　皎月团团丽碧天。赵州王老玩阶前。二人心眼俱相似。光彩从来共宛然。(本觉一)。
　　剑落寒潭谩刻舟。霜花浪急使人愁。渔翁罢钓归深坞。一只鸳鸯落渡头。(上方岳)。
　　【增收】南泉因赵州问。道非物外。物外非道。如何是物外道。师便打。州捉住棒云。已后莫错打人去。师曰。龙蛇易辨。衲子难谩(联灯录与此稍异。乃示众云。道非物外。物外非道赵州出问。如何是物外道。师便打。州捉住云。和尚莫打某甲。已后错打人去在。师掷下棒云。龙蛇易辨衲子难谩)。　颂曰。
　　软缠藏锋入阵来。尽将擒下眼瞠开。死生一决英雄士。文武双行将相才。(保宁勇)。
　　龙蛇能易辨。衲子最难谩。性净秋空阔。心清巨海宽。天涯毫末见。世界掌中观。万法不为侣。西江一吸乾。(南堂兴)。
　　【增收】南泉住庵时。有一僧到庵。师向其僧道。某甲上山。待到斋时作饭自吃了。送一分来山上。少时其僧自吃了。却一时打破家事就床卧。师待不见来。遂归见僧卧。师亦去一边而卧。僧便起去。师住后曰。我往前住庵时。有个伶俐道者。直至如今不见。　颂曰。
　　吹毛剑利。逆水波清。丈夫志气。不顺人情。君征塞北。我伐西秦。千古万古。共乐升平。(南堂兴)。
　　短袴长衫白苎巾。咿咿月下急推轮。洛阳路上相逢着。尽是经商买卖人。(虚堂愚)。
　　斩猫机用未为过。犹胜厨中打粥锅。才有此心招此报。恶人无奈恶人何。(宝叶源)。
　　【增收】南泉谓座主曰。你与我讲经得么。主曰。和尚为某甲说禅。某甲与和尚讲经。师曰。不可将金弹子换银弹子去。　颂曰。
　　盘走珠兮珠走盘。当机脱略好生观。世人知贵不知价。信手拈来也不难。(正堂辩)。
　　南泉因僧问。和尚百年后。向什么处去。师曰。山下作一头水牯牛去。曰某甲随和尚去。还得也无。师曰。汝若随我。即须衔取一茎草来。　颂曰。
　　类中难辨要分明。戴角披毛卒未醒。衔取草来方定动。头头物物自真灵。(汾阳昭)。
　　行履从来异类中。不知头角与谁同。若衔水草时相见。摆尾摇头四野风。(佛印元)。
　　异类中行得自由。拽穿鼻孔卒难收。草枝衔得相逢处。高卧深云任白头。(佛慧泉)。
　　南泉在山上刈茅次。有僧问。南泉路什向么处去。师拈起鎌子曰。我这鎌子是三十文钱买。曰我不问这个。南泉路向什么处去。师曰。我用得最快。　颂曰。
　　茆鎌使得快如风。三十青蚨建大功。南泉向上路难到。到者方知触处通。(照觉总)。
　　茆鎌三十文钱买。觌面高提第一筹。直下便知归去路。也须更上一层楼。(圆通仙　二)。
　　拨草瞻风探祖禅。谁知草里有南泉。分明一句无私语。彻骨风生天地寒。
　　王老真机迅若风。示人方便孰能通。茆鎌举起神锋露。惊得泥牛过海东。(智海清)。
　　问路分明指路头。青蚨三十不轻酬。用时最快无机巧。无味之谈塞众流。(真如喆)。
　　我这鎌子用得快。当时三十文钱买。南泉门下路歧通。寄语行人着精彩。(天童觉)。
　　匇匇禅客问南泉。欵段徒劳痛下鞭。今日为君重漏泄。翩翩孤雁下遥天。(道场如)。
　　【增收】南泉曰。三世诸佛不知有。狸奴白牯却知有。　颂曰。
　　吃官酒卧官街。当处死当处埋。沙场无限英雄汉。堆山积岳露尸骸。(大沩智)。
　　三世诸佛不知有。一一面南看北斗。狸奴白牯却知有。戴角擎头师子吼。四棱塌地又团栾。八角磨盘空里走。拟推寻劈脊搂。拈得鼻孔失却口。为问普化一头驴。何似子湖一只狗。(圆悟勤)。
　　三世诸佛不知有。老老大大外边走。眼皮盖尽五须弥。大洋海里翻筋斗。(径山杲　二)。
　　狸奴白牯却知有。瀑布不溜青山走。堪笑无端王老师。错认簸箕作熨斗。
　　越鸟巢南枝。胡马嘶北风。狸奴并白牯。寸步不曾通。千山都坐断。万派尽朝东。天王才合掌。那咤扑帝锺。(或庵体)。
　　野老祭江神。乞儿打筋斗。莫作两般看。等是扬家丑。(村翁铦)。
