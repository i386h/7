<!-- { "loadSidebar": true } -->
　　父为子隐。子为父隐。一火白拈。谁敢亲近。藏头白海头黑。不动刀枪断人性命。(退庵奇)。
　　离四句兮绝百非。递相推过几曾知。这僧担一檐懵懂。换得两头[泳-永+盾]淈归。(月坡明)。
　　【增收】马祖示众云。凡有言句是提婆宗。以此个为主。　颂曰。
　　玉转珠回着眼看。有相干处没相干。只将此个以为主。(喝一喝云)一剑倚天星斗寒。(石溪月)。
　　【增收】马祖一日。封三瓮酱。令僧驰书寄与百丈。百丈集众上堂。开书了。拈拄杖指瓮曰。道得即不打破。道不得即打破。众无语。丈打破。归方丈。　颂曰。
　　送酱三瓶通远信。当时打破众还惊。父慈子孝谁相委。莫道禅家太不情。(本觉一)。

　　六祖下第二世(清源下第一世)

　　【增收】石头希迁大师。(嗣清源思)因清源曰。有人道岭南有消息。师曰。有人不云云。曰若恁么。大藏小藏从何而来。师曰。尽从这里去。终不少他事。源甚然之。　颂曰。
　　有消息太沉屈。无消息转埋没。大藏小藏从兹出。撒沙撒土无终极。甜如蜜苦如蘗。明如日黑如漆。击碎千年野狐窟。填沟塞壑无人识。(圆悟勤)。
　　【增收】石头因。僧问。如何是解脱。师曰谁缚汝。　颂曰。
　　未息狐疑问上流。如何解脱得心休。承君解脱从谁起。直得无生是石头。(汾阳昭)。
　　曾把疑情问解脱。拟意投师示一诀。兴慈旨意应机酬。是汝当观第二月。(般若柔)。
　　【增收】石头因僧问。如何是祖师西来意。师曰。问取露柱。曰某甲不会。师曰。我更不会。　颂曰。
　　觌面相呈便相骂。两个中有一人嗔。要识是非须看取。铁牛耕出玉麒麟。(灵源清)。

　　北宗

　　【增收】终南山惟政禅师。(嗣北宗秀下嵩山寂)因唐文宗大和中嗜蛤蜊。一日御馔中有擘不张者。帝以为异。焚香祷之。俄变为菩萨形。梵相具足。即贮以金粟檀香合。覆以美锦。赐兴善寺。令众僧瞻礼。因问群臣。斯何祥也。或言。太一山有惟政禅师。深明佛法。博闻强识。帝即令召至问其事。师曰。臣闻物无虚应。此乃启陛下信心耳。契经曰。应以此身得度者。即现此身而为说法。帝曰。菩萨身已现。且未闻说法。师曰。陛下睹此。为常耶。非常耶。为信耶。非信耶。帝曰。希奇之事。朕深信焉。师曰。陛下已闻说法竟。皇情大悦。诏天下寺院各立观音像。以答殊休。　颂曰。
　　螺蛳蚌蛤类。大唐天子心。嗜好即深信。南无观世音。(西岩惠)。
　　合水和泥底事忙。被渠点破太乖张。虽然嘿契君王意。已是全身陷镬汤。(北海心)。
　　一点悲心擘不开。镬汤衮处笑盈腮。希奇之事朕深信。见与君王说法来。(石溪月)。
　　蚌蛤之中有应身。更言说法亦非真。补陀大士唐天子。横眼人无隔宿恩。(闲极云)。

　　禅宗颂古联珠通集卷第九
　　禅宗颂古联珠通集卷第十

　　　　宋池州报恩光孝禅寺沙门法应　集元绍兴天衣万寿禅寺沙门普会续集

　　祖师机缘
　　六祖下第三世之一(南岳下第二世之一)

　　洪州百丈山怀海大智禅师。(嗣马祖)再参马祖。祖於禅床角。取拂子示之。师曰。只遮个更别有。祖乃放旧处曰。你已后将什么为人。师却取拂子示之。祖曰。只遮个更别有。师以拂子挂安旧处方侍立。祖叱之。后檀信请住大雄山。岩峦峻极。故号之百丈。一日师谓众曰。佛法不是小事。老僧昔日被马大师一喝。直得三日耳聋眼黑。黄蘗闻举。不觉吐舌。　颂曰。
　　每因无事侍师前。师指绳床角上悬。举放却归本位立。分明一喝至今传。(汾阳昭)。
　　悟了游方却再还。全机大用久当权。若无喝下忘知解。良马何曾离得鞭。(佛印元)。
　　大寂雄峰再会时。相将行处草离离。回头一喝乾坤暗。两耳俱聋总不知。(正觉逸)。
　　一喝丛林辨者稀。耳聋今古强针锥。灯笼拊掌呵呵笑。露柱低头却皱眉。(海印信)。
　　一喝分明守死灰。青天赫日起风雷。傍人拊掌呵呵笑。唯有知音吐舌来。(净照臻)。
　　放收谁道没譊讹。漏泄机关见也么。一喝如雷闻者丧。耳聋三日未为多。(佛慧泉)。
　　未明大智再参寻。相逐相随用不任。断浪绝流全体现。一聋三日孰知音。(照觉总)。
　　客情步步随人转。有大威光不能现。突然一喝双耳聋。那咤眼开黄蘗面。(真净文)。
　　顾视拈来事已同。师资相见展家风。因思昔日鼻头痛。一喝分明三日聋。(佛国白)。
　　木马踏杀阎浮人。泥牛饮竭沧溟水。霹雳满空山岳摧。看看平地波涛起。(保宁勇)。
　　马祖亲传古佛心。海禅百丈是知音。当时一喝聋三日。无见无闻直至今。(智海清)。
　　雨霁游云尚未归。晴空忽地一声雷。岭梅已得春消息。不比山桃一例开。(上方益)。
　　放去拈来更是谁。青山时见白云归。孤峰坐断无余事。翻笑蟾轮对落晖。(京兆府天宁琏)。
　　马驹一喝大雄峰。声入髑髅三日聋。黄蘗闻之惊吐舌。江西从此立宗风。(张无尽)。
　　百丈重来参马祖。相逢便指曹溪路。休言一喝双耳聋。须知别有亲闻处。(疎山常)。
　　大机大用不虚传。挂拂遭呵岂偶然。打破画缾归去后。从教千古黑漫漫。(南华炳)。
　　挂拂遭呵耳便聋。衲僧奚苦验宗风。金刚脑后抽生铁。华岳三峰倒卓空。(龙门远)。
　　江西一喝动乾坤。大用全机是灭门。三日耳聋风过树。累他黄蘗丧儿孙。(鼓山珪)。
　　马驹脚下丧家风。四海从兹信息通。烈火焰中捞得月。巍巍独坐大雄峰。(径山杲)。
　　挂拂亲遭喝。当下舌头脱。把起便相呈。为君重提掇。要知三日聋。大地如尘末。(楚安方)。
　　【续收】踏着船头把钓竿。浪粗风紧得鱼难。翻思几处云为雨。只见四方争出山。(翠岩真)。
　　父子相逢臭味同。龙泉宝剑再磨砻。要明马祖当年喝。大地山河尽耳聋。(慈受深)。
　　迅雷吼破澄潭月。当下曾经三日聋。去却膏肓必死疾。丛林从此有家风。(虎丘隆)。
　　一喝非唯三日聋。龙威虎势也潜踪。从前汗马无人识。只要重论盖代功。(讷堂思)。
　　父子相将草里游。人前拈弄几包羞。返雷一震惊天地。直得沧溟绝点流。(懒庵需)。
　　顶门一击涂毒鼓。生杀全机振古今。雪后始知松柏操。事难方见丈夫心。(尼无着总)。
　　马驹蹴踏非驴事。要使儿孙脚下行。三日耳聋犹可怪。谩劳灼卜听虚声。(牧庵忠)。
　　喝声绝处怒雷收。丧尽家风一不留。总是战争收拾得。却因歌舞破除休。(石庵玿)。
　　精金无变色。因甚聋三日。一字入公门。九牛车不出。(肯堂充)。
　　风云会合又相期。觌面难明第一机。霹雳一声天地迫。西河师子却生儿。(龙牙言)。
　　世路风波不见君。愁肠暗写共谁论。迅雷才震清飙起。白日一天星斗分。(木庵永)。
　　匹马单枪与么来。铁连之阵势难开。忽然一棒锣声响。不动干戈得胜回。(野云南)。
　　一喝当头雷电奔。人间说亦暗销魂。看来岂止聋三日。直至如今海岳昏。(雪庵瑾)。
　　啐啄之机类不同。飞星撒火髑髅空。偷心死尽难为语。忽见金乌出海东。(虚堂愚)。
　　【增收】沩山问仰山。百丈再参马祖竖拂因缘。此二尊宿意旨如何。仰曰。此是显大机之用。沩曰。马祖出八十四人善知识。几人得大机。几人得大用。仰曰。百丈得大机。黄蘗得大用。余者尽是唱导之师。沩曰。如是如是。　颂曰。
　　家肥生孝子。国霸有谋臣。拳头劈口搥。未到无儿孙。(龙门远)。
　　百丈侍马祖游山次。见野鸭飞过。祖曰。是甚么。师曰。野鸭子。曰甚么处去也。师曰。飞过去也。祖[捅-用+丑]师鼻头。师负痛失声曰。阿耶耶。阿耶耶。祖曰又道飞过去也。师於此契悟。　颂曰。
　　野鸭飞空却问僧。要传祖印付心灯。应机虽对无移动。才[捅-用+丑]纲宗道可增。(汾阳昭)。
　　野鸭子知何许。马祖见来相共语。话尽山云海月情。依前不会还飞去。却把住道道。(雪窦显)。
　　师资闲向草中行。野鸭飞鸣意忽生。鼻孔[捅-用+丑]翻成底事。新罗日午打三更。(智海清)。
　　流水有西东。芦花无背向。沙鸟忽飞来。渔人惊夜唱。谁道月明无处寻。元来只在秋江上。(上方益)。
　　野鸭过前溪。千峰凛寒色。相顾不知归。未免资傍击。[捅-用+丑]破疑团葛怛销。梢风直上透青霄。云山海月浑余事一语归宗万国朝。(圆悟勤)。
　　马师悯汝无知识。借来野鸭通消息。直得鼻头鲜血流。费尽老婆多少方。(佛鉴懃)。
　　草里寻常万万千。报云飞去岂徒然。鼻头是甚闲皮革。十字纵横一任穿。(龙门远)。
　　野鸭野鸭无来无去。飞去飞来本无去住。忽然把住鼻头看。大地山河全体露。(太平古)。
　　【续收】野鸭群飞势莫留。瞥然一过已高秋。和声[捅-用+丑]着平生痛。短绠毋劳系鼻头。(佛灯珣)。
　　野鸭从空过。张三逢李大。岸上系孤舟。黄牛解拽磨。(白杨顺)。
　　心灯不可付。祖印亦难传。野鸭飞过去。[捅-用+丑]得鼻头穿。(横川珙)。
　　【增收】百丈侍马祖游山。归侍者寮。哀哀大哭。同事问汝忆父母邪。师曰无。曰被人骂邪。师曰无。曰你哭作甚么。师曰。我鼻孔被大师[捅-用+丑]得。痛不可彻。同事曰。有甚因缘不相契。师曰。你问取和尚去。同事问马祖曰。海侍者有何因缘不契在寮中哭。告和尚为某说。祖曰。是伊会也。汝自问取。同事归寮曰。和尚道汝会也。教我自问汝。师乃呵呵大笑。同事曰。适来哭如今为甚却笑。师曰适来哭如今笑。同事罔然。　颂曰。
　　一回思想一伤神。不觉反然笑转新。云在岭头闲不彻。水流涧下太忙生。(龙门远)。
　　有时笑有时哭。悲喜交并暗催促。此理如何举向人。断弦须是鸾胶续。(径山杲)。
　　有时笑兮有时哭。调高和寡难拘束。一派清音彻九天。风前谁解联芳躅。(妙峰善)。
　　哭不彻笑不彻。倒腹倾肠向君说。父子非亲知不知。抬头脑后三斤铁。(松源岳)。
　　百丈因沩山五峰云岩侍立次。师问沩山。并却咽喉唇吻作么生道。沩曰。却请和尚道。师曰。不辞向汝道。恐已后丧我儿孙。又问五峰。峰曰。和尚也须并却。师曰。无人处斫额望汝。又问云岩。岩曰。和尚有也未。师曰。丧我儿孙。　颂曰。
　　却请和尚道。虎头生角出荒草。十洲春尽花凋残。珊瑚树林日杲杲。(雪窦显　三)。
