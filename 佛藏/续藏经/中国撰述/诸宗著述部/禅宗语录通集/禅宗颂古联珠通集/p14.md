<!-- { "loadSidebar": true } -->
　　二祖安心三祖忏罪。逐恶随邪成群作队。只许老胡知。不许老胡会。(退庵奇)。
　　弥天罪过无门忏。红烂通身世莫医。已是四棱俱蹋地。尽教后代乱针锥。(无门开)。
　　平生罪性觅无踪。直得乾坤大地空。天地依然高突兀。潜溪一派自朝宗。(痴绝冲)。
　　风恙缠身世莫医。家贫遭劫更堪悲。谁知觅罪了无处。正是贼归空屋时。(大歇谦)。
　　罪过弥天乞忏除。看时似有觅浑无。直饶言下灭胡族。冷地寻思不丈夫。(石室辉)。
　　四祖道信大师。初为沙弥。年始十四。礼三祖曰。愿和尚慈悲乞与解脱法门。祖曰。谁缚汝。曰无人缚。祖曰。何更求解脱乎。师於言下大悟。服劳九载。乃付衣法。住蕲州破头山。学侣云臻。摄心不寐胁不至席。一日告众曰。吾武德中游庐山。登绝顶望破头山。见紫云如盖。下有白气横分六道。汝等会不。众默然。弘忍曰。莫是和尚它后横出一枝佛法不。师曰善。唐太宗响师道。三诏不赴。就赐紫服。　颂曰。
　　慈云之塔大医之师。瞻之仰之双峰巍。巍懒融不得西天钵。直付黄梅路上儿。(杨无为)。
　　岛外逢师解缚归。双峰山下独幽奇。却将衣钵为人事。乞与黄梅个小儿。(佛国白)。
　　道出乾坤动至尊。飞云三诏不离云。求人的嗣周家子。遥望牛头紫气分。(草堂清)。
　　绝知名迹能妨道。正恐师承亦累人。问法沙弥莫饶舌。百年逆旅要同尘。(觉范洪)。
　　无缚无释。胁不至席。分开一贯。两个五百。(旻古佛)。
　　牛头未生梅子熟也。玩步人间池成月下。凤书三到懒开眸。白莲峰顶光相射。(云嵓因)。
　　【续收】坚辞凤阙紫泥诏。玷辱宗风个古锥。坐断双峰无寸草。爱松留得碍人枝。(无门开)。
　　掀翻解脱脱巢窠。从此缦天布网罗。落赚小儿犹自可。一枝横出转譊讹。(痴绝冲)。
　　谁缚无人缚。何更求解脱。未必右军鹅。便是支郎隺。(石田熏)。
　　破头峰顶紫云飞。三却天书老翠微。滞贷虽然无用处。不应分付小孩儿。(少室睦)。
　　五祖弘忍大师。前身在蕲州西山栽松遇四祖。告曰。吾欲传法与汝。汝已年迈。汝若再来吾尚迟汝。师诺。遂往周氏家女托生。因抛浊港中神物。护持至七岁。为童子。四祖一日往黄梅县逢一小儿骨相奇秀。乃问曰。子何姓。曰姓即有非常姓。祖曰。是何姓。曰是佛性。祖曰。汝无性耶。曰性空故。祖默识其法器。即俾侍者后令出家。后付衣法。居黄梅东山。　颂曰。
　　栽松何老传衣何少。前身后身一梦两觉。白藕花开峰顶头。明月千年冷相照。(杨无为　二)。
　　日出而作。栽松为乐。昔栽几何。今满嵓壑。白头人去小儿归。笑杀林梢千岁鹤。
　　在圣权方世莫评。双峰密付岂虚称。前身已老难传钵。托阴重来始继灯。昔日栽松名尚振。千灵报母愿何增。如今海内宗风徧。只为春中择得能。(白云端)。
　　垂垂白发下青山。七载归来换旧颜。人却少年松已老。是非从此落人间。(佛国白)。
　　谁是前身孰后身。谩将名字较新陈。邻家莫问去来事。吾是昔人非昔人。(祖印明)。
　　无父无兄绝是非。江心谁辨逆流时。西山得法东山隐。此事只教能者知。(草堂清)。
　　浊港滔滔歧路绝。翻身钉出空中橛。白莲花向半天开。从此天机浑漏泄。(旻古佛)。
　　黄梅果熟白藕花开。问唯佛性体异凡胎。衣传南岭人将去。松老西山我再来。两借皮囊成底事。一壶风月湛无埃。(天童觉)。
　　老大不堪用。约去了还来。伸脚缩脚里。贪程速快哉。有娘生面无爷姓。趂得昙华五叶开。(佛灯珣)。
　　香火绵绵五百年。孤猨野隺老松巅。人传妙道回南岭。我礼浮图向半天。前后真身无觅处。古今灵迹尚依然。若人问我东山事。峰顶池中有白莲。(白杨顺)。
　　东山法门众盈七百。真能者师为世作则。浊港滔滔清有余。黄梅路上人南北。(云嵓因)。
　　【续收】一去一来一老一少。两镜对悬光影俱照。直饶用尽神通。未明向上一窍。(尼无着总)。
　　约去栽松个老人。还来传法喜童真。有娘生面无爷姓。劫外灵苗不犯春。(水庵一)。
　　元是黄梅旧日僧。事师年老气弥增。翻身扬下栽松镢。转步来分照世灯。皮袋假於溪畔女。衣盂付与岭南能。佳声籍籍能长久。雨过淮山碧万层。(湖隐济)。
　　满头白发老嵓隈。万本青松懒更栽。皮袋累他周氏女。难寻踪迹去还来。(天目礼)。
　　好个栽松道者。临老无端打野。不识从本爷娘。负累周家小姐。浊港浸他不杀。养大便成奸猾。鼓弄黄梅七百僧。成群逐队争衣钵。(朴翁铦)。
　　青松未种鼻辽天。种了青松失半边。玷辱周家犹自可。再来不直半文钱。(笑翁堪)。
　　栽徧满山松。暗地翻身转。虽然得信衣。何曾识爷面。(石田熏)。
　　几年活计镢头边。万本青松琐翠烟。梦破曹溪天地阔。再来不直半文钱。(少室睦)。
　　栽松幸自可怜生。刚要随人入火坑。换得皮囊急回首。依前鼻孔不多争。(石室辉)。
　　六祖慧能大师。本姓卢。家贫卖薪养母。因往五祖求法。祖曰。汝自何来。曰岭南。祖曰。欲须何事。曰唯求作佛。祖曰。岭南人无佛性。若为得佛。曰人即有南北。佛性岂然。祖知是异人。乃诃曰。着糟厂去。遂礼足而退。便入碓坊。服劳於杵臼之间。因五祖示众索偈。欲付衣法。堂中上座神秀大师呈偈曰。身是菩提树。心如明镜台。时时勤拂拭。莫遣有尘埃。师和偈曰。菩提本无树。心镜亦非台。本来无一物。何假拂尘埃。祖默而识之。夜呼入室。密示心宗法眼。传付衣钵。令渡江过大庾岭。南归曹溪。开东山法门。　颂曰。
　　今古曹溪一派寒。师来因为起波澜。携囊庾岭人空逐。负石黄梅众识难。(佛慧泉)。
　　石坠腰间舂碓鸣。老卢便重不便轻。黄梅衣钵虽传得。犹去曹溪数十程。(杨无为)。
　　七百高僧梦里时。三更月下独南归。卖柴舂米侬家事。底事亲传六代衣。(佛国白)。
　　一偈投机一众降。衔花百鸟去双双。家山记得来时路。半夜传衣过九江。(祖印明)。
　　六祖当年不丈夫。倩人书壁自涂糊。明明有偈言无物。却受他家一钵盂。(死心新)。
　　七百僧中选一人。本来无物便相亲。夜传衣钵曹溪去。铁树花开二月春。(草堂清)。
　　【续收】担柴卖火村里汉。舌本澜翻不奈何。自道来时元没口。却能平地起风波。(径山杲)。
　　黄梅席上数如麻。句里呈机事可嗟。直是本来无一物。青天白日被云遮。(西塔□)。
　　壁间书偈言无物。腰石当知力有余。莫道懒翁无伎俩。糠中舂出走盘珠。(水庵一)。
　　菩提无树镜非台。臭口分明鬼劈开。幸是卖柴无事獠。刚然惹得一身灾。(无门开)。
　　扬下采樵斧。直入碓坊舂。一脚踏到底。黄梅信息通。(佛照光)。
　　应无所住以生心。大地山河一发沉。从此别开穷世界。新州柴把贵如金。(破庵先)。
　　四句伽陀不解书。三更传得本来无。曹溪路上生荆棘。直至如今在半途。(妙峰善)。
　　个样村夫举世无。鬻薪终日奔穷途。黄梅有路何曾到。谁谓衣盂亲付渠。(少室睦)。
　　黄梅分付太仓忙。半夜凄凄暗渡江。将谓无人知下落。贼身已露更和赃。(辛庵俦)。
　　不作樵夫作碓夫。只将脚力验精粗。知他踏着踏不着。和米和糠到钵盂。(西嵓惠)。
　　痴意贪他破钵盂。闲言长语倩人书。只知半夜潜身去。祖意还曾梦见无。(石室辉)。
　　师资缘会有来由。明镜非台语暗投。坏却少林穷活计。橹声摇月过沧洲。(葛庐覃)。
　　六祖受法辞五祖。令隐於怀集四会之间。屇南海遇印宗法师於法性寺。暮夜风扬剎幡。闻二僧对论。一云幡动。一云风动。往复酬答曾未契理。祖曰。可容俗流輙预高论否。直以风幡非动。动自心耳。印宗闻语。竦然异之。遂问其由。祖实告之。印宗於是集众。请开东山法门。祖遂落发披衣受戒。即广州天宁寺也。　颂曰。
　　非风幡动唯心动。自古相传直至今。今后水云徒欲晓。祖师直是好知音。(瑞鹿先)。
　　不是风兮不是旛。黑花猫子面门斑。夜行人只贪明月。不觉和衣渡水寒。(法昌遇)。
　　不是风兮不是旛。斯言形已播人间。要会老卢端的意。天台南岳万重山。(天衣怀)。
　　荡荡一条官驿路。晨昏曾不禁人行。浑家不是不进步。无奈当门荆棘生。(保宁勇)。
　　不是风兮不是旛。於斯明得悟心难。胡言汉语休寻觅。剎竿头上等闲看。(圆通秀)。
　　东西南北无空处。上下四维随分举。眷属都来止一身。行尽天涯无伴侣。(三祖宗)。
　　不是风兮不是旛。白云依旧覆青山。年来老大浑无力。偷得忙中些子闲。(雪峰圆)。
　　不是风兮不是旛。清霄何事撼琅玗。明时不用论公道。自有闲人正眼看。(圆通仙)。
　　不是风旛不是心。迢迢一路绝追寻。白云本自无踪迹。飞落断崖深更深。(草堂清)。
　　昔时卢老泄天机。直指风旛说向伊。是风是旛便是你。左之右之不曾离。(黄蘗胜)。
　　风旛非动。乞儿得梦。金银珍宝。快活受用。(旻古佛)。
　　沧溟直下取骊珠。觌面相呈见也无。到此不开真正眼。膏[(└@人)/月]之病卒难苏。(道场如)。
　　不是风旛是汝心。人传此语徧丛林。若还踏着乡关路。瓦砾无妨唤作金。(祖印明)。
　　不是风兮不是旛。寥寥千古竞头看。彻见始知无处所。祖庭谁共夜堂寒。(通照逢)。
　　指出风旛俱不是。直言心动亦还非。夜来一片寒溪月。照破侬家旧翠微。(佛心才)。
　　不是风旛不是心。几人求剑刻舟寻。分明寄语诸禅侣。自古真镇不博金。(佛鉴懃)。
　　不是风兮不是旛。认为心者亦颟顸。风吹碧落浮云尽。月上青山玉一团。(踈山常)。
　　相争但见风旛动。不肯回头识动心。从此老卢露消息。松风江月尽知音。(梦庵信)。
　　梦游华顶过丹丘。蹑尽寒云倚石楼。贪看瀑泉泻崖壁。不知身在碧江头。(长灵卓)。
　　不是风旛不是心。曹溪深也未为深。那咤忿怒掀腾去。析徧微尘不可寻。(黄龙震)。
　　不是风兮不是旛。几人北斗面南看。祖师直下无窠臼。眼绽皮穿较不难。(佛灯珣)。
　　不是风兮不是旛。一重山后一重山。青春雨过无余事。独倚危楼望剎竿。(佛性泰)。
　　不是风旛不是心。从来只为少知音。举头万里长空外。唯见白云流水深。(楚安方)。
