<!-- { "loadSidebar": true } -->
　　倒腹倾肠说向伊。不知何故尚迟疑。只今便好猛提取。莫待天明失却鸡。(蒙庵聪)。
　　重迭峰峦俱锁断。知谁深入到桃源。行人只见一溪水。流出桃花片片鲜。(肯堂充)。
　　坐断千峰路。穿开碧落天。那容问端的。端的髑髅前。(松源岳)。
　　恁么不得总不得。脱却布衫赤骨律。劈头一搭忽翻身。便见口开并眼白。(雪庵瑾)。
　　一重山了一重云。行尽天涯转苦辛。蓦札归来屋里坐。落花啼鸟一般春。(虚堂愚)。
　　剖尽枯肠丧尽机。通身不挂一毫丝。清风步步随身转。明月谁分上下池。(高峰妙)。
　　【增收】药山侍奉马祖三年。一日祖问。子近日见处作么生。师曰。皮肤脱落尽。唯有一真实。曰子之所得可谓恊於心体布於四肢。既然如是。将三条篾束取肚皮。随处住山去。师曰。某甲又是何人。敢言住山。祖曰不然。未有常行而不住。未有常住而不行。欲益无所益。欲为无所为。宜作舟航。无久住此。　颂曰。
　　师资会遇意非轻。脱落皮肤转不亲。三篾束来成话杷。至今错认定盘星　□□□。
　　【增收】药山因僧问。如何是道中至宝。师曰。莫謟曲。曰不謟曲时如何。师曰。倾国不换。　颂曰。
　　道中有至宝。济世无伦匹。药峤发深藏。唯云不謟曲。不謟曲倾国。相酬未相直。壁立万仞此心真。不必当来问弥勒。(圆悟勤)。
　　直如弦。莹如玉。露胆倾心。更无迂曲。直饶徧地黄金。未免易之不得。易不得。南海波斯面如墨。(佛性泰)。
　　药山久不升堂。院主白云。大众久思和尚示诲。师曰。打钟着。众才集。师便下座归方丈。主随后问曰。和尚既许为大众说法。为甚么一言不措。师曰。经有经师。论有论师。争怪得老僧(传灯录与此稍异。乃曰。一日院主请师上堂。大众才集。师良久便归方丈闭门。院主逐后曰。和尚许某甲上堂。为什么却归方丈。师曰。院主经有经师。论有论师。律有律师。又争怪得老僧)。　颂曰。
　　药山老应病药。请上堂椎锺着。一丸不再愈颠狂。孤负金仙换骨方。(野轩遵)。
　　家法简严。非二非三。月来明湛水。云退露寒岩。真机自得。妙处谁参。不是文殊白槌后。也应千古屈瞿昙。(天童觉)。
　　明珠一颗价难酬。不是知音便暗投。翻笑药山空费力。水清鱼现不吞钩。(慈受深)。
　　【续收】谁云药峤不升堂。日日相逢为举扬。独耀无私常显露。莫将无语错商量。(成枯木)。
　　痴儿刻意止啼钱。良驷追风顾影鞭。云扫长空巢月鹤。夜寒入骨不成眠。(天童觉)。
　　明修栈道。暗度陈仓。丝毫不犯。总教灭亡。(掩室开)。
　　铺席宏开见也么。买人何似看人多。十成好个吹毛剑。只作陶家壁上梭。(无准范)。
　　钟鸣众集归方丈。苦杀当头请法人。法法本来无一法。若言无法法缠身。(横川珙)。
　　【增收】药山坐次。僧问。兀兀地思量什么。师曰。思量个不思量底。曰不思量底如何思量。师曰。非思量。　颂曰。
　　兀兀地思量。无可得思量。无可思量处。真个好思量。大庾岭头逢六祖。鳌山店上见曾郎。(无准范)。
　　【增收】药山一日因遵布衲浴佛。乃曰。这个从汝浴。还浴得那个么。曰把将那个来。师乃休　长庆云。邪法难扶　玄觉云。且道。长庆恁么道。在宾在主。众中唤作浴佛语。亦曰兼带语。且道尽善不尽善。　颂曰。
　　爱将恶水蓦头浇。引得清风慰寂寥。无限远山描不得。乔松修竹冷萧萧。(涂毒策)。
　　一番雨过一番晴。蚕眼已开桑眼青。鹁鸠树头啼不已。百舌黄鹂相共鸣。(懒庵枢)。
　　【增收】药山书佛字问道吾。是什么字。曰佛字。师曰。多口阿师。　颂曰。
　　道吾忽尔见先师。问字开拳显妙机。对佛是真真是佛。药山为破肚中疑。(汾阳昭)。
　　药山此问实堪嗟。啐啄同风不易夸。问佛须知呈妙旨。多因於此现空花。(延寿慧)。
　　药山手中书佛字。问他端尔要心开。只将佛字为酬对。元是曾持五戒来。(横川珙)。
　　【增收】药山夜参次不点灯。师垂语曰。我有一句子。待特牛生儿。即向你道。时有僧曰。特牛生儿也。何以不道。师曰。把灯来把灯来。其僧退入众　云岩举似洞山。山曰。这僧却会。祇是不肯礼拜。　颂曰。
　　犊牛生子颇相谙。两眼通红色似蓝。把火照来无觅处。大家普请一时参。(龙门远)。
　　药山看经。有僧问。和尚寻常不许人看经。为什么却自看。师曰。我只图遮眼。曰某甲学和尚。还得也无。师曰。若是汝。牛皮也须看透　长庆云。眼有何过　玄觉云。且道。长庆会药山意。不会药山意。　颂曰。
　　彻底更何疑。觑穿会者稀。叮咛由付嘱。句句是玄机。(汾阳昭)。
　　门前自有千山月。室内都无一点尘。贝叶若图遮得眼。须知净地亦迷人。(成枯木)。
　　遮眼谁同药峤看。牛皮穿透骨毛寒。五湖四海知多少。字密行踈总一般。(保宁勇)。
　　【续收】药山不许众看经。自是时人眼不明。常持经卷去来者。学师遮眼不惺惺。(石门聪)。
　　看破牛皮彻底穿。到头无义亦无文。问伊遮得何人眼。梵语唐言总不分。(天目礼)。
　　你若学他看。牛皮真个穿。长年横案上。字义自然圆。(横川珙)。
　　【续收】药山谓云岩曰。与我唤沙弥来。曰唤他来作甚么。师曰。我有个折脚铛子。要他提上挈下。曰恁么则与和尚出一只手去也。师便休。　颂曰。
　　药山道头。云岩知尾。虽然头尾相称。要且不识羞耻。(应庵华)。
　　岂要共出一只手。只教唤着沙弥来。铁铛无脚又无耳。墙下春深荠叶开。(横川珙)。
　　药山一日坐次。道吾云岩侍立。师指案山上枯荣二树问吾曰。枯者是荣者是。曰荣者是。师曰。灼然一切处。光明灿烂去。又问岩。枯者是荣者是。曰枯者是。师曰。灼然一切处。放教枯淡去。高沙弥忽至。师曰。枯者是荣者是。曰枯者从他枯。荣者从他荣。师顾道吾云岩曰。不是不是。　颂曰。
　　落霜黄叶作金钱。痴呆啼儿见喜欢。捉得献娘俱道好。不知谁是哂傍观。(海印信)。
　　一枝荣一枝枯。中心绿叶更扶踈。黄莺任解千般语。免得傍人弹子无。(佛慧泉)。
　　抹粉涂坏复裹头。尽由行主线牵抽。鼓皮打破曲吹彻。收拾大家归去休。(保宁勇)。
　　说尽荣枯转见难。沙弥平堕语言端。老僧遥指猿啼处。云散千空月色寒。(地藏恩)。
　　云岩寂寂无窠臼。灿烂宗风是道吾。深信高禅知此意。闲行闲坐任荣枯。(草堂清)。
　　药山用处少人扶。堪笑云岩与道吾。犹向荣枯生解会。岂知潘阆倒骑驴。(楚安方)。
　　年老心孤笑药山。团栾诸子坐忘还。从头细问荣枯事。鼻孔元来总一般。(云岩因)。
　　【续收】三三两两不相同。携手行行入草中。掇转脚头穿绣履。何妨腊月鼓春风。(东谷光)。
　　【增收】药山因僧问。平田浅草麈鹿成群。如何射得麈中主。师曰。看箭。僧放身便倒。师曰。侍者拖出这死汉。僧便走。师曰。弄泥团汉。有甚么限。　颂曰。
　　麈中主君看取。下一箭走三步。五步若活。成群趂虎。正眼从来付猎人。师高声云看箭。(雪窦显)。
　　平地飞铁骑。弓矢不开张。好个麈中主。穿心向路傍。(佛心才)。
　　猎人有神箭。射得麈中主。箭下便承当。跳出曹溪路。翻身踏着上头关。敌胜惊群瞥尔间。(圆悟勤)。
　　马驹出廐腰犹软。凤子离巢力尚微。生就玉蹄千里去。养成金翅九霄飞。(佛鉴懃)。
　　药山一日斋时自打鼓。高沙弥棒钵作舞入堂。山便抛下鼓槌曰。是第几和。曰第二和。师曰。如何是第一和。高就桶内。舀一杓饭便去。　颂曰。
　　一般打鼓并作舞。与你诸方事不同。历历正声霄汉外。且非数目落寰中。(汾阳昭)。
　　父子相投气味同。擎盂打鼓展家风。虽然百味般般有。争奈风吹别调中。(成枯木)。
　　声鼓拈槌第二筹。钵盛香饭饱还休。东风扇后韶光美。别岸垂杨弄翠柔。(雪峰预)。
　　【增收】邓州丹霞天然禅师。(嗣石头)参石头。执役三载。忽一日头告众曰。来日刬佛殿前草。至来日大众诸童行。各备锹镢刬草。独师以盆盛水沐头。於头前胡跪。头见而笑之。便与剃发。又为说戒。师乃掩耳而出。　颂曰。
　　石头刬草验英豪。懵懂丹霞眼不高。若解转身行活路。至今应不累儿曹。(谷源道)。
　　丹霞於慧林寺遇天寒。取木佛烧火向。院主诃曰。何得烧我木佛。师以杖子拨灰曰。吾烧取舍利。曰木佛何有舍利。师曰。既无舍利。更取两尊烧。主自后眉须堕落。　颂曰。
　　古岩苔闭冷侵扉。飞者惊危走者迷。夜深寒爇汀洲火。失晓渔家忙自疑。(投子青)。
　　雪拥嵓扉冻不春。一尊木佛劈为薪。眼睛动处眉毛落。为谤如来正法轮。(张无尽)。
　　老倒丹霞烧木佛。院主眉须刚突出。罪过从来作底当。谁道千虚不博实。(佛灯珣)。
　　觌面难藏向上机。家风千古为人施。银山铁壁重重透。赖有丹霞院主知。(楚安方)。
　　【续收】横行私路。乍赴公筵。幞头脚短。腰带夸圆。不是伴郎来劝酒。误他年少觅青毡。(月堂昌)。
　　丹霞烧却木佛。院主眉须堕落。普天匝地人知。院主当头不觉。本是醍醐上味。争奈反成毒药。果报自家担当。罪因却是他作。丛林浩浩商量。未免情识卜度。却虑一个自己。直下不须推托。更问如何若何。要且无绳自缚。(圆悟勤)。
　　彭祖八百乞延寿。秦皇登位更求仙。昨向天津桥上过。石崇犹自送穷船。(文殊道)。
　　丹霞寒烧木佛。院主因祸得福。可怜杜撰巡官。祇管胡卜乱卜。(应庵华)。
　　丹霞烧木佛。院主眉须落。弯弓射蔚迟。须是金牙作。(无相范)。
　　荒院天寒烧木佛。一堆红焰对枯床。浑身终夜烘烘暖。罪过难教院主当。(横川珙)。
　　丹霞一日访庞公。见女子取菜次。师曰。居士在否。女放下菜蓝敛手立。师又问。居士在否。女便提蓝去。师回须臾公归。女举前话。公曰。丹霞在么。曰去也。公曰。赤土涂牛妳。　颂曰。
　　丹霞一问。女子敛手。拟议之间。乌飞兔走。何人证明。庵中野叟。赤土涂牛。不谈子丑。(妙高台主)。
　　露头露面便相酬。惯出人前不怕羞。自是奴奴肌骨好。不施红粉也风流。白面郎。从来门户恰相当。可怜赤土涂牛妳。打瓦钻龟乱度量。(上方益)。
　　淡薄衣裳取次妆。放篮敛手自无良。老庞犹更多愁在。不到奴奴漏泄香。(张无尽)。
