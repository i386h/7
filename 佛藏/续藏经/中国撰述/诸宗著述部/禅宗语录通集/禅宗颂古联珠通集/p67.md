<!-- { "loadSidebar": true } -->
　　透网金鳞。休云滞水。摇荡乾坤。振鬣摆尾。千尺鲸奔洪浪飞。一声雷震清飙起。清飙起。天上人间知几几。(雪窦显)。
　　张三卖物高抬价。李四还依市价酬。交易不成犹作闹。李公店铺一时休。(海印信)。
　　老倒渔翁坐钓台。金鳞赫赫鼓波来。海门空阔才施网。霹雳一轰天地开。(真净文　二)。
　　放去收来得自由。不堪忧处亦堪忧。可怜滞句承言者。争是争非空白头。
　　透网金鳞掣电机。休云滞水与拖泥。雷霆一击青霄里。倾湫何处不滂弥。(真如喆)。
　　出网分明向道休。风云会处有来由。雷霆昨夜声相应。依旧为霖徧九州。(圆通仙)。
　　擭浪拏云势可平。惊空骤雨似盆倾。不因放却淮河闸。九曲潮头卒未平。(上方益)。
　　洞里无云别有天。桃花似锦柳如绵。仙家不会论冬夏。石烂松枯是一年。(五祖演)。
　　鲲鲸已插摩霄翼。海客犹悬钓月钩。不顾翻空洪浪恶。一帆风信出鳌头。(佛心才)。
　　全死中全活。全活中全死。一个讶郎当。一个福建子。(径山杲)。
　　金鳞透网欲吞舟。一向冲波逆水流。却被渔翁闲引钓。随波逐浪谩悠悠。(鼓山珪)。
　　【续收】俊鹘冲天。寒鸡哓眠。脱略窠窟。迟速不偏。截断命根急处放。当头手脚缓时样。滴水氷生不认渠。坐筹帏幄江海量。君不见。透网金鳞活计新。住持事繁笑杀人。(月堂昌)。
　　百草头出没。三界外遨游。徒布漫天网。虚下钓鳌钩。摇鳞振鬣撼乾坤。兀目昂头洪浪喷。棒雨点喝云奔。肯将争战定功勋。(圆悟勤)。
　　张猴白李猴黑。硬如绵软如铁。蓦路相逢两会家。临济未是白拈贼。(遁庵演)。
　　新罗拄杖遂宁钵。衲子家风那个无。一等看来如墨黑。谁能重与较锱铢。(虚堂愚)。
　　【增收】雪峰问僧。近离甚处。曰覆船。师曰。生死海未渡。为甚么覆却船。僧无语。乃回举似覆船。船曰。何不道渠无生死。僧再至进此语。师曰。此不是汝语。曰是覆船恁么道。师曰。我有二十棒。寄与覆船。二十棒老僧自吃。不干阇黎事。　颂曰。
　　未渡生死海。不应覆却船。渠本无生死。超然离二边。长如杲日丽中天。舒光照到雪峰前。(圆悟勤)。
　　生死海中犹未渡。传言送语几千程。一棒打翻东海鲤。迷人直下便狂惺。(尼无着总)。
　　【增收】雪峰上堂。举拂子曰。遮个为中下。僧问。上上人来如何。师举拂子。僧曰。遮个为中下。师打之(或作拈起拄杖)　云门曰。我不似雪峰打葛藤。蓦拈拄杖云。我这个只为中下机人。有僧问。忽遇上上人来时如何。门便打。　颂曰。
　　迅雷不及掩耳。下桩要在急水。水深桩脚若长。耳畔雷声四起。拈起拄杖为他中下。上上人来放过不打。秦人一入桃花源。子孙千世为神仙。(月堂昌)。
　　大机圆应。大用直截。雪峰云门。只得一橛。毕竟如何。不说不说。(松源岳)。
　　【增收】雪峰因闽王问。拟欲盖一所佛殿去时如何。师曰。大王何不盖取一所空王殿。曰请师样子。师展两手　云门云。一举四十九。　颂曰。
　　空王殿样子。雪峰展两手。添得老韶阳。一举四十九。总是面南看北斗。(即庵觉)。
　　【增收】雪峰送南际长老出。乃作女人拜。际敛手应诺诺。师以手斫额便归。　颂曰。
　　送客随家丰俭施。尽情为饿免生疑。却蒙惠重过相赠。敛手遥知向暮归。(投子青)。
　　【增收】襄州高亭简禅师。(嗣德山)初隔江见德山。遥合掌呼曰。不审。德山以手中扇子再招之。师忽开悟。乃横趋而去。更不回顾。后於襄州开法嗣德山。　颂曰。
　　江上相逢问逗留。师资针芥便相投。定光金地遥招手。智者江陵暗点头。(大洪遂)。
　　德山棺木里瞠眼。高亭死水里藏身。赚他多少英灵汉。错认山河作眼睛。(少室睦)。
　　(曹洞)　洪州云居道膺禅师。(嗣洞山)因僧在房内念经。师隔窗问。阇黎念者是什么经。曰维摩经。师曰。不问维摩经。念者是什么经。其僧从此得入。　颂曰。
　　不问维摩念甚么。新罗鹞子穿云过。杖头击着没威灵。惆怅嵩山破灶堕。(佛慧泉)。
　　念底却是维摩经。一回举着一回精。鹦鹉故乡归不得。大都言语太分明。(杨无为)。
　　问经不问念维摩。念底分明见也么。欲入尘沙法门海。一言演出不须多。(越州天章和尚)。
　　顺风将欲到扬州。风转船头水逆流。把柂全凭三老力。瞥然到岸不须忧。(道场如)。
　　【续收】须弥山高不见巅。大海水深不见底。簸土扬尘无处寻。回头撞着自家底。(南堂兴)。
　　云居因僧问。截水停轮时如何。师曰。磨不转。　颂曰。
　　云居有语机关绝不转今君返照看。截铁闭关停妄解。百花俱发一花园。开花结果从他有。因地抽条长碧天。(汾阳昭)。
　　截水停轮话已圆。借婆裙子拜婆年。后人不见云居老。往往思量石二边。(佛印元)。
　　【续收】截水停轮中此情。吾师知道不惺惺。微露一言令省觉。不转何曾更有停。(般若柔)。
　　【增收】云居示众云。老僧二十年前。住三峰庵时。魏府有兴化长老来问云。权借一问以为影草时如何。老僧当时机思迟钝。道不得。为伊置得个问头奇特。不敢辜他。伊云。想庵主答这话不得。不如礼拜了退。而今思量当时不消道个何必。后因化主到魏府。兴化乃借问。山中和尚住三峰庵时。老僧曾问伊话。祗对不得。而今道得也未。化主遂举前话。兴化云。云居二十年。只道得个何必。兴化即不然。争如道个不必。　颂曰。
　　何必不必。一七二七。龙树马鸣。焰光透出。(道吾真)。
　　云居道何必。兴化道不必。眼若不开。梦中叫屈。(月堂昌)。
　　何必不必。绵绵密密。觌面当机。有人续得末后句。许你亲见二尊宿。(大慧杲)。
　　何必不必金刀玉尺。甜者如檗苦者如蜜。二十年来无处雪屈。咦。(别峰印)。
　　何必不必方圆曲直。眉目分明若为辨的。影草既随身。觌面当机疾。一双孤雁忽高飞。两只鸳鸯还独立。(最庵印)。
　　何必不必。绵绵密密。觌面当机。官马厮踢。(无得慈)。
　　【增收】云居上堂曰。如人将三贯钱买个猎狗。祇解寻得有踪迹底。忽遇羚羊挂角。莫道踪迹。气息也无。僧问。羚羊挂角时如何。师曰。六六三十六。曰挂角后如何。师曰。六六三十六。僧礼拜。师曰。会么。曰不会。师曰。不见道。无踪迹。其僧举似赵州。州曰。云居师兄犹在。僧便问。羚羊挂角时如何州曰。九九八十一。曰挂后如何。州曰。九九八十一。曰得恁么难会。州曰。有甚么难会。曰请和尚指示。州曰。新罗新罗。又问长庆。羚羊挂角时如何。庆曰。草里汉。曰挂后如何。庆曰乱叫唤。曰毕竟如何。庆曰。驴事未去。马事到来(此五灯会元所载。与传灯录稍异。传灯曰。师谓众曰。如一猎狗。只解寻得有踪迹底。忽遇羚羊挂角。莫道迹。气亦不识。僧问羚羊挂角时如何。师曰。六六三十六。又曰。会么。僧曰不会。师曰。不见道。无踪迹。有僧举似赵州。州曰云居师兄犹在。僧乃问。羚羊挂角时如何州曰六六三十六)。　颂曰。
　　羚羊挂角向瓯峰。猎犬茫然不见踪。却是石桥桥畔老。三千里外解相逢。(正觉逸)。
　　羚羊挂角。六六三十六。贫儿得古钱。瘦马餐枯粟。报你参玄人。听取无生曲。昨夜火烧空。跳出水中浴。(草堂清)。
　　猎狗迷踪还觳觫。气息全无何处逐。赵州城里忽相逢。依然六六三十六。(□□纯)。
　　【增收】云居因新罗僧问。是什么得与么难道。师曰。有甚么难道。曰请难道。师曰。新罗新罗。　颂曰。
　　新罗僧问答新罗。飞骑将军意气多。夺得枪来骑贼马。不劳余刃罢干戈。(率庵琮)。
　　即此非此离此全此。平步青霄高山仰止。目前包裹不争多。森罗万象眼中花。就身打劫新罗新罗。(□□□)。
　　【增收】云居因僧问。僧家毕竟如何。师曰。居山好。僧礼拜。师曰。你作么生会。曰僧家毕竟於善恶生死逆顺境界。其心如山不动。师乃打曰。孤负先圣丧我儿孙。又问傍僧。你作么生。会僧礼拜曰。僧家毕竟眼不观玄黄之色。耳不听丝竹之声。师曰。孤负先圣丧我儿孙　黄龙南云。作么生道得一句。不孤负先圣丧我儿孙。若人道得。到处青山无非道场。若道不得。有寒暑兮促君寿。有鬼神兮妬君福。　颂曰。
　　突兀嵯峨万仞横。四边无路不通行。自古两轮光不到。夜深王老入西岑。(投子青)。
　　四顾巍峨琐碧阴。松风和雨响於琴。居山不用逃声色。百鸟归来何处寻。(枯木成)。
　　僧家毕竟居山好。丫角女子白头早。行穿月色岭头松。迹到白云岩下草。寂寂峰前古寺基。家家门首长安道。相将八月雁南来。莫教孤负太平老。(佛鉴懃)。
　　【增收】云居因僧问。六户不明时如何。师曰。不涉缘。曰向上事如何。师曰。慎者不护。　颂曰。
　　春到石人视远山。莺啼花木碧波闲。须知云外岩松瑞。千古迎风任岁寒。(投子青)。
　　【增收】云居临终时问。侍者曰今日是几。者曰今日初三。师曰。三十年后。但道只这是。乃端然告寂。　颂曰。
　　瞎汉临危不识羞。问人出气借咽喉。可怜便说初三日。活陷烂泥堆里头。(宝叶源)。
　　【增收】云居因僧问。全无学处如何立身。师曰。无立身处。曰佛事何劳。师曰。不同兴化。　颂曰。
　　苔殿烟收紫气旋。拱班宸幄退尧年。凤楼不宿桃源客。岂并金光瞩汉天。(投子青)。
　　【增收】云居因荆南节度使成汭。遣大将入山送供。问曰世尊有密语迦叶不覆藏。如何是世尊密语师召曰。尚书。其人应诺。师曰会么。曰不会。师曰。汝若不会。世尊密语。汝若会迦叶不覆藏。　颂曰。
　　迦叶不覆藏。横身独自当。语意分明在。今古露堂堂。(佛眼远　二)。
　　世尊密语难覆藏。迦叶儿孙见如土。千古万古黑漫漫。焦尾大虫元是虎。
　　抚州曹山本寂禅师(嗣洞山)僧清锐问(今讹作清税者非)清锐孤负。乞师拯济。师曰。锐阇黎近前来。锐近前师曰。泉州白家酒。三盏犹道未沾唇(五灯会元讹作清税孤贫乞师赈济。师召税阇黎税应诺。师曰清源白家酒。三盏吃了。犹道未沾唇)　玄觉云。什么处是与他酒吃。　颂曰。
　　清锐孤贫心太粗。曹山携手步亨途。白家三盏沾唇酒。醉后添杯一似无。(佛印元)。
　　清源白家酒。三盏未沾唇。七十二棒且轻恕。一百五十难放君。(地藏恩)。
