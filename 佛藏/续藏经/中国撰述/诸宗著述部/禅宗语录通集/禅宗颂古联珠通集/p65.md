<!-- { "loadSidebar": true } -->
　　【增收】岩头在鄂渚湖。三文买个黑捞波。每日捞鰕摝蚬。且恁么过时。僧举似雪峰。峰云。穷鬼子。道地快活也不彻。　颂曰。
　　且於湖畔捞鰕蚬。不向沧溟钓巨鳌。一叶扁舟一蓑笠。闲眠闲坐任风涛。(海印信)。
　　野水舟横芳草渡。人来舞棹或呈桡。捞鰕摝蚬随时过。却向何时得六鳌。(水庵一)。
　　岩头因沙汰。在甘贽家过夏。补衣次。贽行过。师以针作札势。贽遂整衣欲谢。妻问云。作什么。贽云。说不得。妻云。也要大家知。贽举前话。妻云。此去三十年后。须知一回饮水一回噎。女子闻云。谁知尽大地人性命。被奯上座札将去也。　颂曰。
　　针头札去几人知。妇儿女子莫猜疑。圣凡命脉果何在。(以拂子击禅床角云)向此须明上上机。(长灵卓)。
　　无孔笛子两头吹。韵出青霄彻九维。可怜一对冤家种。人人鼻孔大头垂。(佛灯珣)。
　　不点自行。不自拨转。伎俩天然。机轮如箭。如今分付当行家。百岁光阴已不多。若能直下猛提取。天上人间争奈何。(巳庵深)。
　　夜半三更来讨火。我骂你兮你骂我。相唤相呼归未归。也有无衣草里坐。(虚堂愚)。
　　福州雪峰义存禅师。(嗣德山)初参德山问。从上宗乘学人还有分也无。山打一棒曰。道甚么。师曰不会。至明日请益。山曰。我宗无语句。实无一法与人。　颂曰。
　　此疾怀来没量时。寻医求卜过多师。浓煎一服通神散。血汗滂流彻四肢。(保宁勇)。
　　是法平等无高下。伊余有分必相亚。虽无一法轻与人。棒下龙蛇从变化。(云岩因)。
　　雪峰与岩头钦山。至澧州鳌山镇阻雪。头每日打睡。师一向坐禅。一日唤头曰。师兄师兄且起来。头曰。作甚么。师曰。今生不着便。共文邃个汉行脚到处被他累。今日到此又只打睡。头喝曰。噇眠去。每日床上坐。恰似七村里土地。他时后日魔魅人家男女去在。师点胸曰。我这里未稳在。不敢自谩。头曰。我将谓。你他日向孤峰顶上。盘结草庵播扬大教。犹作这个语话。师曰。我实未稳在。头曰。若实如此。据你见处一一通来。是处与你证明。不是处与你刬却。师曰。初到盐官。见上堂举色空义。得个入处。头曰。此去三十年切忌举着。又见洞山过水偈曰。切忌从他觅。迢迢与我踈。渠今正是我。我今不是渠。头曰。若与么。自救也未彻在。师又曰。后问德山。从上宗乘中事学人还有分也无。山打一棒曰。道甚么。我当时如桶底脱相似。头喝曰。你不闻道。从门入者不是家珍。师曰。他后如何即是。头曰。他后若欲播扬大教。一一从自己胸襟流出将来。与我盖天盖地去。师於言下大悟。便作礼起。连声叫曰。师兄。今日始是鳌山成道。　颂曰。
　　说尽平生去住因。到头难遇赤心人。忽然自肯成家业。瓦砾拈来也是珍。(枯木成)。
　　鳌山成道足人传。莫是从前话未圆。赖有玄沙知始末。徧身红烂在渔船。(龙门远)。
　　丈夫凌励志英雄。向外驰求枉用功。到得鳌山开眼觑。方知屋里用无穷。(佛灯珣)。
　　【续收】孤村陋店雪纷纷。平地无风起浪痕。丑拙只因藏不得。胸襟流出盖乾坤。(铁山仁　二)。
　　三回九度太颟顸。到底须寻旧路还。待得鳌山消积雪。至今平地起波澜。
　　困有眠床饥有饭。连声何事叫师兄。明朝雪霁鳌山路。依旧一程还一程。(象外超)。
　　雪峰住庵时。有两僧来。师以手拓庵门。放身出曰。是甚么。僧亦曰。是甚么。师低头归庵。僧辞去。师问。甚么处去。曰湖南。师曰。我有个同行住岩头。附汝一书去。书曰。某书上师兄。某一自鳌山成道后。迄至于今饱不饥。同参某书上。僧到岩头。头问。甚处来。曰雪峰来。有书达和尚。头接了乃问。别有何言句。僧遂举前话。头曰。他道甚么。曰他无语低头归庵。头曰。噫我当初悔不向伊道末后句。若向伊道。天下人不奈雪老何。僧至夏末请益前话。头曰。何不早问。曰未敢容易。头曰。雪峰虽与我同条生。不与我同条死。要识末后句。祇这是。　颂曰。
　　末后句为君说。明暗双双底时节。同条生也共相知。不同条死还殊绝。还殊绝。黄头碧眼须甄别。南北东西归去来。夜深同看千岩雪。(雪窦显)。
　　末后句兮无问处。万仞铁山横在路。当日岩头不奈何。至今雪老难伸吐。倒捋虎须方识虎。未解行人休离母。透过牢关举似君。把定咽喉泪如雨。(佛印元)。
　　雪老却入庵中后。路上无人见得伊。赖有故人千里在。同条生死不同时。(白云端)。
　　雪老别鳌山。卓庵闽中坐。一日见僧来。探头道什么。末后句少人和。却得岩头重注破。同条生同条死。末后句莫错举。(照觉总)。
　　切磋琢磨。变态譊讹。葛陂化龙之杖。陶家居蛰之梭。同条生兮有数。同条死兮无多。末后句祇这是。风舟载月浮秋水。(天童觉)。
　　【续收】雪老大开方便路。低头却入庵中去。者僧有眼恰如盲。却被岩头行一步。者僧好休不肯休。依然依路去悠悠。元来不会雪峰意。却被岩头瓮[囗@赣]头。(天童觉)。
　　龙吟枯木庵中出。天上人间无等匹。虎啸岩头石上来。晴空忽迸一声雷。堪笑春池不拾砾。空山空到又空回。(佛心才)。
　　露面出来犹不识。低头归去更难知。那堪末后一句子。直到于今四海疑。(保宁勇)。
　　双明复双暗。独立绝殊方。乘机觌面提。其锋安可当。同条生。两镜相照无能名。不同条死。铁树花开亘今古。末后句始到牢关。拈却门前大案山。(圆悟勤)。
　　末后句为君说。踏着秤锤硬似铁。寒则普天寒。热则普天热。若是达磨儿孙。各各自知时节。知时节为君说。九尾乌龟。莫当鳌山石鳖。(佛鉴懃)。
　　雪峰费尽平生力。懵懂禅和意转疑。可怜末后一句子。岩头土上更加泥。(龙门远)。
　　同条生兮不同死。弟既耳聋兄目瞽。家门荡尽彻骨穷。却把黄金如粪土。末后句休莽卤。甜者甜兮苦者苦。(北海心)。
　　雪峰一日升座。众集定。师辊出木球。玄沙遂捉来安旧处。　颂曰。
　　雪峰辊球孰辨机。一千五百几人知。眨起眉毛千万里。须是吾门师子儿。(北塔祚)。
　　天兮宽地兮阔。雪峰辊球几忉怛。一辊直上须弥山。无量人天眼开豁。眼开豁。脱却多年臭皮袜。步行走马到新罗。报道花须连夜发。(天衣怀)。
　　雪老平生好辊球。辊来辊去辊无休。一千五百人同戏。谁解输机赛一筹。(佛国白)。
　　收来辊去事方圆。独许渔郎上钩船。明月芦花同一色。落霞孤鹜共遥天。(梦庵信)。
　　【续收】象骨木球一辊出。三世如来能事毕。可怜天下徧参寻。只道黄连不是蜜。(石[(工*几)/石]明)。
　　辊向人前事未休。再安旧处有来由。一声断雁鸣云汉。两岸萧萧芦荻秋。(戴无为)。
　　一作雪峰因玄沙来。三个一时辊出。沙便作偃倒势。师曰。寻常用几个。曰三即一。一即三。　颂曰。
　　团团辊出没来由。不立名模见便休。三一一三重注脚。螺江依旧向东流。(圆觉演)。
　　山寺里头无可作。辊出木球两三个。不独玄沙遭一颠。雪峰老人亦话堕。(懒庵枢)。
　　雪峰上堂。南山有一条鳖鼻蛇。汝等诸人。切须好看。长庆出曰。今日堂中大有人丧身失命。云门以拄杖撺向师前作怕势。有僧举似玄沙。沙曰。须是棱兄始得。然虽如是。我即不然。曰和尚作么生。沙曰。用南山作么。　颂曰。
　　象骨岩高人不到。到者须是弄蛇手。棱兄备师不奈何。丧身失命知多少。韶阳知重拨草。南北东西无处讨。忽然突出拄杖头。抛对雪峰大张口。大张口。同闪电。剔超眉毛还不见。如今藏在乳峰前。来者一一看方便。师高声喝云。看脚下。(雪窦显)。
　　临济喝兮德山棒。子胡狗兮谁敢向。未若南山鳖鼻蛇。一千五百衲子丧。韶阳本色弄蛇手。自古及今曾未有。忽然放出若星流。象骨禅翁遭一口。(正觉逸)。
　　象骨鳖蛇当大路。棱师可惜便亡身。云门弄得虽然活。争似南山不用亲。(白云端)。
　　打鼓弄琵琶。相逢一会家。云门能合调。长庆解随邪。古曲非青律。南山鳖鼻蛇。何人知妙诀。的子是玄沙。(真净文)。
　　玄沙太刚。长庆少勇。南山鳖鼻死无用。风云际会头角生。果见韶阳下手弄。下手弄。激电光中看变动。在我也能遣能呼。於彼也有擒有纵。底事而今付阿谁。冷口伤人不知痛。(天童觉)。
　　【续收】象骨老人示徒。拟议遭他一口。韶阳突出惊人。未免伤锋犯手。(尼无着总)。
　　【增收】雪峰示众曰。饭箩边坐饿死人。临河渴死汉玄沙云。饭箩里坐饿死人。水里没头浸渴死汉　云门云。通身是饭。通身是水。　颂曰。
　　通身是饭通身水。饶舌沙弥下口难。悟得顿除饥渴念。迷时往往更求餐。(本觉一)。
　　雪峰示众曰。大地撮来如粟米粒大。抛向面前漆桶不会。打鼓普请看　长庆问云门曰。雪峰与么道。还有出头不得处么。门曰有。曰作么生。门曰。不可总作野狐精见解。又曰。狼籍不少。　颂曰。
　　牛头没马头回。曹溪镜里绝尘埃。打鼓看来君不见。百花春至为谁开。(雪窦显)。
　　眉毛罅里游南岳。大海波心泛钓舟。薄爇随身终不说。从他打鼓看无休。(白云端)。
　　疾焰过风。奔流度刃。唱拍相随。拳踢相应。蓦然轰起震天雷。百草头颠春色回。(圆悟勤)。
　　打鼓普请看。直得眉毛寒。拾得寒山舞。笑倒老丰干。(楚安方)。
　　【续收】拨动乾坤步转移。南观北斗有谁知。金乌暮向西山急。晓逐扶桑半夜飞。(石门易)。
　　天不能盖。地不能载。簉破面门。漆桶不会。铁船同驾入沧溟。持得骊珠如斗大。(佛心才)。
　　【增收】雪峰一日登座召众曰。看看东边底。又曰。看看西边底。汝若要会。拈拄杖掷下曰。向这里会取。　颂曰。
　　东边觑了复西观。拄杖重重话岁寒。带雨一枝花落尽。不烦公子倚阑干。(冶父川)。
　　【增收】雪峰与玄沙行次。师指面前地曰。这一片田地。好造一个无缝塔。沙曰。高多少。师上下顾视。沙曰。人天福报即不无和尚。灵山受记未梦见在。师曰。你作么生。沙曰。七尺八尺　琅琊觉云国清才子贵。家富小儿娇　圆悟云。要神通妙用。须参雪峰。要田地稳密。须参玄沙。更有一个不涉二途。诸人还委悉么。须弥顶上击金钟。　颂曰。
　　父子同行。相将入草。起无缝塔。功高策巧。带水拖泥。漏逗不少。虽然落七落八。争奈有道理好。(佛灯珣)。
