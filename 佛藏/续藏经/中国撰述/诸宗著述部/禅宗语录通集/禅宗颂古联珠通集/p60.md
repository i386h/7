<!-- { "loadSidebar": true } -->
　　兴化因后唐庄宗幸河北。回魏府行宫。诏师问曰。朕取中原获得一宝。未曾有人酬价。师曰。请陛下宝看。帝以两手舒幞头脚。师曰。君王之宝谁敢酬价　玄觉征云。且道兴化肯庄宗。不肯庄宗。若肯庄宗。兴化眼在甚么处。若不肯庄宗。过在甚么处。　颂曰。
　　君王之宝实难酬。兴化形言下一筹。两手展开幞头脚。勑书挂在凤凰楼。(北塔祚)。
　　北蕃王子弯弓射。南国将军仰面看。沙上空余斜影在。翩翩直自入云端。(白云端)。
　　君王之宝。谁解寻讨。不许夜行。投明须到。庄宗所得未为真。精鉴还他兴化老。(地藏恩)。
　　君王底事语知音。天下倾诚葵藿心。拈出中原无价宝。不同赵璧与燕金。(天童觉　二)。
　　中原之宝呈兴化。一段光明难定价。帝业堪为万世师。金轮景御四天下。
　　展手相呈老比丘。至尊之宝敢轻酬。满庭和气龙颜悦。争奈胡僧笑点头。(上方益)。
　　中原收至宝。合国不能藏。一入相如手。佳声满大唐。(佛心才)。
　　【续收】中原一宝有来由。拶得君王引幞头。到此若无青白眼。当机谁敢谩轻酬。(笑翁堪)。
　　幞头舒起君王宝。司空见惯兴化老。千古君臣际会时。落花满地无人扫。(北海心)。
　　收得中原无价珍。幞头拈起露全身。劳他兴化重酬价。八两元来是半斤。(尼闲林英)。
　　君王宝自难酬价。兴化何曾敢借看。天地既无私盖载。至今留得镇中原。(闲极云)。
　　兴化示众云。今日不用如何若何。便请单刀直入。兴化与你证据。时旻德长老出礼拜。起便喝。师亦喝。德又喝。师亦喝。德礼拜。师曰。若是别人。三十棒一棒也较不得。何故。为他旻德会一喝不作一喝用。便下座。　颂曰。
　　龙虎相交是底时。未容拟议已参差。分明一喝不作用。却使禅人特地疑。(海印信)。
　　狞龙出水虎离山。四起风旋万顷烟。若具阿那律正眼。横身三界背摩天。(云溪恭)。
　　单刀直入不须论。拟议之间宾主分。不得放他旻德过。须知兴化棒头亲。(鼓山珪)。
　　暗中携手上高山。及至天明各自行。无限途中未归客。明明开眼堕深坑。(径山杲)。
　　【续收】旻德一喝如雷响。兴化一喝响如雷。锦袍玉带真潇洒。记得当年老万回。(懒庵枢)。
　　握七星刀寻作者。倒司农印对冤雠。当阳一句分宾主。九曲黄河水逆流。(南岩胜)。
　　一喝两喝。全机出没。宾主历然。未免俱瞎。半夜摸乌龟。明月照积雪。(雪庵瑾)。
　　同时照用不同时。权实双行作者知。有得虽然亦有失。还他龙虎自交驰。(雪岩钦)。
　　兴化因僧问。四方八面来时如何。师曰。打中间底。僧便礼拜。师曰。昨日是个村斋中途。遇一阵卒风暴雨。却向古庙里亸避得过。　颂曰。
　　此问非常触忤人。如禽空啄噪荆榛。须知兴化奔驰疾。值雨何曾湿着身。(洞山聪)。
　　擭浪拏云势莫猜。渔翁倚掉傍岩隈。江边依旧空归去。帝里同风不到来。(海印信)。
　　一不是二不成。落花芳草里啼莺。闲庭雨歇夜初静。片月还从海上生。(晦堂心)。
　　一阵狂风暴雨来。却於古庙且闲隈。虽然打入鬼窟里。吞炭藏身又一回。(鼓山珪)。
　　古庙里头回避得。纸钱堆里暗嗟吁。闲神野鬼皆惊怕。只为渠侬识梵书。(径山杲)。
　　【续收】天生白额南山虎。牙爪曾当八面风。月落三更穿市过。痴人投晓觅行踪。(雪堂行)。
　　剜心剖腹继传灯。鬼面神头打葛藤。杰出诸方无等匹。也知只是赴斋僧。(南岩胜)。
　　四方八面没边疆。暴雨狂风无处藏。古庙里头休亸避。移舟别有好商量。(天目礼)。
　　塞北烟尘终载静。江南花木四时荣。不须特地分疆界。万里山河似掌平。(虚堂愚)。
　　兴化谓克宾维那曰。汝不久为唱导之师。宾曰。不入这保社。师曰。会了不入。不会了不入。曰总不与么。师便打曰。克宾维那法战不胜。罚钱五贯。设饡饭一堂。次日师自白槌曰。克宾维那法战不胜。不得吃饭。即便出院。　颂曰。
　　二虎争战。俱用势力。一陷阱中。不能返掷。若返掷。天下猎人无处觅。(海印信)。
　　克宾法战挫英雄。兴化严行振祖风。棒下直明无生忍。莫教知解入尘笼。(照觉总)。
　　丈夫当断不解断。兴化为人彻底汉。已后从教眼自开。棒了罚钱趂出院。(真净文)。
　　主中主问宾中宾。宾主分明到底亲。有理罚钱无说处。太行山下泪沾巾。(佛国白)。
　　得失是非都莫问。纵横收放在当人。失钱遭罪寻常事。休把条章说故新。(圆通仙)。
　　克宾兴化令双行。白发通身透顶生。穿过衲僧青白眼。尽教天下竞头争。(佛心才)。
　　丹山生鸑鷟。师子产狻猊。棒下摩酰眼。徒夸第一机。(径山杲)。
　　法战从来许克宾。掣旗夺鼓两分明。直须尽法方知愧。老汉当年要话行。(鼓山珪)。
　　【增收】罚钱出院。众人皆见。有理难伸。风流满面。直饶兴化全提。未免令行一半。这一半。明眼衲僧点检看。(冶父川)。
　　汉高拜将务决胜。非韩谁敢当兹任。赤旛高竖化城降。皇在盘兮不在秤。(南岩胜)。
　　赫日轰迅雷。六月飘霜雪。兴化老古锥。不妨太孤绝。金毛哮吼乱峰前。百兽闻之皆脑裂。(懒庵需)。
　　罚钱出院扬家丑。兴化聱头遇克宾。父子不传真妙诀。棒头敲出玉麒麟。(佛照光)。
　　兴化打克宾。一棒一条痕。古人虽已往。留得典刑存。三十年后。几个知恩。(尼无着总)。
　　兴化棒头轰霹雳。克宾脚下走尘烟。若无塞外将军令。那得嘉名四海传。(谁庵演)。
　　主宾会合风云异。醉后添杯礼义全。棒打自家亲骨肉。丛林扛鼓返成冤。(或庵体)。
　　兴化逐克宾。观音戴鬼面。靴里动指头。未免傍人见。(湛堂深)。
　　棒头有路透玄津。彻底何曾打克宾。雪后始知松栢操。夜深方见把针人。(肯堂充)。
　　兴化打克宾。猛虎蓦腰骑。养子不及父。家门一世衰。(破庵先)。
　　家法森严特异常。亲生父子没商量。罚钱打了趂出院。橄榄点茶滋味长。(野云南)。
　　法战场开验克宾。解施武略对将军。如何有罪全无赏。待展奇谋自策勋。(天目礼)。
　　兴化打克宾。言亲语不亲。棒头如雨点。敲出玉麒麟。(瞎驴见)。
　　【增附】雪窦云。克宾要承嗣。兴化罚钱出院且致。却须索取这顿棒始得。且问诸人。棒既吃了。作么生索得。雪窦要断不平之事。今夜与克宾雪屈。以拄杖一时赶散。　颂曰。
　　克宾维那。法战不胜。曾因国离披金甲。后来出世。法嗣兴化。不为家贫卖宝刀。兴化臂健。尚嫌弓力软。雪窦眼明。犹识阵云高。(瞎堂远)。
　　【增收】兴化示众曰。我闻。长廊下也喝。后架里也喝。诸子。汝莫盲喝乱喝。直饶喝得。兴化向虚空里却扑下来。一点气也无。待我苏息起来向汝道。未在。何故。我未曾向紫罗帐里撒真珠与汝诸人去在。胡喝乱喝作么。　颂曰。
　　紫罗帐里撒真珠。密意师丞会也无。摸象众盲徒乱说。当台古镜见差殊。(海印信)。
　　兴化老也大差。三十三天上扑下。紫罗帐里撒真珠。古也今也谁酬价。得一牛还一马。休说人间光照夜。不见锦绣银香囊。直至如今成话把。(上方益)。
　　对众全提摩竭令。岂是闲开两片皮。喝下瞎驴成队走。梦中推倒五须弥。(径山杲)。
　　紫罗帐里撒真珠。禅客相逢总掠虚。拍手呵呵开口笑。释迦弥勒是他奴。(鼓山珪)。
　　【增收】兴化见同参来。才上法堂。便喝。僧亦喝。师又喝。僧亦喝。师近前拈棒。僧又喝。师曰。你看这瞎汉犹作主在。僧拟议。师直打下法堂。侍者请问。适来那僧有甚触忤和尚。师曰。他适来也有权。也有实。也有照。也有用。及乎我将手向伊面前横两横。到这里却去不得。似这般瞎汉。不打更待何时。侍者礼拜。　颂曰。
　　霹雳惊天地。那容掩耳听。须知兴化老。一半是人情。(鼓山珪)。
　　镆铘在握。天魔胆落。明眼衲僧。休更卜度。(径山杲)。
　　恰如刽子气雄豪。便向咽喉下一刀。五脏肝心皆剖出。方知王法不相饶。(退庵休)。
　　长松不改四时青。纵夺当机几个明。阵败不禁苕帚扫。眼中瞳子面前人。(剑门分)。
　　潋潋滟滟水光浮。不见孤帆不见舟。斜阳欲落未落处。尽是离人今古愁。(伊庵权)。
　　须弥倒卓。海水逆流。同参相访。作尽冤雠。休休。明日黄花蝶也愁。(雪庵瑾)。
　　驱耕夫牛照即用。夺饥人食用即照。不得同参把手行。安知袖里有穿窍。(南岩胜)。
　　【增收】兴化因僧问。军期急速时如何。师曰。日料半斤食。　颂曰。
　　离城别阁暗愁时。月落星分信马蹄。风扫晓窗林木逈。夜深汀岸火光微。(投子青)。
　　【增收】镇州宝寿(第一世)沼禅师。(嗣临济)因僧问。万境来侵时如何。师曰。莫管他。　颂曰。
　　老大梢工惯经历。看风使帆果端的。任他海兽作波涛。直过如飞没踪迹。(海印信)。
　　万境来侵莫管伊。干戈元是太平基。当时踏着来时路。月下腾腾信脚归。(掩室开)。
　　【增收】宝寿因赵州来。师在禅床背面而坐。州展坐具礼拜。师起身入方丈。州收坐具而出。　颂曰。
　　动弦别曲。落叶知秋。人平不语。水平不流。只因脚底无羁绊。去住纵横得自由。(遁庵演)。
　　【增收】宝寿因僧问讯。师曰。万千诸圣尽不出此方丈内。曰祇如古人道大千沙界海中沤。未审此方丈向甚么处着。师曰。千圣见在。曰阿谁证明。师掷下拂子。僧从西过东立。师便打。僧曰。若不久参。焉知端的。师曰。三十年后此话大行　圆悟云。宝寿向方丈里布网张罗。这僧向钓饵边。擎头带角。三度冲浪上来。三度被来笼罩。且道。他得个甚么。还会么。重赏之下必有勇夫。　颂曰。
　　卷则浑仑无缝。舒则八面生光。百千诸佛。同处一方。转机轮於掌握。奋大用於当场。非独三十年后。面前檐卜馨香。(佛灯珣)。
　　【增收】宝寿因胡钉铰参。师问。汝莫是胡钉铰么。曰不敢。师曰。还钉得虚空么。曰请和尚打破。师便打。曰和尚莫错打某甲。师曰。向后有多□阿师与你点破在。胡后到赵州举前话。州曰。汝因甚么被他打。曰不知过在甚么处。州曰。祇这一缝尚无奈何。胡於此有省。州曰。且钉这一缝。　颂曰。
　　现出虚空眼便花。更教打破事如麻。直饶指出当堂缝。分明鹞子过新罗。(冶父川)。
