<!-- { "loadSidebar": true } -->
　　临济将示灭。嘱三圣云。吾迁化后不得灭却吾正法眼藏(一则日用中不得忘失。二要接续也)。圣云争敢灭却和尚正法眼藏(既为佛子岂不奉重)。济云忽有人问汝作么生对(恐有未的。故又验过)圣便喝(当央直呈)。济云谁知吾正法眼藏向这瞎驴边灭却(见其剿绝所以大赏)○(主意探竿在手。旨明全提大用)总结(老婆心切)。
　　信衣半夜付卢能。搅搅黄梅七百僧(黄梅七百未有明旨。暗传六祖大小分争)。临济一枝正法眼。瞎驴灭却得人憎(三圣之俊。恨不有如)。心心相印。祖祖传灯(以心印心今古不绝)。夷平海岳。变化鲲鲸(绝高低。转圣凡。三圣一喝无不夷平变化)。只个名言难比拟。大都手段解翻腾(正眼一绝。如何有比。愿其十方圣流。悉如三圣之用)。
　　廓侍者问德山。从上诸圣向什么处去(验主)。山云作么作么(全身担荷。照用同时)。廓云勑点飞龙马。跛鳖出头来(只言奉勑点过之马。元来却是一个跛鳖)。山便休去(跛鳖飞龙两手回还。不妨德山一毫不受)。来日山浴出。廓过茶(当央直示)。山抚廓背一下(正令一截)。廓云这老汉今日方始瞥地(今方稳当)。山又休去(看他还得稳当也无。此名德山两处陷虎)○(主意探竿影草。旨明机锋互换)总结(心幸)。
　　觌面来时作者知(当央直问非英不达)。可中石火电光迟(答处迅速非见可及)。输机谋主有深意(两次之休大有作略)。欺敌兵家无远思(只知量作不妨遭陷)。发必中(抚背如发箭。瞥地如受箭)。更瞒谁(众见难瞒)。脑后见腮兮人难触犯(侍者之机人难当堵)。眉低着眼兮[仁-二+渠]得便宜(仔细观看无出其师)。
　　沩山问仰山甚处来(就事藏锋)。仰云田中来(就事呈机)。山云田中多少人(恐落今时)。仰插下锹义手而立(大用亲呈)。山云南山大有人刈茆(恐落孤危当头一点)。仰拈锹便行(截断两头。逈然不立)○(主意养子之缘。旨明不落二边)总结(老婆心切)。
　　老觉情多念子孙(恐落动静故令得力)。而今惭愧起家门(已知羞耻不落群方)。是须记取南山语。镂骨铭肌共报恩(此策后人将南山语记在心上。如镂於骨使无忘也)。
　　麻谷持锡到章敬。绕床三匝。振锡一下。卓然而立(呈机校勘)。敬云是是(照用同时)。师着语云错(恐陷其是。故乃拈之)。谷又到南泉。绕床三匝。振锡一下。卓然而立。泉云不是不是(照用同时)。师着语云错(恐陷不是。故乃拈之)。谷云。章敬道是。和尚为甚道不是(逐句双疑)。泉云。章敬是。是汝不是。此是风力所转。终成败坏(过在於汝。非干师事。情逐於境。岂不丧真)○(主意辨验。旨明拈情)总结(权衡在手)。
　　是与不是。好看裷缋(二师之言总是套索)。似抑似扬。难兄难弟(章敬放而有收。南泉夺而有纵。似有差殊。本无彼此)。纵也彼既临时。夺也我何特地(皆在临时。明无安排)。金锡一振太孤标(觌面相呈更无回互)。绳床三匝闲游戏(东西往返盖是寻常)。丛林扰扰是非生。想像髑髅前见鬼(天下之人只在是非之上奔竞。岂不眼前见鬼)。
　　法眼问修山主。毫厘有差天地悬隔。汝作么生会(向上之机以为探拔)。修云毫厘有差天地悬隔(须乃顺言呈自情见。言须一般意有正偏)。眼云恁么又争得(点他情见若恁何奇)。修云。某只如此。和尚如何(屈己从人)。眼云毫厘有差天地悬隔(以见出见。当央直截)。修便礼拜(方见自过已谢错认)○(主意探竿。旨明拈情)总结(权衡在手)。
　　秤头蝇坐便欹倾(一毫之差如蝇在秤)。万世权衡照不平(进之必过。退之不及。直要具中。方为恰好。今古权衡只为不平)。斤两锱铢见端的(斤两为建化。丝发分明未出今时)。终归输我定盘星(定盘为实际。故曰输我)。
　　僧问赵州。狗子还有佛性也无(借事请益)。州云有(当央直指)。僧云。既有。为甚撞入这皮袋(逐句反问)。州云为他知而故犯(就见一点)。又僧问。狗子还有佛性也无(逐事生疑)。州云无(当央直指)。僧云。一切众生皆有佛性。狗子因甚却无(逐语迷情)。州云为伊有业识在(就见一点)○(主意直下明宗。旨明言思无路)总结(权衡在手)。
　　狗子佛性有。狗子佛性无(拈上公案)。直钩元钓负命鱼(直无委曲。情绝方领)。逐气寻香云水客。嘈嘈杂杂作分疎(迷真逐妄如狗咽骨)。平展演。大铺舒。莫怪侬家不慎初(广大平实。当央捧出。故曰不慎)。指点瑕疵还夺璧。秦王不识蔺相如(两次捧出两次点罚。又如相如献璧於秦。末后还夺)。
　　僧问云门。不起一念还有过也无(呈功决择)。门云须弥山(当央直指)○(主意拈转话头。旨明无有意路)总结(转位就功)。
　　不起一念须弥山(拈案)。韶阳法施意非悭。肯来两手相分付(直下领旨便是分付)。拟去千寻不可攀(才生异见。不劳相见)。沧海阔。白云闲(海阔云闲。一昧平实)。莫将毫发着其间(云门先破孤危。天童今破平实)。假鸡声韵难瞒我。未肯模糊放过关(孤危平实皆非本分。今已说破。再犯不容)。
　　地藏问法眼。上座何往(就事行事)。眼云迤逦行脚(大事不明岂肯死住)。藏云行脚事作么生(就见一拶)。眼云不知(直供)。藏云不知最亲切(这个不知更无别有)。眼乃豁然大悟(方悟向上)○(主意就见用见。旨明急处一提)总结(老婆心切)。
　　而今参饱似当时(于今大悟之时。似旧卜度如何)。脱尽廉纤到不知(绝毫绝厘方悟不知)。任短任长休剪缀。随高随下自平持(一切诸法本来现成。不须穿凿自然恰好)。家门丰俭临时用(应用皆在临时。何必预先安排)。田地优游信步移(家风稳密无不自然)。三十年前行脚事。分明辜负一双眉(方知从前一切错用)。
　　云岩扫地。道吾云太区区生(点动失动)。岩云须知有不区区者(在动无动)。吾云恁么则有第二月(点静失静)。岩提起扫帚云这个是第几月(在静无静)。吾便休去(见他据令所以回互)。玄沙云正是第二月(怪不行令。)云门云奴见婢殷懃(亦怪放过)○(主意探竿在手。旨明不落二边)总结(作家相见)。
　　借来聊尔了门头。得用随宜即便休(云岩提处坐断两头。道吾知奇所乃不犯)。象骨岩前弄蛇手。儿时做处老知羞(三人在象骨岩。岂不是奴儿婢子之见。今不知羞又来夸设)。
　　岩头到德山。跨门便问是凡是圣(藏锋辨主)。山便喝(正令一截)。头礼拜(一谢二点)。洞山闻云。若不是奯公。大难承当(不是奯公必行其令)。头云。洞山老汉不识好恶。我当时一手抬一手搦(只知我放。不知我收。不妨供出)○(主意探竿在手。旨明正令全提)总结(心幸)。
　　挫来机总权柄(三人折挫皆有权柄)。事有必行之威(山喝)。国有不犯之令(头拜)。宾尚奉而主骄(洞山奉之。岩头骄恣)。君忌谏而臣佞(君忌德山。不容臣佞。岩头多语)底意岩头问德山。一抬一搦看心幸(总结三人一并令看)。
　　鲁祖凡见僧来便面壁(当央直示)。南泉闻云。我寻常向他道。空劫已前承当。佛未出世时会取(隔身傍通)。尚不得一个半个。他恁么。驴年去(责他孤峻)○(主意直示。旨明向上)总结(作家唱和)。
　　淡中有味(淡是本味。用明本体)。妙超情谓(出过言思。)绵绵若存兮象先(空劫绝形故曰绵绵)。兀兀如愚兮道贵(今时绝情故曰兀兀)。玉琢文以丧淳(南泉无名立名。如玉无文琢文。)珠在渊而自媚(鲁祖无言十分深密。珠之在渊无人能见)。十分爽气兮清磨暑秋(具足幽清古今不改)。一片闲云兮远分天水(本忘上下却被云分)。
　　雪峰示众云。南山有条鳖鼻蛇。汝等诸人切须好看(禅者之病多困孤危。今之雪老故示平实)。长庆云。今日堂中大有人丧身失命(点其众僧。莫道究用连本已失)。僧举似玄沙。沙云须是棱兄始得。然须如是。我即不与么(搦人显己)。僧云和尚作么生(就见追见)。沙云用南山作么(以见一拈)。云门以拄杖撺向雪峰面前作怕势(理事双彰照用同时)○(主意拈转话头。旨明全提大用)总结(父子唱和)。
　　玄沙太刚(拈却南山)。长庆少勇(随风倒柁)。南山鳖鼻死无用(本是死物有何用处)。风云际会头角生(诸师聚会手眼各显。)果见韶阳下手弄。下手弄。激电光中看变动(大用随宜韶阳果别)。在我也能呼能遣。在彼也有擒有纵(呼遣擒纵彼我无拘)。底事如今付阿谁。冷口伤人不知痛(天童先使月钩云饵。今乃当头点罚)。
　　盐官一日唤侍者。与我过犀牛扇子来(言中有响)。者云扇子破也(具供)。官云。扇子既。破还我犀牛儿来(法空追人)。者无对(忙然失所)。资福画一圆相。於中书一牛字(大用全彰)○(主意就事明宗。旨明句里呈机)总结(作家唱和)。
　　扇子破。索犀牛(句活无滞)。桊挛中字有来由(大用当央。岂同小小)。谁知桂毂千年魄(天童甚巧。引其全亏之月不露圭角。用明不住偏方)妙作通明一点秋(引其全圆之月饱体独明。可门不坐正位。资福天童屈尽其妙)。
　　仰山指雪狮子云。还有过此色者么(一色者纯一无杂。雪色至白还有过否)。云门云当时便与推倒(恐住一色)。雪窦云只解推倒不解扶起(恐住无色)○(主意钩垂四海。旨明不住二边)总结(作家唱和)。
　　一倒(云门)一起(雪窦)。雪庭狮子(仰山)。慎於犯而怀仁。勇於为而见义(指雪忌白故令不犯。三人怀仁勇为见义)。清光照眼似迷家(一色映眼迷其本位)。明白转身还堕位(不住一色又住正中)。衲僧家。了无寄。同死同生。何彼何此(不居尊位平和一律)。暖信破梅兮春到寒枝。凉飙脱叶兮秋澄潦水(天童慈悲恐成三段。使其圆融互显。故言暖信破梅处凉飙脱叶。秋澄潦水处春到寒枝)。
　　法眼一手指帘(当央直示)。二僧同去卷帘(昧己逐缘)。眼云一得一失(当央一点)○(主意直下明宗。旨明大用全提)总结(空示无承)。
