<!-- { "loadSidebar": true } -->
　　昔黄帝访道於广成子。汤问於卞随．务光。古之圣王。其於高世之士。必资其熏习身心。以为宰制万事之本。迨於后世。凡入帝王之门者。功业边事尚难其人。何况心性边事。从来宗门古德。传灵山之心灯。其中不少大丈夫而不入帝王之门。其居帝王之位者。悟宗旨主复少。间或浮慕教相。浅识小夫。辄以崇尚异端议之。而其所尊礼之人。多每不足以服世。徒滋疑谤。於是黄帝成汤之美事。不可复见於后世。
　　我朝之初居东土也。风俗淳古。实忠实孝。直心直行。历代敬礼佛天。而於僧道。并无不问高下。一概尊敬之事。与蒙古习尚迥殊。我皇祖世祖章皇帝抚有方夏。万几余暇。与玉琳琇．茆溪森父子。究竟心性之学。一时遇合。盖与黄帝成汤之事。无二无别。非我朝夙有崇僧之习而然也。
　　朕览玉琳琇父子之书。阐扬宗乘之妙旨。实能利人济世。如杲日在空。迷云顿净。如清钟响夜。幻梦旋消。惠当来龙象於无穷。媲从上佛祖而不愧。用是采辑校刊。传示后世。因念帝王访道於高世之士。乃古圣之盛轨。而自昔世儒。每於二氏限量区别。朕不忍将来者之终懵。而不为之剖晰也。故叙其说如左。至於万善殿西苑说法。并奏对机缘。虽载自骨岩侍香纪略。但皆佛法中事。非装点夸张妄谬之说。亦玉琳琇扬日月之光华。作人天之眼目处。尚足取者。故采编数则。敬昭皇祖当日之恩遇云。
　　雍正十一年癸丑八月朔日

　　御选大觉普济能仁玉琳琇国师语录

　　顺治十六年己亥闰三月初一日。万善殿奉御旨上堂。师至座前。召众云。会么。若也会得。山僧未离江南。升座说法已竟。如或未然。看向第二门头施展去也。便登座。拈香云。此一瓣香。亲受灵山记莂。焫向炉中。祝严佛心天子成等正觉。次拈香云。此一瓣香。华藏海会早已敷宣。焫向炉中。祝严佛母太后百福具备。保助皇躬。大扬法化。　上首白椎竟。问。百福丛中选佛场。海众侧聆求法要。如何是宾中宾。　师云。一钵千家饭。进云。个中好消息。剎剎尘尘现。如何是宾中主。　师云。青目睹人少。　进云。一人有庆。兆民赖之。如何是主中宾。　师云。庭前古柏荫人天。　进云。天高群象正。海阔百川朝。如何是主中主。　师云。当堂不正坐。　进云。宾主历然承指示。当阳一句又如何。　师打云。有功者赏。　问。仁皇好道。启大会於重玄。祖令当行。建法幢於今日。从上宗猷如何展演。　师云。进前来。与汝道。　进云。金轮顶上无生曲。唱彻皇都调更新。　师云。一句耸人。　进云。恁么则万善殿中为雨露。五龙亭上起清风。　师云。共愿如是。　进云。只如仰答圣明一句又作么生道。　师云。天台华顶万年藤。报德酬恩心铁石。　问。即今万善堂中顶礼万佛宝号。但知其名。未审居何国土。　师云。上座醉那。　进云。某甲则不然。师便打。僧喝。师又打。　进云。不劳重举。师复打。　问。如何是十方薄伽梵。　师云。处处撞着。　进云。如何是一路涅盘门。　师云。看脚下。　进云。如何是选佛场。　师云。棒头有眼明如日。　进云。如何是心空及第归。师便打。　进云。恁么则天上有星皆拱北。人间无水不朝东。师又打。　问。五祖门下有一神秀大师。因什么不得衣钵。　师云。为他通身是佛。　进云。卢行者因什么却得衣钵。　师云。为他不会禅道。　进云。恁么可谓伶俐不妨随处有。痴愚端的世间稀。师便打。
　　是日名德颇多。师复左右顾视云。世尊拈花。迦叶微笑。百万人天。次第成佛。御驾俨临。命登万善宝座。揭露正法眼藏。涅盘妙心。作家禅侣尽出相见。还更有么。乃云。九年面壁。计较未成。立雪齐腰。苦劳徒尔。三拜依位立。可知礼也。忏罪解缚。鞭影高飞。无性性空。松风聒耳。本无一物。追金琢玉。两枝嫩桂。五叶芬敷。异口同音。千山一月。乃至笑岩老祖挺生神京。建立临济宗旨。禹门浪阔。突兀孤危。事是恁么事。人须恁么人。但得恁么人。何愁恁么事。且道如何是恁么事。举袈裟云。如天普盖。似地普擎。好风斋着力。尽向此中吹。
　　上堂。上首白椎竟。问。仙客乘云泛紫畿。欣逢圣主话玄微。五旬金殿垂恩重。又许扁舟渡雪溪。未审其中秘密还得大家知也无。　师云。天高地厚。　进云。雷音已震青霄外。四海咸闻第一机。　师云。日光月华。　问。当今天子圣明君。隆兴三宝剔禅灯。特请和尚登宝座。御驾亲临转法轮。如何是转法轮。　师云。山僧惭愧。　进云。本来大道无言说。未审如何又有言。　师云。圣恩难报。　进云。一颗明珠在海中。光照虚空作慧灯。　师卓拄杖云。念汝老实。　问。舌无十字关。脚断五色线。请问和尚。如何是舌头上无十字关。　师云。恁么的人来。与他茶吃。　进云。如何是脚跟下断五色线。　师云。恁么的人来。教他地下坐着。　进云。打破十字关。扫断五色线。　师打云。你替他各吃三十棒。乃云。释迦文佛降生之月。朔旦良辰。奉旨重升宝座。举扬大法。通琇打点些佛法出来供养大众。及乎升到座上。观诸大众。通身是法。一一毛孔出无量口。一一口出无量音声。一一音声宣无量妙义。人人尔。法法尔。盈虚空。徧法界。无有一毫亏欠处。无有一毫空缺处。通琇更作么担水河头卖。直如河伯见海若。恍然自失耳。伏惟大众。各自珍重。下座。
　　己亥春。诏迎入京。命住西苑。
　　世祖问。心在七处。不在七处。　师云。觅心了不可得。
　　世祖问。悟道的人还有喜怒哀乐也无。　师云。唤什么作喜怒哀乐。
　　世祖问。山河大地从妄念而生。妄念若息。山河大地还有也无。　师云。如人睡醒。梦中之事是有是无。
　　世祖问。如何用工。　师云。端拱无为。
　　世祖问。如何是大。　师云。光被四表。格于上下。
　　世祖问。本来面目如何参。　师云。如六祖所言参。　云。六祖如何说。　师云。祖言。不思善。不思恶。正恁么时。如何是本来面目。
　　世祖问。思善思恶时如何。　师云。好善但好善。恶恶但恶恶。正好善恶恶时。即参者好善恶恶的是个什么。所谓要一切处参。第一要动里参。动中得力。静中愈胜。古人所谓从缘荐得。相应捷也。
　　世祖退。命近侍传语云。恨相见之晚。
　　庚子秋。世祖马上有省。连诏敦请至京。世祖就见西苑丈室。相视而笑。日穷玄奥。世祖见一矮戒子。指问师。师云。长者长法身。短者短法身。世祖喜谢奉旨进颂。
　　深殿焚香永。心斋笑坐忘。大圆镜智净。应物妙无方。
　　又。
　　慈帏色养适。侍坐快谈玄。法界尘尘佛。同光照大千。
　　雨夜奉旨书。
　　僧问赵州。如何得不蹉路。　州云。识自本心。见自本性。即不蹉路。
　　心同虚空界。示等虚空法。证得虚空时。无是无非法。且道虚空作么生证。
　　心随万境转。转处实能幽。随流认得性。无喜亦无忧。见闻觉知是流。且道性作么生认。
　　一念不生全体现。六根才动被云遮。且道全体现时如何。略彴不是赵州桥。明月清风安可比。
　　世祖宾天拈香。
　　师云。报身如梦幻。世界若空华。唯过量大人去来无碍。进如意云。此是皇上生生用不尽的。现前大众专精持念究竟坚固大陀罗尼。执事举楞严．大悲．药师．往生等神咒。并绕诵普门大士名。忏悔发愿回向。
　　元旦上堂。问答不录。师云。追金琢玉。绣口文心。自有当行作者。转身掉臂。努目撑眉。一任逞俊禅流。两眼对两眼。真金不博鍮。未举先知。早已属二属三。当阳荐取。岂止落七落八。诸佛不出世。祖师不西来。目前无阇黎。此间无老僧。但有言说。都无实义。掷拂子云。踏着故乡田地密。人人鼓腹乐升平。下座。
　　端阳上堂。白椎竟。举。天龙为玄沙侍者。侍沙山行。遇虎。龙曰。和尚。虎。沙云。是汝虎。
　　师召众云。衲僧行处。如火消冰。万法本闲。惟人自闹。六祖大师云。非风旛动。仁者心动。将谓说心性禅。承言者丧。滞句者迷。舍多尊者云。非风铃鸣。我心鸣耳。多少人面墙而立。心复谁乎。俱寂静故。大众还会么。一物寂静。多物寂静。一身寂静。多身寂静。一世界寂静。多世界寂静。先师天隐老和尚如是。龙池幻翁老和尚如是。济宗上下诸祖如是。东土二三。西天四七如是。卓拄杖云。拄杖如是。山僧如是。大众如是。顾左右云。堂中吃粽子如是。下座。
　　幻有大和尚诞日设供。师指真云。兀坐嘴卢都。教人没奈何个老汉惯得其便。者里透得过的。如龙得水。似虎靠山。有意气时添意气。不风流处也风流。而今大明国里称为师翁后裔者。不啻百千万亿。究竟得大机。显大用。堪为的骨儿孙者。能有几人。某上座初阅龙池语录。见师翁云。世间多少不平之辈。务要别寻一个人与我老释迦比胜负。较优劣。还知我释迦如来是何等一个面目么。某上座便於此丧身失命。将谓师翁面目只如是。后来呈似先师。和尚受他许多恶辣钳锤。方知见与翁齐。减翁半德。见过於翁。方堪嗣续。从此脚跟下自解作活计。虽与师翁同条生。不与师翁同条死。师翁善为隐语云。人还知我释迦如来是何等一个面目。令某小瞎秃最初祇见师翁杀人刀。未见师翁活人剑。今日某上座不妨显示。令见者闻者知我祖师门下亦有杀人刀。亦有活人剑。顾视左右云。若有问。如何是我师翁真面目。拈香云。急着眼。
　　佛诞度僧上堂。师云。报恩新长老。今年才廿四。黄面老瞿昙。是吾最小子。古往今来。多少居曲录床的大善知识。凡於四月八日播弄瞿昙小老的矢臭气则有分。还曾梦见瞿昙的师么。若向者里缁素得。则不论剃发不剃发。不虚亲到报恩来。若者里缁素不得。直饶新报恩亲手为他刬草。也未免对面白云千万里。蓦喝一喝。下座。
　　秋中行化上堂。师拈拄杖召众云。终日与山僧同居共处。还识得山僧立地处也未。时常见山僧摇唇鼓舌。还会得山僧真实相为处也未。若识得山僧立地处。则於此深山穷谷卧月披云。却在十字街头拖泥带水。而十字街头拖泥带水。却在此深山穷谷卧月披云。若识得山僧真实相为处。则与大众耳提面命却千里万里。而千里万里未尝不与大众耳提面命。还会么。卓柱杖云。顶上一轮满。清光何处无。
　　元旦上堂。众问话毕。师乃云。参禅流。听我说。此事非常休仓卒。登山须到绝顶头。入水须至最深窟。乾坤宽广实难知。沧海渊深岂易识。不识不知且止。透顶透底一句作么生道。草树尽非前度色。蓝田日暖玉生光。
