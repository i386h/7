<!-- { "loadSidebar": true } -->
　　因云大师到。云。无影殿上。谁是知音。古路傍边。幻人木马。千峰锁翠。万木含烟。白云起处楼阁门开。碧雾卷时妙峰顶露。且道。绝顶相见一句。作么生道。良久云。不辞山路远。特地入松门。
　　莫坐白云。休眠青嶂。直须枯木花芳。氷河焰发。旋风不滞。触目能伤。拟议之间。徒劳进步。到这里。直须悬崖撒手。自肯承当。绝后再苏。欺君不得。禅德。作么生是承当底事。良久云。涧深花落远。山高树影长。
　　孤村陋店。莫挂缾盂。祖佛玄关。横身直过。早是苏秦触塞。求路难回。项主临江。何逃困命。禅德。到这里。进则落於天魔。退则沉於鬼趣。若是不进不退。正在死水中。诸仁者。作么生得平稳去。良久云。任从三尺雪。难压寸灵松。
　　宗乘若举。凡圣绝踪。楼阁门开。别户相见。设使卷帘悟道。岂免傍观。春遇桃花。重增病眼。所以古人道。向上一路。千圣不传。诸仁者。既是不传。因甚陕府铁牛。走过新罗国里。乃喝一喝云。达者须知暗里惊。
　　举种种幻化。皆生如来圆觉妙心。拈起拄杖云。只如山僧拄杖子。且不从彼中生。何故。若从彼中生。争得在山僧手里。禅德。若知生处。祖师向诸人脚跟下乞命。若也不知。山僧不免与诸人注破。掷下拄杖。归方丈。
　　举僧问洛浦。学人欲归乡时如何。浦云。家破人亡。子归何处。僧云。恁么则不归去也。浦云。庭前残雪日轮消。室内红尘遣谁扫。
　　师拈云。且道。洛浦恁么对他。什么处是指这僧归路。若於这里会得。可谓撒手归家。若也不会。举步更须子细。下座。
　　雪覆千山。白云淡泞。松寒千古。涧水流氷。祖师不坐少林春。来者休寻无缝塔。
　　岁旦云。元正启祚。万物咸新。千山秀翠於烟峰。渌水穿云於碧雾。石牛运步。瑞草鲜明。木马垂绦。灵苗发艳。古佛塔庙。善财得遇文殊。鸡足山西。饮光再逢弥勒。寒山添寿。拾得增年。同贺太平。共扶尧化。诸仁者。且道。嘉州大像。今日寿年多少。良久云。千岁老儿颜似玉。万年童子发如丝。
　　烟云拥翠。鸾凤迷踪。寒雨冲山。樵人归晚。劫初铃子。振者何人。路不拾遗。君子称美。少林昨夜月当圆。[葸-十+夕]岭山西携只履。诸仁者。祖师更有一只履。诸人还曾收得么。若收得。不直半分钱。若收不得。当何凭准。以拂子击禅床。下座。
　　谢首座云。古人道。积石成山。积水成流。积土成墙。积学成圣。积行成德。且道。衲僧家。积个什么。良久云。少林虽不语。别是一家春。
　　昔日世尊。在灵山会上。入无量三昧。身心不动。是时天雨曼陀罗华。摩诃曼陀罗华。大众。当初世尊。大似傍若无人。山僧今日。虽是养子不及父。亦不入无量三昧。且免得天雨四花。遂拈起拄杖云。与诸人。转大法轮。卓拄杖。下座。
　　诸佛出世。应病施方。祖佛西来。守株待兔。直饶全提举唱。犹如凿壁偷光。设使尽令施行。大似空中掷剑。何故。不见古人道。不用求真。唯须息见。诸仁者。且道。息个什么见。良久云。灵云不悟桃花旨。空使玄沙暗皱眉。
　　三日一风。五日一雨。德山临济。不劳更举。
　　举僧问曹山。佛未出世时如何。云曹山不如。又问。出世后如何。云不如曹山。师云。古人道则一时间道了也。须知妙峰顶上。有一人。大不肯曹山恁么道。诸人还识此人么。若不识。山僧为你诸人道破。良久云。宁可截舌。不犯国讳。
　　古人道。执事元是迷。契理亦非悟。作么生免得去。良久云。久立。
　　住投子。谢专使云。若论此事。岂在繁论。虽官不容针。私通车马。便有分疎分。所以道。灵山分座。自耻何多。少室虚掩。是谁之过。盖栽梧待凤。种竹引风。若无二祖承袭。依旧青山带翠。诸仁者。且道。承袭个什么。良久云。不劳悬古镜。天晓自鸡啼。

　　小参

　　昨夜钟鸣时。道人尽来此。今夜钟鸣时。复来有何事。月明幽室寒。星分拱辰异。若是陶渊明。攒眉却回去。良久云。今夜不教诸人攒眉。何故。心不负人。面无惭色。下座。
　　举药山和尚。一夜小参。众集。山云。我有一句子。直须待特牛生儿。即向你道。时有僧出云。特牛生儿也。自是和尚不道。山云。把火来。其僧潜身入众。
　　洞山拈云。却是这僧知有。只是不肯礼拜。
　　师云。大众且道。甚处是这僧知有底道理。若道得。可谓与这僧雪屈。若道不得。却被药山谩。山僧今夜。不惜眉毛。与诸人颂破。一句那教祖佛知。特牛生子落今时。暗中一曲依稀似。灯照残文不是诗。

　　偈颂

　　浮山远和尚。出十六题。令师颂出。

　　识自宗(二)

　　佛祖言时路转乖。石人语话颇同谐。徒施棒喝门庭迅。拟动之间早自埋。
　　空劫威音前。别有一壶天。御楼观射猎。岂是刈茆田。

　　死中活

　　绝境沉机无是非。江南春早鹧鸪啼。皆言即色明心会。木马无绦动地嘶。

　　活中死

　　鸟衔花落碧岩前。对境皆言到处传。人问西来指庭栢。岂关苍翠岭头穿。

　　不落死活

　　金鸡日里报春时。玉兔怀胎入紫微。两岸芦花映白鹭。渔翁舞棹拨烟归。

　　背舍

　　百非若尽万惑除。对境无心物物渠。真净界中才一念。阎浮早是八千初。

　　不背舍

　　真金入火两何殊。优钵罗花焰里敷。烦恼路中谁作伴。无明海内自沉浮。

　　活人剑

　　黄河九曲镇乾坤。济水穿溟透海清。风起浪高船更长。月分弯势又多晴。

　　杀人剑

　　划断机彀势莫穷。圣凡从此永沉踪。巴江迅阔人难渡。一阵严风信莫通。

　　平常

　　一周才尽又春风。野渡江滨动钓翁。堤岸绿杨和雨绽。近山添翠碧朦胧。

　　利道拔生

　　休观黄叶失金钱。自是无他岂后先。千圣共传无底钵。大都迷悟有中边。

　　言无过失

　　露柱拈来作木杓。他人不肯任从他。三脚踟跦巧不会。致令王老笑呵呵。

　　透脱

　　黄鹤楼畔绿条新。二水三山间景横。南地瘴多炎气盛。北天夏雨冻成氷。

　　透脱不透脱

　　东山西岭间红青。云言答话有其门。跳得南堆北阜坐。到头不解跨昆仑。

　　称扬

　　灵山分座显仁风。少室传芳续焰同。功不浪施直到此。本来祖意岂西东。

　　降句

　　拟发言来路八千。回头顾望满家怜。立碑荒野无人识。空对悲风草色前。

　　方入圆

　　钱牛几度过新罗。踏断千溪万道河。欲会方中入圆句。牧童横管又披蓑。

　　四料拣颂
　　夺人不夺境

　　青草初开嫩竹折。野禽撩乱涧分斜。岗烟乍断云犹淡。片照郊原木未遮。

　　夺境不夺人

　　蓝关风雪径难通。野渡求舟谒钓翁。五里望遥复五里。一宵愁尽一宵同。

　　人境两俱夺

　　石径春回草不青。荒墟平野月为邻。楚山断处残云散。渭水河枯木倒秦。

　　人境俱不夺

　　春风吹谷绿苔新。流水滔滔贯孟津。莺啭上林喧帝里。带烟垂钓得金鳞。

　　忆古

　　肯来一法无生处。迷去千言越转讹。释迦曾受燃灯记。还有人能记得么。

　　庆今

　　得承遗荫归真觉。高谢空王谛此心。但教日用平怀稳。佛祖情尘见自沈。

　　白牯

　　露地前时懒欲牵。恐分头角踏人田。如今放育清溪上。吼断千峰万树烟。

　　闲述寄人

　　情有诸缘动。心空万事休。不唯凡圣断。触类自无求。

　　礼四祖大医禅师塔

　　一塔双峰下。全身万象前。松寒几度老。月满不离天。静剎师亲创。医王　圣主宣。牛头人不在。东峤接云烟。

　　题庐山远法师塔

　　八百余年雁塔存。几遭风雨几逢春。虎溪辇在社人散。依旧杉梯长翠阴。

　　双溪田道真堂

　　道存今古人何去。溪水分头带月来。岩畔老松坟畔竹。时摇清韵祖堂阶。

　　赞
　　黄檗禅师真

　　百丈山雄。断际崖峻。月满沧溟兮眼暗耳聋。吐舌缩项兮临济归顺。大鼎汤中片雪飞。劫火灰心红玉润。

　　投子楷和尚

　　寂住松寒。祖峰月冷。审谛慈颜。威而不猛。星河斗转五更前。带雪泥牛耕月影。

　　浮山圆鉴大师真

　　玉树无栖凤。金河月未生。木人来乞火。半夜太阳春。

　　自赞

　　忽览传仪。殊无可相。不是为僧。升合难望。白云中夜抱岩石。月上千峰晓青嶂。

　　杨次山赞师真(附)

　　一只履两牛皮。金莺啼处木鸡飞。半夜卖油翁发笑。白头生得黑头儿。
　　师讳义青。本青社人。姓李氏。七岁出家。十五试经得度。后得法於浮山圆鉴远禅师。
　　先是圆鉴。参见郢州大阳山明安禅师。机缘相契。遂传宗旨。明安以皮履布裰付之。远辞曰。某甲已先有得处。安叹曰。吾一枝。遂无人也。远曰。洞下宗风。实难绍举。和尚尊年。或无人承嗣。即某当持衣信。为和尚求人。转相付嘱。安许之曰。他时得人。留吾书偈证明。乃书曰。杨广山头草。凭君待价焞。异苗翻茂处。深密固灵根。其末云。得法后。潜众十年。方可阐扬。
　　后远与师相遇。□洞下宗旨示之。以大阳真像衣信书偈。付嘱曰。代吾续大阳宗风。后果隐十载。方出世。嗣大阳。
　　有嗣法子。芙蓉楷禅师。

　　芙蓉楷禅师语　　　　嗣投子青

　　上堂。此日雪落。填沟塞壑。玉树琼林。寒光闪烁。六牙香象木人骑。露地白牛无处着。直得混同一色。浩荡难分。点检将来。犹是今时之说。诸仁者。忽然撞着日面佛。教君一场懡[怡-台+罗]。
　　结夏云。诸禅德。直饶你踏破脚。亦且向这里休去好。古殿风清。回廊人静。青青庭柏。善说真如。隐隐石鱼。能谈法要。灯笼侧耳。露柱点头。若也於斯荐得。庆快平生。若也未明。山僧不免说破。还会么。口似鼻孔。
　　解夏云。今日解夏了也。且去南行北行。到处东卜西卜。出门聊赠一言。镇州出大萝卜。
　　月白风清。水遥山远。楼台耸翠。殿阁生凉。大地山河。森罗万象。尽与诸人说了也。切莫自生退屈。更去问佛问祖。说道说禅。却恐埋没诸人去。还相委悉么。良久云。已落第二月也。便下座。
　　威音那畔。水泄不通。便是释迦亲来。也分踈不下。少室九年。伸吐无门。若据令而行。三世诸佛侧立。六代祖师。只可傍观。如今放一线道。许诸人通个消息。若通得个消息。许你同身共命。一气连枝。若通消息不得。良久云。只知荆玉异。那辨楚王心。
