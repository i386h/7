<!-- { "loadSidebar": true } -->
　　举灵观和尚。常闭门坐。一日雪峰敲门。观便开门。峰搊住云。是凡是圣。观乃唾云。这野狐精。拓开。又闭却门。雪峰云。也要识老兄。
　　师云。一不做二不休。宾主互换有来由。焦砖打着连底冻。赤眼撞着火柴头。
　　依经解义。三世佛冤。离经一字。还同魔说。达磨九年面壁。老卢踏碓舂糠。检点将来。也是寸钉入木。
　　德山入门便棒。望风竖降旗。临济入门便喝。诸人还猛省么。攻乎异端。斯害也已。
　　言无展事。语不投机。承言者丧。滞句者迷。和底掀翻了。赵州东院西。
　　横按拄杖云。汝等诸人。各各命若悬丝。复卓拄杖云。且救得一半。
　　举僧问白兆和尚。如何是万行。兆云。今年桃核也无。说甚么烂杏。又问。如何是妙觉。兆云。若是妙药。见示一服。僧云。不问这个。兆云。你问甚么。僧云。妙觉。兆云。若是皂角。分付浴头。
　　师云。这僧不妨懵懂。白兆终是惺惺。不惺惺。药因救病出金瓶。
　　举灌溪参临济。济下禅床。拦胸搊住云。道道。溪云。领。济拓开云。且放你一顿。
　　溪住院后云。我见临济。无言说。直至于今。饱不饥。
　　师云。炉鞴之所。钝铁犹多。虽然如是。不因夜来雁。争见海门秋。

　　秉拂

　　竖起拂子云。三世诸佛也与么。六代祖师也与么。天下老和尚也与么。见前大众也与么。山河大地。万象森罗。有情无情。悉皆与么。只有秉拂上座。不与么。为甚么如此。剑去久矣。直饶瞥转玄关。大机独脱。呵佛骂祖。斩钉截铁。犹是钝汉。何况立问立答。举古举今。激浊扬清。谈玄说妙。大似掉棒打月。若也据实而论。虚空未足为广。日月未足为明。乾坤未足为大。万象未足为众。秉拂上座。有口也无说处。诸人有耳。也无听处。千圣只言自知。谁敢正眼觑着。所以道。向上一路。千圣不传。未曾亲近。早隔大千。若向这里。着得一只眼。便见。皇风荡荡。海晏河清。君子道长。小人道消。无一法不是真乘。无一物不是妙用。尘尘尔。剎剎尔。如盘走珠。何处留碍。如斯剖露。懵底。固是不知落处。久参先德。脚踏实地。又且如何。拍禅床云。机关不是韩光作。莫把胸襟当等闲。

　　小参

　　义出丰年。是处井中有水。礼薄致怨。谁家灶里无烟。得路塞路。过桥断桥。衲僧家。鼻孔辽天。不知脚下泥深三尺。不着珍御。权挂垢衣。土旷人稀。相逢者少。不见道。吾本来此土。传法救迷情。一花开五叶。结果自然成。达磨。虽是善因。却招恶果。当时便好贬向铁围那畔。免见后来承虚接响。不思善不思恶。那个是汝本来面目。六祖老汉。得星儿便。乃锢鏴人家男女。自从胡乱后三十年。不少盐酱。即心即佛。非心非佛。马大师。一手抬一手搦。闹市里识自己。百草头上荐取老僧。看他夹山撞头。磕额。回互无门。任从天下乐欣欣。我犹不肯。何故。如灵龟负图。自取丧身之兆。凤萦金网趣霄汉。以何期。末后一句。始到牢关。洛浦彻底老婆心。也是按牛头吃草。观音大士。将钱买胡饼。放下手元是个馒头。云门大师。悬羊头卖狗肉。怎柰他何。且道。临济德山。又有甚么伎俩。乃卓拄杖。喝一喝云。棒头取证。钝置杀人。喝下承当。辜负自己。先师三顿棒。轻似蒿枝。贫儿思旧债。元来黄檗佛法无多子。贼过后张弓。潭又不见。龙又不现。子亲到龙潭。平地吃交。且喜会得末后句。只得三年。将错就错。一夏与兄弟说话。看翠岩眉毛在么。苦瓠连根苦。一个道。生也。一个道。作贼人心虚。一个道。关。一家有事。百家忙。这一队汉。自不知非。胡麻厮缴。也好笑。亦堪悲。不是心。不是性。家贫难辨素食。事忙不及草书。信手拈来。拍拍是令。岂不见。马大师一日上堂。画一圆相云。入也打。不入也打。僧便入。马祖便打。僧云。和尚打某甲不得。马师靠却拄杖。看他作家相见。一机一智。略露锋铓。彼此无伤。优劣自定。既是彼此无伤。更说什么优劣。良久云。不是山僧逞人我。铁鞭多力恨无酬。

　　普说

　　心外无法。用王库刀。法外无心。发千钧弩。通身无影像。遍界绝遮拦。一句截流。万像俱透。三世诸佛出兴。只为此一大事。六代祖师传持。惟示此一心法。如金刚幢。如无尽藏。如烈火焰。如大日轮。通彻十虚。弥纶万有。直得威音已前。以至穷未来际。未尝移易一丝毫。尽十方世界。无边香水海。只向一丝毫头上。识得。根源。所以道。目前无法。意在目前。不是目前法。非耳目之所到。恁么揭示。直下如青天轰一个霹雳相似。眨得眼来。已过那里去了。
　　而今兄弟。多以古人公案心思意解。筑取一肚皮。逢人撒出来。以当平生参学。子细观来。你也好痴。腊月三十日。赚你去在。山僧顷年。在蒋山。随侍应庵师祖。常闻道。今时兄弟。不济事。做工夫二十年。也不抵我在众时一日。如何见得他恁么说话。师祖初行脚时。在一尊宿会下住。多教学者。过公案。恁么过也过不得。又恁么过也过不得。二人商确。不觉鸡鸣。遂拊掌散去。后来一一过得了。只是依前肚里黑漫漫地。遂冷地思量。若恁么参禅。如何敌得生死。闻随州水南遂和尚道行。乃洞下尊宿法嗣。恩官人径往参礼。便得归堂。有一连单弟兄。长时坐禅。不与人交。师祖一日问他。还少睡么。其僧厉声道。而今是什么时节。更有工夫打睡。师祖直得面热汗下。遂发心。不舍昼夜。以悟为则。不过一月。连单先有发明。师祖亦有发明。自此每每入室。得路便撑将去。遂和尚并不柰何。
　　一日入室次。唤华兄你也好。只是公案未明。师祖抗声道。尽大地是一个公案。和尚作么生明。遂和尚便低头。师祖道。这老汉。了我不得。束包。望方丈。礼三拜。便行。
　　闻圜悟住云居。直造会下。凡遇入室。机机相副。得数时。圜悟提起向上巴鼻。竟不能开口。圜悟每向人说。这个蕲州子。得即得。只是脑后少一锤在。圜悟归蜀。师祖也要随他去。圜悟道。你不须去。有杲首座。元侍者。彰教隆藏主。见处共老僧一般。但见他。必为汝了却大事。
　　遂依教。去宣州彰教。参隆和尚。门庭孤峻。直是不容凑泊。未经数时。迁虎丘。亦参随去。续请充维那。一日室中。举五祖牵牛过窗话。拟祗对次。被他劈胸一拳。自此打断命根。
　　是时隆和尚。欲命首众。会中有圜悟耆旧。云华维那嫩在。师祖闻得。遂书偈於壁间云。江上青山殊未老。屋头春色放教迟。人言洞里桃花嫩。未必人间有此枝。不辞便行。
　　此庵元和尚时住处州连云。师祖道。我旧在云居时。每吃这汉无滋味。如今看来。未必他到我田地。去验他看如何。才到。侍者通报。此庵闻得。郎忙出来一见。便云。华兄。此番且喜大事了毕。师祖道。我未曾开口。他已知了。信知。得底人相见。不在形言。便知落处。这个便是参禅底榜样。岂似今时一般长老。与学者相见。一句来一句去。末后多一句。便为赢得禅。究竟不知深浅。盖他不曾踏着正脉。只在首句里作活计。且如山僧。寻常见做工夫兄弟。不奈何。通一线路。引你行一两步。便欢喜。才下毒手。与你本分草料。便发无明。自谓长老不识我语。或道。生灭我。移换我。你才恁么见解。便是肚里不安乐。如何了得生死。所以道。参禅须透祖师关。妙悟要穷心路绝。祖关不透。心路不绝。尽是依草附木精灵。兄弟。你若未透。且莫粗心。直须昼三夜三。把做事。古人大有方便。控你入处。岂不见。药山问石头。三乘十二分教。某甲粗知。承闻。南方直指人心。见性成佛。实未明了。乞师垂示。石头云。恁么也不得。不恁么也不得。恁么不恁么总不得。已是八字打开。撒放诸人肚里了也。久参兄弟。不能得透彻。病在於何。为你耳里听多。眼里见多。顽了。返不如初机。放孟八郎。一拶便透。如白衣拜相相似。缘他无许多搕[木*(天/韭)]知解。兄弟。这般病痛。诸方决定。不柰你何。岳上座却有个方便。只要你尽情放下。从前学得底。参得底。诸方传得底。一时扬放他方世界。作个百不知。百不会底。舌不寄私。意不停玄。心无所恃。行无所倚。蓦然失脚踏翻。可以作个没量大汉。灭却临济正宗。与一切人。解粘去缚。所以道。你若高高峰顶立。我便深深海底行。不是与人难共住。大都缁素要分明。山僧今夜。尽情道了也。须知开口不在舌头上。喝一喝。

　　颂古
　　不是心不是佛不是物　　云门话堕

　　夫子不识字。达磨不会禅。大唐天子国。依旧化三千。
　　分明写出与君看。意在钩头不在盘。纵使石人开得口。不知犹被舌头谩。

　　偈颂
　　金山郭璞墓　　先登阁

　　要识先生真实地。龙门浪里碧崔嵬。时人着眼这边立。亲切何如到一回。
　　大道难将万物齐。先登犹是涉阶梯。等闲平步青霄外。回首方知宇宙低。

　　示如理居士　　亮典座归中峰庵

　　如如不动已周遮。理事驰求路转赊。直下踏翻樵子径。知君未到葛洪家。
　　太白峰高宇宙低。先师灵骨不曾移。儿孙个个且如许。路上行人口似碑。

　　茶汤会求颂

　　春风吹落碧桃花。一片流经几万家。何似飞来峰下寺。相邀来吃赵州茶。

　　佛事
　　蜀中一上人下火　　殊上人入塔

　　春雨乍歇。春水潺潺。春风荡荡。春鸟关关。回首瞿塘烟棹。踏翻吴越江山。一上座有来端。庆快平生是今日。红炉焰里鼓波澜。
　　尽情烧作一堆灰。捏不成团擘不开。既有这些灵骨在。何妨随处起风雷。

　　曹源生禅师语　　　　嗣密庵

　　在云居。受妙果请。云。安乐树边藏丑拙。浮生穿凿不相干。拄杖朝来刚[跳-兆+孛]跳。无端撞破赵州关。提起拄杖云。看看。唤作拄杖子。天地悬隔。不唤作拄杖子。天地悬隔。三世诸佛。六代祖师。天下老和尚。到这里。有屈。无吽处。便恁么去。尽法无民。既然裂破面皮。不避诸方捡责。遂横按拄杖。左右顾视。良久云。三尺龙泉光照胆。太平寰宇斩痴顽。喝一喝。卓一卓。
　　复举。宝公和尚。一日传语思大禅师云。何不下山。教化众生。一向目视云汉。思大云。三世诸佛。被我一口吞尽。何处更有众生可度。师云。殷懃传语。宝公着甚来由。费口分疎。思大尾巴自露。生上座。因行掉臂。等是下山。不问佛及众生。才出头来。便与一刀两段。何故。一不做二不休。
　　佛法二字。人人知有。狼毒砒霜。那容下口。直饶透出威音前。也是痴狂外边走。山僧已是拖泥带水。诸人合作么生会。喝一喝。
