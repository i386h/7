<!-- { "loadSidebar": true } -->
　　大底宗师。据曲录床。不是细事。山野自出世来。随所住处。非不为兄弟。激扬此事。然未尝动着个一着子。
　　顷住荐福。偶然二三百衲子相聚。因而略露锋芒。遂惹起无限风波。自后一向随宜施设。终不将真珠作碗豆粜却。古人有见贤思齐之说。在今日。去圣时遥。邪师过谬。非众生咎。是他本色道流。做工夫底。只向脚跟下推究。推来推去。蓦然推彻。岂不是大力量人。苟推未彻。语意活脱。终不为闲言市语。邪师印证语。有个见处语。知是般事语。硬配在生灭断常坑子里。
　　所谓善知识者。是大因缘。老僧行脚。走徧江西湖南。及乎到圆悟处。更开口不得。正如就地弹雀相似。是他为人。不妄下手。至下手时。峭峻。无道理与人凑泊。后到先师处。稍知触净。方知圆悟说话分晓。盖尊宿为人。古今难得其人。是他本分手段。迥别。比其和泥合水阿师。岂可同日而语耶。
　　昔高安白水仁禅师示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道。为你说。答你话。
　　若向这里见得。沩山道。这矮子将谓别有长处。元来只在这里。个些子。明白便见得。白水道。且道。为你说。答你话。无不透顶透底。伶利汉。闻恁么举。岂止醍醐灌顶。苟或未然。参须实参。悟须实悟。阎罗大王。不怕多语。久立。
　　举茗溪示众云。吾有大病。非世所医。看他古人。吐露个消息。不妨炟赫。其实无他。只是踏着向上关棙子。拈出来。便该天括地。近傍不得。是他往日有知音。后来僧持问曹山。未审是什么病。山知他落着。便道。攒簇不得底病。这个便是知音也。岂似而今无地头。恣意乱道。才见人问。未审是什么病。便打入葛藤窠里。恰似拽锯相似。你拖去。我又拽来几时得歇。於本参中。有什么交涉。这般病。诸人皆有之。只是不会病。酌然攒簇不得。既不会病。变成毛病去。既成毛病。只是业识忙忙。无本可据。到年穷岁尽。总无得力处。岂不哀哉。若踏着攒簇不得底病。便有超生离死之由。这僧又问。一切众生。还有此病也无。山云有。僧云。既有因什么不病。山云。众生若病。即非众生。这僧也会推究。又问曹山。和尚还有此病也无。山云。老僧正觅起处。不得。不妨险峻。这一句子难道。非曹山。如何启口。虽然正觅起处不得。诸方具正知正见者。其护惜珍育。为出世妙诀。不肯容易发露与人。若向荐福门下。正是大病。谓之贴肉汗衫。谓之解脱深坑。又谓之死水。又谓之墨汁。又谓之明白。你诸人若病到觅起处不得。但来问荐福。当为显示。诸方奈何你不得。何故。盖正坐此病。
　　这僧又问。一切诸佛。还有此病也无。山云有。僧云。因什么不病。山云。为伊惺惺。此老人。是曹洞正传。有回互傍参。不犯底手段。临机八面。得大自在。岂守窠臼。瞎学者眼。
　　诸道流。既来此间相聚。二六时中。急着精彩。时不待人。儒者尚云。朝闻道。夕死可矣。况衲子乎。

　　法语

　　答诠老法嗣书　老僧自幼出家。正因也。方袍圆顶。正因也。念生死未明。拨草瞻风。亲近善知识。正因也。至於出世领众。今三十余年。未尝毫发厚己也。方丈之务。未尝少怠也。昼夜精勤。未尝敢懈也。念众之心。未尝斯须忘也。护惜常住之念。未尝敢私也。行解虽未及古人。随自力量。行之。亦不负愧也。痛念佛祖慧命悬危。甚於割身肉也。念报佛祖深恩。寝食不遑安处也。念方来。为道衲子。心地未明。不啻倒悬也。虽未能尽古人之万一。然此心不欺也。
　　长老随侍吾。三四载。凛然卓卓可喜。去年夏末。命悦众。是吾知长老也。
　　吾谢锺山。寓宣城昭亭。未几。赴姑苏光孝。方两月。长老受凤山之请。道由姑苏。首来相见。道义不忘。如此也。别后杳不闻耗。正思念间。怀净上人来。承书并信物。方知入院之初。开堂。为吾烧香。乃知不负之心昭廓也。今既为人天眼目。前来事体不同也。果能如吾自幼出家。为僧行脚。亲近善知识。以至出世住持。其正因行藏。如此行之。则吾不妄付授也。又何患宗门寂寥哉。至祝。无以表信拂子一枝。法衣一顶。幸收之。
　　绍兴壬午。七月初七日。住光孝。应庵老僧书复。
　　示徽禅人　达磨西来。直指人心。见性成佛。不妨直截省要。正眼看来。已是七错八错了也。事不获已。且作死马医。祇这直指底心。便是黄面老子。四十九年。横说竖说不着底。至精至妙。罕有达此正脉者。此心传授不得。唯自证自悟。到无迷悟处。祇是平常。着衣吃饭。更无许多玄解义路。贯塞胸次。荡荡地。闲闲地。祖师道。一种平怀。泯然自尽。方得大受用。至於临生死之际。湛然凝寂。更无毫发走作。祇恁么地。如一座须弥山相似。岂不要哉。
　　近年来。参学兄弟。虽号行脚。恰如冷水浇石一般。到所在。挂搭。祗是妄想记忆。诤胜负。以当平生。真可怜悯。若是正因行脚人。终不恁么地。看他从上古圣。出丛林。入保社。亲近真正知识。十年二十年。退步就己。寒灰枯木。密密地。究竟根蒂下一些子。要着实处。方可随缘任运。名为了事衲僧。行脚高人。若心地不洞明。如何歇得。十二时中。起心动念。匝匝地。如千波万浪相似。如何消镕得去。到这里。若无透脱处。祇是一个无所知。盗常住饭劫贼。临济和尚。谓之秃兵是也。劫来劫去。劫得浑身。赤骨聿地。忽然缘谢。所有平生机智聪慧。向眼光落地时。一点也用不着。设使累生。作得恒沙功业。愈无超生死之期。祇得人天福报。报尽。依旧无出头处。
　　若要穷虚空劫。尽未来际。受用不尽。须是直下心空。既未能彻证此道。当须禀大宿誓。择本分宗师。放下复子。尽此一报身。穷究此公案。无有不契证者。第恐如存若亡。口头虽说参禅。肚里全不肯做。若此不如归一头存诚看教。作白净业。将来不失人身。古德云。说得一丈。不如行得一尺。是也。
　　且如今列剎相望。呼为善知识。传直指心宗。毕竟此心。如何传。是何形状。近来出一等魔。教中谓之恶友。各说异解。以为利人。或者教人休去歇去。都莫思量。才起心动念。速为除去。或者教人一向无事。香不烧。拜不礼。或者教人。一向理会古今。恰如个杜撰座主。或者将从上老宿。赤心提持处。谓之建立门庭。或者见学家来。室中下得转语相似打半日。又问一句。学者又进语。合得他着。便谓。此兄弟有个入处。且道。此等利人。还契得直指心么。酌然是无星子交涉。所以佛鉴和尚道。今之善知识。多是曲指人心。说性成佛。此之是也。临济正脉。自百丈於马师喝下。递代至今。非但契证诸大祖师命根。亦乃契证不可说不可说。百千万亿阿僧祇。佛祖命脉。丝发不差。百丈得黄檗。黄檗得临济。临济付三圣。乃云。谁知吾正法眼藏。向这瞎驴边灭却。只这个说话。若见得彻去。何更有临济宗耶。
　　德徽上人。以道义相从。颇进古风不倦。穷究衲衣下事。诚谓之不虚行脚也。若要易会。祇向十二时中。起心动念处。但即此动念。直下顿豁。了不可得。如太虚空。亦无虚空形段。表里一如。智境双泯。玄解俱亡。三际平等。到此田地。谓之绝学无为闲道人也。更须知有五祖道底。始得。上人既炷香诚悃。因书。以付其行。
　　示茂先二化士法语。头云　一大藏教。且不是黄面老子说底。直指人心。且不是达磨大师传底。祇这两着。殃害天下衲僧。求不得生。求不得死。正拟议闲。蓦地被人推转。一刀两段。血溅梵天。向归宗门下。犹是掇洗脚水底汉。未曾梦见我先祖意旨在。
　　道人之心。其直如弦。在在处处。若倚天长剑。世间富贵骄奢。五欲八风。入作无门。名利是非。四生九有。笼罩不住。得到这田地。便是取黄面老子命根时节也。岂只一生两生。坚劲行愿所致。乃是积劫熏炼。种智纯熟。至於历诸勤苦。然后乃可引跂大方。超然独步者也。
　　德山未遇人时。[祝/土]一肚皮葛藤。流入八万四千毛窍。化为精魅魍魉。冬冬於无量神通。及见龙潭。一点也用不着。然后知非。乃云。从今日去。更不疑天下老和尚舌头也。
　　让祖首起马驹膏肓之病。示以磨砖打车。杀佛之要。所谓瘥病不假驴驼药。应平生坚执奉重。涣然氷释。从容父子惩酬。曾无毫发渗漏。皎然如千日并照。临机八面。超情离见。到出生入死。不疑之地。了无生死始终之患。尔后以是传之百丈。百丈以是传之黄檗。黄檗以是传之临济。临济以是传之三圣。三圣死。且喜太平。岂谓兴化忍俊不禁。向大觉棒下。见彻临济在黄檗处。吃棒底意旨。此老故是听事不真。唤钟作瓮。就中奇怪。迨今天下老和尚。无不以是褒扬。杀人刀活人剑。乃上古之风规。亦今人之枢要。摧魔破执。不得不无。其间一个半个。洒洒落落。终不肯坐死水里。与虾蟆蚯蚓。长歌细吟。大底抽钉拔楔。解粘去缚手段。以寿后世。从今日去。断定要个扑跌不破底。点出来。与临济作种子。俾绵绵亘万世。为祥为瑞。为风为雷。为云为雨。为殃为害。又岂徒然哉。
　　从上佛祖。无一念心。要做大汉。生死大事。方得了辨。然后大汉自然而至。始谓之释迦种草也。若有一念。驰求成佛作祖之心。此谓之败种焦芽。无复发生也。年来学道人。凡见尊宿。不问如之若何。祇要人道他有个见处。便欢喜。殊不知。欢喜底便是讨阎罗王铁棒。打你鬼骨臀。款子也。若是个汉。祇要人道你未在。却堪持论。
　　菩提离言说。从来无得人。德山道。我宗无语句。亦无一法与人。赵州道。佛之一字。吾不喜闻。看他恁么。吹砂走石。早是瞎人眼了也。更向棒头上。讨活路。一喝下。觅出身句。无异捕鼠。求象牙也。所以从上。护惜个一着子。二六时中。直是无丝头子虚弃。做到无扪摸处。无凑泊时。却须放下。令教虚静澄湛。应于从前知解道理。恶知恶见。悉皆入作不得。便是要径也。一旦洞明脚跟下事。彻底透脱去。亦不孤释迦老子叮咛。所谓狮子儿众。随后三岁。便能大哮吼。若是野干逐法王。百年妖怪虚开口。

　　颂古
　　女子出定　　疎山造塔

　　出得出不得。满面是埃尘。愁人莫向愁人说。说向愁人愁杀人。
　　凿开荒径造浮屠。往复商量价不孤。无限落花随水去。夕阳春色满江湖。

　　香严上树　　风幡

　　故园春色在枝头。恼乱春风卒未休。无事晚来江上望。三三两两钓鱼舟。
