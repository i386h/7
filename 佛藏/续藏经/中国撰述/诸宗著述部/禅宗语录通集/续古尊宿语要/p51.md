<!-- { "loadSidebar": true } -->
　　游江海者。须入龙宫。入得龙宫。更须生控狞龙颔下珠。涉山川者。须入虎穴。入得虎穴。更须活擒猛虎乳边子。海上云门山。白浪滔天。谁解控龙珠。峻壁悬崖。孰能擒虎子。除非是不惜身命。不顾危亡。一刀两段底。性燥汉。方堪希冀。设或踌踌躇躇。拟进复缩。狐狸度水相似。卒难凑泊。况是近时邪师过谬。见地不明。己眼不正。动以实法系罩人。致使盲驴不知当向。倚他门墙。被一条红线子。缚得来。手脚查沙地。轻夸神俊。自谓天下无[雨/只]。若筑着个汉。一拶一挨。将他平生郑重处。辊底一时扑翻。教他眼瞠瞠地。不知下落。似这般汉。一埽埽就。一串穿却。倒卓向屎跶下。有什么罪过。知么。宗门深奥。岂是你将些浮识掠虚做得底事。若也据实话会。三世诸佛。恢张教网。捞摝有情。尽是虾蟆口边事。六代祖师。天下老和尚。敲枷打锁。拔楔抽钉。皆是草里汉。可中有密展声前句。全提向上机。未免拖泥带水。自余之辈。是什么椀跶丘。轩知这一路子。未曾有人当头踏着。而今要得彻去么。但於王公草舍不得住。少父丘园急走过。平墟陋店莫挂瓶盂。峻岭高岩。不须驻足。翻然蓦过那边。方较些子。虽然如是。未过铁山。终存崄厄。
　　酌沧海者。满腹未容其涓滴。画虚空者。落笔已失其本形。况是宗门一札。拟眨眼时。便见白云万里。岂不见。赵州问南泉。如何是道。泉云。平常心是道。州云。还可趣向也无。泉云。拟趣即乖。州云。不拟。争知是道。泉云。道不属知。不属不知。知是妄觉。不知是无记。只此灵锋。阿谁敢近。若是个汉。足未跨门。早已委得。若更低头觑地。脑后一椎。莫言不道。知么。佛法大事。不可粗心。依人门户。咬人屎橛。种种解会。执占己长。无有是处。参须实参。悟须实悟。若丝毫许及不尽。阎罗老决定打你鬼骨臀。
　　看他从上人。布置施为。只露目前些子。如同电拂。岂是影响之流。所能抟摸。不见道。声前一句。非圣不传。未曾亲近。早隔大千。又道。声前一路。切忌承当。句后全提。犹亏一半。纵闻恁么。直下豁然。如金鳞透网。游泳波澜。俊鸟出笼。翱翔碧落。要且未在。何故。老僧未曾向赫日光中。下一阵雪向汝在。

　　室中机缘

　　举白鹭下田千点雪。黄莺上树一枝花。僧云。好个消息。师云。莫是你见处。僧云是。师云。不堪喂狗。
　　举云。二边纯莫立。中道不须安。试转身出气看。僧云。行人更在青山外。师云。争柰性命在我手里。僧便喝。师云。这掠虚汉。便打。
　　声前一路。切忌承当。句后全提。犹亏一半。僧云。记剑刻舟。破珠求影。师云。也知上座不分外。僧云。土旷人稀相逢者少。师云。不消一句子。僧云。今日钝置和尚。师云。知即得。
　　智不到处。切忌道着。道着头角生。僧云。生也。师云。是牛是马。僧云。请师鉴。师打一棒云。这漆桶。

　　颂古
　　出息不涉万缘。入息不居阴界　鲁祖面壁

　　入息未尝居阴界。出息何曾涉万缘。一声渔笛离南浦。依旧芦花深处眠。
　　池阳面壁许谁知。万古孤峰对落晖。才见攒眉便回去。早知不是丈夫儿。

　　良遂见麻谷　　维摩不二

　　闭门入圃太周遮。一唤回头便到家。良遂知时人不委。海山空映夕阳斜。
　　言言言兮。飘风洒雪。默默默兮。雷輷电掣。藕丝孔里骑大鹏。等闲挨落天边月。

　　自赞

　　一不爱乖崖傲物。又不爱像楼打楼。饱谙世事佣开口。暗展[雨/只]眉自点头。

　　佛照光和尚语　　　　嗣大慧

　　上堂。陕府铁牛。吞却嘉州大像。则且止。只如傅大士道。空手把锄头。步行骑水牛。人从桥上过。桥流水不流。明什么边事。无风荷叶动。决定有鱼行。
　　三世诸佛。及诸佛阿耨多罗三藐三菩提法。皆从此经出。错认定盘星。德山入门便棒。临济入门便喝。着甚死急。天下老和尚。拈槌竖拂。自屎不知臭。浮山冷地觑破这一队汉。好与贬向铁围那边。为甚如此。当门不用栽荆棘。后代儿孙惹着衣。
　　举文殊起佛见法见。被世尊摄向二铁围山。大众。释迦老子浑无大人相。忽有人向鸿福门下起佛见法见。终不敢动着他一毫。何故。国清才子贵。家富小儿娇。
　　点铁成金。未为好手。转凡成圣。盖是寻常。所以睦州才见僧便云。见成公案。放你三十棒。若知端的。也是闹市里上竿子。
　　大慧忌日拈香云。口似血盆呵佛祖。牙如剑树骂诸方。而今死入阿鼻狱。看你如何孟八郎。
　　若说佛法供养大众。雪上加霜。若说世法供养大众。担水河头卖。总不与么。刺头入胶盆。别有机关。也是胡孙伎俩。毕竟如何。冲开碧落松千尺。截断红尘水一溪。
　　台州光孝入院云。机轮转处。作者犹迷。祖令当行。魔军胆丧。设使言前荐得。画饼充饥。句下精通。钉桩摇橹。何如具大种智。有大信根。豁开心眼。洞彻威音於一毫端。现宝王剎。坐微尘里。转大法轮。便见。山林城市。初无两般。佛法世法。打成一片。毕竟是什么人分上事。莫怪渠侬多意气。佗家曾踏上头关。
　　释迦掩室於摩竭。欲隐弥露。净名杜口於毗耶。葛藤不少。须菩提喝无说以显道。巡人犯夜。释梵绝听而雨花。随邪逐恶。虽然法出奸生。也是老鼠入牛角。且道。节文在什么处。向道莫行山下路。果然猿叫断肠声。
　　解制。举世尊因自恣日。文殊三处度夏。迦叶欲白槌摈出。乃见百千万亿文殊。迦叶尽其神力。槌不能举。世尊遂问迦叶。汝拟摈那个文殊。迦叶无对。
　　师云。大小迦叶。有头无尾。若是光孝。待世尊道汝拟摈那个文殊。和声便打。非唯捉败黄面老人。亦使七佛祖师。冰消瓦解。
　　举盘山道。心月孤圆。光吞万像。光非照境。境亦非存。光境俱忘。复是何物。
　　洞山云。光境未忘。复是何物。
　　师云。蓬莱有个李八伯。一对眼睛如漆黑。喝一喝云。且莫错认定盘星。
　　世尊拈花。迦叶微笑。一对铁槌。浑无孔窍。
　　结夏云。十五日已前。千人万人把不住。十五日已后漫。天网子百千重。正当十五日。如何话会。龙袖拂开全体现。象王行处绝狐踪。
　　师住灵隐。淳熙三年三月三十日。恭奉　圣旨。就本寺开堂。谢　恩祝　圣罢。就座。
　　僧问。庞居士问马大师。不与万法为侣者是什么人。大师云。待汝一口吸尽西江水。即向汝道。意旨如何。师云。急急如律令。进云。只如不与万法为侣者。是什么人。师云。巍巍堂堂。炜炜煌煌。僧礼拜　师乃云。当阳一着。直截根源。八字打开。了无盖覆。非众生识情可测。非诸佛妙智能知。离心意识参。出圣凡路学。蓦然一念相应。弹指超佛越祖。何必觉城东际。初见文殊。楼阁门开。方参慈氏。一明一切明。一悟一切悟。譬如壮士展臂不假他力。香象渡河。截流而过。或擒或纵。或卷或舒。有时将一茎草。作丈六金身。有时将丈六金身。作一茎草。可以助吾　皇化。可以扶立宗乘。正恁么时。毕竟是谁家风月。横按镆铘全正令。太平寰宇斩痴顽。
　　灵山一句无差别。直截分明为君决。藕丝孔里骑大鹏。竹篦打落天边月。
　　太上皇帝庆寿。举僧问古德。世尊云。天上天下。唯我独尊。独尊底还有父也无。古德云。独尊底是父。生儿又独尊。师云。奇特中奇特。殊胜中殊胜。且道。古德恁么道。意在於何。一点水墨。两处成龙。
　　师到径山请。僧问。不落因果。因甚堕野狐。师云。渠侬得自由。进云。不昧因果。因甚脱野狐。师云。渠侬得自由。进云。古人错答一转语。堕野狐身。转转不错时如何。师云。野狐精　乃云。相逢不拈出。未免颟顸。举意便知有。已落第二。目前无法。意在目前。不是目前法。非耳目之所到。鬼家活计。恁么也不得。不恁么也不得。恁么不恁么总不得。草绳自缚。恁么也得。不恁么也得。恁么不恁么总得。狐狸渡水。有甚快活。须参活句。莫参死句。活句下荐得。永劫不忘。死句下荐得。自救不了。且一大藏教。诸子百家。庭前柏树子。麻三斤。乾屎橛。尽是死句。作么生是活句。良久云。若是凤凰儿。不向那边讨。
　　出队归。云。七手八脚。三头两面。耳听不闻。眼觑不见。苦乐逆顺。打成一片。阿呵呵。是什么。路逢死蛇莫打杀。无底篮子盛将归。
　　结制。僧问。终日圆觉而未尝圆觉时如何。师云。争怪得老僧。进云。欲证圆觉而未极圆觉。师云。破珠求影。进云。具足圆觉而住持圆觉。师云。匙挑不上。进云。圆觉妙心。本来平等。为甚么有许多分别。师云。自缘根力浅。莫怨太阳春　乃云。以大圆觉。为我伽蓝。身心安居。平等性智。释迦老子。坐在解脱深坑。累及后代儿孙。抬脚不起。诸人到这里。还有出身之路么。太阳门下清风远。明月堂前白昼长。
　　举柏堂雅和尚立僧。云。三世诸佛。压沙求油。六代祖师。担雪填井。天下老和尚。直至如今。总弄不出。要知衲僧门下千圣不传底一着子。却请堂中首座。为众拈出。
　　说佛说祖。泥中洗土。谈妙谈玄。十万八千。现成公案。已落言诠。提起衲僧拄杖子。浑家送上渡头船。
　　僧问。如何是和尚家风。师云。冷泉亭放闸　乃云。灵隐全提向上机。不知谁是丈夫儿。岭梅漏泄春消息。雪里横开三四枝。
　　赵州南石桥北。观音院里有弥勒。祖师遗下一只履。直至而今寻不得。汝等诸人。十二时中。受用个什么。谁知冷灰里。九转透瓶香。
　　一月普现一切水。一切水月一月摄。诸佛法身入我性。我性同共如来合。喝一喝云。大小永嘉。和屎合尿。
　　牛头横说竖说。不知有向上关捩。便是德山临济。何曾踏着。汝等诸人。皮下还有血么。直饶踏着关捩。也未梦见育王脚跟下汗臭气在。
　　举僧问五祖。真性缘起。其义云何。祖默然。时挺禅师侍次。乃谓。大德。正兴一念时。是真性中缘起。其僧言下大悟。
　　应庵和尚云。五祖不合默然。好与二十棒。挺禅师不合道大德正兴一念时。是真性中缘起。也与二十棒。其僧言下不合大悟。也与二十棒。且道。宝林还有过也无。也与二十棒。
　　师云。应庵和尚。恁么批判。大似含饭咬骨。育王今日。与他剿绝却。已发觉未发觉。已结正未结正。咸赦除之。
　　一法不明。翳汝眼睛。眼睛不明。世界峥嵘。乃竖起拂子云。还见么。若见。犹迷眼内之尘。若不见。未具尘中之眼。莫有不受人瞒底衲僧么。出来与育王相见。良久。掷下拂子。喝一喝。下座。
