<!-- { "loadSidebar": true } -->
　　师因观洞山价和尚五位语。乃述颂云。五位参寻切要知。纤毫才动已相违。金刚透匣谁能用。唯有那咤第一机。举目便令三界静。振铃还使九天归。正中妙侠通回互。拟议锋芒失却威　僧问。如何是正中来。师云。旱地莲花朵朵开。云开后如何。师云。金蕊银丝承玉露。高僧不坐凤凰台。如何是正中偏。师云。玉兔既明初夜后。金鸡须报五更前。如何是偏中正。师云。毫末成大树。滴水作江河。如何是兼中至。师云。意气不从天地得。英雄岂藉四时推。如何是兼中到。师云。玉女撺梭鸣轧轧。石人打鼓响冬冬。
　　僧问。牛头未见四祖时如何。师云。师神更着师婆赛。见后如何。古庙重遭措大题　师乃云。闻声见色。触目舒光。山高海阔。地久天长。作么生辨得主中主。
　　并汾地苦寒。遂罢夜参。有异僧。振锡而至。曰会中有大士六人。因何不说法。言讫而去。师密记以偈曰。胡僧金锡光。为法到汾阳。六人为法器。劝请为敷扬。
　　师谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故。射的不中。翼折故。空不可飞。弦壮翼牢。空的俱彻。作么生是十智同真。与上座点出　一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入　又云。与什么人同得入。与谁同音吼。作么生是同生杀。什么物同得失。阿那个同具足。是什么同徧普。何人同真志。孰能总同参。那个同大事。何物同一质。
　　有点得出底么。点得出者。不吝慈悲。点不出来。未有参学眼在。切须辨取。要识是非。面目见在。不可久立。

　　示众二偈

　　闪电之机不易当。将心学道转颠狂。直饶咬得当锋箭。也是乌龟水里藏。
　　疾焰过风用更难。扬眉瞬目隔千山。奔流度刃犹成滞。拟议如何更得全。

　　顿渐俱收　　见性离文字　　学问

　　识心心是佛。不识是魔王。魔佛一心作。佛真魔即狂。
　　见性非言说。何千海藏文。举心明了义。不在广云云。
　　从前学问几能知。拾砾泥中辨宝稀。唯有隐沦高趣者。腾腾兀兀混时机。

　　琅琊觉和尚语　　　　嗣汾阳

　　上堂。拈起拄杖云。山僧有时一棒。诸佛降生。有时一棒。转大法轮。有时一棒。入般涅盘。你且道。诸佛降生。转大法轮。入般涅盘。相去多少。良久云。莫谤如来正法轮。珍重。
　　师举先梁山云。南来者。与三十棒。北来者。与三十棒。然虽如是。不当宗乘。
　　师云。梁山好一片真金。将作顽铁卖却。琅琊即不然。南来者。与三十棒。北来者。与三十棒。从教天下衲僧贬驳。珍重。
　　举僧问马大师。如何是佛。大师云。即心是佛。
　　如何是道。云无心是道。云佛与道。相去多少。大师云。佛如展手。道似握拳。师云。古人方便即不可。山僧者里。也有些子。若无人买。山僧自卖自买去也。如何是佛。岩前多瑞草。如何是道。涧下足灵苗。佛与道。相去多少。数片白云笼古寺。一条绿水绕青山。珍重。
　　与么来者。上间安排。不与么来者。下间挂塔。向上人来。独自凄凄暗渡江。更有一人。向什么处着。良久云。钓竿斫尽重栽竹。不计工程得便休。珍重。
　　示众云。古人道。有时先照后用。有时先用后照。有时照用同时。有时照用不同时。若也先照后用。露师子之爪牙。若也先用后照。纵象王之威猛。若也照用同时。如龙得水。致雨腾云。若也照用不同时。提奖娇儿。拊怜爱子。诸人者。此古德建立法门。为合如是。不合如是。若合如是。似纪信登九龙之辇。不合如是。若项羽失千里乌骓。还有人。为琅琊出气也无。如无。山僧自道去也。卓拄杖。下座。
　　僧问。大事未辨时如何。师云。金灯连夜照。不觉五更钟。进云。大事已辨时如何。师云。跣足踏氷雪。方知彻骨寒　问。谈真即逆俗。顺俗即违真。离此二途。请师举唱。师云。水底石牛吼。木里瑞花开。进云。若然者。不因观北斗。争得见南星。师云。世乱奴欺主。年衰鬼弄人。放汝三十棒。
　　举大阳和尚。示众云。平常无生句。妙玄无私句。体明无尽句。
　　后有僧请益。如何是平常无生句。白云覆青山。青山顶不露。如何是妙玄无私句。宝殿无人不侍立。不种梧桐免凤来。如何是体明无尽句。手指空时天地转。回途石马出纱笼。
　　第一句道得。师子嚬呻。第二句道得。师子踞地。第三句道得。师子返掷。纵也周遍十方。擒也坐在一处。正当与么时。作么生委息。若委息不得。来朝更向楚王看。便下座。
　　拈起拄杖云。十方诸佛降生。也在拄杖头上。转大法轮。也在拄杖头上。入般涅盘。也在拄杖头上。汝等诸人。作么生委悉。良久云。不可待缘木求鱼。见危致命。卓拄杖。下座。
　　拄杖若是。头上安头。拄杖不是。斩头觅活。离此二途。犹是无依滞魄。透脱一路。犹是着肉汗衫。汝等诸人。各具金刚眼睛。到者里。作么生会。若也不会。拄杖子透过渤海。看看。卓拄杖。一下。
　　依经解义。三世佛冤。离经一字。又同魔说。且作么生得不伤物义去。汝等诸人。听山僧一颂。地冻草枯。水寒氷结。借问禅人。是何时节。林际走过新罗。德山愁眉不悦。珍重。
　　句中荐得。游子返於故乡。意中荐得。方解事於尊堂。若然者。须是转身吐气始得。若能如是。方解百尺竿头进步。句中无意。意中无句。既能如是。且作么生转身吐气。若也不会。拄杖子。为汝吐气去也。卓拄杖。下座。
　　举先百丈禅师。示众云。百丈有三诀。吃茶珍重。歇。直下若承当。知君犹未彻。
　　师拈云。百丈与么道。美则美矣。善则善矣。虽然如是。即有顺水之波。且无滔天之浪。山僧即不然。琅琊有三诀。渌水。青山。月。三冬枯木花。九夏寒岩雪。珍重。

　　慈明圆禅师语　　　　嗣汾阳

　　师在崇胜院开堂。白椎罢。师乃云。大众会么。宜阳秀水。南岳石桥。若也不会。山僧谩你诸人去也。所以达磨西来。教外别传一句。且道。别传个什么。直指人心。见性成佛。只如诸人。尽是祖师。指出底人。还信得及么。若信得及。与祖师同参。若信不及。可谓自生退屈。此日一会。不是小缘。莫非工部郎中。与诸官僚。夙承佛记。示作王臣。建立法幢。令法久住。且道。法幢作么生建立。还有英灵者么。试出来。通个消息看　僧问。如何是道。师云。踏着不瞋。如何是道中人。师云。胸驼背负　行脚不逢人时如何。师云。钓丝绞水　如何是佛。师云。水出高原　如何是西来意。师云。昼行夜卧　如何是异类中人。师云。头长脚短。谢师指示。师云。半幅全封　宝剑未出匣时如何。师云响。出匣后如何。师嘘一声　达磨未来时如何。师云。长安夜夜家家月。来后如何。师云。几处笙歌几处愁　既是护法善神。为什么张弓架箭。师云。礼防君子　古人面壁。意旨如何。师云。有年无德　如何是佛。师云。潇湘斑竹杖　夜静独行时如何。师云。三把茆　如何是西来意。师云。三日风五日雨　己事未明。以何为验。师云。玄沙曾见雪峰来。未审意旨如何。师云。一生不出岭　学人仗剑。取师头。如何。师云。道吾遭逢。僧拟议。师便打　师云。问话且止。若论此事。岂枉如斯。言多去道转远。所以摩竭陀国。已露锋铓。少室峰前。入泥入水。到这里。须是个人始得。但某。本欲寄居山野。藏拙延时。兹者伏承知郡郎中。与诸官僚。曲垂请命。令续先基。缘某诸事荒唐抑而不已。而今向诸人面前。作一场笑具。还有检点得出么。若也检点得出。共相证据。若无。山僧今日失利。珍重。
　　上堂。若向言中取则。埋没宗风。直饶句下精通。敢保此人未悟。所以道。山青水绿。雀噪鸦鸣。万派同源。海云自异。未来诸佛。口似灯笼。过去诸佛。应病施方。现在诸佛。堕坑落堑。不落圣凡一句。作么生道。良久云。矢上更加尖。
　　客至云。飒飒凉风景。同人访寂寥。煮茶山下水。烧鼎洞中樵。珍重。
　　一切诸佛。及阿耨多罗。三藐三菩提法。皆从此经出。乃竖起拄杖云。者个是南源拄杖子。阿那个是此经。良久云。向下文长。付在来日。喝一喝。
　　良久云。无为无事人。犹是金锁难。喝一喝。卓拄杖。下座诸佛放光明。助发实相义。竖起拄杖云。者个是南源拄杖子。阿那个是实相义。你若见去。被见闻所转。若也不见。行脚眼。在什么处。喝一喝。
　　吾有一言。绝虑忘缘。巧说不得。只要心传。更有一语。无过直与。且道。作么生是直与一句。良久。以拄杖。划一划。喝一喝。下座。
　　竖起拄杖云。恒沙诸佛。恒沙国土。被南源拄杖子。一时吞却。其中众生。不觉不知。你衲僧鼻孔。在什么处。若也知得。横担拄杖。目视云霄。若也不知。长连床上。有粥有饭。卓拄杖。
　　受道吾请。云。先宝应道。第一句荐得。堪与祖佛为师。第二句荐得。堪与人天为师。第三句荐得。自救不了。若是道吾即不然。第一句荐得。和泥合水。第二句荐得。无绳自缚。第三句荐得。四棱榻地。所以道。起也。海晏河清。行人避路。坐也。乾坤黯黑。日月无光。汝等诸人。何处出气。如今还有出气者么。有即出来。对众出气看。若无。道吾今日。与你出气去也。乃嘘一声。卓拄杖。下座。
　　天地与我同根。万物与我一体。竖起拄杖云。者个是道吾拄杖。阿那个是一体。良久云。渡河须用筏。到岸不须船。卓一下。
　　宗师者。夺贫子之衣珠。究达人之见处。若不如是。尽是和泥合水汉。良久云。路逢剑客须呈剑。不是诗人莫猷诗。
　　青青翠竹。尽是真如。郁郁黄花。无非般若。乃竖起拄杖云。者个是道吾拄杖。阿那个是般若。看看文殊菩萨。与善财童子。向十字街头。说因说果。被维摩居士喝一喝。直得瓦解氷消。良久云。将谓是维摩居士。元来只是山前李胡子。卓拄杖。下座。
　　面西行向东。北斗正离宫。道去何曾去。骑牛卧水童。伏惟珍重。
