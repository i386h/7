<!-- { "loadSidebar": true } -->
　　升座云。自惭疎拙百无能。下板长行粥饭僧。岂谓因缘有侥幸。千斤担子若为胜。教中道。我本无心有所希求。今此宝藏。自然而至。作这般说话。大似贫儿见小利。然虽如是。敢问大众。拈却当门大案山。宝藏在什么处。卓拄杖云。茫茫宇宙人无数。独有胡僧笑点头。
　　指方丈云。绝待老师丈室。诸方瞻望不及。今朝分付小僧。携被从兹而入。诸人还甘么。超然坐断毗卢顶。千圣齐教立下风。喝一喝。便入。
　　当晚小参。举兴圣国师示众云。鼓山门下。不得咳嗽。时有僧。咳嗽一声。国师云。作什么。僧云。某甲伤寒。国师云。伤寒即得。
　　师云。大小国师。见义不为。何勇之有。新长老。当时若见这僧咳嗽。问他作什么。待他云某甲伤寒。劈脊便打。何故。若药不瞑眩。厥疾不瘳。
　　开堂。僧问。和尚未见佛心时如何。师云。祥麟只有一只角。进云。见后如何。师云。丹凤却有九苞文。进云。未审是一是二。师云。不是任公子。徒劳话钓竿　师乃云。诸佛出世。为一大事因缘。点即不到。祖师西来。直指人心。见性成佛。到即不点。历代宗师。棒如雨点。喝似雷奔。一人传虚。万人传实。天下老宿。建法幢。立宗旨。祖祢不了。殃及儿孙。新长老。今日已展不缩。从上来许多闲门破户。尽底与你扫除。诸人自己所有。无量解脱法门。神通光明宝藏。以拄杖卓一下云。今日一时打开了也。未闻者闻。未见者见。忽有见闻剔脱。管取乾坤独露。堪报不报之恩。用助无为之化。
　　佛心茶毗后。谢大众云。举僧问长沙。南泉迁化。向什么处去。沙云。石头作沙弥时。参见六祖来。
　　大众。若见古人去处。便知今人落处。只如古今不昧一句。又作么生。人面不知何处去。桃花依旧笑春风。
　　上堂。二月春将半。桃花开烂熳。纷纷寻剑客。谁是不疑汉。莫有不疑底么。唤来与山僧洗脚。
　　施主请云。百岁光阴如劈箭。无常生灭日迁变。唯有摩诃般若多。耀古腾今无背面。见不见。碗子扑落地。楪子成八片。便恁么见得。高超三界。独步大方。截生死流。到涅盘岸。竖起拂子云。还见某人么。全体向拂子头上。现十八变。直得身上出水。身下出火。见诸人不觉不知。往南方无垢世界。作佛去也。且道。以何为验。良久云。国土动摇迎势至。宝花弥满送观音。
　　祈雨。举僧问兴化。万里无片云时如何。化云。青天也须吃棒。鼓山即不然。万里无片云时如何。拈起拄杖云。黑龙王来也。且道。来后如何。卓拄杖云。照顾湿却你鼻孔。
　　十五日已前。藏身处没踪迹。十五日已后。没踪迹处莫藏身。正当十五日。布袋头开。全身显露。又作么生。不怜鹅护雪。且喜蜡人氷。
　　退鼓山。云。长年追逐走埃尘。赢得闲名累此身。争似别峰峰顶上。一庵高卧与云邻。
　　瑞岩受岳林。辞众云。岩谷相从始晏然。又携瓶锡应时缘。奉川此去无多远。兴发何妨访戴船。古者道。人之所谓住。我则言其去。人之所谓去。我则言其住。去住虽殊。其致一也。恁么说话。大似钉桩摇橹。把缆放船。且不落去住一句。作么生道。青山藏不得。明月却相容。
　　入院云。衰老百无堪。担头入闹篮。生涯何所有。弥勒是同龛。当山祖师道。弥勒真弥勒。分身千百亿。时时示时人。时人俱不识。
　　师云。长汀子。放憨作什么。只今新长老来也。你须退后。还他出一头地始得。
　　大道只在目前。要且目前难睹。欲识大道真体。不离声色言语。卓拄杖云。者个是声。又竖起云。者个是色。唤什么作大道。直饶向这里见得。也是郑州出曹门。
　　寻牛须访迹。学道访无心。迹在牛还在。无心道易寻。竖起拂子云。者个是迹。牛在什么处。直饶见得头角分明。争柰鼻孔在岳林手里。
　　离四句。绝百非。头长三尺知是谁。江北江南问王老。一狐疑了一狐疑。
　　佛不远人。即心而证。法无所着。触境皆如。竖拄杖云。若唤作拄杖。亦着於法。总不恁么。瞎驴趁大队。毕竟如何。遂靠拄杖云。弄巧成拙。
　　住法石上堂。云。向上一路。千圣不传。卓拄杖云。恁么明得。十万八千。毕竟如何。桃红李白蔷薇紫。问着春风总不知。
　　春已去。夏初临。相逢休话本来心。随缘斋粥海山寺。从听堂前草自深。
　　诸法寂灭相。不可以言宣。所以僧问风穴。语默涉离微。如何通不犯。穴云。长忆江南三月里。鹧鸪啼处百花香。这个是言宣。那个是寂灭相。卓拄杖云。不用低头。思量难得。
　　施主看藏。云。演出演入。穿过髑髅。全藏半藏。换却眼睛。黄底非纸。黑底非墨。碧眼胡僧辨不得。以字不成。八字不是。百衲禅家不灵利。若灵利。撩起便行。高揖释迦。不拜弥勒。奴呼菩萨。婢唤声闻。其余是甚碗跶丘。夫如是者。是真精进。是名真法供养如来。可以报生成之德。可以酬莫大之恩。然虽如是。且道。某人生何国土。良久云。不须他处觅。只此是西方。
　　吾心似秋月。碧潭清皎洁。无物堪比伦。教我如何说。师云。大小寒山子。大似抱赃叫屈。若是山僧。又且不然。以拄杖打一圆相云。腾腾离海峤。渐渐出云衢。
　　诸人被十二时使。老僧使得十二时。牧童岭上一声笛。惊起群鸦绕树飞。
　　庆三门云。昔有一天使。问睦州。三门俱开。从何门而入。州召尚书。尚书应喏。州云。从信门入。
　　师云。大小睦州。只有杀人刀。且无活人剑。今日忽有人问法石。三门俱开。从何门而入。却向他道。登科任你登科。拔萃任你拔萃。
　　飘空一叶两新收。暑退凉生万壑秋。贴肉汗衫才脱下。横吹木笛倒骑牛。
　　卓拄杖云。一大藏教。只说者个。又卓云。一大藏教。不说这个。又卓云。这个是什么。良久云。眼生三角。头峭五岳。
　　住崇福云。物物到心上。全心物自闲。古今城郭里。得者住如山。山僧辞山林居城市。且道。图个什么。良久云。大家相聚吃茎齑。一事了无真道情。
　　结制云。九夏斯临结集时。满堂云水复明谁。若言相见交肩过。未免依前落见知。且不落见知一句。作么生道。荷叶团团团似镜。菱角尖尖尖似锥。
　　解夏云。十五日已前。过去心不可得。十五日已后。未来心不可得。正当十五日。现在心不可得。三心既不有。万象复明谁。者里着得只眼。许你九十日内。得个安乐法门。脱或未然。莫谓无心云是道。无心犹隔一重关。
　　住承天云。文殊三处度夏。别峰两院禁足。谁知把住放行。尽道违真逆俗。正当恁么时。且道。把住耶。是放行耶。遂以拄杖横肩上云。刀尺长悬拄杖头。志公不是闲和尚。
　　知幻即离。不作方便。离幻即觉。亦无渐次。大小释迦老子。平地上吃交。尽大地人扶不起。山僧今日。为他扶起去也。拈拄杖云。风不来树不动。
　　青春已去。朱夏斯临。放下横肩楖栗。宴坐古佛丛林。荆山之璞不须觅。赤水之珠何用寻。纵饶寻觅得。失却本来心。且如何是本来心。卓拄杖云。今年桃李贵。一颗直千金。
　　举僧问古德。夏终今日。毕竟如何。德云。天晴道路乾。僧云。便恁么去时如何。德云。直透海岸头。
　　师云。古德只解随波逐浪。不解截断众流。或问承天。夏终今日。毕竟如何。向他道。切忌乱走。便恁么去时如何。入地狱如箭。
　　古德云。奇哉十方佛。元是眼中花。只如佛身充满於法界。且道。眼在什么处。若也见得。朝观东南。暮观西北。若也不知。麻上生绳犹自可。那堪绳上更生蛇。
　　此方真教体。清净在音闻。卓拄杖云。者个是音闻。那个是教体。良久云。天明日头东畔出。街南人叫吉州针。
　　卓拄杖云。有智若闻。则能信受。无智疑悔。则为永失。又卓一下云。是什么。瞥不瞥。三人证龟唤作鳖。
　　若论此事。如人吃饭。饱则便休。若也不饱。必有思食之心。若也过饱。又有伤心之患。到者里。作么生得恰好去。良久云。且归岩下宿。同看月明时。
　　乾峰示众云。举一不得举二。放过一着。落在第二。云门出众云。昨日有人。从天台来。却向径山去。师云。乾峰动弦。云门别曲。且道。谁是知音者。会么。曲终人不见。江上数峰青。
　　我所得智慧。微妙最第一。众生诸根钝。着乐痴所盲。释迦老子。虽然开口见胆。也是云居罗汉。何故。人平。不语。水平不流。
　　承言须会宗。勿自立规矩。所以僧问赵州。万法归一。一归何处。州云。我在青州。作一领布衫。重七斤。
　　师云。赵州布衫。虽然斤两分明。争柰无人知落处。敢问大众。既是斤两分明。为甚却不知落处。拈起拄杖云。时人只看丝纶上。不见芦花对蓼红。
　　眼若不睡。诸梦自除。心若不异。万法一如。恁么告报。且从诸人点头。忽若心眼双忘。又作么生。春风初解冻。枯木也生花。
　　有句无句。如藤倚树。眼睛定动。失却巴鼻。忽然拈得时如何。水向竹边流出冷。风从花里过来香。
　　向上一路。千圣不传。学者劳形。如猿捉影。承天今日。贵买贱卖去也。拈起拄杖云。月色静中见。泉声幽处闻。
　　沙弥披剃云。断除须发着僧衣。精进当遵古佛仪。一念不生亲领略。方知我法妙难思。便恁么是真出家。可以报生成之德。可以酬莫大之恩。其或未然。无人知此意。令我忆南泉。
　　上不在天。中不在人。下不在地。还知落处么。卓拄杖云。一片月生海。几家人上楼。
　　昔有僧辞赵州。州云。有佛处不得住。师云。鱼行水浊。无佛处急走过。师云。草偃风行。三千里外。逢人不得错举。师云。泗州人见大圣。恁么则不去也。师喝一喝摘杨花摘杨花。师云。若不得流水。还应过别山。大众承天今日。已是为蛇画足。汝等诸人。切忌近前啖啄。
　　心月孤圆。虚明洞透。耀古辉今。丝毫不漏。恁么明得。卓拄杖云。谁谓春归无觅处。不知转向此中来。
　　欲识佛性义。当观时节因缘。三年一闰。是人知有。九月重阳。以何为佛性义。竹叶於人既无分。菊花从此不须开。
　　寓庵遗书至。云。忆昔保福迁化。僧问鼓山国师。保福抛却壳漏子。向甚处去。国师云。你且道。保福在那个壳漏里。
　　师召大众云。保福迁化。国师助哀。要识去处。南岳天台。然虽如是。今日忽有人问。寓庵抛却壳漏子。向什么处去。只向他道。鸟啼无下泪。花笑不闻声。
