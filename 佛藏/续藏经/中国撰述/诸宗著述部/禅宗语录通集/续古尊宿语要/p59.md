<!-- { "loadSidebar": true } -->
　　解夏云。十方同聚会。个个学无为。此是选佛场。心空及第归。既是无为。又作么生学。既已心空。又归什么处。若是顶门眼正。未举先知。早是钝汉。更於言下争锋。有何交涉。岂不见三角和尚道。若论此事。眨上眉毛。早是蹉过了也。麻谷出众云。蹉过即且从。如何是此事。三角云。蹉过了也。麻谷掀倒禅床。三角劈脊便棒。
　　师云。提持过量事。须是过量人。所向无前。折冲万里。
　　后来雪窦道。遮二老汉。眉毛总未曾眨上。说什么此事蹉过。
　　师云。雪窦虽善搀旗夺鼓。其奈身陷重围。柏堂特为破关。与伊讨个出路。蓦拈拄杖卓一下云。向遮里透得过。可以排巨灵逞擘太华之威。慑苍龙展夺骊珠之势。随处作主。遇缘即宗。师子翻身。谁敢觑着。且俯徇时机一句。又作么生。不怜鹅护雪。且喜蜡人氷。

　　偈赞　立地佛事
　　见见之时。见非是见

　　见见之时非是见。见犹离见若为论。钱塘江上中秋后。风急潮声万马奔。

　　真觉禅师

　　德山棒下桶底脱。又被岩头轰一喝。悬崖万丈放全身。松山撑破秋空月。

　　为僧下火

　　三十三年居梦宅。而今梦破宅还空。直饶合得虚空体。未免依前在梦中。惺惺句。若为通。不惜眉毛为指踪。云间木马嘶风急。火里蝍蟟吞大虫。

　　杞上人下火

　　正杞非凡木。吾家梁栋材。如何未合抱。遽尔迅风摧。直得丛林凄怆。猿鹤悲哀。正当恁么时。一句若为裁。归根得旨凭谁委。异种灵苗火里栽。

　　白云庵主起龛

　　个是白云庵中主。常与白云为伴侣。白云影里笑翻身。满谷白云留不住。既不住。去何处。绿杨堤畔舞春风。家家门外长安路。
　　生时亦物死还空。死去生来事一同。今日死生消息断。四方八面路头通。春风荡荡。和气融融。下坡不走。快便难逢。

　　齐监税撒骨

　　得得临安过浙东。来时草草去匇匇。百年鼎鼎槐宫梦。梦破方知总是空。既总是空。遮个骨头。甚处得来。遮里彻去。方知道有生有死。善始善终。鱼龙穴下蟠根固。日月轮边气象雄。

　　续开古尊宿语要集第五
　　续刊古尊宿语要第六集　辰
　　雪堂行和尚语　　　　嗣佛眼
　　上堂

　　举玑和尚。僧侍立次。垂问云。禅以何为义。众下语。不契。僧请益。师自代云。以谤为义。大众。三世诸佛是谤。西天二十八祖是谤。唐土六祖是谤。天下老和尚是谤。诸人是谤。山僧是谤。於中还有不谤者也无。谈玄演妙河沙数。争似双峰谤得亲。
　　动则万丈悬崖。不动则当处沈埋。千重万重关锁。一锤当面击开。伎死禅和无数。依前似鸭闻雷。喝一喝。下座。
　　佛说三乘十二分教。顿渐偏圆。痴人面前。不得说梦。祖师西来。直指人心。见性成佛。临济三玄。洞山五位。痴人面前。不得说梦。山僧恁么道。还免得遭人检责也无。所以古人道。石人机似我。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。
　　师入法海院。僧问。离寿宁丈室。届法海道场。如何是不动尊。师云。此去双峰一十里。僧云。未是某甲问处。师云。金刚脑后添生铁　师乃举。德山初参龙潭。问久向龙潭。及乎到来。潭又不见。龙又不现。潭云。子亲到龙潭。
　　师拈云。二古佛。总向家堂里贩杨州。不妨绵密。山僧今日乍入法海。波澄镜净。鱼龙可观。手内丝轮。故然无用。何故如此。东西南北吾皇化。玉笛横吹宇宙宽。
　　举帝释持花。入佛会中。佛问。从天得耶。曰弗也。问从人得耶。曰弗也。问从地得耶。曰弗也。问从心得耶。曰弗也。问从无因得耶。曰弗也。问毕竟从何得。释竖起拳头。
　　师拈云。车不横推。理无曲断。若是此花。佛与帝释。总不知来处。这里着得一只眼。许你与佛祖为师。
　　正宗法眼。历古昭彰。大事因缘。此时成现。迅机掣电处密密绵绵。绵绵密密中迅机掣电。更问如之若何。我面何殊佛面。
　　举僧问云门。树凋叶落时如何。门云。体露金风。
　　后来死心和尚道。大小大云门。境上缚杀。
　　后有僧问死心。树凋叶落时如何。心云。珊瑚枝枝撑着月。
　　师云。大众大小死心。句里缚杀。山僧恁么道。为复压良古人。为当别有道理。
　　解夏。拈起拄杖。问云。拄杖子。你将甚么度夏。如是三问了。却云。拄杖子。你因甚不祗对老僧。拄杖子。恰似眠梦觉起来道。长老。你老老大大。得与么不识好恶。我九十日。眉毛一时落尽了也。你更觅祗对在。山僧闻得。呵呵大笑。大众。且道山僧笑甚么。笑他眉毛落尽。
　　金乌急玉兔速。天上星兮地下木。衲僧要透祖师关。劝君拈却面前大案山。自然会得五祖把火入牛栏。
　　一不成二不是。三不定四不可。拗折弓箭。踏翻射垛。若据山僧检点。尽大地。曲录木床上老汉。一时有过。且道。过在什么处。
　　举南院问风穴。南方一棒。如何商量。穴云。作奇特商量。穴却问南院。此间一棒如何商量。院云。棒下无生忍。临机不见师。
　　忽有人问。山僧一棒如何商量。劈脊便棒。何故。见之不取。千载难忘。
　　举维摩经云。观五受阴洞达空无所起。是苦义。
　　师拈云。既五受阴洞达空无所起。诸人十二时中。行来往返。是谁之所为。若向这里着得一只眼。便请。拗折拄杖。高挂钵囊。好一员心空及第底禅客。若也未然。刀山剑树。总在诸人钵盂匙筯上。
　　通身是口。说得一半。通身是眼。用得一橛。用不到处说有余。说不到处用无尽。所以道。当用无说。当说无用。用说同时。用说不同时。诸人若也拟议。山僧在你脚底。
　　举古德道。如人担百二十斤担。从独木桥上过。不倾不侧。又不堕在涧底。当与么时。是什么人扶持得与么恰好。
　　古人。垂丝千尺。不在深潭。离钩三寸。难为作者。诸人还委悉么。幽州着脚。广州厮扑。
　　三轮清净。是名大施。内不见能施者。外不见受施人。中不见所施物。有者道。内不见能施者。是无我相。外不见受施人。是无人相。中不见所施物。是无众生受者相。若恁么商量解会。未梦见衲僧脚板底一茎毛在。岂不见。东山和尚有颂。殷懃唤子不归家。爱向门前弄土沙。每到年年三月里。满城开尽牡丹花。
　　僧忏佛请。举持势菩萨。至袈裟幢世界。穷释迦音声。不得极处。持地菩萨。接竹至梵天。量佛丈六之身不得。目连以神通至非非想天。要见如来顶相不见。
　　师云。古圣既有与么风规。诸人何不向万仞崖上放身。百尺竿头进步。直得一人人作狮子儿吼一声。壁立千仞去。岂不快哉　记得僧问荐福。古殿无佛时如何。福云。梵音何来。
　　忽有人问天宁。只向伊道。明日来。更与你庆忏一遍。
　　问一答十。问十答百。过在唇吻。十语九中。不如一默。落在鬼窟里。总不恁么。成何道理。所以石梁驾崄。灵鹊难栖。洞水涓涓。不停纤粟。正当恁么时。千钧不立锤处。如是通信。解知惭愧者。和我石牛歌。
　　举僧问赵州。狗子还有佛性也无。州云无。
　　师云。狗子佛性无。韶石不相辜。为君重决破。秋至雁[口*缶*亍]芦。
　　僧问。如何是和尚为人一句。师云。门前石塔子　师乃云。门前石塔子。八白与九紫。方道既分明。免被巡官使。
　　出队归。云冒暑入廛。如亲八热之狱。却回旧住。似登五台之山。於斯具通方眼。镬汤炉炭里。皆有坐具地分。其或不然。一滴滴水。一焰焰火。饮水人醉。向火人老。
　　从上宗门事。直是少时辈。兔子不吃窠边草。象王走入野狐队。若是少林禅。达磨自不会。为甚如此。苦瓠苦连根。甜菰甜彻蒂。
　　冬至云。晷运推移。露柱生儿。日南长至。须知惭愧。君子道长。嘉州大像。小人道消。天台石桥。伏惟知事首座大众。如龙若凤。应时纳佑。头尾相就。庆无不宜。乞枣得梨。山僧与么提唱。且道。节文在什么处。一个红心。不插两箭。
　　举大阳延和尚颂云。半夜乌鸡抱鹄卵。天明起来生老鹳。鹤毛鹰觜鹭鸶身。却共乌鸦为侣伴。高入烟楼。低飞柳岸。向晚归来子细看。依稀恰似云中雁。
　　师拈云。莫道诸人不会。只老僧也会不得。
　　透过一切机。达磨在少林九年。正是拗曲作直。透过一切境。维摩老人一默。未免堕坑落堑。应无所住而生其心。道我悟去。六祖大师。全身坐在深草里。德山入门棒。临济入门喝。雷声浩大。雨滴全无。东湖与么道。诬人之罪。全罪加之。以拄杖击禅床下座。
　　老僧有一句问诸人。第一不得作问会。有一句答此问。第一不得作答会。所以道。问问不差。答答不错。问答去来。龟毛兔角。这里着得一只眼。尽十方。都卢是个佛祖顶门。无第二机。无第二用。无第二句。有时与么。夹山老子。在百草头上。与你和泥合水。有时不与么。西河狮子。当门踞坐。但有来者一时咬杀。且道。与么即是。不与么即是。良久云。荐福眉毛都落尽。从他露柱笑呵呵。
　　开藏经云。依经解义。三世佛冤。离经一字。即同魔说。禅和家总道。眼里有筋。皮下有血。还见得古人节角处么。若也见得。魔说佛冤。千载龟鉴。其或未然。诸人今日看藏经。多他一字不得。少他一字不得。
　　若觅法。鸡足山中问迦叶。迦叶老人。已入灭二千年。诸人向什么处问。若问不得。行脚眼在什么处。若问得倒。道将一句来。拍禅床。下座。
　　端午云。庚午太岁五月五。东湖向旧灸疮盘上更着艾炷。二祖谩自觅安心法。连达磨元来不会转身句。带累百子千孙。个个错行此路。为什么如此。熟处难忘。
　　解粘去缚。拔楔抽钉。还他本分宗师。举一明三。动弦别曲。须是英灵衲子。所以道。灵锋宝剑。常露现前。亦能杀人。亦能活人。须知是杀中有活。活中有杀。杀中无活。活中无杀。杀活同时。杀活不同时。灵利汉。摆手出荆棘林。向三跳后。寒山古路。信息不通。且道。是什么人行履处。良久云。万仞峰前独足立。骊龙颔下夺明珠。

　　普说

　　若是本参中来。岂有许多般事。只为这一窍子。未曾踏着。所以省力处。却成个费力去。山僧记得。昔年到浮山游岩。过得石龙峰了。回头却望见山极顶上。有个大窍。状如鸡笼。唤作鸡笼岩。可见不可上。浮山远禅师曾垂语云。三十五个岩。你诸人。无不左穿右穴。自在登览。只有鸡笼岩。向上无门。向下无路。云不能遮。鸟不能度。你诸人。还亲到得也未。若未曾到得。三十年后。忽然失脚踏着也不定。
