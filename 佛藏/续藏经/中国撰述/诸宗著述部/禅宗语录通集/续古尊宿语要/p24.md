<!-- { "loadSidebar": true } -->
　　一句道得。尽与祖佛为师。一句道不尽。与人天为师。今日作么生道。乃云。有水皆含月。无山不带云。
　　一二三四五。剩得太多。六七八九十。又却少些子。且道。作么生向定盘星上。秤得恰好去。乃云。到头霜夜月。任运落前溪。
　　有为虽伪。弃之则道业不成。无为虽真。着之则慧性不明。古人向这里。借路经过。尽大地。总在脚跟下。若向长安城里。则赚杀一船人。要见白云么。时把一声归去笛。夜深吹过汨罗湾。
　　开口时。末上一句正道着。举步时。末上一步正踏着。为甚鼻孔到夜不正。只为寻常见他顽了。所以不肯发心。白云今日劝诸人。发却去。乃云一。
　　本是钓鱼船上客。偶除须发着袈裟。祖佛位中留不住。夜来依旧宿芦花。依旧宿芦花。有谁可共。明月满船无处问。沙鸥时叫两三声。
　　丝毫有趣皆能进。毕竟无归若可当。逐日退身行兴尽。忽然得见本爷娘。作么生是本爷娘。乃云。万福万福。便下座。
　　直下分明。承当得了。被人道个不是。便见参差。不然乱有承当。不然忘前失后。且道。病在甚处。只为未有透底时节。只这个。不是泄尽天机。并无一点渗漏。良久云。不是不是。
　　举甘贽。僧问。按待不易。贽云。譬如喂驴喂马。
　　琅琊云。快把饭来。
　　师拈云。琅琊有不犯之手。虽然如是。白云即不然。譬如喂驴喂马。愿行者。长似今日。
　　举僧问杨岐。如何是不动尊。岐云。大家齐着力。
　　白云即不然。如何是不动尊。礼拜着。
　　世间一切伎俩。手头弄得熟后。自然方有余态。且道。衲僧伎俩。手头弄得熟后。有多少余态。良久。吹一声。下座。
　　弥勒真弥勒。分身千百亿。卓拄杖三下云。时时示时人。时人俱不识。卓拄杖。下座。
　　洞山天晴盖却屋。乘时刈却禾。输赋皇祖了。鼓腹唱讴歌。良久云。洞山聪禅师。何似白云老。
　　杨长官至。云。自古自今。说理说事者。如稻麻竹苇。会禅者。更比比然。讨一个家里人。如天上拣月相似。黄梅贤宰杨次公。闻名十载有余。夜来忽蒙访及。元来却是一个本分家里人。杓柄长短。锅子大小。虽然未曾一一点过。看他数目。也甚分明。可谓如在东溪日。花开叶落时。几拟将黄金。铸作锺子期。昨来当涂郭功甫到。曾举上大人一编。今日次公来。更须举一徧。夜凉堂上坐。忽闻人叫唤。黄梅杨长官。来到白云畔。久闻窃我宗。未得当面断。一夜灯火前。行过旧公案。所犯一一招。也要众人看。鼻直权骨高。一个没量汉。何日履亨衢。吾道聊辉焕。共唱太平歌。埽尽天下乱。文章不碍他。兼能大衍算。两个五百文。依前是一贯。
　　吾本来兹土。传法救迷情。岂不知有。一花开五叶。结果自然成。因风吹火。用力不多。
　　忌口自然诸病减。多情未免有时劳。贫居动便成违顺。祇得清闲一味高。虽然如是。莫谓无心云是道。无心犹隔一重关。
　　诸人每日见底。诸人每日用底。如从天上降下。地中涌出。绵绵然无丝毫间断。可谓古释迦不前。今弥勒不后。白云病老。打底不遇作家。到了翻成骨董。
　　从来共住不知名。龊汉。任运相将只么行。一脚在前一脚在后。自古上贤犹不识。端的也未。造次凡流岂可明。锦上更添花。
　　叮咛损君德。无依真有功。任从沧海变。终不为君通。这个是黄泥。那个是白石。
　　悟了更须遇人始得。若不遇人。只是一个无尾胡孙。才弄出。人便笑。
　　演首座受四面请。云。年年秋暑甚如初。何事清凉特有余。尽是当人心地感。不虚把手在龙舒。且道。把手一句。作么生道。良久云。行到水穷处。坐看云起时。
　　兴道者开田回。云。三载区区弄水泥。捎裈擗裤又扶犁。满仓收稻方归院。一任禅和韗肚皮。且道。韗底。是禅是饭。乃云。因风吹火。用力不多。
　　少一滴不得。剩不滴不得。且道。是什么人分上事。良久云。日日日东上。夜夜月西流。
　　大象不游於兔径。大悟不拘於小节。是何言欤。承天道。针眼里跃出狞龙。藕丝中开张世界。何谓如此。功多业就。水到渠成。

　　颂古
　　二祖安心　　临济三顿棒　　世尊拈花

　　终始觅心无可得。寥寥不见少林人。满庭旧雪重知冷。鼻孔依前搭上唇。
　　一拳拳倒黄鹤楼。一踢踢翻鹦鹉洲。有意气时添意气。不风流处且风流。
　　尽说拈花微笑是。不知将底当宗风。若言心眼同时证。未免朦胧在梦中(咄)。

　　达磨见梁武帝　　黄檗噇糟汉

　　一箭寻常落一雕。更加一箭已相饶。直归少室峰前坐。梁主休言更去招。
　　大唐国里无禅师。与君携手归家里。抛钩只欲钓狞龙。谁知得个跛鳖子。

　　赵州勘婆　　州中粜黄米

　　干戈中立太平基。块雨条风胜古时。婆子为君勘破了。赵州脚迹少人知。
　　宝剑携来刃似霜。几回临阵斩蛮王。有情有理俱三段。直得寒光射斗傍。

　　无位真人　　楞严经云。吾不见时

　　春风浩浩烘天地。是处山藏烟霭里。无位真人不可寻。落花又见随流水。
　　堂前露柱久怀胎。生下孩儿颇俊哉。未解语言先作赋。一操直取状元来。

　　大士讲经　　灵云悟桃花

　　大士何曾解讲经。志公方便且相成。一挥案上俱无取。直得梁王努眼睛。
　　且道努底是什么。
　　灵云悟处复何如。未彻无人辨得渠。千古华山山脚下。岂知潘阆倒骑驴。

　　汝是慧超　　百丈卷席

　　一文大光钱。买得个油糍。吃向肚皮里。当下便不饥。
　　昨日东风偶然恶。桃花乱落如红雨。昨夜东风又发狂。满地不知何处去。

　　一口吸尽西江水　　北斗里藏身

　　一口吸尽西江水。万古千古无一滴。要须党理不党亲。马师可惜口门窄。
　　五陵公子游花惯。未第贫儒自古多。冷地看他人富贵。等闲无柰幞头何。

　　问杨岐。如何是佛。岐云。三脚驴子弄蹄行

　　三脚驴子弄蹄行。奉报诸人着眼睛。草里见他须丧命。只缘踢踏最分明。

　　问少林面壁。意旨如何。岐云。西天人不会唐言

　　天高地迥非难见。水阔山重不易论。万古八风吹不入。西天人不会唐言。

　　问拨云见日时如何。岐云。东方来者东方坐

　　尧舜垂衣万国宾。拨云见日意休陈。东方来者东方坐。草木重沾雨露新。

　　正法眼瞎驴边灭　　云门云。露

　　擘破太山雷未猛。照开沧海月非光。瞎驴灭却正法眼。直得哀声满大唐。
　　簸土扬尘无避处。翻身直到御楼前。回头不见来时路。下是黄泉上是天。

　　洞山三顿棒　　动与事会

　　一镞三关破不难。柰何犹在是非间。曲劳提起饭袋子。三顿方知彻骨寒。
　　饭若真珠面如玉。食罢沿溪行数曲。忽然逢个荷锄翁。我自高歌他鼓腹。

　　赞杨岐和尚　　衡州茶陵受业和尚

　　碧海中珠。烂泥里刺。虎啸龙吟。鸡啼犬吠。天下杨岐。讨甚巴鼻。
　　水月以喻兮古来已多。我今不然兮所陈伊何。百尺竿头曾进步。溪桥一踏没山河。固不方游兮何游之有。玄沙保寿兮师其与偶。雁峰之东兮洣川之口。三十三秋兮大狮子吼。舒兮卷兮已而矣。依前空泻洣川水。九江相去几千里。父有重牙子无齿。谩劳提耳一炉香。微烟旋逐松风起。

　　题云盖会和尚遗塔

　　五峰诸祖塔。我祖据中央。山脉朝来正。溪光泻去长。僧移云际树。客献海边香。从此满湘畔。遗风振洛阳。

　　保宁勇禅师语录　　　　嗣杨岐

　　　　无为子杨　杰序
　　凤堂山老。南方游行时。至杨朱泣岐处。遇一善知识。白雪蒙头。师子踞坐。以金圈栗蓬。为佛事。布施十方学者。云铁围山可透。吾金刚圈不可透。大海水可吞。吾栗棘蓬不可吞。若透一圈。即百千万亿圈。透之无碍。一切烦恼。於此解脱。若吞一蓬。则百千万亿蓬。吞之不疑。一切功德。於此成就。
　　时诸比丘。罔然退席。莫知所措。彼上人者。从容道场。独蒙受记。后十五年。凤台山顶。震大雷音。三草二木。均沾一雨。
　　其徒。录其语。请无为子以序之云耳。时皇宋元丰元年。清明日述。

　　上堂

　　受帖云。明珠历掌。别者还稀。宝镜当台。何人鉴照。锋前一路。截断众流。言下千差。随波逐浪。所以展则大千俱徧。不展则毫发不存。与么。犹是化门之说。且道。不落化门一句。作么生道。道泰不传天子令。时清休唱太平歌(叙谢毕)。　复云。千峰壁立滑於苔。不惜眉毛露出来。直下早逾千万里。那堪於此更徘徊。
　　拍禅床云。心外无法。万法唯心。心既不生。法从何立。山河大地。甚处得来。三十年后。忽有人问转身句。作么生道。良久云。潼关虽易度。剑阁转难行。
　　僧问。如何是佛。答云。近火先焦　问如何是法。答云。烂泥有刺　问如何是道中人。答云。切忌踏着　乃云。保宁乍住不曾停。日日街头巷尾行。张三李四相逢着。剔起眉毛作么生。大笑下座。
　　拍禅床云。不是心亦非佛。问君毕竟是何物。昨夜金刚努目瞋。一拳把破精灵窟。喝一喝。
　　满口是舌。都不能说。碧眼老胡。当门齿缺。
　　一人发真归源。十方虚空。悉皆消殒。拍禅床云。大众。为什么却有人。透这里不过。良久云。自是不归归便得。五湖烟景有谁争。
　　释迦掩室於摩竭。已泄天机。净名杜口於毗耶。特地饶舌。少林九年面壁。老不歇心。永嘉一寂曹溪。徒夸英俊。大众。只如保宁与么道。还有过也无。复云。路逢剑客须呈剑。不是诗人莫献诗。
　　在常州广福上堂。尘尘尔。剎剎尔。山是山。水是水。弥勒不入楼阁。善财不须弹指。以手划一划云。微尘世界。氷消瓦解。且道。弥勒善财在什处。若向这里参彻去。不妨在处称尊。若也不见。客路如天远。侯门似海深。
　　如来明星现时成道。乃云。大众且道。明星几时不现。下座。
　　拈拄杖云。人人尽道。有星漆底。祇是用处不同。在诸人分上。所谓上穷三际。横徧十方。指大地为黄金。搅黄河为酥酪。在保宁手里。要横不得横。要竖不得竖。动着即丧。觑着即瞎。当与么时。忙忙之者。普天匝地。
　　屈屈。作什么。昨夜三更。达磨大师。一拳打落保宁当门齿。
　　僧问知师解把无星秤。无角铁牛重几多。云头轻尾重。
