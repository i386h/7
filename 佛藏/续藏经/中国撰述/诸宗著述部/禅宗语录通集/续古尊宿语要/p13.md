<!-- { "loadSidebar": true } -->
　　身现圆月相。以表诸佛体。说法无其形。用辨非声色。乃举云。大众。还见龙树菩萨性命。在山僧手里么。若也放行。从教道圆道顿。说是说非。若不放过。不消一捏。参。
　　万法何殊心何异。何劳更用寻经义。古人与么说话。大似泥里洗土块。未是格外之谈。然依经解义。三世佛冤。离经一字。即同魔说。黄底是纸。黑底是墨。分别底是业识。并却咽喉唇吻。经在什么处。参。
　　大众集定。乃云。上来打个不审。能消万两黄金。下去打个珍重。亦消得四天下供养。若作佛法话会。滴水难消。若作无事商量。眼中着屑。且作么生即是。良久云。诸人还会么。珍重。
　　举教云。若见诸相非相。即见如来。
　　法眼道。若见诸相非相。即不见佛。诸人者。得即得。要且祇知瞻前。不知顾后。山僧即不然。若见诸相非相。眼在什么处。此语有两负门。若人点检得出。许你具择法眼。参。

　　曹山寂禅师语　　　　嗣洞山

　　师辞洞山。嘱曰。若要辩认向去之人真伪。有三种渗漏。若是当机相见。切在推穷勘问子细。不得卤莽。恐误后人。印可讹谬。坏灭祖宗。切嘱切嘱。三渗漏者。一见渗漏。机不离位。堕在毒海。二情渗漏。滞在向背。亮处偏枯。三语渗漏。究妙失宗。机昧终始。浊智流转。於此三种。子宜知之。未达法源者。多於此三种流滞。尽落边岸。汝当护持。斯为验矣。

　　纲要颂三首
　　一敲唱俱行

　　金针双锁备。叶路隐全该。宝印当风妙。重重锦缝开。

　　二金锁玄路

　　交互明中暗。功齐转觉难。力穷忘进退。金锁网鞔鞔。

　　三不堕凡圣

　　事理俱不涉。回照绝幽微。背风无巧拙。电火烁难追。
　　师乃礼谢。次日辞洞山。山问云。向什么处去。师云。不变异处去。山云。不变异处。岂有去耶。师云。去亦不变异。
　　问未具胞胎时。还有言句也无。师云有。进云。便请。师傍瞥云。汝将什么听。进云。祇如聋者。还得闻否。师云。若闻。即具耳目也。进云。未审是什么人得闻。师云。未具胞胎者。
　　镜清(嗣雪峰即道怤也)问。清虚之理。毕竟无身时如何。师云。理即如是。事又作么生。清云。如理如事。师云。谩曹山一人即得。争柰诸圣眼何。清云。若无诸圣眼。争知不恁么。师云。官不容针。私通车马　又问。祇如少子。还带也无。师云。不怜少子。老亦忘归。清云。不带时如何。师云不住。清云。不住者如何。师云。非的非的。清云。此事还从授手也无。师云。事须事须。清云。正恁么时作么生。师云。念念相续。清云。恁么则贯通血脉去也。师云。贯通血脉。不从人得。清云。不从人得。事作么生。师云。这里更不见人。清便礼拜。
　　上堂。示众云。诸方尽把格则。何不与他道却。令他不疑去。云门出云。密密处。为什么不知有。师云。祇为密密。所以不知有。门云。此人如何亲近。师云。莫向密密处亲近。门云。不向密密处亲近时如何。师云。始解亲近。门云诺诺　门又问。如何是沙门行。师云。吃常住苗稼者是。门云。便恁么去时如何。师云。汝还畜得么。门云畜得。师云。你作么生畜。门云。着衣吃饭。有什么难。师云。何不道披毛戴角。门便礼拜。
　　僧问。漫漫荒径。甚处堪置生涯。师云。荒处莫刺脚。进云。不荒之地作么生。师云。不渺漭。进云。一旦烟生。谁人居止。师云。闹处去也。进云。未审本来生涯作么生。师云。蒺藜深　僧问。清税孤贫。乞师赈济。师召云。税阇黎。税应诺。师云。清源白家酒。三盏犹道未沾唇。
　　僧问。沙门岂不是具大慈悲底人。师云是。进云。忽遇六贼来时如何。师云。亦须具大慈悲。进云。如何是具大慈悲。师云。一剑挥尽。进云。尽后如何。师云。始得和同　问。朗月当空时如何。师云。犹是阶下汉。进云。请师接上阶。师云。月落后来相见　问。未审是什么人。即不被无常吞。师云。炽然在无常中。还吞得么　问。如何是曹源孤峻处。师云。梯橙不到。进云。还有人得到也无。师云。不踏梯橙即得。进云。未审得到后如何。师云。不见有孤峻　问。如何是其中人。师云。倾国无知己。进云。还有人识得否。师云有。进云。是什么人。师云。土木瓦砾　问。又无阻隔。为什么过那边不得。师云。若无阻隔。也无那边。进云。恁么则大千沙界。总是他屋里也。师云。大千沙界。即是他屋里。作么生是大千中人。僧无对。师代云。不坐大千者　师问众云。山河大地。一时来问。是什么人能答。众无语。师代云。不具六根者　师问强上座云。佛真法身。犹若虚空。应物现形。如水中月。作么生说个应底道理。强云。如驴觑井。师云。道则太杀道。祇道得八成。强云。未审和尚如何。师云。如井觑驴　僧问。教中云。大海不宿死尸。如何是大海。师云。包含万有者。进云。既是包含万有。为什么不宿死尸。师云。绝气息者不着。进云。既是包含万有。为什么绝气息者不着。师云。万有非其功。绝气息者有其德。进云。向上还更有事也无。师云。道有道无即得。争柰龙王按剑何　问。日未出时如何。师云。曹山也恁么来。进云。出后如何。师云。犹较曹山半月程　师问。德上座。菩萨在定。闻香象渡河。出什么经。德云。涅盘经。师云。定前闻。定后闻。德云。和尚流也。师云。道则太杀道。祇道得一半。德云。和尚如何。师云。滩下接取　僧问。学人十二时中。如何保任。师云。如经蛊毒之乡。水也不得沾一滴　问。一牛饮水。五马不嘶。时如何。师云。曹山解忌口。又云。曹山孝满　僧问香严。如何是道。严云。枯木里龙吟。僧云。如何是道中人。严云。髑髅里眼睛。
　　僧后举问石霜。如何是枯木里龙吟。霜云。犹带喜在。进云。如何是髅髑里眼睛。霜云。犹有识在。
　　僧又举问师。如何是枯木里龙吟。师云。血脉不断。进云。如何是髑髅里眼睛。师云。乾不尽。进云。未审有得闻者否。师云。尽大地未有一人不闻。进云。祇如枯木里龙吟。是何章句。师云。不知是何章句。闻者皆丧。
　　师因有颂。枯木龙吟真见道。髑髅无识眼初明。喜识尽时消息尽。当人那辨浊中清　僧问。雪覆千山。为什么孤峰不白。师云。须知有异中异。进云。如何是异中异。师云。不堕诸山色　问。家贫遭劫时如何。师云。不能尽底去。进云。为什么不能尽底去。师云。贼是家亲。进云。既是家亲。为什么。翻成家贼。师云。内既不应。外不能为。进云。忽然捉败时如何。师云。内外绝消息。进云。捉败时。功归何所。师云。赏亦不曾闻。僧云。恁么则劳而无功。师云。功则不无。成而不处。进云。既成。为什么不处。师云。不见道。太平本是将军致。不许将军见太平。
　　纸衣道者问讯次。师云。莫便是纸衣道者么。衣云。不敢。师云。如何是纸衣下事。衣云。一裘才挂体。万法悉皆如。师云。如何是纸衣下用。衣近前叉手。便立脱。师云。汝祇解恁么去。不解恁么来。衣忽然开眼。问云。一灵真性。不假胞胎时如何。师云。未是妙。衣云。如何是妙。师云。不借借。衣便珍重。归单下坐化。
　　师乃有颂。觉性圆明无相身。莫将知见妄疎亲。念异便於玄体昧。心差不与道相怜。情分万法沈前境。识鉴多端丧本真。如是句中全晓会。了然无事昔时人。
　　僧举澧州茗溪示众云。吾有大病。非世所医。未审是什么病。师云。攒簇不得底病。进云。一切众生。还有也无。师云。人人尽有。进云。和尚还有否。师云。正觅起处不得。进云。一切众生。为什么不病。师云。一切众生若病。则非众生。进云。诸佛还有此病否。师云有。进云。既有。为什么不病。师云。为伊惺惺　问。抱璞投师。请师雕琢。师云。不雕琢。进云。为什么不雕琢。师云。须知曹山好手　问。世间什么物最贵。师云。死猫儿头。进云。死猫儿头。为什么却贵。师云。为无人着价　问。古人云。吾常於此切。意旨作么生。师云。要曹山头。即斫将去　椑树问洞山。什么处来。山云。亲近来。树云。若是亲近。用动这两片皮。作什么。山休去。
　　师后闻。乃云。一子亲得。

　　四禁颂

　　莫行心处路。不挂本来衣。不须正恁么。切忌未生时。

　　示学者颂二首

　　学者先须识自宗。莫将真性杂顽空。妙用体尽知伤触。力在逢缘不借功。出语直教烧不着。潜行须与古人同。无身有事超岐路。无事无身落始终。
　　将名召物显非名。岂料迷形却认声。镜里捉头徒自远。水中捞月枉千生。回乡暂指还家路。若至家中又失程。莫怪渔人频举棹。鼓风摇浪待龙行。

　　投子青和尚语　　　　嗣大阳

　　师入院。拈香祝圣罢。次拈香云。此一瓣香。大众还知来处么。非天地所产。非阴阳所成。威音已前。不落诸位。燃灯之后。七佛传来。直至曹溪。分流大厦。山僧向治平初。在浮山圆鉴和尚。亲手传得。寄付其宗颂。委证明慈旨云。代吾续大阳宗风。山僧虽不识大阳和尚凭浮山宗法识人。以为嗣续。如此。更不敢违浮山和尚。法命付嘱之恩。恭为郢州大阳明安大师和尚。何故。父母诸佛非亲。以法为亲。
　　升座。师云。若论此事。岂在高升法座。下列明贤。问答主宾。以为出世。况千贤杜口。万圣绝言。古今佛祖。分雪无门。三藏五乘。指谕不下。然虽如是。不可一向弓折箭尽去也。所以道。千峰锁色。万木□□。古岩月照。风生幽洞。云开四面。龙吟枯木。凤转青霄。石牛吼断长空。木马嘶开金户。灵苗竞发。瑞草争春。日月同明。千江共澍。直得如斯。犹是出世边事。落在今时。诸仁者。如何得不落今时去。良久云。万年石径千云锁。一带青山半夜封。
　　上堂。若论此事。如鱼遁深渊。必招钓客。玉埋荆谷。何逆求人。所以刖足楚城。烟波渭水。盖不守平常。致斯如是。此日白云满谷。渌水浮烟。瑞鸟惊晨。山光眩目。触事无私。有何不可。然虽如是。更须无手能遮日。钓鱼不犯竿。下座。
　　谢化主云。碧岫楼空。白云自异。灵苗独秀。繁草何生。金鸡啼处。月落三更。玉兔眠时。日轮当午。琼林上苑。枯木迎春。宝殿苔生。歌谣万里。然虽如是。且道。应时应节一句。作么生道。良久云。夜来深雪里。天晓数枝开。参。
　　默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久卓拄杖一下云。百杂碎。
