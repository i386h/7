<!-- { "loadSidebar": true } -->
　　岁夜。僧问。黄龙佛手驴脚。杨岐金圈栗蓬。学人上来。乞师指示。师云。一字两头垂。僧云。如何是金刚圈。师云。也知上座透不得。僧云。如何是栗棘蓬。师云。刺破你咽喉。僧云。且如未有杨岐已前。未审教学者吞透个什么。师云。知恩者少。僧云。我手何似佛手。师云。等闲挨落天边月。僧云。我脚何似驴脚。师云。徐行踏断流水声。僧云。如何是和尚生缘。师云。举头残照在。元是住居西。僧云。且道。黄龙为人好。杨岐为人好。师云。牛头南。马头北。僧云。洞中春色四时好。门外峰峦一样高。师云。阇梨什么劫中。梦见黄龙杨岐。僧云。三尺一丈六。且同携手归。师云。犹自说梦。僧云。谢和尚证明。便礼拜。师云。且莫诈明头　师乃云。天地造化。有阴有阳。有生有杀。日月照临。有明有暗。有隐有显。江河流注。有高有下。有壅有决。草木开敷。有长有短。有荣有谢。岁时迭迁。有去有来。有新有旧。其旧也。门门俱爆竹。处处送穷年。其新也。青林才换叶。红蕊便开花。乃喝一喝云。且道。是新是旧。若辨不出。腊月三十日。大有事在。是以黄面老子道。一切众生。生死相续。皆由不知常住真心。性净明体。用诸妄想。此想不真。故有流转。诸人要得生死不相续。妄想不生。须是直下识此常住真心性净明体。始得。即今莫有识得者么。且如春生夏长。秋残冬谢。暑往寒来。迎新送旧。又是个什么。目前灯烛晃耀。坐立俨然。问答交驰。主宾互立。诸人又向甚处去来。这里会即便会。不得拟心动念。即没交涉。不拟心。不动念。一一天真。一一明妙。恁么说话。祖师门下。唤作死蛇当大路。山僧今夜。不避诸方怪笑。且要应个时节。若是脱洒道流。见人须弃敲门物。得路仍忘堠子名。自然於一切处。不被法缚。不求法脱。数声清磬是非外。一个闲人天地间。若是执法修行。如牛拽磨。三十年后。且莫错怪人好。
　　参禅须是悟。学成终莽卤。明眼人前。一点相瞒不得。你辈。作么生说个悟底道理。莫是师姑。元是女人做么。莫是天地与我同根。万物与我一体么。莫是明明百草头。明明祖师意么。莫是隔山见烟。便知是火。隔墙见角。便知是牛么。当知古人曲为中下之机。故有这般说话。诸人且莫错认定盘星。明朝后日。赚你入镬汤炉炭去在。直饶上不见有尘沙诸佛。下不见有六道四生。内无能证之心。外无所证之法。露裸裸赤洒洒。撒手到家人不识。更无一物献尊堂。又似避溺而投火。这里如何理论。得不伤物义。南泉道。牵牛向溪东放。未免犯他国王水草。牵牛向溪西放。未免犯他国王水草。不如随分纳些些。总不见得。如今只得从空放下。与诸人平展去。夜来须弥顶上轰一声霹雳。娑竭罗龙王。梦里惊觉。倒跨东海鲤鱼。向藕丝孔中。霈一巡大雨。尽大地无不周徧。昆仑奴走入天台山里拾橡栗。浇得浑身七郎八当。连打数个筋斗。跳上华表柱头。翘足而坐。等太阳东生。晒[日*良]铁袴。唯有门前上马台。面前乾爆爆地。几乎惹出一场祸事。金刚与深沙神。一夜厮争。乾底是。湿底是。一云。总是总不是。一云。乾底从他乾。湿底从他湿。山僧遂与一喝云。三更半夜。这里争甚热椀鸣。拈拄杖一时赶散。然则通人分上。要用便用。机变无方。纵夺临时。卷舒在我。譬如掷剑挥空。莫论及之不及。且不着思量。平仄对偶。星河秋一雁。砧杵夜千家之语。要得尖新应个时节。佛法不是这个道理。然虽如是。无智人前。不可说梦。

　　拈古颂赞

　　举调达因谤佛。生身陷入地狱。佛令阿难去问。你在地狱还安否。达云。我在地狱。如处三禅天乐。佛又令去问。你还求出否。达云。待世尊入。我即出。难云。世尊是三界大师。岂有入地狱分。达云。世尊既无入地狱分。我岂有出地狱分。
　　拈云。大隐居廛。小隐居山。各得其所。随分安闲。何必更来论出入。人生在处有余欢。
　　举维摩会上。三十二菩萨。各说不二法门。至文殊云。如我意者。於一切法。无言无说。无示无识。离诸问答。是为入不二法门。文殊又问维摩。维摩默然。文殊叹言。善哉善哉。乃至无有文字语言。是真入不二法门。
　　拈云。这老病汉。寻常钉觜铁舌。及被文殊一问。真得口里胶生。随后更与一杓恶水。至今起不得。
　　举赵州访茱萸。才上法堂。萸云。看箭。州亦云。看箭。萸云过。州云中。
　　拈云。二老。一期争射。总未是好手。若到别峰门下。管取弓折箭尽。
　　举僧请益翠岩曰。有僧问赵州。万法归一。一归何所。岩便喝。僧茫然。岩却问。赵州道什么。僧拟举。岩打一拂子。喝出。
　　拈云。洪机在掌。排巨灵擘太华之威。明镜当台。绝演若逐东西之怖。当时若不是这僧。洎合错祗对。
　　举僧问投子。一切声是佛声。是否。子云是。僧云。和尚莫屎沸碗鸣声。子便打。
　　僧又问。粗言及细语。皆归第一义。是否。子云是。僧云。唤和尚作一头驴。得么。子便打。
　　拈云。这僧拾得一柄铅刀。便敢充关突塞。若非投子有定乱之剑。洎被搅扰一上。然虽如是。若无举鼎拔山力。千里乌骓不易骑。

　　达磨见梁武帝　　赵州勘二庵主

　　一片银蟾挂碧天。清光冷照凤楼前。九重玉户深深闭。争见扶疎桂影圆。
　　春风有时恶。春风有时好。人竞逐春风。却被春风恼。

　　云门三顿棒　龙潭吹灭纸烛　云门一曲

　　一叶扁舟信晚风。雨昏浑不辨西东。不因再到秋江上。争见芦花对蓼红。
　　白云绽处见明月。黄叶落时闻捣衣。劝君休去便休去。欲觅了时无了时。
　　独唱清新拍不同。寥寥千古意无穷。拟开眼向声前听。早被风吹别调中。

　　五祖和尚。举僧问赵州。如何是祖师西来意。州云。庭前柏树子。恁么会。便不是了也。如何是祖师西来意。庭前柏树子。恁么会。方始是

　　家人卦变作明夷。爻象分明不待推。无动无谋终吉庆。有求有用即迍危。

　　世尊出山相　　言法华

　　缩头只可藏山谷。出得山来却不堪。若谓利生开佛见。这般恶口不如缄。
　　终朝皮[(彰-章+?)/(厂@毛)]街头走。有口何曾诵法华。末后脱空尤叵耐。逝多容你更交加。

　　给孤长者　　云门大师

　　远迓瞿昙至给孤。伫聆有法为开敷。早知是法应须舍。好请乘时出帝都。
　　中毒睦州。伸冤雪峤。拔本无门。剜空作窍。有折脚殃。乃破家兆。万福曾郎。容此不肖。

　　送幽岩滋上人出岭

　　诸方无说汝无闻。闻说俱无莫倒跟。才起丝毫奇特想。依前似不出雷门。

　　或庵体禅师语　　　　嗣此庵元

　　上堂。举神鼎示众。五蕴出头一段空。同门出入不相逢。无量劫来赁屋住。到头不识主人公。
　　师云。古人大似钉桩摇橹。把缆放船。觉报裂转面皮。终不向半生半灭处。与诸人相见。会么。童顶云衣野兴浓。清斋淡话有何穷。春归檐幕千家雨。月满楼台一笛风。
　　涂灰抹土添光彩。社舞村歌笑己躬。堪笑当年呆得好。百无一解诉心空。星拱北水朝东。月落千江体一同。能向海门深处辊。行船谁怕打头风。
　　西土尊师故纸罗。南方历祖葛藤窠。临风剔起透青眼。跟脚从头觑破那。阿呵呵会也么。尺水休夸一丈波。幕天席地生涯阔。敌胜吹毛不用磨。
　　掉开骨董。奋一只拳。擘破面皮。轩知大胆。住荒凉院舍。拾落成新。说朴实头禅。摧邪显正。他人肯处我不肯。缁素分明。他人疑处我不疑。夤缘有在。方来共住。道伴交肩。冷月深冬。围炉向火。不作方便。可煞古风。守口如瓶。更嫌什么。从上秃鬼。沙魇河楼。露布葛藤。空相绊捻。兄弟。见机瞥地。庆快己躬。一切临时。只依本分。咄。出头天外看。谁是那边人。巡堂吃茶去。
　　不守师承不会禅。饥来吃饭困来眠。平常肯恃拳头大。冷地乾赢空劫前。活祖师意。直用直行。离文字禅。非延非促。咬姜呷醋。眼盖乾坤。衲被蒙头。气冲牛斗。选甚风号剑阁。火聚刀山。勘破胜热婆罗门。谁夸平等真法界。十方聚会。杓头舀来。青出於蓝。有何奇特。良久云。野步云头阔。闲歌雪子吟。
　　目击泄天机。梅天散花雨。稽首毗卢师。和南法身主。风光遍大千。捏在毫端聚。多劫修来是浪传。一念不生倾肺腑。从此儿孙遍世间。活计清虚争检古。掷下拂子云。今日祈晴。切忌错举。
　　举临济垂语。有一人。在孤峰顶上。无出身之路。有一人。在十字街头。亦无向背。且道。那个在前。那个在后。
　　师云。闻名不如见面。
　　又云。有一人。论劫在途中。不离家舍。有一人。在家舍不离途中。那个堪受人天供养。
　　师云。见面不如闻名。若是异目超宗。终不向人背后吸冷气。南禅因行掉臂。说一伽陀。粗疎带出莲花笠。济楚披来粪扫衣。拈起少林无孔笛。左瞻右盻两头吹。声声慢。拍拍随。听者虽多和者稀。曲徧欲休休不得。知音知后更谁知。
　　少室无师句。曹溪绝学禅。浑家鬼擘口。五逆不成冤。何故。天之自高。地之自厚。人之自在。道之自然。广额屠儿。立便成佛。清净行者。不入涅盘。三千威仪。那里是那里。八万细行。阿谁是阿谁。然而诸佛本源。众生心地。翻来覆去。一似不曾良马窥鞭。羚羊挂角。白鹭和烟岛。黄莺下柳条。哑子唱嘲词。那咤不识父。各住本位。舌至梵天。本色丛林。厖眉老衲。不慕诸圣。不重己灵。只如鼻孔搭上唇一句。又且如何。惯入惊人浪。生拏称意鱼。
　　居常日用。闻底也是。见底也是。用底也是。有时问底也错。见底也错。用底也错。何故。是也错。错也是。行之在人。断之在智。鼻孔听声。耳朵出气。黑漫漫八面玲珑。活泼泼四棱蹋地。会么。从前多少好儿郎。枉向灵山空受记。
　　解夏云。文殊三处度夏。弥勒一味放憨。善财走百十城。达磨九年面壁。恢阐拈花微笑。光扬布发掩泥。群党咤梨。儿孙霸旺。将断贯索。穿人鼻孔。把木槵子。换人眼睛。呼唤不回。令法久住。牢笼不下。高枕无忧。饱齁齁到处为家。活泼泼。出门是路。不恤时时九夏。非夸日日三秋。轩知入定修禅。曲棒打地。辙莫朝参暮请。折筯量空。如何露柱证明。作么腊人为验。虽然恁么。只如解开布袋。不涉夤缘。有何标格。鹤有九皋难翥翼。马无千里谩追风。
