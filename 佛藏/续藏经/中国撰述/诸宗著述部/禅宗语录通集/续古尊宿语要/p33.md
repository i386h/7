<!-- { "loadSidebar": true } -->
　　言前生。句后杀。电光石火中区别。横按镆铘行正令。外道天魔皆胆慑。阿喇喇。赵州石桥作两截。
　　幽鸟语如篁。柳垂金线长。少林传底事。对面不囊藏。有般汉。闻人举着。便道。闻声悟道。见色明心。若恁么会。病有见闻。且不落见闻。作么生道。三月懒游花下路。一家愁闭雨中门。
　　勿思惟。休造作。展手开拳。咄咄咄。随意说。任天真。镇州萝卜重三斤。堪笑老胡不知有。九年面壁太劳神。
　　有佛处不增。无佛处不减。人人一段光明。历劫何曾欠少。咄。释迦谩自化西乾。达磨无端来此土。

　　月庵果和尚语　　　　嗣开福宁
　　上堂

　　出州回。云。氷壶雪室坐禅时。世事纷纭莫可知。仰羡一堂云水客。忘机寂默是便宜。虽然恁么。透脱玄关。又且如何。闹市街头。无异孤峰顶上。孤峰顶上。正如闹市街头。一喧一静。一彼一此。是非可辨。物理昭然。作么生道得个平怀句。良久云。当初将谓茆长短。烧了方知地不平。
　　若论此事。迷之则万象俱生。心随相转。悟之则乃境唯心。寂然不动。虽然如是。犹是教乘极则。未是祖师门下事。要会么。迷悟双收处。赵州东院西。
　　韶阳一曲二十五。不属宫商角征羽。寥寥千古共谁论。明眼衲僧未轻许。既是明眼衲僧。为什么未轻许。要会么。雪后始知松柏操。事难方见丈夫心。
　　这个事。在天成象。在地成形。在日月为照为临。在江河为洲为渚。遂拈起拄杖云。且道。在衲僧拄杖头。唤作什么。尧风舜日。共乐升平。傥或未然。拨落叶开苍藓色。卓穿氷放野泉声。卓拄杖。下座。
　　松风清。霜月白。妙应无私。灵光烜赫。不用思量。何须拣择。竖起拂子云。一句定乾坤。千古为标格。
　　德山棒。临济喝。不是横该与竖抹。拈来直下要承当。透网金鳞活鱍鱍。活鱍鱍。任人看。碧天云静冷光寒。行行莫谓知音少。佛祖总在一毫端。
　　少保生日请。云。苏州有常州有。吸尽西江只一口。百八数珠数不尽。须知天长与地久。腾今焕古作嘉祥。一一面南看北斗。诸仁者。且道。释迦老子。见明星悟道时。与只今。是同是别。於斯见得。人人高超十地。个个逈出三乘。觌体现成。超诸影像。且今古常如一句。作么生道。良久云。劫石可尽此不尽。金吾难老等乔松。
　　皇叔祖赵相公请云。问既无穷。答亦无尽。问答交驰。复成何事。诸人若向个里见得。当凡心而见佛心。观世谛而成真谛。便能於一毫端。现宝王剎。坐微尘里。转大法轮。世出世间。混融凡圣。岂止纳须弥於芥子。掷大千於方外。且道。恁么人。凭何道理。便得如斯。良久云。三尺冷光辉夜月。一条秋水逼人寒　复举。昔日刘侍郎。到赵州院。见赵州扫地次。侍郎云。大善知识。何得自扫地。州云。外来底。
　　师云。赵州老人。寻常绵密无缝罅。机锋不可触。及乎被侍郎一拶。直得和身放倒。而今还有人扶得起么。若有。试露个消息看。莫是赵州逢强即弱么。莫是随波逐浪么。莫是相席打令么。莫是函盖乾坤么。若如此。总扶未得在。要会么。借水献花常式事。不风流处也风流。
　　刘居士到寺。云。鸦鸣鹊噪为祥瑞。明月清风作近邻。入座笑谈欣亹亹。怡然世外两闲人。是以梵志出家。白首而归。邻人见之曰。昔人尚存乎。梵志曰。吾由昔人。非昔人耳。如夜半有力者。负之而趋。昧者不觉。奇怪诸禅德。二贤者。一期对辨。语惊时听。捡点将来。各在一隅。若向个里。拨转玄关。直下承当得去。便能坐断要津。混融今古。不涉离微。超诸方便。其如智眼朦胧。衣珠尚昧。又且如何。此身不向今生度。更向何生度此身。
　　数日霶[雨/沱]大雨。元来不落别处。滴穿释迦鼻孔。浸烂弥勒眼睛。诸人还觉头疼么。若知痛痒。向东涌西没处。道将一句来。良久云。溪涧岂能留得住。终归大海作波涛。
　　九夏光阴一瞬间。休论城市与深山。大圆觉是安居处。坐断毗卢境界宽。山僧已为诸人。解开布袋头了。且道。只今在毗卢界内耶。毗卢界外耶。脱或未明。归堂吃茶去。
　　桃花红李花白。万壑千岩光烜赫。灵云悟处勿遮藏。贤沙正是白拈贼。贼贼。说甚释迦与弥勒。参。

　　复庵封禅师语　　　　嗣月庵

　　上堂。天宽地大。风清月白。此是海宇清平底时节。衲僧家。等闲问着。十个有五双。知有。祇如夜来华严池。吞却杨子江。开明桥撞倒平山塔。是汝诸人。还知么。若也知去。试向非非想天。道将一句来。其或未知。遂掷下拂子云。须是山僧拂子始得。
　　若论此事。直是无一丝毫许。可以指示於人。若有一丝毫许。可以指示於人。佛法不到今日。是故佛佛授手。祖祖相传。尽是抑而为之。初无实法。到这里。不可更说吾有正法眼藏。涅盘妙心。分付摩诃大迦叶。不可更说吾本来兹土。传法救迷情。一花开五叶。结果自然成。不可更说临济三玄。云门三句。洞山五位。沩仰父子。法眼心识。不可更说垂丝千尺。意在深潭。离钩三寸。以篙便打。然虽如是。事无一向。理出多途。今日幸遇大资相公。已为诸人。广设方便。山僧不免乘此方便。应个时节。是汝诸人。欲知真实相为。应是从前学解。迷悟两岐。彼我古今。一时放却。直须内无取证。外无所获。中无所着。自然常光现前。处处壁立万仞。所以道。神光不昧。万古徽猷。入此门来。莫存知解。此门既入。知解不存。便见保安山色奇复奇。真如翠竹瑞复瑞。僧堂厨库绝中边。佛殿三门无内外。纵有铁额与铜头。到此也须俱粉碎。敢问大众。正当恁么时如何。从今莫道衲被蒙头都不会。复云因。更须知有。彼上人者难酬对。
　　谢典座。顾视大众云。看汝诸人。尽是饱齁齁底。今日随鼓声。挨肩上来。如渴鹿趁阳焰相似。有什么欠阙处。有则出来。吐露看。莫教明朝后日。虚费他新典座盐醋。遂高声云。有么有么。良久云。似则也似。是则未是。
　　鲍知府入山。举僧问云门云。一切智通无障碍时如何。门云。扫地泼水相公来。
　　师云。云门当时。因行掉臂。遮僧未必知归。山僧今日。借水猷花。诸人好生听取。扫地泼水相公来。最好三门八字开。祇恐玉堂便归去。未容莲社久追陪。
　　王少保百日。请升座。正令全提。一切处风行雷动。单刀直入。百万众胆丧魂飞。一朝兴社稷。成勋业於谈笑之间。千古扬声名。处富贵於乾坤之内。有如是标致。得如是希奇。有如是威神。得如是自在。莫非功超十地。果满三祇。欲为护国天王。故作分身佛事。直得纵夺在手。出生入死。而不随生死之流。杀活临时。自利兼他。而不作自他之相。敢问诸人。既是不作自他之相。又复不随生死之流。□□□□相公即今在什么处。遂竖拂子云。诸人若也於斯见得。不知适来僧问。大死底人却活。决定不许夜行。投明须到。其或未然。毕竟水须朝海去。到头云定觅山归。
　　周参政大祥。请升座。不见毗耶老净名。三年一默若雷霆。今朝欲问真归处。乃指灵云。一默依前画不成。所以维摩会上。三十二菩萨。各说不二法门。至文殊云。我於一切法。无言无说。无示无识。离诸问答。是为菩萨入不二法门。及问维摩。维摩默然。文殊赞云。乃至无有语言文字。是菩萨真入不二法门。看他当时维摩一会。宛尔不同。语默当机。天然自异。直得珠回玉转。千圣由是眼开。电击星飞。众魔从兹胆丧。古人即且置。祇如崇恩今日说底。大资参政三年默底。与他文殊维摩。是一耶。是二耶。若道是一。知汝诸人。祇知其一。若道是二。知汝诸人。祇知其二。若道非一非二。知汝诸人。一二不分。若道即一即二。知汝诸人。一二俱失。正当恁么时。既非一二。毕竟如何。鹤有九皋难翥翼。马无千里谩追风。
　　山僧记得。在父母未生时。有一百二十件事。今日一一举似。是汝诸人。第一不得错会。良久云。早是错会了也。
　　天左旋地右转。过眼光阴人不荐。春已过夏初临。尘劫来事在而今。今日事来日事。历劫明明即这是。是则是非又非。乃喝一喝云。莫将鹤唳作莺啼。
　　至节云。衲僧家端的别。脊梁铸就浑刚铁。有饭逢饥即便餐。有话逢人即便说。阿呵呵。如何说。今朝又是新阳节。

　　续开古尊宿语要集第三
　　续刊古尊宿语要第四集　月
　　佛心才和尚语　　　　嗣灵源
　　上堂

　　日出扶桑。老胡眼睛独露。月澄寒沼。祖师心印全彰。便与么去。正是郑州出曹门。
　　上封一句。海墨难诠。墙壁瓦砾。昼夜流传。若住听莹。鹞子冲天。
　　当阳不显迹。文彩未生前。只个平常处。壶中别是天。别是天。唯自到。缓行急行俱蹉过。红尘数尽去来人。李白元是痴措大。参。
　　宗乘提唱。妙绝名言。一句该通。乾坤函盖。直似首罗正眼。竖亚面门。又如圆伊三点。横该法界。乃卓拄杖云。向这一点下明得。出身犹可易。脱体道应难。又卓拄杖云。向第二点下明得。纵横三界外。隐映十方身。又卓拄杖云。向第三点下明得。鱼龙锁户。佛祖潜踪。不然。放过一着随分有。春色一枝三四花。
　　色本殊质像。声元异乐苦。眼耳绝见闻。半夜日轮午。日轮午。与谁说。休向虚空重钉橛。炯炯森罗相对看。如净琉璃含宝月。乃拈拄杖云。三世诸佛。钻入拄杖里去了也。见么见么。无智人前莫说。打汝头破脑裂。
　　二由一有。一亦莫守。拂子朝到西天。暮归唐土。向汝诸人道。也无佛。也无祖。夜半日轮正当午。露柱灯笼[祝/土]着时。谁道黄金如粪土。
　　清机历掌。同道方知。格外称提。徒劳啖啄。句中有句。埋没己灵。句中无句。藏身北斗。拈灯笼向佛殿里。即且置。将三门来灯笼上。又作么生。自是觑不见。刚道有遮护。
　　太上皇帝升遐。就大内升座云。智身迥出先天地。大用纵横不易知。鼓舞灵源宣众妙。人间天上仰无为。无为之道。任其来也。倥侗无象。抱一冥真。神应无私。群灵自化。与其往也。尘销镜净。海湛空澄。月写寒潭。光吞万象。契斯理者。死生通贯。真一如如。乃圣乃神。无在不在。可以与三世诸佛。同时成道。坐菩提场。共六代祖师。同时说法。据师子座。适来适去。宛尔全真。在古在今。曾无别体。然虽如是。且道。今日举扬。资严仙驾。趣何地位。还会么。翻身不坐琉璃殿。要踏毗卢顶上行。
