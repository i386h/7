<!-- { "loadSidebar": true } -->
　　师开堂升座。普观大众一回。乃云。人天普集。合发明个什么事。焉可互分宾主。驰骋问答。便当宗乘去。广大门风。威德自在。辉腾今古。把定乾坤。千圣祇言自知。五乘莫能建立。所以声前悟旨。犹迷顾鉴之端。言下知宗。尚昧情识之表。诸人要知真实相为。但以上无攀仰。下绝己躬。自然常光见前。个个壁立千仞。还辨明得也无。未辨辨取。未明明取。既辨明得。能截生死流。同踞祖佛位。妙圆超悟。正在此时。堪报不报之恩。以助无为之化。
　　翠峰受疏。专使相争。纭纭不已。升座。
　　不须作闹事在。况僧家也无固无必。住则孤鹤冷翘松顶。去则片云忽过人间。应非彼此殊源。动静乖趣。今与诸人念三二年。洞庭晦迹。承四远信心恩顾。栖众方谐旧辙。藏教复乃新归。岂可知感顿忘遽致前迈。诚为不可。
　　四明太守。星驰介使。辎重俄临。既跋涉数州。迢递千里。投诚苦逼。一至於斯。进退审详。不能自决。住翠峰好。往雪窦好。于时众僧高声云。往雪窦好　师顾谓檀越。不用为讶。宜各知时。且佛法委自王臣。兼住持亦以缘断。在彼在此。本无间然。希披疏文。以塞来命。便下座。

　　上堂

　　因僧送拄杖上师。师拈起。成颂云。清峻孤根别有灵。势含山水自分明。提来胜得丰城剑。报尽人间两不平　复云。大凡以平报不平。是义烈常准。以不平报不平。为格外清规。亦犹以智遣惑。颇逢下士。以智遣智。罕遇作家。要会两不平么。诸人也没量罪过。雪窦也没量罪过。雪窦过。自能检责。你者漆桶。不打更待几时。以拄杖一时趁下。
　　形兴未质。名起未名。形名既兆。游气乱清。
　　师拈起拄杖云。大众。拄杖子。是形名双举。还有过也无。有即水里月。无即形名兆。若也究得。实谓恩大难酬。
　　未出母胎。见成公案。周行七步。过犯弥天。更入鹿野苑中。枝蔓上复生枝蔓。乃拈起拄杖云。吽吽。便下座。
　　诸仁者。夫宗师唱道。譬若沧溟上客。独泛兰舟。月渚烟波。随情放旷。欲抛香饵。须待长鲸。纵有纤鳞。应无希冀。
　　直钩钓鲲鲸。曲钩钓龟鳖。曲钩若在鲲鲸。理应未可。直钩若在龟鳖。情亦不甘。如今抛钩也。负命者上钩来。良久云。劳而无功。便下座。
　　日日日东上。日日日西没。循环三百六十。几个解知窠窟。放开精精冥冥。把定恍恍惚惚。君不见。毗耶离城彼上人。一室寥寥是何物。师召大众。高着眼。便下座。
　　因雪示众。头上皑皑。脚下皑皑。金色尊者。独上高台。开眼造罪。合眼受灾。如何如何。天网恢恢。
　　田地稳密底。祖佛不敢近。为什么抬脚不起。又云。神通游戏底。神鬼不能测。为什么下脚不得。直饶十字纵横。朝打三千。暮打八百。
　　春山迭乱青。春水漾虚碧。寥寥天地间。独立望何极。便下座。却顾谓侍者云。适来有人。看方丈么。云有。师云。作贼人心虚。
　　大无外。小无内。半合半开。成团成块。老胡既隔绝。衲子多违背。从他千古万古长漫漫。填沟塞壑没人会。以拄杖卓地一下云。归堂。
　　一不定。二不可。上下四维。春风包裹。桃花杏花斗开。柳条桑条憋破。可怜昔日灵云。刚道迷逢达磨。师拈起拄杖云。灵云鼻孔穿了也。
　　小参云。须菩提岩中宴坐。诸天雨花赞叹。尊者云。空中雨花赞叹。复是何人。云我是梵天。尊者云。汝云何赞叹。天云。我重尊者善说般若波罗蜜多。尊者云。我於般若。未曾说一字。汝云何赞叹。天云。尊者无说。我乃无闻。无说无闻。是真说般若波罗蜜多。又复动地雨花。师云。避喧求静。处世未有其方。他在岩中宴坐。也被者一队汉涂糊伊。更有者老把不住。问云。空中雨花赞叹。复是何人。早见败阙了也。我重尊者善说般若波罗蜜多。恶水蓦头泼。我於般若。未曾说一字。草里走。尊者无说。我乃无闻。识甚么好恶。总似者般底。何处有今日。
　　师复召大众。雪窦幸是无事人。尔来者里。觅个甚么。以拄杖一时趁下。
　　上堂。不得春风花不开。花开又被风吹落。尔若明得褒贬句。未必善因而招恶果。归堂。
　　长觜鸟芳树不栖。喃喃独语。摩斯咤沧溟不入。战战却回。三十年后悟去。提起手云。吽吽。便下座。
　　有时竖起拄杖云。洪机在掌。排巨灵擘太华之峰。复横案云。明镜当台。绝演若逐东西之径。又以拄杖一划云。比拟张麟。兔亦不遇。便下座。
　　巢知风。穴知雨。伶利衲僧。未可相许。若问如何。苦哉佛陀。参。
　　雪覆芦花欲暮天。谢家人不在渔船。白牛放却无寻处。空把山童赠铁鞭。
　　释迦已灭。弥勒未生。正当今日。佛法委在翠峰。放开捏聚。总由者里。放开也。七纵八横。是处填沟塞壑。捏聚也。天下老和尚。尽在拄杖头。不消一札。
　　剑轮飞处。日月沈辉。宝杖敲时。乾坤失色。众魔从兹胆裂。千圣由是眼开。其如二听不圆。震迅雷而莫觉。孤根将败。霈春雨以非滋。致使凡圣岐分。悟迷派列。奔驰七趣。汩没四流。重业相缠。无有休日。尔诸禅德。觊善参详。如人上山。各自努力。
　　立宾立主。剜肉作疮。举古举今。抛沙撒土。直下无事。正是无孔铁槌。别有机关。合入无间地狱。明眼衲子。应须自看。
　　以字不成。八字不是。优昙花正开。齅着无香气。翻笑钓鱼船上客。不爱南山爱鳖鼻。
　　还有闹市里出头底么。良久云。不如策杖归山去。长啸一声烟雾深。便下座。

　　天衣怀和尚语　　　　嗣雪窦显

　　上堂。举教中道。劫来观世间。犹如梦中事。乃拈起拄杖云。看看。拄杖子作梦。梦见吞却山河大地。明暗色空。又梦见成佛作祖。你等诸人。还曾梦见么。若也梦见。山僧今日一场败阙。若不梦见。各自归堂挂搭下。莫教失却枕头。以拄杖击香台。下座。
　　衲僧横说竖说。未知有顶门上眼。
　　时有僧问。如何是顶门上眼。师云。衣穿瘦骨露。屋破看星眠。
　　云生谷口。水滴悬崖。猿啸孤峰。雁横碧落。眼睛定动。鼻孔辽天。箭发离弦。新罗国里。便下座。
　　阇王杀父。圆悟无生。善星出家。生陷地狱。彼彼丈夫。莫自退屈。通身是眼。见处偏枯。截断众流。正是随波逐浪。诸仁者。要会么。冬瓜长儱侗。瓠子曲弯弯。便下座。
　　无边身菩萨。穷尽法界。不见如来顶相。诸仁者。无边身菩萨。不见如来顶相且致。祇如释迦老子。还见无边身菩萨顶相么。如今若有明眼衲僧。非但顶相。十方世界。诸如来心。悉现在前。良久云。还见么。土上更加泥。便下座。
　　太阳门下。日日三秋。明月堂前。时时九夏。古人恁么道。也是剜肉作疮。太阳门下。几个踏着。明月堂前。承虚接响。山僧即不然。火不待日而热。风不待月而凉。芭蕉闻雷开。葵花随日转。若也便恁么去。西天移来此土。参。
　　一钳一槌。抽钉拔楔。大唐鼓韛。新罗打铁。诸仁者。尽乾坤大地。是个槌。柄在什么处。若更问你索钳。与山僧一时败阙。
　　少林九年。垂一则语。直至如今。诸方赚举。欲得不赚么。山僧与你诸人。举一徧。乃云。
　　唵部咘嘿伽多哩萨诃。
　　便下座。
　　般若无知。无所不知。昨夜灯笼吞却佛殿。即不问。你且道。新罗王子坐朝。说什么话。良久云。久雨不晴。
　　一一沤里一文殊。看看沤灭还归水。诸上座是沤。乾坤大地是沤。文殊在什么处。良久云。南天台。北五台。
　　云笼古殿。迦叶攒眉。露滴阶墀。空生泣泪。森罗举唱。孰是知音。水乳难分。鹅王善别。忽然顶门眼开。莫道山僧压良为贱。
　　举修山主问僧。甚处来。僧云。翠岩来。主云。翠岩有何言句示徒。僧云。和尚寻常道。出门逢弥勒。入门见释迦。主云。恁么道。又争得。僧便问。和尚又如何。主云。出门逢阿谁。入门见什么。僧於言下有省。
　　师云。虽得一场荣。刖却一双足。且道。落在宾家分上。主家分上。若定当得出。忧则共戚。乐则同欢。山僧即不然。出门则吴山楚水。入门则佛殿行廊。或有个衲僧。出问。师意如何。许伊具一只眼。
　　良久云。作是思惟时。十方佛皆现。如今思惟了。十方佛即不现。翻思古佛。大似不丈夫。何故。如斯世界。如许广阔。为什么。於一毛端。现宝王剎。坐微尘里。转大法轮。点检将来。气急杀人。
　　举教云。佛放眉间光。现诸希有事。崇寿香台放光。三门佛殿。前廊后架。音声浩浩。岂不是希有事。还会么。西天与此土不同。参。
　　举法眼颂云。九节一筇。堪观大功。谓语诸子。是筇非筇。
　　师云。法眼也是抱桥柱澡洗。把缆放船。山僧即不恁么。乃拈起拄杖。卓一下云。九节一筇。根生上长。未入手中。全无伎俩。既在手中。可下可上。若也划断千圣路头。文殊普贤惶惶。失却座下师象。十地圣人。直得三三两两。便下座。
　　诸佛非我道。谁是最道者。父母非我亲。谁是最亲者。既诸佛非道。父母非亲。那个是得力处。乃拈起拄杖云。或龙盘或虎踞。或纵或横。万变施为。计在临时。若也变作金刚王宝剑。镇定八方。狼烟永息。若也变作踞地师子。正眼觑着。则丧身失命。若也变作探竿影草。东家杓柄长。西家杓柄短。无不了知。在天为五星。在地同五岳。在文殊手中。作如意。在普贤手里。为梵夹。在老僧手里。祇是多年万岁藤。然虽如是。节目上更生节目。枝蔓上更生枝蔓。三十年后。不得错举。
　　入荒田不拣。信手拈来草。尽乾坤大地。是一株草。你诸人且道。是什么草。若人识得。瘥病不假驴驼药。若人不识。且向荒田里坐。参。
　　无边剎境。自他不隔於毫端。且道。妙喜世界不动如来。说什么法。十世古今。始终不离於当念。祇如威音王佛。最初一会。度多少众。若有通方作者。试为道看。良久云。行路难行路难。万仞峰前着眼看。
　　千峰影里。古佛场中。主宾相见。目击知音。犹是剜肉成疮。更言向上别有玄关。尽是欺贤罔圣。良久云。诸人者。欲得不相瞒昧么。天台楖栗杖。南岳万岁藤。
　　微言滞於心首。恒为缘虑之场。实际居於目前。翻成名相之境。天下老和尚。开口动舌。将特石塞却。真如佛性。菩提涅盘。一笔勾下。尽大地。直得无丝毫过患。由是无事甲里更有事。敢问诸人。云门为什么倒骑佛殿。赵州为什么摘杨花。
　　虚明自照。不劳心力。上士见之。鬼神茶饭。中士见之。狂心顿息。更有一人。切忌道着。
