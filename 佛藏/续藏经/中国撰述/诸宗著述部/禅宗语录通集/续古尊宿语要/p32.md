<!-- { "loadSidebar": true } -->
　　临济正宗。自马师黄檗。阐大机大用。脱罗笼。出窠臼。虎骤龙驰。星飞电激。卷舒擒纵。皆据本分。绵绵的的。到兴化风穴。唱愈高。机愈峻。西河弄师子。霜华奋金刚王。非深入阃奥。亲受印记。皆莫知端倪。徒自名邈。只益戏论。大抵负冲天气宇。格外提持。不战屈人兵。杀人不眨眼。尚未彷佛其趣向。况移星换斗。转天轮回地轴耶。是故示三玄三要。四料简。四宾主。金刚王宝剑。踞地师子。一喝不作一喝用。探竿影草。一喝分宾主。照用一时行。许多络索。多少学家。搏量注解。殊不知。我王库内。无如是刀。弄将出来。看底只眨得眼。须是他上流。契证验认。正按旁提。须还本分种草。岂假娣媒。
　　只如宝寿开堂。三圣推出一僧。寿便打。圣云。你恁么为人。非但瞎却这僧眼。瞎却镇州一城人眼去在。寿掷下拄杖。便归方丈。
　　兴化见同参来。便喝。僧亦喝。化又喝。僧复喝。化云。你看。者瞎汉。僧拟议。化直打出法堂。侍僧问。有何相触忤。化云。是他。也有权。也有实。也有照。也有用。我将手向伊面前。横两遭。却不会。似此瞎汉。不打。更待何时。
　　看他本色宗风。迥然殊绝。不贵作略。只贵他眼正。要负荷正宗。须是透顶透底。不涉廉纤。迥然独脱。然后的的相承。可以起此大法幢。然此大法炬。继他马师百丈杨岐。不为忝尔。

　　立地佛事
　　为佛眼下火

　　如来涅盘日。娑罗双树间。放出三昧火。阇维金色身。有条攀条。无条攀例。故褒山佛眼禅师。道播四海。名闻九州。三十年间。三踞大剎。退席褒岭。宴坐锺山。以平生所受用栗棘蓬。驱耕夫之牛。以杨岐所付嘱金刚圈。夺饥人之食。传持一大事。提振向上机。衲子云从。诸方景仰。岂谓一弹指顷。坐断报化佛头。谈笑之间。遽失人天正眼。今则人天廓落。人境萧条。雪映高山。风清大野。圆顶后相。放万里神光。正当与么时。还委悉么。看取亘天。

　　为亡僧下火

　　五蕴山头涅盘路。四方八面没遮栏。通身尽是金刚眼。一粒灵丹火里然。

　　开福宁和尚语　　　　嗣五祖

　　上堂。门里出身易。身里出门难。易难不到处。普请大家看。乃竖起拂子云。还见么。若谓见。云何为见。见在即凡。宛同流浪。若谓不见。云何不见。行脚高士。眼在什么处。见与不见。若为明辨。这里彻去。三世如来。六代祖师。平生关棙。瓦解氷消。苟或未然。待把少林无孔笛。为君吹起小阳春。
　　施主请云。饮光门下。徒夸微笑之机。少室嵓前。谩说安心之法。争似呈桡舞棹。画舫轻舟。万里无云。长天一色。芦湾月渚。渔父抛纶。烟岛波心。沙禽戏日。闲烹绿茗。满酌流霞。荡荡皇风。平平帝道。数声归笛离春浦。一片孔帆过洞津。到岸舍舟常式事。何须更问渡头人。诸禅德。报慈如斯举唱。还有为人处么。若道有。那里是有处。若道无。击鼓升堂。辜他请主。到这里。如何剖露。还委悉么。良久云。人归大国方成器。水到沧溟始是波。
　　报慈一要。凡圣同妙。犬吠驴鸣。龙吟虎啸。道吾乐神。师巫祭庙。雨过山青。云收日照。拾得与寒山。不觉呵呵笑。诸禅德。且道。笑个什么。休休。他年自有智音。岂待今朝说破。
　　冬至云。晷运推移。日南长至。分明一道。恩光照彻。十方三世。全彰诸祖玄关。漏泄衲僧巴鼻。灵云刚道无疑。弥勒徒夸受记。争如李四张三。相贺街头巷尾。不是海印发光。亦非楞严三昧。林下高人。休要瞌睡。令余暗里笑舒眉。直是清风动天地。
　　春山青春水绿。啼鸟落花清耳目。一带平原画不成。妙印无羁岂拘束。诸禅德。岂不见。古人道。闻声悟道。见色明心。瞥然妙会。辉古腾今。古人恁么道。也是抱桥柱澡洗。未出常流。开福道。闻声不悟道。见色岂明心。大冶红炉里。真鍮不博金。忽有人道。开福恁么道。何曾梦见古人。师乃呵呵大笑云。将谓胡须赤。更有赤须胡。击禅床。下座。
　　谢藏主云。琉璃殿上。古佛舒光。明月堂前。昙花布影。不用南询弥勒。何须东觅文殊。华藏门开。任君瞻仰。或舒或卷。尘尘普现色身。或放或收。处处毗卢境界。不舒不卷。寂尔无根。不放不收。是真常住。丝毫无碍。统摄圣凡。自利兼他。古今不坠。然虽恁么。当人分上。又且如何。还会么。夜半不须敲五户。天明凤子笑衔花。
　　看藏云。衲子玄关。群生命脉。锋铓未兆。便好承当。文彩才形。翻成影事。何也。空劫已前。乾坤未剖。凝然一片。非圣非凡。不涉熏修。岂从外有。洎乎世界安立。四姓杂居。憎爱情生。悟迷相返。妄认四大。为自身相。六尘缘影。为自心相。譬彼病目。见空中花。造种种业。受种种报。枉流诸趣。旷劫于今。繇是释尊。不离兜率。下降阎浮。四十九年。三百余会。演无量义。分布尘剎。拯物导迷。应病与方。明师罕值。真药未逢。赖遇程君。为不请友。捐润屋珍宝。届开福道场。命五湖衲子。看阅毗卢大藏。欲使禅人。不动舌头。五千四十八卷。弹指一时周足。直得须弥起舞。海水腾波。天雨四花。地摇六种。因收果海。果彻因源。因果两忘。是真常住。傥或端倪未辨。依前重说偈言。你等诸人。发卷看时。急须着眼。三世诸佛。全分法身。尽在里许。何故。焚香提起经来读。便是拈花付嘱心。此外别求玄妙解。攸攸千古少知音。以拂子击禅床。下座。
　　永嘉一宿。道播寰区。招扇隔江。法流四海。乾坤未剖。谁是知音。空劫已前。何人印可。向上一路。千圣不传。透脱斯关。方能妙用。慈云叆叇。舒卷湘江。不假风雷。霶[雨/沱]甘泽。三草二木。并获敷荣。毕竟指归。自何而得。还知么。青山不锁长飞势。沧海合知来处高。
　　施主设粥请。云。诸禅德。从前日月。依旧山川。泻碧堆青。辉腾今古。曾无间断。岂有亏盈。不见。僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。僧从此大悟。大众且道。那里是这僧悟处。还委悉么。几般云色出峰顶。一样泉声落槛前。下座。
　　摩竭正令。未免崎岖。少室垂慈。早伤风骨。腰囊挈锡。辜负平生。炼行灰心。递相钝致。争似春雨晴春山青。白云三片五片。黄鸟一声两声。千眼大悲看不足。王维虽巧画难成。直饶便恁么。犹是涉途程。诸禅德。不涉途程一句。作么生道。良久云。人从卞州来。不得东京信。

　　佛性泰禅师语　　　　嗣圆悟
　　上堂

　　日出卯。用处不须生善巧。看看。新罗国人。与大食国人。在中庭相扑。被佛殿鸱刎喝一声。却入诸人脚跟下去。诸人还见么。若也见得。触事有余。若也不见。白日莫空过。青春不再来。
　　客从远方来。遗我一张琴。中含太古意。举世无知音。子期徒侧耳。师旷谩追寻。今朝呈似君。试请弹一曲。
　　释迦掩室。净名默然。虽明教眼。未透祖关。如何是祖关。泥蛇吞铁虎。井底火烧山。
　　开口错。令口丧。明眼衲僧无伎俩。春风吹落桃李花。淡烟疎雨笼青嶂。错。
　　达得人空法空。未称祖师家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少。
　　一叶落天下秋。看看空际火云收。万里长江净如练。谢家人不在渔舟。且道。在甚处。归堂吃茶去。
　　一雁度长空。影落寒江水。水无沉影心。雁无遗踪意。踪影两相忘。凭何为的旨。篱边金菊黄。江上芙蓉翠。参。
　　德山入门便棒。平地生堆。临济入门便喝。无风起浪。俱胝竖指。未免颟顸。雪峤辊球。小儿子戏。到这里。总使不着。争如六月三伏。甘雨普洪。水足东皋。禾青南亩。农夫鼓腹。樵者高歌。古佛家风。俨然如在。如斯会得。共乐升平。脱或未然。只知事逐眼前过。不觉老从头上来。
　　三角牯牛独脚舞。两轮石磨绕空飞。新生孩子擎铁棒。直上须弥打一槌。以拂子击禅床。下座。
　　久雨不晴。有理难伸。云雾长埋大野。檐声不断前旬。阿喇喇。闻不闻。补陀岩上客。应笑未归人。
　　涅盘无异路。方便有多门。遂拈起拄杖云。看看。山僧拄杖子。一口吸尽西江水。东海鲤鱼。[跳-兆+孛]跳上三十三天。帝释忿怒。把须弥山一掴粉碎。坚牢地神。合掌赞叹云。谛观法王法。法王法如是。拄杖子击禅床。下座。
　　不思善不思恶。内外中间空索索。抬眸或尔望长空。古木森森撑碧落。参。
　　祖师道。欲得现前。莫存顺逆。释迦老子。是什么破草鞋。一大藏教。是拭不净底故纸。达磨九年面壁。是个瞌睡汉。你诸人。皮下无血。眼里无睛。是来这里。讨个什么碗。各请归堂去。
　　大众。还委悉么。会则途中受用。拈得瓦砾。尽是真金。不会则世谛流传。纵有真金。翻成瓦砾。且道。利害在什么处。未明心地印。难过赵州关。
　　尼道者请。上堂云。有句无句。鸾翔凤舞。全提半提。电转星飞。会则目前包裹。不会则南北东西。阿呵呵。知不知。堪笑当年尼总持。少室峰前逢达磨。更无一法可当情。咄。
　　冬至云。阴消阳复物光华。节令推排岂有差。勿谓枯株无暖气。拈拄杖云。且看拄杖子生花。见么。嗅着即脑裂。卓一下。下座。
　　咄咄何似生。穿云俊鹘摩青天。抬眸一顾十万里。林间钝羽空忙然。求解会。着言诠。还同日午打三更。争如一句声前荐。独向毗卢顶上行。
　　推真真无有相。穷妄妄无有形。真妄两无所有。廓然露出眼睛。眼睛既露。见个什么。晓日烁开岩畔雪。朔风吹绽腊梅花。
　　开口有时非。开口有时是。粗言及细语。皆归第一义。释迦老子碗鸣声。达磨西来屎臭气。惟有山前水牯牛。身放毫光照天地。咄。
　　净人打鼓。三世诸佛。向鼓声里。转大法轮。侍者烧香。六代祖师。向香炉烟上。深谈实相。诸人还闻么。见闻但见闻。见闻即不得。参。
　　宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外。则且置。万机丧尽时如何。八月秋何处热。
　　渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊普贤。全无伎俩。临济德山。不妨提唱。龟吞陕府铁牛。蛇咬嘉州大像。吓得东海鲤鱼肚胀。咦。
　　一举不再说。已涉繁词。未举已先知。犹落第二。直饶向威音那畔。空劫已前荐得。犹是鬼家活计。未为透脱一路。且如何是透脱一路。昨日南山。虎咬大虫。
