<!-- { "loadSidebar": true } -->
　　茸茸芳草随牛食。牛上横眠吹短笛。笛中一曲落梅花。都来不用春风力。烟雨蒙蒙入深坞。重重不碍来时路。石上挛拳紫蕨肥。叶里绵蛮幽鸟语。蓦地歌蓦地舞。纵遇知音未相许。骑牛归去月明天。竹枝敲落声前句。

　　虎丘隆和尚语　　　　嗣圆悟
　　上堂

　　豁开户牖。万里不挂片云。杲日腾空。四顾清风满座。湖光浩渺。野色澄明。万象森罗。全彰海印。直得头头妙用。物物真机。心境一如。纤尘不立。正当恁么时。万机休罢。千圣不携。坐断毗卢顶。不禀释迦文。婢视声闻。奴呼菩萨。德山临济。目瞪口呿。有棒有喝。一点也用不着。且道。忽遇其中人来时。如何话会。倾盖相逢元故旧。何妨来吃赵州茶。
　　悠悠世事空浮沈。自爱白云岁月深。举眼尽非凡草木。刚然断臂觅安心。虽然如是。事无一向。拈拄杖云。达磨来也。在山僧拄杖头上。为诸人说安心法门。还信得及么。若信得及。当下便心安。其或未然。海枯终见底。人死不知心。
　　寰中天子敕。塞外将军令。一句定乾坤。一剑安天下。便见时康道泰。四海晏清。向我衲僧门下。又且不然。拄杖子。吞却乾坤了也。绵绵不漏丝毫。何处更有一物。与诸人为缘为对。还会么。良久云。各请归堂吃茶去。
　　牛头没。马头回。渠无国土。无位真人。突出难辨。甚处逢渠。击石火闪电光。得不得。未免丧身失命。且风恬浪静一句。作么生道。善财别后谁相识。楼阁门开竟日闲。
　　不犯之令。明古今风月。灵机常独耀。万象悉澄彻。更说什么正法眼藏。瞎驴边灭。无计较中。翻成计较。无途辙中。翻成途辙。一时与你截断。秤槌硬似铁。别别。八月秋何处热。
　　一滴水一滴冻。喝下风雷彰大用。棒头点出眼睛来。照了诸相悉空洞。出门撞着须菩提。拶破虚空全体露。一片云凝绝谓情。万里清光飞玉兔。
　　光非照境。境亦非存。光境俱忘。复是何物。百草头上罢干戈。则且置。忽若嘉州大像。倒骑陕府铁牛。把须弥一掴。百杂碎。新罗国里走马。南赡部洲说禅。又作么生。五台山上云蒸饭。佛殿阶前狗尿天。
　　凡有展托。尽落今时。不展不托。堕坑落堑。直饶风吹不入。水洒不着。检点将来。自救不了。岂不见道。直似寒潭月影。静夜钟声。随扣击以无亏。触波澜而不散。此犹是生死岸头事。拈拄杖。划一划云。划断生法师多年葛藤。点头石不觉抚掌大笑。且道。笑什么。脑后见腮。莫与往来。

　　赞达磨

　　阖国人难挽。西携只履归。只应熊耳月。千古冷光辉。

　　应庵华和尚语　　　　嗣虎丘
　　上堂

　　九年面壁。坏却东土儿孙。只履西归。钝置黄面老子。拈拄杖划一划云。石牛拦古路。一马生三寅。
　　黄檗老婆。大愚饶舌。佛法无多子。正眼瞎驴灭。蓦拈拄杖云。妙严突出拄杖。三人证龟成鳖。遂卓一下云。拄杖子善甄别。硬作脊梁。莫教漏泄。观音菩萨。将钱买胡饼。放下却是一块生铁。掷拄杖。下座。
　　雪堂行和尚到。云。临济三遭痛棒。高安滩上知归。兴化於大觉棒头。深明黄檗宗旨。山中兄弟。虽然不多。各各病在膏肓。不是师叔和尚到来。明果不敢妄通消息。少间下座。与诸知事头首大众。拜请。伏望慈悲。痛垂发药。
　　十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得三千世界。一切众生。欢喜赞叹。谓言。打这一棒。不妨应时应节。报恩不觉通身踊跃。遂成一颂。举似大众。青蜓许是好青蜓。飞来飞去不曾停。捉来摘却两边翼。便是一枚大铁钉。
　　举大愚芝和尚云。大家相聚吃茎齑。若唤作一茎齑。入地狱如箭射。
　　师云。大愚好语。要且无来处。若人辨得出。与你一两金。
　　举德山一日。有僧才相看。便近前。作相扑势。山云。你恁么无礼。合吃山僧手中棒。僧拂袖便出。山云。饶你与么。也只得一半。僧便喝。山便打云。须是我打你始得。僧云。诸方有明眼人在。山云。汝天然有眼。僧以手擘开眼云。猫。山云。黄河三千年一度清。
　　师云。这僧是透关底汉。若非德山本分钳锤。几乎死在句下。只如德山道黄河三千年一度清。又作么生。岭梅残雪后。云鬓未梳时。
　　披毛戴角。拽摆拖犂。耕荆棘林。下地狱种。开三毒花。结无明果。是故见者闻者。悉起恶念。恶念起时。充塞虚空。即虚空体。证魔王身。正当恁么时。谁是施者。谁是受者。个里缁素得出。许你诸人。有出身路。苟或未然。且道。佛之与魔。是一是二。一二之义。汝等诸人。且莫瞌睡。为甚如此。三十三天辊气球。
　　参学人。切忌错用心。悟明见性。是错用心。成佛作祖。是错用心。看经讲教。是错用心。行住坐卧。语言三昧。是错用心。吃粥吃饭。屙屎送尿。是错用心。一动一静。一来一往。是错用心。更有一处。是错用心。归宗不敢与诸人说破。何故。一字入公门。九牛拽不出。
　　达磨西来。直指人心。见性成佛。者老臊胡。当时若知有转身句。是你诸人。未免横尸露骨。且道。宝林恁么告报。还有地头也无。莫守寒岩异草青。坐着白云宗不妙。
　　入罗汉五脏云。黄面老人乾屎橛。参随一火烂泥团。心肝肠胃皆条直。蔬饭茶花照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　举僧问径山。掩息如灰时如何。山云。犹是时人功干。僧云。干后如何。山云。耕人田不种。僧云。毕竟如何。山云。禾熟不临场。
　　师云。凤合香沈。雪巢夜冷。半窗明月。和气蔼然。正当恁么时。且道。归宗与径山。还有相见分也无。见与不见。即且置。只如这僧问径山。还具眼么。苟或未然。云藏无缝袄。鸟宿不萌枝。
　　万杉到。云。大底大。小底小。长底长。短底短。曲底曲。直底直。方底方。圆底圆。正底正。邪底邪。为复是佛耶。是菩萨耶。是罗汉耶。是圣僧耶。是鬼神耶。是天仙耶。我昔闻是法。未尝妄宣说。是义非义。是随义堕。非是非义非非义。是随句堕。若作佛法商量。达磨一宗。埽土而尽。不作佛法商量。老僧活陷地狱。是你诸人。还缁素得出么。苟或未然。少间下座。同知事头首。攀请新万杉。为众说破。
　　举百丈示众云。汝开田了。我与汝说大义。僧云。开田了。请和尚说大义。大展两手。
　　白云端和尚。拈云。百丈说大义。只如此。当时再参马祖底。向什么处去也。若言更有在。未免与蛇画足。且道。作么生得知百丈老人立地处。乃云。客来无茶点。蒿汤备礼仪。
　　师云。白云要见百丈再参马祖底道理。直是好笑。笑须三十年。又道。作么生得知百丈立地处。也与笑三十年。客来无茶点。蒿汤当礼仪。也与笑三十年。三笑而九十年。为复笑白云批判未尽。为复别有道理。汝诸人。若检点得出。归宗拄杖子。两手分付。苟或未然。几度醉归明月夜。笙歌引入画堂前。
　　举睦州示众云。裂开也在我。捏聚也在我。有僧问云。如何是裂开。州云。三九二十七。菩提涅盘。真如解脱。即心即佛。我且与么道。你又作么生。僧云。某甲不与么道。州云。盏子落地。碟子成七片。
　　云峰悦云。相骂饶你插觜。相唾饶你泼水。
　　师云。我且问你诸人。云峰恁么拈提。为复是见睦州意耶。明睦州语耶。归宗因行不妨掉臂。不是禅。不是道。不是玄。不是妙。久立。伏惟珍重。
　　举丹霞。因过一寺。值凝寒。於殿中。见木佛。乃取烧火向。院主偶见。呵责曰。何得烧我木佛。霞以杖拨灰云。吾烧取舍利。主云。木佛何有舍利。霞云。既无舍利。更请两尊。再取烧之。院主自后眉须堕落。
　　师云。诸方商量道。院主忽起疑心。而致斯祸。又云。院主天寒。不与丹霞火向。致令烧却木佛。遂乃眉须堕落。殊不知。院主买铁得金。一场富贵。
　　举僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。
　　师因成一颂。一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。
　　出队归上堂。透过铁壁银山。红尘闹市。全彰古佛家风。经过酒肆茶坊。突出衲僧巴鼻。冷笑诸方寒灰枯木。坐在无魂必死之地。妙严有些子神通。为汝诸人。出气。卓拄杖云。三十年弄马骑。却被瞎驴受记。又卓一卓。下座。
　　大丈夫。须猛烈打破从前伎俩。直下斩钉截铁。拈却佛祖机。拔却系驴橛。岂不见。睦州为人太亲切。拶得云门脚折。后来儿孙。不辨端倪。却向推门处。辨别。若也恁么参禅。驴年未得休歇。妙严不惜眉毛。与你当头拈出。拈拄杖。掷下云。南赡部洲人。常在北郁单越。
　　荆棘林中红烂。破驴脊上苍蝇。韩信临朝底。洞山佛无光。这一队汉。朝三千暮八百。有什么罪过。只如铜砂罗里满盛油。汝诸人。又作么生。良久云。大尽三十日。小尽二十九。
　　百草头上。罢却干戈。万仞峰前。纵横游戏。暗嗟鲁祖。面壁一味。祇贪瞌睡。翻笑睦州见僧与我提一桶水。当恁么时。临济喝似雷犇。也拈放一边。德山棒如撒星。亦置之一处。妙严有条活路。与汝诸人共行。遂画一圆相云。东山下左边底。
　　九九。释迦老子不知有。翻转面皮。伸出毛手。握金刚锤。碎窠臼。突出无位真人。一一面南看北斗。
　　山河大地。草木丛林。尽是恒河沙劫千佛数。直饶信得及去。大似掉棒打月。东头买贵。西头卖贱。三十年后。破草鞋向什么处着。漆桶。参堂去。
　　结夏。拈拄杖。横按云。住山僧某甲。据菩萨乘。修寂灭行。同入清净实相住持。以大圆觉。为我伽蓝。身心安居。平等性智。老僧。二千年前。与十二大士。同在光明藏中。亲闻如来金口。叮咛付嘱。向二千年后。为末世众生。广演斯要。今正是时。报恩不敢囊藏被盖。更为诸人。八字打开去也。以拄杖卓一卓云。先请文殊大士。向山僧拄杖头上。为诸人说安居偈。护生须是杀。杀尽始安居。会得个中意。铁船水上浮。次当山僧。重说偈言去也。文殊据虎头。山僧收虎尾。中间诸菩萨。随例生欢喜。复以拄杖。卓一卓。下座。
　　谢首座书记藏主。举赵州会下。有二僧。相推不肯作第一座。主事白州。州云。总教伊作第二座。事云。教谁作第一座。州云。装香着。事云。装香了也。州云。戒香。定香。慧香。解脱香。
