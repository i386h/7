<!-- { "loadSidebar": true } -->
　　升座。问答罢。乃云。海门鼓浪拍天飞。妙喜家风孰与知。今日风云重借便。分明向上为全提。文彩未彰。消息已露。动地惊天。不容回互。云汉昭回星斗垂。谁敢抬头正眼觑　复举。五祖示众云。若人将四大海为砚。须弥为笔。向太虚。书祖师西来意。太平下座。礼伊为师。若书不得。佛法无灵验。
　　师云。诸禅德。直饶恁么。未是作家。裂开金锁玄关。看取通天手段。拈拄杖划一划云。还知么。三分入石从来妙。却使神仙暗里惊。
　　雁山枯木和尚遗书至。云。枯木生花劫外春。馨香遍界古今闻。忽然树倒归何处。猿叫千山月满船。
　　会庆圣节。升座云。世出世间称第一。谁敢当头正眼观。今日风云欣庆会。九重深处现龙颜。拈起拂子云。甚生标格。与么奇特。甚生标格。如是富贵。未离兜率降王宫。天上人间无比类。万国来朝仰圣明。南山又见添苍翠。直得龙吟丹阙。凤舞青霄。石笋抽条。木人抚掌。正与么时。莫有共乐升平底么。良久云。雕弓高挂狼烟息。恢复山河四百州。
　　至雪峰。请升座云。解语非干舌。能言不在声。非声非舌用。还家罢问程。既非干舌。又不在声。且作么生说。作么生听。说既无说。听又无听。直得雨花无路。凡圣绝踪。譬如明镜当台。绝演若逐东西之径。洪机在掌。排巨灵擘太华之峰。只这神威。阿谁敢近。天下老和尚。到这里饮气吞声。乞命有分。只今线道放开。也要大家知有。竖起拂子云。差之毫厘。失之千里。临济正法眼藏。向这瞎驴边灭却。至今三百六十骨节。八万四千毛窍。一时撒在诸人怀里。未审还辨明么。击拂子云。石火一挥天外去。时人休看月边星　复云。适来方丈老人。举僧问五祖和尚。如何是临济下事。祖云。五逆闻雷。
　　师云。五祖和尚。向蟭螟眼中。开张世界。坐断临济舌头。未审还知落处么。擘开沧海取龙吞。五逆闻雷不许闻。翻笑波心遗剑客。区区空记刻舟痕。
　　寸丝不挂。赤肉尚存。万里无云。青天犹在。直饶仰面不见天。低头不见地。鸟道绝行踪。通身无出气。犹落时人窠臼里。还知超越一路么。蓑衣箬笠从偏侧。收取丝纶归去来。
　　素面相呈。犹涉脂粉。离诸己见。堕在断常。直下喝散白云。冲开碧落。到乾元门下。不堪为走使在。还知么。精金不入炉中煅。争得光华彻底鲜。
　　中秋云。茫茫人看中秋月。徒向阎浮记时节。不智明月向人圆。已是眼中重着屑。瞎了眼。降却屑。昨夜三更转向西。惊起苍龙拗角折。
　　师在枕峰。再受黄蘗请。云。春深不放白牛闲。依旧随群入乱山。拽杷牵犁偿宿债。尾巴再露与人看。
　　受鼓山请。云。国师不跨石门句。舌头未举先分付。那堪觌面涉思惟。冲天鹞子新罗去。如斯剖露。已是敲出凤凰五色髓。击碎骊龙颔下珠。伶利汉。与么知归。脚跟下好与一札。还知么。大顶峰高。不容进步。灵源水急。谁敢停桡。直饶一喝倒流。亦乃未为奇特。莫有拨转上头关棙底么。良久云。三尺镆铘横在握。不知谁是出头人。
　　僧问。少处减些子。多处添些子时如何。师云。已是七穿八穴。进云。学人未晓其中旨。乞师方便再提撕。师云。不许夜行。投明须倒。进云。登山须到顶。入海须到底。师云。这汉今日方瞥地。僧礼拜　师乃云。少处减些多处添。白云官路贩私盐。一条性命俱抛下。不怕当初王令严。

　　秉拂

　　西禅首座寮立僧。云。不露风骨句。未举先分付。进步口喃喃。轩知大罔措。如斯剖露。已是将诸人作死马医了也。还肯么。若也肯去。大似认奴作郎。若也不肯。又是斩头觅活。到这里。合作么生话会。伶利汉。一觑觑透。何妨稳坐。若向途路经行。不消轻轻一拶。便见铁围那畔。今之学徒。这里经冬。那里过夏。大法未明。一向驰骋唇觜。夸诸己见。将谓举世无人。殊不知。性命浑在别人手里。白日业识忙忙。何时得到家。看它到家底人。开口动舌。自然去离泥水。活人眼目。何曾将实法系缀於人。又岂是心缘意解所能证悟。不见德山和尚示众云。问即有过。不问犹乖。有僧才出。德山便打。僧云。话也未问。因甚便打。德山云。待你开口。堪作什么。
　　古人具恁么手段。譬如烈焰烧空。不容眨眼。有甚近傍处。有般汉闻与么道。又却随语生解。自谓我为法王。於法自在。无你会处。无你不会处。若作如是见解。非惟蹉过德山。亦乃自昧行脚眼。
　　而今要径截会么。适来方丈老人垂示。外道问世尊。不问有言。不问无言。世尊良久。外道赞叹云。世尊大慈大悲。开我迷云。令我得入。师云。听事不真。唤钟作瓮。阿难续问世尊云。外道有何所证。而言得入。世尊云。如世良马。见鞭影而行。师云。且道。那里是见鞭影处。
　　后来雪窦和尚云。迷云既开。决定见佛。还许同参也无。若共相委。天下宗师。并为外道伴侣。若各非印证。东土衲僧。不如西天外道。
　　又大沩喆和尚云。外道怀藏至宝。世尊亲为高提。森罗万象历然。又得阿难金钟再击。四众共闻。虽然如是。大似二龙争珠。长他智者威狞。
　　师云。这两个老汉。一人具金刚眼睛。照破四天下。一人泥里洗土块。未免自救不了。若人缁素得出。未免钝置世尊。为甚如此。觌面若无青白眼。宗风那得至于今。

　　赞偈
　　六祖

　　黄梅半夜错分付。才得星儿便乱做。大庾岭头屙一堆。后代儿孙遭点污。

　　黄檗

　　生缘不在北门村。行脚何曾参百丈。梦里思归黄檗山。无端平地堆青嶂。

　　洋屿庵造水笕

　　路绕悬崖万仞头。担泉带月几时休。个中拨转通天窍。人自安闲水自流。

　　柏堂雅和尚语　　　　嗣懒庵

　　师住温州净社。开堂日。升座。问答罢。乃云。太虚挂剑。用显吾宗。凛凛神威。阿谁敢拟。伶利汉。聊闻举着。踢起便行。坐断报化佛头。直下壁立万仞。若向言中取则。句下明宗。恋窟狐狸。不消一攫。何故。此事不可以有心知。不可以无心得。不可以语言造。不可以寂默通。如击石火。似闪电光。眨得眼来。了无交涉。所以黄檗棒头打出。大愚肋下用来。有卷有舒。能区能别。可以助无为之化。可以报不报之恩。帝道与佛道遐昌。皇风共宗风永扇。直得风行草偃。水到渠成。海晏河清。渔歌樵唱。且共乐升平一句。作么生道。太平瑞气无边表。航海梯山祝圣明　复举。罗山初出世。升座。才敛衣就坐。便云珍重。又云。未会者进前来。僧出礼拜。山便喝。
　　师云。还知罗山落处么。一道直如弦。千古应无对。纵有啮镞机。髑髅成粉碎。喝一喝。
　　太守请就州衙祈雨。升座云。葛陂化杖谁为力。陶壁飞梭事有因。好是风云相际会。峥嵘头角自惊群。拈起拄杖云。还见么。复卓一下云。直得海水腾波。须弥岌[山/口/咢]。拏云擭雾。电埽雷奔。正恁么时。倾湫倒岳一句。作么生道。良久云。大海若知足。百川应倒流。

　　上堂

　　佛子住此地。即是佛受用。拈拄杖卓一下云。巩县茶瓶吃一槌。击碎饶州白瓷碗。直得憍梵钵提。不觉缩项吐舌。观音菩萨。忍俊不禁。向蚊子眼睫上。开张铺席。悬羊头卖狗肉。无星秤子秤来。恰得十二两。大愚老汉。听事不真。却将秤锤锯解。转使行市。买卖不相当。敢问诸人。作么生得恰好去。良久云。多处添些儿。少处减些子。
　　温州贡院回禄。太守请升座。荐亡殁士人。师云。百岁光阴弹指顷。万缘休处是良谋。文章盖世今何在。到了还归土一丘。便恁么信得及。生而无生。一片浮云点太清。灭而无灭。万里寒空沈晓月。个些儿佛不知。拟心栖处隔山迷。直饶不拟栖心处。犹落吾家第二机。岂不见。鲁仲尼谓曾子曰。参乎。吾道一以贯之。直下担荷得去。处生死流。骊珠独耀於沧海。踞涅盘岸。桂轮孤朗於碧天。当恁么时。生死两字。甚处安着。既无安着。便见文殊问庵提遮女云。生以何为义。女云。生以不生生为生义。殊云。如何是生以不生生为生义。女云。明知地水火风四大。未常自得有所和各。而能随其所宜。是为生义。殊云。死以何为义。女云。死以不死死为死义。殊云。如何是死以不死死为死义。女云。明知地水火风四大。未尝自得有所离散。而能随其所宜。是为死义。
　　师召大众云。生死两义。庵提遮女八字打开了也。物故诸位英贤。闻如是说。彻证无生。竖起拂子云。看看。如今尽在山僧拂子头上。示现神变。舒广长舌。同声唱言。生是死之生。死是生之死。两路坦然平。无彼亦无此。既无彼此。又无死生。毕竟向什么处去。劫火洞然毫末尽。须弥顶上任横行。
　　懒庵忌日拈香。瞎驴灭却正法眼。临济宗风始大张。的的单传至今日。绳绳不断愈光扬。有价数。没商量。无鼻孔汉。将什么闻香。
　　万机不到。千圣攒眉。一句当阳。十方坐断。直得三十三天。风飒飒地。金刚水际。涓滴不流。然后移身换步。唱二作三。杀活全提。收放有准。如镜照像。不乱光辉。似鸟飞空。不杂空色。头头历落。着着现前。不堕功勋。何拘得失。所以道。钟中无鼓响。鼓中无钟声。钟鼓不交参。句句无前后。直饶恁么。犹涉程途。瞥转机轮。如何着眼。撒手到家人不识。鹊噪鸦鸣栢树间。

　　小参

　　住温州灵岩入院。当晚云。不露风骨句。未举先分付。进步口喃喃。知君大罔措。古人尽力提持。只这些子。若也彻去。说什么悬崖峭壁。鸟道无前。信脚优游。纵横得路。便见丛林改观。滴水氷生。迈古超今。骑声盖色。全宾即主。全主即宾。照用双行。谁散觑着。且毕竟谁是知音者。雪后始知松栢操。事难方见丈夫心。
　　结夏云。去年今月正今日。北高峰前。冷泉亭畔。悬羊头卖狗肉。秤头斤两惜如玉。几多高价来相酬。尽力相酬酬不足。今年今日正今时。竹山顶上。栖风亭边。饥即餐困即眠。石头为枕草为毡。永日萧然无个事。白云深处不朝天。且道。今年底是。去年底是。若道一是一不是。见处偏枯。若道总是总不是。更买草鞋行脚。何故。不见道。闹时闹浩浩。静时静悄悄。静中之事闹中参。闹中之事静中了。直饶静闹两忘。更须当阳裂破。方能以大圆觉。为我伽蓝。身心安居。平等性智。涅盘自性。无系属故。既无系属。又何用踞菩萨乘。修寂灭行。明眼汉没窠臼。应时如风。应机如电。点着便行。拨着便转。高高峰顶立。不挂烟云。深深海底行。清波不犯。鹅珠不待护而自护。蜡人不待氷而自氷。虽然如是。且道。承谁恩力。还知么。一曲韵寒千古调。万重青嶂月来初。
