<!-- { "loadSidebar": true } -->
　　无明实性即佛性。幻化空身即法身。诸人者。若也信得去。不妨省力。可谓善财入弥勒楼阁。无量法门。悉皆周遍。得大无碍。悟法无生。是为无生法忍。无边剎境。自他不隔於毫端。十世古今。始终不离於当念。且问诸人。阿那个是当念。只如诸人无明之性。即汝之本觉妙明之性。盖为不了生死根源。执妄为实。随妄所转。致堕轮回。受种种苦。若能回光返照。自悟本来真性。不生不灭。故曰无明实性即佛性。幻化空身即法身。只如四大五蕴。不净之身。都无实义。如梦如幻。如影如响。从无量劫来。流浪生死。贪爱所使。无暂休息。出此入彼。积骨。如毗富罗山。饮乳。如四大海水。何故。为无智慧。不能了知五蕴本空。都无所实。逐妄受生。贪欲所拘。不得自在。所以世尊云。诸苦所因。贪欲为本。若灭贪欲。无所依止。汝等若能了知幻身虚假。本来空寂。诸见不生。无我人众生寿者。诸法皆如。故曰幻化空身即法身。法身觉了无一物。唯有听法说法。虚玄大道。无着真宗。故曰本源自性天真佛。
　　又云。五阴浮云空去来。三毒水泡虚出没。若如是者。是为度一切苦厄。乃至无量无边。烦恼知解。悉皆清净。是为清净法身。若到这个田地。便能出此入彼。舍身受身。地狱天堂。此界他方。纵横自在。任意浮沉。应物舒光。随机逗教。唤作千百亿化身。与么说话。可谓无梦说梦。和泥合水。撒屎撒尿。不识好恶。乃呵呵大笑云。若向衲僧门下。十万八千。未梦见他汗臭气在。虽然如是。事无一向。但以假名字。引导於众生。喝一喝。
　　药多病甚。网细鱼稠。
　　道吾打鼓。四大部洲同参。拄杖横也。挑括乾坤大地。钵盂转也。覆却恒沙世界。且问汝等诸人。向甚么处。安身立命。若也知安身立命处。北俱卢洲。吃粥吃饭。若也不知。长连床上。吃粥吃饭。卓拄杖。
　　冬至云。一冬复一冬。一日复一日。五湖参禅人。佳景休拈出。喝一喝。
　　入石霜云。山青水绿。睹景思人。时代相遥。音容如在。忆昔诸道者。住浏阳庵时。祇代洞山禅客。下一转语。悟本一闻。便知是一千五百人善知识。当年被众迎出。住石霜。后来果如其言。名驰天下。所谓从苗辨地。因语识人。山僧不曾住庵。不代一转语。亦被贤侯。移住石霜。接待往来。只以粗粥粗饭。随时应用。故不失其宜。直饶与么来者。总识得伊。不与么来者。亦不欠少伊。是伊到来。自然不打这鼓笛。特地息干戈。便道。似一条白练。古庙香炉去。且道。与古者。还有亲疎也无。良久云。枯木堂前花更春。
　　风浩浩。雨连连。坏堂古殿一时穿。吾峰孤高耸碧天。禅人到者尽皆嫌。雪未下总言寒。那堪雪下更烧烟。转烦恼。吃茶去。珍重。
　　太阳升。南北走。夜月圆。天未晓。鼻孔里藏身一句。即不问。你诸人。脚跟下藏身一句。作么生道。还有道得底么。良久云。相识满天下。知心能几人。
　　天已明。鼓已响。圣众臻。齐合掌。如今还有不合掌者么。有即尼乾欢喜。无即瞿昙恶发。
　　心若无事。万法不生。意绝玄微。纤尘何立。向上一路。千圣不传。学者劳形。如猿捉影。山僧即不然。向下一路。千圣不然。学者劳形。如猿捉影。喝一喝。
　　佛以一音演说法。众生随类各得解。且道。昼行夜卧一句。作么生道。良久。以拄杖卓一下云。德山证明。
　　以拄杖。卓绳床一下云。打草只要蛇惊。
　　灵山一会。千圣共臻。释主抬眸。饮光微笑。衲僧门下。犹在半途。且道。全提一句。作么生道。良久云。怜儿不觉丑。
　　解夏云。昨日作婴孩。今朝年已老。未明三八九。难蹈古皇道。手搦黄河乾。脚踢须弥倒。浮生梦幻身。人命夕难保。天堂与地狱。皆由心所造。南山北岭松。北岭南山草。一雨润无边。根苗壮枯槁。五湖参禅人。可问虚空讨。死脱夏天衫。生披冬月袄。分明无事人。特地生烦恼。喝一喝。
　　世尊三昧。迦叶不知。迦叶三昧。阿难不知。阿难三昧。商那和修不知。从上诸圣三昧。互相不知。乃拈拄杖。划一圆相云。者个是什么。良久云。路逢剑客须呈剑。不是诗人莫献诗。
　　即与么去。早成多事。更乃如何若何。和泥合水。所以灵山会上。迦叶亲闻。少室岩前。祖师断臂。且道。断臂作个什么。卓拄杖一下。下座。
　　昨夜漫天总雪。大地一时皎洁。今朝庭际无人。莫道山僧不说。
　　若论此事。汝今已得。更无欠少。与佛无殊。更无别法。良久云。诸仁者。瞥地也未。古人无端。贵买而贱卖。
　　入兴化。以拄杖。击绳床一下云。大众还会么。不见道。一击忘所知。更不假修持。诸方达道者。咸言上上机。香严与么。悟去分明。悟得如来禅。祖师禅未梦见在。且道。祖师有甚长处。若向言中取则。赚杀后人。直饶棒下承当。事负先圣。
　　万法本间。唯人自闹。所以山僧居福严。只见福严境界。晏起早眠。有时云在碧嶂。月落寒潭。音声鸟。飞鸣般若台前。桫椤花。香散祝融峰畔。把瘦筇。坐盘石。与五湖衲子。时话玄微。灰头土面。住兴化。只见兴化家风。迎来送去。门连城市。车马骈阗。渔唱潇湘。猿啼岳麓。丝竹笙歌。时时入耳。复与四海禅人。日谈祖道。岁月都忘。且道。居深山。住城郭。还有优劣也无。试道看。良久云。是处是弥勒。无门无善财。
　　摩竭提国。水泄不通。少室峰前。亲行此令。作么生是此令。还有人道得么。和泥合水。道将一句来。有么。良久云。游子乍归征袖湿。佳人才唱翠眉低。喝一喝。
　　以拄杖击禅床云。一叶落。天下秋。
　　一尘才举。大地全收。拈拄杖。击禅床一下云。百亿须弥。百亿日月。恒沙国土。恒沙诸佛。瓦解氷消。喝一喝。

　　勘辩

　　筠州兴教明上座。持书到。师接得书。便问。大路来。小路来。明云。和尚试道看。便打一坐具。师云。瞎汉。乱统作什么。明嘘一声。师便打　新藏主到。师问。古人道。三日不相见。莫作旧时看。一夏与藏主隔阔。如今作么生相看。新云。和尚住持不易。师云。与么则西祖不传唐土信。少林谩自立疎亲。新云。和尚为什么。却与么道。师云。南源罪过　问僧。近离甚处。僧云。日势稍晚。师云。不涉程途。一句作么生道。僧云。七九六十三。师云灼然。僧云。气急杀人。师便打　问僧。上座年多少。僧云。二十六。师云。恰与山僧拄杖同年。僧云是。师云。你道。山僧拄杖子。年多少。僧无语。师便打　问僧。上座名什么。僧云海满。师云。海无增减。为什么满。僧云。和尚莫瞒海满好。师云。老僧罪过　师问僧。今夏在什么处。僧云兴教。师云。芝和尚安乐么。僧云安乐。师云。放你二十棒　问僧。人人尽有自己。那个是上座自己。僧云。坐具是七尺布。师云。悔施一问。僧拟议。师便打　问僧。近离什么处。僧云。云过千山碧。师云。着忙作什么。僧云。雁去水声长。师便喝。僧亦喝。师便打。僧亦打。师云。你看这瞎汉。本是打出三门外。念你是新到。且坐吃茶　师见僧举。拈起拄杖云。你为什么。被我拄杖吞却。僧云不敢。师云。你得与么无端。僧云是。师云。还我草鞋钱来　入门一句。作么生道。僧云。上天无路。师云好去。僧云。入地无门。师便喝。僧推师一推。便出去。师唤云。上座。僧不回首。师云。南源今日败阙　相逢不拈出。举意便知有。作么生是。不拈出底句。僧展两手。师云。南源烧香。供养你去也。僧云过。师云。过在什么处。僧以手指头。师云。大远生。僧无语。师便打。
　　九峰专使。驰书到。师云。玄沙封白纸。九峰何用太忉忉。使云。乱峰幽鸟语。师云。不行山下路。争见泣岐人。使云。日午打黄昏。师便喝云。欲观前人。先观所使。
　　问僧。行脚人。须知有行脚事。作么生是行脚事。僧云知。师云。知底事作么生。僧云。山高水冷。师云。念你远来。且坐吃茶。僧云喏喏　问僧。穿云渡水客。不触波澜。试道看。僧云知州笔头脱。落地无人收。师云。乱道作么。僧拟议。师便喝。僧云。日轮正当午。仰面看青天。师以手面前划一划云。者个作么生。僧云了。师便打　问僧。近离甚处。僧云。北禅。师云不涉程途。一句作么生道。僧云。合取狗口。师云。山僧过在甚处。僧云。两重公案。师便喝。僧拟议。师便打。

　　机缘

　　师行脚时。与李都尉相见。才通门状。却请於高班处坐。令小童来问。道得即与相见。师云。今自特来相看。都尉又令小童云。碑文镌白字。当道种青松。师云。不因今日节。余日实难逢。复令小童云。与么则与上座相见去也。师云。脚头脚底。
　　遂请相见。才坐。便问。我闻西河有金毛师子。是否。师云。都尉甚处得这消息。都尉便喝。师云。野干鸣。尉又喝。师云恰是。尉拍手大笑　师得数日。辞都尉。尉云。如何是临行一句。师云。好自将息。尉云。与么则不异诸方也。师云。都尉见处作么生。尉云。放你二十棒。师云。专为流通。尉便喝。拍手一下。师云瞎。尉云好去。师云喏喏。
　　师在河东。为唐明嵩和尚。持书。到杨亿内翰处。才展门状。便请相见。坐次。内翰问。对面不相识。千里却同风。师云。某甲奉院门请。翰云。真个谩语。师云。前月离唐明。翰云。适来悔伸一问。师云作者。内翰便喝。师云恰是。内翰又喝。师以手面前划一划。杨吐舌云。龙象。师云。是何言欤。翰唤客司。点好茶。元来是自家人。师云。也不消得。
　　茶罢。内翰又问。如何是圆上座。为人底句。师云切。翰云。与么则长裙新妇拖泥走。师云。谁得似内翰。翰云。作家作家。师云。放你二十棒。翰拍膝云。这里是什么所在。师拍手云。不得放过。内翰呵呵大笑。
