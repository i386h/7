<!-- { "loadSidebar": true } -->
　　僧问。祖意教意。是同是别。师云。防风长。焦侥短。僧云。与么则不同也。师云。鹅王择乳。素非鸭类　师乃云。持长竿。摇短艇。箬笠只一个。蓑衣无两领。洞庭秋水风不吹。涵虚恰似新磨镜。末后句。留与谢三郎(咄)。

　　水庵一禅师语　　　　嗣佛智裕

　　上堂。魔作佛。坏烂虚空元有骨。佛作魔。须弥顶上涌清波。魔佛二边俱坐却。瘥病不假驴驼药。
　　偶与水云合。不与水云同。云散水流处。寂然天地空古人恁么道。大似徐六担板。水庵即不然。喜与水云会。甘与水云同。云屯水聚处。塞破太虚空。所以道。千波竞起。尽是文殊家风。一亘晴空。无非普贤床榻。便恁么会。正是沙弥童行边事。须知衲僧别有长处。作么生是衲僧长处。喝一喝。击禅床。
　　十二月旦云。今晨改旦。伏惟首座大众。知事头首。一九二九。天寒不出手。三九二十七。篱边吹觱栗。四九三十六。夜眠如露宿。屈而复伸。展而又缩。一夜万算千思。胸中一团麻线。睡也睡不熟。及至天晓起来。脚踏实地。头还带屋。若作佛法商量。口哑舌秃。若作世谛流布。特牛生犊。拂子道。我悟也我悟也。山僧道。你悟个什么。拂子云。可怜逐恶天下人。六六元来三十六。
　　圜悟师翁道。参禅参到无参处。参到无参始彻头。翠云道。参禅参到无参处。参到无参未彻头。若也欲穷千里目。直须更上一层楼。喝一喝。
　　破暑黄梅雨。清神白乳茶。万缘俱不到。物外野僧家。佛窟和尚至。相逢握手不论心。心性吾侪眼里金。三个柴头煨品字。与君闲话古丛林。柴头煨尽已更阑。楼上钟声落月寒。一把柳丝收不得。和烟搭在玉栏干。
　　冻云欲雪未雪。普贤象驾峥嵘。岭梅半合半开。少室风光漏泄。便恁么去。犹是半提。作么生是全提。无智人前莫说。打你头破脑裂。
　　天申节上堂。以拄杖卓一下云。还闻么。复拈起云。还见么。以手横按云。万年藤上一枝春。用祝光尧万乘君。身固寿康长不老。大平时代自由身。
　　燕去梁闲静。鸿来眼界宽。绕庭何所有。风撼竹珊珊。拂子击禅床一下。下座。

　　颂古
　　如何是道。墙外底　　普化明头打

　　赵老家风不热瞒。问他大道答长安。有谁平步归家去。多是区区自作难。
　　一拶银山铁壁摧。大悲院里赶村齐。善财拄杖如无用。乞与佯狂老万回。

　　藏身处没踪迹　　三唤侍者

　　藏身无迹更无藏。脱体无依便厮当。古镜不劳还自照。淡烟和露湿秋光。
　　三唤须知意不轻。平生肝胆一时倾。负吾负汝还知否。纵有丹青画不成。

　　须弥山　　慈明盆子横剑

　　不起一念须弥山。特立当头着眼看。拈一缕丝轻绊倒。家家门底路长安。
　　家山指出路非遥。万仞嵯峨插碧霄。一片白云横谷口。几多归鸟自迷巢。

　　婆子抛儿　　云门话堕

　　岩头婆子铁肝心。击碎乾坤觅赏音。眨上眉毛如不荐。岳阳恶浪转增深。
　　十八佳人美态娇。绣衣轻整暗香飘。抬身花圃徐徐立。引得黄莺下柳条。

　　别峰云和尚语　　　　嗣此庵元
　　上堂

　　我宗无语句。亦无一法与人。知有者已涉繁词。不知有者更宜子细。喝一喝云。擘破成狼藉。浑仑又不成。
　　开炉云。丹霞烧木佛。院主眉须落。官里有明条。许人私结约。傝[(宋-木+几)*辱]杜禅和。识情争卜度。休卜度。万里辽天飞一鹗。
　　举云门大师道。若说菩提涅盘。真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧瓶香供养你。支提即不然。若说菩提涅盘。真如解脱。是将水泼你。若说佛说祖。是将尿泼你。若说超佛越祖之谈。是将屎泼你。且道。云门为人好。支提为人好。若辨得出。许你天下横行。
　　裂开也在我。捏聚也在我。而今裂开也。有解问者出来。众无语。乃云。比拟张麟。兔亦不遇。
　　教你不肯你。为君通一线。若是明眼人。觅甚腊月扇。喝一喝。下座。
　　直截根源佛所印。摘弃寻枝我不能。世尊掩室於摩竭。是摘叶寻枝。净名杜口於毗耶。是摘叶寻枝。须菩提唱无说而显道。是摘叶寻枝。释梵绝听而雨花。是摘叶寻枝。作么生是直截根源。唤作直截。早是曲了也。诸人如何话会。
　　元宵云。支提山里作上元。若校诸方真个异。大虫舌上打秋千。蟭螟眼里放夜市。灯笼倒退舞三台。露柱趋前弄鳖鼻。引得水鸟树林虾蟆蚯蚓。一时[跳-兆+孛]跳出来。尽道花鼓是独有。你这一队尿床鬼子。无一个伶利。拈拄杖下座。大众一时走散。
　　昆仑奴着铁袴。打一棒行一步。[这-言+娄]逻真个[这-言+娄]逻。峭措非常峭措。不惟佛法会尽。且是文章满肚。见渠尝试篇诗。便有惊人底句。如今对大众前。不免一时剖露。且道。诗道什么。举不顾。即差互。拟思量。何劫悟。大众。你见好诗么。无事也好题取一篇。
　　佛说一乘法。无二亦无三。山花开似锦。涧水湛如蓝。支提遮里。无法可说。赢得口似匾担。
　　举寒山子道。一念了自心。开佛之知见。
　　师云。春无三日晴。夏无十日雨。蛇咬虾蟆声。更有众生苦。岂不是佛知见。喝一喝云。诸增上慢者。闻必不敬信。
　　支提不敢向人说。达磨西来有妙诀。若将妄语诳众生。自招拔舌尘沙劫。
　　结夏云。南方有处。名曰支提。中有比丘某甲。与千菩萨。现前大众。同此安居。九十日内。遇饭即饭。遇茶即茶。无寂灭行可修。无诸垢染可离。辄不得一人问着佛法二字。打折你驴腰。贬向二铁围山。莫言不道。
　　支提元不会禅。只是依时及节。孟春即曰犹寒。孟夏即曰渐热。虽无格外高谈。不向眼中添屑。汝等莫错商量。打你头破额裂。
　　端午云。今朝五月五。击动禾山鼓。郁垒与神茶。欢呼斋起舞。报道。山门内外。乃至诸庄田厍儿。一一平安。惟有禅和子。肚里七上八下。被个狗子无佛性苦。诸人者。欲不苦。透得赵州一字关。手握黄金如粪土。
　　举真净和尚道。也无禅。也无道。也无玄。也无妙。快活须明这一窍。
　　师云。既无禅道。又无玄妙。甚处得这一窍。若有一窍可明。如何得快活去。诸人即今要得快活么。便下座。
　　山僧寻常。向诸人道。三世诸佛。是竹木精灵。三贤十圣。是守古冢鬼。西天二十八祖。唐土六祖。是弄泥团汉。自余当甚碗脱丘。乃引声唱云。我昔毁佛及诸祖。皆由无始贪瞋痴。从身口意之所生。一切我今皆忏悔。遂呵呵大笑。以手作鹁鸠觜云。谷谷呱。便下座。
　　举杜顺和尚。有个法身颂。道。怀州牛吃禾。益州马腹胀。天下觅医人。灸猪左膊上。师云。丛林盛传。以为奇特。有甚奇特。蓦拈拄杖云。支提拄杖子。有个法身颂。敢保天下善知识。牙如剑树。口似血盆。无一人道得到他田地。今日不惜。举似大众。虾蟆翻出阔。曲鳝草之长。门前飞八百。屋后走千张。好大哥。
　　昨日有人。从陕府来。却得岭南信。报道。潭州城里好养民。米贱柴多足四邻。唯有道吾和尚。不解深山藏拙。却来闹市里。看人乐神。蓦被鱼行老媪。劈面唾云。遮野狐精。青天白日。向遮里见神见鬼。他后魔魅人家男女。未有了日。只得饮气吞声。支提拄杖子。闻而呵呵大笑曰。好事从来不出门。
　　灯笼露柱。夜来相争佛法。一云。即心是佛。一云。心不是佛。山僧当时。见伊互争不已。各与三十拄杖。三十打即心是佛。三十打心不是佛。待他向后眼开。始信支提车不横推。理无曲断。
　　参禅人多逐妄。不用起模仍画样。春风吹绽桃李花。淡烟疎雨笼青嶂。喝一喝云。若到诸方。莫道支提将境示汝。
　　叮咛损君德。无言真有功。任从沧海变。终不为君通。古德与么道。大似此处无金二两。俗人沽酒三升。
　　支提佛法无多子。何必胡僧劝举扬。好对春风二三月。鹧鸪啼处百花香。喝一喝。
　　拈拄杖云。拄杖子。震大法雷。击大法鼓。说大脱空。平欺佛祖。吓得深沙神。口呿舌长吐。窦八布衫穿。徧觅旧片补。诸人各各有耳共闻。有眼共睹。若更不会。不妨辜负支提拄杖子。卓拄杖。喝一喝。
　　浴佛云。扶宗竖教。整顿颓纲。正令当行。有纵有夺。纵也。一任周行七步。目顾四方。夺也。直得掩室摩竭。饮气吞声。且不纵不夺又作么生。喝一喝云。也欠一杓恶水不得。
　　五月方改旦。今朝又初十。日月去如飞。快鹞趁不及。禅须放下参。但莫固拘执。是处解脱门。汝自不肯入。何必问支提。丁字着脚立。只今普请归堂。问取自己。每日业识忙忙。着甚死急。喝一喝。
　　如来禅。祖师意。绝承当。只这是。破草鞋。汗臭气。热碗鸣。驴豚沸。也大奇。不思议。分明在目前。今古应无坠。佛灭二千年。比丘少惭愧。喝一喝。
　　因祈雨云。双童峰。见诸人连日祈求。上来下去。讽诵不易。即今在门前祥光桥上相扑。三交两合。七起八倒。供养大众。末后陈个口号云。嗟见世间人。永劫堕迷津。不省这个意。修行徒苦辛。山僧向道谢供养。便下座。
　　举僧问云门。如何是正法眼。门云普。
　　僧问风穴。如何是正法眼。穴云瞎。
　　师云。云门普。风穴瞎。三门外金刚。冷地里笑杀。且道。笑个什么。不见僧问米胡。从上诸圣。还达真正理也无。胡云达。
　　参禅人。莫造作。拟心即差。动念即错。大乘小乘。钱贯井索。前三后三。佛手驴脚。开眼也着。合眼也着。拟向这里承当。鼻孔依前失却。
　　举昔有一老宿住庵。门上书心字。窗上书心字。壁上书心字。
　　法眼云。门上但书门字。窗上但书窗字。壁上但书壁字。
　　玄觉云。门上不必书门字。窗上不必书窗字。壁上不必书壁字。何故。字义炳然。
　　师云。诸方商量。咸谓。三老各善笔法。点画可观。且不是草书相谩。支提敢道。诸方未具辨书眼在。殊不知。字经三写。乌焉成马。
　　汝等诸人。挑囊负钵。东走西走。道我瞻风拨草。为法求人。驴年会去。不见道。武帝求仙不得仙。王乔端坐却升天。
　　喝一喝云。天上忽雷惊宇宙。井中之物不抬头。三十年后。莫道支提性急。
　　火焰为三世诸佛说法。三世诸佛立地听。燕子为玄沙深谈实相。玄沙立地听。拈起拄杖云。支提拄杖子。为诸人念摩诃般若波罗蜜多。诸人立地听。且如剎说众生说。三世一时说。又教什么人听。卓拄杖一下云。有眼无耳朵。六月火边坐。
