<!-- { "loadSidebar": true } -->
　　乌长飞兔不住。暑往寒来朝复暮。朱颜未改白发生。三界茫茫何处去。本源自性无凋变。千圣皆从影中现。不离当处常湛然。觅则知君不可见。忽然见。倒骑牛兮入佛殿(咄)。
　　僧问。如何是祖师西来意。师云。君山点破洞庭心。僧问。意旨如何。师云。白浪四边绕。红尘何处来　师乃拈起拂子云。今日华藏手中拂子示身。为诸人作大善知识。开甘露门。入神通游戏三昧。若将东指。则东方妙喜世界。百宝庄严。从空中现。东方阿閦如来。坐天花台。四众围绕。来集於此。若将南指。则南方无垢世界。百宝庄严。从空中现。南方宝相如来。坐天花台。四众围绕。来集於此。若将西指。则西方极乐世界。百宝庄严。从空中现。西方阿弥陀如来。坐天花台。四众围绕。来集於此。若将北指。则北方莲花庄严世界。百宝庄严。从空中现。北方微妙声如来。坐天花台。四众围绕。来集於此。若将下指。则波波咤咤。青赤莲花。阿鼻无间大小地狱。火蛇火狗。刀山剑树。镬汤炉炭。铁城万仞。铁网千层。众苦庄严。从空中现。牛头阿旁。药叉罗剎。牙如利剑。口似血盆。领诸罪人。来集於此。若将上指。则四禅六欲。忉利非想。一切诸天。从空中现。梵王帝释。天子天女。天乐普奏。天香普熏。来集於此。然虽如是。诸人还见么。若也见得。不惟与华藏拂子同参。亦乃证得神通游戏三昧。如其不然。不独钝置华藏拂子。华藏今日一场失利。
　　知郡朝议洎诸巨公。入山瞻礼新造轮藏毕。请升座。僧问。昔日赵州。三等接人。盖为燕赵二王。今日使车入山。未审和尚如何接。师云。适来绿萝亭相见了也。僧云。今古应无坠。分明在目前。师云。目前底事作么生。僧云。洎不问过。师云。只知其一。不知其二。僧云。只如朝贵转大法轮。未审有何福报。师云。有雨洒不着。无风吹亦香。僧云。谢师答话。师云。礼拜了退　师乃顾谓众曰。昔如来大师。於涅盘会上。舒兜罗绵手。於座前捻少土。置指甲上。问迦叶菩萨曰。吾指甲上土。与大地土。何者为多。对曰。大地之土。转厚无疆。指甲上土。不可与比。佛言。如是。一切世间所有众生。从人身得人身。不生边地。长富贵家。十相具足。智围天地。辩凋万物。知忠於君。孝於亲。友于兄弟。不作诸恶。奉行众善。敬信三宝。慎护三业。近善知识。求明心达本。穷理尽性。脱离死生。超凡入圣者。如指甲上土。从人身失人身。受地狱身。受饿鬼身。受畜生身。经千百劫。复得人身。生於边地。在贫贱家。十相不具足。愚痴暗塞。不知忠於君。孝於亲。友于兄弟。造作诸恶。不行众善。不敬信三宝。不慎护三业。周流苦趣。无有出期。如大地上土。
　　由是而观之。三界六道。人身最为难得。既得人身。具是数美。无彼众恶者。益又为难矣。所以唐相裴公有言曰。鬼神沈幽愁之苦。鸟兽怀獝狨之悲。修罗方瞋。诸天正乐。可以整心虑。趣菩提。惟人道为能耳。人而不为。吾末如之何也矣。此盖勉人学於佛道。人而不学佛道。则为自弃者也。然则释迦如来之道。寂寥虚旷。不可以形名得。微妙无相。不可以有心知。超群有以幽升。量太虚而永久。言其大。则该括河沙世界。言其细。则收摄归一微尘。言其照耀。则日月不足以比其明。言其盖载。则天地不足以方其德。非春夏而能生长。非秋冬而能变凋。非风雨而能呴濡。非阴阳而能造化。随之不得其终。迎之罔眺其首。先天而生。而不居其尊。后天而老。而不称其寿。迷之则合尘背觉。悟之则入圣超凡。远之则苦海浮沈。趣之则人天快乐。不假广寻文字。祇要一念回光。但能除一切颠倒妄想攀缘染着生死不净之心。只於一剎那间。便证无生法忍。是故古人道。灵光独耀。回脱根尘。体露真常。不拘文字。性相无染。本自圆成。但离妄缘。即如如佛。只如诸人四大五蕴。行住坐卧。有为无为。是语是默。皆是妄缘。且作么生是如如佛。还会么。鱼因解带金鳞活。马为行春玉勒宽。
　　湿者颜水。乾者归地。热者归火。转者归风。则四大不可得。四大既不可得。则生老病死四相。亦不可得。此唤作人空。过去已灭。未来未至。现在无住。则三世不可得。三世既不可得。则东西南北。四维上下十方。亦不可得。此唤作法空。有人了此二空。则便觉齐佛觉。虽然如是。云门道底。
　　去年逢青春。朱颜映桃李。今年逢青春。白发压双耳。人生七十年。疾若东流水。不了本来心。生死何由离击拂子。下座。
　　弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩狮子。不射象骨猕猴。且道。射个什么。良久云。放过一着。
　　僧问。少林面壁。意旨如何。师云入定。僧云。与么则辜负古人去也。师云。罕遇知音　师乃云。有大人先生。智围天地。辩凋万物。糟粕百家九流。尘垢伊周孔孟。了悟自心自性。兼得大用大机。嗤笑指柏拈花。高揖释迦弥勒。今日顿辔毗卢性海。纵步华藏道场。凛然生匝地之风。四海衲僧。谁敢正眼觑着。然虽如是。古人相见。目击道存。鸣鼓升堂。莫太周遮么。良久云。官不容针。私通车马。
　　盲枷瞎棒。临济不如德山。胡喝乱喝。德山不如临济。沩仰巧传父子。曹洞横设君臣。云门无限葛藤。法眼一般心法。从前五家见解。皆是剜肉作疮。若以正眼观之。是什么弄猢狲伎俩。而今莫有为古人作主底衲僧么。出来。与华藏相见。良久云。螳螂不拒辙。萤火敢烧山。
　　生老病死。此四个烦恼门。一切众生。意甚苦之。求出不得。常乐我净。此四个解脱门。一切众生。意甚乐之。求入不得。华藏今日。借拂子作大导师。指示路头。使诸人从此门出。至彼门入。拔去生死苦根。证得涅盘乐果。然虽如是。且道。路头在什么处。具眼底。试道看。
　　驾羊车。接诸声闻。驾鹿车。接诸缘觉。驾牛车。接诸菩萨。且道。接衲僧驾个什么。三脚驴子弄蹄行。
　　二十五圆通。二十五具铁枷。百千三昧门。百千梁铁锁。大丈夫汉。出家行脚。着甚来由。将父母所生身。担他铁枷。带他铁锁。而今要得三界独游。直须是佛法两字。不把耳闻始得。不见古人道。设有一法。胜过涅盘。我说如梦如幻。虽然如是。也须真到这个田地始得。若未到这个田地。且莫粗心。
　　元宵云。上元令节。四海燃灯。华藏亦以灯为佛事。先用毗卢性海以为盏。次用河沙胜福以为油。中用无上菩提以为心。末用广大智慧以为火。是灯也。以不点而点。是故常点。是光也。以不照而照。是故常照。上至阿迦腻咤天。下至无间地狱。无不洞鉴。无不明了。四生六类。一切有情。遇是灯光。咸得本心。出无明壳。诸人还要见如是清净微妙无尽灯么。良久云。燎破面门。
　　明眼底人被眼碍。悟心底人被心碍。证道底人被道碍。达法底人被法碍。何谓如此。不见道。金屑虽贵。落根成翳。要得高步大方。直须去此四碍。
　　僧问。如何是截断众流句。师云。斗门下闸。问如何是随波逐浪句。师云。船子下杨州。问如何是函盖乾坤句。师云。无缝不通风。问此是古人三句。如何是和尚三句。师云。重言不当吃　师乃云。炼铁围山作钓钩。饵悬八万四千牛。毗卢海内闲抛下。虾蠏鱼龙尽缩头。遂举。昔日有僧问云门。如何是透法身句。门云。北斗里藏身。师云。唤什么作法身。更觅个透法身句。这般汉。节目上更生节目。枝蔓上更添枝蔓。赖遇古人慈悲。若是华藏。三十棒。一棒也较不得。虽然如是。且道。云门与么道。意作么生。要会么。青蛇每用腰为足。红苋时将叶作花。
　　皇帝锡广鉴师号。说偈云。湛露重重洒绀园。衰残何以报君恩。白云堆里焚香坐。耀古腾今不二门　复云。道本无名。强名曰道。十号者应缘而设。三身者为物而彰。是故造理则唯一虚空。造事则森罗万象。然则无名则几息於道。有相则或蔽於真。而今要得妙契自心。直须是名相语言二边不涉。乃拈起拂子云。若道是拂子。则滞在有相有名。若道不是拂子。又落在无名无相。作么生得不涉二边去。要会么。太湖三万六千顷。月在波心说向谁。
　　举江月照松风吹。永夜清宵何所为。若有人。向这里得个入处。管取解空第一。
　　朔风如刀。痛刮人骨。千山万山。雪映寒日。心知春气来。目睹梅花发。游子南方归不归。晓堂闲却龟毛拂。
　　千经万论。穷之者入海算沙。正眼妙心。悟之者认贼为子。无为无事。堕在解脱深坑。勤苦修行。何异无绳自缚。所以古人道。恁么也不得。不恁么也不得。恁么不恁么总不得。而今还有与华藏把手底衲僧么。离众出来。通个消息。异兽藏头角。灵禽惜羽毛。
　　镂水求纹。谩劳心力。陶空作器。枉费工夫。游溟渤始测浅深。登须弥乃知高远。太阳门下。爝火何施。镆铘匣边。铅刀可弃。击拂子。下座。
　　踏破化城。来至宝所。不采辉山之璧。不探骊颔之珠。坏衲堆肩。拥炉闲坐。唤作无事道人。堪受人天供养。华藏与么道。不是好心。
　　德山棒如雨点。临济喝似雷鸣。虽然声振一时。风流万世。检点得来。还是强生节目。华藏则不与么。三间茆屋。十里松门。健则纵步闲游。困则倒头酣寝。身如槁木。心若死灰。有人笑我愚痴。正爬着侬家痒处。
　　竖不穷三际。横不亘十方。大不偪塞虚空。细不入於芥子。三世诸佛。如觉如梦。诸大祖师。若存若亡。与么境界。从上诸圣。尚迷昧如斯。方今学人。且作么生凑泊。还要会么。但得雪消去。自然春到来。
　　上不见天。下不见地。把定咽喉。何处出气。江南江北。绝毫绝厘。东土西天。成团成块。释迦弥勒。尚自瞒盰。临济德山。如何拟议。衲僧家。没巴鼻。却唤六双为十二(咄)。
　　奇怪诸禅德。文殊普贤。化作寒山拾得。头戴炙脂帽子。脚踏无底麻鞋。身着鹘臭布衫。腰系断[鞙-月+王]腰带。手持拍板。口唱高歌。歌曰。吾心似秋月。碧潭清皎洁。无物堪比伦。教我如何说。华藏当时若见。每人痛与一顿。何为如此。且教伊不敢掣风掣颠。免使后人疑着。乃拈拄杖云。向什么处去也。击绳床。下座。
　　提智慧剑。破烦恼网。拔生死类。置涅盘宅。空却魔王窟穴。埽荡恶趣关防。开拓般若封疆。滋长菩提种性。与么作用。与么建立。还有气不平。不相肯底衲僧么。象驾峥嵘谩进途。谁见螳螂能拒辙。
　　竖起拳云。一大藏教。诸大祖师。天下老和尚言句。总在这里。明明向道。尚且不知。盖覆将来。如何会得。
