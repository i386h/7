<!-- { "loadSidebar": true } -->
　　临阵抗敌。不惧生死者。将军之勇也。入山不惧虎兕者。猎人之勇也。入水不惧蛟龙者。渔人之勇也。作么生是衲僧之勇。拈拄杖云。这个是拄杖子。拈得把得动得。三千世界。一时摇动。若拈把动不得。文殊自文殊。解脱自解脱。
　　僧问。如何是道。师云。出门便见。进云。如何是道中人。师云。担枷过状　师乃云。日日东边出。日日西边没。会么。前是案山。后是主山。三十年后。不得错举。
　　上不在天。下不在地。中不在人。拈拄杖云。而今在翠岩手中。作无边身菩萨。诸人还见么。若见。果不见如来顶相。若不见。今日当巡寮问讯。
　　拈拄杖云。翠岩拄杖子。与天地合其德。与日月合其明。与四时合其序。与鬼神合其吉凶。且道。与衲僧合个什么。向道莫行山下路。果然猿叫断肠声。
　　学道如钻火。逢烟未可休。直待金星现。归家始到头。
　　后神鼎云。学道如钻火。逢烟即便休。若待金星现。烧手又烧头。
　　师云。若论顿也。石门正在半途。若论渐也。神鼎犹欠悟在。於此复且如何。诸仁者。今年逢落叶。几处埽归家。

　　颂古
　　鲁祖面壁

　　端坐千山与万山。劝人除却是非难。池阳近日无消息。偶中当年不目观。

　　马祖即心即佛。后云。非心非佛

　　百万雄兵出。将军猎渭城。不闲弓矢力。斜汉月初生。

　　国师三唤侍者

　　侍者何曾唤不回。国饰乾地起风雷。当时若也相逢着。九转还丹化作灰。

　　百丈野狐

　　百丈野狐。语致言粗。怛萨诃竭。吾有吾庐。

　　洞山麻三斤

　　如何是佛。麻皮三斤。咄。大地茫茫愁杀人。

　　南泉归宗麻谷礼拜国师

　　三人同行。必有我师。择其善者而从之。其不善者而改之。

　　玄沙三种病人

　　一二三。见闻觉。更是谁。顿消烁。花簇簇处鹧鸪啼。草熏熏时鸳鸯飞。玄沙老玄沙老。赖过当年欠一着。谛当之言徒唯然。中间树子半零落。

　　灵云桃花

　　子路当时问要津。滔滔天下丈夫人。相逢相见若如此。更有春风春又春。

　　禾山打鼓

　　解打鼓。几打鼓。四打鼓。打破鼓。天界地界莫莽卤。分明记取好参详。李陵曾入番人户。寄书来报汉朝臣。黄沙漫漫无由住。

　　黄龙南禅师语　　　　嗣慈明

　　上堂。僧堂觑破看积厨。鸱鹘咬杀佛殿脊。明明向道尚乃不会。岂况盖覆将来。击禅床。下座。
　　智海无性。因觉妄以成凡。觉妄元虚。即凡心而见佛。只么休去。便道同安无折合。随汝颠倒所欲。南斗七。北斗八。
　　青萝寅缘。直上寒松之顶。白云淡泞。出没太虚之中。万法本闲。唯人自闹。闹个什么。咄。
　　顺捋虎须应自顾。倒拈蝎尾任他猜。胡来汉现寻常事。勿将明镜挂高台。击禅床。下座。
　　月色和云白。松声带露寒。好个真消息。凭君子细看。
　　紫霄峰顶。黑云叆叇。鄱阳湖里。白浪滔天。一气无作而作。万法不然而然。更若思量拟议。迢迢十万八千。
　　拈拄杖云。横拈倒用。拨开弥勒眼睛。暗去明来。敲落祖师鼻孔。当是时也。目连鹅子。饮气吞声。临济德山。呵呵大笑。且道。笑个什么。喝一喝。
　　千般说万般谕。只要教君早回去。去何处。良久云。夜来风起满庭香。吹落桃花三五树。
　　说妙谈玄。乃太平之奸贼。行棒行喝。为乱世之英雄。英雄奸贼。棒喝玄妙。皆是长物。黄栢门下。总用不着。且道。黄栢门下。寻常用个什么。喝一喝。
　　人人尽握灵蛇之珠。个个自抱荆山之璞。不自回光返照。怀宝迷邦。不见道。应耳时若空谷。大小音声无不足。应眼时如千日。万像不能逃影质。拟议若从声色求。达磨西来也大屈。
　　古人看此月。今人看此月。如何古人心。难向今人说。古人求道内求心。求得心空道自亲。今人求道外求声。寻声逐色转劳神。劳神复劳神。颠倒何纷纷。击禅床。下座。
　　世间有五种不易。一化者不易。二施者不易。三变生为熟者不易。四端坐吃者不易。更有一种不易。是什么人。良久云。聻。便下座　时真点胸作首座。藏主问云。适来和尚道。第五种不易。是什么人。首座云。脑后见腮。莫与往来。
　　示众。身口意清净。是名佛出世。身口意不清净。是名佛灭度。也好个消息。古人一期方便。为汝诸人。开个入路。既得入。又须出始得。登山须到顶。入海须到底。登山不到顶。不知宇宙之宽旷。入海不到底。不知沧溟之浅深。既知宽旷。又知浅深。一趯趯翻四大海。一撼撼倒须弥山。撒手到家人不识。鹊噪鸦鸣栢树间。
　　有一人。朝看华严。暮看般若。昼夜精勤。无有暂舍。有一人。不参禅。不论义。把个破席日里睡。此二人同到黄龙。一人有为。一人无为。且道。安下那个得是。良久云。功德天黑暗女。有智主人。二俱不受。
　　轻轻踏地恐人知。语笑分明更不疑。知者祇此猛提取。莫待天明失却鸡。
　　心王不妄动。六国一时通。罢拈三尺剑。休弄一张弓以拂子击禅床。下座。
　　动念静念为二。不动不静。是为入不二法门。通达此道者。更问朱顶王菩萨。击禅床。下座。
　　出庄回云。去时一溪流水送。回来满谷白云迎。一身去住非去住。二物无情似有情。拂子击禅床。
　　阳鸟啼时天大晓。白云开处月初圆。鹫峰峰下诸禅客。休把金针半夜穿。
　　黄檗有时正路行。有时草里走。汝等诸人。莫见锥头利。失却凿头方。不见古者道。开不能遮。勾贼破家。当断不断。返遭其乱。下座。
　　入海算沙。空自费力。磨砖作镜。枉用工夫。君不见。高高山上云。自卷自舒。何亲何疎。深深涧底水。遇曲遇直。无彼无此。众生日用如云水。云水如然人不尔。若得尔。三界轮回何处起。

　　颂古
　　昌黎见大颠　　秘魔岩见霍山

　　宗师一等展家风。尽情施设为韩公。师子窟中无异兽。象王行处绝狐踪。
　　叔侄相逢两不猜。到头拊背似痴呆。回首恐人生怪笑。报云千里赚余来。

　　严阳问赵州。一物不将来　　三唤侍者

　　一物不将来。肩头担不起。言下忽知非。心中无限喜。毒恶既忘怀。蛇虎为知己。光阴几百年。清风犹未已。以拄杖击禅床。
　　国师三唤侍者。打草只要蛇惊。谁知涧底青松。下有千年茯苓。

　　死心新和尚语　　　　嗣黄龙

　　上堂云。拗折拄杖。将什么登山渡水。拈却钵盂匙筯。将什么吃粥吃饭。不如向十字街头。东卜西卜。忽然卜着。是汝诸人有彩。若卜不着。也怪云岩不得。
　　风雨飕飕声未休。庭前瘦栢翠光流。烟含冷淡滴无尽。谁信当年有赵州。要见赵州么。良久云。归堂吃荼去。
　　谢藏主。举古有一僧。在经堂内。经又不看。禅又不参。书亦不学。每日堆堆地打坐。藏主问。何不看经。僧云。不识字。藏云。何不问人。僧近前低头问。未审是什么字。藏便休去。
　　师云。这僧闭门屋里坐。祸从天上来。若不是藏主。洎被打破蔡州。
　　清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久云。几度黑风翻大海。未曾闻道钓舟倾。
　　举僧问夹山。如何是相似句。山云。荷叶团团团似镜。菱角尖尖尖似锥。复云会么。僧云不会。山云。风吹柳絮毛球走。雨打梨花蛱蝶飞。
　　师云。夹山檐前捧月。未是高明。狭路分岐。宁同大辙。要会相似句么。白鹭沙汀立。芦花相对开。
　　上无片瓦遮头。下无寸土立足。此人有家无家。若有家。因什么却无片瓦遮头。若无家。十二时中。向什么处。安身立命。妙体本来无处所。通身那更有踪由。
　　谢二化主。水中烧火。特地人疑。山上使帆。会者应稀。二理双忘。顿入幽微。一瓶一钵。章江兴归。是也还是。非也还非。白云绽处。明月光辉。双放双收人不会。满山松竹泄天机。
　　正月才终二月来。檐前双燕自徘徊。翻思昔日玄沙老。实相深谈眼未开。既是实相深谈。为什么眼未开。没量大人。语脉里转却。
　　隐显宗风孰辨真。去来犹似涉前因。须知白首归家者。非是今人与昔人。既非今人。又非昔人。且道是什么人。良久云。陋巷不骑金色马。回来却着破襕衫。
　　若论此事。如人家养三个儿相似。第一儿。聪明智慧。孝养父母。接待往来。主张家业。第二儿。凶顽狡猾。贪淫嗜酒。倒街卧巷。破坏家业。第三儿。盲聋喑痖。菽麦不分。事事无能。只会吃饭。三儿中。云岩要选一人用。且道。选那个。为复选聪明智慧底。选凶顽狡猾底。选盲聋喑痖底。於此选得。始入云岩门。未见云岩在。要见云岩么。春雨无高下。花枝自短长。
　　若言其是。天下衲僧非非不得。若言其非。天下衲僧是是不得。何故。点铁化为金即易。劝人除却是非难。
　　知有底人。见山是山。见水是水。见僧是僧。见俗是俗。不知有底人。见山是山。见水是水。见僧是僧。见俗是俗。二人见处一般。作么生辨知有不知有。大众会么。到此若无青白眼。宗风争得至于今。
　　说不得处。作么生举。举不得处。作么生会。会不得处。作么生明。若也明得。三关一镞。一镞三关。若也未明。且作么生定夺。良久云。夏月赤胳[骨*栗]。冬天盖被眠。
　　深固幽远。无人能到。释迦老子到不到。若到。因甚无人。若不到。谁道幽远。

　　小参

　　僧问。如何是夺人不夺境。师云。死中有活　僧云。如何是夺境不夺人。师云。活中有死　僧云。如何是人境两俱夺。师云。死中恒死　僧云。如何是人境俱不夺。师云。活中恒活。
　　师乃云。夫小参者。谓之家教。何谓家教。譬如人家。有三个五个儿子。大底今日干甚事。小底今日干甚事。是与不是。晚间归来。父母一一处断。丛林中亦复如是。院门今日干甚事。是与不是。住持人当一一处断。观今之时节。丛林淡薄。人根狭劣。不可说也。有一般破落户长老。驰书达信。这边讨院住。那通讨院住。才讨得院子。便拣个好日入院。又道。我是长老。方丈里自在受快活。这般底。唤作地狱滓。如今丛林中。若论参禅。故是难得其人。我看见你这一队汉。在这里。心愤愤口悱悱道。我会禅会道。入方丈里。趂口快。撑两转语。便行。不是这个道理。
　　又有一般汉。影影响响。认得个顽空。便道。只是这个事。
