<!-- { "loadSidebar": true } -->
　　如我按指海印发光。拈拄杖云。山河大地。水鸟树林。情与无情尽向拄杖头上。作大狮子吼。演说摩诃大般若。且道。天台南岳。说什么法门。南岳说洞山五位修行。君臣父子。各得其宜。莫守塞岩异草青。坐断白云宗不妙。天台说临济三玄三要。四料拣。一喝分宾主。照用一时行。要会个中意。日午打三更。庐山出来道。你两个汉。正在葛藤窠里。不见道。欲得不招无间业。莫谤如来正法轮。此三个汉。见解。若上衲僧秤子上秤。一个重八两。一个重半斤。一个不直半分钱。且道。那个不直半分钱。但愿春风齐着力。一齐吹入我门来。
　　举金銮一日。在厨前。见典座。便问。典座。变生成熟。即不无典座。离却木杓道将一句来。座无语。
　　后令僧入室。代语。皆不契。乃自代云。羊羹虽美。众口难调。
　　大众且道。金銮离得木杓也未。法华即不然。离却木杓一句。作么生道。人情若好。吃水也肥。
　　今年雨水非常足。管取秋来天下熟。牧童齐唱太平歌。笑杀东村王大叔。
　　合肥请师。不赴。回山云。不住城隍果所期。山花山鸟又同嬉。石泉昨夜窗前过。何事清声胜旧时。卓拄杖三下。
　　玄沙因误吃药。徧身红烂。僧问。如何是坚固法身。沙云。脓滴滴地。
　　天衣怀和尚。颂云。滴滴通身是烂脓。钓鱼船上展家风。时人只见丝纶上。不见芦花对蓼红。
　　亦曾有人。问法华。如何是清净法身。只答他道。屎臭熏天。又云。莲花叶上化生儿。且道。与古人是同是别。法华亦有颂。屎臭熏天亦偶然。法华争敢为君宣。鼻中若有通天窍。一任横行不着穿。
　　举雪窦道。春山迭乱青。春水漾虚碧。寥寥天地间。独立望何极。乃回顾侍者云。还有人守方丈么。云有。自云。作贼人心虚。
　　雪窦老人。放去收来。有舒惨乾坤之手。然虽如是。何似乾坤收不得。尧舜不知名。法华忍俊不禁。当为古人出气。山樱火焰辉。山鸟歌群滑。携手不同途。任他春气发。有天有地来。几个眼睛活。法华暂出。不着问侍者守方丈。便下座。
　　结夏云。安居之首。禁足为名。禁足之意。意在进道护生。衲僧家。有何生而可护。何道而可进。唾一唾。唾破释迦老子面门。行一步。踏断释迦老子脊骨。犹是随行逐队汉。未是本分衲僧。如何是本分衲僧。无限风流慵卖弄。免教人指好郎君。
　　日淌万两黄金。法华门下不着。直饶不直半分钱。正入得法华门。未升得法华堂。入得法华室。且道。什么人升得法华堂。入得法华室。[吃-乙+小]。眼生三角。头峭五岳。
　　法华收得三般希奇之宝。寻常少曾拈出。今日麻头谷头进发。不免将出。奉送诸人。拈拄杖。卓三下云。前头第一不得擘破。又须分教两平。纵遇南番舶主。也须换却眼睛。
　　闻声悟道。见色明心。展两手云。有么有么。又摇手云。无也无也。乃云。曾经大海休夸浪。除却巫山总是烟。拍禅床一下。
　　此事如在万丈崖头相似。总知道。放手着。便扑到底。只是舍命不得。法华今日。不动着一毫头。教诸人。到底去。乃掷下拄杖。下座。
　　学道先须且学贫。学贫贫后道方亲。一朝体得成贫道。道用还同贫底人。法华虽与古人同路行。且不与古人同路归。何谓如此。自住个小院子。客来并无施设。无可咬嚼。赖得下面有人撑拄。逐日且盖覆得过。可谓山花不废栽培力。自有春风管带伊。
　　施主舍法衣。云。龙披一缕。金翅不吞。当时若一口吞尽。岂不天下太平。且道。那个是吞不尽底。拈起法衣角。示众云。者个。岂不是吞不尽底。还见么。等闲挂在肩头上。也胜时人着锦衣。
　　住龙门。僧问。如何是龙门境。师云。到者方知。如何是境中人。师云。两脚拄地　乃云。见闻不脱。如水中月。山色水声。名花异鸟。满眼满耳。作么生说个脱底道理。要会么。畅畅。释迦老与无伎俩。休休。龙门山水天下幽。夜来一觉到天明。得风流处且风流。
　　一切声是佛声。一切色是佛色。释迦老子。诳惑人家男女。陷在阿鼻大地狱中。至今分说不下。拈起拄杖云。太湖县里屠儿。项大伯。今日向龙门拄杖头上。成等正觉。转大法轮。度一切含生。诸人还见么。若也见去。天下太平。以拄杖击禅床。
　　举僧问赵州。大耳三藏。第三度。觅国师不见。州云。在三藏鼻孔里。僧问玄沙。既在鼻孔里。为什么不见。沙云。只为大近。
　　大众。国师若在三藏鼻孔里。有甚么难见。殊不知。在三藏眼睛里。
　　作是思惟时。十方佛皆现。且道。作么生思。若以有心思。则尽大地是荆棘林。若以无心思。则尽大地是荒岑。良久云。云从龙风从处。
　　参禅学道莫忙忙。问透法身北斗藏。吾今老倒疎慵甚。见人无力得商量。唯有锄头知我道。我松同步上金刚。
　　洞山聪老。可谓戢玄机於未兆。藏冥运於即化。今古难并其风。龙门病叟。每日被鬲气扑得来。一日不如一日。只见羸瘦。实是无气力。与人商量。然虽如是。家贫愿邻富。
　　有时碓觜生花。有时佛面百丑。李公醉倒街头。自是张公吃酒。灯笼皱断眉头。露柱呵呵拍手。
　　未透者。且教伊识。已透者。须共伊行。尽大地是沙门一只眼。教阿谁识实际理地。不受一尘。向什么处行。所以道。世人住处我不住。他人行处我不行。不是与人难共聚。大都缁素要分明。少处减些子。多处添些子。为什么。少处更减。多处更添。神仙秘诀。父子不传。
　　今日也道者个。明日也道者个。作么生是那个。漆桶参堂去。
　　法尚应舍。何况非法。拈拄杖云。这个拄杖。且作么生舍。又作么生。说个非法。良久云。敲落鼻孔。露出眼睛。击禅床。
　　一法不明翳汝眼睛。拈起拄杖云。者个岂不是眼睛。八万四千法门。无一点影子。八万四千法门。门门解脱。作么生翳得伊。只如每日。见山见水。分别青黄赤白。不是伊。又作么生见。乃卓拄杖一下云。瞎。
　　一僧在经堂内长坐。一日藏主问。上座何不看经。僧云。某甲不识字。主云。何不问人。僧鞠躬叉手云。未审是什么字。主无语。
　　大众。藏主虽然无语。争柰其声如雷。者僧虽不识字。要且点划分明。且道。是什么字。良久云。玉篇里寻取。
　　贼来须打。客来须看。客来须看。礼之常道。且道。贼来作么生打。人面似贼。贼面似人。半夜三更。有什么辨处。然虽如是。也不得放过。以拄杖击一下。
　　佛法二字。掉去他方世界。未为分外。一日两度钵盂湿。少一点不得。不见道。常闻一饱忘百饥。今日山僧身便是。乃云不审不审。
　　寻常向你道。未在。也无别意。只是要诸人。吃粥吃饭。须是自家拈匙把筯。便得饱。若取别人辨。只是虚饱。腊月三十日。赢得一场乾咽唾。然虽如是。莫教忘却口海会开堂。问答罢。乃云。善言言者。言所不能言。善迹迹者。迹所不能迹。每日开口动舌。无非是言。作么生说个言所不能言。既唤作言。即便是迹。作么生说个迹所不能迹。到者里。一大藏教。用一点不着。到者里。一大藏教。字字用得着。为什么。先用不着。后又却用得着。且道。誵讹在什么处。不见道。千峰势到岳边止。万派声归海上消。自古自今。向其间钻仰者。如稻麻竹苇。实端的透彻者。百中无一二。若果然透得。十二时中。不妨庆快。应机接物。利乐有情。尽乾坤星辰日月。尽大地草木丛林。都作一个出入游戏之场。
　　古者道。玉转珠回佛祖言。精通犹是污心田。老卢只解长舂米。何得黄梅万古传。
　　山僧在庵中。亦有示徒。直下虽然没许般。透如未尽活还难。海门昨夜狂风起。无限波澜一埽乾。恁么地。先与人开却路。然后两手掇放人前。灵利底。不用丝毫气力。便提得去。还有么。若提不去。敢问诸人。十二时中。应用施为。分贤别愚。是是非非。是个什么。
　　郭功甫入山。上堂。夜来枕上。作得个山颂。谢功甫大儒。庐山二十年故旧。今日远访白云。举似大众。请已后分明举似诸方。此颂。岂唯谢功甫大儒。直要与天下有鼻吼衲僧。脱却着肉汗衫。莫言不道。乃云。上大人。丘乙己。化三千。七十士。尔小生。八九子。佳作仁。可知礼也。
　　中峰至。云。九九八十一。几人能解算。两个五百文。元来是一贯。到者里。添得一文么。若有添得一文。即便满路光生。拔出古今。争柰自古自今。千个万个。只爱足头底。白云今日。为你添看。乃云。下座兴知事首座大众。请中峰和尚。升座一徧。
　　若端的得一回汗出来也。向一茎草上。便现琼楼玉殿。若未端的得一回汗出。纵有玉殿琼楼。却被一茎草盖却。且道。作么生得汗出去。良久云。自有一双穷相手。不曾容易舞三台。
　　来知有时。幸自十相具足。稍知有后。分明却被碍塞。要得尽善尽美么。早知灯是火。饭熟也多时。
　　此事有人担得起。价直三千大千世界。有人担不得。不直半分钱。且道。三千大千世界底是。不直半分钱底是。知恩分解报恩。
　　扬眉瞬目。拈锤竖拂。弹指謦欬。尽是抓钩搭索。海会今日还免过也无。家家观世音。处处弥陀佛。
　　举百丈开田。僧白云。开田也。请说大义。丈行数步。退身立。展开两手。
　　师拈云。百丈说大义。只是如此。当时再参马祖底。向甚处去。若言更有在。未免与蛇画足。作么生得见百丈立地处。客来无茶点。蒿汤备礼仪。
　　洞山悟本禅师云。初秋夏末。直须向万里无寸草处去。
　　有僧举似浏阳庵主。主云。出门便是草。
　　师云。若见得庵主。便见得洞山。若见得洞山。便见得庵主。洞山却易见。庵主却难见。为他不为住持之绊。不见道。云在岭头间不彻。水流涧下太忙生。
　　功商二仪而不仁。明踰日月而弥昏。肇法师。只得半边。且作么生是完全者。乃云。左眼半斤。右眼八两。
　　马大师道。即心是佛。又道。非心非佛。诸人即今。要见马大师么。处处绿杨堪系马。家家门首到长安。
　　开口有时道得着。开口有时道不着。着与不着争几何。祥麟只有一只角。
　　弹指謦欬。扬眉瞬目。无不是这个。古人为甚却道。万古碧潭空界月。再三捞摝始应知。要会么。九九八十一。
　　田地稳密底。古佛家风在。神通游戏底。今佛放光明。且道。即今是古是今。乃云。上马见路。职到威成。
　　古人留下一言半句。未透时。撞着铁壁相似。忽然一日觑得透。方知自己是铁壁。如今作么生透。铁壁铁壁。
