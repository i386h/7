<!-- { "loadSidebar": true } -->
　　新安元满和尚到。云。法王法令超群生。常以法财施一切。久持斯语。今见其人。不免向百尺竿头。聊分主伴。万仞崖上。觌体唱酬。直得风行雷动。电激星飞。不唯光壮丛林。要且家声不坠。此中有三百钝根衲子。生盲者尽道。目前无法。见佛祖。如生冤家。生聋者盖道。耳界无声。闻禅道。如风过树。十二时中。只是腾腾任运。似此等辈。难为医疗。幸遇法叔到来。乾元不至寂寞。略借敏手。痛与一针。使闻见脱然。恩归有自。忆得三圣道。我逢人则出。出则不为人。兴化道。我逢人则不出。出则便为人。师云。若是乾元则不然。逢人即出。出即便为人。未审法叔逢人。又作么生。下座攀请。为众说破。
　　怀州牛吃禾。益州马腹胀。天下觅医人。灸猪左膊上。乃卓拄杖一下云。大众。还知杜顺鼻孔在这里么。穿过东弗于逮。透彻西瞿耶尼。纵横十字无人识。赢得山僧眼似眉。
　　入灵石。上堂云。藜杖破云穿石径。芒鞋高蹑钓龙台。到家不必轻弹指。楼阁重重陟顿开。楼阁门开。虚空廓彻。太阳溢目。显露主宾。山花溪水。发扬格外之枢机。虎踞龙蟠。奋迅惊群之作略。山僧到这里。只得口挂壁上。且道。五湖衲子。又作么生相委。喝一喝云。只今休去便休去。欲觅了时无了时。
　　牛头横说竖说。不知向上关棙。衲僧全提半提。失却劫初铃子。若也钩悬六犗。直是钓鲸钓鳌。遂卓拄杖一下云。莫有负命者么。
　　我若孤峰独宿。从他佛祖正眼难窥。我若浅草平田。狸奴白牯许他知有。知音相见。休更扬眉。倾盖同途。已成多事。休休。欲言言不及。冷暖自家知。
　　达磨未传心地印。释迦未解髻中珠。人人负绝世之机。个个怀超方之作。及乎花开五叶。句列三玄。例皆带水拖泥。不免坐沉丘壑。莫有旁不肯底么。若有。出来。向南山起云。北山下雨。三十年后。莫道山僧埋没人好。
　　入荒田不拣。信手拈来草。触目未尝无。临机何不道。遂拈起拄杖云。夹山变作山僧拄杖子。拶着释迦眼睛。穿过弥勒鼻孔。却向波斯国里。说禅去也。以拄杖敲禅床云。禅禅。偏中无正。正中无偏。又敲数下云。道道。筑着额头休蹉过。又卓拄杖云。不蹉过。陌上迷人逢达磨。
　　结夏云。十五日已前。百尺竿头。进取一步。十五日已后。明月堂前。倒退三千。正当十五日。横眸看梵字。弹舌念真言。恁么举唱。正是和泥脱墼。毕竟如何。大尽三十日。小尽二十九。
　　为席参政追悼。云。昔年相见深深处。今日无忘密密观。莫把迅机饶佛祖。便乘灵觉入尘寰。席大资。席大资。但愿空诸所有。慎勿实诸所无。善保遐程。无忘此祝。大众。伟哉若人。非佛非儒。亦非百氏。全佛即魔。而折冲万里。全儒即佛。而融会九流。全机受敌。而应变无穷。全死即生。而去来可辨。忆得李都尉。临死时。有尼问曰。众生见劫尽。大火所烧时。切要照管主人公。都尉云。为我煎一服药来。尼无对。尉云。这师姑。药也不解煎。投枕而卒。
　　师云。都尉可谓头正尾正。绝后光前。且如席大资。当与么时。又作么生。倒骑铁马上须弥。践破虚空七八片。
　　我宗无语句。亦无一法与人。大似扬声止响。掩耳偷铃。若是俊流。直须洗耳。灵石则不然。遂卓拄杖一下云。晴空霹雳。头角峥嵘。止泺困鱼。徒劳激浪。
　　夜来忽听虚空语。乌鸡飞去无寻处。天明捉得死猫儿。文殊跨取便归去。欲归去。却把住。将谓是文殊大士。元来只是东村王大叔。
　　施主请。云。十方无壁落。四面亦无门。正当此时。生死魔向什么处入。剎竿头上煎[饥-几+追]子。三个猢狲夜簸钱。祖佛到这里。向甚处出头。若也具通方底眼。有格外之机。便能向毒蛇头上揩痒。猛虎口里争餐。从教举世乐忻忻。须信渠侬犹未肯。总不与么。天自高地自厚。饥来吃饭。困来打眠。任运还同痴兀人。他家自有通人爱。忆得志公和尚。十二时歌云。鸡鸣丑。一颗圆光明已久。师遂以拂子。击绳床云。生死於此而顿息。苦海於此而枯涸。菩提於此而圆成。涅盘於此而直入。与么说话。大似认鱼目作明珠。去家转远。灵石则不然。鸡鸣丑。一颗圆光明已久。忽然抖擞起来时。问着依前还漏逗。还漏逗。拟欲藏身北斗前。应须合掌南辰后。
　　三界无法。何处求心。四大本空。佛依何住。直得清寥寥白滴滴。犹是真常流注。诸人。十二时中。还有相应处也无。若也相应去。上无攀仰。下绝己躬。唤起怀州牛吃禾。捺下益州马腹胀。从教天下觅医人。灸猪左膊上。奇奇。是是非非总不知。梦回瞥起临明镜。洎被张公错画眉。
　　诸佛放光明。助发真实相。卓拄杖云。希有诸比丘。是中无比况。遂竖起拄杖云。还见么。良久掷下拄杖云。山僧今日失利。
　　李侍郎到山。云。袖里暂闲医国手。岸巾来访卧云人。相逢一笑千峰顶。高下森罗百亿身。相逢一笑。万壑风清。大冶精金。应无变色。黄檗昔遇裴相国。当头一札。冷暖自知。睦州久契陈尚书。剖露肝肠。清虚廓落。正当今日。宾主互换。觌体唱酬。似空藏空。如镜照镜。且道。於中作么生分。芥子拈来敲石窟。须知渠是个中人。
　　谢典座云。画饼不足以充饥。大羹必资於敏手。净瓶趯倒。目前赢得大沩山。铁钵擎来。八万毛孔皆香发。口吞三世即且置。铁牛不食连鞭草。又作么生。良久云。机梭不犯风云势。石笋从教劫外抽。
　　秋风浩浩来。芙蓉花半开。秋风萧萧去。黄叶填山路。大块本无私。恩威各有遇。为什么如此。藏头白海头黑。明眼衲僧辨不得。参。
　　小参。兄弟。一切用心总是闲。不如径截向父母未生前看取。若向父母未生前明得。四大六根。一时脱落。根尘器界。直下顿空。明如皎日。宽若太虚。便与三世诸佛同体。非唯与三世诸佛同体。便与横行竖走。酰鸡蚊虻。悉皆同体。便与森罗万象。明暗色空。方圆长短。悉皆同体。可以拈一尘。尽大地一时明。便乃头头上明。物物上显。所以道。尘尘尔。念念尔。入荒田不拣。信手拈来草。触目未尝无。临机何不道。无根兮却活。离地兮不倒。日用尚不知。更於何处讨。一时撒向诸人面前了也。要用便用。不妨快活平生。到这田地。若是个汉。如关将军相似。持一口露刃剑。当八万大阵。一时扫将去。剑下有杀人之意。有分身之路。只如此人。作么生近傍得他。作么生比拟得他。选佛若无如是眼。假饶千载又奚为。

　　颂古
　　达磨见梁武帝　宝寿开堂。三圣推出一僧

　　远泛鲸波入大梁。廓然无圣对君王。可怜径寸无人鉴。却与相如依旧藏。
　　丰城收宝剑。宇宙识人稀。不入张华手。焉能别是非。

　　山堂洵禅师语　　　　嗣佛心

　　入灵石。举翠岩云。过去诸佛已灭。未来诸佛未生。正当今日。佛法委在翠岩。放行也。随机利物。把住也。瓦解氷消。且道。放行好。把住好。良久喝一喝云。者野狐精。
　　师云。翠岩和尚恁么说话。自救不了。如何为人。灵石也无佛法到诸人参。也无禅道与诸人学。拈却丈二钉。去却八尺楔。若也会得。迥绝无人处。聚头相共举。若也不会。三尺一丈六。且同携手归。
　　正旦云。蛰户未开。龙无龙句。喝一喝云。没量大人。尽向者里坐着。山堂不然。元正启祚。打开门户。头角峥嵘。兴云致雨。卓拄杖云。头角露也。若也见得。张三乌帽斜。李四醉绝倒。若也未见。应时纳佑。庆无不宜。
　　穷谷无人作上元。一灯历劫镇长存。诸人尽在光明里。看时不见暗昏昏。灯笼与露柱相交。佛殿与三门斗额。留雪嶂横趋下海。九迭峰[跳-兆+孛]跳上天。者里明得。一灯明而万亿灯明。傥或未然。东家点灯。西家暗坐。
　　朔风扫地卷黄叶。门外千峰凛寒色。夜半乌龟带雪飞。石女溪头皱两眉。卓拄杖云。大家在这里。且道。天寒人寒。喝一喝云。归堂去。
　　挝鼓升座。拈香祝　圣。明明锥破卦文。直下更无少剩。只如灵龟未兆。文彩未生。还有这个消息也无。良久云。归堂去。
　　万人丛里求知己。百草头边识老僧。从此更无回避处。三头两面得人憎。
　　有佛处不得住。藕丝孔里行官路。无佛处急走过。十字街头相对坐。喝一喝云。功德天黑暗女。有智主人。二俱不受。毕竟如何。大尽三十日。小尽二十九。
　　祈雨云。拽回天关。踏翻地轴。拄杖化为龙。一雨沛然足。在坑满坑。在谷盈谷。大众。既然如是。为什么。者里乾索索地。良久云。知恩者少。
　　一叶翻空便见秋。不风流处也风流。当头荐得便归去。看取木人骑土牛。喝一喝。
　　赤肉团上。壁立千仞。浑家送上渡头舡。粪扫堆头。丈六金身。和盲勃塑瞎。今时兄弟。闻人与么举。点头咽唾道。我会了也。殊不知。山堂老汉。不入这保社。何也。时人只看丝纶上。不见芦花对蓼红。
　　是非海里横身入。豺虎群中放步行。自是渠侬无影迹。从教天下竞头争。常在动用中。动用收不得。常在万象中。出万象一头。你若簸土扬尘。我则空澄海湛。你若单提独弄。我则竖四横三。且道。据个什么道理。不是渠侬多意气。他家曾踏上头关。卓拄杖。下座。
　　天申圣节云。天下无二道。圣贤无两心。世尊不说说。迦叶不闻闻。达磨直指人心。见性成佛。者里若星驰电激。如何近傍。文王之不识不知。孔子之无思无为。子思之不思而得。不勉而中。者里如银山铁壁。作么商量。当阳荐得。绵历万世而卓尔常存。信手拈来。日应万机而巍然不动。弥纶天地。混茫太虚而不见其踪。鼓槖阴阳。陶铸万物而不宰其功。吾君。以此道。倾天下生灵之心。无一物而失其所。臣僧。以此道。祝吾　君齐天之寿。得万国之欢心。是日也。日月为之光华。阴阳为之协序。臣僧今日。又且如何。笑把胡家十八拍。为君吹作万年欢。
　　举教中道。法身流转於五道。故曰众生。众生现时。法身不现。咄。是何言欤。尽大地是释迦老子。何处更有众生。便恁么去。也只得一橛。更有一橛。饶你参三十年。也未分付在。
　　久雨云。娑竭龙王。数时恶发。将四大海水。一踏踏翻。直得三千大千世界。雨淋淋地。在谷盈谷。居坑满坑。湿透释迦鼻孔。浸烂达磨眼睛。众中莫有补缀虚空底钳锤。喝散白云底意气么。但愿曦光照林谷。时闻野老自讴歌。
　　针札不到处。放下死蛇头。唱拍相应时。根尘俱脱尽。明眼汉没窠臼。百尺竿头放步行。大洋海里和身倒。
　　住白鹿。据方丈云。掩室摩竭。正令已行。杜口毗耶。全机脱略。更来开口。犹欠三拳。拟欲吞声。不消一镢。
