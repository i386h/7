<!-- { "loadSidebar": true } -->
　　佛法禅道。是文字语言。拈槌竖拂。鼓弄光影。拂袖便行。乞儿伎俩。百不思量。自作障碍。执法修行。如驴拽磨。看经看教。隔靴抓痒。息念忘缘。弄巧成拙。若是英灵汉。总不作这般去就。如狮子儿。振地哮吼一声。百兽闻之。悉皆脑裂。岂肯依他作解。所以道。参禅须是铁汉。着手心头便判。直趣无上菩提。一切是非莫管。自然不落时人行李处。一切人。自然摸索不着。某上人。久留心於此。未能打脱。发心持钵。亦犹仰山牧牛底时节。忽然道得个不问他人借口。便祸事也。
　　见闻觉知是病。错。见闻觉知是法。错。法离见闻觉知。错错。这四个错字。如天之四时。地之四气。人之四肢。若缺一个。便偏枯倾倒。不成天地人物。黄面老子。一代时教。祖师直指人心。只在四个错字里行。古今禅僧。如麻似粟。各展神通。亦不出此。所以先德。尽力提持。莫过於此。而今若欲作个出格底衲僧。直须有跳出一着子。不见有出不出者。便能超过一切差别等法。如赵州镇州萝卜。青州布衫。庭前栢树子。更不着问人矣。
　　泽禅俊衲。且去徽州持钵归。跳出跳不出。却与你本分草料。

　　颂赞
　　仰山见东寺索珠

　　无言可对辉天地。无理堪伸夺夜光。离相离名言语道。泼天高价不寻常。

　　洞山吃果子

　　尽力提来不等闲。要寻知己验来端。可怜临水探红尾。依旧茫茫失钓竿。

　　化胡椒

　　异国传来种性殊。圆陀陀似蚌中珠。不□□艳照明月。自有辛香压五湖。

　　送人

　　千寻老干无寒暑。百炼精金有变迁。脱尽皮毛空索索。不妨重结弟兄缘。

　　送坚知库

　　埽尽法中病。生憎佛是尘。堂堂一坚密。春至百花新。

　　送泉州僧

　　洛阳桥下千寻水。象骨峰前万迭山。一口为渠吞却了。更无踪迹在人间。

　　送人

　　六窗不着闲光景。七处休寻古佛心。放下不行凡圣路。敢将黄叶当黄金。

　　义副寺求

　　拈却义。除却法。过现未来。不消一札。大海波腾河四流。激湍衮衮吞三峡。须弥山王拊掌笑。江神河神俱[跳-兆+孛]跳。留得珊瑚对月寒。九曲明珠无孔窍。

　　山居(二)

　　瓶盂古涧冷相依。云淡山寒月色微。眼底宾朋聊自足。屋头猿鸟恰忘机。山园茶笋疎疎有。世路人情渐渐稀。不记化权前后际。卷帘移榻看斜晖。
　　平生湖海竟何依。选得佳山赋式微。茗椀炉熏同宿学。蒲团禅板接初机。陂城水满芹尤滑。瓦钵肩挨粥未稀。睡起乌藤清兴在。不知老木挂残晖。

　　赞真觉

　　三回九度。见神见鬼。德山一棒。痛彻骨髓。敲老观门。泼瓦官水。而今冷坐眼麻眉。错认东瓜作碓觜。

　　赞卿老真

　　风萧萧。天空四壁雨疎疎。岩花狼籍。乾剥剥。白浪滔天。寂寥寥。徧界荆棘。漾在栖云草莽中。堪嗟大地无人识。

　　自赞(三)

　　三际断。一亘空。转不转。功不功。迢迢物外像。矫矫岩间松。密密处不堪亲近。荒林里得意相逢。咦。
　　痴不自揆。老不知休。提真觉雀觜杖。用曹山死猫头。乾剥剥。冷湫湫。炙地熏天无气息。抛沙撒土觅冤雠。
　　喻指喻马。何劳真假。说性说心。转见病深。灵山拈花。不曾动着。少林冷坐。徒自沈吟。良工欲写莫可写。汝曹敬之隔千林。山阴阴。水沈沈。苍苔雪径冷不彻。花鸟夕阳闲古今。真兮真兮。胡得而临。

　　为翼侍者下火

　　善翼。汝果生耶。三十年在世亦幻住尔。汝果死耶。亦一时众生颠倒见尔。既不生亦不死。作如是解者。亦识阴中妄想根本尔。那堪更说辞亲老。涉鲸川。登象骨。预留香。衲帔蒙头。师资相契。尽底拈来。总勿交涉。毕竟如何。烈火迸开金世界。铁牛行步莫匆匆。

　　天章楚和尚语　　　　嗣暹道者

　　上堂。举云门云。十五日已前。即不问你。十五日已后。道将一句来。门自代云。日日是好日。
　　师拈云。且道。今日是什么日。还有人拣得出么。若拣得出。不惟通天通地。亦乃别阴别阳。若拣不出。天章今日。不免作个杜巡官去也。良久云。还会么。甲子乙丑海中金。丙寅丁卯炉中火。参。
　　秋天寒不寒。秋雨落不落。昨日问园头。祇是好种作。平地已耕犁。高坡用锹镢。撒灰底撒灰。下麦底下麦。来年长夏间。供养诸禅客。然则独掌不浪鸣。大家共擘划。老汉只恁升堂。诸人作么凑泊。若是担带之流。便请一时放却。以拄杖击香台。下座。
　　一日复一日。一月复一月。借问诸人瞥不瞥。阎罗王在汝面前。声声叫唤。无常鬼在汝脚下。步步排列。问汝有多少光阴。底事浑不肯休歇。直待两脚梢空。恁时作么分说。独有般若钳锤。解向空中钉橛。绊住衲僧脚跟。四边莫教空缺。莫空缺。冬无寒兮夏无热。觅什么镬汤炉铁。乃召大众云。若无此个神通。前程大有霜雪。卓拄杖下座。
　　金藏於矿。非大治无以胜钳锤。玉蕴於山。非敏匠无以成器用。乃打一棒云。大冶敏匠。一时在这里。还有胜得钳锤。成得器用底么。良久云。啼得血流无用处。不如缄口过残春。又打一棒。下座。
　　举雪峰道。尽乾坤大地是个眼。汝拟向什么处蹲座。天章即不然。尽乾坤大地是个眼。因什么。青天白日扶篱摸壁。良久云。佛也救不得。卓拄杖下座。

　　云庵真净文禅师语　　　　嗣黄龙

　　圣寿开堂。问话且止。只知问佛问法。殊不知佛法来处。且道。从什么处来。乃垂下一足云。昔日黄龙亲行。此令。十方诸佛。无敢违者。诸代祖师。一切圣贤。无敢越者。无量法门。一切妙义。天下老和尚舌头。始终一印。无敢异者。无异即且止。印在什么处。还见么。若见。非僧非俗。无偏无党。一一分付。若不见。而我自收。乃收足。喝一喝云。兵随印转。将逐符行。佛手驴脚生缘老。好痛与三十棒。而今会中。莫有不甘者么。若有。不妨奇特。若无。新长老。谩汝诸人去也。故我大觉世尊。昔日於摩竭陀国。十二月八日。明星现时。豁然悟道。大地有情。一时成佛。今有释子沙门克文。於东震旦国。大宋筠阳城中。六月十三日。赫日现时。又悟个什么。以拂子划一划云。我不敢轻於汝等。汝等皆当作佛。
　　昔日大觉世尊。起道树。诣鹿苑。为五比丘。转四谛法轮。唯憍陈如。最初悟道。贫道今日。向新丰洞里。只转个主丈子。遂拈起主丈。向禅床左畔云。还有最初悟道者么。良久云。可谓丈夫自有冲天志。不向如来行处行。喝一喝。
　　开云门门。七通八达。却须知有关棙子去着。若也不知。虽活如死。现黄龙龙。千变万化。更须到伊窟宅潜处。若不到。有眼如盲。诸禅德。我观法王法。法王法如是。有眼者辨取。
　　东西南北。四维上下。观机设教。应病与药。蓦拈拄杖云。马大师来也。看看。日面佛月面佛。一一为君重拈出。若善服者。病瘥药除。举足下足。无非道场。不善服者。药病相治。尽大地是药。触途成滞。遂掷下云。只在诸人面前。
　　有时灰头土面。横身荒草。众生处处着。引之令得出。其柰饥逢王膳不能餐。又争怪得老僧。
　　圣寿长老。不会禅不会道。只会解粘去缚。应病与药。诸佛子。无禅可参。无道可学。弃本逐末。区区客作。不如归去来。识取自家城郭。城中自有法王尊。一呼百诺。髻晃明月珠。手振黄金铎。还要一切众生。自家省觉。来来。应是从前佛法知见。一时放却。乃得自己毗卢心印明廓。喝一喝云。大丈夫儿莫错错。
　　上堂。弥勒真弥勒。分身千百亿。时时示时人。时人皆不识。拈拄杖云。还识么。千个万个。但识取这个。掷下拄杖。
　　宿来万福数日。人事相烦。更不一一陈谢。礼烦即乱。知是个般事便休。且道。是什么事。拈拄杖云。风不鸣条。雨不破块。尧风荡荡。行人让路。万姓歌欢。筠阳城中。谁家灶里无烟。张公吃酒李公醉。卓拄杖云。寒山拾得。
　　僧问。如何是一乘法。师云。百尺幡竿尾指天。
　　乃云。方期首夏。已是初秋。今朝七月改旦。嗟乎流光电速。四序推移。世事不常。人亦渐老。还有不涉老少者么。八十翁翁着绣靴。
　　逍遥长老至。云。青山深处人。来我红尘里。红尘偶不见。白云与流水。耳目何所分。浮名与浮利。为是红尘非。为复青山是。是非两途间。几多殊未已。幸遇逍遥人。可述逍遥理。
　　天地与我同根。万物与我一体。脚头脚尾。横三竖四。北俱卢州火发。烧着帝释眉毛。东海龙王。忍痛不禁。轰一个霹雳。直得倾湫倒岳。云黯长空。十字街头廖胡子。醉中惊觉起来。拊掌大笑云。筠阳城里。近来少贼。乃拈拄杖云。贼贼。
　　一叶落天下秋。老僧慵剃雪霜头。风浩浩水潺潺。忙者自忙闲者闲。终南山色翠相倚。湘岸橘朵红钩攀。诸禅德。会即途中受用。不会世谛流传。拈拄杖云。不是途中受用。又作么生传。良久乃喝云。夜静水寒鱼不食。满船空载月明归。
　　谢月化主。灵山话月。曹溪指月。圣寿今朝谢月。且道。与古人谁亲谁疎。莫有人辨得么。若也辨得。将此身心奉尘剎。是则名为报佛恩。若辨不得。无角铁牛眠少室。生儿石女老黄梅。笑杀栽松道者。参。
　　方经七月十五。又是八月中秋。徒知暑往寒来。人老区区未休。休休。看看便是结交头。大众。丹霞老道底。百骸俱溃散。一物镇长灵。乃喝云。无端骑圣僧。
　　德山呵佛骂祖。承其言者多。见德山者少。黄龙佛手驴脚。见黄龙者众。善其机者稀。拈拄杖云。欲见德山么。左边卓云。看。要见佛手驴脚么。右手卓云。看。乃横云。佛手驴脚。我宗恢廓。德山披毛。黄龙戴角。万化目前。磊磊落落。乃喝云。眼睛定动。总是着缚。
　　道泰不传天子令。行人尽唱太平歌。五九四十五。莫有人从怀州来么。若有。不得忘却临江军豆豉。
　　城中失火云。欻然火起。焚烧舍宅。及至烟消火灭。万事成空。冷地里。一场懡[怡-台+罗]。遂喝云。转凡成圣。又是什么人。
　　永固长老至。云。幽固深远。无人能到。到则山青水绿。别是人间。好诸禅德。江月照松风吹。永夜清宵何所为。却怪长时杜鹃子。春山无限好。犹道不如归。
　　十月十五。迎寒送暑。唯有这个。不来不去。该天括地。亘今亘古。虽则全彰。要且不露。喝一喝。
　　十七十八。早是漏泄。若也不会。守系驴橛。
　　以字不成。八字不是。有利无利。不离行市。拈拄杖云。寰中天子。塞外将军。击禅床。
　　十月二十三。天寒下暖帘。黄昏一觉睡。南海出榆甘。
