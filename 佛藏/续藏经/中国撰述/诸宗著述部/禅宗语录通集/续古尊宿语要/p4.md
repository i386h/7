<!-- { "loadSidebar": true } -->
　　又问。专使还记得唐明和尚。当初悟底因缘么。师云。也曾见和尚举来。内翰云。请不吝慈悲。师云。见和尚举。有僧问念和尚。如何是佛法大意。念云。楚王城畔。汝水东流。翰云。只如楚王城畔。汝水东流。意旨如何。师云。水上挂灯球。翰云。与么则辜负古人去也。师云。内翰疑则别参。翰云。三脚虾蟆飞上天。师云。一任[跳-兆+孛]跳。内翰乃大笑　师住旬日。相辞。翰云。某甲有一转语。寄往唐明处。还得否。师云。明月照见夜行人。翰云。却不相当也。师云。更深犹似可。午后更愁人。翰云。开宝寺前金刚。近日为什么汗出。师云知。翰云。上座临行。岂无为人底句。师云。重迭关山路。翰云。与么则随上座去也。师嘘一声。翰云。真师子儿。作师子吼。师云。放去又收来。翰云。某甲适来。失脚倒地。又得家童扶起。师云。有什么了期。内翰呵呵大笑。
　　因章介二大师。持都尉书至。师有书复。於书后画双脚。脚下书二大师名。寄都尉。尉复以颂答云。黑毫千里余。金椁示双趺。人天都不测。珍重赤须胡。
　　李都尉临终时。画一圆相。并颂。呈师。世界无依。山河匪碍。大海微尘。须弥纳芥。拈起幞头。解下腰带。若问生死。问取皮袋　师乃问。如何是都尉本来佛性。尉云。今日热如昨日。
　　尉却问。临行一句。作么生道。师云。本来无挂碍。随处任方圆。尉云。某甲晚来困倦。更不答话。师云。无佛处作佛。
　　杨岐问云。幽鸟语喃喃。辞云入乱山。时如何。师云。我行荒草里。汝又入深村。岐云。官不容针。更借一问。得么。师便喝。

　　颂古
　　两堂首座齐下喝　　庭栢　　勘婆

　　啐啄之机箭拄锋。瞥然宾主当时分。宗师悯物垂缁素。北地黄河彻底浑。
　　赵州庭前栢。天下走禅客。养子莫教大。大了作家贼。
　　赵州勘破婆子。叶落便合知秋。天下几多禅客。五湖四海悠悠。

　　云门法身　　汝是惠超

　　南北东西万万千。乾坤上下广无边。相逢相见呵呵笑。屈指抬头月半天。
　　僧问如何是佛。师云汝是惠起。礼拜近前叉手。思量十万迢迢。

　　泗洲大圣。因甚在杨州出现。洞山云。君子爱财。取之有道　　杖林山下竹筋鞭　　灵云见桃花

　　泗洲忽示现杨州。天下宗师话路稠。君子爱财取有道。南海波斯鼻孔粗。
　　杖林山下竹筋鞭。南北禅人万万千。莫怪相逢不下马。东西各自有前程。
　　三月桃花处处新。灵云一见更无亲。相逢尽道休官去。林下何曾见一人。

　　僧请益三诀三句

　　第一诀。大地山河泄。维摩才点头。文殊便饶舌。
　　第二诀。展托看时节。语默岂相干。夜半秋天月。
　　第三诀。山远路难涉。陆地弄舟行。眼中挑日月。
　　第一句。天上他方皆罔措。俱轮颠倒论多端。巍巍未到尼拘树。
　　第二句。临济德山涉路布。未过新罗棒便挥。达者途中乱指注。
　　第三句。维摩示疾文殊去。对谈一默震乾坤。直至而今作笑具。

　　三玄三要

　　第一玄。三世诸佛拟何宣。垂慈梦里生轻薄。端坐还成落断边。
　　第二玄。伶利衲僧眼未明。石火电光知是钝。扬眉瞬目涉关山。
　　第三玄。万象森罗宇宙宽。云散洞空山岳静。落花流水满长川。
　　第一要。岂话圣贤妙。拟议涉长途。抬眸七颠倒。
　　第二要。峰头敲楗召。神通自在来。多闻门外叫。
　　第三要。起倒令人笑。掌内握乾坤。千差都一照。
　　都颂。报汝通玄士。棒喝要临时。若明亲的旨。半夜太阳晖。

　　赞都尉真

　　泡幻缘生。僧瑶妙笔。水月寒潭。可坚可实。来兮示化皇都。去兮他方白日。陇西令公。像代间出。文武两全。佛法俱毕。稽首观音。金粟谁悉。

　　翠岩真禅师语　　　　嗣慈明
　　序

　　　　南昌黄　庭坚
　　石霜山中。有三角虎。孤游独坐。万木生风。至於千里无人。草深一丈。有一人。捋其须而得道。是谓黄龙慧南。有一人。履其尾而得道。是谓翠岩可真。南之子孙。江西湖南。若揭日月。而真得子晚。所乳之子。是为沩山道人慕喆。林栖谷隐。坚密深静。霜露果熟。诸圣推出。枯木朽株。云行雨施。然后翠岩之道光用。盖翠岩之入石霜。适遭一吼。凡圣情尽。参承咨决。彻佛彻祖。行住坐卧。亘古亘今。行川之水。无不盈之科。走盘之珠。无可留之影。十圣三贤当路。亦须草偃风行。四方八面俱来。无不投老散地。金章玉句。具在可知。然明月夜光。多逢按剑。阳春白雪。难为赏音。维黄龙罢参之客。必遣之曰。百炼真金。直须入翠岩炉鞴。今坐镇诸方。龙吟虎啸者。无不称翠岩室中之句。以接大根器凡夫。而丛林号为真点胸者。盖同门数老。虽目视耽耽文彩炳焕。似从慈明法窟中来。实不解石霜上树之机耳。各梦同床。不妨殊调。冷灰豆爆。聊为解嘲云尔。
　　上堂。众生为解碍。菩萨常觉不住。拈起拄杖云。拄杖子是碍。那个是觉。若也会去。解碍为碍而不自在。若也不会。归源性无二。方便有多门。
　　举雪峰寄木蛇与西院。於木上题云。木自圆成。不劳斤斧。院接得云。本色住山人。且无刀斧痕。
　　师云。支离拥肿。不谓良材。
　　僧问。如何是佛。师云。同坑无异土　如何是祖师西来意。师云。深耕浅种　如何是佛法大意。师云。五通贤圣。僧云。学人不会。师云。舌至梵天　如是是学人转身处。师云。一堵墙。百堵调　如何是学人着力处。师云。千日斫柴一日烧　如何是学人亲切处。师云。浑家送上渡头船　师乃云。上穷有顶。下极空轮。若也放过。和泥合水。若不放过。寸草难存。拈起拄杖云。搅动东大洋海。拨动龙王宫殿。直得龙王魂飞胆丧。念摩诃般若波罗蜜多。上蓝与他八表混同。四方宁静。为念真言曰。
　　唵换盆换盆。你莫瞋。我识得你真。吽吽娑婆诃。
　　卓拄杖。下座。
　　不见一法。是大过患。山河大地。日月星辰。色空明暗。不是一法。拈起拄杖云。凡夫见拄杖。唤作拄杖。声闻人见拄杖。认得顽空。拨无拄杖。菩萨人见拄杖。几曾挂着牙齿。饥来吃饭。困来打睡。寒来向火。热则乘凉。不见道。一切智智清净。恁么说话。笑破土地鼻孔。卓拄杖。下座。
　　举波斯匿王问佛。圣义谛中。还有世俗谛否。若言其有。智不应一。若言其无。智不应二。一二之义。其义云何。佛言。大王。汝於过去龙光佛时。曾问斯义。我今无说。汝今无闻。无说无闻。是名一义二义。
　　师云。波斯匿王。解问不解答。世尊。解答不解问。何故。波斯匿王。事上偏枯。世尊理上偏枯。上蓝当时若见。点把火照看。释迦老汉。面皮厚多少。
　　兄弟添十字。同心着一仪。土主曰松山。卵塔号难提。更有胡家曲。汝等切须知。我唱泥牛吼。汝和木马嘶。
　　师云。寰中天子敕。塞外将军令。雪峰前不至村。后不遘店。若是上蓝。和泥合水。且恁么。三十年后莫颟顸。
　　寒风凛凛。寒草斑斑。出阵将军。其心似铁。莫有么。有则疋马单枪。便请相见。良久云。如无。回观射雕处。千里暮云平。
　　佛以一音演说法。众生随类各得解。卓拄杖云。这个岂不是释迦老子。诸人若知去。七纵八横。吃粥吃饭。若也不知。火炉里东说西话。冬无寒腊后看。卓拄杖。下座。
　　举马祖。与百丈西堂南泉。玩月次。大师问。正当恁么时作么生。丈云。正好修行。又问西堂。堂云。正好供养。又问南泉。泉拂袖而出。大师云。经入藏。禅归海。唯有普愿。独超物外。神鼎师翁云。只为老婆心切。上蓝即不然。垂万里钩。驻千里乌骓。布缦天网。收冲浪巨鳞。还有么。有则冲浪出来相见。如无。且归岩下□。直待月明时。
　　举刺史何公。问云门道。弟子请益。门云。目前无异草。
　　师云。世界阔一尺。古镜阔一尺。不信道。谁知席帽下。元是昔愁人。
　　云藏谷口。水注沧溟。万法本然。而人自闹。於此之外。复且如何。拈拄杖云。拄杖子[跳-兆+孛]跳。上三十三天。筑着帝释鼻孔。地神恶发。奏与空神。空神奏上天神。如今却在上蓝手中。诸人还见么。若也见去。随方毗尼。若也不会。一任[跳-兆+孛]跳。
　　举调达谤佛。生身陷地狱。佛令阿难传旨。汝在狱中安否。达云。我虽在狱中。如四禅天乐。佛又令阿难问。汝还求出否。达云。我待世尊来便出。阿难云。世尊三界大师。岂有入地狱分。达云。我岂有出地狱分。
　　师云。亲言出亲口。
　　老僧背负须弥。诸人手擎日月。老僧倒退三千。诸人顺行八百。所以道。也有权。也有实。也有逆。也有顺。去此之外。复且如何。卓拄杖。下座。
　　举盘山道。似地擎山。不知山之孤峻。如石含玉。不知玉之无瑕。
　　师云。盘山力尽神疲。也是望云上树。还知有不历诸圣阶梯。独超物外者么。乃呵呵大笑。下座。
　　举赵州一日。与文远游园。以拄杖指一茎菜。文远低头便拔。赵州便打。
　　师云。知我者。为我心忧。不知我者。为我何求。悠悠苍天。此何人哉。
　　举僧问洞山。文殊普贤来参时如何。山云。趁向水牯牛栏里着。僧云。和尚入地狱如箭射。山云。全凭子力。
　　师云。宗师闭辟。是故驱耕夫之牛。夺饥人之食。然达观之士。复且如何。老夫辄决平不平之事。其时若作这僧。五体投地。如泰山崩。设礼三拜。而归清净众中。教他洞山知进知退。其唯圣人乎。
　　尖新语路。横抹人天。更若思量。低头难得。不落风彩。作么生道。还有人道得么。若有。向黑豆未生时。道将一句来。如无。门前南北路。明日去逢春。
　　一喝分宾主。照用一时行。要会个中意。日午打三更。乃喝云。作么生分。直饶分得。切不得过衲僧门下。卓拄杖。
　　南山起云。北山下雨。白日相逢。把火照路。拈拄杖云。拄杖子[跳-兆+孛]跳。上三十三天。筑着帝释鼻孔。穿过你诸人髑髅。诸人还知痛痒么。若知去。长连床上。有粥有饭。若也不知。托钵盂。向湖南城里。吃粥吃饭。卓拄杖。下座。
　　举僧问巴陵。如何是道。陵云。明眼人落井。
　　又问宝应。如何是道。应云。五凤楼前。
　　又问首山。如何是道。山云。脚下深三尺。
　　此三转语。一句壁立千仞。一句陆地行船。一句宾主交参。众中莫有拣得出者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。
