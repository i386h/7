<!-- { "loadSidebar": true } -->
　　判府赵待制入山劝农请升座。僧问。韩文公问大颠。弟子公务事繁。省要处乞师一言。大颠良久。意旨如何。师云。全机漏逗。进云。时三平为侍者。乃敲禅床三下。大颠云。作么。侍者云。先以定动。后以智拔。又作么生。师云。错下注脚。进云。文公礼谢云。和尚门风峭峻。弟子。於侍者边得个入处。还端的也无。师云。将错就错。进云。判府待制忽问佛法。如何祗对。师云。春日晴黄莺鸣。进云。昔日文公。今朝待制。师云。当头道着。僧礼拜　乃云。正法眼藏。耀古腾今。涅盘妙心。通上彻下。在天同天。在地同地。在人同人。在阴阳。为生为杀。在日月为照为临。在夫子则曰仁义礼智信。在老子则曰玄玄众妙门。在吾佛则曰。天上天下。唯吾独尊。在吾祖则曰。直指人心。见性成佛。一处透。千处万处一时透。一处通。千处万处一时通。左右逢原。纵横合辙。於斯荐得。可以修身。可以见性。可以摧邪显正。可以致君泽民。然虽如是。且道。承谁恩力。一气不言含有象。万灵何处谢无私。
　　不谈玄不说妙。此是育王本分草料。见成公案没誵讹。四圣六凡俱一照。直饶恁么承当。更须知有向上一窍。
　　一切障碍。即究竟觉。释迦老子。将错就错。汝等诸人。更来这里。讨个什么。喝一喝。
　　举僧问睦州。一言道尽时如何。州云。老僧在你钵囊里。师云。睦州虽有逸群之用。因甚被这僧一问。直得藏身无路。有问径山。一言道尽时如何。三生六十劫。
　　有句无句。如藤倚树。辣臊放屁。树倒藤枯。句归何处左之右之。沩山呵呵大笑。杀人活人不眨眼。恁么会去。钝置杀人。更待笑里忽分泥水路。方知千里共同风。又讨什么椀。
　　作是思惟时。十方佛皆现。未思惟时。佛在什么处。良久云。是非海里横身入。荆棘林中掉臂行。
　　开炉云。单传直指。黄叶止啼。棒喝交驰。伤锋犯手。只如打鼓升座。又成得个什么边事。直饶诸天雨花。争似归堂向火。参。
　　举世尊一日升座。文殊白椎云。谛观法王法。法王法如是。世尊便下座。师云。三千剑客今何在。独许庄周致太平。

　　小参

　　除夜。僧问。新年佛法即不问。年穷岁尽事如何。师云。穷厮煎。饿厮吵。进云。阿谁殃靠老师。师云。不是知音者。徒劳话岁寒　乃云。古者道。大地雪漫漫。春来便不寒。到头成佛易。却是说禅难。有般汉便道。有什么难易。人人具足。个个圆成。才开臭口。便见乡谈。若是上流。直下掣断金锁。击碎玄关。万里云开。青天独露。便知道。一年三百六十日。日日一般。一日十二时。时时相似。盖天盖地。透色透声。佛法世法。打成一片。苟或未然。万机丧尽犹呵叱。千种修行徒苦辛。

　　拈古

　　举泉大道见慈明。明云。片云横谷口。游人何处来。泉以目顾视左右云。夜来何处火。烧出古人坟。明云。未在更道。泉作虎声。明便打。泉推明就座。明却作虎声。泉云。我见七十余员善知识。独你可继临济宗　师拈云。二尊宿。穷万法根源。彻千圣骨髓。及至罗纹结角。又却师子腰折。当时拙庵若见他道。我见七十余员善知识。独你可继临济宗。拄杖折也未放在。
　　举玄沙有僧来参。沙自去打普请鼓三下。却归方丈。僧亦去打鼓三下。归堂。久住来白云。这僧轻欺和尚。沙云。打锺集众勘过僧。不赴。沙令侍者。唤至法堂。僧於侍者背上拍一下云。和尚唤你。便归堂。久住又云。何不勘过。沙云。已为你勘过了也　师拈云。玄沙高悬明镜。妍丑齐彰。这僧见义勇为。犹欠一着。只如玄沙道。已为你勘过了也。意在什么处。劝君更尽一杯酒。西出阳关无故人。
　　举慈明和尚。於方丈内。置一盆水。一口剑。一緉草鞋。横按拄杖。凡见僧入门。便指。拟议便棒　师拈云。未到此间。不妨疑着。
　　举玄沙问镜清。我不见一法为大过患。汝道。不见什么法。清指露柱云。莫是不见这个法么。沙云。浙中清水白米从汝吃。佛法则未在。
　　师拈云。今日对众忏悔。

　　赞
　　布袋和尚

　　拊背乞钱成漏泄。回头转脑昧真机。可怜闹里无人识。空自肩担布袋归。

　　船子和尚　　圜悟和尚

　　蓦口一桡全杀活。点头三下鼻辽天。至今千古风流在。谁道华亭覆却船。
　　才呼小玉便知归。撞破天关碎铁围。拈出东山暗号子。至今千古峭巍巍。

　　偈颂
　　示建弥陀会　　示僧鄮郭建接待

　　了得惟心是道场。弥陀元不在西方。面门出入无人荐。剎剎尘尘迸宝光。
　　玉几峰高难措足。行人多向半途休。无栖泊处开门户。个个教伊到地头。

　　自赞

　　辞九重。归东越。听松风。对江月。冷笑老胡得一橛。

　　谁庵演禅师语　　　　嗣大慧
　　上堂

　　面前拶破。天地悬殊。打透牢关。白云万里。饶伊两头不涉。别有转身。三生六十劫也未梦见。喝一喝。
　　谁庵不会说禅。一向外边之绕。鸣鼓集众升堂。岂容乱开臭口。而今无计可为。谩把屎肠抖擞。喝一喝云。瞎驴趁队过新罗。惊起南辰藏北斗。
　　扑落非他物。纵横不是尘。山河并大地。全露法王身。喝一喝云。且莫错认驴鞍桥。作阿爷下颔。
　　僧问。昔日僧问古德。如何是祖师西来意。古德云。青绢扇子足风凉。意旨如何。师云。扑不破。僧礼拜　师乃云。若谓古人将青绢扇子足风凉。答这僧西来意。管取生身入地狱。便下座。
　　昨日闹浩浩。今朝静悄悄。静悄悄处闹浩浩。闹浩浩处静悄悄。拈拄杖云。拄杖子[跳-兆+孛]跳。惊起须弥山。走过他方世界。辊动四大海。向汝诸人眉毛罅里。腾波促浪。直得东村王大伯。街头李胡子。梦中惊觉起来。拍手呵呵大笑云。惭愧今年蚕麦熟。罗睺罗儿与一文。露柱忍俊不禁。震威一喝。却懡懡[怡-台+罗][怡-台+罗]。慞慞惶惶。走入广化拂子里藏身。诸人还见么。若见。作何面目。若不见。且向长廊下寮舍里。东卜西卜看。
　　谢化主。云。高高峰顶云。散作人间雨。一句绝誵讹。相逢莫错举。不错举。猫儿偏解捉老鼠。
　　今朝四月初一。即辰孟夏渐热。伏惟大众增休。各各眼横鼻直。若谓世谛流通。燋盘重添艾灸。若作佛法商量。瞎汉扶篱摸壁。还相委悉么。只为分明极。
　　浴佛云。未离兜率。已降王宫。未出母胎。度人已毕。脚跟好与三十。周行七步。目顾四方。以手指天地。无有尊我者。笑破衲僧口。云门道。当时若见。一棒打杀。与狗子吃。贵图天下太平。且未是报恩雪屈。还有报恩雪屈底么。掷下拂子云。若未委悉。更泼第二杓恶水。
　　拗折拄杖。将什么登山渡水。拈却钵盂匙筯。将什么吃粥吃饭。於斯荐得。共贺太平。若也未然。切忌无绳自缚。
　　住兴教入院。僧问。妙喜和尚道。唤作竹篦则触。不唤作竹篦则背。不得有语。不得无语。不得下喝。不得拂袖便行。到者里作么生。师云。一时交点与园头。僧云。不因今日。争识得妙喜。师云。你道老僧有几茎盖胆毛。僧云。捉败了也。便礼拜。师云。犹隔海在　师乃云。归源无二。埽昏雾而心镜长明。方便门多。廓性天而情尘不夜。顿除己有。刬尽根源。含众妙而有余。坐大方而独照。且道。不伤物义一句。作么生。横按镆铘全正令。太平寰宇斩痴顽。
　　剖玄机於未兆。已涉廉纤。挥露刃於人前。转见败阙。去此二途。如何即是。风卷浮云空界净。夜来明月落阶前。
　　举僧问云门。树凋叶落时如何。门云。体露金风。师云。云门眼睛。被这僧剜出了也。诸人还知么。良久云。惜取眉毛好。
　　举盘山道。光非照境。境亦非存。光境俱忘。复是何物。
　　洞山云。光境未忘。复是何物。师云。前来半斤。后来八两。斤两分明。一对漆桶。
　　时当亚岁。节届书云。不萌枝上唤春归。无影树头增秀色。且道。衲僧分上事如何。卷舒立方外乾坤。纵横挂壶中日月。
　　腊月一。雪冻草枯。水寒冰结。黄河绝流。虚空迸裂。若将此语定纲宗。敢保老兄犹未彻。
　　四海共遵灵鹫制。九旬禁足自萧然。饥餐渴饮随缘过。禅道是非埽一边。知我者。谓我深锥痛札。不知我者。谓我吊影扬鞭。毕竟如何。月中丹桂和根拔。水底泥牛蓦角牵。
　　即心即佛。千山万水。非心非佛。草窠里辊。向上一路。千圣不传。热椀鸣声。三边若得浑无事。四海何愁不太平。
　　退灵隐。云。踢倒飞来回首去。倒骑佛殿出　皇都。须知此外封疆阙。八面腾腾任卷舒。

　　颂古
　　芭蕉拄杖子　　赵州狗子无佛性

　　倒握毒蛇横古路。背骑猛虎舞三台。收来放去无多子。铁眼铜睛被活埋。
　　赵州狗子无佛性。当空掘出秦时镜。光明浑不见星儿。上下四维俱彻映。

　　有僧不看经。尊宿问云。何不看经。僧云。不识字。宿云。何不问人。僧展手云。是什么字。宿无对

　　袖中宝剑摩星斗。肘后灵符照八方。拨转目前关捩子。从教天下竟忙忙。

　　衡阳别妙喜老师　　寄育王廓和尚

　　倒骑铁马渡潇湘。涧草岩花不覆藏。回雁峰高亲到顶。了无佛法可商量。
　　向来事业俱荒废。即体生涯逈一空。惭愧此身无被盖。百般痴钝玷宗风。

　　石佛　　空谷　　与禅人

　　积念有年瞻石佛。今朝一见绝疑猜。都卢面目只如此。却道三生凿出来。
　　谷空空谷谷空空。空谷全超万象中。流水落花浑不见。清风明月却相容。
　　家山有路应须到。到得家山未是归。拈转杖头俱划断。好看午夜太阳辉。

　　为性上人秉炬　　为巳上人入塔

　　提起火把云。唤作火炬即触。不唤作火炬即背。翻身透出两头。深入火光三昧。毕竟如何。但尽凡情。别无圣解。喝一喝。
　　刀山剑树横身去。烈火堆中转步来。直下二途俱不涉。白云影里笑咍咍。且道。笑个什么。诸人於此见得。便见正巳上人。当处出生。随处灭尽。其或未然。泥牛吼断千山月。木马嘶开万里风。

　　遁庵演和尚语　　　　嗣大慧
　　上堂

　　乾坤之内。宇宙之间。中有一宝。秘在形山。者个说话。唤作管中窥豹。是诸人。各各具此无上大宝。直得包括乾坤宇宙。四大形山。於此宝上。如海一沤发。而今诸人。要见此宝么。开眼也着。合眼也着。拟议踌躇。放过一着。
　　今朝三月初十。大野和风袭袭。不用转脑回头。向此一时证入。入则易出则难。敢问诸人。如何是出身一句。凤凰不是凡间羽。不得梧桐誓不栖。
