<!-- { "loadSidebar": true } -->
　　支提门下。五日一参。我才合掌。汝便和南。龙象蹴蹋。非驴所堪。直得诸天雨花无路。净名口似匾担。自余之辈。谁敢正眼觑着。喝一喝。
　　炉鞴之所。钝铁尤多。良医之门。病者愈甚。支提今日。且作死马医。拈拄杖卓一卓。喝一喝。
　　师住石泉。僧问。达磨大师道。教外别传。不立文字。佛说一大藏教。未审孰是孰非。师云。东家点灯。西家暗坐。僧云。且道是一是二。师云。放待冷来看。僧云。落霞与孤鹜齐飞。秋水共长天一色。师云。一任卜度　师乃云。佛语心为宗。无门为法门。心不在内。不在外。不在中间。法离见闻。非耳目之所到。遮里如何体会。先圣见你无扪摸处。遂向第二头道。应无所住。而生其心。心如虚空。无有边际。本来无住。然后从无住本。立一切法。立处皆真。当体空寂。若定执有心有法。正是一翳在眼。空花乱坠。永嘉不云。心法双忘性即真。须知当人分上。壁立千仞。如莲花不着水。一切处污染不得。方能於四生六道。虎穴魔宫。出入纵横。自他兼利。不见洞山对云门道。某甲今后。向十字街头。不蓄一粒米。不种一茎菜。接待往来。个个与伊拈却炙脂帽子。卸却鹘臭布衫。教伊洒洒落落去。云门云。汝身如椰子大。开许大口。可谓心不负人。面无惭色。山僧即不然。乍离千圣林间寺。来汲城头石罅泉。相见杯茶虽淡薄。往来无惜为君煎。且道。与洞山相去多少。东家不见西家事。丰俭随人莫怪休。
　　举赵州和尚道。夫为宗师。须以本分事接人。师云。山僧这里。若有一毫头本分事到你。岂不彼此受屈。虽然如是。山花不费栽培力。自有春风管带伊。
　　佛是尘法是尘。区区驰觅谩劳神。向道莫行山下路。果然猿叫断肠声。喝一喝。
　　风高八九月。自合知时节。何必待山僧。升堂特地说。天际雁南飞。接翅作行列。悉念佛法僧。轧轧声不绝。影落寒山水。已是重漏泄。普请好生观。西来无妙诀。喝一喝。
　　前三后三。日面月面。七凸八凹。千化万变。捏聚放开。胡来汉现。不离当处常湛然。觅即如君不可见。
　　了了了时无可了。玄玄玄处亦须呵。贪生逐日区区去。唤不回头争柰何。
　　岁旦云。大尽三十日。小尽二十九。昨夜送穷年。今朝贺岁首。时节有变更。佛法无新旧。既是个中人。不惜娘生口。坐对春风唱鹧鸪。嘉声不落威音后。复云。少卖弄。
　　山僧昨出看谒。簥里觑见南街北巷。东买西卖。校重论轻。争斤夺两。因记得大慧和尚道。十字街头。现成行货。拟欲商量。漆桶蹉过。不蹉过。是什么。将谓广南槟楖。元来却是西川漏篮子。喝一喝。
　　春色融和。群芳竞拆。水绿山青。桃红李白。不是时节因缘。亦非向上奇特。恁么也不得。不恁么也不得。此时若不究根源。直待当来问弥勒。
　　佛生日云。是非只为多开口。烦恼皆因强出头。致使韶阳要打杀。思量着甚底来由。石泉从来。临危不悚人。少闲与大众。同诣殿上。烧一炷香。歌一遍喝啰怛那。热乐他则个。何故。曾为浪子偏怜客。自是贪杯惜醉人。
　　结夏云。佛子住此地。即是佛受用。常在於其中。经行及坐卧。何必九旬禁足。三月安居。踞菩萨乘。修寂灭行。离诸垢染。清净根尘。大似好肉剜疮。无风起浪。然虽如是。罕逢穿耳客。多是刻舟人。喝一喝。
　　会么。掣电之机。徒劳伫思。便下座。
　　今朝五月十有五。十日作了八日雨。不荐檐头滴滴声。说妙谈玄何足数。君不见。皓布裈尝有语。夜雨打倒蒲萄棚。知事普请行者人力。撑底撑。拄底拄。阿呵呵。莫错举。从来大道无规矩。
　　入兴化华严。指三门云。三门头合掌。佛殿里烧香。云门大师。说得行不得。新长老。今日亲行此令去也。便入。
　　解夏。举僧问德山。九旬禁足今日满。自恣之谈合若何。山云。猢孙趁蛱蝶。九步作一歇。僧云。意旨如何。山云。两个童儿抱花鼓。这边舞了那边舞。须臾变作百千般。一一示君君看取。
　　师云。德山费许多口颊。自恣之谈。且不曾道着。忽有人。问华严。九旬禁足今日满。自恣之谈合若何。即对道。鲇鱼上竹竿。一日一千里。复云。意旨如何。即对道。秋江清浅时。白鹭和烟岛。良哉观世音。全身入荒草。
　　举教中道。诸佛出兴世。悬远值遇难。正使出世间。说是法复难。无量无数劫。闻是法亦难。能听是法者。斯人亦复难。释迦老子。恁么说语。可煞欺你。后来无人。华严路见不平。有个道处。诸佛出兴世。悬远值遇难。夜夜抱佛眠。朝朝还共起。有什么难。正使出世间。说是法复难。剎说众生说。三世一时说。有什么难。无量无数劫。闻是法亦难。夜闻祭鬼鼓。朝听上滩歌。有什么难。能听是法者。斯人亦复难。惯从五凤楼前过。手握金鞭贺太平。有什么难。灵利汉。点着便知。如其未然。老僧赢得口过。
　　有时恁么。有时不恁么。恁么也得。不恁么也得。大唐国内无禅师。观音院里有弥勒。参禅人休拣择。不见古人有言兮。毫厘有差。天地悬隔。
　　春雨乍晴。景物舒豁。日暖风和。鸟啼花发。伶利汉。点着便知。也有照。也有用。也有纵。也有夺。更说甚雪峰辊球。德山托钵。俱胝一指。临济四喝。遂以拂子。划云。即今一时。与诸人划断了也。且道。划断后如何。君子可八。

　　秉拂小参

　　解夏云。善言言者。言所不能言。善迹迹者。迹所不能迹。迹所不能迹则无迹。言所不能言则无言。言迹既无。心智路绝。直得内空外空内外空。俱不可得。只这不可得。亦未是诸人安身立命处。更说什么。秋江清浅时。白鹭和烟岛。良哉观世音。全身入荒草。更说什么雁过长空。影沈寒水。雁无遗踪之意。水无沈影之心。更说什么。人从陈州来。不得许州信。钟楼上念赞。床脚下种菜。盏子扑落地。楪子成七八片。须知这里。间不容发。直下如王宝剑。谁敢当头拟犯锋铓。横尸万里。若也一向坐断。尽大地无一人梦见父母未生已前巴鼻。是以从上先德。寻念过去佛所行方便力。遂向第二头打之绕。如今不免将错就错。恁么恁么。泥捏夜叉水里走。不恁么不恁么。嚼碎通红铁一团。恁么中不恁么。须弥南畔三千里。不恁么中却恁么。吹毛才举斗牛寒。
　　已是不识好恶。向诸人面前。四棱蹋地。打这一上之绕。且作么生相委。若也委得。便与从上佛祖。同一眼见。同一耳闻。同一鼻嗅。同一舌尝。同一身触。同一意思。更无差别。所谓尘尘尔剎剎尔念念尔。苟或未明。看泼第二杓恶水。蟭螟吞却白额虫。泥牛咬断老鼠尾。瞋底瞋。喜底喜。天台国清寺里油浇神。现出鸠盘茶面觜。无端拈秘魔叉。赶上八角磨盘。向空中辊得七倒八起。忽然扑落下来。直得火星迸散。烧着海龙王脚指。且要鱼龙知水为命。又谁管你灯笼。冷地拍掌呵呵大笑云。青天白日。向这里烧钱引鬼。喝一喝云。且置是事。
　　冬夜。我宗无语句。亦无一法与人。更教秉拂上座。向这里如何启口。假饶说得天雨四花。地摇六震。在诸人分上。总没交涉。何以。欲得亲切。当须自观。若此观者。名为正观。若他观者。名为邪观。诸人且作么生观。为作有相观。作无相观。作不有不无相观。作亦有亦无相观。直饶总不恁么。也是扶篱摸壁。所以道。欲知佛性义。当观时节因缘。莫有知时别宜底么。
　　昔有老宿。问米七师。月中断井索。时人唤作蛇。未审七师见佛唤作什么。七师云。若作佛见。还同众生。老宿云。千年桃核。
　　后来远和尚拈云。千年桃核也生芽。着叶抽枝便发花。结得果来能样好。元来却是大甜瓜。大甜瓜橘柚名查。栗子菘子[廿/匪]子。桃葩杏葩李葩。也有福州橄榄。也有宣州木瓜。当地牛心柿子。西川蜜浸芎芽。既是一个核子。为甚有许多果子。请首座领众。一一从头咬破。且留取核子与山僧。明年作种。大小远和尚。拾得一枚桃核。种得些儿杂碎果子。更不囊藏。一时[饥-几+殳]饤出来。可谓解使不由家富贵。风流岂在着衣多。披秀冬夜。也有些果子。迥与诸方不同。不同郑州梨。青州枣。沩山柿。雪峰橘。寒山苦桃。板搭橡栗。灵云林檎。大梅梅子。香底香。甜底甜。酸底酸。涩庭涩。拟待来夜与诸人分冬。秉拂上座。今夜先此奉白。大众切须子细咬嚼看。是甚么滋味。不得浑仑吞。蓦被堂头索核子。临时吐不出。未免递相钝置。设有一个半个。吐得出来。亦不堪为种草。何以。直饶栽种得。终是不馨香。忽有个汉出来道。秉拂上座恁么告报。岂不是普州人。却许伊具一只眼。
　　僧问。德山小参不答话。此理如何。师云。三更神世界。僧云。赵州小参却答话。又作么生。师云。半夜鬼乾坤。僧云。未审二老。相去多少。师云。一对无孔铁槌。僧礼拜云。作家宗师。天然有在。师云。放你三十棒　师乃云。世尊三昧。迦叶不知。迦叶三昧。阿难不知。阿难三味。商那和修不知。既是三昧。各不相知。且如前佛后佛。诸大祖师。天下老和尚。各各出来。将何传授。将何利生。莫是传个不知底么。既是不知。又如何传。这里觑得破。释迦迦叶。阿难和修鼻孔。总在诸人手里。不消一捏。直得命如悬丝。若觑不破。诸人鼻孔。却在他手里。十二时中。坐卧经行。未免受他处分。山僧从来。曲不藏直。分明说与诸人。只这不知。已是葛藤露布了也。自此一人传虚。万人传实。千古之下。殃及儿孙。忽有个破家散宅底。牙如剑树。口似血盆出来。翻却祖父田园。撦却多年契书。可以笼罩古今。乾坤坐断。也表丛林中有人。不见德山道。这里无佛无祖。达磨是老臊胡。释迦老子是乾屎橛。文殊普贤是担粪汉。等觉妙觉。是破执凡夫。菩提涅盘。是系驴橛。十二分教是鬼神簿。是拭疮疣纸。四果三贤初心十地。是守古冢鬼。自救不了。你看。德山向龙潭吹灭纸烛处。窃得些子萤火之光。自此翻转面皮。便解斡旋天地。号令圣凡。无波浪处生波浪。愁杀孤帆过海人。好教德山见今日丛林。寒气出来毛毿毿地。尽是倚他门户。傍他墙壁。随他作解。受他处分。也好惭惶杀人。一朝忽被业风。吹向曲木床上。便道我是临济下。你是云门下。列派分枝。是非纷起。岂不是钝置他古人。山僧不是轻今重古。抑弱扶强。只要诸人知有从上来事。设使个个出来。负德山气槩。具德山作略。止宿草庵。且居门外。何也。山僧未曾与诸人向蟭螟眼里。拈新罗与占波斗额去在。
