<!-- { "loadSidebar": true } -->
　　师云。你诸人。见浮山恁么道。且道。个老汉。通你个入路。不通你个入路。若通你个入路。又道向上无门。向下无路。若不通你个入路。又道。三十年后失脚踏着也未定。到这里。也须是个汉始得。如今兄弟闻山僧举个鸡笼岩事。便觉须有个解会处。必然须道。我也会得。山僧将知你只是解境。与你己躬大事。直是没交涉。
　　黄梅雨。麦秋寒。与么会。太无端。时节因缘佛性义。大都须是髑髅乾。所以道。欲识佛性义。当观时节因缘。时节若至。其理自彰。且道。现今是什么时节。佛性义。在什么处。这里具些子英俊。便可随时受用。於参学门中。是个向上行履底人。
　　记得蒙溪和尚。见马师得安乐。后住蒙溪。一日问僧。上座甚处来。僧云。定州来。溪云。定州有什么奇特事。僧云。某甲旦过彼中。只见说盐贵米贱。并无奇特事。蒙云。我这里也只恁么。只是粗粥淡饭。与禅和家随分过时。亦无奇特事。却云你会么。僧云不会。溪云。赖是你不会。你若会。洎输你一半道理。
　　晚间首座上来问。和尚今早对这僧道。输你一半道理。某甲实不会。特来请益。溪云。你既忘前失后。我又忘后失前。首座方欲下去。溪却唤住云。你下去。不得道着。如今师僧只说盐贵米贱。并不於佛法用心。你若频频举着。丧却你穷性命。也不难。诸仁者。一等是入泥入水求人。就中蒙溪老。宛尔不同。若未遇本色道伴。往往错会。只如首座请益。溪答云。你既忘前失后。我又忘后失前。蒙溪为人一着。在什么处。须知首座恁时。已是命似悬丝。当时若入得蒙溪门。说甚输一半道理。直是倒退三千。
　　近来佛法淡薄。众中兄弟。闻举古人公案。往往只么情解将去。此是参学家。大不唧[口*留]处。自己脚跟下病根。元不曾破。只为当人未有入处。纵有萤火之光。落在脚前脚后。到这里又不能挥剑。一生作个垛根汉。如急流水撑船。不离旧处。有甚共语处。所以道。譬如掷剑挥空。莫论及之不及。斯乃空轮无迹。剑刃非伤。於此忽然丧却穷性命。自然七穿八穴。有甚不成办底事业。

　　法语

　　大冶洪炉。烹金成汁。范模既备。引而注之。高广大小。唯范所成。寸无差互。既为完器。用之得地。利亦广矣。人之所以处世。择安巢之枝。求胜己之侣。亲师慕道。晓夕不敢自怠。所至弥笃。所造弥近。时节既至。咬猪狗手。向脑后毒下一槌。则卓然硕大之器。自模范中出。一生事亦可庆矣。
　　昔僧问南岳让和尚。如镜铸像。像成后。光向什么处去。让云如大德。为童子时相貌何在。僧曰。为甚不鉴照。让曰。虽然不鉴照。谩他一点不得。
　　此僧疑像既成。何以无昔日之光。如人开眼见明。合眼见暗。常情便谓。合眼并无所见。殊不知。明暗虽二。均是见境。让祖随分乘来机。着一句子。不妨明白平实。又不可一向作明白平实。解将去。方彻见谩他一点不得处。非升合语也。
　　千里之象。一丝系其足。象为之不行。万斛之舟。一石碍其底。舟为之不动。众生处处着。佛祖以无量方便引之。不过攻其所偏而已。识尽功亡。己物披露。演若达多得丧祛矣。
　　学般若菩萨。明道易。用道难。苟得其用。虽佛祖。去伊面前。亦出头不得。三交嵩和尚。在汾阳会中。看楚王城畔汝水东流语。终未契旨。同道告之曰。你何不用将去言下顿领前话。尝有偈云。得用直须用。心意莫定动。三岁狮子吼。十方绝狐踪。
　　毫厘系念。三涂业因。瞥尔情生。万劫羁锁。余初读德山示众语。至此。念目今凡夫漏心。念念生灭。何时与德山说处相应。及至自家扶持得起来。金不博金。水不洗水。当人分上。如大火聚。向上着一物不得。直下千人万人。控持伊不住。有什么傍附处。到得被学家逼拶。临机应用。目机铢两。缁素宛然。若果未具此眼目。却须勤勤退步。如鸡抱卵。要得暖气相接。时节若至。啐啄同时。既出胎壳。自然羽毛相似也。
　　杨岐栗棘蓬。学者竞欲吞之。而不知吞不得处吞之有暇矣。金刚圈。学者竞欲透之。而不知透不得处透之有暇矣。若是性燥衲子。从末上头。便有愤愤。不受人处分底志气。向未屙已前。一觑觑透。自然临机大用掀豁。如狮子游行。不求伴侣。壮士展臂。岂借他力也。予昔年极力求道。力尽神疲。大事益远。后方平生佛法身心。一时放下。一棒打不回头处。忽然识得吾家旧物。譬如宝物。箧器在手。随意而用。良可喜耳。
　　从上来事。如娑竭龙王降注大雨。非大海不能容受。如是过量事。非过量机。亦不能入作。其间宿有道机者。聊闻人指点着。如误食金刚。要令此金刚出。心乃休息。
　　西山鄙叟。曩有编蒲之念弗忘。往来松阳三十年。未尝以一言劝人留心禅门。将知此事非大根大器。将尽未来际。为期程。放尽一切人我取舍为加行。未议进向也。

　　偈颂
　　僧问南院。寒暑到时如何。院云。紫罗抹额绣裙腰。僧云。上上之机今已晓。中下之机事若何。院云。炭库里藏身

　　紫罗抹额绣腰裙。倾国风流宛胜秦。玉笛插藏人不见。夜深吹起凤楼春。

　　不二轩

　　不於三界现身意。谁谓维摩谈不二。山空昼永鸟无声。春光不在千花里。

　　访广因忻讲师。不遇

　　白云山出复山没。寒涧日西还日东。长老不归予又去。唯留萝月与松风。

　　训学徒

　　云居高庵老人。在龙门作首座。临众事。必曰须知有识者在。他日侍诲次。尝请问其说。高庵曰。平生众中立志。免沈于下愚者。尽出此语耳。岂不闻大沩警语曰。举措看他上流。慎勿随於庸鄙。广众之中。鄙者常众。识者常少。鄙者易习。识者难亲。果能自奋於其间。如一人与万人战。庸鄙之习力尽。真挺特没量汉也。
　　余从是。终身践其言。然有识者。果何人哉。学者得其旨归。行脚大事。不远而复。气胜志则为小人。志胜气则为端人正士。唯志与气齐。为得道之贤圣。有人於刚很。不受谏晓。气使之然也。公正之士。虽强之使为不善。宁死无贰。志使之然也。
　　耆婆将死。百草皆泣曰。耆婆在世。我等有用。耆婆死后。世间无识我者。此喻世间诸法。佛在世时。佛能用之。若佛灭度。诸声闻僧所不能用。
　　余未出家。将冠之年。见独居士。尝谓余曰。中无主则不正。外无正则不行。此语。宜终身践之。圣贤事业。备矣。余佩其说。在家立身。出家学道。以至中年。抚众以此。如衡石之定重轻。规矩之成方员耳。舍此。便事事失准。

　　竹庵珪和尚语　　　　嗣佛眼
　　上堂

　　真实本有之事。不可妄求。现成难信之宗。终无所得。爰自灵山付嘱。鸡足授衣。昼渡重溟。夜航一苇。皆缘上祖不了。殃及儿孙。汝等诸人。各各如初心而出家。如初心而行脚。切须自重。莫受人瞒。异时足下烟生。也怪天宁不得。
　　天宁今日。为诸人。说老婆禅去也。一切众生。是正报。山河国土。是依报。一切众生有情有血气。山河国土无情无知觉。佛言。有情无佛性。无情有佛性。有情不解说法。无情常说法。你诸人。还闻无情说法么。莫道剎说。众生说。常说炽然说无间歇。是无情说法。若恁么说。内为色身所惑。外为山河所眩。终不闻说法。诸人。要会无情说法么。静听静听。良久云。句下不知言外旨。目前迷悟隔千山。
　　师良久云。莫瞌睡。若据令而行。岂有今日。正使法堂前草深一丈。孤峰外水泄不通。犹未为分外。何故。自有佛有祖以来。不敢错误诸人一毛头许。三令五甲之后。也不得错怪人好。若是个汉。须於格外明机。肯向途中辨的。抬眸掩耳。侧掌翻身。澄源湛水而未可停舟。峻浪惊波。而岂容拟棹。但是凡情圣解。理照觉知。祖教诠量。古今通辩。一时刬削。彻底消除。自然一个个不受人瞒。岂不见道。暂时岐路。终费轮蹄。得坐披衣。向后自看。蓦拈拄杖。卓一下。喝一喝。云幽州犹自可。最苦是新罗。
　　请首座云。衲帔蒙头。下板头边。且打瞌睡。蒲团迭足。长连床上。随分挨肩。忽然露柱眼开。圣僧也须出院。切忌钉桩摇橹。更须看风使帆。各各总在其中。人人自宜照顾。且道。照顾个什么。喝一喝云。堂中宾主句。觌面没亲踈。
　　师在褒禅。受庐山东林院请。云。不动之机。往复无间。且前生死。要妙无根。还有荐得底么。荐得荐不得。是谁分上事。僧问。立地荐得时如何。师云。痴人面前。不得说梦。僧云。荐不得如何。师云。哑子吃冬瓜。僧云。荐得荐不得。毕竟是谁分上事。师云。是你分上事。僧云。便恁么去时如何。师云。出门须见路。莫比在家时。僧云好。师云吽吽　师乃云。适来上座道。荐得。荐不得。是谁分上事。山僧道。是你分上事。须恁么看始得。设使你立地荐得。我且问你。许多时向什么处去来。所以道。绝渗漏。超情离见。方得不作两橛。大众。一山南北烟霞里。两寺东西林麓间。开眼如今浑是梦。莫言真个在庐山。梦境全真。三界依梦心而住。幻机本寂。万法随幻相而生。以如梦如幻之心。了世出世间之事。是故。在此在彼。江月本自分身。出机入机。岭云初无作意。投子和尚。下绳床而立。十方世界。毫发不差。赵州老汉。拽拄杖便行。天下人摸[打-丁+索]不着。大众。到这里。且道。去则是。住则是。起云自笑褒禅老。结社人呼远法师。
　　面前一道如弦直。当门不用栽荆棘。陕府铁牛。昨夜失却尾巴。嘉州大像。不是白拈贼。赵州南石桥北。黄河九曲吞昆仑。大悲院里安弥勒。
　　正旦云。诸法不动故。万象历然故。性相常住故。我及涅盘。二皆空故。遂呵呵大笑云。新年头作恁么语话。以拄杖卓一下云。元正启祚。天地玄黄。泥捏圣僧。又添一岁。庐山五老峰。一夜不觉头白面皱。南岳三生藏。去年已是眼暗耳聋。将谓彼此接物利生。谁知如今魔强法弱。仁义尽从贫处断。世情偏向富门多。伏惟。山门监寺。首座大众。应时纳佑。各各道体万福。昨夜邻家乞新火。晓窗分与读书灯。师高声喝云。你诸人看看。眼目定动也。左神茶。右郁垒。锺馗小妹生欢喜。开门不用挂桃符。昭昭灵灵元是鬼。遂长嘘云。但愿今年蚕麦熟。罗睺罗儿竖一指。遂竖起一指云。还会么。良久云。俱胝和尚。
　　东林百不会。瞎驴随大队。鞭打不进前。步步只倒退。一日复一日。灵台转昏昧。死去入地狱。永劫终不悔。大众。为什么如此。开口见心肝。实语当忏悔。
