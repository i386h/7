<!-- { "loadSidebar": true } -->
　　经云法藏比丘对世自在王佛发四十八大愿每愿皆为济度众生发此愿已乃精进以了生死次入菩萨地了生死者乃生死自如也入菩萨地者内则修慧外则修福也修慧者使慧性日广一日至成佛时则慧性含虚空世界无所不知无所不见也修福者托生於一切众生中同其形体通其语言以设教化故上自天帝下至微细虫蚁皆托生其中如此无量劫来设化众生夫设化众生无非得福也得福而不受用故其福愈积而愈大久则徧虚空世界矣福大则威神大又经云阿弥陀佛历大阿僧祇劫行菩萨行忍力成就不计众苦常以和颜爱语饶益众生善护口业不讥他过善护身业不失律仪善护意业清净无染手中常出一切衣服饮食宝幢音乐及一切最上所须之物以此施惠众生令生欢悦以行教化故致无量众生发无上菩提之心如是善行历无数劫功德圆满威神炽盛方得成就所愿而入佛位是初发愿以至成佛无非为众生者故十方无央数世界诸天人民以至蜎飞蠕动之类无所不度人能精心念其名号想其形相现世必见佛之真身以佛威灵无所不在而人心念与佛纯熟则自然交通也若身后经生其国皆於宝池莲华中化生其容貌端好非天人可比皆受自然清虚之身无极之寿徧彼剎中皆诸上善人无有妇女皆洞视彻听遥相瞻见遥相闻语声虽历万劫已所从来靡不知之复知十方世界去来现在之事以其慧性通彻故尔又阿弥陀佛誓愿云已生我国欲往他方生者如其所愿永不复坠三恶道何则生净土者必证无生法忍无生法忍者乃了生死也了生死者虽入生死界中此一性已不昧矣性既不昧何由而为恶乎况又仗佛力故坠堕必无由是设化一切众生而入一切众生生死界中或生天上或生人间或生大富贵中或生清净中或长生不灭或灭而复生随意所欲生死自如此所以贵於修净土也(纂龙舒文)。

　　释迦劝人念佛之因

　　阿弥陀佛现在西方西方为净土释迦所生国与我中国同土皆属娑婆世界皆为秽土秽土众生必忆佛念佛一心不乱弥陀方来接引往生西方然弥陀圣号及净土往生之事此土谁知缘释迦如来说弥陀诸经殷勤苦口劝人念佛迦文不妄的确可信此震旦念佛法门之所由始也阿者无也弥陀者量也阿弥陀佛者无量觉也无量有二义无量寿体也无量光用也只无量光寿四字便是如来万德洪名专持此四字即生净土者何也盖因弥陀发四十八愿摄受众生有云众生欲生我国但能志心称我名号即生我国受福快乐寿命无量佛有此本愿故众生念佛即得往生此是仗佛愿力非众生之自力自力难成仗佛易就故也。

　　释迦开导净土之因

　　唐宜之南无篇云向於净土书中闻阿弥陀佛取净土释迦佛取秽土君臣弘愿摄受两土众生而未详也又读悲华经始知阿弥陀佛为转轮圣王时供养宝藏如来黄金为地七宝为楼自燃身灯竟夜供养然犹回向为忉利大梵天王统领四天下而已尔时赖释迦佛为宝海梵志乞梦陈白轮王感悟乃於宝藏如来前取西方净土是则西方净土成自弥陀而开导由释迦也不惟是尔时轮王千子与八万四千小王无一人不由宝海开示发心者太子即观世音二王子即大势至三王子即文殊八王子即普贤也不惟是尔时宝海有八十子与三亿弟子无一人不由宝海开示同时发心者凡贤劫千佛与当来弥勒尊佛皆宝海弟子也秪因诸菩萨皆发心取清净佛土而此娑婆世界厚重烦恼为佛菩萨之所摈弃於是宝海忧愁憔悴发愿久在生死忍受诸苦不舍如是众生愿入阿鼻愿为畜生愿为饿鬼愿为贫穷鬼神愿为人中卑贱愿施恒沙七宝愿施恒沙身命以度众生今人朝夕顶礼弥陀观音势至为大依怙若不读此经安知三圣证果之因至念释迦如来施足施首施手施耳施鼻舌施血肉施髓脑调伏我等岂能不恸哭乎然则释迦当日以净土开导三圣后说弥陀诸经又专为娑婆众生而发是即以开示佛菩萨者而开示我等也以阿弥接引之大力合释迦指点之悲心如此深恩众生若何辜负也耶。

　　四土往生本末

　　经云应观法界性一切惟心造法界有十又分四种国土一曰常寂光土为佛法界二曰实报无障碍土为菩萨法界三日方便有余土为声闻缘觉二法界谓之四圣四曰凡圣同居土为天人阿修罗地狱饿鬼畜生六法界谓之六凡如是十界四土於凡夫一念识心悉皆具足故凡一土各具四土唯随染净缘以分净秽维摩诘云随其心净则佛土净此之谓也四土各有净秽常寂光者诸佛如来所居(常即法身德寂即解脱德光即般若德)真常究竟极为净土亦有净秽者以究竟分证异也(究竟如来所证乃上品寂光圆教人所证名中品寂光别教则证下品寂光耳)实报无障碍者菩萨居之(行真实法感得胜报色心不相妨碍故言无障碍)等分十地皆属大乘其净秽以次第顿入分也(次第者别教菩萨顿入者圆教菩萨)方便有余者二乘所居已出三界之外(修方便道断四住惑故曰方便无明未尽故曰有余)其净秽相者体巧柝拙也(体观感净拙观感秽)凡圣同居净土者即极乐国是安养清净池流八德树列七珍次於泥洹皆正定聚(生安养者烦恼调伏近於涅盘故名为次聚有三如此土博地凡夫属邪定聚发心修行未不退者属不定聚不退转者称正定聚)秽土即娑婆世界其净秽以五浊轻重而分也然佛法遍一切界下三土皆常寂光所遍故如来居寂光时垂应下三土释迦现身垂应娑婆阿弥现身垂应极乐是也同居秽土之人欲生极乐净土须以念佛三昧或执持名号一心不乱或端坐西向观想弥陀如此二行方能轻其三毒澄其五浊临终正念乃得往生若因此三昧破断见思二惑即能往生方便土更破尘沙烦恼并破根本无明即得生实报土破尽无明方得生寂光净土又有净土横出三界秽土竖出三界之异竖者自下升高如登九级台其出难横者从东至西如履坦途其出易据观经往生九品横出有三种如上品上生垂终乘金刚台往生彼国见佛闻妙法已即悟无生此横出三界生实报庄严净土也上品中生者坐紫金台往生彼国经宿乃开经一小劫得无生法忍此横出生方便有余净土也上品下生以下皆横出三界生凡圣同居净土也(极乐虽有天人之殊既无淫欲故无欲界生彼者次于泥洹皆正定聚则不随禅而受生故无色界无无色界可即同居而证入上三土耳)竖出三界有四种人即藏通别圆四教虽顿渐不同各有阶级然后得出三界生死修为难而失坠易何如专心念佛仗佛提携从横而出生彼华池实报与寂光恒见十地直下可登之为愈乎按此十界四土之说诸净土书多略而未载然众生既愿生彼土即当以成佛为期同居净土之人不得生寂光未为究竟故往生后境地修持者不可不知况四土一土不出惟心所造此实凡圣同归之途顿渐双融之旨也。

　　三界六道轮回本末

　　众生因情生十二缘造成三界六道轮回之业不得断绝往西方则情灭而性现故永劫无轮回有十二缘之业造成三界六道轮回之报不得解脱生西方则业断而报空故永劫无坠堕十二缘者曰无明曰行曰识曰名色曰六入曰触曰受曰爱曰取曰有曰生曰老死是也无明谓暗昧真性行谓动作识谓魂识名谓受想行识色谓色身六入谓六根眼耳鼻舌身意也触谓触六根者因暗昧真性故不能寂然不动乃生魂识因有名色遂有六入因六入故有触因触故受因受故爱因爱故取因取故当有之因此复受生因生故有老死相牵缘不断故名十二缘三界者自阿鼻大地狱至他化自在天皆名欲界以有情欲也上有色界止有色身无男女之形又上有无色界亦无色身止有魂识如鬼神此名三界所谓轮回者何曰天曰人曰阿修罗曰饿鬼曰畜生曰地狱是名六道饿鬼以下亦名三途瞋杀傲慢造有微福感修罗道悭贪不舍损人利己感饿鬼道愚呆无知酬偿宿债感畜生道五逆十恶轻重不等感地狱道四道皆苦天道修十善而致感报受乐乐胜则不暇修行福尽则仍坠落人道乐少苦多能勇猛精进可以修行而不发肯心报尽则转堕三途人天为胜余四为劣或劣者悔过而征胜或胜者造恶而征劣如车轮回转升沉非一经云三界无安犹如火宅此之谓也业报可畏如此曷不回头猛省求生西方(已上克复纂)。

　　净土晨钟卷第一
　　净土晨钟卷第二
　　净土启信二

　　莲池以信愿行为适净土者之资粮三者缺一不可而信尤要焉非信则愿力不生起行无本楂庵云净土无难易难易在人难者疑情咫尺万里易者信心万里咫尺故证不退转地者须有不退转之心以为之先导信是也信由自发非由他人然长夜必须秉烛幽谷必待日光净土之说如来金口所宣古今诸大知识所论其明白不啻日与烛矣而信心犹或不启其真扣盘揣钥之徒与今取龙舒所载而补其未及述启信第二。

　　净土有益生前不可不信

　　净土之说不知者止以为身后之事不知其大有益於生前也何则佛之所以训人者无非善与儒教之所以训人何异唯名有不同耳故诚以净土为心则见於日用间者意之所念口之所言身之所为无适而非善善则为君子为大贤现世则人敬之神佑之福禄可增寿命可永其次为业缘所夺而不能专力於此苟有志焉者亦恶缘可自此而省善缘可自此而增恶缘省而不已终必至於绝其恶善缘增而不已终必至於纯乎善非君子大贤而何又其次不知礼仪之所在不知刑罚之可畏惟气力是尚惟势利是趋苟知以净土为心则亦必知省己而自咎所为虽不能皆合於礼仪亦必近於礼仪矣虽不能尽超乎刑罚亦必远於刑罚矣渐可以脱小人之域而终为君子之归庸人稍知佛理者世必目为善人此其效也由是言之则从佛之言而以净土为心者孰谓无益於生前乎或曰儒教岂不益於生前何必净土哉曰此世间法耳非出世间法世间法则不出於轮回出世间法则直脱轮回之外净土既益於生前又益於后身者以其兼世间出世间法故也。

　　净土不妨俗事不可不信

　　净土之说有理有迹论其理则见於日用而未尝离前篇所言是也论其迹则辨於早晨一茶之顷而不必拘於终日十念法门是也盖修持法门有九品人人皆可以修虽罪恶之人佛亦不弃回心向善则为善矣故此十念法门人皆可行譬如久为暗室一灯照之则明矣所以修者不离亦不妨一切俗事故在官不妨职业在士不妨修读在商买不妨贩卖在农人不妨耕种在公门不妨事上在僧徒不妨参禅凡一切所为皆不相妨故一茶一饭之顷不费时刻遂可以为万万劫不坏之资人何为而不修乎今在贩物者一钱而得两钱之息则必喜之以为倍利或两钱而得一钱之价则必忧之以为丧本是於外物小有得失而不胜其忧喜也何於吾身之光阴有限则汩没以过其失大矣而不以为忧於净土之因缘难遇幸而知之其得大矣而不以为喜何不思之甚也可痛惜哉。

　　净土佛无妄语不可不信

