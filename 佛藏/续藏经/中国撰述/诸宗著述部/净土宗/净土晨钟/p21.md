<!-- { "loadSidebar": true } -->
　　石晋志通凤翔人因见智者大师净土仪式不胜欣忭自是不向西唾不背西坐专心念佛后见白鹤孔雀成行西下又见莲华开合於前通云白鹤孔雀净土境也莲华光相受生处也净土现矣乃起礼佛而终茶毗五色祥云环覆火上舍利鳞砌於身夫唾必西避坐必西向系念如斯何事不辨或曰不己着乎噫谛观落日经有明文智者大师始生而面西趺坐乃至净业诸贤西向坐脱者不着而能之乎耽心浊境终世安然才念净邦便忧其着嗟异哉。
　　宋晤恩姑苏常熟人年十三闻诵弥陀经遂求出家终日一食不离衣钵不畜财宝卧必右胁坐必跏趺每布萨涕泗不止徧诲人以西方净业及一乘圆旨有疑不逗机者答曰与作毒鼓之缘耳雍熙二年八月朔日夜睹白光自井而出谓门人曰吾将逝矣绝粒禁言一心念佛梦一沙门执金炉焚香三绕其室自言灌顶来此相迎梦觉呼门人至犹闻异香二十五日说止观指归及观心义毕端坐而化人闻管弦铃铎之音嘹亮空中渐久渐远自西而去。
　　宋省常钱塘人七岁出家淳化中住南昭庆慕庐山之风乃刺血书华严经净行品易莲社以净行士大夫预会者称净行弟子王文正公且为之首一时公卿伯牧百二十人比丘千人焉翰林苏易简作净行品序至谓予当布发以承其足剜身以请其法犹尚不辞况陋文浅学而有惜哉翰林承旨宋白撰碑状元孙何题同社于碑阴孤山圆法师着师行业记天禧四年正月十二日端坐念佛有顷厉声唱云佛来也泊然而化莲社始远公次善导既而南岳五会永明台岩终於法师号称七祖劝化之盛猗与盛矣。
　　宋遵式台州人叶姓其母祷于古观音生之二十岁受具学律於守初继入国清誓传台教燃指于普贤像前力行般舟三昧笃志安养苦学呕血以死自誓忽如梦中见观音垂手指其口引出数虫又指端出甘露服之觉身心清凉宿疾遂愈淳化初众请居宝云讲说无间度弟子百余归依千数惟宗净土劝人着净土决疑行愿大小本弥陀忏法晨朝十念法往生禅观法行世天圣间将化之日炷香礼佛愿诸圣证明往生极乐至晚坐脱年六十九众见大星殒于灵鹫峰时号慈云忏主莲大师曰克勤忏法自行而垂则万世诚今古一人与至燃指燃臂乃得忍大士所为非初心境界甚则生身活焚附魅着邪贻害不小求西方者当学慈云笃志苦修不必效嚬燃指以炫众也。
　　宋宗坦潞州人申氏子年十六师道恭净发五十年名播讲林晚於唐州青台镇专求净土三业四仪曾无暂忘政和四年四月二十七日梦阿弥陀佛谓曰汝说法止六日当生净土觉而白众至五月四日集众告曰因缘聚散固当有时净土胜缘惟凭时刻愿众念佛助我往生言已坐脱满空雷鸣白云覆地三日方歇所持玛瑙数珠盘於指上众取之竟不能下宋子元号万事休茅姓母柴氏梦佛入门次早生之因名佛来父母早亡年十九投延祥寺志通出家习止观一日定中闻鸦声悟道颂曰二十余年纸上寻寻来寻去转沉吟忽然听得慈鸦呼始信从前错用心於是利他心切普劝念佛代为法界众生礼佛忏悔祈生安养创白莲忏堂述四土三观选佛图开示莲宗眼目立普觉妙道四字以定名派高宗皇帝召见赐号慈照后於铎城三月二十三日告众曰吾化缘已毕时当行矣言讫合掌示寂茶毗舍利无数敕赐最胜之塔。
　　宋法持居化度寺修弥陀忏愿促阎浮之寿早生安养后小疾雨泪悲号祈垂接引厉声念佛不绝忽见佛身丈六立於池上即自言曰我已得中品生西向而化。
　　宋基法师学於宝云住太平兴国寺精意念佛一日示疾为弟子广谈玄旨众忽见西方现光空中奏乐师曰阿弥陀佛与二大士俱至即右胁西向而化门人梦阿弥陀佛授记为超世如来或梦师坐青莲华台者法智禅师叹曰卧病谈玄临终见佛是可敬也宋若愚居云川仙潭建无量寿阁劝道俗念佛精勤三十年与道潜则章二师为友潜能诗近名愚与章惟务实行将顺世梦神人告曰汝同学则章得普贤行愿三昧已生净土彼正待汝愚乃沐浴更衣命众讽观经端坐默然忽云净土现前吾当行矣书偈而化偈曰本自无家可得归云边有踏许谁知溪光摇落西山月正是仙潭梦断时又曰空里千华罗网梦中七宝莲池踏得西方路稳无一点狐疑。
　　宋宗赜号慈觉襄阳人礼长芦寺秀禅师出家愿力弘深洞悟禅理元佑中迎养老母于方丈东室劝以策励念佛七年不间母临终果无疾善逝师劝修化物遵庐阜之规建莲华胜会其法日念阿弥陀佛或百声千声万声各于日下以十字记之一夕梦一少年乌巾白衣风貌清美告师欲入弥陀会乞书一名赜秉笔问名曰普慧又曰家兄普贤亦求附录遂隐师觉谓诸耆宿曰华严离世间品有普贤普慧二菩萨助扬佛法今同大众结会念佛期生净土感赖圣贤幽赞录中乃以二大士为首远近向化撰坐禅箴苇江集又有劝孝文一百二十则大意以劝亲修净业为出世间孝灵芝照公称为近代大乘导师信哉临寂念佛坐化。
　　宋知礼号法智居南湖述妙宗钞大彰观心观佛之旨每岁二月望日建念佛施戒会动逾万人又撰融心解明一心三观显四净土之义后於岁旦建光明忏至五日召大众说法骤称佛号数百声奄然坐逝赵清献公忭铭其塔。
　　宋有严住台州赤城崇善寺依神熙学天台教晚年结茆楂木之下号曰楂庵平生笃修净业有怀安养故乡诗为时所传建中靖国元年夏四月将终见宝池大莲华天乐四列乃作饯归净土诗示众后七日跏趺而化塔上有光如月三夕方隐前法祥镜光现於壁端今严公月光现於塔上皆身心莹彻之明验也乃至光明满室者金光弥亘江上数百里者呜呼是可以伪为乎哉。
　　宋智廉居上虞化度寺初徧参宗门晚节一意西方庆元改元秋八月别众曰我梦中见阿弥陀佛大众围绕说法佛云诸善人等当须专心净业来生我国我见胜相往生必矣乃书偈曰雁过长空影沉寒水无灭无生莲华国里书毕回身向西结印而逝。
　　宋怀义温州乐清人父业渔怀稚时坐船尾随父得鱼私投水中父怒受挞无悔遂辞亲出家景德寺天圣中试经得度禀法于翠峰显禅师凡五住道场惟化众念佛有劝修净土说示寂之夕其徒智才问垒塔已毕如何是毕竟事师竖拳示之推枕而逝。
　　宋宗本常州人貌丰古性质直蚤参怀禅师念佛有省深入三昧初住苏之瑞光寺杭守陈公襄以净慈恳请借师三年植福此邦未几神宗辟相国寺六十四院诏本住慧林召对延和殿既退上目送之顾左右曰真福慧僧也平居密修净业老居灵嵓闭户加勤雷峰才法师神游净土见一华殊丽问之云待净慈本禅师又资福曦律公定中见金莲华人言大宋国僧宗本之座特至谒师礼足施金而去元符二年十二月甲子沐浴告众入座若睡撼之去矣门人塔全身于灵嵓谥圆照禅师。
　　宋元照住灵芝弘律学笃意净业念佛不辍一日令弟子讽观经及普贤行愿品趺坐而化西湖渔人皆闻空中乐声。
　　宋慧亨住武林延寿寺初依灵芝习律专修净业六十年每对人必以念佛为劝建宝阁立三圣像最称殊特有江自任者忽梦宝座从空而下云亨律师当升此坐适社友孙居士预启别亨即在家作印而化师往炷香归而谓其徒曰孙君已去吾亦行矣乃集众念佛为说偈曰弥陀日日称白毫念念想持此不退心决定生安养端坐而化号清照律师。
　　宋智圆居西湖孤山广解诸经刻心净土造弥陀疏及西资钞劝发往生临终坐化以陶器合[疗-(日/小)+土]后十五年积雨山颓启视陶器形质俨然爪发俱长。
　　宋可久居明州常诵法华愿生净土时号久法华元佑八年年八十一坐化越三日还谓人曰吾见净土境与经符契莲华台上皆标合生者名一金台标成都府广教院勋公一标明州孙十二郎一标可久一银台标明州徐道姑言讫复化去五年徐道姑亡异香满室十二年孙十二郎亡天乐迎空皆如久所云。
　　宋中峰和尚讳明本钱塘人得法于天目高峰慧辨无碍密修净业有怀净土诗百篇道德斗山龙象交参朝廷屡遣使赐金帛敕号普应国师春秋六十二示寂之日光明灿发塔天山中。
　　宋莹珂受业霅川瑶山酒炙无择忽自念梵行亏缺恐从流转取戒珠禅师往生传读之读一传一首肯既而室中面西设禅椅绝食念佛越三日梦佛告曰汝尚寿十年且当自勉珂白佛言设有百年阎浮浊恶易失正命所愿早生安养奉事众圣佛言汝志如是后三日当迎汝至期命众诵弥陀经乃曰佛及大众俱至寂然而化。
　　元善住字云屋苏人性禀高洁不近声利掩关六时念佛诵持大乘礼拜忏悔久病不易吴中修净土者和尚为最缁白多取则焉终时异香满室有安养传谷响集行世。
　　元天如惟则庐陵人得法中峰妙悟出人建师子林菩提正宗寺于苏城有卧雪立雪二室日坐其中念佛参学之流接武师单提直指之外复着净土或问劝人终时灵瑞不一年六十九塔水西之原。
　　元普度丹阳人弱冠出家初参宝山慧禅师深器之居庐山东林寺笃修念佛三昧着莲宗宝鉴十卷阐化京师法王寺灌顶国师进呈其书降旨褒美梓行天下有开导人天续佛慧命复振东林之语临终别众念佛而逝世称优昙宗主。
　　明楚琦蜀人笃信西方因抵燕京闻楼鼓声大彻洪武初三诏说法京都皇情大悦后筑室号西斋一意净业尝见大莲华充满世界弥陀在中众圣圆绕将示寂书偈示众曰吾行矣人问何生答曰西方又问西方有佛东方无佛耶乃厉声一喝泊然而化。
　　明祖香江西新喻人於山东龙潭寺精修净业有居士王杰者筑庵延之未几语杰云某家当归家众苦留香云归安养家耳及期敷座西向坐逝举龛入山化火自焚。
　　明莲池大师讳袾宏杭沈氏弱冠栖心佛乘嘉靖丙寅依无门性天剃染寻受具戒单瓢双履遍历知识时辨融笑岩两禅宗最着就参多所契合北游五台感文殊放光隆庆辛未见云栖山水幽寂遂结茆终焉环山多虎灾师为讽经施食虎患以宁岁旱循田念佛随足所至时雨沾澍自此化道大盛师独辟净土一门融会三藏指归惟心四方缁白顶礼闻道者相踵名公巨卿如陆光祖张元抃冯梦祯陶望龄虞渟熙宋应昌辈靡不心折归依师天性笃孝每怀木主出游食则具供丛林济孤心荐沈氏先宗慈悲幽冥自习焰口恒亲设放屡有见师座上现如来相者观力然也拯救物命撰戒杀放生文城内外及山中俱置放生池万历中慈圣太后遣中贵询法赐紫衣黄金使者出金归常住衣奉高阁未尝挂体师肩荷正法修四安乐行以念佛三昧普摄三根着弥陀疏钞云栖法汇二十余种行世临终半月前入城别故旧弟子宋守一等曰吾将他往还山与众话别亦如之众以师欲谢客辄居长寿庵莫测其故至斯面西念佛端逝大众哀请留嘱闭目复开云老实念佛莫换题目时万历四十三年七月四日世寿八旬有一僧腊五十莲宗之祖匡山逮永明而七海内论定恊一以师为八祖云。
