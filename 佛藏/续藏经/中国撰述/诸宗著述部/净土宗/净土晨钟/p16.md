<!-- { "loadSidebar": true } -->
　　问一念十念往生净土何者为正曰但一念往生住不退地此为正也如佛说谤佛毁经五逆四重皆一念恶业成堕无间狱犹如箭射今念佛生净土亦一念善业成即登极乐犹如屈臂前一念五阴灭后一念五阴生如蜡印印泥印坏文成尚不须两念岂必至十念哉又如经云爱酪沙弥生一念爱心后生酪中作虫斯皆一念非十念也至观经十念盖为遘疾尪羸力微心劣故须十称弥陀以助其念若心盛不昧一念生焉亦犹栽植丝发其茂百围也(宝王论)。

　　辨念力重大

　　疑念力轻微者众生愚昧信有形之行业大不信无形之念力尤大何以故念力是行业根一切事业非念不成如人造罪无心造者重得轻报有心造者反是以念力重故如人无记分流俗鄙事耳提面嘱亦复不记若心慧者种种难记之事一入耳根终身不忘以念力坚故苏子瞻曰佛以大圆觉充满十方界我以颠倒想出没生死中云何以一念得往生净土我造无始业本从一念生既从一念生还从一念灭生灭灭尽处则我与佛同净土决云人之念头所系最急如水之必赴海如火之必炎上如利刃之必伤如毒药之必杀无空过者念佛之念亦复如是如淫男子淫念坚故化为猛焰延烧神庙又如月光童子观想水故弟子开屋惟见清水又如僧清辨与外道论讥外道坚执己见忽化为石清辨书问於石上明日往视亦有答辞久之忽自破碎而吼声於空中是等皆己念力坚猛无因变化云何念佛而佛不现当知念力是一切法中之王。

　　辨业性本空

　　一疑结习浓厚者凡夫但知业力不知业性空故若众生业性实者尽虚空界无容受处如黑云障空风至则灭若云实者吹亦不去虚空喻性黑云喻业念佛喻风又业性即是法性力用至大以结使故神力不现如鸟刍瑟摩闻空王佛说多淫人成猛火聚却后徧观四肢百骸诸冷暖气神光内凝化多淫心成智慧火夫同一热恼方其淫成大火聚及其离成大宝焰若淫性实者云何是中而得三昧是故迷成即入胎狱念成即入莲胞(已上西方合论)。

　　辨心量广大净土非远

　　问往生之说其心现故惟心所生但今学者不能晓了此旨疑极乐远隔十万亿国恐难得到答曰生则决定生去则实不去真如佛性本自无生因缘和合生即无生说了许多心外无土土外无心到这里犹道不晓此无他只是妄认自心在色心之内方寸之间不知自家心量原自广大赞佛偈云心包太虚量周沙界夫十方虚空无量无边心量都能包摄恒沙世界无量无数我心一一周徧如此看来十万亿国在我心中其实甚近何远之有命终生时生我心中其实甚易何难之有不见十疑论云十万亿剎为对凡夫肉眼生死心量说耳但使众生净土业成者临终在定之心即是净土受生之心动念即是生净土时经云一弹指顷即得往生又云屈伸臂顷自信录云十万亿剎顷刻至者心本妙故此等重重喻说皆言其生在自己广大心中甚近而甚易者也(天如或问)。

　　辨自心佛现

　　如来本愿功德力故令彼有缘众生修集功德则生心感现佛身来迎不是诸佛实遣化身而来接引但是众生有缘时机正合能令自心见佛来迎则佛身湛然常寂无有去来众生识心托佛本愿功德胜力自心变化有来有去是知净业纯熟自睹佛身恶果将成心现地狱如福德胜者执砾成金业贫之人变金成砾转变是我金砾何关(侈字函第七卷)。

　　辨不往而往无生而生

　　以生於自心故不往而往名为往生如华严解脱长者说华严重重法界不出一心楞严十方虚空皆汝心内是知极乐之生生乎自心心无界限则无西无东去至何所状其易秽而净脱旧而新离一得一似有所往名之为往岂从此向彼如世间经城过邑之往耶解脱所说者入法界品解脱长者言彼诸如来不来至此我不往彼若欲愿见安乐世界阿弥陀佛随意即见既云随意则不越一念而生彼国故状其得生名之往生实无所往不往而往不妨说往究极而言非但无往亦复无生不生而生不妨说生(疏钞)。

　　辨欣厌取舍

　　若据平等法门非垢非净则欣厌无地折摄何施但今生死凡夫迷心逐境头出头没无从出离而复遮其欣厌欲令直悟自心是犹田蛙井鲋不与之水而反责以冲霄祗益沉沦於事何济於是无苦乐中示苦示乐苦以折伏乐以摄受折则激其顽迷而令起厌离摄则惕其懈怠而俾生欣乐然后久在泥涂始嫌污秽乍闻净土深起愿求此大火聚彼清凉地炎烧众生不得不避此而趋彼方便度生法自应尔生彼国已见佛闻法得无生忍方悟此心本来平等。
　　论云菩萨未得无生法忍不能度生须求生净土得无生忍已方克有济故初心菩萨必先舍此苦处生彼乐处据此则舍苦者正欲拔众生之苦取乐者正欲与众生以乐也圭峰释圆觉种种取舍皆是轮回大梅亦云舍垢取净是生死业此等语非不极致但得旨则号醍醐失意则成毒药充类至尽何但舍娑婆垢取极乐净为取舍也纵谓我土惟心而舍境取心亦取舍也纵谓我无取舍而舍此有取舍取彼无取舍亦取舍也亦轮回生死业也宁知理随事变则无取舍处取舍宛然事得理融则正取舍时了无取舍故菩萨示苦乐境开取舍门权实双行理事无碍故若水评圭峰疏谓欣厌取舍虽谓迷真起妄亦能顺教成功但知全修即性则欣厌本空况安养一门诸佛共赞往来法界弥显唯心托彼胜缘速登宝觉实生物归栖之正路至圣汲引之妙权也(疏钞)。

　　辨不信佛论

　　世人不信佛者辄云西方诸佛古今何人亲炙其容亲闻其诲何所据而云然不过彼氏创为释教着作经文互相标榜赞叹愚夫妇从而惑之信之奉之传於后世化己大行且有知识者亦渐为其所眩由其善恶祸福因果轮回之说能中人之隐遂自天子达於庶人其间虽英君哲士亦莫敢不信之奉之而西竺干城从此永固矣据佛入中国始有丈六金人之梦夫梦属幻境何足信也又有佛发佛牙佛骨之迎夫发牙与骨为朽物何足信也佛诚威灵不测胡不现身说法俾疑者信者耳目焉岂非一大快事乃止以发牙骨为教化所被令人何所别其真伪且形长丈六发长丈二何怪诞而不经宜为儒者所斥矣况佛不能逃生死外而同归寂灭安在其为佛也然则佞佛者又果何所蒙其福也世之谤佛毁佛者心口牢不可破约略如此克复请从而辨之四大部洲西方有阿弥释迦犹东土有大圣先师也佛统其徒亿万阐化西方犹先师率其弟子三千敷教南土也亿万之徒亲炙佛容亲闻佛诲犹三千弟子亲炙师容亲闻师诲也佛创立释教着作经文古今莫不信之奉之犹先师创立儒教着作论语古今莫不信之奉之也如以不见佛而不信应亦不见先师而不信矣后人不能见前人前人不及见后人譬如阴能瞩阳阳不能瞩阴彼以佛为不见而不足信则赫赫上帝明明百神亦将以不见而不足信与一切善恶祸福因果轮回之旨易称积善余庆不善余殃足决因果精气为物游魂为变足证轮回考之三圣参之百世宁有殊耶乃若道本诸身无征不信动物唯诚化神莫测夫佛宁假威权法术故能以慈悲愿力沁人肺腑摄人魂魄致古今至尊至贱至圣至愚罔不归依如是岂谤毁佛者之聪明才德独驾轶於先哲名流而率臆矫诬肆无忌惮多见其僻且谬耳唐宋韩欧辟佛大抵以佛产夷狄中国当摈之考迦毗罗国实居南赡正中我国处其东北则佛土在西舜生东夷文王西夷皆以方隅辽阔言之儒者欲摈佛当先摈舜文矣中庸赞至诚声名洋溢中国施及蛮貊讵蛮貊必为中国所摈耶诸佛演法西方三界相通人天互印其生其灭俱有瑞应昭昭流传中国兆於千载以前佛即产於夷何伤今佛现在净土必欲入秽土而救众生夫亦愈知佛能化秽秽何能涅佛也又指其教为耶说诬民生死止此聚散之气何有三世因缘抑知识神历劫生死死生转如辘轳四生十二缘未证真如谁能超此恶浊矧人有色身有真身色身无不坏之理惟色身脱而真身现此之谓了却生死先师曰未知生焉知死又曰朝闻道夕死可矣复何疑於佛又指其教为无父无君佛经首四十二章其十章云凡人事天地鬼神不如孝其二亲儒者言孝不过曰事亲如事天佛言孝直尊之天地鬼神之上而谓之无父可乎其三十六章云六根既具生中国难既奉佛道值有道之君难何其爱中国而重明君也而谓之无君可乎又指佛法乘中国气虚而入彼老氏尼父并生於衰周岂亦乘气虚而起耶又指佛经窃取老庄余沈佛成道在无量劫前着经三藏十二部流传兹土者犹大海之一泡自汉唐摩腾玄装等所译大乘皇皇如日月经天乌可与老庄并视哉至以佛发佛牙佛骨为朽物稽昔明王至圣皆有冠履之藏青鸟冢异人往往有埋爪发之冢岂非爱其身者及其发爪尊其道者及其冠履况天人导师如佛而中外供奉其发与牙与骨何足异也若以丈六丈二而怪之无论驭世初生每多奇形如兽就孟子所载汤九尺文王十尺使今人见此不几尽斥以为怪与更视梦为幻境议论繁兴汉明莫逃罪首之诛然则史书良弼之梦飞熊之梦两楹之梦尽不可信耶梦为想因思极通神安知生非大梦死非大觉也唐宜之云余幼时父母望我成名梦笔墨稍长怀利济民物心梦事业今老矣无梦可做乃端心念佛一意西驰梦去随处见佛到处是净土世以梦为幻者是犹见死者回生述冥中事缕缕讵直不信以为然且肆斥以为妄也汩灭善根自悞悞人当入地狱如箭迨夫人入地狱备经痛苦亦何能述以告人间有托梦诉其妻若子者其妻若子梦中见之闻之不觉大恸而寤寐后亦必以为幻而不信矣噫可叹也可悲也彼韩之齐名有柳欧之高弟有苏乃大鉴碑铭具见西来大意长公禅喜播扬震旦宗风他若司马温公富郑公品望颇出韩欧悉推笃信能仁即韩悦大颠欧悦祖印未尝不深相契合读昌黎着作既以为无因果又以为有冥道其祭十二郎文死而有知无知悲与不悲之论抑何於生死大事游移莫定若此宋范镇不信佛法谓子瞻曰镇生平所未见者终不肯信子瞻笑曰恐未必然设公有病延医视脉医按阴阳虚实而投药公亦岂能自见其脉而信之也哉克复陋识芜言何足重轻如来演说诸经具在取而诵之非金口所亲宣即慈容之面白苦口婆心任毁任谤孔子作春秋曰知我者其惟春秋乎罪我者其惟春秋乎辨不信佛应作如是观。
　　周子辨不信佛论竟有友人进而告曰儒者辟佛由孟子讵杨墨孟子讵杨墨由孔子攻异端子亦儒家者流奚为而指其僻且谬耶余曰否否孟子讵杨墨谓杨墨之道不熄孔子之道不着是孟子讵杨墨非讵佛也孔子攻异端非攻佛也杨氏为我拔一毛而利天下不为墨子兼爱摩顶放踵利天下为之抑思万物皆备於我舍成己何由成物舍成物何以成己杨墨执一不通非孟子深恶而力辨之斥为邪说诬民罪以无父无君其酿祸古今宁直害己害人而已斯诚大道之异端孟子乌得而不讵之也哉今取释道自利利他之言参儒道成己成物之旨有异乎无异乎但儒道主经世释道主出世古今治平天下之大法非儒道不可凡人解悟生死之大事非释道不可方从事乎经济而尽谋出世固不可终沦胥乎业缘而竟忘出世亦不可经世而力排从佛者惧人主惟苦空是尚而不修治平之大法不得不如是出世而力辨毁佛者忧凡人为情欲所汩而不了生死之大事亦不得不如是友闻余言已憬然从坐起曰子岂好辨哉今而后不特儒教释教不必分为异同并可作三教合一论矣。

