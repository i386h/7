<!-- { "loadSidebar": true } -->
　　宋智廉。居上虞化度寺。初徧参宗门。晚节一意西方。庆元改元。秋八月。别众曰我梦中见阿弥陀佛。大众围绕说法。佛云。诸善人等。当须专心净业。来生我国。我见胜相。往生必矣。乃书偈曰。雁过长空。影沉寒水。无灭无生。莲华国里。书毕。回身向西。结印而逝。

　　智深

　　宋智深。号慈川。学于海月。归嘉禾。开长堂。供众二十年。专志念佛。常以净业化人。得往生者甚众。忽示疾。客至问安。谈论如常。时客方出门。即迁化。人见紫云向西而没焉。

　　宗利

　　宋宗利。居新城碧沼。修念佛三昧者十年。后入道味山。筑庵。名曰一相。越十五年。忽谓弟子曰。吾见碧莲华。徧满空中。三日复曰。佛来矣。即书偈云。吾年九十头雪白。世上应无百年客。一相道人归去来。金台坐断乾坤窄。奄然而化。

　　齐玉

　　宋齐玉。号慧觉。初于霅川宝藏寺。建净土会。后住上竺。夜半顶弥陀像。行道念佛。一日谓首座曰。床前多宝塔现。非吾愿也。所欲则净土耳。可为我集众念佛。首座鸣钟。僧至将百余。玉云。今已见佛。端坐而逝。

　　处谦

　　宋释处谦。精修净土。一夕诵弥陀经毕。称赞净土。告众曰。吾以无生而生净土。如入禅定。奄然而化。

　　圆照本禅师

　　宋宗本。常州无锡人。初参天衣怀禅师。念佛有省。后迁净慈。奉诏入东京慧林寺。召对延和殿。称旨。平居密修净业。雷峰才法师神游净土。见一华殊丽。问之。曰待净慈本禅师耳。又资福曦公。至慧林礼足。施金而去。人诘其故。曰吾定中见金莲华。人言。以俟本公。又莲华无数。云以待受度者。或有萎者。云是退堕人也。有问。师传直指。何得莲境标名。答曰。虽在宗门。亦以净土兼修耳。后临终安坐而逝。谥圆照禅师。

　　清照律师

　　宋慧亨。住武林延寿寺。初依灵芝习律。专修净业六十年。每对人。必以念佛为劝。建宝阁。立三圣像。最胜殊特。有江自任者。忽梦宝座从空而下云。亨律师当升此座。适社友孙居士。预启别亨。即在家作印而化。师往炷香。归而谓其徒曰。孙君已去。吾亦行矣。乃集众念佛。为说偈曰。弥陀口口称。白毫念念想。持此不退心。决定生安养。端坐而化。号清照律师。

　　晞湛

　　宋晞湛。山阴人。少为儒生。忽厌世出家。与莹行人。建无量寿佛殿于阮杜。专修净业。坐不背西。久之常见佛及二菩萨相。一夕面西念佛。正坐凝然。作印而化。

　　藏法师

　　宋僧藏。汾州人。一生不受道俗礼拜。专修净土。将终。天乐次第来迎。皆不赴。及西方佛至。别众而化。

　　孤山圆法师

　　宋智圆。居西湖孤山。广解诸经。刻心净土。造弥陀疏及西资钞。劝发往生。将终。以陶器合[疗-(日/小)+土]。后十五年。积雨山颓。启视陶器。形质俨然。爪发俱长。

　　喻弥陀

　　宋思净。姓喻氏。钱塘人。自号净土子。早侍瑛法师讲法华。后专念佛。暇则画佛像。凡画必于净室寂想。见弥陀光明。乃下笔。绍兴丁巳岁。端坐七日。一心念佛。漠然化去。

　　太微

　　宋太微。儿时投钱塘法安法师出家。初授弥陀经。便能背诵。及受具。扃门念佛。精进不怠。常纵步后山。忽闻笛声。豁然开悟。因畜一笛自娱。有凌监簿者。同志净业。称微为净土乡长。一日叩门曰。净土乡弟相见。微曰。明当相见于净土。今诵佛正冗耳。翌朝人怪其不赴粥。往视之。见笛钵禅椅已焚。跏趺地上而化。

　　久法华

　　宋可久。居明州。常诵法华。愿生净土。时号久法华。元佑八年。年八十一坐化。越三日。还谓人曰。吾见净土境。与经符契。莲华台上俱标合生者名。一金台标成都府广教院勋公。已生其中。一标明州孙十二郎合生其中。一标可久。一银台标明州徐道姑。言讫。复化去。五年徐道姑亡。异香满室。十二年孙十二郎亡。天乐迎空。皆如久所云。

　　用钦

　　宋用钦。居钱塘七宝院。依大智学律。闻大智示众曰。生弘毗尼。死归安养。出家学道能事斯毕。即标心净土。一志不退。日课佛三万。尝神游净土。见佛大士种种异相。谓侍者曰。吾明日西行矣。即集众念佛。黎明合掌西望。跏趺而化。

　　善住

　　元善住。字云屋。苏人。掩关六时念佛。病久不易。终时异香满室。有安养传谷响集。行世云。

　　妙文

　　元妙文。蔚州孙氏子也。九岁出家。十八受具。二十一抵京。依大德和尚。学圆顿教。十有一年。始出世。纵无碍辨。若峡倒川奔。及乎闲居简默。言不妄发。其涵养冲挹。无欲速不躁进。大类如此。世祖召见。顾谓侍臣曰。此福德僧也。诏居宝集。年逾八十。专修念佛三昧。延佑六年。预知时至。命诸弟子。高称弥陀佛号。面西趺坐。手结三昧印。泊然而蜕。

　　性澄

　　元性澄。字湛堂。俗姓孙。会稽人。母姜氏。梦日轮从空而堕。遂生师。四岁常戏笔为佛像。授以佛经。即能成诵。至元丙子。投石门殊律师祝发。受具戒。习天台教观。至治辛酉。骤召入京。驾幸文殊阁。引见问劳。赐无量寿佛等经。丞相东平忠献王。请升座说法。事闻。宠赉尤渥。赐号佛海大师。晚还越之佛果。笃志净土。修一心三观者七昼夜。屡感瑞应。一日月旦。众以常仪问讯。师遽曰。烦点视衣钵。用表无常。众为念佛。止曰。佛须自念。明晨却送别。黎明众集。端坐而逝。

　　盘谷

　　元盘谷。海盐人。状貌不扬。而志气超迈。博览经史。性耽山水。至元中。历游五台峨眉伏牛少室诸名山。尝云。足迹半天下。诗名满世间。时驸马高丽沈王。闻师德望。聘讲华严於抗之慧因寺。师展四无碍辨。七众倾服。王大悦。后至松郡构精舍。勤修净业。日课弥陀佛号。年七十余。无疾。预告以时。端坐而寂。

　　必才

　　元必才。字大用。姓屈氏。台州临海人。母赵氏。嗜善崇佛。才娠十月。母梦梵僧振锡入堂。觉而生。师七岁善属句。脱口而就。年十二。挟册从江西瞿法师祝发。进具戒。凝重沉默。观行精勤。孜孜进修。无斯须懈。接人以慈。诲人无倦。顺帝特赐佛鉴圆照之号。一日忽觉头目岑然。即谓众曰。吾缘尽矣。乃焚香。面西端坐。高声念佛。尽一昼夜。又告众曰。汝等勿谓修持无验。吾净土缘熟。三昧现前矣。即索浴更衣为书。以别相识。遂合掌而逝。茶毗。有五色光。自龛中发。火余。舌根如红莲。齿牙若珂贝。舍利满地。众取之。一时俱尽。

　　旨观主

　　元旨观主。字别宗。杭人。戒德甚严。创观室于龙山之阳。修行念佛三昧。虽避兵窜逐。亦不暂废。临终无疾沐浴端坐而化。

　　祖辉

　　元祖辉。住四明郡城佛阁。逢人但云。阿弥陀佛说亦说不得。人因号说不得和尚。鄞县尉王用享夫妇敬事之。一日诣其家别云。吾明日行矣。及明。众集。即入龛端坐。求甘瓜。啖尽一枚。念佛而化。

　　楚琦

　　明楚琦。蜀人。笃信西方。因抵燕京。闻楼鼓声。大彻。洪武初。三诏。说法京都。皇情大悦。后筑室号西斋。一意净业。尝见大莲华。充满世界。弥陀在中。众圣围绕。将示寂。书偈示众曰。吾行矣。人问何生。答曰西方。又问。西方有佛。东方无佛耶。乃厉声一喝。泊然而化。

　　宝珠

　　明宝珠。常游杭郡嘉禾间。冬夏一衲。乞食自活。宿无恒居。平时惟念佛不绝口。人唤之。才应对。即连声念佛。更无杂语。后于海门寺。忽若癫狂者。将半月余。僧呵曰。尔平生实行。当与世人作眼目。何得乃尔。珠曰。既如是吾行矣。索浴毕。安然而化。

　　慧日

　　明慧日。号东溟。姓贾氏。即宋相贾似道之诸孙。似道谪戍时。师尚幼。志求出家。年二十二。从栢子庭讲台教。洞了大义。至正间。下天竺灾。元臣高纳麟。请师新之。顺帝闻。特赐慈光妙应普济之号。至洪武二年。召见奉天殿。朱颜白眉。备奏称旨。太祖顾谓僧众曰。尔等学佛者。如金刚楞伽心经。皆摄心之要典。何不质诸白眉法师。自后召见。但以白眉呼之。五年辞归上竺。日修弥陀忏。以臻净业。十二年七月之夕。梦青莲华。生方池中。芬芳袭人。寤告众曰。吾生净土之祥见矣。后四日趺坐合爪而寂。世寿八十有九。

　　真青

　　明真青。湘潭罗氏子。生而颕异。十五补邑弟子员。十九出家。参无字话。闻舟触岸声有省。后迁华顶天柱峰。修大小弥陀忏。密持梵网心地品及十六观经为常课。一夕梦。琳宫绮丽。宝树参差。见弥陀三圣。师方展拜。旁有沙弥。授与一牌。书曰戒香熏修。万历癸巳正月。忽抱疾。遂嘱弟子曰。吾净土缘熟。圣境冥现。当于二十九日告终。至夕乃起。别众曰。吾即逝矣。众请曰。和尚往生九品奚居。曰中品中生也。胡不上品生耶。曰吾戒香所熏。位止中品。言毕。泊然而化。

　　莲池大师

