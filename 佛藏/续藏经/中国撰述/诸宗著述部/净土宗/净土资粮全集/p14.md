<!-- { "loadSidebar": true } -->
　　莲师疏云。阿者。此云无。耨多罗。此云上。三藐。此云正等。三菩提。此云正觉。言无上正等正觉也。钞云。究竟极果。对下而言。名之曰无上。正观真谛。对邪而言。名之曰正。等观俗谛。对偏而言。名之曰等。亦名曰徧。觉者灵明自心。正觉者。兼上正等二义。言此觉者。是无上正等之正觉也。良以蠢动含灵。皆有佛性则菩提者。佛与众生本来无二。无明所覆。遂成迷妄。是则邪觉。不名为正。声闻辟支。止破见思。虽得菩提其道未中。是则偏觉。不名为等。一切菩萨。已尽尘沙。未尽无明。虽得正等菩提。佛道犹远。不名无上。惟佛一人。妄尽觉满。如望夜月更无有觉过於此者。名无上正等正觉也○维摩经曰。菩提者。不可以身得。不可以心得。寂灭是也。菩提灭诸相故。不观是菩提。离诸缘故。不行是菩提。无忆念故。断是菩提。舍诸见故。离是菩提。离诸妄想故。障是菩提。障诸愿故。不入是菩提。无贪着故。顺是菩提。顺於如来故。住是菩提。住法性故。至是菩提。至实际故。不二是菩提。离意法故。等是菩提。等虚空故。无为是菩提。无生住灭故。知是菩提。了众生心行故。不会是菩提。诸入不会故。不合是菩提。离烦恼习故。无处是菩提。无形色故。假名是菩提。名字空故。如化是菩提。无取舍故。无是菩提。常自静故。善寂是菩提。性清静故。无取是菩提。离攀缘故。无异是菩提。诸法等故。无比是菩提。无所谕故。微妙是菩提。诸法难知故○僧肇曰。道之极者。称曰菩提。盖是正觉无相之真智乎。

○附四谛
　　初门曰。谛以审实为义。此四谛法门。正为声闻人。从闻生解。故必藉教诠理。今明教理不虚。故云审实也○一。苦谛。苦以逼恼为义。一切有为心行。常为无常患累之所逼恼。故名苦谛。二。集谛者。集以招聚为义。若心与结业相应。未来定能招聚生死之苦。故名集谛。三灭谛者。灭以灭无为义。结业既尽。则无生死之患累。故名为灭。若发见思无漏真明。而断结者。则三界九十八使俱灭。以烦恼结使灭。故三界业亦灭。若三界业烦恼灭者。即是灭谛。有余涅盘也。因灭故果灭。舍此报身时。后世苦果。永不相续。名入无余涅盘。真灭度也。四。道谛者。道以能通为义。正道及助道。是二相扶。能通至涅盘。故名为道正道实观三十七品。三解脱门。缘理慧行。名为正道。助道者。得解观中。种种诸对治法。及诸禅定。皆为助道。审定不虚。即是道谛○四教仪云。四谛之中。分世出世间。前二谛为世间因果。苦因集果也。后二谛为出世间因果。灭果道因也。问。何故世出世前果后因耶。答。声闻根钝。知苦断集。慕果修因。是故然也○合七法为三十七品。一。四念处。二。四正勤。三。四如意足。四。五根。五。五力。六。七觉分。七。八正道也。一。四念处者。一身念处二受念处。三心念处。四法念处也。二。四正勤者。一。已生恶法为除断。一心勤精进。二。未生恶法不令生。一心勤精进。三。未生善法为生。一心勤精进。四。已生善法增长。一心勤精进。三。四如意足者。一。欲如意足。二。精进如意足。三。心如意足。四。思惟如意足也。下四五六七。俱见阿弥陀经考证三解脱门者。见修禅章明宗篇考证。

　　西方愿文

　　　　(莲池禅师撰)
　　稽首西方安乐国　　接引众生大导师　　我今发愿愿往生　　惟愿慈悲哀摄受
　　弟子(某甲众等)普为四恩三有。法界众生。求於诸佛。一乘无上菩提道故。专心持念阿弥陀佛。万德洪名。期生净土。又以业重福轻。障深慧浅。染心易炽。净德难成。今於佛前。翘勤五体。披沥一心。投诚忏悔。我及众生。旷劫至今。迷本净心。纵贪嗔痴。染秽三业。无量无边所作罪垢。无量无边所结冤业。愿悉消灭。从於今日。立深誓愿。远离恶法。誓不更造。勤修圣道。誓不退隋。誓成正觉。誓度众生。阿弥陀佛以慈悲愿力。当证知我。当哀愍我。当加被我。愿禅观之中。梦寐之际。得见阿弥陀佛金色之身。得历阿弥陀佛宝严之土。得蒙阿弥陀佛。甘露灌顶。光明照身。手摩我头。衣覆我体。使我宿障自除。善根增长。疾空烦恼。顿破无明。圆觉妙心。廓然开悟。寂光真境。常得现前。至於临欲命终。预知时至。身无一切病苦厄难。心无一切贪恋迷惑。诸根悦豫。正念分明。舍报安详。如入禅定。阿弥陀佛。与观音势至诸圣贤众。放光接引。垂手提携。楼阁幢旛。异香天乐。西方圣境。昭示目前。令诸众生。见者闻者。欢喜感叹。发菩提心。我於尔时。乘金刚台。随从佛后。如弹指顷。生极乐国。七宝池内。胜莲华中。华开见佛。见诸菩萨。闻妙法音。获无生忍。於须臾间承事诸佛。亲蒙授记得授记已。三身四智。五眼六通。无量百千陀罗尼门。一切功德。皆悉成就。然后不违安养。回入娑婆。分身无数。徧十方剎。以不可思议自在神力种种方便。度脱众生。咸令离染。还得净心。同生西方。入不退地。如是大愿。世界无尽。众生无尽。业及烦恼。一切无尽。我愿无尽。愿今礼佛发愿。修持功德。回施有情。四恩总报。三有齐资。法界众生。同圆种智。
　　考证

四恩
　　父母。师长。国王。施主。

三有
　　欲有。色有。无色有。即三界之因果不忘。故名为有也。

五体
　　二肘。二膝。及额也。

忏悔
　　坛经曰。忏悔者。忏其前非。从前所有恶业。愚迷憍诳嫉妬等罪。悉皆尽忏。永不复起。是名为忏。悔者。悔其后过。从今已后。所有恶业。愚迷憍诳嫉妬等罪。今已觉悟。悉皆永断。更不复作。是名为悔。故称忏悔。凡夫愚迷。只知忏其前愆。不知悔其后过。以不悔故。前愆不灭。后过又生。何名忏悔○发隐曰。冥祥记云。沙门慧达。於地府见观世音菩萨。言沙门白衣。见身为过。及宿世罪。种种恶业。能於众中尽自发露。勤诚忏悔罪即消灭。观此。则知忏悔功德。不可胜量。菩萨於幽显中。皆教人悔罪也○宗镜录曰。若欲忏悔者。端坐念实相。则直了无生之心。当处解脱。此大忏悔也。故云断惑忏罪。比余渐教。如[迭*毛]花千斤。不如真金一两○四教仪论忏悔有二。一事忏。二理忏。今坛经发隐所论。事忏也。宗镜所言。理忏也。未悟其理者。事为急矣。

手摩衣覆
　　法华经云。若有受持读诵法华经者。当知是人。为释迦牟尼手摩其头。衣之所覆○往生集云。晋刘遗民於定中。见阿弥陀佛手摩其头。引袈裟覆之。

三身
　　法数曰。法身如月之体。报身如月之光。应身如月之影○如来三身者。毗卢遮那。此云遍一切处。法身也。卢舍那。此云净满。报身也。释迦牟尼。此云能仁寂默。化身也○黄檗曰。佛有三身。法身说自性虚通法。报身说一切清净法。化身说六度万行法。法身说法。不可以言语音声形相文字而求。无所说。无所证。自性虚通而已。故曰无法可说。是名说法。报身化身。皆随机感现。所说法。亦随事应为摄化。皆非真法。故曰。报化非真佛也。

四智
　　证道歌云。三身四智体中圆。注云。四智者。大圆镜智。平等性智。妙观察智。成所作智也。束四智为三身者。以成所作智妙观察智为化身。平等性智为报身。圆镜智为法身也。

五眼
　　金刚经有肉眼。天眼。慧眼。法眼。佛眼○肉眼者。照见胎卵湿化色身起灭因缘也。天眼者。照见诸天宫殿。云雨明暗。五星二曜旋复因缘也。慧眼者。照见众生慧性深浅。上品下生。轮回托荫因缘也。法眼者。照见法身徧充三界。无形无相。尽虚空徧法界因缘也。佛眼者。照见佛光普照。无障无碍。圆满十方。寻光见体。知有涅盘国土也。若上根上智之人。能识此五者因缘。即名大乘菩萨。

六通
　　天眼。天耳。他心。宿命。漏尽。身得如意。详见一卷往生胜果篇○正讹集曰。道与通自别。眼彻视。耳彻听者。通也。入色界。眼不受色惑。入声界。耳不受声惑者。道也。如以通而已矣。则神亦有通。鬼亦有通。妖亦有通。与道何涉。认通为道。遂至堕魔罗境。生外道种。可勿慎诸。

回入娑婆
　　赜禅师曰。若位居不退。果证无生。在欲。无欲居尘。出尘方能兴无缘慈。运同体悲。回入尘劳。和光五浊。其有浅闻单慧。或与少善相应。便谓永出四流。高超十地。诋诃净土。耽恋娑婆。掩目空归。宛然流浪。并肩牛马。接武泥犂。不知自是何人。拟此大权菩萨。由此观之。则回入娑婆。未可易言也。

法界
　　出三界者。不受轮回生死。四种圣人。诸佛菩萨缘觉声闻是也。四圣得意生身。於三界内外。无住无不住。总而言之。有十法界。在人用心不同。各循行业。诸趣摄之。
　　十法界之图
　　
　　诸佛(修六度万行三心圆发得证法身)
　　菩萨(修次第观行六度行得成大乘菩萨)
　　缘觉(修体法空观十二因缘行道成缘觉)
　　声闻(修祈法空观依四谛行道成阿罗汉)
　　诸天(修上品十善兼修禅定故得生天道)
　　人伦(修中品十善五戒五常故得为人伦)
　　修罗(修下品十善五常欲胜他故为修罗)
　　饿鬼(作下等十恶正作能悔故为饿鬼道)
　　畜生(作中等十恶作已能悔故为之畜生)
　　地狱(作上等十恶作已不能悔故堕地狱)
