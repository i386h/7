<!-- { "loadSidebar": true } -->
　　考证　楞伽经论识有二。一曰藏识。又谓之真识。属於诸佛。即后第九阿摩罗识是也。一曰事识。又谓之六识。又谓之波浪识。属於众生。即后六识。第七末那识。所谓根尘识心者此也○宗镜录曰。识有八种。一眼识。二耳识。三鼻识。四舌识。五身识。六意识。七末那识。八阿赖耶识。此八种识。具三能变。一异熟能变。即第八识多异熟性故。二。思量能变。即第七识恒审思量故。三了别能变。即前六识了境粗相故○又曰。第八识。广容周徧。为万法根原。故称第一微细体性。此体不可说。微妙最难知。周徧法界而无住心。任持一切而不现相。又云。此阿赖耶识。即是真心。不守真性。随染净缘。不合而合。能含藏一切真俗境界。此约有和合义边说。若不和合义者。即变常不变。故号真如又云。第八识。以任运之缘。合恒常之道。不为垢法之所染。宁为净法之所治。非生死之所羁。岂涅盘之能寂。是以称为识主。故号心王。尔后因一念无明。起七识波浪。又云。异熟。因有漏善不善业为异熟。异。谓是别异。属因。熟。谓成熟。属果。异因居过去。熟果即现在○末那识是染法。障碍圣道。隐蔽真心○六识者。法数曰。眼识玄黄不真。耳识苦乐异音。鼻识观气旋光。舌识掉说邪正。身识随机现仪。意识缘虑旋空。谓之六识○又藏论九识品云。第九阿摩罗识。释阿摩罗有二种。一者所缘即是真如。二者本觉即真如智。此二并以真如为体。染净无染○总论云。前六分别事识。是名取境心。第七现识。是名无明熏妄心。第八藏识。是名心清净。第九真识。是名体性不改。要之第七识是妄。第九识是真。第八识。可真可妄。然而真妄俱隐而未形。故曰心清净。修心者能力持之。即第九识矣。
　　法宝坛经曰。我此法门。先立无念为宗。无相为体。无住为本。无住者。人之本性。於世间善恶好丑。乃至冤之与亲。言语触刺欺争之时。并将为空。不思酬害。念念之中。不思前境。若前念今念后念相续不断。名为系缚。於诸法上念念不住。即无缚也。此是以无住为本。外离一切相。名为无相。能离於相。即法体清净。此是以无相为体。於诸境上心不染。曰无念。迷人於境上有念。念上便起邪见。一切尘劳妄想。从此而生。故立无念为宗。善知识。真如自性起念。六根虽有见闻觉知。不染万境。而真性常自在。故云。能善分别诸法相於第一义而不动。
　　考证

无念为宗
　　成佛心要曰。若念起时。常起觉心。故七祖云。念起即觉觉之即无。修行妙门。惟在於此。又云。拟心即差动念便乖。但栖心无寄。理自玄会。又古德云。实相言思断。真如绝见闻。此是安心处。异学徒云云。此但任其本性自然。更不起新生慧解。故贤首云。若起心作凡行圣行。非是真行。不作一切行。行心无寄。是名大行。
　　又曰。若欲成就种智。须达一相三昧。一行三昧。若於一切处而不住相。於彼相中不生憎爱。亦无取舍。不念利益成坏等事。安闲恬静虚融澹泊。此名一相三昧。若於一切处行住坐卧。纯一直心不动。道场成净土。此名一行三昧。若具二三昧。如地有种。含藏长养。成熟其实。一相一行。亦复如是。承吾旨决获菩提。依吾行者。定证妙果。
　　师弟子玄策。问禅者智隍曰。汝在此作甚么。隍云入定。策云。定有出入。即非大定。隍云。六祖以何为禅定。策云我师所说。妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生离生禅想。心如虚空。亦无虚空之量。隍闻是说。径来谒师。具述前缘。师云。诚如所言。汝但心如虚空。不着空见。应用无碍。动静无心。凡圣情忘。能所俱泯性相如如。无不定时也。隍於是大悟。
　　宗镜录曰出要之术。唯有观心。观心得悟。一切俱了。是故智者先当观心。返观自心。欺诳不实。如幻如化。躁扰不住。无始无明。历劫流浪。不知何由得出。若能如是观心过患。又推诸境。境无自性。由见而有。不见即无。又推见处。见无自性。由心有动。不动即无。又推动心。动无自性。独由不觉。觉则动无。又推不觉。无有根本。直是无始虚习。念念自迷。无念真心。一无所有。若能观心。知心无起。即得随入真如门。当知所有。皆是虚妄心念而生。真妄由心。更无别旨。
　　诸修行人。不能得成无上菩提。乃至别成声闻缘觉。及成外道诸天魔王。及魔眷属。皆由不知二种根本。错乱修习。云何二种。一者无始生死根本。则汝今者。与诸众生用攀缘心。为自性者二者。无始菩提涅盘。元清净体。则汝今者识精元明。能生诸缘。缘所遗者。由诸众生遗此本明。虽终日行而不自觉。枉入诸趣。释曰。此二种根本。即真妄二心。
　　归宗顺旨。则理事双消。心境俱亡。定慧齐泯如永嘉集云。以奢摩他故。虽寂而常照。以毗婆舍那故。虽照而常寂。以优毕叉故。非照而非寂。照而常寂。故说俗而即真。寂而常照。故说真而即俗。非寂而非照。故杜口於毗耶。斯则不唯言语道断。亦乃心行处灭。
　　考证

奢摩地
　　此云止。又云定。

毗婆舍那
　　此云观。又云慧观约因修。慧在果证。

优毕叉
　　此云舍亦云平等。舍。谓舍於二边。边非中道。等。谓等於定慧。
　　若求真断妄。似弃影劳形。若依妄即真。似处阴灭影。无心於忘照。则万累都捐。若任运以寂知。则众行爰起。放旷任其去住。静鉴觉其源流。语默不失玄微。动静未离法界。
　　若未入宗镜。不了自心。总多闻习诵。俱不成就。如善星受持读诵十二部经。获得四禅。不达无生。反堕地狱。又如阿难多闻。不明实相。遭淫席所缚。为文殊所呵。应须先入正宗。后修福智。如琉璃之含宝月。似摩尼之置高幢方得通透无瑕。能雨众宝。自他兼利。岂虚构哉(上俱宗镜)。
　　明宗集曰。四祖谓法融禅师曰。夫百千法门同归方寸。河沙功德。总在心源。一切戒定慧门。神通变化。悉是具足。不离汝心。一切烦恼业障。本来自空。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。与佛何殊。更无别法。
　　法真禅师曰。此性本来清净。具足万德。但以染净二缘而有差别。故诸佛悟之。一向净用而成觉道。凡夫迷之。一向染用。没溺轮回。其体不二。故般若云。无二无别分。无别无二故。
　　僧问如何是大乘顿悟法要。师曰。汝等先歇诸缘。休息万事。善与不善。世出世间。一切诸法。莫记忆。莫缘念。放舍身心。令其自在。心如木石。无所辨别。心无所行。心地若空。慧日自见。如云开日出相似。自然具足神通妙用。是解脱人。
　　考证

解脱
　　初门曰。解脱即是涅盘。门。谓能通。此解脱三法。能通行者。得入涅盘。故名解脱门也○一。空解脱门。云何名空解脱门。观诸法无我我所故空。所以者何。诸法从因缘和合生。无有作者。无有受者。如能通达者。是名空解脱门。二。无相碍解脱门。云何名无相碍解脱门。观男女相。一异相等。是相中求实皆不可得。故无相。所以者何。若诸法无我我所故空。空故无男女。无一异等法。我我所名字是异。以是故男女一异等相。实不可得。如能通达者。是为无相解脱门。二无作解脱门。云何名无作解脱门。若知一切法无相。即都无所作。故名无作。所以者何。若於法有所得者。即於三界而有所求。因是造作三有之业。今一切相皆不可得故。则於三界无所愿求。不造一切三有生死之业。无业故无报。是为无作解脱门。
　　宗镜录曰。有无不住。即於诸法悉皆解脱。以一切法不出有无故。是知解脱之中。无有文字。无生死。无烦恼。无阴界。无众生。无忧喜。无苦乐。无系缚。无往来。无是非。无得失。乃至无菩提。无涅盘。无真如。无解脱。以要言之。一切世出世间诸法。悉皆一无有。故楞严经云。知见立知。即无明本。知见无见。斯即涅盘。故真解脱者。名曰虚无。虚无。即是如来。如来解脱。无二无别。
　　德韶国师曰。如来一大藏经。卷卷皆说佛理。句句尽言佛心。因甚么得不会去。若一向织络言教。意识解会。上座经尘沙劫。亦不能得彻。此唤作颠倒知见识心活计。并无得力处。此盖为跟下不明。若究尽诸佛法源。河沙大藏。一时现前。不欠丝毫。不剩丝毫。诸佛时常出世。时常说法度人。未曾间歇。乃至猿啼鸟叫。草木丛林。常助上座发机。未有一时不为上座。有如是奇持处。
　　智依禅师曰。尽十方世界。无一微尘许法。与汝作见闻觉知。还信么。然须如此。也须悟始得。莫将为等闲。不见道。单明自己。不悟目前。此人祇具一只眼。还会么。
　　考证

一只眼
　　宗镜录云。参玄之士。须具二眼。一己眼明宗。二智眼辨惑。所以禅宗有祇具一眼之说。理孤事寡。终不圆通。只翼单轮。岂能飞运。
　　白云守端禅师曰。莫谓无心云是道。无心又隔一重关。
　　子璇从洪敏法师。讲至动静二相。了然不生。有省。谓敏曰。敲空击水。尚落筌蹄。举目扬眉。已成拟议。去此二途。方契斯旨。
　　长芦林禅师拈拄杖曰。其宗也离心意识。其旨也超去来今。离心意识。故品万类不见差殊。超去来今。故尽十方更无渗漏。当头不犯。彻底无依。悟向朕兆未生已前。用在功勋不犯之处。平常活计。不用踌躇。拟议之间。即没交涉。
　　承古禅师曰。夫出家者。为无为法。无为法中无利益。无功德。近来出家人。贪着福慧。与道全乖。若为福慧。须至明心。若要达道。无汝用心处。所以常劝人莫学佛法。但自休心。利根者。画时解脱。钝根者。或三五年。远不过十年。若不悟去者。老僧与汝入拔舌地狱。
　　白兆珪禅师曰。穷天地。亘古今。只是当人一个自性。於是中间更无他物。诸人每日行时行着。坐时坐着。卧时卧着。祇对言语时。满口道着。以至扬眉瞬目。嗔喜爱憎。寂然游嬉。未始间断。因甚么不肯承当。自家歇去。良由无量劫来。爱欲情重。生死路长。背觉合尘。自生疑惑。譬如空中飞鸟。不知空是家乡。水里游鱼。忘却水为性命。何得自抑。却问傍人。大似捧饭称饥。临河叫渴。诸人要得休去。各请立地。定着精神。一念回光。豁然自照。何异空中红日。独运无私。盘里明珠。不拨自转。然虽如是。祇为初机。向上机关。未曾踏着。且道怎么生是向上机关。良久曰。仰面看天不见天。
