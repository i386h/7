<!-- { "loadSidebar": true } -->
　　夫信愿持名。乃速脱轮回之最胜方便。灵峰云。倘信愿不真。虽一心不乱。亦不得生。若信愿猛利。虽散心念佛。亦必往生。彻悟云。只将信愿二法常存在心。如忠臣之奉圣君密旨。孝子之受慈父严命。不论多念少念。皆为往生正因。故信愿持名。为修行之宗要。不可忽诸恋西大师所编莲宗必读专重信愿持名一法乃深契一行三昧之旨不但令多障有情依斯径登不退又可使疑惑之徒信而有勇诚苦海之慈航昏衢之慧日也。又自序一章。将释迦彻底之悲心。弥陀普被之大愿。净土之要纲。持名之妙诀。统括在一序之中。不唯言简意周。且使净土深旨无余蕴矣。予初一读。喜出望外。如贫得宝。如暗得灯。虽净土诸书如山积。其中不无药忌之嫌。唯此一书。颇切今时。尽善尽美。如矢必应弦。药必应病。名之曰必读。夫复何疑。请即流通。以结净缘。师曰。谬集诸文。流通何益。但自作鞭策耳。因坚请不已。遂嘱予较订。付之奇厥。所愿。凡同志者。共为披读。了然知生信发愿。以起妙行。而速脱轮回。永阶不退。未有逾此者也。敬跋数语。以识法喜。
　　同治戊辰遗讷谂西书於宁郡之大欢喜庵
