<!-- { "loadSidebar": true } -->
　　念佛之人。既然修行。於本参一句。不可忽略。此阿弥陀佛四字。乃是我救命金刚宝剑。若是工夫有进退。不能打成一片。耽图顺习。流入死生。一念才非。全身悉堕。古人用心。则不如是。除吃饭睡寤。这一句都是炯炯现前。无断无续。乃至吃饭睡寤时。亦是此一句炯炯现前。则大妙矣。或疑。睡着无梦。这一句还现前否。曰现。问何以知其现。曰汝在何处睡。曰我睡床上。曰。汝早不能现前也。着衣吃饭。皆在阿弥陀佛大光明中。不曾咬着一粒米。不曾挂着一条丝。只为生死事大。不能半路歇手。汝却见床不见佛。哀哉。定慧之境不纯。不能往生净土。
　　十面纵横处　　三生得力时　　只消一句佛　　以外更何知
　　念佛之人。既是修行。便要去疑惑。一者疑人。说他未必生净土。空空劝人。未足信也。二者疑法。说修行不易。深大法门。尚难成佛。何况匇匇世上凡人。念了四个字。望此大大好处。不足信也。三者疑已。看世上人。固不同样。有去有不去。但我此一身。妄影既多。功夫又浅。尘劳难歇。悟境全无。焉能指望。佛恩虽宽。不度下劣。我且下种。姑待来生。强说生西。我不信也。如此三疑。自戕真种。莲花未茂。自起猛风。可惜哉。定慧之运不超。不能往生净土。
　　玲珑诸佛境　　全现一心中　　镜里融光影　　何曾说异同
　　念佛之人。既要修行。当破尽情量。一切儒道诸家之说。勿存留作解。自碍真光。於禅净异同。亦双双打落。单留一念。四字才圆。若作禅之五宗。教之三派。律之持犯。净之偏圆。太作是非。横分高下。一真既掩。九品皆空。哀哉轮回。再受无穷之厄矣。上上下下。随分得之。度人度己。能行即行。既不可忘。亦不可执。悲光智力。不少不多。自有往生消息也。若见时了了。行时昏昏。说得分明。修得勉强。四字提不起。六道必长居。定慧之心未消。不能往生净土。
　　欲去即便去　　欲住即便住　　极乐无量光　　明明一条路
　　是故定慧。常於有心处习之。常於无心处得之。有心处无心。则习之纯矣。无心处能用其心。则非死水矣。死水不藏龙。真际中。圆圆不隔。方为了事。
　　一句四个字　　送汝到西方　　若愁不得去　　及早好商量

　　念念现前品第七

　　果肯用心。一真自现。弥陀净土。岂在远乎。迷此别求。哀哉永劫。昔皇甫士坊。作净土十二时颂。词旨老实。感动人心。今诵之。以警诸仁者。
　　平旦寅。常时佛课在凌晨。一刻工夫十声号。能超生死出沈沦。希有法。妙难论。往生全以信为因。君能信受无疑惑。便是多生授记人。
　　日出卯。朝露易晞人易老。试将亲友细思量。眼前多少埋荒草。要修行。须及早。一寸光阴无价宝。闲时不肯念弥陀。只待临终空懊恼。
　　日高辰。人世迁居必择邻。莫向人天求福报。寿终难免再沈沦。生忉利。作转轮。暂时快乐未为真。劝君念佛求西去。永作逍遥自在人。
　　禺中巳。食时处处炊烟起。自餐饱饭自充饥。自己修持了生死。子忆母。母忆子。到底工夫全在己。弃舍身心见愿王。十万余程近如咫。
　　日南午。佛日当空目不睹。一条直路少人行。反向长途受辛苦。不谈禅。不挥尘。念念弥陀常作主。虽然身未出娑婆。栖神已在莲花土。
　　日昳未。六蛇共室真堪畏。出没阎浮是几遭。多生还不分泾渭。猛回头。涤尘胃。人命无常须不讳。死字常将挂在眉。才觉西方有滋味。
　　晡时申。叹息人身似转轮。此身不向今生度。更向何生度此身。休错过。莫因循。几多带角与披鳞。千佛慈悲难救度。尘沙劫数自沈沦。
　　日落酉。返照余光不长久。堪笑愚人顾目前。死生大事君知否。臭钱财。闲茶酒。赚得凡夫终日走。波波不暇念弥陀。日月到来空束手。
　　黄昏戌。一盏孤灯明夜室。上床别了袜和鞋。魂梦冥冥黑如漆。叹人身。容易失。要出轮回须念佛。无边罪障一时消。佛光皎似千轮日。
　　人定亥。富贵功名不常在。枕上黄梁梦未醒。痴情犹自忧千载。略因循。成懈怠。一息不来穷劫悔。孤负西方老愿王。遥垂金臂恩如海。
　　夜半子。净秽相形分彼此。不是娑婆苦折磨。谁肯灰心厌生死。既厌离。要知止。黄金地上乐无比。眼前烦恼为谁来。都是西方促装使。
　　鸡鸣丑。君欲往生谁掣肘。烦恼场中正好修。念佛须教心应口。离是非。无可否。凡事随缘我何有。但看莲花不陆生。结根偏在泥中藕。
　　此十二时颂。所说虽粗。可以启发。古人云。诸人被十二时辰使。老僧使得十二时。果然十二时中。念念用心。处处忆佛。虽不能使十二时。亦不为十二时辰使矣。但念念工夫。必生效验。不贪效验。方是工夫。切不可以念念现前为自足。盖正念所结理事二种好境界。皆是幻果。不可贪其味。才生一念。即堕落有期。彼外道魔王。纯乎以境界为事。为佛弟子。求生极乐。转转落境。即是谤三宝也。念念之功。须於一切时一切处用心。空空灵灵。久而自应。盖用心非用。方能契真。此心一真。即是念佛心性。於心性上现出一句佛。才是真佛。不然。动静都成境界。念佛总不能达边到底。如棒击水。何异不击乎。如刀割水。何殊不割乎。有事而无功。是为痴人。无事而有功。方为智者。虽然。无事不妨有事。方是真无事也。方是念佛心性也。若起心动念而求无事。乃多事极矣。
　　虎斗龙争势已平　　江天风静月华清　　闻君欲觅还乡诀　　认取凉宵念佛声
　　何以念念之功。要从耳根起。盖人止六根。而眼鼻身三根太拙。功德不全。依法花经。唯耳舌意三根。最为圆快。是故入手从此三者起。此三之中。意根是心之几。念佛之念。依他而现。既现於意。乃运舌而出声。舌意二根。劳久则倦。无有入路。仍有退机。必用耳以听之。耳主神明出入。略一注之。意根即空灵宛转。不落动静。舌根任他高低运用。全不拘束他。微风吹动。则念佛自然。如天乐鸣空。云中雁语。风铃在塔。鼓角依更。我不责之鸣。而任其自鸣。斯可以得其大意矣。大意既得。再细研之。
　　静观烦恼成璎珞　　多用音声作管弦　　何处天涯方扰扰　　半空明月已将圆
　　细之又细。我不知之。诸仁者。当自知。勿着痕迹。
　　劝君休辨浅和深　　离念须臾得好音　　十面风声齐入化　　定中消息比眠琴
　　虽然。未足以尽其妙也。
　　弦外音声听更清　　本来尘世即无生　　雁鸿影落江波上　　非有非无画不成
　　又有观想念佛一门。从有生灭中。一转而入无生灭性。盖此有生灭。全依不生灭者起。故一转即回头也。其中二法最要。一者。直观丈六弥陀。立池水上。二者。专想弥陀眉间白毫也。白毫八棱。中空色白。右旋五转。散作无边光。徧摄群生。归於净土。此白毫观成。入路最捷。注想两眉中间。久之自然显现。但观想所引之境。亦从心性中来。故作观持名。皆得称为念佛矣。若强役妄心。捏成幻相。邪观既发。魔境乃生。不可救也。
　　一佛当令　　千魔退听　　何以能之　　此心不病
　　所以十六观经云。诸佛如来。是法界身。入一切众生心想中。汝等心想佛时。此身即是三十二相八十种好。是心作佛。是心是佛。作佛乃言体上之用。是佛乃言用上之体。一切佛法。本来现成。借观而现。现於自心。非造作而后有也。
　　无作之作　　作而不作　　无是无非　　佛佛灵机
　　不明法界之全。休谈观想。未悟棱严之旨。莫学禅那。修行美名。必不可贪。修行好相。必不可取。不牵名相。便是知音。
　　音光涵一际　　苦海息奔腾　　念念弥陀现　　空灵镜里灯

　　往生入位品第八

　　时候已到。自己须知。错过机关。千生难遇。既然时时回向西方。步步求生净土。佛心感动。小示光仪。偶生一念之粗。即障无边之妙。如此之病。病者不知。世无医人。能医此病。当於一切处用心。妙遇真宗。平常接待。则无事矣。无事则现前无障。空空任现。运运常灵。时至往生。更无疑惑。病是何事。而汝忧之。当早舍身。心。专一待死。死即往生。非待非不待。乃为好手。
　　众生会谋生　　死时不会死　　颠倒既现前　　难入莲花里
　　一切净土诸书。所有回向之文。只有莲池四百字一篇。才为圆密。
　　稽首西方安乐国　　接引众生大导师　　我今发愿愿往生　　唯愿慈悲哀摄受
　　弟子普为四恩三有。法界众生。求於诸佛一乘。无上菩提道故。专心持念。阿弥陀佛。万德洪名。期生净土。又以业重福轻。障深慧浅。染心易炽。净德难成。今於佛前。翘勤五体。披沥一心。投诚忏悔。我及众生。旷劫以来。迷本净心。纵贪瞋痴。染秽三业。无量无边。所作罪垢。无量无边。所结冤业。愿悉消灭。从於今日。立深誓愿。远离恶法。誓不更造。勤修圣道。誓不退堕。誓成正觉。誓度众生。阿弥陀佛。以慈悲愿力。当证知我。当哀愍我。当加被我。愿禅观之中。梦寐之际。得见阿弥陀佛。金色之身。得历阿弥陀佛。宝严之土。得蒙阿弥陀佛。甘露灌顶。光明照身。手摩我头。衣覆我体。使我宿障自除。善根增长。疾空烦恼。顿破无明。圆觉妙心。廓然开悟。寂光真境。常得现前。至於临欲命终。预知时至。身无一切病苦厄难。心无一切贪恋迷惑。诸根悦豫。正念分明。舍报安详。如入禅定。阿弥陀佛。与观音势至。诸圣贤众。放光接引。垂手提携。楼阁幢幡。异香天乐。西方圣境。昭示目前。令诸众生。见者闻者。欢喜感叹。发菩提心。我於尔时。乘金刚台。随从佛后。如弹指顷。生极乐国。七宝池内。胜莲花中。花开见佛。见诸菩萨。闻妙法音。获无生忍。於须臾间。承事诸佛亲蒙授记。得授记已。三身四智。五眼六通。无量百千陀罗尼门。一切功德。皆悉成就。然后不违安养。回入娑婆。分身无数。徧十方剎。以不可思议自在神力。种种方便。度脱众生。咸令离染。还得净心。同生西方。入不退地。如此大愿。世界无尽。众生无尽。业及烦恼。一切无尽。我愿无尽。愿今礼佛发愿。修持功德。回施有情。四恩总报。三有齐资。法界众生。同圆种智。
　　他之文句。悉包全部花严。不误众生。可以遵奉。日日功课。宜体会之。得此灵熏。运运成就。
　　作家手笔也寻常　　演出莲花自在香　　莫道修行无规矩　　依他所说便清凉
　　但要字字句句懂得。层层折折想到。真心全量。探喉而出。一徧愿文。可抵十年修。不用心者。於此愿文。昏昏忽过。空受菩萨戒。枉作修行人。生死现前。随风而倒。
