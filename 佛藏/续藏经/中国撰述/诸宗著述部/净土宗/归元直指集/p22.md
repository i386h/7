<!-- { "loadSidebar": true } -->
　　或曰自性弥陀本具唯心净土现成何须念彼佛而求生他土乎若是念佛求生反舍方寸之近而求十万亿剎之远岂不谬哉一元曰仁者虽说唯心之言实未达唯心之理极可为痴迷兵要知心外无法法外无心十方诸佛国土虚空万象森罗皆在吾之性中岂有心外之法乎不见楞严经云空生大觉中如海一沤发又云十方虚空生汝心内犹如片云点太清里如此者岂以十万亿为远乎华严经云一句之内包十界以无边一毫之中置尘剎而非隘李长者云无边剎海自他不隔於毛端十世古今始终不离於当念岂以十万亿为远乎昔时善财童子於普贤菩萨毛孔剎中行一步超过不可说不可说佛剎微尘数世界步步过尔许世界复经尔许劫犹不能知一毛孔中剎海边际十万亿土云乎哉要见他之唯心与汝之唯心是同乎是异乎或曰道无今古岂有二哉曰既然如是何苦局於方寸里是唯心徧法界不是唯心乎观汝之言但只随顺我语实非己之智分汝能识得妙明心理不堕偏枯又不执参禅以为是又不谤念佛以为非要知参禅亦是唯心念佛亦是唯心参禅为了生死念佛亦为了生死参禅念佛其理是同若说念佛不是念禅亦非禅佛之理既不通唯心之理亦窒塞焉可妄称悟达唯心耶唯心净土者常寂光是也真达寂光之人亦不执此亦不着彼在在是西方处处为净土能令大地作黄金能搅长河为酥酪举一音而皆是圆音行一事而无非佛事若到这般田地除佛能知余无知者不见法华经云不退诸菩萨其数如恒沙一心共思求亦复不能知唯佛与佛乃能究尽况我辈下劣凡夫乎若达寂光之境则一法不可得有何净土可生不独无净土而自心亦不可得此不可得亦不可得况可又执自性弥陀唯心净土哉固虽唯心净土自性弥陀人人本具未到此地者不许说此话也我以反问於汝汝见娑婆世界是黄金七宝莲华乎是坑坎瓦砾荆棘乎一切六道四生三涂八难是诸佛受乐乎是众生受苦乎彼阿弥陀佛国土不思议光明不思议寿量不思议慈悲不思议愿力不思议神通不思议智慧不思议三昧不思议辩才不思议分身不思议说法不思议度生不思议依正二严种种具足汝等今具足乎未具足乎若其未也速须至诚礼佛念佛求生净土何则执偏迷而修者如跛足人行陆路一日不过数里礼念往生如乘船入水路加以风帆须臾便是千里亦如劣夫从转轮王一日一夜周行四天下非是自力轮王力也又如世人在官难中若自无力得脱须假有力之人救拔若人牵拽重物自力不任须假众他之力方能移动礼念求生净土亦复如是○永明寿禅师云且禅定一法乃四辩六通之本是革凡蹈圣之因摄念少时故称上善然须明沉掉消息知时经云如坐禅昏昧须起行道念佛或至诚洗忏以除重障策发身心不可确执一门以为究竟有念佛诵经而得度者有持戒说法而得度者有苦行勤劳而得度者有礼佛忏罪而得度者有见佛光明而得度者有供养三宝而得度者有妆塑金容而得度者有彩画佛像而得度者有布施行善而得度者有劝人念佛而得度者有戒杀放生而得度者有一心闻法而得度者是知无边教网了即归真尘沙度门入皆解脱譬如涉远以到为期不取途中强分难易故法华经云乃至散心念佛小音赞叹指甲画像聚沙为塔渐积功德皆成佛道岂况明了一心兼修万行而不成佛乎诸仁者欲识圆顿修行道理须看华严法华二经不达圆修徒称佛子故慈愍三藏云圣教所说正禅定者制心一处念念相续离於昏散平等持心若睡眠覆障即须策勤念佛诵经礼拜行道讲经说法教化众生万行无废所修行业回向往生西方净土若能如是修习禅定者是佛禅定与圣教合是众生眼目诸佛印可一切佛法等无差别皆乘一如成最正觉尽说念佛是菩提正因何得妄生邪见矣○今时有一般颟顸人经教又不明玄关又不透因果又不知罪福又不惧也要妆个大汉子做个善知识圆修道理不通只说禁口不语聋瞽后学之徒尽陷黑山鬼窟见人拜佛念佛诵经讲教广行众善反言着相修行转求转远不如执个念头逼气努力即是现成自己弥陀何必求生他方净土此等之人可悲可痛可愍可笑美则甚美了则未了余知钝根凡夫参禅不是昏沉便是散乱一日不知几多妄想几多昏困纵遇得力之时还有意识现起及乎出期之后仍复攀缘附物依前染着尘劳口谈是非心存憎爱如此参禅莫说弥勒下生要了明千佛出世已尽未有了日在焉可便说现成自己弥陀不必求生西方净土此等盲人如庶民称国王自取诛灭○又有一等愚夫虽进禅堂参学门路不识三毒不除见他胜进便生嫉妬自不能行不能随喜不识普贤行愿王不识万善同归集不识八溢圣解脱门反以障人礼佛念佛障人诵经讲教障人供佛斋僧障人造殿立像障人布施结缘障人广修众善如此贼人假佛衣穿偷佛饭吃实乃外道波旬地狱种子且夫云光法师又能说法又能入定禅定不计岁月世之以为希罕只因贪瞋不断径堕奔牛况我辈昏散参禅反轻拜佛念佛郁头蓝弗利根聪明能伏烦恼至於非非想天人间以为希有只因障碍不断后堕飞狸障碍尘境尚如此可障人拜佛念佛哉善星比丘能说十二部经获四禅果因狎邪友一向着空妄言无佛无法无有涅盘遂遭生陷地狱永入阿鼻我等可不寒心速急忏悔永嘉云豁达空拨因果莽莽荡荡招殃祸弃有着空病亦然还如避溺而投火斯之谓也○经云诸佛说空法为度於有故若复着於空诸佛所不化又云宁可说有如须弥山不可谤无如芥子许何以故昔有净命比丘住於正见持花供养诸佛而得授记又一法行比丘虽得四禅住於邪见着於偏空反谤净命法师云净命所受诸花不持供养而自受用坐此一言於六万世常无舌根佛言以恶眼视发菩提心人得无眼报以恶口谤发菩提心人得无舌报若人执一偏空为是谤修万行为非是人当堕地狱多百千劫何以故断佛种故不见法华经云若人散乱心乃至以一华供养於画像渐见无数佛岂虚语哉○像法决疑经云佛言若复有人见他修福及施贫穷讥毁之言此邪命人求觅名利出家之人何用布施但修禅定智慧之业何用纷动无益之事作是念者是魔眷属其人命终堕大地狱经历受苦从地狱出堕饿鬼中於五百身堕在狗中从狗出已五百世中常生贫贱受种种苦何以故由於前世见他施时不随喜故岂不见护口经说有一饿鬼形状丑恶见者毛竖莫不畏惧身出猛焰犹如火聚口出蛆虫无有穷尽脓血诸衰臭气远彻举声号哭东西驰走是时满足罗汉问饿鬼曰汝宿何罪今受此苦饿鬼答曰吾往昔时曾作沙门出一恶言阻他修善今遭此苦要脱无门宁以利刀自截其舌终不敢阻他善根尊者还阎浮提以我形状诫诸比丘勑诸弟子见人修毫发善事只宜欢喜赞助勿令毁逆不成吾堕鬼类以来数千万劫受苦设使脱得鬼形复入地狱尔时饿鬼说此语已号哭投地如大山崩闻斯之说实可寒心此鬼出一恶言尚遭多劫之苦我等不惧罪福岂可乱作胡行毫发善事不容毁逆况可障人拜佛念佛哉佛言障人修善罪无可逃等觉菩萨如十四夜月谓有一分无明未尽犹如微烟亦用礼佛忏涤圆满无上菩提况我等业系凡夫便轻拜佛念佛佛尚不弃贯针之福凡夫可轻拜佛念佛哉○昔日释迦世尊口赞弗沙佛身礼弗沙佛如是七日七夜即能顿超九劫岂以着相驰求为远乎拜佛不成佛乎三千诸佛在凡之时结为同学法侣各各异口同音称念礼拜五十三佛皆得一时成道三千诸佛既如是十方诸佛亦如是今人何不效彼修持反轻拜佛念佛阿阇世王造五逆罪后知礼佛忏悔就得灭罪证果憍梵波提昔为牛身追求水草右绕精舍见佛黄金相好因发一念欢喜之心遂得转生成道况人拜佛念佛不成佛乎昔有二天帝寿终一人将入驴腹一人将堕猪胎各各愁惧不安往诣佛所求救佛令归依三宝遂得脱彼苦殃后奉三宝精勤复证道果不见涅盘经云有人闻常住二字七劫不堕地狱况礼念功德乎正所谓闻名睹相罪灭河沙礼念归依福增无量岂可不遵佛祖之言乎岂容胡行乱作乎○业报差别经云礼佛一拜从其膝下至金刚际一尘一转轮王位复获十种功德一得妙色身二出言人信三处众无畏四佛所护念五具大威仪六众人亲附七诸天爱敬八具大福德九命终往生十速证涅盘一拜尚获如是功德况多拜乎不见法华经云或有人礼拜或复但合掌乃至举一手或复小低头以此供养像渐见无量佛自成无上道广度无数众岂虚语哉○十六观经云至诚念南无阿弥陀佛一声灭八十亿劫生死重罪五逆十恶之人临终十念阿弥陀佛尚得往生净土况齐戒久远念佛哉昔日张善和一生杀牛临终自见地狱相现遇僧教令念阿弥陀佛念未十声见佛接引往生净土岂非佛力难思乎○地藏经云若人命终之时或闻得一佛名一菩萨名或经中一句一偈即得超生善道径脱苦轮诸仁者听闻尚多利益况持念功德乎○大藏经云若人以四事极好之物供养大千世界满中阿罗汉辟支佛所得福德不如有人合掌一称佛名功德百千万亿分算数譬喻所不能及一称佛名功德尚尔况念念不绝乎不见法华经云一称南无佛皆已成佛道岂虚语哉○业报差别经云高声念佛诵经有十种功德一能排睡障二天魔惊怖三声徧十方四三涂息苦五外声不入六心不散乱七勇猛精进八诸佛欢喜九三昧现前十往生净土念佛诵经既得成佛焉可言其着相驰求乎轻微小事乎○上古明眼高僧多有专持华严经者专持法华经者专持阿弥陀佛者皆得往生净土直至成佛岂以诵经念佛为小事乎为着相乎昔有一妇人常念青莲华香白莲华香华树香果树香乘此四句之功亦得往生净土况诵全部而不生乎昙翼法师前身为雉听得僧人诵法华经便得转生为僧成道况人诵经说法而不成佛昔有一鹦鹉二劬鹆念阿弥陀佛尚得往生净土况人念佛而不生乎○或曰有何凭据一元曰汝不知阿弥陀佛发愿偈云我至成佛时名声超十方人天欣得闻俱来生我剎地狱鬼畜生亦生我剎中岂虚诳哉金刚科仪云野狐尚听百丈法螺蛳犹护金刚经十千游鱼闻佛号化为天子五百蝙蝠听法音总作圣贤蟒闻忏以生天龙听法而悟道彼物尚能领悟况人何不回心或有埋头吃饭而空过一生或有错路修行而不省这意如此者岂以讲经说法为小事乎为无功乎不见法华经云乃至闻一偈皆成佛无疑若有闻是法皆已成佛道若有闻法者无一不成佛岂虚语哉呜呼异类闻法尚得证果况人拜佛念佛诵经讲教广修众善不成佛乎○略引数则破汝等疑普庵览华严而悟道永嘉看涅盘以明心圭峰读圆觉忽意地开通智者诵法华见灵山未散如斯利益岂可轻其教法乎读诵乎法华经云供养四百万亿阿僧祇世界众生乃至皆得阿罗汉道尽诸有漏於深禅定皆得自在具八解脱不如第五十人闻法华经一偈随喜功德百千万亿分不及其一听闻随喜一偈功德不可思议况诵持全部乎华严感应赋云有人闻得大方广佛华严经七字者不堕地狱饿鬼畜生修罗况持念功德乎昔有一僧专持华严天宫特来请斋法师到彼坐定须臾五百罗汉翔空而集师欲下座相迎天帝曰今日斋意在师一人虽五百罗汉临期请耳师持华严是佛境界何得与小圣下座斋罢便得飞升一时超凡越圣又有一僧受持华严天帝与修罗斗战特请此僧登座诵经腾空而行即使天帝得胜修罗怖走藕丝孔中天帝欢喜欲奉长生之药师叱曰无上佛道不修长生岂得不死如此者岂以诵经为小事乎西域记云有一梵僧手转华严洗手之水滴蚁身上蚁子就得生天佛在世时迦罗池中有一蛤子闻佛说法亦得生天岂以看经讲教为无益乎念佛不生净土乎○再引几则决疑作证十方恒河沙数诸佛各於其国出广长舌相徧覆三千大千世界说诚实言共赞阿弥陀佛功德不可思议及国土庄严殊胜十方诸大菩萨尚念阿弥陀佛名号愿生阿弥陀佛国土况我辈愚浊凡夫佛在世时文殊普贤佛灭度后马鸣龙树华严会上德云比立楞严会中势至菩萨此土远公祖师元公祖师智者大师清凉国师法智祖师慈恩法师善导和尚少康法师慈云忏主忠国大师怀感法师怀玉禅师道安和尚道绰禅师省常大师法照大师草堂法师孤山法师大智律师宗坦法师源信禅师义渊法师万年一禅师长芦赜禅师天衣怀禅师圆照本禅师永明寿禅师圆辩琛法师中峰普应国师天如惟则和尚庐山十八大贤普度优昙宗主如上佛祖知识皆修此道又转以化人我等何不效彼修持愿生极乐世界此等佛祖知识还是未透禅关乎钝根凡夫乎着相驰求乎古今多少尊宿历代多少名贤皆念阿弥陀佛求生净土况我等下劣凡愚乎叹今五浊恶世余学难成唯有念佛往生实为径捷人而不知真可悲焉知而不修愈可悲焉呜呼我今丁宁苦口实无他故只要诸人痛念生死速急念佛求生净土为主兼参本性禅那若得开悟犹如锦上添花非为分外不能了明仗佛愿力亦得往生既得往生何愁不悟得见弥陀之后方知禅佛心三无差别空假中三观融通既达圆融之理才识念而无念生而无生修而无修证而无证说而无说无说而说事即是理理即是事相即非相非相即相无量为一一为无量他佛即我佛我佛即他佛佛说法即我说法我说法即佛说法是为共一鼻孔喜得任意卷舒果到这个时节始信吾今日之不诬言矣。
