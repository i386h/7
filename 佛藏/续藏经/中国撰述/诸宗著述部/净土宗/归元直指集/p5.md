<!-- { "loadSidebar": true } -->
　　慈照宗主云有行无愿其行必孤有愿无行其愿必虚无行无愿空住阎浮有行有愿直入无为此乃佛祖修净业之根本也何以故理由智导行由愿兴行愿得均理智兼备夫愿者乐也欲也欲生西方净土乐见阿弥陀佛必须发愿方得往生若无愿心善根沉没华严经云不发大愿魔所摄持一切佛事从大愿起欲成无上道故须得愿波罗蜜所以普贤广无边愿海弥陀有六八愿门是知十方诸佛上古先贤皆因愿力成就菩提○智度论第八卷问曰诸菩萨行业清净自得胜报何必要立誓愿然后得之且如田家得谷岂复待愿耶答曰作礼无愿无所标立愿为道御能有所成如佛所说若人修少福少戒不知解脱正因闻说人天之乐心常愿乐命终之后各生其中此皆愿力所致菩萨求生净土在乎志愿坚强然后得之又云虽修少福有愿力故得大果报大庄严论云佛国大事独行功德不能成就要须愿力资助方得往生随颐见佛阿弥陀经云若有信者应当发愿愿生彼国华严行愿品云是人临命终时最后剎那一切诸根悉皆散坏一切亲属悉皆舍离一切威势悉皆退失乃至象马车乘珍宝伏藏如是一切无复相随唯此愿正不相舍离於一切时引导其前一剎那中即得往生极乐世界由此推之宜当时时发愿乐慕往生日日祷祈勿令退失故云法门广大无愿不从是以佛随人之心满人之愿也○嗟乎备观今时信人归投佛会或为病苦而发心或为报亲而举意或为保扶家宅或为怖罪持斋虽有信心而无行愿虽云念佛不达本根凡修善缘皆为了还心愿罕有为自己生死发愿念佛求生净土者往往香烛道场祝愿回向之辞皆是表献神明消灾延寿而已故与经忏本意相违不合诸佛本愿纵使一生修诵不明理趣错用工夫是谓终日数他宝自无半钱分也临终所以不得往生净土者盖无行愿故也○又有一等痴人投佛受戒乃於三宝前焚香誓愿云我若破戒甘当恶病缠身永堕地狱或言左眼出血右眼出脓自肯自甘自愿受报多见有口无心破斋犯戒殃祸及身受诸恶报或现世遭王法官司或死去堕三涂地狱呜呼殊不知佛祖兴慈运悲何尝教人如此皆是邪师过谬错将罚咒以为愿发耳何惑之甚哉余尝愍念劝令同发正愿求生净土愿同作佛彼则曰我是凡夫岂敢望生净土要做佛耶我有此心又成妄想余应之曰不然善知识佛是觉也净土是心也此心谁不有之觉则佛也迷则众生也世人背觉合尘轮回三界四生六道善恶业缘受报好丑皆因妄认四大为我身六尘为实有随他幻境日夜流转未尝暂省回光斋戒念佛从生至老唯忧家缘不办财不称心愈多愈求愈贪不足虽曰积善奉佛礼拜作福烧香只愿富贵荣华长生不死才做些小好事便有伏愿数般要保谷米盈仓蚕丝倍万子孙光显牛马孳生才有一不如意便怨佛不保全日日财喜增添始道天龙感应如此贪谋正是妄想却言念弗求生净土之说作妄想者岂不大颠倒乎凡曰作福尽属有为盖世间有漏之因非出世无为之道修行佛子宜善思惟今日有缘得逢佛法当须究本莫竞枝条一念回光修出世法愿舍娑婆愿生净土亦如久客在於他乡思欲归于故里也此愿生净土愿作佛之心岂可比同凡夫妄想哉不见忏中云愿我临欲命终时尽除一切诸障碍面见彼佛阿弥陀即得往生安乐剎者是也可谓一朝踏着来时路始觉从前错用心。

　　慈照宗主示念佛人发愿偈并序　九

　　弥陀节要云念佛之人最急一事不善相应何以故虽云持戒念佛不曾发心愿生净土皆是埋头过日自失善利大凡念佛先要发心欲超生死往生净土须以大愿自为主意常须念佛早晚专心礼拜弥陀如朝帝主两不失时日近日亲心口与佛相应去佛不远口念心想心愿见佛发深重愿决信无疑日久岁深工夫纯熟自然三昧成就临命终时弥陀接引净土现前更愿现生之内常遇善知识不值邪见师无惑我心不生懈怠若也如此念佛深信发愿是信行愿三不亏也临终见佛即非外来尽是唯心显现犹如种字在地逢春发生岂是外来皆从地出也今之修行亦尔念佛信愿纳在八识心地临终发现净土弥陀即非外来皆从自心出也偈云。
　　万法从心生　　万法从心灭　　我佛大沙门　　常作如是说　　持戒无信愿　　不得生净土　　唯得人天福　　福尽受轮回　　展转难脱离　　看经无慧眼　　不识佛深意　　后世得聪明　　乱心难出离　　不如念佛好　　现世无名利　　行坐不多罗　　则是阿弥陀　　发愿持戒力　　回向生乐国　　正是合行持　　千中不失一　　释迦金口说　　弥陀亲摄受　　诸佛皆护念　　诸天善护持　　见此念佛人　　与佛不相远　　应当坐道场　　转于大法轮　　普度无边众　　譬如贫家女　　腹孕转轮王　　诸天常爱护　　贫女自不知　　腹中有贵子　　今此念佛人　　其意亦如是　　忆佛常念佛　　不久当成佛　　诸佛善护持　　其人自不知　　我当生净土　　却要来后世　　再得生人中　　譬如贫人家　　地内有伏藏　　藏神常守护　　不令其有失　　贫人自不知　　家内有宝藏　　逐日趂客作　　求衣食自济　　今此念佛人　　其意亦如是　　不知念佛人　　具足如来藏　　自说我无分　　反要生人中　　譬如病人家　　自有真妙药　　不知妙药性　　不能自治病　　每日床枕边　　痛苦受无量　　今此念佛人　　其意亦如是　　不知念佛心　　能灭贪瞋病　　能为大医王　　能为大宝藏　　利济一切人　　能为大法王　　覆护一切众　　将为是凡夫　　不得生净土　　且自持齐戒　　后世愿为人　　展转更修行　　方可生彼国　　多见修行人　　常作如是说　　不称弥陀愿　　不合净土经　　邪见障覆心　　毕竟难出离　　非是他人障　　皆是自障心　　今世不得生　　一蹉是百蹉　　劝汝修行人　　信我如来说　　佛无不实语　　岂是虚诳言　　但当自精勤　　一心求净土　　因风吹於火　　用力不消多　　幸有念佛心　　回愿超三界　　逢宝不取宝　　遇食受饥寒　　咄哉大丈夫　　不见真实意　　我今略劝赞　　展转传与人　　代我广流通　　作於如来使　　真是诸佛子　　真名报佛恩　　普愿如说行　　同生极乐国

　　天台智者大师劝人专修净土　十

　　设问曰诸佛菩萨以大悲为业若欲救度众生祇应愿生三界於五浊三涂中救苦众生因何求生净土自安其身舍离众生则是无大慈悲专为自利障菩提道○答曰菩萨有二种一者久修行菩萨道得无生忍者实当斯责二者未得已还及初发心凡夫凡夫菩萨者要须常不离佛忍力成就方堪处三界内於恶世中救苦众生故智度论云具缚凡夫有大悲心愿生恶世救苦众生者无有是处何以故恶世界烦恼强自无忍力心随境转声色所缚自堕三涂焉能救众生假令得生人中圣道难得或因持戒修福得生人中得作国王大臣富贵自在纵遇善知识不肯信用贪迷放逸广造众罪乘此恶业一入三涂经无量劫从地狱出受贫贱身若不逢善知识还堕地狱如此轮回至於今日人人皆如是此名难行道也故维摩经云自疾不能救而能救诸疾人无有是处又智度论云譬如二人各有亲属为水所溺一人情急直入水救为无方便力故彼此俱没一人有方便往取船筏乘之救接悉皆得脱水溺之难新发意菩萨亦复如是未得忍力不能救众生为此常须近佛得无生忍已方能救众生如得船者又论云譬如婴儿不得离母或堕坑井渴乳而死又如鸟子翅羽未成秪得依树附枝不能远去翅翮成就方能飞空自在无碍凡夫无力唯得专念阿弥陀佛使成三昧以业成故临终敛念得生决定不疑见弥陀佛证无生忍已还来三界乘无生忍船救苦众生广施佛事任意自在故论云游戏地狱行者生彼国已得无生忍还入生死国中教化地狱救苦众生以是因缘宜用专修净土求愿往生诸仁者愿识其教故十住婆沙论名易行道也。

　　永明寿禅师戒无证悟人勿轻净土十一

　　或问曰但见性悟道便超生死何用系念彼佛求生他方○答曰真修行人应自审察如人饮水冷暖自知今存龟鉴以破多惑诸仁者当观自己行解实得见性悟道受如来记绍祖师位能如马鸣龙树否得无碍辩才证法华三昧能如天台智者否宗说皆通行解兼修能如忠国师否此诸大士皆明垂言教深劝往生盖是自利利他岂肯[怡-台+(目/大)]人自惧况大雄赞叹金口丁宁希从昔贤恭禀佛勑定不谬悞也仍往生传所载古今高士事迹显着非一宜勤观览以自照知又当自度临命终时生死去住定得自在否自无始以来恶业重障定不现前否此一报身定脱轮回否三涂恶道异类中行出没自由定无苦恼否天上人间十方世界随意寄托定无滞碍否若其未也莫以一时贡高却致永劫沉沦自失善利将复尤谁呜呼哀哉何嗟及矣○四料拣云一曰有禅无净土十人九错路阴境若现前瞥尔随他去谓单明理性不愿往生流转娑婆则有退堕之患阴境者於禅定中阴魔发现也如楞严经所明於五阴境起五十种魔事其人初不觉知魔着亦言自得无上涅盘迷惑无知堕无间狱者是也二曰无禅有净土万修万人去但得见弥陀何愁不开悟谓未明理性但愿往生乘佛力故决定无疑三曰有禅有净土犹如戴角虎现世为人师来生作佛祖既深达佛法故可为人天师又发愿往生速登不退可谓腰缠十万贯骑鹤上杨州四曰无禅无净土铁床并铜柱万劫与千生没个人依怙既不明佛理又不愿往生永劫沉沦何由出离诸仁者欲超生死速证菩提於此四种择善行之。

　　长芦赜禅师劝参禅人兼修净土　十二

