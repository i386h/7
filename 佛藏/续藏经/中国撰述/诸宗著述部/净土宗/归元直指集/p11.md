<!-- { "loadSidebar": true } -->
　　真如本性者父母未生前一真无妄之体谓之本来面目禅宗则曰正法眼藏莲宗则曰本性弥陀孔子则曰天理老子则曰谷神易道则曰太极名虽有异其实同一真如本性也此性虚而灵寂而妙天地未分先有此理历尘劫而不朽世界坏而不迁祖师亦云有物先天地无形本寂寥能为万象主不逐四时凋正谓此也嗟乎人不能任其自如之真而梏於地水火风和合之质方其受形也已为阴血浊气昏其本然清净之体及其生也六尘五欲之迷倒昧於本有之天真是故佛说八万四千法门皆是导人反妄而归真也其捷径易行者唯念佛一门修之者心不散乱三昧现前是复其本性也孔子教人克去己私复还天理私欲净尽天理流行老子令人去尔欲宁尔神正是谷神不死也谷者虚也神者灵也谓之虚灵不昧也虚灵不昧者即毁不灭性也书云自诚明谓之性自明诚谓之教诚则明矣明则诚矣唯天下至诚谓能尽其性能尽其性则能尽人之性能尽人之性则能尽物之性能尽物之性则知圣凡之性同体也金刚经云是法平等无有高下是法者指其本性也本性喻乎金刚言其坚固不坏也无有高下者上至诸佛菩萨下至蠢动含灵谓其皆有佛性故曰平等也心经云不增不减此性在圣不增在凡不减故曰不增不减也岂不见儒云一切含灵各具一太极亦此理也呜呼圣凡人物本乎一性只因迷悟之殊染净之别所以有成圣也有成凡也有为人也有为物也夫如是则物命之类岂可杀而食之乎今时若杀他而食之他时必杀汝亦食之不见楞严经云人死为羊羊死为人递相吞啖岂可逃哉或曰天生万物所以养人也若不杀不食使禽兽之愈多将何以治之答曰因是杀食者多坠堕者亦多若能不杀不食则无递偿之患矣何则世间男女尽持斋戒则自然不食不食则不杀不杀则不堕不堕则地狱变为天堂凡夫成乎佛也梵网经云持戒比丘不杀生草而况於有情乎有情者物命含灵也无情者草木瓦砾也由是推之则大小物命之类皆不可杀也汝等诸人切宜仔细究心念佛启悟真源若也了了自见法法现前是名见性成佛超出轮回若也一念差迟永沉苦海可谓披毛从此得作佛也由他。

　　东坡学士饮食说　二六

　　夫天地之间阴阳之内发生万灵并以万物然其万物滋益万灵万灵之中人为第一虽云第一还衣食本食本已具然后可以立身可以立行其立身者何用禾黍稷麦菽及瓜果茹菜之物也其立行者何行仁义礼智信作士农工商之业也所以世人各随其意而成立之且如畜类皆是万灵之数亦有五常之理喜怒哀乐动静升沉痛痒饥饱孳生爱护如我亦然堪嗟世人以为食啖横加炮炙深可悲哉呜呼形虽我不同命亦吾无异烹他身而养我身宰他命而生我命实非仁恕之心乃是痴愚之意凡食肉者皆犯五常屠戮他身肥甘自己为不仁也离他眷属延我亲朋为不义也将他肉体供献神人为不礼也称言食禄当受刀砧为不智也设饵妆谋引入陷阱为不信也噫人居尘世全藉五常知而故犯不足为人又曰世有常言欠我钱债作畜还偿当我食禄俱无过咎余慎思之亦不然也缘众生灵即人性命命为己命债为世财债可以捐命不可舍展转冤雠更相互受今将为食可不愍乎於戏食之者不仁人仁人者不食矣明道先生曰人吾同胞畜吾同气裴国相云血气之属必有知凡有知者必同体孟子曰见其生不忍见其死闻其声不忍食其肉是故君子所当深戒也。

　　优昙祖师戒杀文　二七

　　卵胎湿化飞走虫鱼皆未来诸佛之流或过去多生父母至於颙颙怖死汲汲贪生避苦而乐其身此情一等求安而养其命斯理万均何乃声哀哀而牵上刀砧眼盼盼而驱就死地或张罗亘野布网连山火逐岭以高低烟随处而疎密疾电之鹰争举追风之马竞前猿睹箭以魂飞雁看弓而胆落解头陷脑之酸难抵洞胸彻骨之痛奚禁况斯等共禀五行俱含四象同沾佛性共有神明何乃陈此肉山树兹炮烙充其口腹美彼心肝殊不知断其命者是出佛身之血食其肉者宁非父母之身造杀害之深尤断慈悲之种性生前福寿暗里消磨死后沉沦刀山剑树还作鸡猪鱼兔次第填偿至於宰割烹炮因果相似谛观食肉可谓寒心纵售易於屠门亦难逃於重罪菩萨宁当破骨终不食啖众生是以白兔焚身而仙人不顾也草尚不拔肉岂容尝远彼庖厨有闻声不忍之训养他出卖同口杀心食之尤大圣垂慈所以制戒永断杀生其德大也修净土人故当持守可谓不贪香饵味始是碧潭龙。

　　佛印禅师戒杀文　二八

　　鳞甲羽毛诸品类众生与佛心无二只为当初错用心致使今生头角异水中游林里戏何忍将来充日计须臾活捉在砧床口不能言眼还觑或搥[打-丁+(恙-心+皿)]或刀刺牵入镬汤深可畏推毛捋羽刮皮鳞剖脊剜心犹吐气美君喉夸好味劝子劝妻同啖嗜只如恣性纵无明不惧阴司毫发记命才终冤业至面对阎王争敢讳从头一一报无差炉炭镬汤何处避劝贤豪须戒忌莫把众生当容易贪他一脔脔还他古圣留言终不伪戒杀念佛兼放生决到西方上品会。

　　真歇禅师戒杀文　二九

　　堪叹世人大错却将苦事为乐迎宾待客安排杀害生灵造作耳畔痛声未绝便把沸汤淋渌不是镬里烹炮便向火中炙烙堂上聚集亲朋堂下喧喧鼓乐恣其一世奢华岂觉千生堕落一朝寿尽报终索命冤家寻捉直饶抵讳分舒其柰鬼神执缚或上刀山剑树或入焰炉沸镬依次偿他宿债却被刀伤斧斫此时痛苦自当人情都使不着纵然受苦出期未免透入别壳若非衔紩负鞍必定披毛戴角奉欢诸善男女各自回头相度何如改悔身心庶免沉沦三恶若教赚却路头万劫难为转脚但念阿弥陀佛求生西方极乐。

　　普庵祖师戒杀文　三十

　　堪叹诸人不较量却将造罪当烧香处处神坛社庙尽是作业之场个个烧鹅煮鸭每每宰杀猪羊巧者持刀出血拙者便去烧汤向前起来下手推毛破肚搜肠煮得半生半熟诸人斗割分张一似夜叉罗剎犹如虎豹豺狼祭赛邪神野鬼正神岂可来尝鬼又何曾饱满反遭触犯天堂猫儿无人杀吃收拾被下安藏猪羊广有人杀只见成队成行禽畜时时遭戮杀者定去承当因此三荒两旱为人岂不思量若要报答天地除非斋戒贤良诸仁者杀他一命还他杀一念回光免祸殃偈曰。
　　畜生本是人来做　　人畜轮回古到今　　不要披毛并戴角　　劝君休使畜生心

　　身为苦本觉悟早修　三一

　　三界无安犹如火宅三界苦缘犹如牢狱三界之内六道所居六道者何也天仙道人伦道修罗道饿鬼道畜生道地狱道依佛理而言之六道无非是苦不见法华经云我以佛眼观见六道众生贫穷无福慧入生死险道相续苦不断是也天道虽是乐因不出轮回苦本人道之中其苦无量何况四恶道之苦乎今将人中所见之苦略说几种以示之只这色身谁信身为苦本尽贪世乐不知乐是苦因浮生易度岂是久居幻质非坚总归磨灭何谓也众等各观自身从头至足其中但有三十六物发毛爪齿眵泪涕涶垢汗二便皮肤血肉筋脉骨髓肪膏脑膜脾肾心肺肝胆肠胃赤白痰癊生熟二脏如是九孔长流是故经言此身众苦所集一切皆是不净何以故人身之内有八万户虫在中而住静地思之甚可患厌且夫六根完具者犹可其中又有眼瞎耳聋者脚跛手折者腰跎背曲者口哑舌短者鼻烂嘴邪者唇缺齿呙者头癞发黄者项颊上生瘤者足不能行而手移者生疮毒流脓出血者生痲疯[病-丙+(垂-土+十)]癣臭秽者生为奴婢而恒受打骂者生在边地下贱与畜类无异者所言身中之苦说不能尽复有八苦交煎无时暂息何谓八苦生苦老苦病苦死苦冤憎会苦爱别离苦求不得苦五阴炽盛轮转苦是为八苦也八苦之中其苦无数智者自明之复有多种横死之苦不能保耶或饿死者冻死者炎热逼恼而死者饮食过度而死者为酒而死者为色而死者为财而死者为气而死者火焚而死者水溺而死者山崖石壁而压死者屋倒墙颓而压死者家遭劫贼而杀死者路逢强盗而杀死者车辗马踏而死者入阵战斗而死者犯王法而死者染时疫而死者梦魇而死者鬼迷而死者入邪而死者痴痪而死者虎啮而死者蛇伤而死者天雷而诛死者恶神而打死者毒药蛊物而暗害死者负屈难伸而咒诅死者中风而死者产难而死者[病-丙+ㄐ]肠沙而急死者掷瓦石而误死者上高而跌死者惊怖而忧死者求名不遂而死者谋利不得而死者自缢刺刎而死者自投水火而死者复有多种不能尽述於戏又有处世做家之苦再示几端有贫穷男女之苦有富贵男女之苦富贵者恐所失而忧贫穷者欲所得而忧贫富忧苦虽不同然其跋涉则一也何哉人生世间男婚女嫁宫司户门人情往来迎宾待客创造房屋置买田园建立坟茔春秋祭祀杀生害命祷鬼求神士农工商生涯活计插秧下种运水搬柴洗染缝縺纺绵绩苎收晒舂磨煮饭调羹洗面梳头登厕澡浴去尘扫地整漏遮羞执捉施为辛勤顾管奔波劳碌日用所须晓夜寻思千方百计若说当家之事微细多端笔不能尽吁富贵犹可措办贫穷揭债支撑何以故其中或有典卖房屋基址者典卖山园田地者典卖衣裳什物者典卖妻妾儿女者如此因由无不是苦复有多种再说数般饥渴又是苦痛痒又是苦热极又是苦寒极又是苦蚊蝇蚤虱叮咬又是苦蜈蚣恶犬伤残又是苦雨多又是苦旱多又是苦蝗虫来侵又是苦荒年来到又是苦狂风卒至又是苦雷电惊人又是苦家眷不安又是苦地方反乱又是苦复有苦中之苦难可悉陈噫此上苦缘还是人中小苦若作恶业罪障永堕地狱饿鬼畜生受其大苦况人间之小苦乎悲夫世人不知是苦反要乱作胡行不忠不孝不仁不义以强陵弱以贵轻贱以富欺贫以曲柱直以大压小以下慢上如此非法而为展转没在苦海矣嗟乎我今重重苦口三复丁宁欲令天下人尽持斋戒齐念弥陀同出苦轮共登乐土诸仁者要知病来死来那件替得你也纵有父母公婆夫妻儿女富贵功名金银钱宝尽皆无用处也唯当各自努力预办前程况以光阴有限时不待人生死无常呼吸难定故先德云休休休及旱修晴乾不肯去直待雨淋头诚哉是言也若人知此而不信行实孤负吾之苦劝尔。

　　三大圣人决疑文　出藏经　三二

