<!-- { "loadSidebar": true } -->
　　唐洛阳罔极寺释慧日俗姓辛氏东莱人也中宗朝得度及登具足后遇义净三藏造一乘之极奥躬诣竺乾心恒羡慕日遂誓游西域始者泛舶渡海自经三载东南海中诸国昆仑佛誓师子洲等经过略徧乃达天竺礼谒圣迹寻求梵本访善知识一十三年咨禀法训思欲利人振锡还乡独影孤征雪岭胡乡又涉四载既经多苦深厌阎浮自叹曰何国何方有乐无苦何法何行能速见佛徧问天竺三藏学者所说皆赞净土复合金口其於速疾是一生路尽此报身必得往生极乐世界亲得奉事阿弥陀佛闻已顶受渐至北印度徤驮罗国王城东北有一大山山有观音像有至诚祈请多得现身日遂七日叩头又断食毕命为期至七日夜且未央观音空中现紫金色相长一丈余坐宝莲华垂右手摩日顶曰汝欲传法自利利他唯有西方弥陀佛国劝令念佛诵经回愿往生到彼国已见佛及我得大利益汝自当知净土法门胜过诸行说已忽灭日断食既困闻此强壮及登岭东归计行七十余国总一十八年开元七年方达长安进帝佛真容梵夹等开悟帝心赐号曰慈愍三藏生法师生常勤修净土之业着往生净土集行于世其道与善导少康异时而同化也。
　　又唐大历二年法照大师栖止衡州云峰寺勤修不懈唯以劝人念佛为急务於僧堂内粥钵中两次现五台胜境胜境中复现有寺金榜题云大圣竹林寺於是法照心怀渴仰欲礼五台遂在衡州湖东寺起五会念佛道场愿见大圣至四年八月十三日发行於五年四月五日到五台县遥见佛光寺南数道白光六日到佛光寺果如钵中所见略无差脱其夜四更见一道光从北山下来射照照忙入堂内乃问众云此何祥也吉凶焉在有僧答言此大圣不思议光常觉有缘照闻已即具威仪寻光至寺东北五十里间果有山山下有涧涧北有一石门见二青衣可年八九岁颜貌端正立于门首一称善财二曰难陀相见欢喜问讯设礼引照入门向北行五里已来见一金门楼渐至门所乃是一寺寺前有大金榜题曰大圣竹林寺一如钵中所见者方圆可二十里一百二十院皆有宝塔庄严其地纯是黄金流渠花树充满其中照入寺至讲堂中见文殊在西普贤在东各据师子之座说法之音历历可听文殊左右菩萨万余普贤亦无数菩萨围绕照至二菩萨前作礼问言末代凡夫去圣时遥知识转劣垢障尤深佛性无由显现佛法浩澣未审修行於何法门最为其要唯愿大圣断我疑网文殊报言汝今念佛今正是时诸修行门无过念佛供养三宝福慧双修此之二门最为径要所以者何我於过去劫中因观佛故因念佛故因供养故今得一切种智是故一切诸法般若波罗蜜甚深禅定乃至诸佛皆从念佛而生故知念佛是诸法之王汝当常念无上法王令无休息照又问当云何念文殊言此世界西有阿弥陀佛彼佛愿力不可思议汝当继念令无间断命终之后决定往生永不退转说是语已时二大圣各舒金手摩照顶为授记别汝已念佛故不久证无上正等菩提若善男女等愿疾成佛者无过念佛则能速证无上菩提语已时二大圣互说伽陀照闻已欢喜踊跃疑网悉除又更作礼礼谢而退。
　　已上二则载於有宋高僧传俱在藏内富字函前后事由文烦不录。

　　万宗禅师直指篇　三三

　　夫念佛三昧者名一行三昧也盖彼行人既了深旨能持一心不涉余行唯念彼土唯忆彼佛知身土无二了忆念亦一乃得如上所立之名为一行也虽名一行其於行人亦当以彼一切世出世间无量法门诸功德行以为助道则往生行疾是故一切诸行悉为净土而修无别岐路名一行耳譬如众流入海同得海名万善同归得名一行以是义故则一切念处正勤根力觉道四弘六度皆净土行乃至人中染指之善及散心念佛或一称名或举一手一礼一赞或一瞻仰乃至或奉一香一水一华一灯一供养一供养具或一念修习至于十念或发一行一施一戒一忍禅定智慧一切善根回向极乐愿力持故虽有迟疾皆得往生如经所说喻昔有人以小滴水寄於大海愿不坏不失不异不竭虽经多劫要还元水其人经多劫已如寄所取果得元水不坏不竭此亦如是以小善根回向极乐如寄滴水虽经异生善根不失亦不坏竭生彼无疑何况正见邪见大乘小乘有漏无漏散心定善事想观慧皆名一行悉得往生唯除外道种性故云但办肯心必不相赚又经所谓一称南无佛皆已成佛道良可深信其有因心未起善行未立身心未屈先期感应者不可与其同语也是故释迦圣主一代至谈有无量三昧无量解脱无量行愿总持相应无量法门唯念佛一门圆摄无外悉皆具足如彼大海吞纳众流性无增减如如意珠置高幢上能满一切众生愿求体无亏损故此三昧宝王能摄能具亦复如是由是义故始我。
　　世尊以此念佛三昧徧告众会非不再三彼会所有承听大根之士若文殊等及三乘圣贤天龙八部无不倾心而归信也逮我法流东土有大至人於彼庐山阐扬遗化彼信奉者如风行草上极天下之望无不美其教焉自佛至今将二千数百余载中有圣贤之人高僧巨儒农商仕贾匹夫匹妇奴婢黄门或自行而劝人或着文而作誓重法如宝轻身若尘临难不惧临死不顾挺身立行力修此道者何知其几或修随喜或信归依乃信随德尽己之诚而行者其数益众诚所谓列宿尘沙尤莫况其多也或有半信不信犹豫不决之人尚生彼国疑城边地何况正信正行正愿者有何惑焉传记所载万不及一自古及今咸受其赐岂笔舌所能尽述者乎纵欲别修道品但假自心之力或有退转着魔之患唯此念佛法门因仗佛力修则必成无复魔业永不退转决定往生矣。

　　龙华三会略要说　出藏经　三四

　　一元掩关默然有众居士扣关而问曰龙华三会因缘愿师开示答曰云何而致问斯耶居士曰吾等自幼以来斋戒念佛愿求龙华胜会证取菩提是以故问一元笑曰汝等求生净土此问太迟求生龙华此问太早居士曰何谓迟早乎一元曰即便今朝成佛去乐邦化主又嫌迟那堪更欲之乎者管取轮回没了期岂不是太迟也弥勒佛过五十六亿万岁方乃降生龙华岂不是太早也汝等既持斋戒念佛只合今生就求净土速证菩提何待未来龙华方求解脱居士曰多见世人求愿龙华吾等随类而言亦发此愿一元曰不求净土而求龙华不知受了多少轮转之苦此愿甚不相应居士曰吾等蒙师决疑今后径求净土一元曰但办肯心必不相赚居士曰求生净土之法幸得闻乎龙华三会之事亦欲愿闻一元曰备说则文繁略之又义阙今特取罗什法师之译经而告众人焉自释迦牟尼佛降生之时人寿百岁为始过百年减一岁减至三十岁时人长三尺饥馑灾起减至二十岁时人长二尺疾疫灾起减至十岁之时人长一尺刀兵灾起此乃谓之小三灾之变相也秪留男女万人逃入山中为种彼时女子配人五月即嫁方为减劫之极数也复过百年增一岁增至八万四千岁时名为增劫之极数也又过百年减一岁减至八万岁时弥勒佛方乃降生於翅头末国城中大婆罗门家托胎父名修梵摩母名梵摩跋提弥勒虽处胞胎如在天宫无异尘垢不障自然化生身长三十二丈胸广十丈面长五丈具八万四千相好光明众生视之无有厌足其国有转轮王名曰穰佉广行十善教导人民人民感化无不钦崇寿年皆八万岁身长一十六丈相貌端严无复丑陋女子配人五百岁方嫁彼时无有灾患亦无寒暑门户不关亦无盗贼衣服化生不须劳苦金银七宝满藏无人视之其地平正无有丘坑地上有树形似金龙龙上开华故曰龙华胜会人民受用境界犹如自在天宫忉利天上只有三病不得纯受快乐一者饮食二者便利三者衰老若便利时其地自然裂开过已还合生赤莲华蔽其秽气人命将终自诣冢间而死神识生天不堕恶趣何以故彼土人民皆修十善是故多生天上弥勒佛初会说法九十六亿人得阿罗汉三十六万天人八部发无上菩提心复有多众得二乘四果第二大会说法九十四亿人得阿罗汉六十四亿天人八部发菩提心复有多众得二乘四果第三大会说法九十二亿人得阿罗汉三十四亿天人八部发菩提心复有多众得二乘四果弥勒住世六万岁说法度生般涅盘后正法住世亦复如是像法住世亦复如是龙华三会之事略说如斯其余妙义备在经文不及尽述居士曰小三灾三会之事固已闻乎再劳尊师开示大小劫大三灾之事相也一元曰然吾语汝汝等谛听焉夫小劫者前已言矣今复详明人从十岁而起过百年增一岁增至八万四千岁时名为增劫之极复过百年减一岁减至十岁之时名为减劫之极如是一增一减为一小劫如是二十番增减为一中劫成住坏空各具二十番增减为一大劫一大劫尽有一火灾坏至初禅如是七火有一水灾坏至二禅起七七四十九番大火则有七番大水又七番大火乃有风灾坏至三禅凡五十六番大火坏初禅七番大水坏二禅一番大风坏三禅总有六十四大劫为大三灾始终之事相也古德云六欲诸天具五衰三禅尚自有风灾直饶修到非非想也则不如归去来归去来者乃西方净土之谓也人若不修净土横竖沉在四生六道之中大小三灾之内头出头没受苦无穷居士曰闻师之说实用早修净土出离苦轮一元曰我今开示汝等汝等当以递相劝化同生净土焉居士曰唯谨遵师命化导流行吾等拜辞致谢而去。

　　宗镜要语　三五

