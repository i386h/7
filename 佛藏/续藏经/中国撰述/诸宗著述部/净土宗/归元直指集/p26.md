<!-- { "loadSidebar": true } -->
　　净业道场焚解脱之真香点光明之慧炬称念阿弥陀佛赞扬菩萨洪名讽诵金文加持密语具陈斋供延奉圣凡依按　教仪作诸功德回向真如实际报资恩有冤亲法界众生同圆种智上祝皇帝万岁太子千秋文武官僚咸增禄算风调雨顺国泰民安家家无饥馑之忧户户有仓箱之积更冀斋主等寿山迭翠福海添波吉星高照於身宫瑞气长围於命座门阑肃睦老幼康宁丙宼双沉公私两利所祈信心坚固外障无侵道念精专内魔不起阎浮报满净土现前仗佛威光径登上品伏愿菩提树长影遮百万人天优钵华开香满大千世界乡邻右族均沾法雨之恩昭穆先亡尽赴莲池之会劝善友递相究竟愿佛法久住流通凡居四序之中悉赖万全之庇。

　　行愿流通　九七

　　盖闻三世如来弥陀第一十方佛剎极乐称尊至理本秪唯心初门必由因地故知合抱之木发於毫芒千里之行始於初步嗟乎日复一日红紫乱朱顿令修道之徒遂以反成骨董睹兹境界岂可缄言念彼痴迷宁容坐视思欲分条析理广彼前闻截伪续真开兹后学恨无慧辩略露愚忱采摭金文指归净土伏望三宝祖师作证诸天神将护持祈正法以长存扫邪风而绝迹庶使佛种不断圣教复彰有暗必明无幽弗烛盲者能见聋者能闻跛者能行哑者能语如饥得食如裸得衣如渡得船如贫得宝大矣至矣奇哉罕哉实乃捷径良方宜当熟读详味勿谓我人微而轻其法勿谓我德薄而忽其言若肯笃志行持未必全无小补噫假使顶戴经尘劫身为床座徧三千若不传法度众生毕竟无能报恩者众生度尽方证菩提地狱未空誓不成佛古圣既以如此今人何不然乎体取佛祖之心用拔众生之苦我以重重付嘱切切下宁惟愿有力高贤刊印流通劝发彼此轮回超脱自他行愿圆成是为菩萨发心是名如来应世雨大法雨润泽群生咸悟真常同跻觉路此集若得览过乞劳转达与人再能展转相传方满吾之本愿可谓将此深心奉尘剎是则名为报佛恩。
　　直音切字拾遗俱在末卷。

　　归元直指集下卷(终)


　　宗本山中小隐为众道友索山居诗述成百首附此。

　　山居百咏聊述鄙怀

　　山居古镜久埋尘　　今日重磨气象新　　痕(恨平声)垢尽除光始现　　分明面见本来人
　　山居力学悟禅宗　　日用先须达苦空　　不识本来真面目　　拈(奴兼切)华微笑丧家风
　　山居幽隐白云深　　学道先当要识心　　大则放之周法界　　卷之则退不容针
　　山居学道只求心　　何必区区向外寻　　举步便应登宝所　　莫将黄叶当真金
　　山居返照看心田　　退步原来是上前　　密密工夫无间断　　必当参透祖师禅
　　山居寂寂养良知　　唯在当人自保持　　情念易来为道念　　果然成佛已多时
　　山居赤洒净无挨(哀音)　　终日如愚养圣胎　　本分生涯谁识得　　世人咸笑我痴呆(五来切)
　　山居茅瓦竹为椽(传音)　　守道安贫乐自然　　尽日闭关无别事　　长伸两脚枕云眠
　　山居风景异人间　　云鸟飞行自往还　　物我一如忘彼此　　柴门虽设未当关
　　山居自古远嚣(晓平声)尘　　绝学无为闲道人　　风月满怀穷快活　　高歌一曲和阳春
　　山居老衲百无能　　供佛常然一盏灯　　不假添油光灿烂　　十方世界悉皆明
　　山居日日是良朝　　粝(力葛切力达切)[饥-几+皮]充肠水一瓢　　谁识老僧穷到底　　庭前栢子当香烧
　　山居枯淡果然穷　　掀(轩音)倒禅床懒下功　　圣解凡情俱不立　　一轮明月照虚空
　　山居门掩竹林幽　　云自飞兮水自流　　守己安贫随分过　　有人问我只低头
　　山居出入放头低　　不理人间是与非　　收拾身心归故里　　免教带水又拖泥
　　山居卜筑(竹音)隐岩阿　　免得随流逐世波　　知足安贫常快乐　　木人齐唱太平歌
　　山居景致乐天成　　堪叹间浮世不平　　逆顺是非多利害　　莫如缄(古咸切)口过残生
　　山居养拙(之说切)度余年　　荣辱分明在目前　　实乃世情朝暮改　　必然沧海变桑田
　　山居缩(所六切)首得便宜　　寂灭身心那个知　　不是偷安唯避祸　　名枷利锁尽抛离
　　山居无物作生涯　　淡饭黄齑(济平声)逐日挨　　富贵功名非我事　　得宽怀处且宽怀
　　山居一味菜根香　　物外闲人岁月长　　逐日挨(乙谐切)来牵补过　　明朝何必预思量
　　山居触(充入声)处体安然　　亦可方兮亦可圆　　只有两般除不得　　饥来吃饭困来眠
　　山居无事可评论　　日未斜时便掩门　　富贵输他千万倍　　清闲还我二三分
　　山居茅屋两三间　　乐道忘情不掩关　　鹊噪鸦鸣谈般若　　清风明月伴僧闲
　　山居一佛一炉香　　静里乾坤日月长　　渴饮饥餐无别事　　寒来向火暖乘凉
　　山居洒落任吟哦　　饭后茶来遣睡魔　　世上黄金何足贵　　一身安乐直钱多
　　山居遁(钝音)迹万缘休　　失落鞭绳懒看牛　　散诞无拘由我乐　　诸人何不早回头
　　山居老衲念成灰　　倚杖闲观松竹梅　　佛祖尚然犹懒做　　客来只得强相陪
　　山居处事出寻常　　莫使身心分外忙　　昔日赵州酬应懒　　王来犹不下禅床
　　山居深隐闭禅关　　喜得浮生日日闲　　坐听松风[火*炎]不法　　大王嘉膳(善去声)孰能餐
　　山居归隐乐先天　　默契真如教外传　　大道本来无所染　　莫萌妄念污心田
　　山居默坐是真修　　学道无如歇念头　　衣里明珠原不失　　何须辛苦外边求
　　山居晦(悔音)迹养真心　　多少狂迷逐外寻　　始信古人言不错　　无弦琴上孰知音
　　山居回首自沉吟　　文铁焉能博寸金　　海有枯时终见底　　世人至死不知心
　　山居兀(五忽切)坐恰如痴　　心地分明了了知　　风作松涛(桃音)来聒(括音)耳　　昂然不顾且歌诗
　　山居遣兴偶成诗　　人若耽诗亦是痴　　生死命根如未断　　莫存知见把心欺
　　山居峻(思俊切)险少人登　　竹榻(塔音)加趺一个僧　　愧我寂寥无伴侣(吕音)　　自知方寸冷如氷
　　山居冷淡佛家风　　实是身穷道不穷　　无价摩尼人罕识　　可怜对面不相逢
　　山居寂寞正则宜　　好把良心养片时　　月照寒松明祖意　　个中能有几人知
　　山居风物自天然　　大道昭昭在目前　　不识祖宗亲密旨　　徒劳念佛与参禅
　　山居包纳太虚空　　万象森罗尽在中　　左右逢原皆佛事　　不消棒喝不施功
　　山居默坐悟真空　　一法通来万法通　　非但我今能达了　　恒沙诸佛体皆同
　　山居随分即修行　　无虑无忧过此生　　本有真空非悟得　　圣人亦是强安名
　　山居常抚(府音)不弦琴　　一曲无生悦我心　　直下反闻闻自性　　谁家屋里没观音
　　山居独坐大雄峰　　面面轩窗处处通　　云去云来遮不住　　一乘高显太虚空
　　山居空寂禅僧　　昼夜常持般若经　　始识众生原是佛　　后来热水即寒氷
　　山居遥窈(杳音)自无尘　　不假修持见本真　　真佛何曾离左右　　今人便是旧时人
　　山居如意任东西　　大道何曾有悟迷　　好肉剜(一丸切)疮难下手　　钵盂添柄亦成非
　　山居高卧守清虚　　饮啄(卓音)随缘乐有余　　不(并去声)用将心除妄念　　要知妄念即真如
　　山居虽是小茅庵　　大道当阳直指南　　莫任化城忘宝所　　重加精进急须参
　　山居高隐白云中　　多少盲迷不见踪(宗音)　　向外寻真真转远　　刻舟求剑枉施功
　　山居平地有深坑　　只贵当人具眼明　　伏虎降龙皆末事　　法身不动悟无生
　　山居独出众高峰　　四壁无依彻骨穷　　说与世人浑不信　　区区只得自消融
　　山居寥(料平声)落道人家　　一种平怀度岁华　　饥吃金牛无米饭　　渴来便饮赵州茶
　　山居参学志孤高　　为道忘躯不惮劳　　坐到五更天欲晓　　青松滴露湿禅袍
　　山居寄迹暂依栖(西音)　　生死何曾有定期　　分付当人高着眼　　急须打点出头时
　　山居结草在重岩　　喜乃翻身出闹篮　　知足便为安乐国　　莫教过分太无惭
　　山居苦行一头陀　　废寝忘餐自琢(卓音)磨　　了得唯心真净土　　方知极乐在娑婆
　　山居胜境异寻常　　普示诸人不覆藏　　水鸟树林宣妙法　　高山平地总西方
　　山居趺(夫音)坐一蒲团　　日用工夫在反观　　本命元辰知落处　　舌头不被别人瞒
　　山居客到问工夫　　寂照双忘一字无　　莫怪老僧无法说　　从来懒得起规模
　　山居唯置一禅床　　定里心忘法亦忘　　临济德山施棒喝　　老僧不动见空王
　　山居自在可藏身　　天下知心有几人　　除却我家亲的子　　世间宜假不宜真
　　山居尘垢(苟音)不相侵　　自在逍遥乐道心　　此事人人皆可学　　本来非古亦非今
　　山居穷理自欢娱(隅音)　　不被虚名幻(患音)相拘　　三教本来同一体　　非僧非道亦非儒
　　山居静地暗嗟吁(虚音)　　红紫纷纷反乱朱　　要识先天皆此理　　谷神太极即真如
　　山居闲处乐清幽　　散虑逍遥得自由　　沉默寂寥情念尽　　昼眠夕寐(昧音)万缘休
　　山居空寂学无为　　过去因缘莫要追　　现在尚应无所住　　未来岂可预前思
　　山居默坐养希夷　　额下藏珠要保持　　开口向人言不得　　点头唯许自家知
　　山居独乐自家知　　左右逢原任所之　　心地若能无挂(卦音)碍　　何妨说偈与吟诗
　　山居孤逈(户顶切)在高崖　　啸月吟风称我坏　　堪叹世人全不省　　一轮真性永沉埋
　　山居无事不开门　　独坐穹心泯(闵音)见闻　　纸帐梅花松月照　　人间别是一乾坤
　　山居深远路迢迢(条音)　　大道无形本寂寥　　日里清风频扫地　　夜来明月挂松梢
　　山居独立势巉(谗音)岩(岩音)　　明月清风一担上　　问我西来何祖意　　前三三与后三三
　　山居常把正门开　　大道当机任客来　　若得老僧亲勘(堪去声)过　　人人可作栋梁材
　　山居欲入觅(莫秋切)天真　　先读开蒙上大人　　读到牢关知礼处　　十方世界现全身
　　山居深隐白云隈(威音)　　风入松林震法雷　　惊动世间昏睡汉　　速开两眼莫徘徊
　　山居高照日先来　　直下承当眼便开　　明了一乘圆顿旨　　何劳又去访天台
　　山居四畔起烟霞　　石鼎(顶音)焚香诵法华　　三界无安如火宅　　老僧长驾白牛车
　　山居夜半子规啼　　瀑(泊音)布岩前泻(卸音)碧溪　　未到尽惊山险峻　　曾来方识路高低
　　山居休把自心瞒　　始识登高眼界宽　　放去大千遮不住　　收来秪(止音)在一毫端
