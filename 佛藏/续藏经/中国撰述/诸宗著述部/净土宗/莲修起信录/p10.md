<!-- { "loadSidebar": true } -->
　　修行者。杀戒最重。世间贪图口腹。任意宰杀。大雄氏现身说法。首垂杀戒。盖以蠢动含灵。万物一体。胎卵湿化。各受业报而来。一点真灵。与佛无二无别。既有知觉。即有痛楚。物命虽细。痛无两般。无奈薄俗相延。视杀生为常事。世间富贵人。原是多生作福。祈求享受而来。一经报得。如愿以偿。醉饱膏梁。全迷本性。屠宰烹炙。习以为常。不生悯恻之心。不顾刀砧之惨。膻腥恶气。充塞两间。怨恨悲啼。不堪设想。至於一羹之内。细命万千。一箸之尝。生灵无数。待到业缘遇合。终须次第相寻。奉劝世人。何必以口腹之微。使生物受弥天痛苦。生生结怨。命命偿还。古者。山川渔猎。禁令有时。蚕帛鸡豚。祇称养老。圣人体上苍好生恶死之心。时时戒惧。恻隐为怀。孟子曰。惟仁者宜在高位。吾於今之富且贵者。有厚望焉。如唐肃宗置天下放生池。共八十一所。池面宽绰。今浙省西湖。即昔时放生之所。生既当放。即不可杀。愿云禅师偈曰。千百年来碗里羹。冤深如海恨难平。欲知世上刀兵动。但听屠门半夜声。众生之物。一入咽喉。顿成粪秽。冤仇迭报。有业随身。倘普天之下。一日戒杀。计算生命。何止亿亿万万。生全一物。已合天心。况多命乎。至於祭祀神祇礼教之士。往往不肯禁杀。而经云。水陆神祇。凡受血食者。福报尽时。均堕地狱。地藏本愿经云。虽天龙鬼神。悉同受之。善果录云。江西鲟鱼嘴。其河最险。神最灵。商贾往来。必杀生祷祭。崇祯间。三昧祖师过其地。梦神告曰。我以一念之差。堕於血食之神。今受祷祭。杀生甚重。恐福尽入地狱。恳师明日为我授戒。以后祭我者。不得复用牲牢。武帝经注云。武帝於明初间。降乩一显宦家。劝人修善。且云。吾已皈依佛门。与韦驮天尊。同护正法。祀吾者。勿以荤酒。高僧传云。洛阳僧世高。汉灵帝时。振锡江南。行至[邱-丘+共]亭湖。此处有神素灵。祷祀不绝。神忽在空中语僧曰。吾昔与师学道。以宿布施。故享多福。以嗔心不改。死堕此神。今福尽。命在旦夕。以祷祀多杀。恐堕地狱。愿师救我。师令现形。向之持咒。并为说法。悲泪如雨。身形即隐。得离恶报。以上诸神。尚以血食堕落为戒。何况薄福世人。易曰。东邻杀牛。不如西邻礿祭。亦寓戒杀之意。梁武帝以面为牺牲。后世非之。而一念之仁。隐销杀戒。亦不可厚非。可见世人祀神。与其血祭。不如尽礼。杀生以祀。求福得灾。岂不悖哉。至於祭祀祖先。盛备牲牢。此富贵家积习。抑思凡躯报坏。一点真性。各随善恶受生。来享与否。尚在未必。而所杀之生。先宛转就死於刀砧之下。揆厥情形。当亦非先人所乐。后人祭祖。原系不忘根本。果其蔬笋备物。亦足明虔致敬。无忝孝思。而世之祀先。竟有为祭毕自馔。因而杀生者。尤为非礼。大圣人云。虽蔬食菜羹必祭。又云。禹菲饮食而致孝鬼神。未尝明言杀生也。昔阿难尊者。见五百饿鬼。歌咏而前。阿难问佛。佛云。其家子孙。为彼修福。当得解脱。是以歌咏。又见数百善人。啼哭而过。阿难又问。佛云。彼家子孙。为其杀生设祭。不肯作福。是以啼哭。今世人一经有病。或因病愈。眷属祈祷杀生还愿。血祭邀福。岂知最惨之症。大都冤怨相报者多。世人又复杀生禳解。而不知念佛忏悔。岂非业上加业。夫解冤之说有二。明解者。藉佛力忏清冤业。若非寿尽。病机自转。善念自生。暗解者。病人阳年已终。仗佛力十念往生可解。佛时和墨国王之母寝疾。经久不瘥。当备牛马猪羊百头祭天。佛怀大慈。愍王愚痴。往诣王所。为王说法。王闻法睹光。惭愧悔过。遂不祭天。母闻情悦。所患立除。戒杀获福。岂非明验。世儒不知因果。斥戒杀为谬谈。因并非佛教。殊不知古圣人慈心爱物。恒露言外。所以文王有七十食肉之政。限以七十。则壮年食肉者少矣。礼曰。鱼不登尺不食。又曰天子无故不杀牛。大夫无故不杀羊。士无故不杀犬豕。无故不杀。则有故而杀者无几矣。不登尺不食。则取者少而生者多矣。君子远庖厨。圣人不纲不射宿。虽有钓弋。所杀亦微。乃知尽性知命之士。淡泊自甘。肉食为鄙。取物以节。爱物以仁。取物以节。即戒杀之谓也。爱物以仁。即放生之谓也。昔东坡曰。予少不喜杀生。有馈予蠏蛤者。即放江中。便令不能全活。亦较烹熬为愈。永明寿禅师。初为县库吏。取库银买鱼放生。法当死。闻将刑。喜曰。吾放生不知几千万万。此番虽死。必生西方弥陀佛国。吴越王钱镠赦为僧。赐名延寿。后发明心地。专修净业。开宝八年坐化。梁陶宏景。号山中宰相。其徒桓恺。先得道飞升。一日降其室曰。君阴功大矣。但所修本草。以生物入药。功虽及人。而害生命。上帝以此谴怒。景悔之。乃以他药可代者。别着三卷以赎过。宋史。程明道主上元县。见乡多胶竿。以取鸟雀。命折其竿。然后下令禁止。吕原明为郡守。署中多蓄笋乾鱼腊。以代水陆生命。宋诸暨县令潘华。出禁捕鱼。后奉诏诣阙。梦江河中鱼数万。皆号泣曰。长者去。吾属不免烹矣。华异之。作梦记。嘱后来邑宰。至孙真人救蛇而获仙方。刘彦回放龟而脱水厄。陈士安不杀物命。李奚子拯济饥禽。景向之酷好放生。积功累德。以至登仙。好生之功如此其大。杀生之业。自必不轻。晋时杜永年。家巨富。有子十岁暴亡。未几。家中母彘生五子。一最肥。将杀以馈官。有比丘见之。谓杜曰。此豚是君儿也。何相去百日而遂亡耶。沙门一言而去。其家但闻异香扑鼻。遂怜而养之。明方孝孺父。将营葬。梦朱衣老人拜曰。君所选穴。近我住处。幸宽三日。俟吾子孙迁尽。当为后报。言讫。再三稽首。其父寤而不信。启穴。见红蛇数百。尽焚之。复梦老人泣曰。我已至诚哀恳。奈何使吾八百子孙。尽付一炬。汝既无慈悲。我亦图仇报。后生孝孺。触怒成祖。夷十族。被杀者如蛇数。梵网经云。佛子见异类。当发菩提心。楞严经云。杀业之报。纵使经尘劫。互相食啖。命命偿还。犹如转轮。互为高下。华严经云。杀业之报。能令众生。堕於三途。经云。众生造杀业。堕畜生道者。有二种。重者为定杀业。如牛马猪羊鸡凫等是也。业轻者为不定杀业。如山林禽鸟之类是也。况循环六道。改头换面。焉知畜道中。不有六亲。昔寒山拾得同一人行。见道旁人骑驴。驴不行。骑者加鞭。二大士叹息。同行者问之。师曰。此驴。乃骑者三世前父也。由此类推。杀生何可不戒。奉劝世人。见他宰杀。生救度念。哀悯念。痛苦念。见人放生。生欢喜念。脱难念。赞叹念。昔观音大士云。凡夫作业。首在色食两途。色途稍知自爱者。尚知节慎。若口之於味。恣其嗜好。视宰杀为儿戏。天下滔滔。积习难返。今世间富贵之家。不独牲畜。伤杀已多。更用鱼虾等子作羹。破卵毁胎。动辄亿万。经云。鱼子不经盐渍。三年尚可活。昔宣和间。富商杨序。大书此语於通衢。见人买鱼。劝投子於河中。又出资搜罗鱼子。后梦神告曰。子本逾期当死。今活生命。不止亿万。尔寿可延。果享年九十八岁。无疾而终。昔佛世有罗汉。福度众生。因次教化。遇一女人。字曰光目。设食供养。罗汉问之。欲愿何等。光目答言。我以母亡之曰。资福救拔。未知我母死生何趣。罗汉愍之。为入定观。见是光目之母。堕在恶趣。受大苦恼。罗汉问之。汝母在生。作何行业。今在恶趣。光目闻已。含悲答言。我母所习。惟好食啖鱼鳖之属。所食鱼鳖。多食其子。计其命数。千万复倍。尊者慈愍。如何哀救。如此看来。一脔之尝。多偿一劫之报。不可逃也。奉劝世人。纵不能戒杀。倘遇鱼子。必令放之河中。积久数多。最为方便。佛云。念念仁慈。造天人福德身。念念害生害命。造地狱畜生身。护生之道。随地存心。勿以善小而不为。勿以恶小而不戒。由小及大。推物及人。自能善气充周。太和翔洽矣。
　　昔列子仲尼篇。引孔子之言曰。吾闻西方有大圣人。不治而民不乱。不言而民自信。不化而民自行。荡荡乎民无能名焉。其时三藏十二部经。未来东土。孔子不得闻其教。所以儒释两家。动成水火。岂知我释迦如来。悯怜末世众生。由兜率天降生中天竺。现示王子出家。苦行成道。作娑婆教主。为众生慈父。绍七佛位。是天人师。真圣中圣。天中天。莫大於佛。莫尊於佛矣。三教心源。惟佛明了。一切万物。由佛出生。儒书精者。可为佛法先导。世出世间诸法。均不外乎佛法。岂容拟议半字。世儒拘牖下之见。未窥贝叶。以僧律僧戒。异乎世法。遂大言狂说。目为异端。及察其所学。不过文章词藻。刑名法术而已。於圣人之心源道统无关也。考其所行。不过惊愚饰智。放浪形骸而已。於先师之遗言往训无涉也。惟历朝理学名人。多通释教。往往由此悟澈心源。经云。四大部洲内。得贝叶遗教经文者。一万九百国。其余国土。众生福薄。不堪闻教。佛法住世。遭遇甚难。幸而值遇正法。已是多生供养诸佛。种植善根。若不趁此灵光。痛改前非。苦志辨道。吾恐一失人身。万劫难也。
　　世间求道之士。或修习禅定。或坚固吐纳。希冀得道飞升。长生不死。此种人意中。以为求仙。已极修道之量。岂知修习仙道。勤苦难成。即幸而得仙。福尽难免堕落。经云。有宿德者。福报现前。能生天道。天仙福尽。有宿业者。恶报现前。复堕三途。善恶两报。熟则先偿。七趣循环。永沈苦海。涅盘经云。虽至大梵天身。乃至三界极顶。寿八万四千大劫。不了妙觉明心。五衰相现。还堕苦趣。如此看来。虽至成仙。在佛眼视之。仍是未出生死之凡夫也。惟佛为大医王。能疗世间诸苦毒烦恼。如欲脱离苦网。除非依佛住。依法住。依僧住勤修净业。念念弥陀。果得极乐往生。永与三界隔断。一了百当。切勿游疑。
