<!-- { "loadSidebar": true } -->
　　大觉世尊方等会上住法性定唱出经王三德之理玄微一经之义深远始则真谛制疏解释次乃天台造疏伸通此经称王难辩其旨故光明疏云三藏云三德摄三涅盘正断二乘断见般若正遣凡夫有着华严正化始行菩萨今经通为八位人故称王也乃至破云作此偏说无智之人於诸经起慢此义不可今言经王者若取文为经即是三种俗谛若取理为经即是三种真谛若取文理合为经即是三种中道若说余谛是经而非王若说中道是经复是王於九种经中而得自在因此之文乃有九种之经以明经王之旨其文虽显人尚莫知故孤山四明角立於先神智霅川翼张於后究其文意义皆未然四明乃将七种二谛以明经王孤山专据取字以为义本霅川直以五种三谛消释疏文神智以理内理外三谛而辨其旨互相贬驳皆是臆谈未合经旨评品是非诸家委出兹不复辩但直扶宗而已自古迄今辩其经王符合文意者唯天竺慈云法师判作破古消王是文之意耳以由真谛三藏谓唯光明得称经王余经不可盖诸大乘经三德不具被机不足各谈一德各被一机如华严但有法身一德般若但有般若一德涅盘但有解脱一德不得为王唯光明中三德具足通被八位人故被机义足得称经王因作此解是以天台破云作此偏说无智之人於诸经起慢此义不可然后乃云今言经王者若取文为经即是三种俗谛若取理为经即是三种真谛若取文理合为经即是三种中道乃至云於九种经中而得自在然三真三俗三中者乃是华严般若涅盘三部之中三种三谛故云九种经中而得自在不同真谛直将三德配对三部其义则偏故为所破今则不尔三部之中部部各三皆得为王作此究之破古消王文义显矣若尔今此正明经王何故但明三部经王不说光明本部此有三意一者古师已许光明得为经王故不须说二者玄文已辩故至疏中更不重说即便指云经王上已说三者疏中约三部消王竟然后例云法性为金光明之王亦复如是例显三部皆得称王故不复辩若尔既以三中为王秪应於六种经中自在何云於九种经中而得自在良由能所合论是故云尔三中为王是能自在三真三俗是所自在亦是中道之体遮照统摄非但於真俗自在亦於中经而得自在如今大国之王非唯於他国自在亦於本国自在若尔经王经体同异云何此须拣判然王之与体大同小异同则皆取中道一性为王为体异则王取自在为义须摄真俗中边无碍也体取主质之义但指二谛所依极理而说若尔且光明经显云是金光明诸经之王得称为王其义可见华严般若涅盘并无经王之语那云三部皆得称王此则非妨疏中显自判云但经王是一随缘设教名字不同华严云法身方等为实相乃至云法性亦尔宜闻大品佛母为王余名废息宜闻法华宝所为王余名废息但是随机唱名不同无非皆是经王一法作此判之可谓上不违佛经之旨下不增长众生我慢非天台莫能穷其旨非慈云莫能究其意录示后昆为规鉴耳。

　　六能辩惑

　　一家所明寿量六能之义最幽由是两记各立不同致使后学评量无已或取孤山而非法智或是法智而斥孤山及於言下探颐旨归犹尚迟疑殊无所措余因讲次研详两记之言欲合疏文实乃难偏扶树今陈短见录记未来故使临文以无疑壅欲伸斯义大分为六初正示文旨立难次略辩三身单复三通约三身对部四修性体用伸释五的辩应用六能六料拣诸文疑妨。

　　初正示文旨立难者

　　光明疏明三身寿量至应身中乃云应身者应同物身为身也应同连持为寿也应同长短为量也智与体冥能起大用如水银和真金能涂诸色像功德和法身处处应现往能为身为非身能为常寿为无常寿能为无量能为有量有量有二义一为无量之量二为有量之量如七百阿僧祇及八十等是有量之量如山斤海滴实有齐限凡夫所不知阿弥陀实有期限人天莫数此是有量之无量应佛皆为两量逐物随缘参差长短观经疏文亦尔然立难者天台七疏通经三明寿量何故秪於光明观经以辩六能法华亦明三身寿量而不明者何耶。

　　次略辩三身单复者

　　一家所明三身有单有复若法报单而应身复者是修性义以由理体法身在迷报身未曾起行造修是故言单应身未能解脱随机起其胜劣两应长短两量是故言复若法身复报应单者是体用义自报之智起行造修破惑显理智与境冥故乃言复报应二身解脱随机是故言单若尔报身复法应单为是何义若是体用不应法身单若是修性不合报身复须知此意不可以修性体用收之非但气类而不相当抑亦教门亦无此义。

　　三通约三身对部者

　　光明是释迦应身寿量因信相疑释迦如来八十短量四佛举山斤海滴以决短疑虽长短不同并是释迦应身寿量十六观经是弥陀应身寿量经题云观无量寿佛应身明矣法华是释迦自报寿量如经文云久修业所得慧光照无量光明疏文特引此经证自报寿量涅盘是释迦法身寿量如法华文句云实无量而言无量如涅盘云唯佛与佛其寿无量是也释迦法身寿量明矣。

　　四修性体用伸释者

　　盖由光明观经是体用义故明六能法华乃属修性是故不明何以知之法华是修性义如经云我成佛已来甚大久远又云久修业所得慧光照无量报智既未冥境法报则单应身虽有长短两量二应犹复是以不明六能若光明因信相疑应身之短量四佛举应身之长量决信相之短疑观经因韦提希乐生净土如来为说十六妙观经题无量必对有量此之二经是体用义智与境冥能起大用应用之上有长有短故辩六能耳。

　　五应用的辩

　　六能分三初二家建立次评品是非三正途伸释初二家建立者初四明以非身常寿无量对上三能以能为身无常寿有量对下三能身即生身有分齐相故名为身非身是报无分齐相故曰非身小般若云佛说非身是名大身乃他受用身也此二应用乃依真中二理而住机依事业二识而见若别圆两教是上三能藏通两教是下三能故知常身徧应三土若无常身唯应同居若能为下明应徧三土初双明报应二有量下单示应身次孤山以净秽两土分对六能以能为身常寿无量为上三能以非身无常寿有量为下三能二有下约伏疑释成应疑云夫应之为义机熟则生机尽则灭乃是有量何得向云能为无量耶故此释云实如所问但有量有长短二义长者人天莫数故云能为无量故请观音疏云一生身无量此则有量之无量也二法身无量此是无量之无量也　次评品是非者然四明若以真中分对六能者且信相既是圆人理合见上三能常寿何得却疑八十无常寿耶又复涅盘会上别圆二佛为入灭否若言入灭别圆正是常寿那忽入灭若不入灭别圆乃留舍利谁云不灭况复山斤海滴之寿判作无常此深不可以非身对上三能者义亦不然无着论释小般经非身作法身以释安可以法身为上三能耶其失甚众且略而评之孤山之说以释伏疑消文美则美矣善则未善何者以净土弥陀为上三能以净土释迦为下三能如此说义则两佛合论六能是则释迦有缺上三能之过弥陀有欠下三能之失然此二师乃皆哲匠安輙评之但佛法公论不偏朋党是故然耳　三正途伸释者六能对句释伏疑消文尽依孤山但净秽对论此则不尔今以弥陀释迦二佛皆有上下三能故以弥陀净土无量之寿为上三能以弥陀不严净国为下三能释迦则以山斤海滴净土之寿为上三能以无常八十秽土之寿为下三能故大论三十六云当知释迦文佛更有清净国土如阿弥陀佛国土阿弥陀佛亦有不严净国土如释迦文佛国土准此文意两土圣人各有净秽二国并有上下三能。

　　六料拣诸文疑妨

　　问六能三对初之两句既曰能为身非身正约身相何不许四明真中之义约身相辩六能耶。
　　答此则以身从寿而说与四明真中义则不同以由文云能为身者即能为常身云非身者即非常之身非谓即是胜劣两应之身也。
　　问若谓六能唯就同居而说不许应徧三土之言者莫也大用不周耶。
　　答若论从体起用以寂光理土为体下之三土属用今辩六能唯就同居者以同居明其长短两量故须辩之若法性土中不明寿量故不辩也。
　　问若谓法华是修性义非体用义不辩六能者经中既云我实成佛已来正是从体起用那云法华非体用义不明六能耶。
　　答今云约修性义不明六能者此约最初起修而说若经文云成佛已来者能成是智所成是理还属自报是修性摄但今日法华座席果上说因非体用也。
　　问法华是修性义既无长短两量是故不明六能若尔文句那云应身同缘缘长同长缘促同促云云自彼於我何为此文亦明长短两量何不明六能耶。
　　答此是通途释应身义何谓应身故即释云应身同缘缘长同长缘促同促非是法华明其秽土短量净土长量故云长短。
　　问若不许四明真中义者妙玄那云大即大乘常寿小即小乘无常之寿此文正是真中分大小何不许四明之说耶。
　　答此约教旨以说藏通两教灰断无常齐业缘不谈后报故曰无常别圆二教有本之应能化复作化化化无穷故曰常寿此约教旨释义此文非辩六能与四明事业二识以见胜劣不同耳。

　　接正如佛

　　妙玄明通教别为菩萨立忍名至第十地引大品云是则十地菩萨当知为如佛地签即释云十地犹受菩萨之名复名为佛地者以佛地边有菩萨地名故知始终皆有菩萨位以此之故通教乃有如佛之谈非唯当教立忍如佛及借别名通亦然若被接者既破无明能起八相亦名如佛文义散广化意幽深讲者为难学者叵晓今欲评之略分四意初究教旨次辩当教三明被接四释疑妨。

　　初究教旨者

　　四教之中唯於通教而辩如佛其意若何旧人判云藏教三祇百劫历劫时长别教所明恒沙劫数圆实教中虽云不历僧祇获法身於等觉位入重玄门经百千劫此三教者历劫时长不明如佛唯通教十地即生可到故明如佛评曰若谓通教不明劫数故有如佛者如此之说出何经论及以祖文且如佛之文本出大品及以大论天台释此祇云大品明十地菩萨为如佛荆溪释此亦祇云十地边有菩萨地名为如佛即不曾云通教不明劫数明如佛当知此说一任胸臆之谈既无经论祖文为据安可承信今谓所明如佛者须存通别二义通则四教俱可立其如佛别则唯在通教可论且通四教者如大品明三种初发至圆教中云有菩萨初发心即坐道场为如佛签文释云若入圆教借使住前亦得通名坐道场也即是相似观行为如佛也为异别教故在初住圆教尚尔藏别例然别为通教者以由通教三乘共行十地别为菩萨立其忍名故明如佛余教无此故不明之以此伸通实无难事古人何僻将此为疑今略指之焕然可了。

　　次辩当教者

