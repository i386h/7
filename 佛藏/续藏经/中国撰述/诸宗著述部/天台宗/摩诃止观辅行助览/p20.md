<!-- { "loadSidebar": true } -->
　　吾祖智者三部之教。其旨深远。其辞浩博。苟非识洞天人。智该今古。未易探其所蕴矣。余自游学丹丘。每闻　揸庵法师年弥高而德弥邵。智识明远。得心传独到之学。常造古人超轶处。虽间世名闻之士。往往莫能肩其右。观其为人。好学不厌。乐教不倦。仁智两全而世所希有。夙夜匪懈。陶成晚进。使人人皆归模范之中。设心可谓至矣。　师犹以为未也。其於讲训之外。笺三部之文。疑者辨之。晦者彰之。使　吾祖之教若青天白日。人皆知其清明。凤凰芝草。人皆知其为瑞。辅翼吾教岂小辅哉。故止观四卷名为助览。余晚还故里。师亦圆寂。每恐埋没斯文。常形寤寐。偶因潘处士首话此集有补於世。勉之镂板流行。处士躣然而从。乃曰非敢规锥刀之利。盖欲便乎学者抄写之劳。抑亦广布法师之教矣。余加其志。故附书於天台白莲草首座以求稿本。章师喜成人之美。乐扬人之善。每以弘道为心。览余之书。即叩依阇梨。然依公乃　法师之裔。非特喜余之书乐与其本。亦将答先师之恩也。噫。法师之教。永传不朽。而名振千古。自今日始矣。余睹斯文。喜不自胜。輙为之序以继其后焉。
　　时政和四年二月　日永嘉横阳禅林住持传教沙门　慎徽　序
