<!-- { "loadSidebar": true } -->
　　迦文四十九年说法。乃曰。未曾道着一字。少室不立文字。而曰。吾有楞伽四卷印心。抑何相悖也。盖无文字者。为过关人解粘脱缚。立言教者。为未悟人提携警觉耳。刘虬云。寄言谈于象外。而其理绝精粗。洎乎两极之时。言即无言。无言即言也。然则吾侪两间嗤嗤。孰非黄梁未熟之人。如来喃喃说法。总为开示悟入宝铎。如毗目仙人。携手睹史。内绍弹指。皆令童子得见无边佛境。重重楼阁者也。是则大藏千万卷之利导生灵。岂诚小补者哉。吾浙张螺浮先生。再来人也。给谏谔谔。既立功于朝廷。周恤殷殷。更施德於梓里。比欲立言千古完三不朽。乃仿太史公历龙门之险者而游罗浮。恍然悟前身为罗浮山内僧。与苏端明之五祖戒。王新建之定中僧者孱齐。复慨岭南辽远。佛法瞢闻。愿舍大藏於罗浮。永开人天之眼目。此又白香山藏经。匡庐之同心也。夫佛教高深。向为出生死之法宝。故施之者为功过量。受之者感德不赀。其於诸处皆然矣。抑况岭表少见少闻者耶。今而后吾庆全广生民。因言以进无言之旨。破梦而睹佛境重重。实始张螺浮先生为法界手眼也。岭南大力生无公。遣弟子顿觉。请经入山。螺浮僧那有在。久要不忘。装潢全藏。出于一门。惟是经非一卷。路历数千。舟车挽运。资斧为烦。更乞有力大人出手助和。庶可负之而趋也。或曰。螺浮不愁强弩之末。顿觉何复舍此取彼。予曰。不然。顿觉虞一之为甚。螺浮耻独为君子。出世胜善。乐与人同。幸毋多让焉。

　　阅元白全集

　　庖丁善解。目无全牛。亦由深识全牛之始终。而后可以无间入有余也。若乃群盲摸象。触其尾则曰如帚。触其蹄则曰如臼。尚不能谙其始终巨细。又乌能识其大全而披剖之耶。唯观古今人之与心亦然。忆孩提时。从乡塾师。课古文词。则於连昌宫中。识微之之纤丽。於长恨歌琵琶行中。识乐天之讽感。及观新旧唐书。唐文类聚。甲寅岁。读文苑千卷。则见二公之诗文赋表。沨沨乎多也。然犹之摸象者所见。帚焉臼焉而已。若乃二公之心迹大全。尚在梦梦。比阅元白长庆全集。则二人者。均有短长。微之以少年中策穆宗时。名满京洛。宫人皆以才子目之。身为将相。可谓儒学之效矣。惟是荐由幸人。躁於进取。不让仇士良而致谴。欲立奇节以压众心。而招刺裴之诬人。固以轻而视之矣。殊不知免贡蚶弹权贵。致君泽民之忠。溢于言表。卓卓乎得大臣任重之体者也。乐天仕宦。四十余年。随时黜陟。似忘忻戚。彼自云云。於我何有。形於诗赋。往往而在。所作诗文。信口而吟。随笔而书。不为艰深刻苦之语。唯辟中和平坦门户。人则以俗而名之。亦非也。盖其身为大臣。世际承平。正不欲刻意蜩虫以失辞达之体。故意深而言显。使妇人女子亦能知解。须知其深易。其浅难。其雅易。其俗难。如秋月晚生丹桂实。常娥满月即成珠等。以典雅之文。作明显之句。夫郊寒高则寒。孤则寒。今白俗明则俗。和则俗。正其雅可及也。其俗不可及也。至如制诰判词。何常不精微深奥哉。此吾识二公本来面目处也。而复有短长之说者。非昔人元轻白俗之谓也。盖乐天持斋默坐。言多达生。至於七十之外。卖马遣妓。时犹有不能忘情之吟。是留连声。妓妮妮。欲海者微之。逡巡外任。求复辅政。赍志长徂。是戚戚富贵。至死而不能释然者。夫热中太煞。达而未达。殆二公之短长也。此吾知其全。而妄肆以无间入有余之论。庶几庖丁之解乎。若谓此论压倒元白。则吾岂敢。

　　血书法华经跋

　　为儒佛者。率以委蛇八正。从容中道。无过不及之患。是谓得之。若孝而必至於割股。忠而必至於杀身。不已太过。而失其中道乎。然子不如是。则似为孝之力不竭。臣不如是。则似为忠之心不尽。盖充忠孝之类之极也。夫剖心割股。断脰决腹。伤形毁性。一瞑而万世不见。然后忠孝之心尽。忠孝之名立。忠孝之行成也。与其不及也。宁过圣人有所取之矣。即为释子者亦然。惟慈父之言行是式。受持读诵。书写解说。已为五种法师。可自利利他矣。而必至以骨为笔。刺血为墨。书写经典。似过矣。殆亦忠臣孝子之用心欤。吾於妙因粹生师。而见一班焉。师剃落应院。志在出尘。性重讥嫌。如擎油钵。忽发僧那。刺血以书法华全部。夫好事多难理之固。然或魔缘竞起。或内障陡兴师刺血书经之志。确乎不拔。正历盘根错节。而益见其利也。至於舌血尽而刺指。指血尽而刺臂。臂血尽而命绝。绝而苏则更书。嘻吾至此而不能测其志。不反顾义。不旋踵之勇猛精进矣。然调弦者。不必太急。斫轮者。事贵不疾。名教中自有乐地。八正内道可委蛇。以若所为。不已太过乎。师以为不如是。则修行之心不尽。修行之事不成。修行之道不行也。过则过矣。其不愈於僧之窳堕饮食八瞢瞢种耶。与其不及也。宁过昔人深取之盖以过则可几於中道。而不及则沦入下流矣。自握管至今。天子在宥。十有五年。而刺书成装。演毕将畀之。天龙呵护。永为叔世奇宝。予窃问曰。凡字之一点。即用师一点血一点心。凡积几许点画心血。而成一字。又积几许心血。而成一偈一卷。又积几许心血。而成七卷全经。师能思量较计。以复我乎。师既不可思议己之心血。我又乌能心思口议。以颂师功德哉。然一言可以槩诸。迦文以骨为笔。刺血为墨。如是书经。此修行之过也。今成正觉。是则师之功德。殆优入圣域者矣。

　　睿公裒文引言

　　世网如八阵图。逗入輙不能出。出盖凭夫学道。昔人云。人不得道。生老病死四字关。谁能透过。然则学道乃出生死之大本欤。由是而下睨。语言文字。抑末矣。大梁睿公。年垂知命。锐志修道。今且二十年所矣。虽众善俱崇。而指归安养。即精力稍惫。而礼诵不辍。或曰。若形神勿王。盍缓净课与。则曰。主人公一旦欲捐血肉团。亦可缓耶。雪溪公题忆佛轩云。随波逐浪去翩翩。弹指声中七十年。岂不向来知忆佛。欲从老去更加鞭。予又可缓其鞭乎。第酷嗜当代名公诗文道语。龙蛇满壁俨然。诗画米家船矣。惟是少不深书。而喜人文墨。人或疑之。吾闻苏长公性不解饮。而喜观人饮。见其引满浮白。则浩浩焉。落落焉。如饮情之在己也。陶元亮云。但识琴中趣。何劳弦上声。睿公之不善文。而喜人文墨。亦是族也。或谓。睿公操一艺。而活於逆旅。虽曰好道。第一乡之善士而已。何能致四方士君子文藻之多哉。是大不然。夫漏室来。鸿儒之谈笑。敞庐何妨聚诸贤之珠玉哉。且宇宙有何美业。唯吾心之神智睿於无穷而已。其既修道惟勤固。已得出世之大宗大本矣。抑况语言文字之绪余哉。吾知诸君子之宠教。睿公正未艾也。

　　普荐罹难阵亡横死军民榜

　　天造草昧利。建侯而治。藩守不庭。唯肃杀为心。玩兵构祸。岁无虚日。甲寅以来。伤残尤甚。弟子沈光华辈。目击死亡。同申荐拔。设伊蒲之供斋。七日以为期。礼调御之名。足三千之满数。事方伊始。给语导之。
　　尔等总号三才。类分九品。魂升魄降。出有入无。前阴已灭。后阴未来。淼淼焉一灵何托。视则不见。听则不闻。冥冥际。厥貌难参。勿言南面之乐。融融顺彼。适来而适去。须知北邙之尘。黯黯方且。苦畏而苦饥。河边骸骨。梦中身曾无彼此。枕上鸳鸯。华表鹤殆有仙。凡宗庙陈尸。但见新鬼大。而故鬼小。空亭兢食。惟知我肉尽。而他肉来。曩时之伎俩如斯。今日之消沉敻异。非时而死。岂属司命权衡缺具。以终正为造物愚弄。虽天王明圣等观赤子。於苍生。而下土蒸黎。适觏刀兵於定劫。甲寅之首。藩镇不庭。比岁以来。王师薄伐。崕崩炮击。消四大於微尘。颿破舟沉。葬一灵於鱼腹。势欲断流城窟涨征魂之水。望成京观尸僵高战骨之山。尔既争雄於红旗影里。国威久恃。今固失命於白刃丛中。死怨宜无至於四民编户尺籍羁身秋粮夏税奉国。课以维艰。口算丁钱。应军需而不继。致有三旬九食。岁富家贫。哀王孙而进食。罕遇其奇。怜范叔之一寒。又无其匹瓶之罄垒之耻。他乡嗟空。国无人神。为马尻为轮。於野见一车载鬼者矣。何况更逢杀戮。忽罹死亡。三重赤晕。民少孑遗。千里黄埃。野无寸艹。老弱伤於锋刃。少艾牵入军营。骨肉生离。四鸟不能各分飞之。痛夫妻死诀三声。何足喻肠断之悲。金条脱半殉。死稚满路。伤心碧香钩。全埋马矢。千人流涕。正劫火凭陵玉石。无分於贵贱。倾河竭泽。鲢鲤孰辨於愚贤。试想日出而耕。日入而息。勉供上赋生也。何德今由兵喜而活。兵怒而死。含泪下泉。杀复何辜。井山不下於长平。仙岭有逾乎轵道。道殇国殣。白蚁未束乎苞茅。妻掳夫亡。青蝇徒能为吊客。致令尔辈悠悠长夜秪炊梦里之黄梁。澹澹斜阳好照河边之白骨。委诸丘壑。何如零落山丘。哭以天阴。更乃啸之白日。广孝阡之怨骨。嶙峋说不尽。含冤酸楚。寒林所之悲风。呜咽诉难。穷横死凄凉。本坛遵觉皇。遗范惟勤。心观众信。愍尔等久沦。共启法筵。意在长引风旛。不使碧磷凝野血。大明法炬无令青火照阴房。於是宣梵呗。以当歌钟。采伊蒲而充爼豆。亦谋道。亦谋食。岂类世俗来歆。不异空。不异色。与汝佛法相会。焰口一斛耳。悟则醍醐。不悟即为毒药。焦面一士哉。识即菩萨。不识即是鬼王。但了观力。宏深一唾。而劫火灭。惟心广大。一吹而世界成。再不必倚草木。於风前直舍铁围宫殿。又何须归佩环。於月下空将明器庄严。具寿枉死。趋跄归安乐之乡。弱鬼强魂。瞻仰入无遮之会者。

　　复灵芝耆宿公启

　　伏以。先贤月没劻勷。嘱在耆年。后学童蒙引掖用凭。硕德振式微于季叶。咸尊砥柱。示昏邪之道岸。竞恃司南。高山仰止。景行行止。恭惟大道。望某尊宿。座下师模。当代领袖。后生德风。所扇英豪。翘首以归依。慈教攸宣。缁白希光而景慕。乃禅乃教。囊括一心。立德立言。典型万世。兼之谦慈。成性饮人。以温树之和且也。接引为心。尊贤类平原之侠。明扬侧陋。奖进群心盖是绾长眉。而津范神州。要非守金襕以灭定鸡足者也。比慨法门下替。手教遥颁。勉某弘经律寺。戮力上流。曩寂法祖。向晦宴息。自分独善。螺溪得韶国师。推荐明扬。不觉腾光天壤。某愧非其人。实遭其遇。苐某樗散庸材。虽曾禀教师门。难为雕琢。驽骀下乘。奚堪受知尊宿。俾骋康庄。拊臆惊思。恐辜盛意。仰凭老师。覆护多方。永安中外。庶俾不肖支吾小试。稍利人天。则座下之友。声可副。而相与有成。即诸公之丽泽少裨。而盍簪无忝。谨俟春阳。用趋钧命。临书感激。无任悚惶之至。

