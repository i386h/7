<!-- { "loadSidebar": true } -->
　　四六度乃至一十二条成道转法轮入涅盘等俱须四教事理合行。
　　释曰十二条者十二科也助道摄法中云略明摄诸道品调伏诸根十力四无所畏乃至第十二摄八十种好一一道品正助合行助外无正故云事理合行言成道转法轮入涅盘等俱须四教事理合行者盖言不独因中修行事理合行乃至成道转大法轮化导群生至入涅盘无不皆用不二四教事理合行矣。
　　八次位四者一始终不二仍须六即弘教修观咸须委知方免初住称为妙觉。
　　释曰圆人初心顿解发生与佛如来无二无别然解虽若此行位未阶故须六即甄而分之夫弘教者与修观者咸须委细知此六即则免自行叨滥之失亦免谬谓华严经中初发心时便成正觉为妙觉过弘华严人不知六即以见经文便成正觉谓为妙觉故特示之乃是分真初住位耳须历二住已去乃至等觉方入妙觉岂可初发是妙觉耶。
　　二他又不立五品六根法华之文便为无用。
　　释曰他宗既以华严初住便为妙觉则初住之后不立诸位也既据发心便成正觉是则住前无位可论天台大师依法华经立内外凡五品外凡位也十信内凡位也内外凡位宛如符契由品入信由信入住若无此者初住之位自何得耶。
　　三约阴界入而弃次位。
　　释曰止观云今此一章是观阴界入境须约阴入而判次位所谓黑阴入界即三恶道位白阴入界即三善道位善方便阴入界即小乘似位无漏阴入界即二乘真位变易阴入界即五人位法性常色常受想行识阴入界即佛位言无漏阴入界即二乘真位者且据断惑证真未出界者而为言也言变易阴入界即五人位者变易之言须该方便实报二土两教二乘惑尽出界生方便土通别菩萨见思尽者及圆十信四住已断此三菩萨皆生方便圆初住去别登地去舍报亦生变易之土乃实报也总而言之只是果地二乘及衍三教断惑菩萨生界外者名为五人唯取妙觉为佛位耳。
　　四六时五悔为入位方便他不明之将何以为圆行之始。
　　释曰止观云四种三昧修习方便通如上说唯法华中别约六时五悔重作方便乃至云今於道场日夜六时勤行五悔助开观门一心三谛豁尔开明圆解成就正信坚固即初随喜位也初品既尔乃至五品及以十信五悔益勤三谛愈发五十校计经云等觉菩萨犹修五悔求入至极世有无惭之人见修行者指目而笑况兹五悔出自大乘法华五悔普贤观说岂普贤菩萨知识位行不及尔耶他宗不明灼然无以为圆行始。
　　九安忍四者一虽行六度事理相即即位未深因生违顺他不弁此牵破观心不入六根良由於此。
　　释曰虽行六度事理相即结前也即位未深者生后也始於观阴逮今识知次位所修观法已历八乘蔽障虽息观慧虽明或未入品或入初品故云即位未深以未深故因生违顺违即恶也顺即善也止观云那得薄证片禅即以为喜才见少恶即以为忧又名誉利养眷属等是软贼也烦恼见慢等是强贼也违顺可知故令行者深知违顺苦到求哀策进观法得入五品及以六根他宗纵有明观行者而不辨此违顺之相牵顺观心尚不入品况六根耶。
　　二事理虽即须知此位烦恼全在岂以粗心暂时少息便计此相而为果头若叹为果头惭不敢受若降为凡下仍复鄙之二楹中间无所名也是故当知初品校量他己无分。
　　释曰烦恼全在等者此明名字即人发深阴解或得片禅见思尘沙无明三惑宛然全在虽犹观力粗心少息无谓此相便为果头果头者证果之极故云果头若有人来赞叹於己为果头者深生惭愧不敢当之若为他人降为凡下仍又鄙恶不肯甘之上非佛果下非凡下两楹中间无所名也二楹者两柱之间也当知此人若以初品捡校忖量尚已无分况余品余位耶。
　　三内外违顺俱安忍故须明识能忍所忍。
　　释曰见慢烦恼内也违也所安忍也一心三观能安忍也名誉利养眷属等外也顺也所安忍也莫着莫受缩德露玼一举万里能安忍也故云明识能忍所忍。
　　四以三术自安令入后位。
　　释曰三术有内外内谓三观外谓莫着等能以此术善安止观则内外妨障寂然不生稳入后位六根净矣。
　　十离爱四者一三界爱断仍受爱名。
　　释曰能安忍故得入十信六根清净三界见爱悉已除断爱味相似中道法尘此爱即是别爱故也。
　　二此顶堕名不同退堕。
　　释曰十信相似名为顶堕此堕但取着相似中不进后位名之为堕既断见思长别苦海故无退堕恶道之义若小乘顶位则有二堕一者不进不退名为顶堕二者造业堕恶名为退堕今非退堕故云不同通别二教比说可知。
　　三受此互用得法爱名。
　　释曰受此互用者既破见思入相似位故能六根更相互用且如肉眼能见大千粗细之色山川石壁不能为障眼亦能闻大千界声眼亦能齅大千界香眼亦能了大千界味眼亦能觉大千界触眼亦能思大千界法眼根既尔余根皆然功由相似三谛显发初入此位胜用如此耽味爱着故名法爱。
　　四此位向后复须入位。
　　释曰此位向后者此位乃指六根清净若於相似中道妙理不生爱着名离似爱似爱离已得入真位真位复须位位离爱名离真爱位位深观舍当位着至入妙觉方得究竟豁同真净耳。

　　止观义例随释卷第三
　　止观义例随释卷第四

　　　　永嘉沙门　处元　述
　　○第五心境释疑例者略为二十番
　　释曰此为二初牒名举数二正释二十番初心境释疑例者牒名也心谓能观十乘之心境谓所观阴等十境又於兹十境能显三谛故亦名境如此心境向有疑滞之文恐人不了故兹料简以破迷情令妙观可修圣位可获故为一例略为二十番者举数也。
　　一问第一卷弘誓中云对法界起法界如何法界有起有对。
　　释曰此当正释二十番料简为二初问二答初问中云第一卷弘誓中等者乃指发大心中四谛四弘六即显是中四弘文也彼止观明无作弘誓四谛之体只是一心三谛乃云若得此解根尘一念心起根即八万四千法藏尘亦八万四千法藏一念心起八万四千法藏佛法界(根也)对法界(尘也)起法界(识也)无非佛法生死即涅盘苦谛也烦恼即菩提集谛也苦集即道灭道灭即苦集无苦无集无世间因果无道无灭无出世间因果故名无作四谛是则苦集灭道无非八万四千法藏一一法藏皆是法界故今问云法界如何有起有对耶然今文中略於本文佛法界三字即是根也根有觉义故云佛法界也今问意者法界是理理体寂绝如何理体有起对耶。
　　答如前分别其义已显。
　　释曰次答中三初指前文二明各有所以三以六即结成初答云如前分别其义已显者此指第四例中十乘立意第二发心四中第二意云无作四谛只一念心又第三云於一念心以弁能所以此能所悲己悲他他一念心生佛理等指此二文故云如前分别其义已显。
　　若欲更论各有所以一者约理心佛无殊虽起虽对奚尝非理二者夫念起依理体达若起若对不出法界三者称理理既法界起对称理无非法界今此文中义通三种意在前二故云起对复云法界。
　　释曰此当第二各有所以乃是细论法界起对之道理也释此道理有於三种一者约理以明法界有起有对乃约理性心佛无殊虽若起若对何尝非法界理耶如水为波波体何尝离於水湿性耶二者约修门辨法界起对夫一念心起必依理一念心起末也依法界理本也依理体达起之与对无非法界此乃全性起修修即性也三者约证以辨法界若起若对由前二文成今第三应了第二由修照性应了初文由性发修修从性成成今法界故云称理既称理　若起若对无非法界今此文中义通三种意在前二者今此之言乃是在於第一卷弘誓中对法界起法界之文也是知此文义通三种意乃只在前二故也初是理本次是起修止观一部正在於此初住已去非此所论言故云起对复云法界者由理性然依理行行即是体达起对之妄成法界理故云意在前二也。
　　此三即是六即意也初是理即次是名字观行相似三即三是分真究竟二即。
　　释曰此当第三六即结成三义在文可见不复云也。
　　二问十界四运正起其相易知已起未起如何观察。
　　释曰修大行中第四三昧文有四科一依诸经二依诸善三依诸恶四依诸无记此之四科初依诸经如常坐等三种三昧或唯观理而云或者以第四三昧中行分二途三科观事一科观理故云或也故辅行释四三昧竟乃总结云又观四运者是随自意中从末从事而修观法反显依经一科从本从理如当坐等唯观於理应知随自意一三昧中而有二途故云或也世有浮薄之徒学不究理师非良匠以见文中有或唯观理之言又见事理二途一不可废之说便谓四种三昧皆修事理二观今试问之若上三三昧修事观者为指何文莫谓三道及佛相好诵经持咒等为事观耶果然者极为谬说昔昭师尝谓事理二观必须双修方为得旨法智斥云岂令九旬端坐之徒皆须纵任三性耶岂令公私匆遽之人皆须九旬端坐耶呜呼荆溪灭后间生法智垂轨在兹不信法智谁可信耶今谓依诸善恶皆须四运四句推捡依诸无记但约记与无记四句推捡依经一科非用四运实乃同上三种三昧观门绳墨不可易也今文问意者十界四运正起一运心相易见已起未起心相难见如何观察耶。
　　答起已未起虽即不专的在一境然须形於正起之心则知已起为属何界望前为已望后为未是故已未望於欲正而得修观。
　　释曰运者载也转也从未至欲从欲至正从正至已故云运也浩浩群生含齿而已孰有能知此四运载生死旷野无归依处今明修习事观行人先识四运前心后心心心明了为所推境於此四中正起之运心相易见可用四句而推捡之起已未起心相不显如何用观耶故今答云起已未起虽即不专的在一境者良以纵任善恶起心该乎十界故云不专的在一境然须形於正起之心则知已起为属何界等者且如起贪欲心正对欲境欲心炽盛是为正起欲心若息欲境已谢名之为已正起欲心当畜生界此心虽息以此息心名之为已此已望正亦畜生界故可用观以此息心望前为已既可修观以此息心若望於后名未起心亦且属於畜生界心故可修观是故已未望於欲正而得修观故应了知正起之心由欲起心欲起心者且如初对欲境心识微动名为欲起引起渐盛名之为正故知已未之心尚可修观欲起之心可修必尔此且举於贪欲之心属畜生界大略如此下至起於地狱界心四运用观亦复如是乃至起於佛法界心四运推捡准说可知是则一切四运皆可修於唯识事观也。
　　三问起已望前心相可识未起望后有后可望则名欲起何名未起。
　　释曰此问由於上答文中用已未心望於欲正而得修观以成难势即是用未起心与欲起心而为对简未起之心有后可望既望於后但名为欲何名未起耶。
　　答对於后境知心未起名为未起心相欲生即是欲起是故二心心相全别。
　　释曰答文有四一正答欲未二观此下托运用观三是故下与他辨异四故借下借喻以晓观法界用初正答未欲二运心者对於后境心未动故名为未起对於后境心微动故名为欲起此二运心区矣别矣何所疑耶。
　　观此一运即具十界百界千如即空即中故知虽观十界四运亡界亡运唯观三千即空即中无三名字能所泯合。
