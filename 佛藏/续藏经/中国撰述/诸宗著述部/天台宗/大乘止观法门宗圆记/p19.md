<!-- { "loadSidebar": true } -->
　　三若废下。示直从心体惟一法身。若废二性之能者。能之一字指於二性。以此二性能现二事。今废能现即是废於染净一性。若云但废二事者。文须应废二性之所。或曰且置於二性能现之义。故云废一性之能。其实二性不废。今曰二性若不废者。何云心体非染净非净。又染净二性正是性用。若不废者何云以论心体。又上文若不废者。下文何云依此平等法身有染净性。问。性可废耶。答。克从法体。性不可废。染净可废。性可废者由染净故。故云废二性之能染净。不可废者功由性故。故云佛有性恶。生有性善。若得此旨诸文了然。文云圆融平等不可名目者。然作此说名目已彰。此乃如来究极之处。而南岳．智者修证之本。然於此性岂得以染净诸法决不可亡乎。亦岂得谓染净诸法而决可亡乎。由其可亡者情也。染净诸法即情矣。其不可亡者性也。染净诸法复可即性矣。所谓染净诸法即情者。由情可思议矣。若其不得而思。岂得谓之染净耶。而诸文指百界千如为不可思议者。由百界千如即此故。故得名为不可思议矣。或曰不可思议者以偏言之。但非三教之可思议。岂复非圆。以因言之。但非等觉之可思议。岂复非佛。今谓不然。所以名圆名佛者。由於此性不得而思议故。故不思议之言佛亦不能思议尔。故净名疏云。诸佛菩萨亦不思议。下地及一切众生因缘三道。此即绝待不思议也。问。前何故云不可思议者惟佛能知。答。佛能知者。由知此法是不可思议故。问。能知粗耶。答。能即是所。知乃非知。何粗之有。宜以旨了。问。向云由百界千如。即此故故得名不可思议者。岂非意欲显不思议体体是一性。由此性体圆融无碍。遂使诸法即是此性。以即是此性故所以诸法法法圆融名不思议。作此建意还有何据。答。净名玄文彼云。问何等是不思议。答曰不思议法性犹如虚空。无念无思湛然常寂。入一切诸法悉通达显现。即是不思议也。入之一字是今建义。明者详之。复了此入全体是入。非谓入他方为的当。据此一性既不可思议。何故复名为一为性为平等为法身耶。由为众生作此建名。此名非实。故云凡有言说悉属於权。但为众生附世假立。以世间无异相故称之为一。今亦复然。乃无性相一异之异相故。以世间色心心为诸法之实。故名为心。今亦复然。乃是一切缘生诸心诸法之实。故以世间能为物所依止。故名为平等名为法身。今复然能为百界千如所依止故。祇由附世假立是故名目生焉。笃论性体心原。其实不可拟议。若了此名即性。性体既实而真。翻见世间名所召实。实却成虚。召性之名假却有实。故曰真谛有名有实。世谛有名无实。然此有无亦为众生作此说尔。文云。依此平等法身有染净性等者。即法身一性为染净二性。以此二性故有凡圣法身之异。
　　三是故下辨意。
　　四科简凡有三重。初问。二答。习成为妄性。不改为真性。然性之为义。或不动。或不改。或实性。或性分。或习成。若以事理而区分者。实性。中性也。不改不动。空性也。性分。俗性也。又不别不对。故其四名皆通三谛。虽有通别。然此四名莫不皆属理性者也。惟习成属事。由习成。从缘生。当体性分。约缘生所依。若性分之性亦从当体。故与习成。同皆属事。又习已成亦云不改。亦云实性。故此诸名通皆属事。今文且约天然不改故为理性。今以此义评昔具性而非具相之说。可问彼云。具染性者。既即是理性。理是染耶。夫言染者即垢秽之名。理岂垢秽。若云是垢秽性者。今问性之一字性是垢秽耶。犹恐未能晓此问意。今复以四大之性而问之。夫事性者如火热水湿风动地坚。各各性分相同故。理性者非差别故。今问性具水火。彼必谓之但具水火之性也。今复问之。为具水火性分之性。理性之性耶。若云具性分之性者。是则谈具非具理性矣。若云具理性之性者。且夫所谓火者必热水者必湿。理性非热非湿如何得谓火性水性。未审水火之名为从理性而得。为从事体而彰。若云从事则具事矣。不应云具事之性也。若云从理。理非热湿何得二名。名必因实。理非热湿岂得谓之火水者耶。此旨幽隐。自昔牢穷无同彼宗。且以其性而为所具。或曰理性之道不可思议。岂应如此以情卜度。今日每见学者为令穷究三一名体圆具性相义不可通。即便说云不可思议。然此推托自昔有之。如涅盘玄叙他人解芥纳须弥云。不知入与不入既是不可思议。那可定判入与不入。章安破云。此亦不可。佛果上地皆是不可思议。尽应不可解。余者尽言可解。至此一义独言不知耶。今亦例云。遭人问云如何性具而不具相。即便辨云性具顿常相是变造。且性顿常者亦是不可思议何可辨之。及遭今问理性如何谓热谓湿。此乃且是不可思议。如何至此云不可辩。若一向以不思议故故不可辩。如何乃云性不具相。如何复难彼云相是变造。性中如何得有此相。彼人通云。既是不可思议之相如何以情卜度。即便笑从。义穷理失乃以不可思议推之。及遭今问性何湿热。还以不可思议推之。岂非亦是义穷理失。故此推托余患学者谈具不明。随心信乎不觉观缕。其谈三一圆融者亦复如是。遭今问云既然是三如何即一。既然是一如何即三。即便答云不可思议。然若还直作此会不可思议者。心境不明趣但仰信。今曰不可思议者直须的的明白丝毫不迷彻究根源。方可粗云不可思议。二故云下引证。三佛性下例释。经以佛性而非造作。今例染性亦非习成。且从迷觉以分。其实染性是佛。或直以事造三千谓之常住不可破坏者。且夫变造之名如何谓常。荆溪岂不谓常应不变无常非性耶。或曰不可执名。然若不正名。荆溪何不以理为造以事为常。故知事常必由即性。或直以事为无常者。事既即常事岂非常。世间相常如何消解。若相不常必应改云世间性常。
　　第二重二。初问。二答。然此文云佛性之中有众生者。是明法性能具诸法。众生身中有佛性者。此明佛性之体乃为众生事相所隐。佛性理也。众生事也。斯乃理具於事。事具於理。若泛而论之应有六句。一者理具事。二者事具理。此二如当文。三理具理。文云真体具足染净二性。四事具事。文云十方世界内纤尘而不迮。三世时劫入促念而能融。五理具理事。如不空藏具染净二性辨染净二事。六事具事理。以理具事理显之。何者。且事具事者功由理具事故。今理既能具事理。故事亦具事理。如下文云。若真谛摄世谛中一切事相得尽。即世谛中一一事相且摄世谛中一切事相皆尽。然此六义克从法体。惟理具事就法辩义有六不同。何者。且理复具理者。由理因事别故有染净二性。所以理复具理。且事复具事者。由事即理故此之事复能具事。须约功归就法二义。事为能具者功归在理。由就事即理故事能具。若从功归理为能具。若从就法事为能具。理为所具例此说之。若从功归事为所具。若从就法理为所具。答文为三。初正答。即理具事事具理二句也。文云法性能生诸法。并云体为相隐者。须当分别。良以具之为言。或指存有为具。或指顿足为具。且存有为具乃同圆中离义。顿足为具乃同圆中即义。今文通二。若以佛性具众生。但云此明法性能生诸法义。乃同存有曰具。由法性生诸法故。诸法是法性所有。众生具佛性但云体为相隐。由诸法能隐於法性。既隐法性。故诸法中而有佛性皆从离义。若从即义者。以法性即诸法故。故法性当处顿足诸法。以诸法即法性故。故众生当处顿具佛性。问。所云顿足之具。是约即者即义必应同具义耶。答。或因即而具。或因具而即。或即即是具。或具即是即。有此不同者。不出体之与义。从体乃即即是具。具即是即。平等妙性能即能具。此之即具不出一性。岂有体殊。但由此性当处便是诸法故名为即。当处顿足诸法故名为具。因即是故顿足。因顿足故即是。故可云若不谈具即义不成。亦可云若不谈即具义不成。此二名之别者乃由义殊。二如说下引喻。然此喻文可证今义。今立义者惟理具事。由理具事故故事具理。祇可色从空起色乃具空。终不可云空由色起空乃具色。如水成波。终不可云如波成水。问。空无别空即色是空。水无别水即波为水。岂不得云空由色起水因波成耶。答。此旨亦难今当精究。若据天然妙性不得而思议者。亦不论诸法法性二名。如不说空之与色水之与波也。因众生不了迷此妙性而见诸法。则曰法性生於诸法。如空为色如水为波。此之诸法既从法性而生。故於诸法而有法性。如色有空如波有水。此约诸法对法性说。故云生云有也。若约法性望诸法说。故法性即诸法如。即诸水空而为色波。诸法即法性如。即色波而成空水。虽有此二。莫不先由法性为诸法空水为色波。故方可云诸法是法性色波是空水。终不可云先由诸法是法性色波是空水。然后法性是诸法空水是色波。此则正从迷悟相对立教以说。若以天然妙性之体体本不二而收法性诸法者。则法性与诸法无前无后不即不离。如空色水波不可前后亦不异同。但以上义会之。自见诸说有归。三以是下结。
　　第三重二。初问。此问因向云众生身中有佛性而起。真如之体虽一。迷悟得名必殊。且上文以诸佛之悟召此真如亦名性净涅盘。今何不以众生之迷召此真如名为性染生死。如何却召为佛性耶。答二。初正答。以本具染性故能生生死。而此染性即是净性。故复能具於净性涅盘。既然复具净性。必有出障之能。今取众生由染性故。已曾建立生死染法。故不复云有於性染生死。是以但指有於性净涅盘。意令众生修出障净德。故云而有佛性也。文云在缠之实者。实即真如。亦可作其实之实释之。二若据下辩二。初通立二性。在生在佛二性无[虚*予]。二但名下。偏名佛性二。初示二。初恐滥事染。二又复下。为起净行。经论语性偏名为净为佛者。意为起於净行故也。文为二。初兴废热恼过也。清凉德也。今论二性特言二事者。意显事从性成。去过就德必在於净。二若孤下欣厌。文云愚惑者性本无名具足众名。虽具众名名无实体。体全是性。性既圆妙岂定染净并非染净。豁然无奇。能了此者依稀识性。不能了此乃闻性染便谓实染遂不羡之。闻有性净而谓实净便乃欣之。此畏此欣非惑非愚其谓何耶。问。闻染为惑故不可以染名。若闻净为愚则何复以净目。答。名是方便。遂有入实之功。愚是初心。乃有见性之幕。故偏言净性而诱进之。因幕而求求必从师。师必授以性非但净。性且具染即染是净。见非染净方为究极。
