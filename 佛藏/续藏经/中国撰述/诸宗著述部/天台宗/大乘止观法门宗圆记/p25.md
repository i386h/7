<!-- { "loadSidebar": true } -->
　　二又此下。独己亦感二。初立义。能感之人或共不共。所感之土单非共也。故今能感或可一身。须分人法。方拣能感有共不共。若约法体。能感之业无非共也。如生净土必凭净业。纵千万人殊。其法门一等。以人从法。能感之业无非是共。若约人者。或约同会不同会。或约同时不同时。或约同见不同见。遂有共不共别。今从人说。故有凡圣共业。并一身独感亦可云诸圣共业者。通示所起之有由。一身独感者别。未能致之无碍。二是故下指事。若使一切众生皆同时而感生。亦同时而致死者。土既由人。人无土癈。故使此土不存有阙。且如此土有无量人而生安养。不妨此土常存不阙。所以常存者。盖由众生或独或共前后而感。人既相续不阙。故乃其土常存。
　　三又虽下。土相唯一二。初立义。不以人殊而使土别。二是故下指事二。初指事。二唯除下释伏疑。疑者云所言旧土之相更无改增者。且如无量寿土。观音成佛时其土变净复倍于前。岂非有转。故今释曰除同业转。
　　二不共相二。初总示。乃指正报为不共相。二以一下辨释二。初释义。二然此下释名。初文云自他两别者。要而言之天覆地载即是共也。我尔相殊即不共也。二就共下各辨二。初共中不共二。初标。二谓如下释二。初指事二。初约异类。二复据下约同类。二若如下例显。二就不共下不共中共。须了正报克从法体。己他相望一向不共。今约时处见语知解闻识而论於共。既得论其复须於此以论不共。此共不共若从法体。己他皆是不共。以此显上共中不共。亦有克从法体一向是共。如水共为人鬼依报。由约业异所见不同名为不共。既人与鬼所见不同名为不共。复须於此以论人与人见彼此是水名之为共。此共不共若从法体皆是於共。然谓其法体是水者。且从人见为言。若以鬼见为言。亦可云法体是火人见谓水。而此一物不可思议平等妙性。随人随鬼业相发现为水为火亦何定谓本是水耶本是火耶。一切诸法皆无定本。
　　文为二。初标。二谓眷下释二。初约己他二。初己他皆共二。初指事。二皆由下释义。二或有下共不共。二又如下约一身。三以有下结答二。初正结答。二是故下指事警策。性无不具事由熏发。事既即性。故染净之土生佛之身而无定体。性既随熏。故於金躯有见灰色。或於丘墟而见华剎。今文唯举於胜见芬者。将使知迷而令改业。
　　第二何故下依止三。初标章。二问下解释。三此明下结释又二。初问。二答释二。初正答。文有三。一根本。二又若下成法。三又此下具德。应知此三蕴空假中须约二义文意方显。一约法体克论三谛。以三文中皆云此心者即平等一性也。由此一性是一切法之根本故。由若不依此之一性修行止观不得成故。由此一性具足三谛寂用义故。故具德中所具之德乃是三谛。二随处点示通论三谛。心体具德三谛俱假。成法即空。根本即中。文云本性具足寂用二义者。具寂是具体。具用是具相。若祇以中道之体为能具。染净二性为所具。恐违此文。何者。今文指寂为体。既云本性具足寂用二义。故本性是能具。中体亦所具。同荆溪云本谓一性具足自他。故自行之体亦为所具。彼宗因以中道为能具。故指空中为理总。俗谛为事别。岂知荆溪云。总谓涅盘。别谓三德。并云。摄别入总。无非心性(平等一性)。一性(中)无性(空)。三千宛然(假)。此文以心性是总。即平等一性。同下文云。本谓一性。一性无性。三千宛然者。同下文云。具足自他前从就法。故总在妄念。复从功归。故总是心性。故今所立就法论总。则法法是总。功归论总。平等一性为总。三谛乃是一性所具。而此三谛亦得为总。亦得为别。三即一故为总。一即三故为别。今文乃以心体一性总具寂用。然此所具得名不同。若以平等一性为非体非用。则其所具是体是用。如今文云寂用二义。寂即体也。若以平等一性非体非用名之为体。则所具而体而用俱名为用。如今文云显何所用谓自利他。故此自他皆名为用。为欲熏彼二义令显现者。止行熏心令此心体所具寂义离相显现。观行熏心令此心体所具用义相貌显现。故下文云炽然六道并相好圆备。此之用相若非所具现从何得。
　　二料拣有二。初重二。初问。二答。离一切相是寂义者。平等性体非相非无相。以对用故故名无相。然无相之言对於有相。无相属理。有相属事。须约五义而分别之。使诸文不滥。若约过德。三谛乃无三道之相。若约修性。性德三谛乃无修德三谛之相。若约体用。空中乃无俗用之相。若约中边。中道乃无二边之相。若约亡照。一性乃无三谛之相。今文离一切相正约体用。以空中体离事用相。若约亡照。故此空中还成有相亦为所离。体具违顺二用即是用义者。体用亦五。今体是空中。用是俗事。若约亡照。故其空中还在用摄。修习止行至即为自行。修习观行至即为化他者。义有各对。一约自他。今从对论体自用他。若各论者。此之体用在己修证无非自行。以此体用令他悟入无非利他。故下文云王身摄化普门示现。故真体应用皆属利他。二约止观。今从对论体止用观。若各论者。体用二法各有止观。
　　第二重二。初问。修止观为除生死者。今正问观。所云止者相从而来。转增流浪者。乃约法体而难随具。凡所有相体是生死。祇如实报藏尘若离业识则无所见。今约法体故有此疑。若随具诠辨者。此相既是佛之所有。佛所有者无不即性。染体即净。相体即己。以净为染。终日染而非染。以亡即相。终日相而非相。故此之相是佛大用。何以法体生死为疑。故下答文意不出此。答中云。但除其病而不除法等者。同智者云。火能烧人。得法术者出入无碍。不须除火。故八万四千烦恼。凡夫为之疲劳。诸佛菩萨以为佛事。
　　三明以何依止三。初标章。二初明下解释。文自为三。初明以何依止体状二。初标。二释二。初问。二答二。初总答。二此义下正释二。初止三。初释四。初闻教。以意识能知名义者。总语意识有起观之功也。一圆觉性具知不知。即此为业复熏觉性。全性不知现为依报。全性之知现为正报。此知不知彻复性源无非觉也。但从事故。依报不知。正报为知。於正报中。一蕴之色。四蕴之心。心则有知。色则无知。於四蕴心。迷为不知。悟则为知。此知不知对於尘色。单非知也。由是知故。知随无明知见立知称之为迷。知随师教非知之知称之为悟。功由意识蕴此之知。可随师教问修证入。意识闻教起无尘解。名字位也。
　　二闻此下修习。对前闻解。修习是行。然此之行。行不离解。至於极证亦此解尔。约位分别。亦可得云。行家之解。证家之解。约体无殊。故初心解与果地解无二无别。今修习云增益解性。后证得云解性圆明。故知行证亦名为解。言方便者。修性对论。凡有修入皆名方便。解行对论具缘识境名为方便。然此方便义通诸行。若五悔梦王别为法华方等方便。真似对论居内外凡位曰方便。今文通诸别在修性并於约位。熏於本识者。熏习之法义该四种。一意识。二无尘智。三本识。四真心。事理分之。真心是理。余三是事。真妄分之。意识本识是妄。余二是真。能所分之。意识与智是能。余二是所。总摄言之。祗云意识熏於本识。意识能知。知之为义摄无尘智。藏识为本。本之为义摄於真心。克体言之是无尘智熏於真心。问。何不直云无尘之智熏於真心。答。创心发智必依六识。真无所存遍在八识。问。大乘诠之六识八识。而何不云依其本识。真无所存遍在一切。而何不云熏其六识。答。意识附小。说现行故。八识附大。是含藏故。
　　三久久下证得。久久熏心者。始从观行至於相似。解性圆明自照己体者。全性起智。了智是性。智既能明即性自照。意识即息者。四住亡也。若取尘沙亦通二惑。尔时本识转成无分别智者。然明明也。始在初住极至妙觉。圆位破惑义通横竖。据今尔时之言。必蕴斯二。若前事之末后事之始为尔时者。即竖义也。若即於此时为尔时者。即横义也。问。意识如何通於二惑。答。意识之义有通有别。故通义复二。一通无明尘沙二惑。起信论云。此意复有五种名。即以二粗并於三细共为五意。二通尘沙见思二惑。以意识缘外必依内根。缘外即六。依内即七。如藏师云。意识缘外境时必依内末那染污根方得生起。二别义亦二。一者意名别在第七。如摄论云。八识名心。七识名意。六识名识。二别在六。如起信云。随事攀缘。分别六尘名为意识。今文当六义亦该七。故下相用及以六七共名为用。又应四句。意非识。识非意(依止曰意。分别曰识。故五名意。第六名识)。意即识。识即意(五意亦名五识。识亦名为意)。皆约大乘三识竖判。若依小乘於第六识横辨三名。此不具记。亦名证智者。证真之智名为证智。又对以智证於真如名为智证。故以真如自证於智名为证智。此二证智皆得名为无分别智。
　　四以是下结示。下文修止既约三性。今文总说故亦该之。闻教中云虚妄因缘者。闻分别性止。然虚妄法有。即非有惟一真如者。闻依他性止。亦无别真相可取者。闻真实性止。既闻三止。依闻修证。岂应别途。意识即息证分别性止。本识转智证依他性止。亦名证智。证真实性止亦可闻教中略分别性止。修证中略真实性止。
　　二是故下引证。其有二意。一证意识有能知名义之功。若会同三性者。本觉即净心真实性。不觉即本识依他性。妄心即意识分别性。二证自照己体亦名证智。由无尘智即始觉。真心即本觉。始本既然不异。故无尘智即是真心自照己体。斯得名为真自证智。文云能知名义为说本觉者。意证有能知之功。师教为说一切诸法自性寂静。即是为说本觉。闻此之说能知此觉即名始觉。子昔尝谓。祇一圆觉约本不始遂有三觉。由性迷之名为不觉。今日示之名为始觉。天然有之名为本觉。何但始觉与本觉不殊。亦乃不觉与本始全一。此乃以三从觉觉祇唯一。此一非一觉名亦无。若以觉从三觉乃有异。不觉觉字即属无明。无明亦得名为觉者。於彼当分知见立知。知非觉乎。但以此觉望於真知遂成不觉。始觉觉字即属修智。以此之智能觉本觉故名始觉。本觉觉字方是天然性觉之觉。问。论以根本妄心能知名义。今云六识者何。答。论从极论故指根本。今从创习必在见思。本末体同异而不异。
