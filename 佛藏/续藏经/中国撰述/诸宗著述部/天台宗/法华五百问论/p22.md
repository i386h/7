<!-- { "loadSidebar": true } -->
　　答曰初牒佛成道时促后明菩萨七德七德者一修时长二勤精进三定自在四得神通五久修行六能习法七巧问答今问既具七德如何诫之令勿酒博远畜养等及远不男魁脍等耶。
　　问经从譬如少壮人至举世所不信其义何耶。
　　答曰此与长行互相影显父言色美发黑具相巡旧之征子称发白面皱久修犹缺之相发白有圣道久修之征面皱带相好未圆之兆今谓未圆即少那云子老巡旧即老那云父少故知佛垂化身而设化表以色美发黑之年菩萨住法身而禀法表以面皱期颐之兆是则化望於报相乃未圆不断惑因修时行缺是诸菩萨七德已圆望彼四阶故父翻少久修为子事正相当。

　　○寿量品

　　问来意如何。
　　答此中大众因见菩萨位高众大生疑今辨法身本无起灭化佛近成报身久证化於此众何所疑哉故次前品来也今谓此品化谁故来增道损生尽皆退大以不故知非可直云是今报身法身应云久远所证法身故论列报身即引经中寿量为证故知不得云今日也若独云法报何经无之华严云毗卢遮那净名云佛身者即法身也又云金刚之身经云佛真法身犹如虚空实相般若等诸例甚众何不先以地踊立疑令识真化闻法之众何不皆如分别功德何以苦蔽久远之功但云此品释疑故来应信久远之谈一代所覆来至此品方发近成释中虽有久证之言而不识於说远之意释分别功德品文亦云闻佛寿命长远之益而对面不觉说远功深何不只云闻佛法身空寂之益而云闻於长远益耶又云若十九品为正宗者下之五品明一乘果又分为二初之二品明已满果后之三品明未满果初已满中又二初正明满后辨时众因此获证不同今谓流通与正二义元乖何得两度分文二义相反况三周说法得记果圆方便品初广明果智十方三世满果义同长者耆年正譬於果信解失子之日其果已成药艹印述之时果智久满化城导师之号信是果人示五百之衣珠明非因友开轮王之顶髻果义已张故立寿量之言为发昔果之近令知昔果所化不多久远先成眷属难测徒自多说不晓旨南问论云治第七无功德人於第一乘不集善根说第一乘不取为第一为第七增上慢为对治此说医师喻论又云第七人者根未熟故为令熟故示现涅盘量释云现在未集善根者名根未熟令集善根悕取一乘示现涅盘分限名量令集善根后方调熟今谓准此论文既阙释疑之言又无果疑之语久成本果复不指今若但指今今果曾说何须踊出以释果疑若只辨果以对於因诸经常谈何足出辙而增道损生数倍余经验一代所无信人情咸暗论文既云未熟信知本迹义殊岂有方便开权复闻药艹开出入流通分仍曰机生故知迹熟本生须闻长远所以虽晓迹中开显不达久远一乘故示本地益人令知久成先熟功德具足成就数多数数唱生涅盘非一非一故表灭非灭涅盘故表生非生故实成已来生灭为物伽耶始现知生非生一代教中咸云始满久说诚为不易今古诵迷津故论云八者示现成大菩提无上故示现三种佛菩提有此品来故知论意欲总明自受用报为报佛菩提智所契法以为法佛菩提对今应化及以中间唱生唱灭咸属化佛菩提故自受用一向在远此中应化一向在近他受用身近远无定又若今世实满则自受用无俟远谈若实久成事须实说是则自受用报不并长时岂并如释迦咸喻兹尘界而论文简要但直语三身久远之言具指经本论释此本远近共论三身具足人不见之但云从果果若实近三并非遥果若实遥三并非近今对近示远本具三遥故知迹经咸示三近若不发近何能识遥故一代不知事不徒尔今方显示诚非易知然近远约事理无本今应尚不当於本今法报岂专於远近故知论云成道无上者成中显极故云无上故论三佛义兼本今论又云九者示现涅盘无上故说医师喻释云除七慢中说医师喻者化根未熟示现入灭令其根熟佛入涅盘化灭非灭非如二乘故名无上今谓此是中间灭非灭耳今既未灭而说灭喻实成后化灭非真故一代教中未说尔前有曾成处何灭之有诸经所无故云无上故知论意深契经宗但时代释人违背教旨又前释经缘起中云此品为酬弥勒之请夫酬请者皆是正经流通但云发誓弘法若以酬於身子之请而为例者此则可然本迹义殊何须别说。
　　问品名如来其义何耶。
　　答如来者法报应化之通名寿者所受之命量谓齐限故此品明三种佛身命体齐限住法性理显应群机即受用自体今谓若依三身释品契论符经何惜竖论诠量本迹况释寿上声量字平声谓贬量校量三佛寿量褒贬计校三佛之寿今谓贬者退也减也损也褒谓取也起也亦称叹也故三佛之寿长劫称美未得一毫一念贬量其过莫大咒复不云有量无量长短同异但云褒贬得失便生应化有终法报岂尔法报无量应化不然故知品文竖论久远三佛之寿对迹三佛同异诠量具如古德所释品目。
　　问有人问何不以医师为品号而以寿量为名耶乃。
　　答云因寿量举医譬去末从本今谓寿量是法医师是喻举法摄喻非本末也。
　　问又有问云初科文云先陈寿量除根未熟等何故非是法华正宗乃名流通分摄耶。
　　乃答云当机一乘正逗声闻以示灭后化初根未熟故故非正宗虽说寿量不记声闻虽说医师亦无记小以此智积前者请归不尔中途请还何速由斯此品但是流通说为正宗便有此妨今谓不集功德已如前述理须属正岂待固论故知此师惧义不稳假生此问以塞他疑徒施从来理竟无准若云不记声闻便不属正今亦反难未显本寿应非正收良由不晓本迹二门致令判文进退是则本门一向永异诸教迹门由可有异有同故迹门中以今望昔则今正昔傍本门望迹则本正迹傍二门傍正俱名为正二正之外方在流通故一经之中以本为主未发迹时而以伽耶为实成者机未熟故故以三周且生根败令成菩萨方说久成故增道损生益至补处示灭在乎双树医师指於涅盘涅盘本示灭即是生故举中间以指本灭智积发起文殊化事唱去密意以待留缘岂有古佛侍人不知文殊应至不知本经未讫唱去留仍住耶若以请还之缘判属流通受留闻经故须属正何法师一品宝塔半章判属流通令经破碎故古德所判本迹各三本迹理彰三义弥显故知流通属正为失乃轻正属流通失当机益。
　　问经云尔时佛告至诚谛之语其义何耶。
　　答此品有三一释迦三敕次弥勒四请后如来正告此初文也三身妙体位在果穷上智犹不能思下愚何由可解恐彼心疑口谤因法而致毁伤三勅丁宁方申正说亦恐耳不专於法教意不仰於玄宗又众生性钝闻不能解令法入心再三告示表示三身今谓若属流通只通前法前法只是一乘权实何须至此三告懃懃前声闻求向判属正此在菩萨宁属流通况前请但三此中至四靳固於初却属流通又未审三身与前一乘为同为异同则已闻竟如何上智不测得记作佛仍自不知不测三身为是何等若言异者何故前令入无三身之一乘耶无三之一与小何别若言果法下不测上唯佛与佛下岂测耶前既已成何须至今方云在果故知未达仍在下愚犹谤犹疑尚伤尚毁不名一乘徒云得记况耳不听意失玄宗性钝无闻真法未入全属凡散得记成虚故三身之言意在久远人不晓此浪置谘章故知尔前已说三身禀者固应不待三告谁不知佛伽耶始成岂有补处上智三周下愚至此品闻三身方具故知三周得记二生当圆尚恐生疑闻品伤毁经为谁说令谁益耶况疑谤之惑伤毁之愆初果已无方等先尽岂流通分方乃诚耶又若必属流通何故乃云方陈正说待请正说信非流通故玄宗之言不唯於此是知近释无可为凭三告四请以勅诚谛一代特出其言有由。
　　问经云是时诸菩萨至佛语者其义何耶。
　　答此四请文也佛既慈悲三告大众何得虚然故加四请表悕法心重故三告示以说三身各祈四德悕四智济四生今谓酬佛慈悲三告大众不可虚然状似人事相酬祇对四海而已所以至此告多加请者如人求物求频必物贵如与人物嘱重必物珍若但表四智三身与前何别况但济四生则不通无色变易永乖损生无分。
　　问经从尔时至之力其义何耶。
　　答此如来正告也言秘密者法报二身神通者化身佛所藏护名秘义深难解名密今谓前说实相一乘诸佛权实二智若未关三身秘密三周所领者何若不领悟三身仍同小乘五分五分先得何待三周尔前秘之信未曾说至今仍护岂非邪解故方便品初诸法实相即法身也佛所成就即报身也方便等言即应化也故知尔前已闻伽耶之应身应必有法未辨久远之法报垂今应身告请重重良有以也彼师又引对法论中有四秘密於方广中佛之所秘皆应决了所言四者一者令入秘密谓为声闻说色有为令无怖畏渐入圣教非一切有今谓此是有为权教覆实为秘二相秘密谓依三自性说一切法皆无自性无生无灭等破所执有相说之为无今谓既是破执之无犹是以权覆实故知实理三性同时无生无灭不当有无三者对治秘密佛为除诸障故说种种教且为除八障一为除轻佛障二除轻法障故说我曾名胜观法身同故三除懈怠如说愿生极乐皆得往生等四除少善喜足於一善根或赞或毁五除贪行障称赞净土富乐庄严六除慢行称赞诸佛或有增胜七除恶悔修善障说於佛等虽轻毁我然彼有情亦生天趣八除不定性障令舍声闻下劣意乐记当作佛又说一乘更无第二今谓八中前之七治犹种种故未会一实故权覆实而名为秘故以声闻作佛最后说之前不堪故故名为秘以此准知声闻根败尚得作佛况余善根自余七中皆权对治故不可以平等之言以证今说以今经文皆实说故四转变秘密如说觉不坚为坚善住於颠倒极烦恼所恼得最上菩提今谓后时方得其实体是密说后时故名为秘论云如是等秘密名言解之令异此中秘密即是第三由轻佛德及贪慢行者说他佛身以为自身称赞於佛如下文云於是中间我说燃灯佛等今谓声闻者属前三周余文尚非前三周意何况此中若引证此前已说竟何须殷懃三告四请恐不信耶故知毕定法华已前释迦牟尼已曾成佛是故不可一切皆作平等意趣以说此久成属事故也若指佛身为平等者亦未成等应云心佛众生三无差别方名平等故知彼论所说报身非久远报余经尚阙况彼论耶。
　　问经云一切世间至三菩提者何耶。
