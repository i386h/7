<!-- { "loadSidebar": true } -->
　　答可分为八一恶人益势二善士增勤三语加能忍四身害能受五善名既起六胜果遂生七恶人从化八善士增道问若尔初义如何答言菩萨比丘者显是菩萨而非比丘及是比丘而非菩萨皆非此行今问简是比丘而非菩萨此理可然简是菩萨而非比丘义不全尔文中虽云菩萨比丘何即简是菩萨而非比丘故俗菩萨远礼四众正曰不轻今此比丘是菩萨故俗众尚礼况道众耶故偏名不轻良由此也若出家常仪礼分位次大小两众一切悉然今忘其事检冀通彼至理但缘起在於缁位绍行何甄於素流所以俗众安乐行人於声闻道流尚不同止故往礼拜乃为宣通故在家菩萨能集斯行亦越恒仪是以得受不轻之称况出家菩萨行说此者非不轻乎故不必简非比丘也。
　　问经云汝等皆行菩萨道当得作佛其义何耶。
　　答有种性者若起习性发心修行必得作佛今谓但见必礼皆云作佛若应简於无种性人凡经错礼几许无性误授几灭证之人下文得道礼者皆然经自不云除无种性故杖木打掷之辈当时正当无性之徒况四众中有声闻人故虚妄授记之说亦当无种之人后时教化皆成不退故无性之语折挫於其时当得之言终穷之极说如亲兄弟言真是奴岂光益於二亲讵荣显於三世故俗教尚不独子於其子岂释典同亲而败贬之乃令子不亲其亲离张骨肉是则非但疑弟无识亦表长兄愚痴准斯喻之合喻可识又云唱不轻者为生众生诸善根故今问乃是灭彼正因之善徒生小善何益化仪还未能令为见佛因故知正是圆了因毒而强逼之亦不由其现生受。
　　问有人问比丘云何礼俗。
　　答云菩萨不作是礼即是有犯礼即不犯今谓此义前已明竟今更为通故更问云梵网何条制令礼俗安乐舍恶但在空闲何不制令常礼俗众而不故往问讯等耶又云菩萨於性罪必持於遮罪有越今问菩萨礼俗为制为遮若言遮礼何名有犯若言制礼何名遮罪进退有过[仁-二+罔]像非真况礼俗非性何以必持故知大小两乘比丘定遮礼俗忘犯利物方顺所开又云礼四众而不犯礼一众而有亏今谓此深不晓教门况亦未知经旨经云凡有所见意在无简异同以众摄诸岂专待众期心礼四亦结愚痴若众若独唯礼所尊於不轻未成立行故不轻之号从俗从卑故大漫判亏盈徒论持犯尚非大小常则何关不轻之仪又云敬佛性非礼身今问何不先简无性无性则身性俱弃有性则礼性除身况存性除身则非佛性况道俗在服复不名身故知服身名色色外名心无始色心未尝相离一切诸法但色与名名色诸阴无非佛性故此菩萨若谓身非佛性礼此亦无根净之期故此经云世间常住位相咸如生死涅盘烦恼般若故应问此非身之性内耶外耶俱内外耶离内外耶若言在内遍不遍耶若言遍者即耶离耶若言离者等不等耶若不等者如豆等耶故除身礼性众过尤多又云既不专读诵亦不专礼拜即是读诵又礼是故云也今谓此语现背经文但云不专读诵何以辄添既字致使后句令礼不专经云但行礼拜但是专之异名以兼释但情所未可显佛性之语因果义通显佛性故出经之正体通因果故辨经正宗记四众故出经之大用体宗用足功由一言读诵之仪自在前品徒加於此贬挫行功又云新学比丘礼维摩诘足未有知故非旧学故今谓若全无知亦不知犯何以知犯而不识罪惧佛威大请决同徒圆顿机成感斯妙应持律之上莫测病源白衣沙门善除患本故波离以小术求悔居士以大理忘愆除患既超於小仪设礼亦泯其少事准他不见斯妙悟但谓二德无知若其不然非但显二德之少识亦乃增波离之无知若尔何不责净名超分輙议出家律仪若也责二比丘无知何不怪身子之礼座况诸弟子皆被弹诃应并旧人咸是新学又引地论云不行读诵但为礼拜即反难云亦应言不读诵经何用专字故知不专亦是不但今谓何以忧不专即兼读诵何不虑不但以妨於但不专以对他专但行表行无杂乍可对曾读诵名曰不专今专礼名但义从不杂彼此无妨顺经从但。

　　○如来神力品

　　问此经文为属何等。
　　答曰自下八品方属流通今谓依第二科文正宗甚远已如前破前文又云取初科为定至此何以惑耶。
　　问何名如来神力耶。
　　答分身能寂俱号如来妙用无方曰神威势能摧为力今谓此力诸经咸有何足以题今文故付嘱余经未足为难嘱此法华诸经未有(云云)。
　　问有人问云踊出曾禀佛化何假现通信生乃。
　　答云踊出久信不假现通劝发初机须现神力今谓流通此典岂独初心况十方通同所表法门非近弹指謦咳亦尔宣通不轻故知不须此问是故答亦徒张何者踊出初但发誓弘经亦自欲得真净大法次从尔时下方为文殊等旧住诸众现大神力现神力竟因告踊出明弘经功深成前发誓乃重举四法之要何得云神力令踊出生信又云信有浅深付有轻重若不现通直付恐谓所付犹轻若不更令深信恐彼生信尚微悕法易行故现神力今谓踊出位在何许而云浅耶况前判云过於四恒此中云何乃言无信。
　　问有人问云此经现通付嘱余经何故不然。
　　答此经秘密会二归宗余经不然故无神力今谓华严不会法界虚融但会二乘何足可怪二乘被会尚须现通忽会菩萨更现何相。
　　问经云出广长舌至无量光明为何义耶。
　　答云自古相传现七神力一出舌二放光三謦咳四弹指五地动六合盖七变土今加为八谓示现令他方遥见今谓不如古德现十神力。
　　问八相何表。
　　答出舌相者论云令忆念故如施佛[米*番]水缘吐舌覆面今谓吐舌虽同缘宜各别彼记断外道之傍今相显圆常之典引而简之其事可尔取而混之於理不尔论云謦咳者说偈令闻是故闻已如说而行今谓此令流通教法为本教行方乃可修此文既然上下皆尔。

　　○嘱累品

　　问何故有此嘱累品来。
　　答此有二意一依今时次第神力品令信付嘱此品摩顶付嘱二依本论云在普贤品后今谓若论为正初释义非若向释有信依论未可理无双是俱立互违。
　　问何名嘱累。
　　答嘱谓付托累谓重迭再三付托令其护持今问何不述於再三之意令异诸教。
　　问经云如来至勿生悭吝者为何义耶。
　　答成实论中悭有五种一住处悭二家悭三施悭四称赞悭五法悭初住处悭又五一未来勿来二已来者不喜三令早去四藏僧施物五於僧施生我所心次家悭亦五一忧白衣事二与白衣同喜三喜白衣有富贵四令白衣勿施五生其家为厕虫施悭亦五一常乏资生二令施者不得为福三令受者不得财利四毁呰善人五心常忧恼当生地狱设生人中常处贫穷次称赞悭亦五一闻赞他人心常忧动二毁呰善人三自高卑他四常被恶名五於未来世常无净心法悭者於正法生悭欲我独知不欲他胜及自秘而不说此过有七一所生常盲二常愚痴三多怨中生四退失圣胎五诸佛怨贼六善人远离七无恶不造今谓如此之悭兄者比是如何以释法华经中最后大舍耶又问如来至此云无诸悭吝未审尔前为有是悭无是悭耶有乃二经何别无亦请说其途。

　　○药王品

　　问此去何耶。
　　答下去流通准本论文分之为五初药王自行苦行力以流通妙音教化众生苦行力以流通观音陀罗尼护众生诸难力以流通严王功德胜力以流通普贤及嘱累护法力以流通今问若前科为与此经合故亦付嘱相次而来若云护法状似稍乖劝发即护相分明嘱累则都无护相但有佛述因行三付三摩重举无悭令敩先习菩萨所以三受三度发言次佛告分身令各还本土故知护义唯在普贤言后品者如余所述。
　　问何故有若干千塔。
　　答准僧祇律有舍利者名为塔婆无舍利名曰支提准瑜伽等有舍利者名窣都婆无舍利者但名制多塔婆讹也。
　　问经云后五百岁其义如何。
　　答依大集云佛灭度后初五百解脱坚固二五百禅定三五百多闻四五百福德五五百斗诤今谓不应辨此。

　　○妙音品

　　问经云尔时至劣想何耶。
　　答如思益经思惟梵天菩萨欲来娑婆日月光佛告曰汝应以十法游於彼土一於毁誉心无增减二闻善恶心无分别三於愚智等以悲心四於上下众生意常生平等五於供养毁呰心无有二六於他阙失不见其过七见种种乘皆是一乘八闻三恶道亦勿惊惧九於诸菩萨生世尊想十佛出五浊生希有想无垢称经香台佛诫文势大同。

　　○观音品

　　问经云无尽意至功德之利者文相何耶。
　　答此有二解一云经是论错应以菩萨而为校量何得以佛比量菩萨以论云受持观世音菩萨名者及受持六十二亿恒河沙佛名彼诸福平等者有二种义一者信力故二者毕竟知力故信力复二一者求我身如观音毕竟信故二者生恭敬心如彼功德我亦毕竟得故二毕竟知者决定法界故法界者名为法性彼法性初地能证一切佛菩萨平等身故平等身者谓真如法身是故佛名与观音无差今谓论文消经经云六十二亿菩萨尽形供养与一时供养观音福等论举况释尚与佛等况菩萨耶言佛等者论自释云法身等故若以因果相夺而论只可云与初地八相六十二亿佛等若与而言虽观音分明与究竟同亦可与其究竟果佛法身同等发心毕竟二不别故又若依经言菩萨者此则优劣相望以偏比圆若论文错此则不厌等云论错何不云普贤品末无复后品前一一品皆悉列名至此嘱累何惜两字但云后耶又引十轮中以地藏比弥勒乃至文殊观音亦不比诸佛若不尔者应佛功德劣於菩萨今谓若准论意假使更过六十二亿至遍法界法身亦等何但六十二亿即云劣耶又云依论亦无爽观音已久成佛而不舍於菩萨之行示为菩萨何得不比於佛只如观音成佛国土胜於无量寿佛佛身岂可劣於观音耶故知但是劝信之语虽经校量以菩萨比佛亦无过咎今谓论文云我身如观音者意明念者供者即是凡夫尚令其信已同观音何妨观音身与佛等故知经以法身理等不须更将化佛国土及观音久成以比同异及以劝信之语释之此则降於观音之德德实不与六十二亿菩萨尽形供福同等若云劝信之言此甚迷教若云久成可得比佛者此亦经显菩萨为大以多菩萨校之若佛佛相校菩萨菩萨相校并不应立多少之语若菩萨不得引佛为校量者华严何故初住菩萨过牟尼尊他又解云论释成中有二释一者信力二者毕竟知力信力有二一求我身如观音毕竟信故谓求六十二亿恒河沙佛与观音信心无别今谓论但云释不云释成故知求我之言义当心佛及以众生三无差别以是观力念於观音故与佛等故但依论不须别求他人又云十轮第一云假使弥勒妙吉祥观自在普贤类而是上首殑伽沙诸大菩萨百劫中至心归依称念礼拜供养以求诸所愿不如有人於一念顷至心归依称名供养地藏菩萨求所愿一切悉皆速得满足彼乃释云有缘所宜今谓经释观音最胜反引地藏形之不达二经相违不能融通教旨如此引者未成释经随宜之言何经不有末足以释优劣之妨。
　　问何名长者。
