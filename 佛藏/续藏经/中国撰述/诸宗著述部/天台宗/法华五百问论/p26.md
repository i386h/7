<!-- { "loadSidebar": true } -->
　　答心平性直语实行敦齿迈财盈名为长者今谓不如十德又曰守道自怡寡欲蕴德名为居士处位莅人名为宰官大庄严论云若能展手施此手名严胜受者能缩手严胜复过彼若言我施与是语价难量受者言我足难量更过彼今谓论言甚善然用释观音亦令缩手只恐经意不然使无尽意展臂终成未称教旨无尽意施宝乃称法施观世音受财而云愍生何得以两凡之破悭贪用释二圣之利彼我又引天请问经云施者名得利受者名失利故菩萨不受愍物而受今谓菩萨所为无不利物今经意者纵是利物应分偏圆何以直云利他而已。
　　问颂文如何分擗。
　　答於中分二初一颂问次二十五颂佛答答中分四初三行总标许说次十二行答名因次三行答行化后七行颂叹德劝归初文又三初一行叙答总标应诸方所名行双说次一行谈往因行发愿逢缘长劫修行后一行许陈名行次答名因中分为九段一除火难二除水难三除山难四除刀难五除拘系难六除诅詈难咒嘱也以善恶之辞相嘱也使人行事阻限於言有作咀嚼者非此义如巧医师初动其病后令痊愈故初着本人后令发胜意今谓此释未为全当具如阿含文也七一行除恶人难八二行除恶兽难九一行除天灾难云雷鼓者西域呼为云声掣电者此方云阴阳气击辉释名云掣者引也雷殄也谓乍现即殄雹者郑玄注礼记云阳为雨阴气胁之凝而为雹后七行中分之为六一标五种观一明大慈即能灭灾难一明法施能除烦恼大悲诫如似雷震言警勅也方言云诫备也无畏施也一明施财二劝念礼第三段地持赞宝云经菩萨有十法名为持地三昧一者如地广大无量无边菩萨亦尔二者如地为众生依止所欲称意菩萨亦尔三者如地无好无恶不忻不恨菩萨亦尔四者如地受天雨菩萨亦尔而受诸佛法雨五者生艹木为众生所依菩萨亦尔一切众生修行皆悉依之六者一切种子依之而生菩萨亦尔生一切法七者能生众宝菩萨亦尔能生众德八者出生众药菩萨亦尔能出法药九者大风不动众生无亏菩萨亦尔诸缘不能动十者师子等吼而不能惊菩萨亦尔诸外道等而不能惊非不一途而阙约教。

　　○严王品

　　问善知识者其义何耶。
　　答如涅盘云佛及三乘俱名知识乃至十善不自杀不教他杀等名真知识今谓於法华经名知识魔。

　　○劝发品

　　他云准普贤观经行此有五一三七日见二七七日见三一生见四二生见五三生见又说六法一严道场二洗身三六时礼四启请六师五昼夜读诵大乘六思惟甚深空法作是观时即见普贤能灭百千万亿阿僧祇劫生死重罪今谓虽引观经不知此经结於法华亦不知令修观法与法华观有何别耶亦不知欲修法华观投心何所终日徒说竟无所归贫人数宝未足为喻一朝冥目色心何依况始自经初终极末轴不见一言依经立观寄言后辈勤学不如择师余亦不愍但依古释悲其悞耳余亦不是闲其宗途因一观之见其错失仍录之以为自镜非欲兴毁而自他故。

　　五百问论下(毕)


　　开成四年六月於大唐台州国清寺日本新堂书写此本会昌三年三月三日付僧仁好等送上日本国延历寺徒众大德三纲宿德耳。
　　圆载记上
　　大唐开成四年於台州天台国清寺日本新院书写此本於本学天台人令知大师教迹胜过别宗学者知之。
　　文永八年索秋之比自延历寺宗澄法印之灌顶借寄此书同九年中夏之候托当寺睿舜显兴房令书写之毕同晚夏之初托宗成少辅公令一校毕。
　　同六月七日(于时)於东大寺尊胜院护摩堂南西新学问所手自书直谬字毕为兴隆佛法劝学传灯也。
　　权僧正　宗性(年龄七十一夏腊五十九)

 跋

　　古人曰一代藏经唯一心字注脚况法华终穷极说自非观心则本迹玄关可由何而入乎故今家立四释也仍言前三望观属事若慈恩玄赞岂不洪博而渊奥乎而毗陵造论问难之凡五百条虽义理繁衍其要亦在责义观不备也故曰不见一言依经立观制论之由其可见矣焉尔此论旧刻疑误甚多读者病焉惜夫希代至宝遂弃在尘箧也先师笃翁和尚殚力雠订至其艰深者则略笺释以便初学亦惟昆冈片玉桂林一枝虽未为尽善而其美亦不可掩焉不肖(昌宗)叨绍其志与本论合刻广于世学者倘依此研求则益知观心之为先务而庶乎免说食之诮矣区区所以报先师之恩耳云尔。
　　宽政七年乙卯二月佛泥洹日　法孙释(昌宗)谨识
