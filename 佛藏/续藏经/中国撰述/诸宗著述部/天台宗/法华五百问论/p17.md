<!-- { "loadSidebar": true } -->
　　答曰应为五门分别一出体二释名三废立四释妨五诸门初出体中如对法云真如圣道烦恼不生名之为灭此说灭谛依於能灭正智所证真如境上有漏法灭假实合论是灭谛相无漏五阴为道谛依道自性及道眷属以显道谛由此四谛摄诸法尽又涅盘云所未说者如林中叶乃至四谛有无量相非诸声闻缘觉所知等又喻伽云四谛之外说非安立谛且依种类总说四谛若依法体有粗有细能知之智有上有下胜鬘依义说有八谛谓有作无作各四故也今谓若以烦恼不生名为灭者一切众生即涅盘相名为何等无漏五阴为道谛者与初果人所得何别若言四谛摄诸法尽一切众生一切烦恼理性真如菩提涅盘乃至诸行从因至果若正若助可非诸法如何但指无漏五阴及以烦恼而云摄尽具如涅盘有四四谛摄在何许况经中四谛是彼佛叙昔非大乘中遍摄四谛徒劳高尚药不治病释名可见次明废立中立四废余无第五故如医治病知病病因病除除法即足故也今问凡废立者并是有法不应指无应言立大则小废立小则废大大小本无第五谛法何名废立故为实施权则实废引权归实则废权即法华经意若废小立大则华严意废大立小即鹿苑意大小并明净名般若意明知废立须了根原。
　　问经从我於余国作佛至得闻是经者何耶。
　　答云於余国作佛者菩萨处胎经云从此灭度於十方面各三十二亿垓诸佛国土而复成佛教化众生下医喻中具显此义今谓医师辨过现处胎明当来此中明利小医师显本迹处胎通设化此文逼小根并不相关何得引用况今余国别指二乘灭度之处非关诸方。
　　问何故名为虽生灭想入於涅盘。
　　答曰於我有缘我以神力接之於彼遇我得闻是经今谓准此一切生灭想者无不值佛得发大心何须自立灭想不发又云或是凡夫若是有学求於有余无余涅盘将此谓为生实灭想求入证此二种涅盘修二乘行种性所排慈悲所引生彼遇我求佛智慧或我从此余国作佛是人於我生灭度想谓我入於无余涅盘我引至彼令求佛慧若无此缘亦蒙他佛菩萨教化闻是经典当得作佛亦说潜化今是显化今谓是人之言必指无学有余之人此土已於自身及佛皆生灭想如何至彼更於变易法性佛身而生灭想经文既云我於余国何须更云他佛菩萨凡夫有妨与无学违涅盘八六四二等人亦於彼土得闻是经故知佛教大旨难了又云平等意趣遇於余佛亦说是我今谓经文但云余佛何须苦云余佛是我皆是曲会未显真文当知论文且据现化故云退大若於彼闻即得授记。
　　问经从云唯以佛乘而得度脱至方便说法者何耶。
　　答曰灭是涅盘如德王品有涅盘有大涅盘云何大涅盘如声闻经八六四二等之所住者名为涅盘法王所得名大涅盘古人解此住无余后起回向心如楞伽云佛所化作亦经尔所时后起回向心今谓不然彼於先时未回心前已得有余名为涅盘非二乘者诸有学位已经八六四二故已入涅盘亦非无学入无余依身智并无入无余已更起身智经二万等修行大行今问初二三果在於何处发心之后更经尔所劫数行道经文只云经尔所劫至发心处或得菩提若未发心安能行行何教相中言未发心前而行大行又云阿罗汉身在何处不入无余而住於世二万劫等行菩萨行又曰如信解品我等长夜持佛净戒乃至住最后身有余涅盘则为已得报佛之恩今谓此是迦叶等於此回心於此入涅盘若何得将证八六四二况复信解已成菩萨如何以证无余无学若引庄严论云二乘人若入涅盘善根尽者云何经於八万劫等更修大行始入信心后经三祇方得菩提然三祇百劫俱未断惑云何断惑无余罗汉更至信心复入不断惑三僧祇位又云本识既无无识持种本识既尽将何修行谁得菩提今问识法为可灭为不可灭若可灭者即应可生若可生者即同俗计阴阳气合众生始生阴阳气谢心识还灭虽不语阴阳乃同有生灭又曰善根若在非但违教亦违正理身智既在何名无余不同如来无漏智在有漏依尽名无余依今谓此亦引折挫之教证常住之文如父责子无心识人非即如木云无眼之人非即是盲云不堪教非即永息非是我子岂即他生如迦叶於净名中自称败种於法华会中根获记论申权经机权宜折如何以申权折之论用释圆妙之经又若心可尽一切诸佛皆有始终若有始终生灭如上。
　　又曰如胜鬘云得涅盘者是佛方便成唯识云不得无住名为方便或住有余回心不得无余名为方便今谓方便之言对非究竟如何以对入无余耶引成唯识则可通行又曰古释八六四二等从本为名故名须陀洹等前之三人凡身得果圣身涅盘后之二人凡身得果凡身涅盘经生多者则钝经生少者则利又菩提流支云仍以非想劫寿为一日夜积此成岁为劫彼寿无量大劫过此发心验此释之未为典据经释初果者七生断结得入涅盘其经八万始发大心至十信初谁言八万劫住於涅盘此阿罗汉名须陀洹经八万劫始得发心大成可笑今谓七生断结经八万劫可笑更甚可知且如初果七反人天人必三洲天通指欲且与生天常居第六人定北洲七人只成七千岁耳七天只成七个一万六千岁耳纵以人间五十年为一昼夜亦只五十倍增之尚未当一增减之劫如何得成八万劫耶若不尔者经七生后复亦仍名须陀洹耶若也亦名须陀洹者何以笑他须陀洹之阿罗汉耶今亦笑其须陀洹人七生之后无住处也乃至罗汉不入无余为住何处经二万劫如释迦灭后人寿可知此劫唯有十一减在劫坏空时罗汉报身何处活耶缘觉一万亦复如是边际定力不当如前又言佛有漏尽得无漏智此智与小有何差别无漏若同智不应别无余若等徒分二文若大乘中过於无漏真如圆满方可佛智异於罗汉故小乘中度五人竟乃云世间有六罗汉故小乘中佛与罗汉惑断处同故大乘中惑并未尽并未尽故身智不灭以不灭故亦非无余非无余故仍有变易故小乘中无变易名大小既乖不应漫判以此而言真为可笑如前所释只谓谙含又更重云如八万劫须陀洹者实是彼果非阿罗汉以彼名说亦非罗汉有经生者故彼经意总说罗汉实是学人发心向大复经几时由是应以涅盘等经同瑜伽等最为善说今经罗汉即云有学大经说小犹有生处乃引权判违佛云无故不可引权宜之论以判涅盘真实之说。
　　问经云了达空法者何耶。
　　答曰具足二空今问法空为空何法消经欲尽永不曾见判其浅深虽有依他圆成之言永无分别能所功用。
　　问经从诸比丘至深入禅定者何耶。
　　答曰上说宿因令念退大以就小下显今果令知舍权以取实文分为二先明今实次显先权所由初知机熟后说一乘机熟有五一涅盘时到二众又清净三信解坚固四了达空法五深入禅定谓四禅九定今谓涅盘时到乃是应终余四即是机发故也又於四中若已清净乃至深入此名受益竟何谓为机况上三义混於事禅岂可以此为法华机又云声闻具五方可会权今谓此五既小十二年前应已入实若此五在大乃成已会何须处会。
　　问经从便集诸菩萨至得灭度耳者何。
　　答曰此说一乘乘既说四而为了义说一而为方便如解深密云相生胜义无自性如是我皆已显示若不知佛此密意失坏正道不能往故於其中立一乘非有情性无差别又胜鬘云摄受正法善男子等堪任荷负四种重任喻如大地谓无闻慧非法众生以人天善根而成就之即是此说三艹中小艹二乘合是中艹求大乘者即是大艹如来随彼意方便说唯有一乘无有余乘故知据理说一为权说四为实解深密云非有情性无差别故今此经中为化退已还发大心故说一实而二是权待根机熟五缘具足方说无二唯一佛乘涅盘中说诸声闻人皆得作俛不得作佛佛皆悉云不解我意故能如是了知经意亦能善顺佛菩萨心然今此会多皆退性故说一实而二为权会权实之名通於人法若从法为语定须以一为实二三为权若从人言之则大小不定宜者即实不宜权今谓岂可以人不宜之言判法颠倒昔教机别故四实一权今教机同故须四权一实故解深密及以胜鬘在法华前一乘机生故一权四实如何释熟而引於生不令一人独得灭度皆以如来灭度而灭度之若一人独度我则堕悭贪此事为不可如何引悭贪之教判大施主之经故知胜鬘解深密小机未熟故彼部中得於小果者故须以四赴彼众机各各皆实故云四实至法华会一切皆实故一实四权故此经中更无有人得小果者妙庄严品名同义异不可判之以为小果若言必定一乘为权应当深密胜鬘在诸教之上如法华中药王所愿若言此经唯为退大法师品初分别功德为记声闻为记菩萨为声闻多为菩萨多以多为正少为正耶为从正判为从谤判涅盘诤论二俱非者亦破昔经逗物之教众生不解故成诤论此中定判入灭不成正当诤论引诤证诤於理何益已如前说况所引教不晓今昔。
　　问经从五百至珍宝处其义何也。
　　答曰正法华云五道为崄难五怖畏为怖畏处释曰正法华中出崄道体非释五百数言五百者分段生死惑业苦为三百变易生死无明苦为二百今问若五道是体体皆崄恶崄恶过已即珍宝处应过五道即是宝所何妨正法华五即是百乃至自释亦五无百若先知变易在分段外有无明苦以为二百何以前诸释义并只但云离生死耶又分段生死何故三变易生死何故二分段之惑亦无明无明对苦亦为二分段之惑开於业变易故知不但二变易无明对於苦分段无明应亦然故知他释不晓开合。
　　问经从导师多诸方便至一城者此义云何。
　　答曰摄大乘云如末尼天鼓无思成自事释曰虽无勉励思亦有任运思实无思假称思今谓等是无思何故苦以有思释之复云实无等耶思非任运任运非思乃以凡心测於圣境故使此论便成小教岂法华中三佛慧耶又曰一切诸佛昼三夜三观众生机今谓此正当於婆沙中义尚不可以释余大乘况法华耶又曰过三百者或云过五趣为五百此但过分段三百而已或令出三恶为三百实论初已断於分段虽亦出於人天变易犹人天摄不名无出若依实说过分段为三百由旬涅盘在於无学位故今谓无学在三百由旬外即成四百立化城也是则违经经意只出分段入变易出变易入佛地佛地即是宝所果也若也变易却在人天佛果即却在於生死生死亦应却在三恶。
　　问经云是时疲极之众至安稳想者何耶。
　　答曰正起生空智证法空理后烦恼不生名为入城当此之时无此二想后世俗定起却观前位即生此想涅盘假灭二乘已证故云前入化城二车种智本来无故二子出宅车仍未上车是不系出宅而索城於路施故云前入今谓诸妨已如前问。
　　问经从若众生至於一佛乘分别说三为何义耶。
　　答曰胜鬘明二乘有余生法不尽故有生有余梵行不成因不纯事不究竟故当有所作道圣谛智也今谓何不云於一说二之所以耶若但二乘未极未竟何以不云於一佛乘分别说二而云三耶。

　　卷中
　　五百问论卷下(一百二十五问)

　　　　毗陵沙门　湛然　述

　　○五百弟子受记品

　　问五百弟子受记品其义如何。
