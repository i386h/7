<!-- { "loadSidebar": true } -->
　　问品初来意其相云何。
　　答初意者一者二品傍释踊出疑今谓踊出乃是开寿量端当知为寿量故踊出踊出故生疑不应却以踊出为正亦由不了长远特出故使分文詺章前却若尔亦应身子怀疑为正三周与记为傍涅盘经初二十六问为正佛答迦叶为傍净名长者献盖为正佛答净土因果为傍。
　　问此中正因地踊出疑佛为释疑岂得为正。
　　答此中前说权实两佛理智二身今谓应当涅盘纯陀论议因兹发问承此佛答亦不名正净名合盖亦复如是分别功德因闻长寿辨得益异故亦属正故知他判傍正翻倒故论云一者证如经我说如来寿命长远时等前为发起后辨得益故并为正寿量定非流通故也彼师又云总万德之鸿基绾三明之极体闻之者悟契融之者道证今谓万德鸿基三明极体岂过十方三世化等故方便品已广明之譬及因缘至再至三药艹喻品佛已述竟此但明远非专鸿基虽云本行菩萨等岂过方便波罗蜜等如何至此方赞鸿基得益之位倍倍於前人不见之徒自疲苦又论云此品已去法力有五门一证二信三供养四闻法五读诵持说证谓菩萨闻於寿量有十一位证圣不同信谓八界尘数发心信解供养谓天雨华等上之三门在此品中后二长行偈颂并随喜品闻法欢喜读诵持说谓法师功德品论自解云初四门弥勒品示现皆告弥勒故后一门常精进品示现唯告常精进故今谓由证信之功大故献供之事广然三周中唯法说末八部四众散衣奏乐诸天雨华其事犹微此中所供养横至八方竖极梵世故知本门事重报德不轻判为流通全不可也又论云次修行力摄十一品一法师二持三安乐行四神力五药王六妙音七观音八陀罗尼九严王十普贤十一嘱累皆属第十胜力无上而胜妙力无上中乃兼本正故论不立流通之言等用论文何不尽依故知论文胜妙之言兼於二段是故无上胜妙等言并是叹於经部故也故别简三品余名修行故不应以寿量之文而为流通故修行言属在利他弘经之相。
　　问何名功德。
　　答功谓功劳闻法力用德谓道德分别可知今谓虽作此释不辨与前功劳共别将何以简与三周异。
　　问有人问云云何声闻闻实权而领悟乃为授记菩萨闻真化而解知不为授记有人。
　　答云菩萨之记佛已数彰但说证因不说当果今谓何以不明所闻之法与迹不同而但辨能闻得益差别况辨差别但论因果何故不云法记应记二相不同不辨浅深与平等异又亦不明生数所以况辨能闻岂专因果前声闻中供佛为因安得独果后菩萨中当得是果岂但专因况声闻领悟俱成菩萨此更获益其位弥深况寿量中亦明中间处处权实前三周中佛乘即是真化故也亦由不了本迹之旨故二处领悟俱属正宗咸名授记亦不应判记不记别故知若不了於本门深远则真化何谢於实权小悟何劣於大解若解本妙与迹永殊则真化之言有归权实之语有据又若云声闻与菩萨得记但言有劫国无劫国等异者此则可然以声闻人尔前未曾与其授记故以劫定之。
　　问有人问云何因说乘权实菩萨记证双无说身真化声闻记证双阙。
　　乃答云菩萨无取舍声闻未证故今谓若以佛果为证菩萨亦无若以小果为证则声闻已得若以期佛而为取舍菩萨反有若以见取为取二乘先无若以证位为证菩萨先有若以佛果为证菩萨亦无是故问答俱非徒费言论然教内之事何以存而不言说身真化声闻已为菩萨菩萨得益何殊声闻益耶说乘权实菩萨非无记证故法师品首云皆与记与记必证不得云无故知三周虽语声闻义沾菩萨所以至法师品重述向因以少况多令多可识声闻根钝须委言之菩萨先闻未假劫国若云两双互阙乃是迷旨惑名故知菩萨先知权实闻身何妨更证声闻未闻本化闻已理合道增若菩萨取舍先无闻身何得生损何以不问经首但列八万人俱至此闻法益中而数倍千万。
　　问有人问何故说权实以记声闻乃为正宗说真化以记菩萨乃属流通。
　　乃答云法华开秀正对权实陈宗不说真应岂说身为宗旨今谓大事因缘出现於世岂非真应三祇菩萨被会权开岂非华秀故知别说则迹华本莲总论乃二文咸具双题二字岂可分张深鉴之流於兹取信故知本迹双美华实敷荣显一代都无总斯经咸妙。
　　问经云尔时至法轮者何耶。
　　答初明证得后明信发论云无生忍者谓初地八生至一生者诸凡夫决定能证初地随力随分八生乃至一生证初地故者前六门依位证后五门依生证而云无生者是境无所执生故法者是教诠无生教地前昔闻未能智证今始智证名无生法忍忍者证义今谓若准智论及大品云於声闻名果於菩萨名忍故忍者是因让佛从果声闻果促处处有之若立证名与果何别故生是所无法是所证证无生之法位犹在因故名为忍又曰即三无生名无生忍徧计所执名相无生依他起生名自然无生圆成实性惑苦无生今谓若相无生未除惑苦何曰无生依他未证圆成则无自然之称若以净法缘起为自然者灼然须证圆理方号自然今谓应云无遍计者是见修无生无依他者是无知无生证圆成者是无明无生次与不次随义准知初地初住分得全得例余可知又有人引地论云闻持三地或五地乐说五地或九地旋陀罗尼七地或十地不退法轮八地清净法轮十地仍云不必次第今谓一论一经各有深浅如何引论令失方隅未敢自专仍着或字。
　　问经从阿逸多至一切种智等文相如何。
　　答分此长行乃为七段初行者功德无边能生种智二从阿逸多至深信为见佛报身净土三从又复如来至顶戴如来为即顶戴如来四阿逸多至供养众僧为行者即为起佛塔僧坊供养五况复有人至一切种智为行者兼行六度自利疾得菩提六若人读诵至道场树下为兼行六度为利他故趣於道场七阿逸多至如佛之塔为在处起塔供养今谓若不以四信五品分文但逐文强詺非不一途故应问言何以现在与灭后通为七文意趣难明乃成繁芿。

　　○随喜功德品

　　问来意如何。
　　答此之七品学行流通於中此品是傍修行法师功德常不轻正依行功德今谓此经始自散心终乎补处莫非正行悉成佛道岂有闻经劝听判之为傍不轻专弘为正故法师不轻良由随喜功德随喜劝听并净六根况随喜品是校量前经劣行以为六根远因获净六根且为随喜近果位虽深浅不等不可傍正分之况随喜中与陀罗尼共生一处百千万世终不暗哑乃至人相皆悉具足如何以此而为傍耶若此为傍下二非正又应问言判傍正者为约能弘之人为约所弘之法若能弘师此品是佛次品常人后品菩萨何得以佛为傍余者为正况复初品初依之初后之二品初依之末岂以初末分傍正耶若从所益判傍正者此品总持共生一处六根功德胜化四百万亿四生令得五位与六根净虽劣少多与不轻谤其事乃隔若所弘法则一槩法华若但流通又非优劣。
　　问有人问此品自行兼人何故不名劝人他。
　　答云从本为名今谓举劣兼胜以况校量从劣为言不须余说言疮胗者胗音棋忍反唇上疮也若作紧者是紧慢字。

　　○法师功德品

　　问品名如何。
　　答依法修行可为轨范故名法师非所行法名为法师今谓有所行法人方可轨除所行法可轨义亏行法师功故名法师功德。
　　问经云是人当得至皆令得清净者何耶。
　　答古有二解一云十善互资有百自行教人赞法赞行四行三品故千二百三根胜故三品具足千二百三根劣故但有下中故但八百故今难云若十善为首诸经皆然何独法华故华严十种六根此经不应增减有人云六根具百福一一皆十善故成一千但有二三增减不等亦有人引庄严论正法华各一千有人难云理安在耶有人云百福各十善十善之因所感之果今谓以因足数未见所由本论之中唯有三根各千二百三根各八百不得以庄严论等例同此经今问正妙虽殊梵文无别承前依论至此何乖梵本虽同译者双立既无深致徒生去留乃为四释一者此经修十法行一书写二供养三施他四听闻五持读六受持七开演八讽诵九思惟十修习一一相资故成百也对自他赞等言为四百各各三品成一千二百二者十行对十善余文同上今谓论文云於一根中悉有闻等五用如此释者善得经旨论文又云在地前位中此释甚符古德妙旨故知既云父母所生岂有一生以至回向信前六十劫信中万劫是义难消况复三贤无一生办故须依於华严圆释以地为住信即六根具如古人消通甚便又云此义有二一互用在十地位但引唯识证互非关地前故知但依本论一切并通终无反求灭种之论以释佛乘生败之经有人又不知华严六根一一互用与此法华浅深位别二云唯在十地若加行力分得六根亦许地前故本论云凡夫者此言至妙鼻根中准华严经亦闻无色诸定之香(云云)。

　　○常不轻品

　　问此中来意其义如何。
　　答未得满果故次此品来今谓下去诸品何者果满又云前说六根清净未知得者是谁今说我身往行彼行得之复将此得劝励时众故此品来今谓六根清净圆位之始入位之法多门不同或广或略有相无相相与无相二双并资广如法师功德品中五种不同略如此品一句利物有相如五种法师无相如初安乐行故知法师功德不必须礼四众不轻虽礼终须读说圆经故不轻菩萨临终之日具闻此经二十千万亿偈悉能受持故使前品读诵即六根清净之行何待此礼四众不轻通记以望闻经但是事中同异而已是故只可以大同小异而为来意何须专以能行之人而与前品为次第耶又云欲显安乐行威势无比我为不轻行安乐行众生于时损害於我初虽受苦还由我力并得道成何况亲自行而不能作佛今说此事以逗时众故此品来故知安乐行中安处法座随问为说此中远见故往礼拜又彼有所难问方乃为答此瓦石打掷犹强为宣又彼常好坐禅在空闲处此不专读诵入众宣通又彼深爱法者不为多说此被虚妄谤犹强称扬又彼初问云读诵此经此但流通作佛一句又彼唯是如来所说此独是菩萨申弘又彼初修一十八空此但怀一句之解又彼闻化佛所说诠虚空身此闻虚空身所说以表化事又彼以梦表远果此乃口宣当得又彼约解髻喻开二乘之权此约结缘表显一乘之实又彼以顺化故存於轨仪此以逆化故忘於恒迹又彼举行法以取人此立行人以通法如是十异略举事端理同事殊不可具举如何以此为安乐行人若言逆化而显经力及所诠理为一乘境以益於他冥熏下类者是义可然泥洹真法入门不同利生之仪宁拘定格下去诸品化仪不同即其事也。
　　问经云最初威音王去文相如何。
