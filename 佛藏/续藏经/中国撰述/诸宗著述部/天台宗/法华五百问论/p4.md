<!-- { "loadSidebar": true } -->
　　问诸漏乃至心得自在其义何耶。
　　答曰准大般若及旧论中有十六句今依彼经以对论文今谓此甚疎遗论中诸句但是释於经中五句何得取於大般若中十六句文苦和会耶雨大法雨等八句亦然若依般若消十六句可几纸数答近六七纸今谓系而不要请不须说。
　　问此中所列二十一人从何次第。
　　答或出家次第如报恩经初度五人次度耶舍门人五十次度优楼频螺门人五百次度伽耶门人三百次度那提门人二百次度鹙子门人一百次度目连门人一百合举大数成一千二百五十十二游经佛成道后二年度五人三年度迦叶兄弟三人五年度目连今谓此是部别见异何足会耶况报恩但言次第度十二由则言其年数已下次第未必全依出家前后。
　　问优楼等三名有何义。
　　答曰优楼频螺此云木瓜胸前瘿起状如木瓜又云池中有龙名木瓜也伽耶者象头山亦云城城近伽耶名伽耶城那提河名因果经说三人皆在河边修道。
　　问余名如何。
　　答舍利弗此云鹙即百舌鸟亦云春莺自古共云鹙鹄鸟诗云在梁似鹤小鸟也目连此云大采菽氏上古有仙采豆为食迦旃延大般若云迦多演那此云大剪剃婆罗门姓上古有仙多年头发长无人剪仙有子兄弟二人俱来觐父小者为诸仙剃头因此为称孙陀罗难陀身长一丈五尺二寸也佛到城二日度尼中摩诃波阇佛有三母此为最小大母生佛七日命终耶输陀罗此云持誉天人赞咏故也相传云乾达婆女彼生男为乐神生女为玉女若玉女不应有子今谓释名虽尔应问此中叹声闻及诸名与维摩思益般若等经为同为异若其同者自初得道遍历诸会具闻大小德亦增进岂一向如初若一向如初岂诸利智声闻之人被诸菩萨弹诃为如来加说来至法华大机将动宛然如旧博地凡夫一席经耳尚有所得如何大圣始终无缘若其异者德随解转转相何似请释其途。
　　问菩萨众者其义如何。
　　答曰此诸菩萨有二门一者自行大智为首二者化他大悲为首今谓菩萨悲智谁不知之但大小乘殊偏圆各别四阶成道三乘共地璎珞诸伏华严普贤文殊善财及入法界诸知识等为一槩耶有阶降耶大论大集大智有三谓一切智道种智一切种智慈悲有三谓众生缘法缘无缘既无分别实暗所闻。
　　问此诸菩萨是何地位。
　　答曰皆八地已上为简小故名摩诃萨今谓若简小乘初心即异简小菩萨未审菩萨从何以分大小别耶若从诸教如四阶成道三祗满百劫种相之初亦未逮於璎珞初信更有诸别且此未论若也从位十地望於等觉尚小何须八地方受大名。
　　问诸菩萨德诸句如何。
　　答曰初不退转者不退有四一信不退谓十信第六名不退心故次位不退即十住位第七名不退住三证不退即初地得无退失故四行不退即八地已上有为无为皆能修故今谓若释不退信位之名即指第六第七方有不退名证行二位无不退名何名不退若从义立何须指处若指处者六七已前为退不退若不退者十俱不退何须分限证行二种何以证前而行居后信住俱有不退之名向行何事独无不退若证未极更须修行岂证真如行有退耶未审退相其相如何不知行退至何处止初地已上亦名为位证位已上行位若退安知信及以位二种不退又曰乐说辩才者四辩七辩七辩者一建辩以无謇故二迅辩如悬河故三应辩不差机故四不谬辩契当理故五无所断辩如连珠故六义味辩多义理故七最上辩如雷震故今谓应辨所说宽狭不同判诸菩萨所演各别信知三祇共位不关普贤文殊。
　　问诸菩萨等因缘德业名义如何。
　　答曰文殊在北方常喜世界作佛名欢喜藏摩尼宝积佛闻名能灭四重又曰过去作佛名龙种上尊王又曰肇云此诸菩萨皆无生忍无生忍者无处不生今谓肇意竖通少分可依。
　　问说大乘经至佛所护念其义如何。
　　答曰论云欲说法时成就今谓论云如来欲说法时至成就为诸菩萨说大乘经名无量义乃至法门故既云欲说即指法华名为正说说无量义犹名为欲。
　　问何以先说无量义。
　　答曰有三义一者依人先为菩萨说无量义次为声闻说一乘二者依利先以一乘利他教理化根熟菩萨次以一乘自利行果方化退大声闻三者依法先谈无量义法体次说法华法用今谓三义各有大妨若为菩萨说无量义不知无量义为是何乘若言先为菩萨何故彼经列众具列声闻及菩萨众其数乃与此经无别故十功德品广说不可思议十种大功德力已一切菩萨得无量义三昧或得百千陀罗尼门或得菩萨诸地诸忍或得支佛罗汉四果又说法品三万二千菩萨得无量义三昧三万四千菩萨得无量陀罗尼门四众八部王及仕女百千众俱闻佛所说或得燸法乃至世第一法须陀洹乃至罗汉支佛及无生忍诸陀罗尼此等岂非益声闻耶菩萨举数声闻云诸验知诸言表多安得云独为菩萨耶若言此经为声闻者菩萨闻是法等分别功德菩萨得益又下诸品闻品得益过於彼经二依利者自他之言不应别对若在能化俱有自他二德具足若在所化先须自利声闻得记发誓弘经若得记已还令自利而此行果何殊小宗况复一乘须具自他岂可分之以为两段况复教理唯被菩萨行果唯为声闻只为声闻昔迷大教而失大理而今还以迷教理之行果与彼声闻何不只依法华之前具四法之小教况与释名四法相背又若无量义已说一乘何须更说此法华耶言体用者今谓二俱一乘并有体用用即利物物益须体岂有以无用之体化彼菩萨阙体之用教此声闻无用有体之一乘有情咸具无体有用之一乘外道神通当知彼化三乘名之为用此经实相妙体灼然是则彼经从体开用之一乘故三乘禀益此经是收用入体之一乘故令三归一故无量义云无量义者从一法生此经云种种因缘皆成种智况复体是法本无益於人何得三番分张异释。
　　问大是何义。
　　答十二门论六种释大一出二乘二佛果最大此乘能至三佛所乘四能灭大苦而与大乐五观音等大人所乘六尽诸法源底今谓过二乘独在佛息大苦尽法底诸经共有然须简出岂无量义耶又曰摄大乘对法有七大一境大缘百千教法故二行大具二利故三智大了二无我故四进大三僧祇故五方便大具悲智离二边过故六证得大成就十力无畏故七业大穷生死边际建佛事故今谓须简意亦同前又曰胜鬘一乘一乘即大乘大乘即佛性佛性即涅盘今谓胜鬘是权一乘今经是实一乘何得以权来释於实权实既殊涅盘岂等(云云)。
　　问诸经如净名等并有异名此无量义有异名乎。
　　答曰论中具列一十七名初名无量义乃至第十六名妙法莲华第十七名最上法门今问对前三异则名异义异本不相关若其相关名异义同此经亦应名无量义耶如其亦得名无量义乃是此经与彼同体同法同人异名而已若异名而已已闻无量义竟何须三请更说法华若也不同与论妨不况论但云是法华异名不云无量义也又曰无量义云无量义者从一法生其一法者即是无相如是无相无相不相无相不相名为实相菩萨安住如是实相发大悲心故知如是安住能开实相发菩提心则与今经能会之实其相永别又曰无量义云善男子菩萨若能修一法门无量义者必得疾成无上菩提善男子如一种子生百百生千千生万万中一一复生百千万数乃至无量此经亦尔从一法生乃至无量故名无量义彼释曰此经不唯取所出教理无量义体即真智境体今谓彼经正明从一出多为宗何以弃所出之无量取能出之正体体虽极要经意不然若然者从一出多何异此经会多归一同异属目而无解分辨异则以三义取体尔乃同为一类此事可见何以固违。
　　问既知无量义名同异若是余名不能尽理追逐第十六名名法华者前虽略释因兹更问其义何耶。
　　答曰一出水义以所诠理名华二华开义以能诠教名华今问经诠因果及以权实以故莲华譬彼二双何以但语教理弃莲存华开与出水华实无缺安得二时辄分能所况复与前四法义违然亦与向行果文背。
　　又曰无量义者又有三义故一名无量义体用胜故二教菩萨法化根熟故三佛所护念依佛有故今问何故前对法华但有体而无用今独释无量义乃云体用胜故又胜何经名之为胜若胜小乘未足为胜若胜大乘法华亦在大乘之根若当体名胜小乘亦然何独此耶。
　　问曰曾闻他问法华亦与无量义同名何故此三昧起方说此经。
　　答有五解一者莲华二时得名彼如未出水时性能出故故未化二乘令趣一乘此经如出水正化二乘二彼正化菩萨傍化二乘此正化二乘傍化菩萨故彼正名无量义傍名法华此正名法华傍名无量义时异体同然将教理以对行果三彼据智体名无量义此约智用名为法华会二归一故四彼以理教名无量义菩萨已修一乘因趣一乘果故不为说行果一乘名莲华由但不知应病与药之教理但说教理名为莲华此声闻未能应病与药故不为说教理莲华但说行果莲华令趣入故故下经云乘此宝乘直至道场因行莲华也唯以佛之知见示悟众生果莲华也论云开者无上义示者同义悟者不知义入者令至不退转地义释曰前三是果后一是因五者彼以教理二种无量义此经对彼二乘教理行果并名莲华前之三义彼此体同后之二义此宽彼狭又曰实理经文上下亦通教理行果今谓五义释异自觉不当乃伏云理实上下具於四法当知上来二二异释其义自坏何须更难且如第一义立彼如未出水时若以声闻未回心时名未出水则尔前诸教一切皆然何独无量义耶二傍正者彼经亦应少许声闻於彼得记若全无者何名为傍只应有无相对何名傍正相对若言此经正化二乘即应声闻得益多於菩萨何以菩萨得益倍於余经若言彼经正化菩萨菩萨得益应多於此如何少耶若云但是名傍正者论中直列一十七名名既并施傍正何在正即俱正傍亦并傍三体用者已如前难四教理等其义已坏但开示等四准论文中不云因果然论释开只云如来能证令众生知次释示云法身平等示众生知释悟中云唯佛一乘令众生悟并无果名准不退地其地却成直至道场道场是果何名为因其第五义亦随前破言菩萨不知应病与药之教理何异声闻只缘声闻之人未知正应授与故知声闻自行义强唯稀化物菩萨化他久着唯应进行至果若果不须至分别功德何须进位诸义既废何论宽狭。
　　问从佛说此经已至不动者其义如何。
　　答曰表智处得理方可说法今谓此为入於何等三昧得何等理若入无量义三昧还得无量义理只应正为菩萨而说教理若入法华三昧经文但云入於无量义处三昧况复得理应记二乘又曰若不入者则有分别动摇说不自在今入三昧身心不动离於分别动摇於法自在又离一切障谓入三昧离诸定障若无定者於障及说不自在故今问何以将婆沙之义用释法华三身吾今此身即是法身不谋而应无运而作佛不入定何障何缚而不自在但为示化仪现入定相亦令见者得四悉益得种等益得显密益。
　　问曾有人问佛常在定何须云入。
