<!-- { "loadSidebar": true } -->
　　答曰有云在小无胜劣在大则有之如五百弟子同是无学成佛转次而得授记二在小有胜劣在大无胜劣如学无学同时成佛三小劣大胜如阿难学地成佛在罗云之前四小胜大劣反上今此四人不依根性同於初句同是无学前后作佛如迦叶觐三百万亿佛须菩提觐三百万亿那由他迦旃延初觐八千亿后值二万亿大目连初觐八千亿后觐二百万亿今谓此明觐佛多少岂此即辨成佛前后故值佛多成佛应速如四依位供佛多少多者速成故八恒位高初恒位下又若例四依供佛多少则四位不同今此四人为同为异又云供佛少者是退心之人非乐久行今谓若退即供少而得速成只须退行即得速成何须更立精进超劫况复若将四依供佛多少望於四人四人成佛只如瞬顷何者二万亿数未有半稔许砂岂可声闻不须供多菩萨即供佛多耶又若供多应在后者义亦有妨如身子得记过无量无边不可思议劫供养若干千万亿佛应在最后何以最前满愿不云供佛多少但云过去诸佛所说法人中最为第一应最前记何以最后阿难罗云并不云供佛但云於当来世应前反后以人不知涅盘存权此文约实及以供佛是净土行与物结缘。
　　问何以迦叶名为光明。
　　答曰此说自体睹毫光而生明慧听法义而莹金光况久修因金光自饰故名光明今谓此乃通因非关别号又久修者从别得名故云过去以金饰迦叶佛自尔已来身常金色映蔽余光故名光明堆者聚土也阜者陵也玉篇云高平曰陵大陵曰阜阜土也肥也长也。
　　问经从如从饥国来至乃敢食者何耶。
　　答曰小乘匮乏大乘之法名为饥国佛之一乘名大王馔今者得闻名为忽遇疑己无分不敢修行名未敢食与授佛记名得王教授后领纳大乘修行忻当作佛名乃敢食今谓此中得记由闻譬周次自领解三由印述四人俱闻俱领俱述四中迦叶已与记讫余三未蒙故引譬乞索表已忻慕乃遇记缘如忽遇王馔如四客俱至一已亲闻余三晓知大王通设故重请命方乃进餐故佛与其名号时节名为王教领受所记名乃敢食若以乏大乘法食名饥乃是全未闻於法譬若以修行待於王教汝等所行是菩萨道道行已具何须更修若以当修供佛为行既闻大法即已发心发心即须修菩萨行岂待记耶故知乏大乃在三请之初不关今记。
　　问经从我等亦如是至快乐者何耶。
　　答曰此合喻也义理同前此即请也闻佛音声说一乘理总言我当作佛如见王食未蒙别记领受修行忻当佛果名未敢食蒙别授记如蒙王教即望修行忻当作佛名之为食今谓大旨同前一乘之理二处已餐法说之初咸蒙教食谓善思念之譬说之初云诸有智者以譬喻得解岂可闻法未餐待记故知请记非请当行若前未有行何故乃云始於今日得其果报。
　　问须菩提中记名云何。
　　答曰解体相空但有假名故名名相今谓此诸声闻谁不体空若言偏解应云无相何名名相色空相即空胜色劣只应从胜何得从劣又若以假名显空只可光明显慧下去准此或云名之与相二义俱空故名名相今谓名之与相二义俱空应名相空何名名相又云假名相以授法一切俱然。
　　问记旃延名义如何。
　　答曰过去扫僧地身常金色又目睹毫光等故名阎浮金光今谓前文可尔次文犹通又曰瞻部提树名在此洲无热池岸侧有经云在此洲北岸近树有紫金光映蔽日月。
　　问目连名义如何。
　　答曰多摩罗跋旃檀香者多是性义阿摩罗是无垢义梵声含故遂略去阿跋陀罗是贤义檀香是唐音由大目连烦恼轻微名性无垢仁德如香可重如贤今谓已证无学后方闻一乘一切罗汉谁不尔也不审目连断何烦恼何烦恼轻又亦应云未得果前金光贤香俱由供塔於理未损。

　　○化城喻品

　　问化城品来意如何。
　　答曰论解七对治中第四有定人实无定而有增上慢以有世间三昧三摩跋提实无涅盘而生涅盘想治此想故说化城喻释曰有学凡夫为说往事令忆念故此所起慢或在欲界分别或是上界烦恼三昧城者谓有学凡夫专心所求在无学身尽无生智后世间禅定所变解脱离能变无总名三昧此定有漏名为世间此中意说佛说三事名大涅盘三乘同得择灭解脱即是无学道中所证生空理由此后时惑苦不生名为解脱佛说此脱名为化城生空智证名为暂入以息众苦名为方便入涅盘城引至宝所方至大涅盘城二乘之人加行智求变作此想至於无学解脱道中正证解脱都无分别出此解脱复入世间定心重缘所得以心粗故不知所证但见加行所求涅盘解脱相状便谓涅盘实灭岂非假解是世间定故云以有世间三昧实无而起涅盘想凡夫有学闻此假名不识知故谓实有涅盘起坚执心作意忻趣故今破之彼所证者犹如化城此之有漏及世间定皆是法执出彼心后方起执故今谓法执若只执於定小涅盘涅盘若破法执应尽又一切教大小圣人莫不皆知己所得法安得必须入世定耶故法说周为利根人但云若但赞佛乘众生没在苦等即趣波罗奈等广得五佛章门闻已即领中根少迟须明有於三车之由所谓火宅三车劣弱所趣非遥车体不广阙庄严具牛非肥壮仆从不多故出宅已更与一大下根更钝说理不逮须示远远初结大缘所经长时义如五百所斯未达而於中道生疲极想接以化城令生安稳想导师知息策进本期说城非实实在前途感应道通对於法说仙苑为便对於火宅可助三车叙於远缘宜须立化然应须知若身子若四人若五百皆是昔日结缘之众并於于今住声闻地是则车譬城譬理一义三灭想咸同趣寂无二何须至此方云谓实论对置化故着实言城既实无故二乘所得全成世法何须曲释解脱等耶况论不云凡夫学人不应辄异增加其曲又引论十无上中为修行无上说大通本事释曰修行难成非如二乘易修疾得故说大通道场十劫及佛自说彼为王子今方始成及以声闻於彼发心今方乃熟故大因行非卒修成名行无上不说大通佛之行也虽说今品号往因亦在乎其中今谓行无上者论意不以难成而为无上但云结缘之始即在乎真乘种子无过感今大化故云无上今此声闻还依无上之因方获无上之果故云无上又云十无上中第三示现增长力无上故说商主喻前说化城已知非灭商主能引至於宝所故今说之今谓论中但云增长何须必以佛果而为宝所宝所义通意在圆极故此一品论以商主为名若无宝所城未说化知宝所者良由商主故从极说商主为名雨譬亦然可以意得。
　　问经从我以如来知见力故至犹若今日者其义如何。
　　答曰此显已能见以宿智知以慧眼见故今谓经文现云如来知见见即是眼知是智佛眼及一切种智何须苦以宿命智力及慧眼耶若尔佛眼智唯知见於中道实理往事应以宿命智知以宿命慧眼等名名滥於小佛之眼智名局於大大能兼小小不通大故须从大依经勿改。
　　问曾有人问释迦修行不越三祇经此多劫彼时犹为王子。
　　彼答云意趣有四一平等意趣谓佛言我於尔时曾名胜观以法身平等故二别时意趣谓愿生极乐皆得往生暂念无垢光佛名定得不退菩提三别义意趣谓说一切法皆无自性无生灭等本来涅盘四众生意乐意趣谓一善根或赞或毁令增进故今此依於平等意趣说余佛事即是我身身平等故若不尔者云何乃言尔所劫数今谓说他为我即名平等未必说我必是他人良由不知三祇数权迹中近事若尔但是说远即属他身致令说远无可承信故於此中即成二过一於迹门不识教过二於此经违本门过致使问答并无所从故诸大乘经一切菩萨皆悉依於无量僧祇何只三耶而王子时遥使指他事寿量之说何足简他故陶师之因不应无实大乘实行岂必三祇特由佛寿久成大通在迹故不可以而为实因复与三祇而为比况胜观迹佛迹中近事己他之事未足校量若必王子而为他身何得指为修行无上又云善心相续劫满三祇诸心通论何妨尔许劫今谓亦由不了本迹近远徒更此释增足悬尤且约实论初二僧祇尚自有退何得初劫即云无退故大论等文至第三祇方离恶道是其一焉第三始得不生恶道岂於三祇善心即令相续不断又云依昼等劫何妨尔许时仍三祗内假令一日以为一尘积日为月为年为劫三千尘点亦在三祇之外不可数劫况复曲判未为顺文况四意趣未为了教若言了者则一切经往生之文便为无用成佛久近全是虚谈一切诸法皆有自性本非涅盘众生意乐理数应尔故知通论前三莫非随於众生意乐何但第四。
　　问经中何佛应有子耶而言佛子有十六王子。
　　答曰他受用身有父母等如法鼓音声王经阿弥陀佛亦有父母父名月上母名殊胜妙颜有子有魔等释曰若化七地已前分段生死须有父母等若化八地已上变易生死理无此事不生死故他受用身与轮王俱出故此佛祖转轮圣王今谓他受用义虽通报化语他受用应指报身对报辨异须云化身故彼弥陀化分九品上品上生既是无生即当初地已上位也故登地已上即见报身即他受用地前所见即是化身化中仍须分别於优劣随见异故不可雷同是知下之三生须闻劣教以初生彼在小果故故知此等始从华出须见父母生身故也岂上三品见父母身故应须知化佛化土有净有秽秽即娑婆净即安养净中有秽复应多品以由乘戒不等故也且如妙喜阿閦以对安养即净不同娑婆对余下类秽土即秽不同只此方尚诸菩萨唯见今佛乘栴檀阁入於母胎岂实母胎乘阁入耶故即父母而非父母彼亦准知况七地等言未成通鉴璎珞初地已得法身仁王经中初住已入毗卢遮那华严亦尔岂至七地仍见佛身反在分段凡父母身须现父母行向入变易生身岂须见於化父母若言变易不生死者亦如是变易犹久生死故地持涅盘并以初地离五怖畏破二十五有见於佛性岂见佛性而生分段唯见化身父母生身又曰泣者无声出泪也众生常苦恼苦谛也盲冥无导师集谛也不识苦尽道道谛不知求解脱灭谛也蔽人目令不见故名为瞑。
　　问经从大通智胜佛嘿然受请者其义如何。
　　答曰涅盘嘿然不受今此嘿然许之以观佛颜有舒敛故乃令请者知佛说许否又云以佛身光表知许否又受食法理须咒愿故嘿然者知佛不许今谓经云佛及弟子常行二事若说若嘿皆具四义谓受不受各四故也。
　　问勉出诸群生为何义耶。
　　答曰有作勉勖也励也有作挽同国语云父勉其子兄勉其弟犹勉强也。
　　问云何名为转四谛法轮。
