<!-- { "loadSidebar": true } -->
　　【解】初正释上云心之色心即心名变心及即心岂非剎那为总色心即理具三千变造即事用三千非色非心破也而色而心立也唯色唯心法界绝待也引辅行文初二句证事理三千俱破等证结成三谛只观性具三千任运摄得事造三世变造是九界实造圣人变化是佛界权造权实皆事犹同示现俱破等者若云三千俱破是空俱立是假法界是中即名随德用若云三谛俱彰荡相故云俱破三谛俱彰立法故云俱立三谛皆显绝待故俱法界即体一互融一空一切空等可见他解下斥谬珠指云非色非心显上心性也(上云一切诸法无非心性)而色而心显上之色心唯色唯心显上体同唯心不二也(文)不许对谛彼云有人用对三观三谛非色非心对空真而色而心对俗假唯色唯心对中今谓此是圆法若随自意何法不通岂止三观谛耶此门本依诸谛境立既摄别入总以明色心唯显色心不二至内外门对境明智方辨观智(文)互对者昱师注文云净光大师点读云非色非心真谛也而色而心俗谛也唯色唯心中谛也予之书曰非色非心中谛也而色而心俗谛也唯色唯心真谛也一家妙旨三谛读经愚今注曰是相如色即真谛如是相色即俗谛相如是色即中谛一如三谛等乃至不纵不横不并不别如斯消释奇哉畅哉快乐哉何法华三昧之远乎旋陀罗尼之异耶(文)故斥云云得圆意盖不足言。
　　△二故知下会生佛居一念。
　　故知但识一念遍见己他生佛他生他佛尚与心同况己心生佛宁乖一念。
　　【解】理事三千全心本具即具而变全体之用故知但了见前剎那为诸法总则能徧见理事三千己他生佛者九界为生极果为佛心具十界名己生佛生佛各具十界名他生佛以他况己谓生佛三千之高广尚与心同况近在自心之所具宁乖一念。
　　【钞】己生佛者心法三千他生佛者佛法众生法并名为他各具三千三千不出生佛也以理摄事同趣我心盖心之具故即心变故全体用故故识一念即能徧见也。
　　【解】释云以理摄事谓理具摄得事造既全理成事理既举一全收故使事中同趣一念此释但识一念遍见己他生佛。
　　△三故彼下结不二。
　　故彼彼境法差差而不差。
　　【解】结上不二彼彼等者己他生佛之境迷悟高下之别既同一心故云差而不差也。
　　【钞】可见他云此本多一差字存略无妨不须苦诤。
　　【解】他云者珠指云有别行本多一差字亦近人添也(文)四明意谓存略无在。

　　十不二门指要钞详解卷上末
　　十不二门指要钞详解卷下本

　　　　唐　荆溪尊者　释签
　　　　宋　四明尊者　钞
　　　　宋武林沙门　可度　详解
　　　　明天台后学　正谧　分会
　　△二内外不二门三初标。
　　二内外不二门者(智行)。
　　【钞】正约三法立内外境也众生诸佛及以依报名为外境自己心法名为内境故观音玄义立所观境有二所谓自他他者谓众生佛自者即心而具乃引华严心如工画师等为证有人立佛界为内九界为外乃引此经或说己事或说他事证之而不知彼明果后垂迹乃以佛界为己九界为他今论初心观所依境既未成佛安用佛为己耶据观音玄方为允惬问前引大部拣於佛法太高众生太广今何取之答辨其难易故且拣之若论机入不同故须双列复为显其妙义必须内外互融随观一境皆能徧摄故名不二此之不二悉得称门泛论虽尔一家观法多用内心妙义为门也。
　　【解】释初标分三初释内外二复为下释不二三此之下释门初又三初正释正约下一句标起众生下释出生佛该十界正报及依报兼自他依报亦属於外唯取自己一念心法为内引证如玄上云此境复为二所谓自他等(如今引)记云一家明观不出二境四念处心对色阴而分内外此文心对生佛而分自他十不二门以心对彼依正色心而分内外则依报生佛及己色阴皆名为外荆溪特会两处之文立外境也(文)观音玄明菩萨所观之境不出十界故约三法而分自他念处所观身受心法不出五阴故以色心而分内外此门以心为内依报生佛及自己色阴亦属於外特会二文者念处但以己色为外不言生佛观音玄但言生佛为外不及自色今文既云依正色心则生佛依正及自己色皆属於外故知荆溪特会二文立外境也内境则二文皆是内心故不俟言二有人下斥谬昱师注云九法界即外境也佛法界即内境也(文)三问下料拣机入不同者下界众生心粗散故多着外色宜观内心上界众生味禅定故多着内心宜观外色有此二机故双列二境复为等者即以略显广之意此门从智行二妙而立倘内外不融则不成妙内外融摄妙义方彰释门中先释今文泛论下的示今意义书云但不二门都为示於观法大体以今家观法正在内心傍托外境以舍傍取正所以特取内心为总(文)一家观法拣难从易多明观心也。
　　内外二境义书云只一非内非外之三千随乎观慧趣内趣外之不同一家境观近而复要虽多就内心盖机缘不同自有宜於外境修观者故须双列故不二门云凡所观境不出内外(云云)四念处四云众生有两种一者多着外色少着内识二者少着外色多着内识如上界多着内识下界着外色多内识少(文)别行玄上云此境复为二所谓自他等(如前)记上云一家明观至立外境(如前引)荆溪特会两处之文立外境(如上略示)若论二境被机者义书三云修内观时先用圆解揽於万法唯心然后观心若宜修外观先揽万法唯色而观於色(文)此得天台唯色唯心荆溪一念具足一尘不亏等诸圆文旨岂同孤山独头之色不具三千等又义书云且内外境略以四义论之自有推过在心故先於内心修观伏断五住则以伏断净心历彼色等诸法任运自见一一法具三千三谛则不论於外境修观此如义例必先内心内心若净以此净心徧历诸法任运泯合亦即止观识阴观成遍历界入依正一一皆结三谛也自有内外兼修如方等忏仪正修内观若对外境乃用内心正观之法傍历尊容道具皆成三昧也自有正约内心修观不入乃舍内境专修外观如破法遍文后例余阴界入修圆破遍既例破徧亦例十乘但文在破徧中示尔此则外色若净将此净色历一切法及以内心任运泯合也自有初心便宜修外观如先得色无色定若发心修圆顿止观此人已着内心重故须以外观破之於外色等观成理显还将净色历一切法及以内心任运泯合也此如四念处唯色唯识二种观法被二根机也(文)虽具四义不出内外二境也孤山净觉之说不暇评破。
　　△二凡所下依门释二初明内外境观二初标示者。
　　凡所观境不出内外。
　　【解】凡所下科标示者初句标次句示。
　　【钞】大小乘中所明观法二境收尽故云不出今非偏小也。
　　【解】释标示云大小等者四教之机能观观智随教诠示析体渐顿不同若所观境初无有异故云不出内外今明圆人所观拣非偏小。
　　△二外谓下释相二初明外境观相。
　　外谓托彼依正色心即空假中即空假中妙故色心体绝唯一实性无空假中色心宛然豁同真净无复众生七方便异不见国土净秽差品而帝网依正终自炳然。
　　【解】别明外境观相的论修观多在内心今被二机内外双列随标语便先明外境初句正立外境即空假中去是能观三观亡照色心宛然下明观成理显托者依也文从通总但云依正色心其实生佛色心及以依报与自己色阴皆名为外也彼字正指外境色心体绝是亡所观无空假中是泯能观境观双亡三千理显故云色心宛然等是则正报无非遮那法身岂有七方便众生之异依报无非寂光更无下三土净秽之殊而色心相入依正互融如帝网珠交相辉映故云炳然义书云依正若不互具互摄岂可如帝网耶(文)。
　　【钞】言托者依也彼者既以内心为自乃指依报及生佛色心为彼此乃正立外境即空假中去即是妙观及观成相於依等四随托一境皆以圆融三观观之此观既妙故令阴入染体泯净即前依正等全为妙体一实圆理故云体绝及一实等所观阴境既绝能观妙观亦寂则病去药亡能所双绝故云无空假中於双绝之处融妙三千一时显现豁然同皆真净法法皆实故真皆非染碍故净故云宛然等如是则一切众生皆毗卢体一切国土悉常寂光有何定法名三五七九及净秽耶故云无复至差品也而彼彼三千圆融互入犹因陀罗网终自炳然即是外观功成之相观行已上至於妙觉节节无非如此显发不尔安云发心毕竟二不别耶。
　　【解】释分二初正释言托至别耶初句释托字托有表托如王舍耆山辅行云历事观法结云托事见理今文不同前二乃依托之托彼者下释彼依正色心此乃下分节境观於依下释初二句此观下释即空假中妙故色心体绝即前下释唯一实性所观下释无空假中所观阴绝结前色心体绝能观亦寂正释无空假中病去譬阴绝药亡譬观寂能即观药所即阴病於双下释色心宛然豁然下释豁同真净钞文双结故云宛然等如是下释无复至差品众生国土是总三五七九及净秽等是别先以遮那寂光点示依正次方云有何定法等声闻缘觉菩萨为三加人天为五两教二乘三教菩萨为七或合二乘取人天为七九即九界同居等三土传作净秽而彼下释帝网依正炳然因陀罗者帝释有千名一名释迦因陀罗殿前有众宝珠网一目一珠一一珠内现帝释宫殿庄严如是众珠互相映入众珠咸现一珠之内一一珠内皆具众珠帝释依正彼彼不杂以譬三千理显圆融互入义书云况外观中全无摄外法归内心之言而自云帝网依正岂外色不具三千不具内心耶(文)即是下结外观成相观行下示正斥谬下文引他解外观成相文云同者似也乃似其分真破云岂外观功成止齐相似故今云观行已上节节显发但分四位明昧浅深耳因明正义暗斥邪说。
　　【钞】问他云旧本无两假字唯云即空即中空中妙故而云以空中亡彼依正之假此本何得妄加耶答虽欲依於旧本其如义理残缺必是往时读者不谙境观故妄有改削矣且文标所观境有内外岂以依正色心阴入之境而为假观耶徧寻荆溪之意必不阙此一观何者如止观破思假之中云因缘生法即空即中辅行云且以法性空中对幻假说其实幻假即不思议假既云且以知非尽理须即妙假故云其实文中不云即假尚欲据义加之岂自着述而特略之况彼云因缘生法方有幻假之义今直云依正等且未成幻假况妙假乎又第一记中释十二入各具千如中云境据假边空中尚无其数安在然必约假以立空中此虽将境为假然与今文不同何者彼约十二入各具千如为境即已成不思议假故非此例恐未解者以此为据故粗引之仍出其意又上若不立假观下何亡之而云无空假中耶又若更云空中兼上依正俱亡故云无空假中者文已自云色心体绝何繁重乎若以色心体绝亡所观阴境无空假中泯能观妙观则无是过也又准内体三千即空假中三千已是妙境犹尚更立三观今但云依正等未结成妙境那更略兹假观耶。
