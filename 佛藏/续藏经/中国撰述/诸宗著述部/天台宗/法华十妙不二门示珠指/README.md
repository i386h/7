<!-- { "loadSidebar": true } -->
续藏经   法华十妙不二门示珠指
　宋 源清述
　　 

　　法华十妙不二门示珠指卷上

　　　　丹丘沙门　源清　述
　　法王髻珠灵山解赐智者得已转示余人人有不见者荆溪师指之令见犹有不能随指而观者故余今复指其指焉。
　　初释题
　　法华十妙不二门(出释签第六卷盖然师搜括十妙大旨直申开显一理示所诠极致故自立此名耳)初七字题荆溪禅师依玄示立下注三十二字后录出人示文辨意也。
　　初略释法华者所宗之经也具云妙法(法也)莲华(喻也)经今略云尔如玄义备解十妙者标今所依乃迹中十妙也不二门者自今所述谓法体圆妙之门也有本题妙法莲华经本迹十妙不二门或法华本迹不二门或本迹十妙不二门或但称本迹者并后人增损今所不用(下问答疑中辨之)。
　　二广释分三章一示不二唯心实相二示迷悟法界缘起三问答决疑。
　　初示不二唯心实相者即示今经开权显实众生一念心服真佛知见也诸佛出世唯为此事故欲令众生了十法界皆是自心清净知体妙圆觉性耳夫十法界者全即一念非谓前后相生非谓色含内外一一诸法当体真如岂是能知所知知性即体一切法趣色是趣不过色即法界法界唯心一切法趣香乃至相性体力作因缘果报本末究竟等皆即法界一一法界法即一念真如妙体又此一念体常虚寂非念趣为明非无念为静念即无念当体叵得诸法本来常寂灭相更无能知异彼诸法全诸法而一念而无无相无相之相是真实譬摩尼珠珠体圆净全珠非色是莹彻空全莹彻空是摩尼色随意能雨种种众宝宝非内有亦非外来是珠体妙具一切宝故玄义云舒之充满法界不知从何而来卷之莫知所有不知从何而去当知诸法不二唯心唯心无相具一切相故此十门十门之法皆名不二一一诸法当体通入名之曰门若一法入此一法外更无九门之法为异并我一念清净灵知譬一圆珠具有十窍无非一珠若一窍入尽一圆珠无非此窍所入珠体余窍虽珠珠体一也是故十门门门通入色心乃至受润咸然使十妙始终理一(此下示六即不二珠文云一一门下以六即捡之总述於此)佛於诸大乘经中处处宣告言心佛众生三无差别烦恼性中具如来智如来服德相备足无所减少佛界众生界一界无别界一切众生皆如也一切法趣色受想行识是趣不过色等皆常乐我净一切众生皆有佛性譬如力士额珠圆明在体乃理即佛不二心珠也(此是性德下五修德)又於诸过去佛若有闻一句无一不成佛若佛在世灭度后得闻是经一句乃至一念随喜皆与授菩萨记大通佛所为说是经譬如以无价宝珠系着内衣里此乃名字即佛不二心珠也(曾从经中及从善知识所闻佛名字故云名字即佛)又修摄其心观一切法空如实相学大乘者虽有肉眼名为佛眼欲得一切法当学般若譬如得如意珠此乃观行即佛不二心珠也(此有五品位一一念信解即圆一心三谛也二兼能受持大乘经解典三复广为众生说法〔正〕四能说法兼行六度五事理心融正行六度五位俱修圆行同名观行即佛)又持是经者得六根清净下至阿鼻上至有顶及声闻缘觉菩萨诸佛色像皆身中现唯独自明了余人所不见譬如示以所系珠其心大欢喜此即相似即佛不二心珠也(开显声闻案位与六根净位同故用领解珠也若进入者即同分真非此位也此有十倍心位至第七心是正六根净位十位俱似分真同名相似即佛)又初发心时更成正觉从佛口生从法化生得佛法分龙女献珠南方作佛此乃分真即佛不二心珠也(献珠表得圆解开佛知见非举譬也此有四十一位皆破无明证实相而智用不无优劣十住名开十行名示十回向名悟十地等觉名入四十一位本末究竟同名分真即位)又过荼无字名上士唯佛与佛乃能究尽诸法实相独王顶上有此一珠此究竟即佛不二心珠也(此唯妙觉位耳上况引诸经明六即之文不出经自嫌繁故也)诸经所明六即之位自凡极圣一一皆即始终不二无非一念清净摩尼一念外无生佛生佛外无我心故金刚錍云阿鼻依正全处极圣之自心毗卢身土不逾凡下之一念示不二唯心实相已。
　　二示迷悟法界缘起者一切众生从无始来一念本具十界诸法清净圆湛迷来无始故曰本迷净名云从无住本立一切法(此指众生无始恒造非谓中间忽然而造名之为立也今举此两句为下清净缘起张本)无住本者即一念常虚寂体本性叵得无所依止称无住本无住即本(净名疏云法性即无明故法性无住无明即法性故无明无明今但直示体耳)是无住本具一切法故称法性由性本具缘能生之染缘能生染法净缘能生净法譬火水珠向日生火向月生水只一圆珠具水火性日月之缘而能生之一念心性亦复如是(上法譬双明染净下先明染后明净)如诸众生无始时来一向不觉恒为染缘(谓无明业缘也)或造诸业相备受苦报故有地水火风色香味触三界依正等法大论云三界无别法唯是一心作以颠倒故不知唯心随缘反造谓是他物而起爱恚攀缘厌离驰骋流转六趣四生十生十二因缘修环不息涅盘中譬如春池王时游玩忽遗明珠於彼池内众人闻之俱入池中各执瓦砾谓得宝珠(经前方便三修)此喻诸忘因果也净名欲令众生达本唯心真无住体即了颠倒所造诸法无非唯心故云从无住本立一切法(上染缘也)若诸众生无始时来或遇净缘(教行缘也)即得成佛经云诸佛两足尊知法常无性佛种从缘起是故说一乘常无性者即无住本真佛性种此有三因佛性即种也一正因性即众生如当体清净是毗庐性名法身种(即前苦报)二了因性即贪恚痴性本明了是般若性名报身种(即前痴惑)三缘因性即六趣业性不可得是解脱性名应身种(即前业相)譬如摩尼唯一圆体(喻法身也)金珠莹彻(喻般若也)其一切宝(喻解脱也)是三一相非同非异从缘起者谓此三因性种俱从教行缘起经云若有闻一句无一不成佛即教缘起若善男子能於此经一念随喜乃至深心信解受持读诵解说书写为令众生开示悟入佛之知见究竟一切种智是名智慧庄严般若种(翻前痴惑)经云低头举手画地聚沙皆成佛道即行缘起经云若善男子住忍辱起柔和善顺而不卒暴心亦不惊佛子住是地即是佛受用行此诸道已来世得作佛是名福德庄严显解脱(翻前业相)经云一切众生皆是吾子凡有心者皆得作佛我心自空罪福无主应观法界一切唯心破心微尘出大千经卷如其所得法定慧力庄严等即正因种是所庄严真法身也(翻前苦报)此乃一乘教行起三因性德佛种故云佛种从缘起是故说一乘然则能觉之智自有深浅如涅盘重四教观十二因缘凡有四智下智觉不见佛性得声闻菩提中智观不见佛性得缘觉菩提上智观见不了了得菩萨菩提上上智观即见佛性得佛菩提(四智对四教如玄义)譬如杂色裹摩尼珠光随色变遂玄黄之色随落二乘缘所见之光悲其本体如来於涅盘会上殷懃顾命令其深观十二因缘咸见佛性佛性名第一义空空名中道中道名佛佛名涅盘(此下翻前地水火风色香味触三界依正)涅盘即常(真法界性地真空元我相色)乐(真法界性火真空无相触)我(真法界性风真空无相味)净(真法界性水真空无相香)毗卢身土(一体依正)三德秘藏故云安置诸子秘密藏中我亦不久自住其中净名云从无住本立一切法实此意也若能如是深观见真佛性秘密藏者是十法界相性体等本无减增应知三际无际不离一念之心十界界如常湛真如之性故经云是法住法位世间相常住示迷悟法界缘起已。
　　三问答决疑者
　　问心佛众生三无差别为心与生佛异故云三为因果异故云三耶。
　　答夫佛名真观生名不觉心即生佛之心非离生佛外别有心但心为生佛之本经示本末因果不二故云三无差别如诸子义经论备说今依本宗略示因果玄义中释法有三谓心佛众生若定其因果则心法定在因佛法定在因佛法定在果众生法一往义通因果心定因者心非因果约能造诸法判为因也何者如华严云一切唯心造心造诸如来等岂非十法界法皆由心造因能致果故云定因也佛定果者由觉自心研修究竟名佛故云定果也众生一往义通因果者由无始本迷不觉自心清净知体恒逐妄缘造诸妄业名妄因受诸妄报名妄果故云一往义通因果也若二往而望佛真果但是於因为斯义故佛亦唯心因果不二故云无差也。
　　问若众生无始本迷必与佛异佛还从迷觉乎若不从迷觉斯有自然佛与众生异若必从迷觉假如无始诸佛未觉之前谁为其设教为乘种缘若云由心本具佛之智眼能自觉者如诸众生减具觉性何不皆自能觉而云须乘种缘耶又无始既无其际孰能穷之总斯众疑请为开决。
　　答此由诸佛境界非凡所测然经云学大乘者虽有肉眼名为佛眼能知如来秘密藏故今依了义教亦可比知若欲达无始本际者即一念是也何者小般若云过去心不可得现在心不可得未来心不可得不可得故即无住本无住即无始也虽不可得而一念知性常灵常寂故李逸人云十世古今始终不移於当念知者大师云三十相即一念是若了一念无始何疑既许众生本是佛之智眼设尔无始一佛自觉亦何乖也如支佛在凡尚能自觉因缘迁谢以证圣道况诸佛乎且十方世界众生根性利钝不等设无始来有一利智之者自能觉了诸法唯止顿修成佛岂非诸法即是真教如经云一切诸法皆摩诃衍治生产业即是实相一色一香无非中道又如诸佛国土备用六尘为经见色闻声觉触皆获悟道是以玄义解经一字遍历六尘诸法一一尘尘即真法界妙经故结叹云如此解字手不执卷常是读经口无言声遍诵众典佛不说法恒闻梵音心不思惟普照法界岂非遍了诸法一切唯心由心本具破心微尘出大千经卷胎经云法性如大海不说有是非凡夫贤圣人平等无高下唯在心垢灭取证如反掌若尔何妨无始一佛自觉展转化他其根钝者不能自觉良由无始耽染诸法恒处生死积造诸业痴惑重故也是以诸佛与大慈悲设诸方便木牛杨叶化城宝所与作教行因缘耳法华记云若远推无始有佛恐堕无穷之过且信过去必有一佛自然悟道譬如群盲欲过险道中有一盲眼忽开明导彼群盲过重险处有不随者堕重险中谁之过矣如来设教导彼群盲於之可解。
　　问众生无始为一念本性清净不觉称迷为一念本妄故称迷乎又诸经论多云众生从真起妄如楞严云觉海性澄圆圆澄觉元妙元明照生所所立性亡迷妄有虚空依空立世界等净名云从无住本立一切法起信云从真如门不变随缘故有生灭等相岂非皆云从真起妄耶若尔则妄起有始何谓无始本妄乎又本既是真真何起妄仍须息妄归真者乎。
