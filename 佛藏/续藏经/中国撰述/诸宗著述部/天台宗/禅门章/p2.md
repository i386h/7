<!-- { "loadSidebar": true } -->
　　又直就外道心自判三种。一直修邪。二带事兼人。三具上二。傍通名字发邪慧时。成三种外道。一一切智。二得神通。三韦陀总上二也。通名前三种天心亦是外道。乐势力是神通。乐诸见是一切智。带净心兼人是韦陀。通别邪僻用心皆是不正也。是故非乘中。翻邪归正。对破三外道悟因时。即是三种念处。获果即是三种解脱。破邪显正(云云)。但一往判十心为因。何必全尔。如堕地狱自有多种。不止一途。今举强者以为义端耳。乃至二乘入理亦多种法门。略举数修以示其语。行其诸故决堕其中也。若次第简非者。初止简三途之非。不简人天。若进明二乘者。但非九心。若大乘即非二边。十种俱非也。若作不次第简非者。更於菩萨心中复分别。具在止观。今约次第故。则十修简非也。问。发此心即成业。为当证禅遂其所求方成业耶。答。小乘动七支成业。发心未是业。大乘明一念起恶。殃坠无间。不得遂与不遂。发即是业也。问。此应有轻重。答。若止发心是不定业。若事成是定业。问。若修禅要坏欲界。或发初禅。禅定成方生上界。若起恶念念破三宝。其事未成那得堕地狱。答。为恶若崩。故起恶即成业。为善若作。发禅方生。又地狱是同界。发心即堕。色界是异界。须发禅乃生。今简十种伪心。不同成业不成业。此心即名为非。若不识者。相续不断即结业成牵生。故须弃舍。问。十非与法界而同异。答。十界则凡圣俱开。十心则开凡合圣。为明缚脱二边之非也。
　　第二显是者是名为正明修禅大意。即是发菩提心。心有四种。一缘於正因缘生灭法发心。二者缘真空理发心。三缘俗谛假名发心。四缘中道法界发心。若是前来诸非。多是缘无因缘．邪因缘．自善因缘．自度因缘。非正因缘。无大慈悲。不能为物故。非菩提心。菩萨见众生起十种邪无等因缘。为此而起大悲。良由众生不识正因缘故而起九种邪恶。邪恶即是集。集招苦果。菩萨为欲拔此众生苦习故。而起大悲。兴两誓愿。众生无边誓愿度是拔苦故起。烦恼无量誓愿断是拔集故发。又以众生苦集故则无道灭出世因果。欲与其道灭故而起大慈。兴两誓愿。法门无量誓愿知是与道。无上佛道誓愿成是与灭。是为缘正因缘兴起誓愿发菩提心。发心既正则行愿不偏是名缘正因缘发心修禅也。
　　次缘真净空理发心者。只是缘向来正因缘观此即空。众生颠倒谓言不空。以不知空故而起十种邪僻之有。有即是集。集故招苦。为此而起大悲兴两誓愿也。此之苦集即体是空。故大品云。即色是空。空即是色。色空空色无二无别。是名为中道。中论云。能说是因缘。善灭诸戏论。灭有二种。一善灭。二不善灭。不善灭即是析法观空。灭色故空。善灭即是体达即色是空。非色灭空。是为善灭也。欲与众生如此道灭而起大慈兴两誓愿。既识正因缘即空故。发心行愿皆缘於真。是为缘真净发菩提心也。
　　次缘俗谛发心者。假名差别有无量相。而众生不识妄生分别起邪起恶。二乘但空心所不到以空为证。菩萨於此而起大悲兴於誓愿(云云)。
　　又缘中道发菩提心者。此心亦名中道实理心．第一义空．庵摩罗识．佛性．如如．实际．实相．无住．无生等种种异名。如天帝释多诸名字。而皆离缚脱世出世有漏无漏有为无为等种种二边。故非生死非涅盘有为无为等。遮此二边名为中。即虚亡寂绝无所依猗。待边明中中不可得。绝名为中。能如是者。通取无上正真之理。目之为道。此理非因非果。非初非后。非发非不发。非道非不道。净若虚空而赴物逗缘。说於因果道心等。所以者何。众生心性明智如日。故曰覆之暗如漆。以初发心却除二边之僻。显出中道之理名之为因。究竟此理名之为果。通达此理名之为道。故上普贤观云。大乘因者诸法实相。大乘果者亦诸法实相。然此正观之心。不可破坏不动不退。名为实相。大论云。不动不退是心名萨埵。若不得此心入诸禅中。皆不名波罗蜜。若以此心入次第诸禅。皆名波罗蜜。入二乘凡夫等法。皆名摩诃衍。故大品云。次第心中云众生。波若云何应修应行。佛言。心心诸数不行故名行波若。名生名修。此即是无生无行无修之修行也。此心若发。任运与无缘慈悲俱生。为众生说此依猗法。令免二边系缚之苦。名为无缘大悲。与众生实相不动之乐。名为大慈。故思益云。一切众生。无中计有。无我计我。凡三十二种。菩萨为此而起大悲。又大经云。一切诸法中。悉有安乐性。当知实相之理任运与慈悲俱生也。何但具此慈悲。亦具一切。故云诸法虽空。一心具万行。但众生得乐之时。非是如来将乐授彼。彼自有之。如贫女金为其耘掘。拔苦与乐其义亦然。又自得乐是自生。如来与是他生。四句破(云云)。无此四性而说自乐(云云)。又前三种发菩提心。今称三种四谛．三波罗蜜．三因三果．三种誓愿。而不名为弘。今中道之心缘无作四谛。该括四弘而起誓愿。得称弘誓愿也。问。何故非弘。以不称理故。悉是缘众生缘法而起慈悲耶。答。如女人謟曲故。故不称为弘誓也。若中道之慈。此慈称理。不名为謟。如大爱道经。女人而无謟也。实相之慈。慈即如来。譬如慈石吸铁。离石无吸。离吸无石。即吸是石。如即慈。是如来。故名弘誓也。又如中论云。若计诸法定性。性名定实。实有不可改变。如是则无四净四行贤圣道果三宝出世因果。亦无世间罪福一切世法也。若计诸法定空。堕断灭中。亦无世间出世贤圣因果等法。但有虚妄颠倒流转以自毁伤。若能作中道正观。体达无性。深识苦集。能治之观即是道灭。是则三宝四谛八法寂然。皆无毁损。故云不坏假名而说诸法实相。是名缘中道发菩提心也。
　　料简法门无尽誓愿知者。门名能通。通即是道。无上佛道誓愿成。此云何异。答。法门横辨。佛道竖论。问。涅盘亦名道。实相亦名道。实相大道佛从来故。般若亦名道。此三云何。答。若三德而论。法身亦非。波若亦非。解脱亦非。并别一异皆非。三法具足名秘密藏。那可偏论。今若别论法身当体。从法身起行。行即波若。波若名为道。通至涅盘。今取竖所至处名涅盘。是无上道。度所得处即是般若。名为法门(云云)。问。中道实相非佛．天．人．修罗所作。云何言发。答。虽非诸作而隐名藏显。名身能作。如上体达。待隐不发称之为发。问。为因禅能发心。但希向论发心。答。俱有其义。若能希向名之为解。解为行本。因禅增进悉称为发。问。菩提心非常非断。为当别有一理为当尽此常断。而言非常非断名为中道。答。此约空有二门(云云)。问。何不取真为佛性耶。答。中道是究竟。真俗是境界佛性耳。又约理为言。一切诸法悉有安乐性。何简真中耶。答。约教见真者。未见佛性也。问。悉有安乐性。草木有耶。答。入理悟於平等法界者。无复人草之殊。未悟谓其事别。如梦种种。悟已则无之。问。迷实相起苦集。解实相生道灭。道灭异苦集。苦集非道灭。苦习非实相。道灭亦非耶。答。只迷实相为苦习。只解实相为道灭。譬寒结水而为氷。温融氷为水。道灭亦如是。更无别中道异於道灭。异於苦习也。出法性外无法故。故不离也。问。寒结水为氷。氷喻苦习。寒喻於违。今融氷为水。水喻道灭。温喻中道。何得道灭之外无中道耶。答。不然。寒是习。氷是苦。温是道。融是灭。岂得异温融而别有水。水喻既然。不得更求中道也。问。菩提心与愿有异耶。答。心是正体。从体起用名为愿。问。论云。菩提心名大愿。今四弘亦名愿。是则体用不别。答。此用从体起。不得相离。体愿用愿故通称愿耳。问。若愿能显体。六度亦显体。此今愿耶。答。愿显体者四弘是。行显体者六度是。显义乃同。行愿为异。
　　释第二正明修禅所为者。前菩提心是目。今修行是足。目足修故能入清凉池。从此去为三。初从欲满四愿去是行行。二从我今住何法门去是依禅为门。三从问曰何不遍行十度去是明禅摄一切法也。今初修行行发四愿。以四譬譬四愿。如文。
