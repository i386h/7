<!-- { "loadSidebar": true } -->
　　第三魔邪者。此约初禅十功五支明。若过若不及。随二边有增减之失。名之为邪。若明过则见日月晃朗。或复生於空解。若暗证之禅。明慧空解生时。但明此空法而不能广明法相。若带观发触。明过生触解。则世智辨聪。此师利使之相也。当一一历若过若不及。广明邪相如文。问。初禅那得有邪恶。答。恶入禅中。禅体非恶。恶入禅中能发成一切恶种子。为诸恶之本。又是边境故身在欲界故。故令邪恶得入。又带欲界心入禅。故恶得入。如人开门户。贼随而进。以欲界心中先有此邪气分。是故来入。若初禅不觉此二十种者。但有一种即能坏禅。如二十人伴。一人是贼。十九俱罪。若能於初禅觉识洮练。邪恶既灭。进二禅中无复邪恶之失也。复次十功五支终是二十三心数。略撮要者为五。更细分别为十功德。广论是二十三心数。例如阴入界开合(云云)。今觉观还欲觉观。发喜是受数。乐是猗喜生。乐还是受数。一心是王。故知终是心数中法也。今十种功德中。空是相数。何故尔。欲界想粗相。见森森之存。初禅想妙。见有是空如云如影故。明者只是作意於境。界界分明了。所缘处的的不乱不暗也。濡心自在只是念数。念数持忆不失。出入自在。定即定数。喜乐即受数。解脱即解脱数。善心即行。行即思数。慧即慧数。境界相应即是作意於境数。禅既是善。但取通十大地心数。取善心数。除烦恼心数。但约二十三心数以明广略耳。若欣同者。为作心数名说。若欣异者。为作五支十功之名以赴。前人之欲岂可闻其名异而生诤竞(云云)。若进入二禅者。呵初禅觉观为患。恼乱禅心。初禅即谢。二禅即发。云何呵厌。如禅经云。如人大极时欲眠。若有唤呼声。其心大恼乱。云何唤呼。初禅有八触等法。若於一动触发。即有十种功德五支之法。乃至九品进入。即是竖唤呼。若横发诸禅。即是横唤呼。一动触如此。余触亦如是。功德既广。观心缘之亦多。喜乐动心纷纭重迭。以之为恼。得入一心安隐为快。譬如人受五欲。疲极方欲眠寝。而宾容复来。弦管又奏。乃是娱耳欢心。而欲眠为恼。今初禅以觉观为妨。三心乐以之为恼。若最初发触生觉观。此为成一心。次一品觉观起。能妨前一心。横亦如此。品品互相成坏。今呵此觉观。觉观谢。喜乐一心亦随谢。是故初禅名觉观。俱禅通体别体。即此意也。觉观谢已即入中间。单静转寂。名退禅地。如前分别。又入未到。更增一单静空。炅然安隐。此即入海见於平相。发是相已豁发二禅。其心内净炅炅。如明净镜。逾於从来。此是二禅内净发。问。二禅是色法。云何言心内净。答。以其发得四大净妙之色。胜於初禅之色。以此相故。照心即明。故言内净。此净与喜乐一心俱发。故名喜俱。禅净是色净。发此净故。心喜猗。喜生乐。乐息入一心。是为四支。若是初禅四大未妙。水大有别。致有八触横竖等相。不名一识。若入二禅。四大和融。妙而且净。无复八触四大之异。但言一识处。初禅由觉观故喜为粗。二禅以内净故喜故为深妙。此禅但有竖进。无八触横进。不妨更有余禅及无漏之横。是名进发二禅之相。若进登三禅者。此二禅虽善而有喜涌之过。喜即对忧故通。忧随心至有顶。何处不有。别则在欲界。而初禅已断。此二禅断忧而生喜。喜对忧而生。犹为喜心可动。喜失则忧明。识二禅过患。则进发中间至未到单静。次发於乐。此乐是色界净色最极之乐。前禅猗他生乐为粗。此禅不猗他生。遍身受乐。凡夫舍此为难。圣人得能舍。知此是因缘生法无定。凡夫染爱贪味故须舍支。次念支慧支。慧支是善巧防护。此乐但经论出处不同。或前舍。或前慧。此禅难故。故交加前后支相不同。当知为缘各异(云云)。此禅乃是乐俱。而乐坏则苦。故论云。喜乐虽是善。而有忧苦患。薄识过恶则进发四禅。中间未到即发不苦不乐支。亦名舍俱禅。亦名不动支。乃至定念舍等。四支成就(云云)。又此禅虽是不动安快。而是色法。患色如牢狱如疎如甑。呵色缘空。四禅即谢。发中间未到。即发空处空。空广心广。故言缘多即散。尔时舍空缘识。识多则散。舍识缘无识。或言少识。一解云多识则散。故缘少识则定。一解云为缘识故为多。今缘无识。缘无法尘。舍智缘无。名为少识。观有识如壅厕。无识如痴。更有妙定。名为非有想非无想。非有则非有识。非无则非少识。双非有无。故言非想非非想。凡夫谓为非想。佛弟子知其无粗想亦有细想。故佛呵须跋。汝既除粗。何不除细。呵师不能。何况於汝。故知此定具细想烦恼。约凡为无。佛弟子为有。合而名之。名非有想非无想。凡夫谓为涅盘。佛弟子呵之出界(云云)。
