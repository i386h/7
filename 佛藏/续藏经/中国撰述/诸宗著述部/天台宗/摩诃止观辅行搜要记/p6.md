<!-- { "loadSidebar": true } -->
　　今言下至四。惑渐也。先法说云。一二三四者。只是三观四教而已。次第累之。故一至四。此明渐之所以也。
　　次说法性下。明不定相。内外权实各二根性。故四不同。
　　从界内钝人下。明四所由。由迷解故轻重巧拙。真与法性名异义同。界内迷真。界外迷中。所迷所解虽同法性。能迷能解巧拙有殊。对於利钝故成四也。迷生苦集。解生道灭。利即钝离。巧拙亦然。所解即离。由能巧拙。
　　次所以下。举譬。双为界内界外作譬。以路人为父子名即。以父子为路人名离。如苦集体元是法性。义如父子。若谓为苦集。义如路人。可譬藏别。理同事异。名非骨肉。於异强亲。如苦集即是。可譬通圆。
　　从粗细下。合譬。若准譬意。内外各有粗细难易。今为生后不定。文相对说为便。故界内为粗。界外为细。余皆准此粗细。各用父子之譬。故云亦如是。从或云界内去至为深。此二渐也。故下结云。若作浅深等。渐也。虽有或言。文无交互。故非不定。
　　次或言下。六双交互不定相。最后一双虽无交互。但是文略。应云界内初心能破故为易。界外后心方破故为难。言若作者。从通出别故云也。
　　次皆大乘去。劝进也。
　　次料简中。初问。推理云集。既四教不同苦。何以但云分段变易。数既不等。因果差互。
　　次答中。先答次例。初答中。理而论之。俱二并四。今集从解。巧拙分分二。故内外成四。若顺於迷。集亦但二。今以解问迷。似如不等。此正破於不同之见。如四四谛等。苦集俱四。安有不同。次例如下。举例答也。如界内。或只是一。或小乘分。於见思不同凡夫。从迷亦只感一分段生死。次问者意。问前文论偈结中。以初对四谛俱名因缘生耶。苦集可尔。道灭何然。答中意者。能破还从所破有。或灭智生。岂非生灭。次引大经者。以深况浅。圆别尚尔。况藏通耶。故大经云。因灭无明之集。方成道谛菩提。集道既然。苦灭可例。
　　次问前文。法性是一。不应分於权实之理。复加即离而为四耶。答意者。开显故不二。施权故不一。即离亦为根性权施。
　　次明四弘者。弘。广也。誓。约也。释名云。誓。制也。今以四法要制初心。使至后果无乖先志。
　　又四谛中下。次辨同异。四谛是境。从境生解。故云约解。又四弘约解而生於愿。故云约愿。又谛有因果。故通三世。愿期於当。故属未来。又四谛约理。理通三世。四弘是愿。但期未来。皆须上求下化。故但名异义同。问。若尔。何须更明。答。谛通大小。弘誓在大。故须更明。弘通偏圆。六即唯顿。是故复明。
　　初释生灭中。初亦重引四谛为境。
　　心不孤下。集境也。是因缘成。故曰不孤。从此根尘下。示此因缘是生灭相。根因尘缘心生。即是所生之法。三相者。如前分别。四心者。难可禁止。故名为窃。相续不住。故曰新新。次引喻中。睒者。暂视貌也。烁。明也。此乃分喻念速於此。遄者。往疾也。
　　次色泡下。苦境也。广如大品．大论。泡沫在小。焰等在大。此是共部故得兼之。雨投水曰泡。水击水成沫。远视热有炎。蜃吐气为城。药加物曰幻。倏亦疾也。言一箧者。众毒共箧唯苦无乐。故名为偏。事在大经。四山合来。等者道境也。大经云。有四大山从四方来。当设何计。答曰。唯当专心戒定慧道品。不出戒等三故。竖破下。灭境也。破倒灭集也。截死灭苦也。惑灭先粗后细故竖。苦除无复前后故横。约次第断且作是说。倒即常等。历界渐深。有谓三有。流即四流。见等漂没故名为流。三界见为见流。欲界一切惑。除无明为欲流。上二界惑。除无明为有流。三界痴为无明流。经云下。引大经证。经云。佛告诸比丘。我昔与汝愚无智慧。不能如实见四真谛。
　　火宅下。由不见谛故在苦集。着爱名喜。着见名戏。
　　是故下。正明发誓。如释迦下。引同瑞应云。悉达厌欲。游四城门。天帝於东门现病。南门现老。西门现死。北门现沙门。见已问之。天帝皆答。太子曰。如沙门者唯。此为快。夜半踰城至王田树下。见耕者出虫。乌随啄吞。因兹发誓。故今引之。似弥勒等者。初厌世时。攘佉以宝台施之。得已施婆罗门。婆罗门毁拆。因觉无常。次只观下。无生弘誓。所观不别能观有殊。以四性捡。故得即空。故此下文引自他等以示其相。此心等者。内自外他共等可知。性即性空。
　　但有下。即相空。空有不二。是非双寂。
　　如水下。引譬。大论云。如水中月。小人去取。大人笑之。有身见故故有去取。知性相空故无忧喜。
　　集既下。别譬四谛。一一皆先法次譬。唯灭阙譬。集譬意者。热空尘三而生於炎。渴故谓水。爱及欲境因缘力故。加於欲想为之所迷。苦譬云水月者。不了谓实。阴亦如是。无实谓实。道谛法说中云。不应言我。行即空等者。一切皆即。有何可简。若有简者。如避空求空。譬中云。如筏喻者。具在中含。意云筏尚须舍。何况非筏。是则道尚须舍。何况苦集。灭中若欲立譬喻者。灭既即空。不应於空而求体实。苦集自灭。岂求灭实。一期为寿。连持为命。众生本无。焉计寿命。
　　经言下。重引证中云我不欲令等者。大品明无生法中。无三十七品。是道本。今无无四果者。是灭本无。
　　次依例下。大师例经。经既道灭本无。亦应合云苦集本无。我不欲令有色受等。苦本无也。不欲令有贪嗔痴等。集本无也。经为利根举胜兼劣。大师反况。故具存之。
　　但愍念下。正明发誓。文阙誓由。以愍念兼之。应云愍念众生不知无生幻化谛理。是故起誓。
　　次以达下。简非显是。苦集空故不同九缚。今复达空故异三藏。道灭空故故非一脱。今能达空亦异三藏。
　　次别四弘中先总次别。初总明中。照知一心。迷解无量。十界苦集。四种道灭。故云无量。
　　次三界下。别明四谛。先苦集。次道灭。初苦集中又先总次别。初总文中虽未别释。言中已具三界苦也。一心集也。心工画师譬集。造种种色心譬苦。心称即集。六道即苦。
　　次如是下。别明集也。
　　如是生死下。别明苦也。苦集是所破。故具明十界。道灭是能破。但语长短等。还翻下。总明道灭也。还只翻向苦集之心。如画师下。总譬也。画师如身。手如心也。笔譬所观之心。诸色即六道因果。洗荡谓因果破也。墡彩如更修道灭。
　　所谓下。别明道灭。各列四谛。相貌不同。初道中云纡通直通至宝渚者。别圆两道品也。纡通直通至化城者。藏通两道品也。直通之中不云不净。但云身空等者。不同拙故。纡通宝渚中。具足应云。常．无常．非常非无常。文中乃至是略却常。所以重云无常。无常即空者。此是化他门。更重牒前化城纡直。不云不净者。亦是略耳。无常生灭也。无常即空无生也。
　　是人见灭去。别明灭谛。文中皆取断位为灭。具约四教以明灭位。言无作者。但是别家登地位耳。若尔。道中何故亦列纡直二种通宝所耶。约教证中存教故。地从证故住。如四念处云。别家以无作是果。於中初是生灭位。
　　次是人见灭去。无生位。从是人见灭去。无量位。从是人见灭去。无作位。
　　分别下。总结从心。言十六门道灭者。四教四门皆有四谛。云及一切者。通及十方一切佛法。
　　次观此一心下。依境起解。一心能通不可说心及以法者。能缘名心。所缘名法。一心通为迷解之本。今意且指出假心法。通至法性名非心法。
　　九缚下。简非显是。烦恼之中有如来藏。故云坐中。凡夫生盲常与藏俱却处生死。故云所伤。二乘眇目。偏真热病。谓藏为鬼。鬼等四者。以譬四住。不知是宝反舍逃走。五十余年者。五道也。合於修罗。故名为余。
　　起大悲下。正明发誓。
　　次明无作弘誓中四谛三谛离合之异。故以三谛总标於境。所观同前。能观永殊。能观既殊。使所观异。即此一念即是三谛。不复更论迷解之本。法界只是三谛别名。三谛互融故云并是。藏即是假。余二名同。
　　云何下。重释。并缘生者。一念具足百界千如。即此千如名为妙假。假即法性。法性名中。
　　非三而三下。复疎三谛亦成三谛。非三而三假也。三而不三空也。应更双非以成中道。文无者略。合空散假。双非中也。一异亦然。
　　次譬如下。举譬也。凡诸用喻。皆是分喻。於中镜喻其事稍亲。以明像镜三不可分。故合散等意。意甚相当。伊字天目。理亦泯合。二三无妨者。此逐语便。故略一字。
　　次华严下。引证理齐。故华严叹初住心云。如心佛亦尔。如佛众生然。心佛及众生。是三无差别。非合圆文。何易可消。
　　次引思益者。不了此三故名为愚。引净名者。解脱菩提三德涅盘。不离众生。是故引之。以显思益。次引普贤观者。既是遮那。何法不具。
　　若尔下。释疑。若皆具。三华严大品何以云空。
　　此举下。释者语偏意圆。诸大乘中其例皆尔。言微尘大千经卷者。正譬心含一切法也。勿守语等者。诫劝也。
　　次若得下。明四谛境。八万四千不逾一念。辨数具如法华疏中。总合经论众多。八万四千之言不出四谛。法藏即苦。尘劳即集。对治即道。波罗蜜即灭。数虽不殊。能治等别。故成四谛。佛法界等者。佛法界根也。对法界尘也。起法界识也。仍本迷说。故云根等。同名法界。故无差别。无明转等者。无明与明只是迷悟。亦名四谛三谛等也。所言转者。可以氷水喻之。如意符成氷水之义。
　　众生於此下。结责。亦名誓由。　是故下。正发誓。
　　前三下。辨异示相。故知以八万言之。与前三教道理永异。宛者。边高中下。边下中高。皆名为宛。以可见故。
　　次问答料简者。寄四悉简也。初问意者。前简非中缚脱俱非。脱兼两教。今显是中。何故四教皆名为是。答中意者。有三悉意故兼前二。虽兼前二但在菩萨。故前脱中但是二乘。
　　若究竟下。判前权实。实即第一义。由四悉故。通说四是。
　　譬如下。以多譬文。皆譬於实。然亦小殊。秘方譬教。伽陀譬智。乳糜譬行。如意譬理。权实显是者。四教兼权并云是者。具如向说。
　　又一是下。明一是异名。前料简中三俱成实。故今异名无复有权。一切经中异名应广。且随近说用此三名。初释一大事者。一实理也。一道智行也。无碍人等者。人乘行智以契理也。义当於位。意兼三法。此约自行因果以释。
