<!-- { "loadSidebar": true } -->
　　若通明下。纵而辨别。通明观后。容可缘外背舍八色。故不同之。复次菩萨下。菩萨纵发。尚具诸度。何况八色。故云随心即成。此以通别菩萨为况。文列六度。初檀可见。尸中略出三戒。害彼下。煞。引物下。盗。欺诈下。妄。乃至慧中云不生不灭。知不是藏。一切下。通具诸法。道品是慧。如快马等者。譬胜处心。
　　是时下。胜处功能。观为妙境。多入五品。因兹入住。故云近池。
　　齐此等者。且明分齐。亦得等者。如前破旧不晓论旨者是。
　　次明慈定。初中云得解者。寄修辨发。准教则善。成就名解。所缘有三者。谓怨亲中人。约处即是广大无量十方。三人俱上。乐名成就。诸经论中具有修相。修相者何。谓怨亲各三。并中成七。乐分三品。初从上亲以对下乐。如是渐增。上亲中乐。中亲下乐。乃至上怨得上上乐。又遍十方名慈成相。悲喜亦然。唯舍从中人以为初观。次怨。次亲。怨从上品。亲从下品。皆先易故。隐没等者。唯根本禅内外俱隐。及内外皆不隐。余皆不隐。因缘已下。一切悉然。
　　释观支中。云或得人中天上乐者。婆沙中问。与何处乐。答有说三禅乐中胜故。有说四事已曾得故。此名同等者。诸净禅中皆有初禅。支触名同。乐味则别。
　　若发等者。寄修辨功。梵民为梵众。臣为梵辅。婆沙问。梵福云何。答。有云一切众生福。有云轮王福。如是释王乃至梵王。有云除近佛菩萨。余一切人福。佛或时等者。婆沙所列具如今文。当知小乘亦具二说。
　　从菩萨下。明大乘中处处皆有。婆沙中问。余三无量心何故在无色。答。弥勒始知。
　　从若先得下。明二禅已上发得慈定。但云根本则总收之。亦应明位及判大小等。
　　若依特胜下。次依净禅。发慈定中云是一边者。定相既别。或可俱时。或可前后。故云一边。不净取等者。破坏违乐。慈定不成。虽无下。答。虽顺涅盘。与法缘合。此因通难。一往答之。无漏法似涅盘故。以对法缘。
　　问慈缘众生等者。二义相违。云何相发。答意者。定法难思。唯当仰信。大乘尚六俱发互发。何须致疑。慈定亦能下。作庄严释。何但相发庄严。更美慈心。既尔。余三例然。或互相发。此之四字明大小不净发於慈心。今文存略。言相发者。语虽兼前。今文正明不净发慈。余三无量心者。准慈心说。
　　若四无量下。判漏无漏。即从所依以辨能依。因缘等者。明慈定所依。所依既多。能依随转。次譬者。譬所依多。能依即多。譬有二意。初譬法体深广。次譬法妙难思。次合中。初正合慈。次兼合四。山左等者。太华已东名为左儿。不识京畿珍羞之味。周孔注云。置滋味曰羞珍者。味中之上。井蛙等者。海若。海神名也。非者斥也。衒井宽而斥海狭。
　　因缘禅者。此是行者立观之要境。翻邪向正之始行。体即三因佛性。正种能成摩诃衍妙乘。故於此中广明乘相。
　　正明发中云能缘所缘等者。观十二缘凡有二种。若推果知因。如先观爱。具如玄文。若推因知果。即如今文。虽明发得。寄修方知。於定心中所缘善恶。能所和合。得名为业。业必招果故名为含。
　　次推。由取乃至无明。故息现因令免当果。六疱者。头身手足。又云眼耳鼻口及二十指为二十四疱。若因根本等者。则根本等皆成因缘。即忻慕为因。禀教为缘。定体成就。名所生法。即名因缘以为能成。即是有支。随何地定成何有支。言诸禅者。即且约根本。即指根本竖论诸地。
　　如是等至取初禅相者。应云非想。且从初说。粗细住等。非心所期。是故不论。
　　如前二十五方便者。本期各别。具如第四释五法中约初禅释者是也。言悕望者。即五法中欲故二十五法。皆期初禅。又知此受等者。约观境立名不同。
　　三世上至等者。但有界系皆属因缘。不同婆沙界系。料简如向。因缘发根本者。初发因缘。谓推三世增减。四生不同。具如玄文因缘境中。及俱舍．婆沙等。并於定中所见分别。乃至三世相异。立十二名。推根本等以成十二。复从十二发根本等。乃至特胜等者。应云特胜等因因缘发。以因缘等多依根本。今从所依。故云因根本发。亦同慈心依根本发。判属有漏。依特胜．通明亦同慈心。故云例也。
　　次此观下。明受名不同。三世等者。判事理。虽云思惟不能破惑。次譬者。五停如密室。念处如明灯。故知密室无破暗功。如富那下。证能破惑方名理观。欲闻慧者。指四念处。言领解者。如大经中佛问。汝见世间常无常乃至边无边等耶。若言常等名见名着。又问。汝若燃火。是火灭时汝知不。答。如是乃至五阴。若爱灭时则二十五有灭。故领解云。我已解已。
　　此因缘下。判今属事。次引经论所出不同。皆可为境。璎珞十种者。彼明第十地十种观法。至第六因缘观中具列十种。具如第二卷引。
　　次明观者。通论十禅。总一观法具如后列。若别论者。一一别出余禅。不云今此别出者。以少故。九禅待发因缘不然。稍似阴境。以恒现故。兼现及发。故可别观。初龙树下。明观意。论通大小。因缘为宗。故今引之证通。观论师下。辨谬。
　　今言下。破谬。凡云宗者。别显宗致。二谛语通未足辨别。言何品者。以论通意破无别宗。况遍诸教岂独论宗。而皆破尽者。论中诸品皆破为名。如云破六情破染染等。品内观法破皆尽净。六情是俗破即名真。故知二谛非论别宗。
　　论初下。正示。论宗则通别皆别。故不同旧。舍别从通。北师下。重斥。纵语因缘全迷通别。指傍指救。宗旨不成。故论后文傍申小义以救小宗。故论云。已闻摩诃衍竟。今明二乘义。况於前文小是所破。如何所破用立为宗。
　　佛去世下。出论观意。佛在根利广观非宜。佛去世后多迷缘起。故广破缘起以为观法。次明今文。依论观法十乘入道。广破修发二种计相。
　　次思议下。初境中思议。正用大经观因缘智。正当今文四圣法界。圆在思议。进退比说前六可知。声闻中云七种学人者。三果四向多生欲色。亦有无色那含。具如前说。下智且以声闻摄。当教中因位三乘通教。缘觉亦复如是。次明中智。云结业尽不尽同前者。缘觉无有当生不尽。既摄三乘且通总说。须判声闻尽等同前。
　　次若转下。六度菩萨经中通漫。总摄三乘。今从心异与小共。又为成十界。则三菩萨别为一流。虽俱发心所期又别。故今复离三位释之。此六度中虽云般若。终成伏惑通教菩萨。云转等者。空慧已成。般若度竟。又云转行有为六度者。应云五度。但通说六。亦可转事成事。即生灭智。菩萨语通。未断同前。以即空慧导於五度。逈异事度。故云福胜。以因缘故报生亦胜。不及别圆。复名为小。应云八九地前。何故云六七前。八九是断已位。六七正断位。
　　次若转下。上智转见思等三为一切智等三。但至行向者。且让证道同於佛界。为存次第。弥在地前。言同前者。住中同前断见思位。界内尘沙同两菩萨。界外虽别。且从通论。若转下。明上上智。先明上观为不思议境之能观。
　　次重释不思议境。初总立三佛性。次若通下。辨通别。虽有通别。共成圆义。通谓支支皆三佛性。次若别下。别对三性。
　　何以故下。判别对意。道即是德。故别对之。若尔。何得有通。答。别义复通。从理便故。故别对中三皆正因。次性德下。释前三德。不纵不横。初后不二。净名下。证不二。生即佛故。故知不二。
　　若五品下。判位。云未断同学人者。同初果向。铁轮同无学者。且一往以长别三苦轮对之。虽复变易等者。六根断惑虽同。二乘生变易土。其处亦等。依正胜劣不异二乘。五根属福。故云生福。内智功用从初永乖。释论下。证二乘人变易身劣。根钝即五根劣於六根。若别圆下。明胜前二教。此即圣位。不与前同。证道同故是故合说。仍顺教道立本别名。
　　若三贤下。证圣因位始终皆胜。故前明别但在行向。初地已上入圆三贤。是故约证不分别圆。但语三贤十圣位耳。
　　若最后下。次明果位。先明三德。次三涅盘。净名下。证前善恶成方便净。善恶是缚。即缚论脱。恶中举极。故云五逆。
　　复次下。对不思议十如十境等。及问答料简。显前因缘。三德难思。初对十如有两重者。以由因缘有两因果。次对十境者。通论十境皆十如理。今从名便故复别对。文虽别对须在一念。
　　次十二因缘下。不摄入一念。华严等者。经但云具。不云十界。只是语略。凡诸大教云一念者。例皆如是。
　　问十二门等者。释疑。缘谓因缘。法即所生。因缘生法悉皆无生。以论中问而问今文。今文处处云在一念。论问意者。为在一念心。为在多人心。为在此等一念心耶。
　　答中初总答者。多人一人。於今一念悉皆具足。虽多人心不出百界。百界一念本非一多。次引大品以释相即。诸法趣因缘。因缘即一念。因缘是百界。一念皆具足。今说下。翻前难且直尔云十二因缘者。指向两经并云一念具十二缘。其实经意正云十界。
　　复次下。定前一念以成观境。故今即是一念禅心。而观境故。简示云不同妄念能了妄念无一异相。达此无相。具一切心。三千具足方乃得名一多相即。
　　譬如下。具足须如阴境三喻。故指法华安乐行等。
　　真正下。次明发心。约前一念而分因果。为弘誓境。故简生等三假名义。当别教故也。次引华严者。三教皆是菩提心魔。
　　约此下。正明发心。约一念心生此十境。远翻此境以起弘誓。次安心中即是一念十界。三道苦即法身。非止非观。业即解脱止也。烦恼即般若观也。二即法身而寂而照。
　　次破遍中。文虽宽狭。不殊阴境。此文既狭。故即横竖而推一念。
　　次通塞中。亦寄於次以论不次。出假文中云不通不塞者。不通只是塞。不塞只是通。次於番番下。捡校三假等文。亦寄次第。
　　道品中。亦先道品。次三空。初道品中初明念处。作通别两番。初番文中。身念已云十法界竟。下三但云一切十界。皆具四念。故名为通。
　　别中又有三番不同。初番阙受念。应云无明行名色生死。爱取有支中受阴受念处摄。然别中两番皆具五阴。取义各别。初又但取现文。以属念处。次取现文。以望过未。过未堕世。以属法故所以少别。
