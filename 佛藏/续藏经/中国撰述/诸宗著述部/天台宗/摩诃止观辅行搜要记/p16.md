<!-- { "loadSidebar": true } -->
　　一智者下。初对三谛辨智离合。从一至四以观三谛。以一对三乃至以四对三。文相可见。请寻文相。初虽一智一谛。语已含三。至三智文。将向一智开对三义。是故得是离合之相。若二智下。二智观於二谛。智谛虽二。义亦含三。如云权即一切智道种智。观於俗中有无二谛。若离权为二。对真为中。是则俱三。三智观三。主对易见。四智者。权实二智因果故四。二之与四亦只是三。如向所辨。言智慧者。通则无别。别分因果。如经中云。诸佛智慧。此则从通。论对因果。此则从别。识此二义。教门意尽。今依论文以分因果。慧上加道及种。智加一切及种者。道是因义。种谓种别。则显因果事类不同。果上法遍。复加一切。又言因中理体等者。因时谛理一念具足。果满有用。故加一切。因中道慧理具中道因。中道种理具二谛。若至果时。一切智见中。一切种智见於二谛。此一切名。不同二乘。对义别故。因中道慧是实。道种是权。果时一切是实。一切种是权。言总别者。直语道慧及以一切。故名为总。各加於种。种故名别。直云道慧道种慧故名为单。各加一切故名为复。
　　如是下。结智照境。因果俱三。
　　若经中下。举例。若得前诸智。从一至四唯观三谛。假使诸经五至无量。亦观三谛。故云使入。
　　次约十一智者。余教唯十智。大品加如实。若十唯藏通。十一通别圆。及以通利根。而言十者。世及他心苦集灭道法。比尽无生。十与十一随数照境。合而言之亦照三谛。世及他心照俗者且约有漏。苦等照真且约通藏。如实照中两教如前。而谛不开故云不动。
　　复次下。明俱开者。随境设智。俱不开者。唯一佛乘亦名开权。若智去结归显体。教辨开合意在显体。
　　次约谛智合辨者。谛智并论故云合辨。四教兼接五段不同。一一段中皆先境发智。
　　次明智缘谛。初三藏中两谛共发者。唯佛双照假立中名。是故云共通中。云真谛共发二眼智者。真含中故。
　　次接中云开真出中者。接得入证。方乃中出。
　　次问意者。何以但别接通。不云藏圆。答中初明通须别接。若初后不闻。即属前二。初后皆闻。即属后二。复有通人八地闻中。进破无明。见中必假通教二观。故云别接。言别接通者。有二义故。教邻近故。中理别故。
　　不以下。明不接余教之意。不接藏中云不以此果者。不断惑因。不名接故。地住八相。不受果名。通中九地为因。第十地八相为果。若被接者。亦得八相仍旧望因。且受果称。故不接余教。有四义别。一者。三藏因拙不可接故。二者。中续接之故得名接。三藏菩萨始终同凡。无中续义。三者。地住真因亦破无明。已有八相任运流入。何须更接。四者。不受接名。教中无故。文中初义即此第一不可接也。第二正当通教。若接入教。但在行向。入证在地。若接入圆。望别可见。今文中无。若三藏菩萨非不趣后。不受接名。三祇百劫入别在信。圆在五品。但名初心。不名中续。然虽接通二地来者。亦同三藏。故四念处云别圆用通为前方便。即此义也。又云不将此果接十地因者。被接之义始破一品。岂将接别破十品因。自望妙觉名因。不趣一品之果。若接初地一品义齐。况复还成以别接别。若接地前自用圆果。何须却指一品之果。言不接十住者。尚不接别十地。岂更接圆十住。比向接别可以意知。第四义者。只以别理接於通理。玄文有圆接别者。存教道故。今但论观故置不论。问。接与不接。何者为最。答。始终不二。则不接者胜。如历任至极。则从接者强。
　　次明得失者。初标自他思议不思议以为得失。故知圆人离计复能利他方乃名得。
　　若言下。出性过相。此中性过语势稍别。诸文则境智各论。今乃境智对辨。虽复对辨义仍从单如。初文云不相由藉者。语似自然乃是自性。何者。智不由境是自性智。境不由智是自性境。为相对说。云不相由。故智中云。智从心生自然照境。
　　如物下。譬自性也。
　　若言下。他性境智。言相由者。语似共生乃是他性。智由於境。境由於智。故云相由。譬中相待亦是对说。若言境不由境等。共性境智语似无因。乃是共性。既不独由单境单智。境智因缘故境故智。故名为共。亦应立譬云。不独由长不独由短。名长名短。
　　若言下。无因性则不由境智故有境智。亦如是。亦应譬云不由长短。长而短。意欲斥前所计最劣。所以云计有过者以增苦集失道灭故。初增集中云四取等者。依四句着故云依倚。依此自高故有爱恚。有爱恚故亦生痴慢。具八十八故云一切执成。戏论为诤竞本。由成兹业转至来世苦果深广。故云如海。当知下。结计成过。
　　故龙树下。破性辨得。伐者倾倒也。破亦如计。还相对说。故云相由。若单说者。例余准知。此中尚破圆计。不独破外。龙树用此申通佛法及成教观。世多不依徒立余计。况复龙树无依佛经。如大经中佛告须跋。一切无自相。亦复无他相。无自他共相。亦无无因相。是例甚众。故大小教无不用之以为观法。
　　今以下。今家用之以成二空。性破即性空。无依即相空。空故非边。故云常一。与中智合。名见般若。
　　次以是下。以句对教。对教四句如常所用。欲令义遍故复各对。总别四句一念具足即是圆人。一念四句横竖收束一切诸法。但举初后。中间可知。若第十卷。但以君臣对於自他。岂非大师於法自在。今生生等。以对藏等其相如何。三藏人云。境常生灭岂待於智。智亦如是故名为自。通教人云。由无生智令境无生。名他性境。智亦如是。别教人云。由本有理。复藉缘修。和合方能见本有境。故名为共。智亦如是。若从假说。由所化境及悲智心。令境成益。智亦如是。圆教人云。不可思议。非境非智。若照不照。境自天然。名境不生。若观不观。智恒本有。名智不生。既俱不生。假名境智。文中且立身子．净名以证初后。若欲比知。三乘无说以证通。无言菩萨以证别。皆云苦集不生者。斥前性计但是苦集。今观法性四俱叵得。若别说者即当教理。皆不可说。
　　虽不下。为他四说。
　　虽作下。结成二空。言如前者。具如向来。始从若言至心行处灭。故金光明者。彼经云。不可思议智光。不可思议智炬。不可思议智行。不可思议智境。经加光炬以叹境智。皆是圆义。故皆云不思议。具如体相中说。
　　若破下。判不思议权实。如是下。约教以判。显不思议。初三藏也。即约从别。教教皆四。则教教对凡方有性计。又前二教圣於后同凡。全同性计。当教化他亦名为得。展转相望乃至圆教。自他方乃名得。别执真缘成四计者。佛赴缘说。执则成过。圆教方云教证。实者形斥别教。藏通俱权。别证方实。然别教教道人多迷之。是故今文借地论判有二义。一者约行。地前为教。登地为证。二者约说。为地前人始终俱教。亲证名证。如云真如为惑所覆。十度对地。向后观中五地世学等。
　　何故下。释教证义。
　　无思下。正明圆人无失成得。以明今文显体之相。
　　次明摄法者。初来意立疑。
　　次今则下。释。先总释。应知名略。所摄必周。
　　何者下。释。先举喻云。如得穴得珠。遍治遍具。是故二名无法不摄。故大经云。於一名下说无量义。或作一义说无量名。大品下。既云皆学皆入。故知遍摄。
　　今更下。开章别释。一实定慧以为能摄。事理等六以为所摄。所属於能故云摄法。虽辨六义理无分张。成论小乘尚以止观遍摄小教。况大教耶。此中列六。全依成论。大小虽别。能诠名等。
　　从事理下。略结所摄。事即五章。理即理也。解即是智。位通因果。复摄於理惑智行教他余自。自行化他因果摄尽。此之六章文六义二。各次不次意唯圆顿。
　　一以下。别释为二。初六义当次及不次。后相摄文唯是不次。初云理者。只是权实。约教分四。今唯所诠。是故但二。
　　次摄惑中。还约理辨。由迷二理通别惑生。迷理之本所谓无明。故通别惑皆约因缘。初迷权中云独头者。婆沙云不共无明不与使合。论问亦有不共掉等。何以不论。答无也。所受喜乐者。乐。五教反。
　　是十二下。束为三道。展转互通。故名为道。大论．地论．婆娑．俱舍。其意悉同。
　　成论下。引证三道。问。三障三道余二名同。苦报二名不同者何。答。名异义同。报上加苦。又有报皆苦。问。障道何别。答。能蔽名障。互通名道。并从过患以立名也。合十二互通。故名为道。又与论同。论名业道。今须三前行等者。辨起前后。将教所列对行辨之。文列次第。身口在前。意三居后。先起意地。故云前行。文列在后。故云后三。身口后起。故云后行。文列在前。故云前七。中字但是助成其语。亦如五阴。文列与起亦互粗细。四谛因果亦复如是。今以成论十业道义以释三道。论十不善业道品云。前行后三。后行前七。三是业非道。七亦业亦道。今文初二句及第四句与论文同。义亦不别。但第三句。论意以能行为业。所行为道。故以意三是能非所。故云是业非道。今意乃以能通为道。故云能通。今文前七复有二义。是所行故亦同论意。故云是业复是道。二是能通。通至后世。复名为道。三道义成。因缘理具。牵连等者。阿含中佛责不看病比丘云。汝为何事而出家耶。为畏王等。为舍牵连。三世系续。故名牵连。十二轮者。展转不穷。
　　若迷实理下。次释界外对。亦立相应独头。名同意别。须对界外诸使明之。等觉犹有二种无明。故引宝性证界外二种。三种意生等者。准楞伽云。佛告大慧。譬如意去速疾无碍。故名意生。又云意忆生故。名为意生。三别名者。经云。三昧乐意。三四五地心寂不动。二觉法自性。即八地中普入佛剎。故以法为自性。三种类俱生。了佛证法。经约通教及别接通。今文诸处皆云在前。三教者以义通教。故既云八地觉法自性。当知三昧通至七地。即入空位。故云三昧八地。入假故云普入佛剎种类。入中故云了佛证法。依今家判。但以修中为了。未必已证。若接入别。在住行向。经兼始终故并云地。即通十地。今谓作意生故。显非证道。故今家判与经意同。言五种者。经唯有三。今义开五。三昧开出三藏二乘。觉法开出别教十行。亦可为七。即两教二乘各开二种。故云凡有多种。
