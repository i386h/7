<!-- { "loadSidebar": true } -->
　　上二下。寄文殊外化以明权巧。毗舍离城有尼乾子。六万眷属。身子往化。皆舍之去。文殊化为异道师徒。入彼众中。初同后异。彼弟子皆付文殊。用为说法。悉皆信受。五大精进者。佛悉起行。方名为大。若有勇健解髻与珠。故此勇健名之为大。
　　不动下。引金光明。果精进况不为二边所动。永不退入恶道。不失实相正理。方名菩提。萨埵。即萨埵王子。往为大法不惜身命。已名精进。今至果地起礼骨塔。复名精进。
　　上两观下。重约赐珠。比决开权。明精进功妙。故佛轮正见小众。莫不赏赐。前虽随功。终归解髻。一代利物归乎法华。
　　三正修中观者。先且泛举。虽知难观。若直令观中破细无明。凡尚不识欲界无明。故云悬绝。尚非四眼二智所及。岂肉眼能见情知虑耶。是故斥云非眼虑等。例如下。例易况难。引难从易。故举二观以况观中。难则俱难。易则俱易。初举真况观真之时。亦无色像。推阴假渐似渐真。
　　次以假况。恒沙三昧何由可观。但观於空渐明渐利。今观下。次举例。前但研二智。渐见中现二智之体。既是无明。观此无明即是法性。自然双流自然双照。如竖说尚似非遥。况观色心无非法界。故二智体并是无明。言智障者。有三番释。初番。二智是中智家障。故名智障。次又此下。中智被障。故名智障。三又能下。能所相对。得智障名。至此卷末。具引达磨郁多罗释。
　　云何下。欲观中道先审观意。云何得知二智非智。以观审之。知非智相。既非智相理须观之。次观此下。正明用观只是三假。一一假中皆以四句自他研责。初观无明即成因假。言与心相应者。法性为因。二智为缘。与心相应名所生法。法即无明。故立无明为所观境。此下用观。四句推捡。二智叵得。问。若尔。应唯推无明。云何复与法性对责。答。中智望之。贬为无明。今未识无明。但推二智。法性无明自他共离。作此推时无明自破。
　　作此等者。明能推观。亦应结成二空等相。但是文略。遥望见者。如夜见杌。杌譬法性。人譬无明。故初观时二俱未审。起四句下。合。既云起执。似初观中。为成次第居二观后。执故失中。故名无常。前见思等者。述所破也。不同前二。但破见思及以尘沙。今推观智。即破无明。言金刚者。非二观智之所能破。能破须譬龟甲羊角。观破下。结名。二观如文。此理下。不观观。
　　复次下。明三止。初总明用。止与观不别。略列而已。体是即寂。与前为异。如持下。引譬。观无虫水。见尘似虫。而不审实。十住见性亦复如是。今全未见。义同不了。亦可用借前人杌喻。意亦如是。
　　复次下。六十四番。如是下。重示四句方法之相。句即是门。由一一句皆能通理。为不了者施设多门。即以四句为能通处。非所通理。因能通处见所通处。故云因门。随句见理诸句自融。诸句研试会有相应。烧名起执。具如前释。
　　次观法性即相续假。虽观无明。无明未破。有一分定。谓为法性。是故须推为从何生。此中先牒前法为所观境。先法次喻。喻尘杌者。双指前譬。前观无明知非法性。故喻尘杌。今观法性知非法性。所如尘杌。应须观破。不了之想。具如破见相续中明。准前亦应成三止观等。文略不说。
　　如是下。六十四番。修观法尔。故无余途。三观真缘。即相待假。初明行。相待为境。即观法性无明观智。初总立。应知此智未见中理。故知非智。推此非智待谁得名。亦有二待。望佛为横。我当为竖。
　　如是下。列句。若缘下。用句。但破真缘。共离自坏。缘在地前。故云无常。若从缘生。即从无常生。终无此理。若其诸佛及我将来。是真修者。真不名修。
　　释此下。寄慈辨失。真自下。正判。四句观成。横竖俱无障亦叵得。
　　何以故下。释无明体。何故叵得。待智故有。智无故无。所观既无。能亦叵得。
　　若执下。辨失。初明是障故失。次若不下。不执故得。以能通故。成门名得。
　　若得下。能契於所。所亦成得。四既无四。一亦无一。此中阙六十四番。
　　若有下。次明化他。问。前之二观亦应化他。答。自行未满。所谓下。别释初缘修。有法有譬。法中云无常等者。如前所说。前为破故。故云不应。今明随机。语同意别。无常望常。无常是他。故大经破外道中云。汝法中因常而果无常。何妨我法因虽无常而果是常。故可从缘而生於真。
　　又云下。譬他生。伊兰如无明。旃檀如法性。故阇王自述云。今我得见从伊子生旃檀树。旃檀树者。即是我身无根信也。法王性种自也。从谷生故名之为种。谷种不变故名为性。从我心生。义之如种。无始不变。故名为性。不同从佛。故名为自。次因灭等为共者。由自法性。乃外观他。故名为共。或言下。离非内非法性。非外非缘修。一一句末皆应结云。得是智慧。无得等者。结前观成。以成离性。故云无得。得是智故。故云得。得即是假。无得即空。得无所得即是中道。诸菩萨下。作论申门。天亲地论。法性成自。余三准知。中论申空。余三准知。若得门意。四性起机。则无所牟楯。牟字应作矛。兵器也。应作盾。傍牌也。如楚有货矛盾者。言自相违。
　　若用下。依门中悉以修止观。经论下。功能。如此下。明门中观行功德允合也。
　　问下。料简。初问者。二既相即。应俱破显。答意者。虽俱假立。终无并住。虽无并住。无明在故。假立二名。法性生时二名俱泯。次问者。既二法不并。何故相即。应立对门。文且一边。所以不更论一边者。欲於迷示理故也。答中二喻。初喻意者。具用二对。如为不识。一句冠下。二句约人。各迷故须互示。从一人说终但一边。恐迷氷水。更引珠喻。何者。氷水二法。以互相倾。易生别计。故举珠体胜彼相倾。故水火珠过缘生二。虽从珠喻。应存氷水。合喻可知。
　　次位者。初释修证存次第故。故用地前为二方便。至初地已任运遮照。故前后遮照以为登地方便。
　　次修下。斥权。先立三人。即通八地。别人初地。圆人初住。
　　若别接下。明通八地。被接者知。方乃得云。七地论修。八地论证。若第三卷从下根说。故八地闻中。九地伏无明。十地破无明。此中中根上根亦可四五地接。教多从下。其位定故。
　　如此下。斥於通别。虽即亦破无明。权说位高。是故须破。初心不得修乾慧者。问。通人乾慧初心得修。何故斥云不得修耶。答。举劣况胜。当教乾慧自有三贤。初心且令修五停故。自望念处亦未得修。次斥别位者。初立信心经六十劫。岂可得论回向修中。
　　次今明下。正明圆位。初文五品。引法华经。释成三观。空坐中衣假室。复以定慧助释衣等。座毕竟故空圆。衣寂灭故中圆。室慈大故假圆。又皆云如来。故三皆圆。即相似位。
　　见鹤下。譬。大经云。见有二种。一相似见。二了了见。故以见鹤名相似见者。如眼见色观。故以见鹤名相似见。了了见者。如眼见色观行尚见。况相似耶。次引例。可知。
　　今五品下。正明中位。次引华严以证初住。六根位中破界内尽。且名无余。进破无明方过牟尼。三藏当教全无此义。故无明破。约教云过。
　　始自下。显观功能。不待等者。斥通七地。何暇观喜。斥别初地。故楞伽云。菩萨住如如已。升欢喜地。如何七地同二乘耶。自教相违。未曾疎理。
　　前教下。正判。教弥实。位弥下。教弥权。位弥高。故通八地。别乃初地。圆则初住。法华下。引证。方便证权。实事证实。
　　复次下。更历教判。前克入中。列三双流。今通从名。故兼三藏。故三藏教。空有中名。位在佛地。
　　虽言下。明圆实位。次举譬。次例释者。若例入禅。应多品数。前两观后等者。次第至此。方应结逼。已如前述。
　　今中道下。结成二空。无明结前初番。法性结前次番。不依等结前第三。不依四句。性空无猗。无着相空。
　　次引净名。具二空故。故稽首礼。以空喻空。故曰如空。无复性相。故曰无依。
　　次约横门。初来意中。先法。次譬。从浅至深故云径直。门门意等故名为齐。俱列意等故名为并。若横等者。次说门意。横竖虽异。无不见实。
　　横门者。次正释。先列八不。一论具八。故此列之。璎珞文同。一论下。指广中论。下引论摄相。以二摄六。及垢净等论。问。诸法无量。何故列八。答。法虽无量。此八摄尽。故知诸教名异。不出此八。论中自以初二摄六竟。问。云何须余六。答。为成初二。以是而言。双双互摄。故今一切皆入无生。余展转入。准此可知。
　　初云若无生门至亦如是者。将无生门中阴入互发十双来入诸门。次若无生门下。是将十法成乘中初文。及不思议中界如三千来。此中存略。但云种种。
　　次若生下。是将安心来。次若无生下。是将破遍来。今正是破遍门中度入。故文相最广。余者相从。此识有无下。是将入空文来。但是破见。余者皆略。次若无生下。是将入假中知见假重数文来。余者皆略。次若无生下。是将入中观无明文来。次从自灭下。是将入中观法性文来。从自待下。是将观真缘文来。前文观无明等。为自他故。前中道观。揽前空假合为三谛。故今一一皆成三谛。前推无明文具有四句。今但有自生余三句。略前观法性是相续假。今所以云自他灭等。若云生者。对前不便。次相待文云自待者。相待四句亦作自他等责。
　　次若无生下。是将结遍文来。准文次第。合在三观后。故今度入。正在此中。次若无生下。总结。
　　若得下。次明二经度入。初通明入相。於中先明无行。初云谛者。境也。智是依境起解。菩萨是发心安心。文破见等。是破遍。生死是通举始终。行位等。即当下文。通塞乃至正助位。是次位。通摄安忍。及以离受。过此必能教。故云教也。次金刚者。初通引不住。次境智下。即是十乘。不住境智乃至见思等。略举初三文来。无於破遍度入故也。不住初地。更引经中不住文来。地尚不住。以未极故。况复住於境智等耶。
　　此无住下。更重判位。故仁王下。释判位。通言三处皆破无明。是故分得金刚无住。释迦下。究竟金刚。
　　若尔下。释疑。常途云。在伏位故云断道。无金刚耳。仁王既云释迦有者。故断道有。又云断道有者。不遮等觉。意通初后。言度曲者。如世管弦。诸曲无数。管弦如横。诸曲如竖。初章根本妙慧旨归。度曲之初。广大若是。入道为理。余三属事。千从之解。少分为言。
