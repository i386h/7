<!-- { "loadSidebar": true } -->
　　若不入下。正助。昔以空见而行六蔽。今修事度蔽去见阴。故一一文皆举空见及以一蔽。如桥地海等者。大论云。屈如桥梁。人马践之。地海例说。
　　序中云。才至见境。法轮停转。后三前文。略比说竟。既云将送行者至彼萨云。后三大章并无生忍后。故略不论。大品法施品云。化恒沙众生令得六通。不如书般若令他读诵。又令他读诵之福。不如正忆念般若波罗蜜。又正忆念福。不如为他说令易解。云何易解。谓不二相观。不入不出。直说不共功德尚多。况说法华开权妙教。教本令行。此文即是法华妙观。故随喜品云。施四百万亿阿僧祇世界六趣四生。皆与四事。便令皆得阿罗汉。与。不如初随喜人百千万倍。令他得闻随喜功大。又第五十人何必即是五品之初。随喜位人况大品文。说犹胜於自正忆念。况复能说兼修行之。以如说行起於多闻。说法得解脱。听法得解脱。斯言不欺。况一切教流通分中。劝诸菩萨二乘凡夫皆令转说。敬愿后哲勤说勤行。以为一乘信法种子。虽欲好广不获而书。常一辈好略机缘。终日游游取遂难克。却旋佛垄扫拭坟堂。礼侍之余承闲删采。年去识暗。渐觉疎遗。赖有广文犹可寻捡。皆搜宗要以备修行。傥一句沾神。永为法卷。皆诸退省。万事息机。

　　止观辅行搜要记卷第十(终)

　　大唐大中八年四月二十三日於台州天台山国清寺西院元璋座主房写取。当寺天台物外座主本愿。期佛慧共传　大师止观大教。自他兼利。日本国延历寺巡礼求教供奉。
　　沙门珍记。
