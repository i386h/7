<!-- { "loadSidebar": true } -->
　　经叙观音。修耳根圆通。生灭既灭。寂灭现前。忽然超越世出世间。十方圆明。获二殊胜。一者上合十方诸佛本妙觉心。与佛如来同一慈力。二者下合十方六道众生。同一悲仰。夫上合十方诸佛。下合十方六道。岂非果位圆证十界之性欤。至於从体起用。则曰。由我供养观音如来。蒙彼如来授我如幻闻熏闻修金刚三昧。与佛如来同慈力。故令我身成三十二应。入诸国土。三十二应不出十界。经云。若诸菩萨。入三摩地。进修无漏。胜解现圆。我现佛身。而为说法。令其解脱。此从所证本具佛法界。而示现者也。经云。若诸有学。寂静妙明胜解现圆。我於彼前。现独觉身。而为说法。令其解脱。若诸有学。断十二缘。缘断胜性。胜妙现圆。我於彼前。现缘觉身。而为说法。令其解脱。此从所证本具缘觉法界。而示现者也。经云。若诸有学。得四谛空。修道入灭。胜妙现圆。我於彼前。现声闻身。而为说法。令其解脱。此从所证本具声闻法界。而示现者也。经云。若有众生。欲心明悟。不犯欲尘。欲心清净。我於彼前。现梵王身而为说法。令其解脱。此从所证本具梵天王法界。而示现者也。经云。若诸众生。欲身自在。游行十方。我於彼前。现自在天身。而为说法。令其成就。若诸众生。欲身自在。飞行虚空。我於彼前。现大自在天身。而为说法。令其成就。若诸众生。爱统鬼神。救护国土。我於彼前。现天大将军身。而为说法。令其成就。若诸众生。爱统世界。保护众生。我於彼前。现四天王身。而为说法。令其成就。若诸众生。爱生天宫。驱使鬼神。我於彼前。现四天王国太子身。而为说法。令其成就。此皆从所证本具天法界。而示现者也。经云。若诸众生。乐为人王。我於彼前。现人王身。而为说法。令其成就。此从所证人法界中至尊。而示现者也。经云。若诸众生。爱主族姓。世间推让。我於彼前。现长者身。而为说法。令其成就。若诸众生。爱谈名言。清净自居。我於彼前。现居士身。而为说法。令其成就。若诸众生。爱治国土。剖断邦邑。我於彼前。现宰官身。而为说法。令其成就。若诸众生。爱诸数术。摄卫自居。我於彼前。现婆罗门身。而为说法。令其成就。若有男子。好学出家。持诸戒律。我於彼前。现比丘身。而为说法。令其成就。若有女人。好学出家。持诸禁戒。我於彼前。现比丘尼身而为说法。令其成就。若有男子。乐持五戒。我於彼前。现优婆塞身。而为说法。令其成就。若有女子。五戒自居。我於彼前。现优婆夷身。而为说法。令其成就。若有女人。内政立身。以修家国。我於彼前。现女主身及国夫人。命妇大家。而为说法。令其成就。若有众生。不坏男根。我於彼前。现童男身。而为说法。令其成就。若有处女。爱乐处身。不求侵暴。我於彼前。现童女身。而为说法。令其成就。此皆从所证本具人界差别示现者也。经云。若有诸天。乐出天伦。我现天身。而为说法。令其成就。若有诸龙。乐出龙伦。我现龙身。而为说法。令其成就。若有药叉。乐度本伦。我於彼前。现药叉身。而为说法。令其成就。乃至若乾闼婆。阿修罗。迦楼罗。紧那罗。摩呼罗伽。人非人等。有形无形。有想无想。乐脱其伦。我於彼前。皆现其身。而为说法。令其成就。此皆从所证本具天龙八部法界。乃至三途恶道。无不示现者也。下文更明与诸十方三世六道众生同悲仰故。令诸众生。於我身心。获十四种无畏功德。以至四不思议。莫非圆证十界从体起用之事。盖未尝有无体之用。亦未尝有无用之体。若非众生因心本具诸佛果地圆证。全体起用。皆名有作神通。焉称无谋而应。将因验果。以果证因。性具之理。皎然明白也。

　　五证成果地妙用之事者

　　如上所引之文。证成果上起用。具足十界。而有性善性恶两种法门。谓之法门者。法以轨则为称。门以出入为义。谓此性善性恶。皆果人度生轨则。果人则从此二门出而利生。众生则之此二门入而作佛。故称性善性恶法门。然此二门。性善则常。性恶则变。如释迦如来一代施化。无非行善顺理之道。即以四种佛身。说半满之教。皆性善也。常道也。若夫善不足以化。则不得不施乎恶。乃如来不得已而然。特千常之一变尔。性善法门。人所共晓。事涉多门。不能繁引。今但以理越常情。骇目惊心者。略引一二。以验性恶法门之不虚。
　　略为四科。一究竟性恶法门。二分真性恶法门。三相似性恶法门。四观行性恶法门。

　　一究竟者

　　即释迦如来。五时施化之迹。有涉此门者。具在大藏。未能具检。
　　今略引六缘。

　　第一最初成道降魔缘

　　因果经云。释迦如来。将成正觉。魔王宫殿。自然动摇。魔王念言。瞿昙当成正觉。及未成道。往坏乱之。於是手执弓箭。与诸眷属。俱往树下。语菩萨言。汝应修转轮王业。舍出家法。今若不起。我试射汝。菩萨怡然。不惊不动。魔王挽弓放箭。停於空中。其镞向下变成莲华。魔王复遣三女。白菩萨言。仁者至德。愿侍左右。答言。汝植小善。得为天身。不合无常。而作妖媚。今便可去。吾不相须。时三天女变成老姥。头白面皱。魔王即以软语诱言。汝若不乐人间。我舍天位与五欲乐。悉将与汝。菩萨答言。汝先小修施。今得为自在天王。此福有期。要还沉溺。非我所须。魔曰。我之果报是汝所知。汝之果报谁复知者。菩萨答言。惟此地知。於是大地六种震动。地神涌出。而语魔言。菩萨昔以头目髓脑。国城妻子。象马珍宝。而用布施不可称计。为求无上正真之道。是故汝今不应恼乱。魔闻怖惧。即自思惟。我今当更设方便。广集军众。以力迫胁。时诸军众忽然来至。充满虚空。执戈操剑。多头多目。诸恶类形。围绕菩萨。四面烟起。四海涌沸。是诸魔众。各尽威力。角目切齿。横飞竖掷。菩萨观之。如童子戏。空中有神。隐身而言。菩萨历劫修习善果。欲导众生。云何汝今恼乱导师。今日决定。树下成无上道。此地乃是过去诸佛金刚之座。堪受妙定。非汝所摧。汝今冥应息憍慢意而奉事之。是时魔王。闻空中声。即还本宫。又杂宝藏经云。恶魔波旬。将八十亿众。欲来坏佛。语云。汝不急去。我掷汝海水。佛语波旬。汝今先能动此澡瓶。然后可能掷我海水。波旬不能令动。军众坏散。佛本行经云。波旬长子商主。即顶礼菩萨。求乞忏悔。白言。我父无智触忤。大圣愿得恕亮。
　　客问曰。魔王以恶意加佛。佛未尝以毫恶向之。何足以为性恶。余对曰。即世尊以恶向之。无非慈善根力。令彼自然溃散。虽谓之恶。实非恶也。况性之善恶。体本融通。於彼因善得益。谓之性善。於恶得益。谓之性恶。夫恶以不顺为义。如今之降魔。令其箭镞成花。变魔逆境以为顺境。化诸天女老毙。变魔顺境以为逆境。恼乱其心。皆性恶边事也。

　　第二佛化淫女令生厌苦缘

　　观佛三昧经云。佛告阿难。我昔夏安居时。波罗捺国有一淫女。名曰妙意。於佛有缘。佛与难陀。将往淫女舍。日日乞食。此女於我不曾恭敬。但共难陀偏生爱着。已经七日。女心念言。沙门瞿昙。若能遣难陀阿难。从我所愿。我当种种供养。佛告阿难难陀。汝从今日莫往彼村。世尊独至女楼。一日至三日放金色光。化诸天人。此女不悟。后日世尊。复将阿难难陀。在楼下行。淫女爱敬二比丘故。遥以众华散佛及二比丘。阿难告言。汝可礼佛。女爱阿难。应时作礼。佛化作三童子。年皆十五。面貌端正。女见欢喜。为化少年。投地敬礼。白少年言。丈夫。我今此舍。如功德天。富贵自在。众宝庄严。我今以身及以奴婢。奉上丈夫。可备洒扫。若能顾纳。随我所愿。一切供给。无所爱惜。化人坐床。未及食顷。女前亲近言。愿遂我意。化人不违。一日一夜心不疲厌。至二日时爱心渐息。至三日时白言。丈夫可起饮食。化人即起。缠绵不已。女已生厌悔。白言丈夫。异人乃尔。化人告言。我先世法。凡与女通。经十二日。尔乃休息。女闻此语。如人食噎。既不得吐。又不得咽。身体苦痛。如被杵捣。至四日时。如被车轹。至五日时。如铁丸入体。至六日时。肢节悉痛。如箭入心。女念言。我闻净饭王子。救济苦人。今日何故不来救我。作是念已。懊恼自责。我从今日乃至寿终。不贪色欲。宁与虎狼狮子恶兽。同处一室。不受此苦。作是语已。复起饭食。行坐共俱。无奈之何。化人亦嗔。唾云。弊恶女。废我事业。我今共汝合体一处。不如早死。父母宗亲。若来觅我。於何自藏。我宁自缢死。不堪受耻。女言。毙物我不用尔。欲死随意。化人取刀刺颈。血污女身。逶迤在地。女不能胜。亦不得免。死经二日青瘀臭黑。三日[月*夆]胀。四日烂殨。大小便利及诸恶虫。迸血诸脓。涂漫女身。女极恶厌而不得离。至五日时。皮肉渐烂。至六日时。肉落都尽。至七日时。惟有臭骨。如胶如漆。粘着女身。女发誓言。若诸天神及与仙人。净饭王子。能免我苦。我持此舍一切珍宝。以用给施。作是念时。佛将阿难难陀。帝释在前。擎宝〔香炉〕烧无价香。梵王在后。擎大宝盖。无量诸天。作天伎乐。佛放常光。照耀天地。一切大众。皆见如来诣此女楼。时女见佛。心怀惭愧。藏骨无处。取诸白[迭*毛]无量众香。裹其臭骨。臭势如故。不可覆藏。女见世尊。即为作礼。以惭愧故。身映骨上。臭骨忽然在女背上。女流泪而言。如来功德慈悲无量。若能令我离此苦者。愿为弟子。心终不退。佛神力故臭骨不现。女大欢喜。为佛作礼。白佛言世尊。我今所珍一切施佛。佛为咒愿。梵音流畅。女闻欢喜。应时即得须陀洹道。

　　第三降伏旷野鬼神缘

