<!-- { "loadSidebar": true } -->
　　如净名经说。尔时文殊师利。问维摩诘言。菩萨云何通达佛道。答曰。若菩萨行五无间。而无恚恼。至於地狱。无诸罪垢。至於畜生。无有无明憍慢等过。至於饿鬼。而具足功德。行色无色界。不以为胜。示行贪欲。离诸染着。示行瞋恚。於诸众生无有恚碍。示行愚痴。而以智慧调伏其心。示行悭贪。而舍内外所有。不惜身命。示行毁禁。而安住净戒。乃至小罪犹怀大惧。示行嗔恚。而常慈忍。示行懈怠。而勤修功德。示行乱意。而常念定。示行愚痴。而通达世间出世间慧。示行謟伪。而善方便随诸经义。示行憍慢。而於众生犹如桥梁。示行诸烦恼。而心常清净。示入於魔。而顺佛智不随他教。示入声闻。而为众生说未闻法。示入辟支佛智。而成就大悲。教化众生。示入贫穷。而有宝手功德无尽。示入形残。而具相好以自庄严。示入下贱。而生佛种中具诸功德。示入羸劣丑陋。而得那罗延身。一切众生之所乐见。示入老病。而永断病根。超越死畏。示有资生。而恒观无常。实无所贪。示有妻子彩女。而常乐远离五欲淤泥。现於讷钝。而成就辨才总持无失。示入邪济。而以正济度诸众生。现遍入诸道。而断其因缘。现於涅盘。而断生死。文殊师利。菩萨能如是行於非道。通达佛道。
　　释曰。如此经文。可以证菩萨。以性恶法门。而化度众生。通达佛道也。
　　於是维摩诘。问文殊师利。何等为如来种。文殊师利言。有身为种。无明有爱为种。贪恚痴为种。四颠倒为种。五盖为种。六入为种。七识为种。八邪法为种。九恼为种。十不善道为种。以要言之。六十二见及一切烦恼。皆是佛种。曰。何谓也。答曰。若见无为。入正位者。不能复发阿耨多罗三藐三菩提心。譬如高原陆地不生莲华。卑湿淤泥乃生莲华。如是见无为法。入正位者。终复不能生於佛法。烦恼泥中。乃有众生起佛法耳。又如植种於空。终不得生。粪壤之地。乃能滋茂。如是入无为正位者。不生佛法。起於我见。如须弥山。犹能发於阿耨多罗三藐三菩提心。生佛法矣。是故当知。一切烦恼。为如来种。譬如不下巨海。不能得无价宝珠。如是不入烦恼大海。则不能得一切智宝。
　　释曰。如此经文。可以证观修恶即性恶。任运摄得佛界性善。可以为如来种也。

　　第二引人证者

　　略引三缘。

　　初婆须密多女缘

　　华严经云。善财童子。见师子嚬申已。复告之言。善男子。於此南方。有一国土。名曰险难。此国有城。名宝庄严。中有女人。名婆须密多。汝诣彼问。菩萨云何学菩萨行修菩萨道。时善财童子。顶礼其足。绕无数匝。殷勤瞻仰辞退而去。尔时善财童子。大智光明照启其心。思惟观察。见诸法性。得了知一切言音陀罗尼门。得受持一切法轮陀罗尼门。得与一切众生作所归依大悲力。得观察一切法义理光明门。得充满法界清净愿。得普照十方一切法智光明。得遍庄严一切世界自在力。得普发起一切菩萨业圆满愿。渐次游行。至险难国宝庄严城。处处寻觅婆须密女城中。有人不知此女功德智慧。作如是念。今此童子诸根寂静。智慧明了。不迷不乱。谛视一寻。无有疲懈。无所取着。目视不瞬。心无所动。甚深宽广。犹如大海。不应於此婆须密女。有贪爱心。有颠倒心。生於净想。生於欲想。不应为此女色所摄。此童子者。不行魔行。不入魔境。不没欲泥。不被魔缚。不应作处已能不作。有何等意而求此女。其中有人。先知此女有智慧者。告善财言。善哉善哉。善男子。汝今乃能推求寻觅婆须密女。汝已获得广大善利。善男子。汝应决定求佛果位。决定欲为一切众生作所依怙。决定欲拔一切众生贪爱毒箭。决定欲破一切众生於女色中所有净想。善男子。婆须密女。於此城内市廛之北。自宅中住。时善财闻是语已。欢喜踊跃。往诣其门。见其住宅广博严丽。宝墙宝树。及以宝堑。一一皆有十重围绕。其宝堑中香水盈满。金沙布地。诸天宝华。优钵罗华。波头摩华。拘物头华。芬陀利华。遍覆水上。宫殿楼阁。处处分布。门闼窗牖。相望间列。咸施网铎。悉置幡幢。无量珍奇以为严饰。瑠璃为地。众宝间错。烧诸沉水。涂以栴檀。悬众宝铃。风动成音。散诸天华。遍布其地。种种严丽。不可称说。诸珍宝藏其数百千。十大园林。以为庄严。尔时善财。见此女人颜貌端严。色相圆满。皮肤金色。目发绀青。不长不短。不粗不细。欲界人天无能与比。音声美妙。超诸梵世。一切众生差别言音。悉皆具足。无不解了。深达字义。善巧谈说。得如幻智。入方便门。众宝璎珞及诸严具。庄严其身。如意摩尼以为宝冠。而冠其首。复有无量眷属围绕。皆共善财同一行愿。福德大藏。具足无尽。时婆须密多女。从其身出广大光明。普照宅中一切宫殿。遇斯光者。身得清净。尔时善财。前诣其所。顶礼其足。合掌而住。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能教诲。愿为我说。彼即告言。善男子。我得菩萨解脱。名离贪欲际。随其欲乐。而为现身。若天见我。我为天女。形貌光明殊胜无比。如是乃至人非人等而见我者。我即为现人非人女。随其乐欲。皆令得见。若有众生。欲意所缠。来诣我所。我为说法。彼闻法已。则离贪欲。得菩萨无着境界三昧。若有众生。暂见於我。则离贪欲。得菩萨欢喜三昧。若有众生。暂与我语。则离贪欲。得菩萨无碍音声三昧。若有众生。暂执我手。则离贪欲。得菩萨遍往一切佛剎三昧。若有众生。暂升我座。则离贪欲。得菩萨解脱光明三昧。若有众生。暂观於我。则离贪欲。得菩萨寂静庄严三昧。若有众生。见我嚬申。则离贪欲。得菩萨摧伏外道三昧。若有众生。见我目瞬。则离贪欲。得菩萨佛境界光明三昧。若有众生。抱持於我。则离贪欲。得菩萨摄一切众生恒不舍离三昧。若有众生。唼我唇吻。则离贪欲。得菩萨增长一切众生福德藏三昧。凡有众生。亲近於我。一切皆得住离贪际。入菩萨一切智地。现前无碍解脱。善财白言。圣者种何善根。修何福业。而得成就如是自在。答言。善男子。我念过去。有佛出世。名为高行。其王都城。名曰妙门。善男子。彼高行如来。哀愍众生。入於王城。蹈彼门门。其城一切悉。皆震动。忽然广博。众宝庄严。无量光明递相映彻种种宝华散布其地。诸天音乐。同时俱奏。一切诸天充满虚空。善男子。我於彼时。为长者妻。名曰善慧。见佛神力。心生觉悟。则与其夫。往诣佛所。以一宝钱。而为供养。是时文殊师利童子。为佛侍者。为我说法。令发阿耨多罗三藐三菩提心。善男子。我惟知此菩萨离贪际解脱。如诸菩萨摩诃萨。成就无边巧方便智。其藏广大。境界无比。而我云何能知能说彼功德行。

　　第二无厌足王缘

