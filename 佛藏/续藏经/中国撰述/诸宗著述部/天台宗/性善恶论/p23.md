<!-- { "loadSidebar": true } -->
　　尔时世尊。告央掘魔罗。汝今当受离不与取戒。央掘魔罗以偈答言。
　　我今亦不能　　受持不盗戒　　常受不与取　　劫盗他财物　　不与者菩提　　无有授与者　　不与而自取　　故我不与取　　佛坐菩提树　　不得亦不失　　此是自性法　　最胜无有上
　　尔时佛告央掘魔罗。汝今当受不歌舞戒。央掘魔罗以偈答言。
　　我当习舞乐　　歌乾闼婆偈　　宣示如来藏　　嗟叹称善哉　　於波诸佛所　　闻如来常住　　恒如妙音诵　　大乘修多罗　　犹如紧那罗　　乾闼婆伎乐　　无量众妙音　　供养诸经卷　　若彼诸众生　　常兴是供养　　诸佛悉授记　　未来同一号
　　尔时世尊。乃以一学问之。央掘魔罗。以增数。从一学以至於十答之竟。复白佛言。世尊说言。我住无生际。此说有何义等。佛命同文殊。俱至北方。过一恒河沙剎。乃至十恒河沙剎。东南西北四维上下。各过一恒河沙剎。以至於十。彼十佛剎。剎剎有佛。皆释迦如来异名。而告二人言。善男子。释迦牟尼如来。即是我身。汝等还去。语彼佛言。无量慧佛等。遣我等还云。彼佛如来。当为汝说。释迦如来为说其义。广如经文。
　　尔时世尊叹言。善哉善哉。央掘魔罗。汝来比丘。即成沙门。威仪具足。如旧比丘。尔时央掘魔罗。稽首佛足。白佛言。世尊。我今已来。寻声即得阿罗汉果。佛又告言。汝来祗陀林。广度众生。与文殊师利诸大尊者。围绕俱往。至祇陀林。升师子座。三千大千世界。地平如掌。生柔软艹。如安乐国。一切诸方诸大菩萨。皆欲来见。央掘魔罗说於妙法。广如经文。
　　尔时波斯匿王。兴四种兵。欲往征伐。大臣兵众莫不震慑。无一应命。王领兵众。往诣佛所。稽首佛足。有怖畏色。为之汗流。如来知而故问。大王今日何故流汗。王白佛言。今有罗剎。名央掘魔罗。杀害人民。一千少一。以指作鬘。以血涂身。严此四兵欲往伐之。佛告大王。若央掘魔罗来至此者。当复云何。王白佛言。若彼来如是为一。尔时世尊。指示王言。此即央掘魔罗。大王叹言。奇哉世尊。真为第一调御之辕。真为无上天人之师。如是凶暴有恶业者。乃能方便安立正法。尔时世尊说偈叹言。
　　人前放逸　　后止不犯　　是照世间　　如月云消
　　若大菩萨。先现放逸。后现功德。是照世间。如月云消。度无量众生。现如来功德。大王当知。彼非恶人。是则菩萨善方便耳。譬如龙象蹴踏。非驴所堪。南方去此六十二恒河沙剎有国。名一切宝庄严。佛名一切世间乐见上大精进如来。彼佛如来。岂异人乎。央掘魔罗是也。诸佛境界不可思议。即彼之母。师及师母。为欲利益。皆我所化。以作佛事。尔时王及大众天龙八部。莫不稽首央掘魔罗之足。一心同声。说偈赞叹。
　　南无如来无边身　　南无方便央掘魔　　我今顶礼圣足下　　忏悔天尊柔软足　　我今忏悔如来尊　　央掘魔罗二生身　　为我等故来至此　　现佛色像胜光焰　　照诸众生堪能说　　我数忏悔无量身　　无依无依等正觉　　无亲怙者为作亲　　奇哉二佛出於世　　未曾有法行於世　　犹如火中生莲华　　世间希有见二佛
　　尔时世尊。说是经已。诸天龙神。声闻菩萨。及波斯匿王。一切众会。皆慕央掘魔行。及文殊师利菩萨。愿生彼国。皆发阿耨多罗三藐三菩提心。踊跃欢喜。
　　释曰。央掘魔罗者。一切世间乐见上大精进如来之所示现者也。若母若师若师母。又皆释迦如来之所变化。若其所杀九百九十九人。未闻开权。应是实杀。乃於世间蠧国害民。妨道[怡-台+(目/大)]众。必杀而有益。而然后杀之。虽曰杀之。其实度之。何也。未有具慈善根力者。视蝼蚁等於赤子。而妄有所杀也。以是故知。迎其刃而截其指者。莫不杀烦恼贼。而捐标月指也。若仙豫之诛五百婆罗门。因而堕狱。知悔敬信大乘。得生甘露鼓王佛国。又获延其劫寿。非将欲与其长寿。而必固夺其短命。将欲反其正见。而必固惩其邪见乎。至於佛示以童真之戒。则皆反其名。而广其义。其於性恶法门。则确然揭而言之。莫不令闻者。顾名而思义。且复密示如来菩萨大人示现境界。固不可得而思议也。

　　第二阿阇世王行恶重悔灭罪缘

　　涅盘经云。尔时王舍大城。阿阇世王。其性毙恶。喜行杀戮。具口四恶贪瞋愚痴。其心炽然。惟见现在。不见未来。纯以恶人而为眷属。贪着现世五欲乐故。父王无辜。横加逆害。因害父已。心生悔热。身诸璎珞妓乐不御。心悔热故。遍体生疮。其疮臭秽不可附近。寻自念言。我今此身已受华报。地狱果报。将近不远。尔时其母字韦提希。以种种药而为傅之。其疮遂增无有降损。王即白母。如是疮者从心而生。非四大起。若言众生有能治者。无有是处。尔时大医。名曰耆婆。往至王所。白言大王得安眠否。王即以偈答言。
　　若有能永断　　一切诸烦恼　　不贪染於三　　乃得安隐眠　　若得大涅盘　　演说甚深义　　名真婆罗门　　乃得安隐眠　　身无诸恶业　　口离於四过　　心无有疑网　　乃得安隐眠　　身心无热恼　　安住寂静处　　获至无上乐　　乃得安隐眠　　心无有取着　　远离诸怨雠　　常和无诤讼　　乃得安隐眠
