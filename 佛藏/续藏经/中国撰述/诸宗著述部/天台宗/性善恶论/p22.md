<!-- { "loadSidebar": true } -->
　　央掘魔罗经云。舍卫城北去城不远。彼处有林。名为萨那。有一贫穷婆罗门女。名跋陀罗。女生一子。名一切世间现。少失其父。厥年十二。色力人相具足第一。聪明辨慧。微言善说。复有异村。名颇罗呵私。有一旧住婆罗门师。名摩尼跋陀罗。善能通达四毗陀经。时世间现。从其受学。谦顺恭敬。尽心供养。诸根纯熟。所受奉持。尔时彼师。暂受王请。留世间现。守舍而去。婆罗门妇。年少端正。见世间现。即生染心。忽忘仪轨。前执其衣。时世间现。白彼妇言。仁今便为是我之母。如何尊处而行非法。内怀愧悚。舍衣远避。尔时彼妇欲心炽盛。泣泪念言。彼见断绝。不随我意。若不见从。要断其命。不使是人更余婚娶。即以指爪自撄其体。淫乱弥炽。自烧成病。行女人謟。庄严其身。以绳自缢。足不离地。时摩尼跋陀。事毕还家。以刀截绳。高声大叫。谁为此事。时妇答言。是世间现。欲行非法。强见陵遍。作如是事。摩尼拔陀。先知其人有大德力。即思惟言。彼初生日。一切剎利所有刀剑。悉皆拔出。利剑卷屈。堕落於地。时诸剎利。皆大恐怖。其生之日。有如此相。当知是人有大德力。思惟是已。语世间现。汝是恶人。毁辱所尊。汝今非复真婆罗门。当杀千人。可得除罪。世间现禀性恭顺。尊重师教。即白师言。呜呼和尚。杀害千人。非我所应。师即谓言。汝是恶人。不乐生天。作婆罗门耶。答言和尚。善哉奉命。即杀千人。还礼师足。师闻见已。生希有心。汝大恶人。故不死耶。复作念言。今当令死。而告之言。杀一一人。取一一指。杀千人已。取指作鬘。冠首而还。然后得成婆罗门耳。以是因缘。名央掘魔罗。即白师言。善哉和尚受教。即杀千人。少一。尔时央掘魔罗母。念子当饥。自持四种美食。送往与之。子见母已。作是思惟。当令我母得生天上。即便执剑。欲前断命。去舍卫国。十由延少一丈。於彼有树。名阿轮迦。尔时世尊。以一切智。如是知时。如雁王来。央掘魔罗。见世尊来。执剑疾往。作是念言。我今复当杀是沙门瞿昙。尔时世尊。示现避去。时央掘魔罗而说偈言。
　　住住大沙门　　白净王太子　　我是央掘魔　　今当税一指　　住住大沙门　　无贪染衣士　　我是央掘魔　　今当税一指
　　凡说三十四偈。余三句皆同。惟改第二句云。毁形剃发士。知足待钵士。无畏师予游。雄徤猛虎步。仪雅鹅王超。安详龙象行。明朗日初出。明净盛满月。庄严真金山。千叶莲华眼。素齿白莲华。善说真言舌。眉间白毫相。光泽绀青发。过膝佣长臂。离欲马王藏。膝骨密不现。手足赤铜甲。轻举蹑虚足。迦陵频伽声。憍吉罗妙音。百亿胜光耀。诸根善调伏。十力悉具足。善持四真谛。说八道饶益。三十二相具。八十种妙好。永灭诸爱欲。莫令我起嗔。未曾见奇特。乃至问云。汝是何等人。如是极疾行。及我未下刀。知时宜速住。汝善持净戒。宜速输一指。莫度我境界。尔时世尊。犹如鹅王。庠行七步。师子顾视。为央掘魔罗。而说偈言。
　　住住央掘魔　　汝当住净戒　　我是等正觉　　轮汝慧剑税　　我住无生际　　而汝不觉知　　汝央掘魔罗　　我是等正觉　　今当轮汝税　　无上善法水　　汝今当速饮　　永除生死渴
　　乃至为说十六偈。末云。
　　我是等正觉　　轮汝慧剑税　　汝当弃利刀　　疾来归明智　　莫随恶师慧　　非法谓为法　　应尝至药味　　然后深自觉　　一切畏杖痛　　莫不爱寿命　　取己可为譬　　勿杀勿教杀　　如他己不异　　如己他亦然　　取己可为譬　　勿杀勿教杀　　莫作罗剎形　　人血常涂身　　人血涂利剑　　不宜恒在手　　速舍手指鬘　　离是二生业　　二生非法等　　是则恶罗剎　　羔羊於母所　　犹尚知孝养　　哀哉汝可愍　　为恶师所误　　挥手奋利剑　　而欲害所生　　汝今所造业　　恶业过禽兽　　杀害甚罗剎　　此暴踰修罗　　永入弊魔党　　长与人类分　　咄哉恶逆者　　母恩世难报　　怀妊十二月　　将护尽胎养　　既生常鞠育　　长夜忍若秽　　今且观汝母　　血泪盈目流　　忘身爱念汝　　躬自持食来　　风吹发髼乱　　尘土坌污身　　手足悉龟坼　　众苦集朽形　　久受饥渴恼　　寒暑亦修经　　逼切心狂乱　　愁毒恒怨嗟
　　尔时彼母。见佛世尊。与央掘魔罗。往返苦论。子心降伏。纵身垂臂。念其子故。说偈白佛。
　　久失宝藏今还得　　尘秽坏眼令明净　　哀哉我子心迷乱　　常以人血自涂身　　极利刀剑恒在手　　多杀人众成尻聚　　当令此子随顺我　　今敬稽首等二觉　　多人见骂难听闻　　汝子如是切责我
　　尔时世尊。告央掘魔罗。此树下者。是汝之母生育之恩。深重难报。云何欲害令其生天。如是乃至种种破其愚迷。复自称赞种种功德。是所归依处。令其舍剑出家。饮甘露法水。乃至云。汝久游恶道。迷乱疲倦。今当休息。汝是税主。我亦税主。为守道王。於一切众生。常受其税。令其超度生死有海。尔时央掘魔罗。即舍利剑。如一岁婴儿捉火即放振手啼泣。时央掘魔罗。舍鬘振手发声号叫亦复如是。如人熟眠蛇卒啮脚。即时惊起振手远掷。央掘魔罗速舍指鬘亦复如是。尔时央掘魔罗。如离。非人所持。自知惭愧。血出遍身。泪流如雨。譬如有人为蛇所螫。良医为咒。令作蛇行。央掘魔罗。宛转腹行。三十九旋。亦复如是。然后进前。顶礼佛足。而说偈言。
　　奇哉正觉第一慈　　调御人师为我来　　令我得度无如海　　愚痴暗冥涛波惑　　奇哉正觉无上悲　　调御人师为我来　　度我生死旷野难　　种种烦恼棘刺林　　奇哉正觉第一喜　　调御人师为我来　　令我得度诸迷惑　　邪见虎狼禽兽难　　奇哉正觉第一舍　　调御人师为我来　　令我得度无择狱　　永离炽然无量苦　　无依怙者为作依　　无亲厚者为作亲　　集众恶业趣大苦　　令为我来作归依
　　尔时世尊。告央掘魔罗。汝今可起速往母所。至诚悔过。求听出家。尔时央掘魔罗。从佛足起。往至母所。绕旋多匝。五体布地。至诚忏悔。悲感大叫。即向其母。而说偈言。
　　呜呼慈母我大过　　集诸恶业成罪积　　随恶师教行暴害　　杀人一千惟少一　　我於今日归依母　　亦复归依佛世尊　　我今稽首礼母足　　惟愿哀愍听出家
　　尔时彼母说偈答言。
　　我今已听汝　　出家为后世　　我亦求如来　　出家受具足　　奇哉难思议　　如来无有譬　　佛今度我子　　普哀诸世间　　如来妙色身　　功德无伦匹　　今我少称叹　　最胜天中天
　　尔时世尊以偈答言。
　　善哉善女人　　当得无间乐　　今可听汝子　　於我前出家　　汝今年衰老　　出家时已过　　但当深信乐　　以法自稣息　　汝今且小待　　波斯匿王至
　　尔时天帝释。将诸天众婇女眷属。放身光明。照舍卫国。见央掘魔罗。与佛相抗。力屈心变。摧伏归悔。发大欢喜。说偈赞佛已。向央掘魔罗言。惟愿大士。受此天衣。以为法服。央掘魔罗谓帝释言。汝是何等蚊蚋小虫。我岂当受此不信之施。汝是何等贪欲之驴。未度生死众苦长流。自性裸形。何能施衣。乃至云。如佛所叹。十二头陀沙门行法。我应当学。乃至云。如是等辈。今当调伏。如治稊稗害善苗者。我之所杀作指鬘者。彼等悉是坏法众生。无有一是比丘比丘尼优婆塞优婆夷者。复与帝释。辨菩萨声闻害不害相不同。其说甚长。乃至梵天王。四天王。魔酰首罗。树神。各以衣施。悉皆不受。相与辨论。莫不辞为之屈。即尊者舍利弗。目犍连。阿难。罗[目*候]罗。阿那律。尼陀沙。满愿子等。诸大尊者。相与辨难。亦为之屈。至文殊师利大菩萨。人示现亦辨为之讷。
　　尔时世尊。向央掘魔罗。而说偈言。
　　汝来央掘魔　　出家受三归
　　尔时央掘魔罗以偈言。
　　此乘是大乘　　说名无碍智　　一乘一归依　　佛第一义依　　佛法是一义　　如来妙法身　　僧者说如来　　如来即是僧　　法及比丘僧　　二是方便依　　如来非方便　　是第一义依　　是故我今日　　归依於如来　　於诸归依中　　如来真实依　　如欲食兴蕖　　应当取真实　　舍真食虚伪　　自它无利益　　如是愚痴人　　千佛莫能救　　如是舍一依　　修习方便依　　是则群痴众　　千佛不能救
　　尔时世尊。告央掘魔罗。汝当受持童真净戒。(沙弥别名童真)尔时央掘魔罗。以偈问曰。
　　云何为童真　　云何具足戒　　云何真沙门　　云何为福田
　　尔时世尊默然而住。央掘魔罗。复说偈言。
　　若不知一依　　是第一义依　　不能知二依　　方便所建立　　当知如是依　　是世间童真　　未受具足戒　　云何是沙门　　不知一归依　　云何净归依　　若不知如来　　是第一义依　　不清净归依　　云何为沙门　　不知真实依　　云何为福田　　於是二归依　　真实及方便　　不善知差别　　是则世童真
　　尔时世尊。告央掘魔罗。汝当受持不杀戒。央掘魔罗以偈答言。
　　我今定不能　　受持不杀戒　　我当常受持　　断绝众生命　　所言众生者　　无量诸烦恼　　若能常害彼　　是名持杀戒
　　尔时世尊。复告之言。汝当受持不妄语戒。央掘魔罗以偈答言。
　　我今定不能　　受持不妄语　　当於一切法　　受持妄说句　　受持虚妄说　　是则诸佛法　　所言为妄者　　一切诸法空　　复有虚妄法　　声闻及缘觉　　菩萨之所行　　随顺世间事　　复有虚妄法　　我出於世间　　受持具足戒　　得成阿罗汉　　如是凡二十一偈乃至云　　是故我从今　　当行虚伪事　　乃至极众生　　一切虚妄际　　不受离虚妄　　则我戒清净
　　尔时世尊。告央掘魔罗。汝当受持不饮酒戒。央掘魔罗以偈答言。
　　我今亦不能　　受持不饮酒　　常受饮酒戒　　长夜恒纵逸　　由是大叫呼　　宛转遍五道　　一向极快乐　　是则名为酒　　从彼大乘生　　无上佛藏酒　　是酒我今饮　　自足劝众生　　常住不变易　　欢喜叹善哉　　人声大宣唱　　酣醉无终极
　　尔时世尊。告央掘魔罗。汝今当受不淫净戒。央掘魔罗以偈答言。
　　我今亦不能　　受持不淫戒　　我当常受持　　贪着他所爱　　与彼相娱乐　　三昧乐为妻　　真谛法为子　　慈悲心为女　　法空为舍宅　　无量波罗蜜　　以为高广床　　侍卫诸烦恼　　隐覆说为食　　总持为园苑　　七觉华庄严　　法语为林树　　解脱智为果　　是等名世间　　第一胜娱乐　　慧者自性法　　非是愚境界
