<!-- { "loadSidebar": true } -->
　　释曰。约天法界。论方修有转不转。亦以一界现起。九界冥伏。於一性之中。随外熏缘强弱不同。或修下天之福。而转为上天。或转为出世间禅。或减上天之福。而转为下天。转为人界。转为修罗。与夫三途。初不可定。果报有退不退者。不退则长时受天之报。或更升上天。或因修欲定。未到地定。或得初禅二禅。三禅四禅等定。而进升上界。此则不独不退。兼之有进者也。若天福既尽。而为人道修罗。所谓降德贬坠是也。或天福既尽。而先世恶种正萌。而竟堕三途。如郁头蓝弗。利根聪明。能伏烦恼。得无想定。八万劫天报既尽。命终之后。堕为飞狸之身。或将崩而升。转其果报。免於恶趣。生於善道。如三十三天五衰相现。中阴相起。应作猪身。帝释教其修三归依法。得免畜生之报。生於舍卫国长者之家。闻法入道。故逐心生。相随心转。初无定体也。
　　人界现起九界冥伏之图
　　

　　人法界者

　　法界图说云。若其念念。以无常立德。五戒修身。於国惟忠。於家惟孝。谦损居众。中正存诚。推德於人。引咎向己。尊上恤下。给孤济贫。惭愧是坏。慈和为性。深信三宝。崇重三归。精修齐戒。建立塔寺。但希世乐。无升出心。贪惜自身。恋着眷属。如此一念。名人法界。
　　释曰。约人界论方修转不转。果报退不退者。亦以一界现起。九界冥伏。於一性之中。随外熏缘。强弱不同。复不可定四洲人道中。惟此南洲。人心黠慧。易可化度。心极易转。如论方修起念。於日用中。根尘相对。而有念生。於十界中。必落一界。未闻大道者。善亦不过於人天。恶则坠堕於三途。如曰人皆可以为尧舜。而竟为之。生前不失为人中之大圣。死后不失为上界之天曹。人皆可以为桀纣。而亦竟为之。生前则失位而殒身。死后必三途之为报。岂非人道转。而为人中之圣。天中之圣乎。故人天六道。转与不转。未始离乎方今日用之一念也。其若曾闻大道。或浅悟偏乘。或深信真如。正方修人道也。而或转为出世偏乘。或转为涅盘大道。故佛世之得度成道者。类是人王宰官。长者居士。此方之成佛作祖者。悉系人中俊杰。儒道英豪。果报定不定者。若将因验果。以果证因。贫富贵贱。业有前定。其或相逐心生。报随业转。亦不可定。如报本贫贱。苟有一德之格天。则转为富贵者有之。身当富贵。有一行之失德。则转为贫贱者有之。如裴度之还带。宋祁之度蚁。皆其事也。
　　阿修罗界现起九界冥伏之图
　　

　　阿修罗法界者

　　法界图说云。若其念念。虽好修善布施斋戒。而多猜嫌。狐疑进退。所修福业。多为胜他。见人修善。情多嫉忌。贡高我慢。珍己轻人。欲彼归从。不耐谦损。如鸱高飞下视。外扬仁义。内无实德。众前谈论。引长於我。不循理正。不媿贤能。如此行心。是阿修罗法界。
　　释曰。约修罗界。论方修与构作转不转。果报定不定者。亦以一界现起。九界冥伏。於一性之中。随外熏缘。强弱不同。若其念念如此立行。则定是修罗之因。势不可转。其或心生惭愧。改恶迁善。则转为人天善道。或闻大道。转为出世间心。即不可定。其若转为斯下。为畜为鬼为狱。既一失念。则无恶而不为。无趣而不堕也。果报定不定者。楞严经说四种修罗。谓胎卵湿化。天趣人趣。鬼趣畜趣。其余是定非不定。惟以护法力。乘道入空。此种修罗。常住如来法会之下。既闻大道。发回向改悔心。乃乘急戒缓之人也。转入菩萨道佛道。难可测量。
　　饿鬼法界现起九界冥伏之图
　　

　　饿鬼法界者

　　法界图说云。若其念念无惭无愧。贪求无足。悭吝鄙惜。不施一毛。克削於人。裒归於我。见人布施。傍起遮障。见人得利。心生热恼。性多謟曲。常起邪见。人前正容。屏处放恣。破齐犯戒。恣贪饮食。不信罪福。不信因果。不信三宝。不孝所亲。是名饿鬼法界。
　　释曰。约饿鬼法界。论方修与构作转不转。果报定不定者。正以一界现起。九界冥伏。於一性之中。随其修力强弱。或起或伏。性不可定。若其念念如此。定是饿鬼法界。势不可转。其若心生惭愧。改恶迁善。则转为人天善道。或闻大道。转为出世间心。即不可定。若转为斯下。为畜为狱。既一失念。则无恶而不造。无趣而不堕也。果报定不定者。第此道有神鬼之分。神道则楞严所谓情少想多。轻举非远。即为大力。鬼王飞行。罗剎。地行罗剎。游於四天。所去无碍。其中若有善愿善心。护持戒人。或护神咒。随持咒者。或护禅定。保绥法忍。是等亲住如来座下。此亦乘急戒缓之流。果报虽定。既能闻法护法。或转重报为轻报。则不可定也。若七情三想。沈下水轮。生於火际。受气猛火。身为饿鬼。常被焚烧。水能害已。无食无饮。经百千劫。此则定非是不定。其若面然鬼王。启如来施食之教。虽是观音现示。然非实无以施权。非权无以引实。矧受如来瑜伽法食者。能免多劫之苦。而超生善道。果报岂有定乎。
　　畜生法界现起九界冥伏之图
　　

　　畜生法界者

　　法界图说云。若其念念耽湎五欲。贪多眷属。日增月甚。而无厌足。曲理枉物。断不以公。非法取财。动不由义。秪图己利。不恻孤贪。明负他财。鲁扈抵突。市易负直。公行劫夺。不忠不孝。无贤无愚。不信因果。不信三宝。痴呆无耻。现同畜生。是名畜生法界。
　　释曰。约畜生法界。论方修与构作转不转。亦以一界现起。九界冥伏。於一性之中。随其外熏缘强弱。性不可定。若其念念如此。定是畜生法界。势不可转。其若心生惭愧。改恶迁善。则转为人天道。或闻大道。转为出世间心。则不可定也。若转为斯下。为地狱趣。既一失念。则上品十恶。诽谤三宝。毁菩萨戒等。无恶而不为也。约果报论定不定者。若相遂心生。果随因转。如畜之业报。定在屠割。以供庖厨。亦有转祸为福者。如善鹿王。代母鹿以趣王厨。王问所以。鹿以实对。王因自悔。向鹿说偈。汝为鹿头人。我为人头鹿。从今释汝去。随意遂水草。遂兼恶鹿王所部群鹿。俱得解脱猎狩之难。岂非报亦可转乎。又如十千游鱼。蒙流水长者。放生施食。说微妙法。命终之后。生三十三天。至光明会上。以闻法因缘。得受记成佛。故六道之中。皆有佛力法力慈悲之力。转重为轻。化恶为善。直至解脱。俱不可定也。
　　地狱法界现起九界冥伏之图
　　

　　地狱法界者

　　法界图说云。若人亲近邪恶友。及性自作恶。起增上心。念念相续。造上品十恶。谓杀盗淫。妄言绮语。两舌恶骂。贪嗔邪见。及五逆罪。犯四重禁。污梵行人。沽酒醉乱。不思君父师长恩德。横生热恼。挫抑贤能。党彼不肖。破塔坏寺。烧坏经像。谤毁大乘。断学般若。谤无诸佛。破戒受施。用三宝物。偷僧祇物。起於外道断常诸见。破正因果三世之法。习十二种恶律仪法。(一屠儿。二魁刽。三养猪。四养鸡。五捕鱼。六猎者。七网鸟。八捕蟒。九咒龙。十狱卒。十一盗贼。十二为王捕贼。及养蚕等业)如是等辈。入阿鼻大热大寒诸大地狱。是名地狱法界。
　　释曰。地狱法界。约方修与构作二因。论转不转者。亦以一界见起九界。冥伏於一性之中。随其造力强弱。性不可定。若其念念。作此地狱之因。相续不断。习以成性。则不可转。或能惭愧改革。一念回心。即是善道。或照破此地狱恶念。为四谛。为十二因缘。为六度。为空假中三谛三观。则转为出世间。众生心行。因倒因起。转与不转。皆不可定。如阿阇世王。杀父害母。身疮肿热。七日之后。当堕地狱。受耆婆大臣劝来佛所。蒙如来月爱三昧光明所照。顿获清凉。身疮痊愈。闻佛说法。忏悔心重。地狱相灭。得无根信。此已成之因。将堕之果。承佛法力。承忏悔力。承大信力。尚能转地狱界。为佛法界。况不灭罪生善界乎。又如楞严经。佛告阿难。诸佛如来。语无虚妄。若复有人。身具四重十波罗夷。瞬息即经此方他方阿鼻地狱。乃至十方穷书无间。靡不经历。能以一念。将此法门。於末劫中。开示未学。是人罪障。应念消灭。变其所受地狱苦因。成安乐国。岂非地狱之因。因弘法力。亦可转耶。约果报论。定不定者。若寻常所论因果。既入地狱。决定受报。无不定理。若不思谦力。忏悔力。亦可回其定果。得生善处。如仙豫国王。所杀五百婆罗门外道竟。堕阿鼻地狱。而兴三念。一者知是地狱。二者知为仙豫所杀。三者知因邪见之罪。故堕地狱。由此生大惭愧。忏悔往业。即灭地狱。而得生天。故知阿鼻地狱。全处极圣之自心。毗卢身土。不逾下凡之一念。转之变之。职由乎人。苟有重悔重悟。变地狱为天堂。在顷刻间也。

　　性善恶论卷之一
　　性善恶论卷之二

　　　　天台山幽溪沙门传灯着
　　客曰。十界随缘差别之事。已闻教矣。云何名为不变随缘无差而差门。余曰。上文所明。十界随缘差别门。能随染净缘。遂分十法界。此中宜确论性善性恶。与夫修善修恶之旨。性善性恶者。真如不变之体也。修善修恶者。随缘差别之用也。正以真如不变体中。具善恶二性。故随缘时。有善恶之用。是则能随之性。名曰善恶。所随之缘。名曰染净。十界善恶之性。具足五阴实法。名为正报。具足国土实法。名为依报。天台大师。於此具明十界十如。一界有十如。则十界有百如。十界各各互具。成百法界。百法界互具。则千如是具。论实法一千。国土一千。假名一千。如是三千。於真如性中。无不具足。惟其性本具足故。随染净缘时。有正报依报三千之事。乃全真如不变之体。而为随缘之用。以无差别。而为差别。如是等义。具在诸大乘圆顿经中。若显示其相。则莫过楞严。彼於七大文中。而具明性色真空等义。并随众生心。应所知量。随缘之义。地水火风空五大。乃十界之依报也。见识二大。乃十界之正报也。今为具引以发明之。使深信此宗者。有所依凭。亦以知台宗所立。深契合乎佛旨也。

　　先明地大

