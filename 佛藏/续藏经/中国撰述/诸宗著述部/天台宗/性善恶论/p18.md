<!-- { "loadSidebar": true } -->
　　释曰。无量声如来。开示菩萨本觉妙明。宜从本觉不动之性以观之。今乃观此世界及众生身。皆是妄缘风力所转。乃即修恶之风。观其随缘风力。差而无差者也。夫一自如来藏中真如不变。性风真空。性空真风。清净本然。周遍法界。无差别体。而随九界众生心。应所知量。以为世界依报之风。及为众生正报之风。而有种种差别。然而莫非全性以起修。全修而在性。故可即差别以观乎无差别。故曰。我於尔时观界安立。观世动时。观身动止。观心动念。诸动无二。等无差别。此固会风性之无差也。若夫会性风真空。性空真风。清净本然。周遍法界者。则曰。我时觉了此群动性。来无所从。去无所至。(云云)不惟见风空性一。亦乃了动无所动。夫以不动以待乎动。了动中有不动者在。犹有所待也。即动以悟乎来无所从。去无所至。固无所待也。故能逢佛未几。得无生忍。尔时心开。乃见东方不动佛国。为法王子。非以动寂了无对。全修而在性乎。

　　第五明依空大随净圆修全修在性者

　　经云。虚空藏菩萨。即从座起。顶礼佛足。而白佛言。我与如来。定光佛。所得无边身。尔时手执四大宝珠。照明十方微尘佛剎。化成虚空。又於自心。现大圆镜。内放十种微妙宝光。流灌十方尽虚空际诸幢王剎。来入镜内。涉入我身。身同虚空。不相妨碍。身能善入微尘国土。广行佛事。得大随顺。此大神力。由我谛观四大无依。妄想生灭。虚空无二。佛国本同。於同发明。得无生忍。佛问圆通。我以观察虚空无边。入三摩地。妙力圆明。斯为第一。
　　释曰。此菩萨所得无边身。乃观修恶晦昧之空。以为性恶之真空。此性恶空与性善空。无二法界。以法界无边故。身亦无边。又不独此也。即性恶空。是性恶色。火风水三亦复如是。菩萨证此妙空。即此而备妙用。尔时手执四大宝珠。照明十方微尘佛剎。化成虚空。以表示之。此则正显不惟证虚空之无边。亦证四大性之无边。不惟於空入性恶法门。而於四大性恶法门。而等入之。不惟证五大之无边。亦证十法界五阴实法。依报国土之无边。是故又於自心。现大圆镜。内放十种微妙宝光。流灌十方尽虚空际诸幢王剎。来入镜内。涉入我身。身同虚空。不相妨碍。善能身入微尘国土。广行佛事。得大随顺。非以心界融通。依正不二。一多无碍。小大相容。妙用现前。性体不隔而然乎。始从真如不变性空真觉中。随心循业。应所知量。以为晦昧之空。四大之空。固无差而差矣。今所证空。则随净圆修。全修在性。即差别而无差别。故曰。此大神力。由我谛观四大无依。妄想生灭。虚空无二。佛国本同。於同发明。得无生忍。

　　第六明依识大随净圆修全修在性者

　　经云。弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛。而得出家。心重世名。好游族姓。尔时世尊。教我修习惟心识定。入三摩地。历劫以来。以此三昧。事恒沙佛。求世名心歇灭无有。至然灯佛出现於世。我乃得成无上妙圆识心三昧。乃至尽空如来国土。净秽有无。皆是我心变化所现。世尊。我了如是惟心识故。识性流出无量如来。今得授记。次补佛处。佛问圆通。我以谛观十方惟识。识心圆明。入圆成实。远离依他及遍计执。得无生忍。斯为第一。
　　释曰。前经明本如来藏。性识明知。觉明真识。妙德莹然。遍周法界者。真如不变之体也。随众生心。应所知量。循业发现者。随净心善业。则为第九庵摩罗白净之识。随染心恶业。则为菩萨二乘之八识。则为六道凡夫之八七六识。所谓不变随缘。无差而差也。即此经文所谓心重世名。好游族姓者也。尔时世尊。教我修习惟心识定。入三摩地。乃即修恶之三识。以观性恶之真如。求世名心歇灭无有。已破六识七识之遍计执性也。乃至得成无上妙圆识心三昧。破去八识。得证第九真常净识也。莫非悟真如不变。无差而差。故可即差别而会归无差。既当时全性以为修。故可即全修而在性。能了达乎此。是为依识大随净圆修。全修而在性也。

　　第七明依根大随净圆修全修在性者

　　经云。大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世。名无量光。十二如来相继一劫。其最后佛名超日月光。彼佛教我念佛三昧。譬如有人。一专为忆。一人专忘。如是二人若逢不逢。或见非见。二人相忆。二忆念深。如是乃至从生至生。同於形影。不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心忆佛念佛。现前当来必定见佛。去佛不远。不假方便。自得心开。如染香人身有香气。此则名曰香光庄严。我本因地。以念佛心。入无生忍。今於此界摄念佛人。归於净土。佛问圆通。我无选择。都摄六根。净念相继。得三摩地。斯为第一。
　　释曰。前经虽明根大。而义说则以见大而例五根。备约六根。以明不变随缘随缘不变之旨。故曰。如一见根见周法界。听齅尝触。觉触觉知。妙德莹然。遍周法界。圆满十虚。宁有方所。今且以一见根言之。有真见。有见精。有妄见。真见即真如不变之性也。即所谓性觉妙明。本觉明妙也。见精即随缘之始。瞥然晦昧体。是无记。识精中见分也。所谓妄为明觉是也。妄见即缘尘分别。所谓因明立所。所既妄立。生汝妄能。无同异中炽然成异。自无差别。而为差别者也。此与首卷菩提涅盘元清净体。则汝今者识精元明。能生诸缘。缘所遗者同。第无始与今日之不同耳。苟欲直指人心见性成佛。正当於此。会随染缘修恶。原从无差以为差。故可即今差别者。以无差体。达见精修恶即是性恶。盖见精即识精也。真见即菩提涅盘元清净体也。若见见之时。见非是见。见犹离见。见不能及。则随净圆修全修在性之旨得矣。一根如此。耳根与余根皆然。即以此而为势至菩萨。以念佛心。入无生忍。亦无所而不可。盖念佛。有念自佛三身者。有念它佛三身者。有合自它三身同念者。若见见之时。见非是见。能如是见。则自性三身俱念。如能见属智。则果成报身。因中即念报身。经云妙菩提路是也。所见属性。则果成法身。因中即念法身。经云清净实相是也。天台大师云。菩提智与法性相应相冥。相应者。如函盖相应。相冥者。如水乳相冥。如水银和真金。能涂诸色像。功德和法身。处处应现往。是故见见之时。见非是见。见犹离见。见所不及。成解脱德。至果能成应身。岂非见见功夫。三身具念乎。抑以此而念自佛之法身者。而念它佛之法身。泯然无迹。了罔边畔。自它俱见。不隔毫端。以此而念它佛报身应身时。靡不居吾法性之中。无能所绝待对。所谓境为妙假观为空。境观双忘便是中。忘照何曾有前后。一心融绝了无踪是也。苟微此念。焉能以念佛心入无生忍耶。眼根如此。观音耳门三昧例然。余人圆通。鼻舌身意例然。观根皆此观识观尘。亦复例照。犹如药王。执毒为药。是故能了真如性善性恶不变。以为随缘。修善修恶随缘当体不变者。可以拈一茎艹。为千丈舍那之身。举一微尘。可以为西方清泰之国。尽大地拈来。无非雪山药王树也。
　　客曰。随净圆修。全修在性门之旨。已领教矣。云何名为随净圆证举一全收门。予曰。随净圆证者。如上所引七大菩萨。各依一大。以事圆修。至果亦各依一大以为圆证。略如月光童子。依水悟道。至於果证。方得亡身。与香水海性合真空。无二无别。岂非随净圆证一大乎。然而既曰性合真空无二无别。是则性色真空。性火真空。性风真空。性觉真空。性见觉明。性识明知。此之文意。皆於第三卷。一一会通者。莫不与水大性合真空。无二无别。非举一而全收乎。又此七门。皆观修恶以即性恶。不但性恶融通。无法不趣。而任运摄得佛法界性善。亦乃性善融通。无恶不具。而任运摄得九法界性恶。故圆修行人。至於果成。九皆究竟。四明尊者谓蛣蜣等。皆须六即判。其初后正此意也。客又问曰。圆顿教旨。明真如不变随缘。随缘不变义亦尽矣。蔑以加矣。何必定须论乎性具。予对曰。天台一家宗旨。明随缘义。有随缘变者。别教是也。有随缘不变者。圆教是也。变与不变。正在教中所论。具与不具。具则随缘不变。属於圆教。随缘若变。正因不具。是故判入别教。是则随缘不变之旨。全在性具之功。那云不必论乎性具。客又问曰。随缘不变。约具以明。此固当然。何必定须性具十界乎。予对曰。性具之理。若不具明十界依正色心。昧者但云性具佛界。不具九界。是则必须破九界。以证佛界。何以故。以九法界非性具故。乃但中佛性。随染缘之所构造。如淳善人。性不具恶。忽被恶人所逼。随缘强作诸恶。既非其能。故说善人果然为恶。苟欲复其良善。必须大加翻悔。改恶迁善。故不足称为君子不器。善恶皆能。若圆教人。以知性具十界。故能随染缘造於九界。如全水为波。全水为氷。是故一切迷中染恶二法皆性具。故但彰己能。何过之有。以非过故。迷中二法。当体佛性。修中全九界。即是本性中九界。全修即性。名为成佛。无别他佛可成。又问曰。性具明乎十界。是则成道之时。但成佛果。修善性善义已周足。何须更立性恶法门之称。予对曰。立此性恶法门。事非小小。凡有五大因缘。一理体本来具足故。二照性可以成修故。三果地圆证莫非妙法故。四起妙用时须施十界故。五根性不同摄机须遍故。余之四义。前文已具。根性不同。摄机须遍。今当明之。凡为二意。一明菩萨度生须此法门故。二明众生机缘须此入道故。

　　菩萨度生须此法门

　　又有二种。一者示现无量不乏此门故。二者自利因此即用利生故。

　　示现无量不乏此门

　　已如前果地圆现毫无亏欠门中说。

　　第二自利因此即用利生

　　今当明之。凡二义。初引义证。二引人证。

　　初义证

