<!-- { "loadSidebar": true } -->
　　【□注】郁单越。亦云俱卢。翻胜处。胜三洲故。俱舍颂云。赡部洲人量。三肘半四肘。(尺八)东西北洲人。倍倍增如次。(东洲八肘。西洲十六肘。北洲三十二肘)唯有北洲人。寿定一千岁。余三。且据极分为言。未必全尔。
　　【■记】翻译名义云。郁怛越。翻胜处。亦言胜生。於四洲中。有情处货。此最胜故。亦言高上。出余三方故。西域记云。北拘卢洲。旧言郁单越。又曰鸠楼。讹也。俱舍颂下。长行释言。赡部人。身多长三肘半。於中少分有长四肘。东洲八。西洲十六。北洲三十二。而一肘长一尺八寸。则南洲身量多有六尺三寸。少分有七尺二寸。东洲身量长有一丈四尺四寸。西洲人身量长有二丈八尺八寸。北洲人身量长有五丈七尺六寸。又颂四洲人寿量言。北洲定千岁。西东半半减。此洲寿不定。后十初叵量。谓后减至十岁。其劫初八万四千岁。又诸处有中夭。除北拘卢洲。则知北洲胜也。
　　【□注】圣人不出其中。不生於彼。而阐化非不居彼。准宝云经。颇罗堕。将弟子六百人住郁单越。八难。三途以为三。人中则有四。一盲聋喑哑。二世智辨聪。三佛前佛后。四北俱卢洲。天上一无想。或指长寿天。受此诸果报。不得於圣化。
　　【■记】此释八难也。若欲不受八难。须习四种轮摧。如成论明菩萨习四轮。摧八难。一生中国轮。摧灭三途。北洲。长寿天难。二修正愿轮。摧世智辨聪难。三植善因根轮摧盲声喑哑难。四近善人轮。摧佛前释后难。故无四轮。未免八难。而北俱卢乃其一也。净名疏。明二种八难。谓凡夫住事八难。二乘住理八难。事即界内八难。理乃界外八难。荆溪言。若欲略明。则有余涅盘中三十心人。为三恶道。住无我法。名为北洲。地前法爱。如长寿天。未有初地十种六根。名诸根不具。地前智浅。如世智辨聪。不穷中理。如佛前佛后。若实报土中。位位相望节节作之。此并障於中道理也。然此且说住事八难。
　　【□注】苦乐相间。辅行四上(九)云。若论果报。南洲为下下。若得值佛。南洲为上上。故大论六(十二)云。阎浮提以三事故。尚胜诸天。北洲不及。一能断淫欲。二识念力。三能精进勇猛。复有书般若。是故诸天下来听法。故大经云。下下因缘故生北洲。乃至上上因缘故生南洲。(文)妙玄六(二十九)云。四天下人。虽果报胜劣。俱有生老病死。同是轻报泥犂(文)。
　　【■记】教说三天下。三种胜南洲。一长寿。二色胜。三地胜。故南洲为下下。佛若出世。唯在南洲。东西但往不生。北洲不生亦不往。此指佛说。故论值佛。南洲为上上也。妙乐曰。佛者劫初无病。劫尽多病。长寿时乐。短寿时苦。东天下富而寿。西天下多珠宝牛羊。北天下无我无臣属。如此时处。不感佛出。八万岁时百年时。南天下人未见果而修因。故知佛出其地。故大论下。引证南洲为上。又教中明南洲有五种胜三天上。及他化天。一勇健。二正念。三佛生处。四修业地。五梵行。然不出大论三事也。大经曰。人业十善。复有四种。一者下。二者中。三者上。四者上上。下因缘故。生郁单越。中因缘故。生弗婆提。上因缘故。生瞿耶尼。上上因缘故。生阎浮提。疏言。十善有四报。在四洲。南洲年命果报最劣。乃下业之果。而言上上者。取修道行善边胜故。
　　【■补】能断淫欲。即梵行也。能得解脱达分。得正决定故。禅中四分。有退住进达。达者。於此定中发见思无漏。能到涅盘。念力。即正念也。谓笃信念力。不见果而能广修因故。三精进勇猛。即勇健也。有师标曰。念力。久远所作而能忆故。勇健。不见果而能广修因故。
　　【□注】五常五戒。常者不易。戒乃防非。仁则不杀。义则不盗。礼则不淫。信则不妄语。智则不饮酒。酒能昏性起过故也。
　　【■记】此释五常五戒也。初二句。明戒常义。次五句。明戒常合对。如提胃经中长者问佛。何故但说於五。不说四六。佛言。五者。是天地之根。太乙之初。神气之始。万物之祖。是故但五。又曰。五戒者。令成当来五体。顺世五常五德之法。愍伤不杀。曰仁。清察不盗。曰义。防害不淫。曰礼。持心禁酒。曰智。非法不言。曰信。此五不可造次而亏。不可须臾而废。君子奉之以立身。用之不暂弃。然是以五戒。顺世五常也。今乃以五常通於五戒。如天台大师言。仁慈矜养。不害於他。即不杀戒。义让推廉。抽己惠彼。是不盗戒。体制规矩。结发成亲。即不邪淫戒。智鉴明利。所为秉直。中当道理。即不饮酒戒。信契实录。诚节不欺。是不妄语戒也。末句。明酒起过。如梵网经言。酒生过失无量。若伸手过酒器与人饮酒者。五百世无手。大论开有三种。一谷酒。二果酒。三药酒。皆不得饮也。又问。出家禁饮。无待论矣。汉书言酒者。天之美禄。所以颐养天下。享祀祈求。扶衰养疾。故有国家者。以酒合欢。以酒成礼。云何世间而得禁饮耶。答。夏禹以前。不闻有酒。唐虞之治。礼备乐和。酒之可戒亦明甚矣。又何论焉。又问。大师戒经疏开不为过患者。何也。答。此正明免於过患者难也。诚使百拜。而祸不侵。无量。而乱不及。文忠。终身不醉。思远。醉胜醒人。能如是者。疏文许开。意有在焉。如其不能。禁绝为上。
　　【□注】又五戒。四性一遮。酒乃遮制。余性是恶。大小乘禁戒。此为根本。止观四(二)云。性戒者。莫问受与不受。犯即是罪。受与不受。持即是善。若受戒。持生福。犯获罪。不受。无福。不受。犯。无罪。(文)辅行四上(三)云。所言性者。即旧戒也。不待佛制。性是善恶。故名为性。又云。五戒者。四性一遮。故俱舍云。遮中唯离酒。为护余律仪。若论制已。性上更加一个制罪。(文)性戒。轮王亦用。遮戒如来所制。五戒十善。开合之异。身三。可见。不妄语。则摄口业四种。酒防意地。则摄意三。
　　【■记】此明五戒四性一遮者。如报恩经曰。优婆塞五戒。四是实罪。饮酒一戒。是遮罪。同结为五戒者。以饮酒是放逸之本。能犯四戒故。如迦叶佛时。有优婆塞。以饮酒故。邪淫他妇。盗杀他鸡。人问。何故尔。答言。不作。以酒乱故。一时能破四戒。虽非实罪。与实罪同也。大小乘戒根本者。法界次第言。犯五戒者。则破五分法身。及一切佛法。以五戒是大小乘尸罗根本。若犯五戒。则不得更受大小乘戒。若能坚持。则是五大施也。止观下。明性受二戒持犯罪福有异。性戒者下。辅行云。料简三学无作有无。初戒无作者。性戒不受。故无无作。若受戒下。辅行言。明受得戒。即有无作故。性罪之上。加违无作出家等戒。无作别生。受得戒已。感发无作。是故持则福等虚空。破乃随破一支一境。举持劝受。加罪遮违。况犯已法除。复本清净。是为受得之戒。与性戒有异。故辅行云。如伐草害畜。俱有违制之罪。作单提悔。二遮俱灭。然於害畜。仍有性愆。故引大论解言。违无作罪同灭。而偿命犹在。是为性受有异也。俱舍下。文言。诸饮酒者。心多纵逸。不能守护诸余律仪。故为护余。令离饮酒也。制已加一制罪者。如大论引经云佛言。若出家人。犯欲则弃。是比丘自誓而犯。是一罪。知佛所制。故而违犯。是二罪是也。性戒下。光明句言。开五戒。出十善。十善是旧法。轮王亦用。亦名性罪。性罪。都是一切罪之根本。则知性戒通为所用也。律明诸余比丘。犯种种罪。如来一一遮制。如礼乐。自天子出。故知遮戒局在如来所制也。末二行。明戒善开合之异。如光明文句云。五戒对十善。杀盗淫。是身三。妄语。摄口四。饮酒。摄意三。俗不能护口。略制一妄语。释论言。说重者是妄语。则已摄三。饮酒。是邪命自活。增益恚痴。出世以智慧为首。生死以三毒为根。若能禁酒。是防止意地三毒。长养出世智慧也。
　　【■备】九山八海形状。及下天道略知而已。故不广录。统纪有三千大千图。须者往检。
　　△六天道二。初总判。
　　六天道。二十八天不同(欲界六天。色界十八天。无色界四天)。
　　【□注】辅行二上(廿六)云。今释典中。所言天者。亦名最胜。亦名光明。(文)文句四末云。天者。天然自然。乐胜身胜(文)。
　　【■记】婆沙言。诸趣中胜故。谓有胜乐。胜吉。善胜。身胜。形体胜。有如是等胜。故名为天。又曰。有说诸天无昼夜。常以光明自照。故曰天趣也。文句下。如正理言。天者。威德特尊。神用自在。又别行钞言。天者名无愁恼。常受快乐故。
　　【□注】二十八天不同。举竖包横也。若统论一佛化境。则有三千大千世界。
　　【■记】若以横论。则欲界忉利一天。即有三十三天。今以竖论也。
　　(三千者。小千。中千。大千也。二禅统一小千。三禅统一中千。四禅统一大千。三千是总。大千是别。总别双举。以别显总也)。
　　【■记】或问金光明经。说诸人王。手擎香炉。供养经时。其香遍布。於一念顷。遍至三千大千世界。百亿日月。乃至百亿非非想天。则大千直至有顶天。今何言四禅统一大千耶。今答。所以尔者。为与长阿含十八。杂阿含十六。正理三十一。及瑜伽。智论。杂集显扬。同意故也。况有云。显扬第一。明三千世界。三灾所坏。故此以四禅统大千也。
　　【□注】俱舍颂云。四大洲日月。苏迷卢欲天。梵世各一千。名一小千界。此小千千倍。说名一中千。此千倍大千。皆同一成坏。(谓一千四洲。一千日月。一千须弥。一千六欲天。一千初禅天。总名小千世界。一千个小千世界。名中千世界。一千个中千世界。名大千世界)。
　　【■记】此段原注。正释前七句颂。而与俱舍长行释颂同。
　　(小千为一二禅所覆。中千为一三禅所覆。大千为一四禅所覆。例此。应云千个初禅为小千。千个二禅为中千。千个三禅为大千。小千如千钱。中千如千贯。大千如千个千贯)。
　　【■记】此段原注准例举譬论释俱舍言。此文易了。总以喻显也。
　　(然以十万为亿。则大千有万亿日月而光明经云。百亿日月。乃至百亿非非想天等者。盖亿有四种。一。十万为亿。中千有十亿。大千万亿。二。百万为亿中千有一亿。大千有千亿。三。千万为亿。大千则有百亿。光明据此数也。四。万万为亿。大千世界但有十亿。又复四禅非想唯一。亦言百亿者。光明记五七云。以下望上言之耳。又恐翻译之讹也。以义净重翻。则无百亿非想之言)。
