<!-- { "loadSidebar": true } -->
　　【□注】妙玄五(三)云。行人圆观稍熟。理事欲融。涉事不妨理。在理不隔事。故具行六度。若布施时。无二边取着。十法界依正。一舍一切舍。财身及命。无畏等施。若持戒时。性重讥嫌。等无差别。五部重轻。无所触犯。若行忍时。生法寂灭。荷负安耐。若行精进。身心俱净。无间无退。若行禅时。游入诸禅。静散无妨。若修慧时。权实二智。究了通达。乃至世智治生产等。皆与实相不相违背。具足解释佛之知见。而於正观。如火益薪。此是第五品位(文)。
　　【■记】此仪文引经。以证最后品之功德也。谓前品文意。持经理观以自利为正。兼行事度以利他为助。俨然事理有妨。是故不得谓正也。以其自第二读诵品中发心兼利。多从理观。少涉事行。盖是圆教中一类钝根人也。此中不同。以其自第三说法品中人。发心而行六度。是人居本位中。惯以弘法利生。今者不行则已。既已发心行度。是故称之为正也。前以檀度该余五。此以尸度摄之。则一也。注中引妙玄发明正行之巧。反显兼行之拙。其中利钝历历可观。初一行。先明理事融通。自他无碍。故能具足而行六度。若布施下六行。列明圆教六度之相具足解释句。明大弘妙法也。而於正观下二句。略喻正行之益。末句。结成五品也。初。如文。若布施下。言财施者。十界依正。身财及命。一切皆舍。是内外施。如云国城妻子。象马七珍。乃至头目髓脑。悉皆施与。无畏施者。能令一切安然离畏也。法施者以己所见闻信解一切佛法。对机而说。即前说法品也。今行三种施时。皆无二边取着。以达三轮体空也。若持戒下。谓虽了戒相如空。而观讥嫌等於性重无别。非唯不犯波罗夷之重。即突吉罗之小。亦不敢触。所谓精进持净戒。犹如护明珠也。若行忍下。忍有三。生。法。寂灭也。恶骂捶打。皆悉能忍。达能忍所忍。皆不可得。所谓忍心如幻化。辱境若龟毛也。若行精进下。身心俱净。勤无间杂。进而无退也。若行禅下。谓世出世及出世上上禅。皆能游心造入。静散悉无妨碍。所谓行亦禅。坐亦禅。语默动静体安然也。若修慧下。实慧无分别。证理离诸能所。权慧有分别。照事无诸错谬。权实并行。方名大慧。亦且治生产业。皆与实相不违。唯其通达世出世智。故能具足解释佛之知见。佛之知见。即妙法莲华经也。言具足解释者。以其能弘全文也。三智圆显。曰佛知。五眼圆明。曰佛见。
　　【□注】释签五(二十六)云。事理不二。方名正行。若取其意。但用三藏事六度相。皆以实相融令不二。无非法界。即是其相。无畏等施者。论有三施。谓资生。无畏。法。舍於依正。名施资生。略不言法。故云等也(文)。
　　【■记】此节复引释签。以明事理不碍。即无作六度义。意谓无作六度。无别有相。即是藏教事六度是其相也。三藏不达实相无相。故云有作。圆人了达。故以实相妙心。融令不二。即理即事。无非法界。故云三藏事度。即是无作之相也。文中单引二施者。以玄文略不明法故也。无性论云。法施无染心。宣说契经等法。财施无染心。施资生具。无畏施心无损害。拔济惊怖。此自施行相也。又云。法施为益他善根。财施为益他身。无畏施为资他心。此明施所为也。又云。若论得报。法施资心。财施资身。无畏施双益身心。故得果报最殊妙也。
　　【■补】瑜伽论云。无畏施者。谓拔济狮子虎狼鬼魅等畏。王贼等畏。水火等畏是也。
　　【■备】有师标弥勒颂云。檀度摄於六。资生无畏法。此中一二三。是名修行住。谓资摄布施。无畏摄持戒忍辱。法摄精进等也。
　　△二释意。
　　谓自行化他。事理具足。观心无碍。转胜於前。不可比喻。
　　【□注】止观七(三十一)云。正修六度。自行化他。事理具足。心观无碍。转胜於前。不可比喻。名第五品也(文)。
　　【■记】此释胜前之所以也。谓前品虽兼利他。事理不融。则观心有妨。今者己他不二。理事双融。自当倍胜於前也。不可比喻者。言此品功德难思。设以下方尽虚空界。尚不足以格量。所谓有口不能宣也。释第五正行竟。
　　
　　【■记】玄文云。五品是圆家方便。欲令易解。准小望大。如三藏五停心。初品圆信法界。上信诸佛。下信众生。皆起随喜。是圆慈停心。徧治法界上嫉妒。二读诵大乘文字。是法身气命。读诵明利。是圆数息停心。徧治法界上觉观。三说法。能自净心。亦净他心。是圆因缘停心。徧治法界上自他痴。痴去。故行去。乃至老死去。四兼行六度。是圆不净停心。六蔽名贪欲。若舍贪欲。欲因欲果皆舍。舍故。无复报身。非净非不净也。五正行六度。是圆念佛停心。正行六度。即事而理。理不妨道。事妨於道。今既即事而理。则无障可论。大意如此。与图示似异。
　　【■补】前图依四念处五停心者五品是也。藏以数息停散。圆以信理除疑。信是道元。故当初品。又信是功德母。如彼气命。又信忍不动故。即是停心。信品是一停心也。藏以不净事观停贪。圆以读诵除秽染。若着文字。染污法性。非求法也。文字性离即是解脱。解脱清净。第二停心也。藏以慈停瞋。圆以慈故有说。说有秘密。则非慈相。当知慈故能说。第三停心也。藏以因缘观停痴。圆以六度度六蔽。暗去明生。第四停心也。藏以念佛停逼迫。圆以即事而理。理即法界。法佛岂逼迫佛法。无能逼所逼。第五停心也。当知信事即理。文字即解脱。慈即宽宏。度蔽彼岸。一切平等。圆五停心也。
　　【□注】四信五品对三慧。文句十云。初二。是闻慧位。广闻广信。是思慧位。观行想成。是修慧位。自浅之深。成六根清净十信位也。又云前三人。是闻慧位。兼行六度。是思慧位。正行六度。是修慧位。
　　
　　【■备】四信单对正行六度。此依楞严寺本。现在仪注。依昭庆寺本。双对兼行六度者悞。
　　【■记】文句云。云何四信。略解三人。广说二人。观成一人。信通四人。故言四信也。四信者。一。一念信解。未能演说。二。略解言趣。三。广为他说。四。深信观成。妙乐释云。摄五成四。不须至五。又名从初得。故俱名信。略解三人者。去通从别。则受别名。广及观成。必有略故。故略通三人。唯除初信。初无解故。广说二人。除略解者。广局第三。不通前二。观成一人。复除广解。不通余三。除信一事。余不通四。唯信解四。名为四信。若一念信解。未有下三。乃是初信最局。略具初信。广具初二。观必具三。故后渐宽。但后后者。胜於前前。故成后局也。
　　【■补】一念信解者。谓随所闻处。豁尔开明。随语而入。无有隔碍。信一切法。皆是佛法。又信佛法。不隔一切法。不得佛法。不得一切法。而见一切法。亦见佛法。六根凡有所对。悉亦如是。无疑。曰信。明了。曰解。是为一念信解心也。二略解言趣者。前但言解。未能敷说。说涉名数。须善方言。今此具足。故言解其言趣。即是为他解说。以说力故。能起自他无上之慧也。三广为他说者。经云。广闻是经。若教人闻。若自持。若教人持。若自书。若教人书。若以华香璎珞。香油苏灯等。供养经卷。是则广闻广解。广为他说。广修供养也。四。深信观成者。经云。闻我说寿命长远。深心信解。则为见佛。常在灵山。为众说法。又见娑婆世界。其地平正。乃至大菩萨众。咸处其中。若能如是观者。是为深信解相也。又观行想成。亦是第四深信观成。谓具上三信。加修观行。入禅用慧。想成相起。能见有余实报二土相貌。见佛与比丘僧。常在灵山。方便有余土相。又见娑婆。纯诸菩萨。实报土相也。妙乐云。想成相起者。理具此相。依理起想。故想成便见此相。从初习观。但得想名观行浅故。但依此想。渐深渐成。入初住位。任运遍见。应用无方。问。称理起想。何须想土。但观一念妙理即足。答。前之三教用观。皆须破阴。唯圆教即观一念。三千三谛具足。是则一心一切心。一身一切身。一土一切土。故观成时。一心见一切心。乃至一土见一切土。十方诸佛。身中现故。故於自心常寂光中。遍见十方一切身土。
　　【□注】妙乐十(十二)云。何故现在唯四信。灭后立五品。答其义既齐。四五无别。但是灭后加读诵为第二品耳(文)。
　　【■记】言义齐四五无别者。谓初信齐一二品。二信齐三品。三信齐四品。四信齐五品。故云四五无别也。
　　△三结成。
　　此五品位。圆伏五住烦恼。外凡位也。与别十信位同。
　　【□注】妙玄五(八)云。五品已圆解一实四谛。其心念念与法界诸波罗密相应。徧体无邪曲偏等倒。圆伏枝客根本惑。故名伏忍。诸教初心。无此气分(文)。
　　【■记】此明五品观行之妙。伏惑之能也。四教义云。上根利智。闻圆诠因缘即中。明无作四实谛理。便信解一实谛。是如来虚空佛性。非世间。非出世间。非因非果。不可宣说。非可显示。无说而说。说世间因果。即无作苦集。说出世因果。即无作道灭。故维摩诃弥勒云。佛知一切众生。毕竟寂灭。即涅盘相。不可复灭。一切众生。即菩提相。不可复得。若知涅盘即生死。是无作苦谛。菩提即烦恼。是无作集谛。生死即涅盘。是无作灭谛。烦恼即菩提。是无作道谛。名四实谛也。所以者何。约一实以明四。一实谛不作於四。四不自作。乃至四亦无因缘而作四也。而说为四者。是无作之四。此四毕竟不可得。即是一实谛。名无作四实谛。若闻此信解无疑者。深信一切众生。是不思议解脱。即大乘。即般若。即首楞严定。即佛性。即法身。即实相。即中道第一义谛。即如来藏。即法界。即毕竟空。即一切佛法。因此誓愿。菩提心发。是为圆教名字即之信解也。应知四教义。乃品信合说。此以品信间说。故可引十信文。明五品圆解一实谛也。其心。即观心。既与法界诸波罗密相应。是圆教观行即之圆行也。次明伏惑得名。谓法界理中。无外道邪倒。人天曲倒。二乘偏倒。既与相应。故无诸倒。复能圆伏诸惑。得伏忍名也。
　　【□注】又十纸云。五品之位。理须未显。观慧已圆。具烦恼性。能知如来秘密之藏。堪为世间作初依止。(文)妙玄五(十一)云。五品六根为初依。十住为二依。十行十回向为三依。十地等觉为四依。(文)释签六(三)云。四依位者。以此四人并能化他。故以此位。释於因人功用(文)。
