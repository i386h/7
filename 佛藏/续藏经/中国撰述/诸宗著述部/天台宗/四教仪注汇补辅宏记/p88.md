<!-- { "loadSidebar": true } -->
　　【■记】此料简圆接通别。各有当接不接之殊也。且如通教三地四地已后。既得断惑。故称为圣。初地二地。全不断惑。仅能称贤。见尚不断。安论被接。故云接圣不接贤也。前二地为俗。后七地为真。惟除佛地。前二既不被接。故曰接真不接俗也。别教前四十位。无明未破总名为俗。登地已后。分破无明。俱名为真言。接俗不接真者。真是证道同圆。故不须接。故其所接者。唯俗而已。俗即贤。真即圣也。别教亦有三根不同。上根。信住便能被接。中根十行方堪被接。下根。必待十向才可被接。此则约教分齐。得受接义。故圆来接。而圣真位。则如初地。已破无明。已成真因。任运流入。何须更接。是故圆所不接也。
　　【□注】又妙玄顺能诠教。约教道边。具明三接。止观为成观故。从所诠理。约证道边。唯明一接。
　　【■记】此明二部论接。三一不同也。止观问。何以别接通。而不云接藏耶。答。由别教初修空假二观。破真俗二谛惑尽。方闻中道。仍须修观破无明八相作佛。此佛是果。仍须前观为因。故言以别接通耳。辅行释问意云。何独接通。而不云接藏。何独别接。而不云圆接。答意云。通须别接。以机别故。若初后不闻。全属前二。若从初即闻。全属后两。复有一人。破二惑尽。至八地方闻中修观。进破无明。得法身本。八相作佛。虽见中道。必借通教空假二观。为前进之方便。亦必待别教之理接之方闻。今言别接者。应具二义。一别教。教邻近故。二别理。理异真故。辅行又云。玄文以圆接通别者。分为教证。行位别故。今不云者。约证道故。但约观故。释签云。若止观中。为成理观。但以界外理。接界内理。通别两教。是明二理之交际。故明别接通耳。今玄文前六重。仍存教道。故有圆接通别二意。实道只因圆理接权。故释今文应须教道。复以圆中接但中也。六重者。一藏。二通。三别接通。四圆接通。五别。六圆接别。止观辅行会三。更有明不接藏。圆不接之文。须者检详可也。
　　【□注】然圆顿止观。亦明被接者。为知通塞。复以思议。显不思议也。如辅行三(十七)。
　　【■记】此点示圆顿止观明接。另有一意。非可与前节同年语也。盖此圆顿止观。曾经法华开显。唯此一事实。余二则非真。有何接与不接。以前之三教有隔碍取舍。今之法门。唯观吾人一念之心。亡能所。绝对待。能所不二。理智一如。反观山河大地。犹如大圆镜智。以己心所。名之曰通。内心少有丝毫隔碍。名之为塞。故此法门不可思议。只此一念原具三千性相。百界千如。上与诸佛平等。下与众生一如。如心亦复尔。如佛众生然。故名不可思议也。又修止观时。於真生着名塞。能达於中名通。真是界内权理。名可思议。中是界外实理。名不可思议也。辅行问。玄文云接非会义。今约法华。只应论会。何故论接。答。前后诸文。会义非一。今论修观。亦可重述法华前教。以例行人通塞之相。论於教门有通塞相。故须明之。如此明接。未妨於会。况接在菩萨。与会不殊。又前后文处处皆明可思议等。但为显於不思议故。前待后绝。次第应然。何须问言。不应论接。
　　△三拣异藏通二。初问。
　　问。此藏通二教。同是三乘。同断四住。止出三界。同证偏真。同行三百由旬。同入化城。何故分二。
　　△二答二。初纵许。
　　答。诚如所问。
　　△二裁夺二。初辨析同中有异。
　　然同而不同。所证虽同。大小巧拙永异。此之二教。是界内教。
　　△二正释异之所以二。初明藏教之拙。
　　藏是界内小拙。不通於大。故小。折色入空。故拙。此教三人。虽当教内有上中下异。望通三人。则一概钝根。故须析破也。
　　【□注】然藏通三乘。断惑出界证理虽同。教行有异。大小。约小衍。巧拙。论体析。对界外方便等土。名界内教。以此二教化界内也。不通於大。故小。不能远通常住故。析色入空者。外计邻虚。不出断常。今总观色心生灭。非断非常。对破外道。汝说非正。如止观三(二十六)辅行三下(二十四)。
　　【■记】此明藏通钝者似同。利者硕异也。然藏教教是生灭。通教教是无生。藏教观是析空。通教观是体空。故云教行有异也。大小约小衍者。是转释教异。谓藏是小教。通是衍门。是为教之大小有异也。巧拙论体析者。是转释行异。谓藏人析色明空。通人体色明空。是为行之巧拙有异也。言对界外名界内教者。盖四土言之。藏通二教。但化凡圣同居土六凡法界也。别圆二教。兼化方便实报寂光三土。四圣法界也。故知藏通对别圆界外教。而名界内教也。言不能远通常住者。常住。乃大乘中道妙理。有五百由旬之远。而藏乘界内之教既不能通。故是小也。析色入空一节。正明藏人观行之拙。初二句。出外计。今总下。明藏行虽拙。亦能破邪。末二句。引证。如止观破外邻虚云。此尘为有为无。若有极微色。则有十方分。若无极微色。则无十方分。若析极微色不尽。则成常见有见。若析尽。则成断见无见。此外道析色也。析心亦如是。若有若无。皆堕断常也。三藏析法观云。色若粗若细。总而观之。无常无我。以色从无明生。无明不实。粗细皆假。假故。无常无性。即得入空。又介尔心起。必藉根尘。无一法不从缘生。从缘生者。皆悉无常。或言一念六十剎那。或言百亿剎那。剎那不住。念念无常。乃至云是名析色观意也。析名。本於外道。对破邪析。而名正析。何但外邪。应须正析。乃至圆教四门生着。亦须析破也。辅行释云。方分者。无尘而已。有必是色。色必有方。方必有分。有十方分。次破其更析极微。析故则尽。若一尘可尽。诸尘皆可尽。若可尽者。如何和合而成於身。若不尽者。一尘是常。诸尘皆常。若是常者。身不应灭。故非佛法正析相也。析心亦尔。若一剎那心不可尽者。如何后剎那生。后剎那生。前心必灭。若永灭者。如何复有后心而生。故知剎那念念生灭。非断非常。今三藏析法。亦先观色。次观心。观色心时。但观粗细无常无我。不须云尽及以不尽。谓从过去一念无明。而生诸行。复由至中阴时。我无明心。复与父母无明心合。生於色身。依报亦由共无明业同感。是故依正。莫不皆由无明而生。无明之体。从因缘有。故使造色。亦从因缘。当知因果。皆是无常。如何计之为尽不尽。观心亦尔。过去剎那。感今剎那。况今剎那。复对外境因缘故有。是故念念皆悉无常。如是推时。何但识与色心无常。进推心念本来非有。乃见法性真如常住。然此析名。本於外道。今观无常。亦名析者。已上俱是辅行之文。原是对破外道。汝析非正。
　　△二明通教之巧二。初正明巧大。
　　通教。则界内大巧。大。谓大乘初门故。巧谓体色入空故。虽当教中三人。有上中下异。若望藏教。则一概为利。
　　【□注】通后别圆。故是初门。了知诸法如幻如化。当体即空。
　　【■记】此明通人之巧。故能为大乘之初门也。以其能了达诸法。如梦幻泡影。镜像水月。竟无所得。当体全空。是故别圆藉此开导。
　　△二兼容摄小二。初疑问。
　　问。教既大乘。何故有二乘之人。
　　【■记】问意通教既称大乘初门。其所被之机。必然自他双利之大士。何以而有声闻缘觉独善之流耶。
　　△二释答。
　　答朱雀门中。何妨庶民出入。故人虽有小。教定是大。大乘兼小。渐引入实。岂不巧哉。
　　【□注】天子南门。谓之朱雀。渐引入实。明佛意也。
　　【■记】此以佛意释明渐引入实。如云先以欲钩牵。后令入佛智之意。如止观云。如朱雀门。天子所立。正通王事。不妨群小出入。虽是小人终是天子门也。今摩诃衍。亦复如是。正为菩萨体法入空。虽有小乘。终名为大也。当知大乘教门有小人出入者。盖在转小成大也。渐引入实者。谓渐次接引。令其造诣入於圆实之地。是则虽小是大。故其通教二乘人之所修行。亦得名为巧度也。言天子南门谓之朱雀者。国王而曰天子。言非凡品也。以有覆护之德。仁育之恩。正如天之子也。故谚云。万灵振护者。圣天子也。以所居之都。四方四门。各有其名。东曰青龙。西曰白虎。南曰朱雀。北曰玄武。今举正阳之南门。况通教大乘之初门。而有大小同出入也。
　　△四结所属文。
　　般若方等。部内共般若等。即此教也。
　　【□注】释签四(十九)云。不同三藏四阿含等别有部帙。今以诸部方等诸般若中。但是三乘共行。即判属通。(文)今文通指般若方等下但云共般若等。盖方等弹斥。共义稍疎故。
　　【■记】仪文云般若方等部内共般若等者。非是局指般若中三乘共闻者为共般若。意取方等般若二时部内。三乘共闻者俱名共般若耳。如辅行云。虽无别部共般若文。但取方等般若中。或一时。一会。一章。独明共意。其流亦多。今观此文。则知方等部内。亦有共般若者。即此教所属之文也。注中引释签以证成。言不同三藏等者。以三藏之教。有四阿含等为部帙。今此通教无别部帙。是故於二时中三乘共闻者。判属於通。而今不曰共方等。而曰共般若者。盖方等重在弹斥。共义稍疎。而般若之空宗。正当教之妙旨。以是则曰共般若者。尽善也已。
　　△三结。
　　略明通教竟。
　　【■记】此句总结通教全文。言略明者。以通教前后融通。大小不壅。焉能尽剖其奥。亦不过略为消显而已。

　　天台四教仪注汇补辅宏记卷七之下
　　天台四教仪注汇补辅宏记卷八之上

　　　　高丽沙门谛观录
　　　　南天竺沙门蒙润集注
　　　　清比丘性权汇补辅宏记
　　　　清三宝弟子钱[、/(、*、)]庵较订
　　　　天台嫡裔比丘谛闲编科参梓
　　△三别教三。初标。
　　次明别教者。
　　【□注】四教义一(三)云。别者。不共之名也。若名不共。但异藏通。未异圆教。故但名别。
　　【■记】此释立别名之所以也。言别者。乃不共之名。今以别得名。而不以不共为名者。别则前后各异。是故前异藏通。后异於圆。教中行相。无不隔异。故以别为名也。
　　△二释三。初略辨名义二。初正释。
　　此教明界外独菩萨法。教理智断。行位因果。别前二教。别后圆教。故名别也。
