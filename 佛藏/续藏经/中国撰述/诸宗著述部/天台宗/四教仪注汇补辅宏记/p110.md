<!-- { "loadSidebar": true } -->
　　【■补】前约二修一性论三心开发。故不横。二亦本有。故不纵今约从智证法等论不横。得非前后故不纵。又一番解释。故云复见於此。从始圆修下。指前五品观行。今圆三智一心中得。即今初住。所发本有三法名三智者。一道种智。外破诸暗。二一切智。能返自照。三一切种智。非内非外。非自非他。今初住一心中得。此三智也。即以此智下。转释从智证法。然此证得法身。即名一身。智性即色。即名三身。以智即报身。性即法身。色即应身。三一体融。名清净妙色身也。
　　【■补】起信论问。诸佛法身离於色相者。云何能现色相。答。即此法身是色体故。能现於色。谓从本以来。色心不二。以色性即智故。色体无形。说名智身。以智性即色故。说名法身徧一切处。
　　△三结成。
　　中观现前。开佛眼。成一切种智。行五百由旬。到宝所。初居实报无障阂土。念不退位。
　　【□注】中观现前者。既三因开发。应三智圆明。五眼洞照。今但云佛眼种智者。中必双照。三智具足。四眼入佛眼。同名为佛眼。辅行三上(二十五)云。如河入海。失本河名。何以故。肉天二眼。有漏因缘。慧法二眼。习气未尽。故舍本位。入佛眼中(文)。
　　【■记】中必双照三智具足者。谓中必双照空假二边。则言一切种智。而道种智。一切智。法尔具足。观音玄义云。一切种智。能於一种智。知一切道。知一切种。一相寂灭相。种种行类。能知能解。名一切种智。记云。中观智者。了一切法皆是中道。中则不偏绝待为义。一法若中。一切众生因地所种一切佛法无不咸趣。一外有法。不名中也。一法既尔。一切法皆然。故云於一切种智。知一切道知一切种也。言一相寂灭相等者。结前文所说。而成遮照。双遮。则一相寂灭。双照。则种种皆知。遮照同时。故名一切种智。正此义也。四眼入佛眼等者。经云。五眼具足成菩提。永於三界作父母。独称佛眼者。如众流入海失本名字。非无四用。大论云。肉眼。天眼。慧眼。法眼。於成佛时。失其本名。但名佛眼。何以故。肉眼诸烦恼有漏业生。故虚诳不实。唯佛眼无诳法。天眼从禅定因缘和合生。故虚诳不能如实见事。慧眼法眼烦恼习未尽。故不毕竟清净。故舍本位。入佛眼中。无有错谬。尽其边际故也。
　　【■补】妙句记云。若华严明初住。得如来一身无量身。具三不退者。记释云。今从初住。已具三德。故曰具也。般若是位。离二死故。解脱是行。诸行具故。法身名念。证实境故。释初住竟。
　　△二九位齐明。
　　次从二住至十住。各断一品无明。增一分中道。与别教十地齐。
　　【□注】次从二住等者。妙玄五(五)云。即是十番进发无漏。同见中道佛性。第一义理。以不住法。从浅至深。住佛三德。及一切佛法。故名十住位(文)。
　　【■记】如上初住三观。现前无功用心。念念断法界无量品无明。不可称计。一往大分略为十品智断。即是十住。仁王经云。入理般若。名为住。即十番进发无漏真明。同入中道佛性第一义谛之理。以不住法。从浅至深。住佛三德秘藏之理。即是十品住一切佛法名十住也。所言住一切佛法者。妙玄云。又住清净圆满菩提心。无缘慈悲。无作誓愿。普覆法界。又住一念中。成就一切万行诸波罗密。又住一切种智。圆断法界见思无明。又住得佛眼。圆见十法界三谛之法。又住圆入一切法门。所谓二十五三昧。冥益众生。又住能从一地。具足诸地功德。心心寂灭。流入萨婆若海也。明十住竟。
　　△二行向地二。初明初二两行与前别教校同异三。初明二行与别同。
　　次入初行。断一品无明。与别教等觉齐。次入二行。与别教妙觉齐。
　　【□注】次初行等者。妙玄五(五)云。即是从十住后。实相真明不可思议。更十番智断。破十品无明。一行一切行。念念进趣。流入平等法界海。诸波罗密。任运生长。自行化他功德。与虚空等。故名十行位也(文)。
　　【■记】颂曰。等妙二觉初二行。是也。
　　△二明后位与别异。
　　从三行已去。别教之人尚不知名字。云何伏断。以别教但破十二品无明故。
　　【■记】颂云。进前三行不知名是也。
　　△三释同所以二。初明以因为果。
　　故以我家之真因。为汝家之极果。
　　【□注】我家真因等者。妙玄五(十二)云。若十地十品破无明。圆家十住亦十品破无明。设开十地为三十品。秪是圆家十住三十品齐。若与而为论。圆家不开十住。今取三十心为三十品。与别家十地三十品等者。则十地与圆家十回向齐。若夺而为论。别家佛地。与圆家初行齐。
　　【■补】若开等觉。与二行齐。今不开等觉。但初行齐。
　　【□注】与而为论。别家佛地。与圆家初地齐。
　　【■记】颂云。别地全齐圆住平。无明分断证真因是也。设开下。与夺并论。
　　△二明因果所以三。初正明所以。
　　只缘教弥权。位弥高。教弥实。位弥下。
　　【□注】故知别教权说。判佛则高。望实为言。其佛犹下。
　　【■记】此正明权实之所以也。以权教粗而且杂。位虽高而不高。实教妙而且纯。位虽下奚尚下。故曰权说则高。实言犹下也。
　　△二喻显所以。
　　譬如边方未静。借职则高。定爵论勋。其位实下。
　　【□注】譬如边方未静。授官则高。定爵论勋。置官则下。别教权说。虽高而粗。圆教实说。虽低而妙。以我之因。为汝之果。(文)爵者。封也。爵有五等。谓公侯伯子男。勋者。功也。
　　【■记】此节喻显权高实下之所以也。以上皆妙玄之文。爵者下。玉师释义。一一如文可见。
　　△三结果同因。
　　故权教虽称妙觉。但是实教中第二行也。
　　【■记】言别教之权位。所以高而不高者何也。以其圆教中二行之因人。在别教中可居妙觉之极果。是故云他家极果。原我家之真因也。
　　△二显三行已后二十八位一齐明。
　　次从三行已去。至十地。各断一品无明。增一分中道。即断四十品惑也。
　　【□注】十向位者。妙玄五(六)云。即是十行之后。无功用道。不可思议真明。念念开发一切法界。愿行事理。自然和融。回入平等法界海。更证十番智断破十品无明。故名回向也。
　　【■补】无功用道者。从初住来。即是无功用道。今於向中明者。一借用璎珞。原是别义。故於向后明之。二初住虽用。至此转着。故在此明。愿行事理和融者。菩萨无功用道。愿力熏起妙行。所起之行。全法界起。仍复回向法界。回向即愿。是愿行和融也。又愿行之事。悉回向法界。法界是理。是事理和融也。
　　【□注】十地位者。即是无漏真明。入无功用道。犹如大地。能生一切佛法。荷负法界众生。普入三世佛地。又证十番智断。破十品无明。故名十地位也(文)。
　　【■记】此明十地之妙义也。承上登住已来。即入无功用道。心心寂灭。念念增明也。犹如大地句。喻明地上菩萨大行如斯。如地能生长万物。菩萨能宣扬佛法。地能荷负一切。菩萨能荷担法界众生。使令普入三世诸佛地也。明行向地竟。
　　△三明等觉。
　　更破一品无明。入等觉位。此是一生补处。
　　【□注】等觉者。妙玄五(六)云。观达无始无明源底。边际智满。毕竟清净。断最后穷源微细无明。登中道山顶。与无明父母别。是名有所断者。名有上士也(文)。
　　【■记】此明等觉智断也。释签云。居妙觉边名边际智满。亦可以佛不思议用名边际智满。
　　【□注】等觉位中正习俱断。如今文云。更破一品无明。并上妙玄文断正也。净名疏二(四)云。无复余习者。圆教始从初住。终至法云。圆断诸见。犹有习在。等觉入重玄门。千万亿劫重修凡夫事。见理分明。习气微薄。事等微烟。(文)此断习也。
　　【■补】重玄者。前来已用不思议妙智。断无明惑。起应利生名玄。至等觉断余残习。重修前所历法门。倒行凡夫事。玄之又玄。名为重也。
　　【□注】又净名疏五(三十五)云。住等觉地。余有一品及习气在(文)。
　　【■记】此一品无明。即最初一念不觉。必须断此。方成妙觉。起信论云。如菩萨地尽满足方便。一念相应。觉心初起。心无初相。以远离微细念故。得见心性。心性即常住。名究竟觉。又此一品及习气。如唯识论二愚及彼粗重。论云。此地於法虽得自在。而有余障。未名最极。谓有俱生微所智障。及有任运烦恼障种。直俟金刚喻定现在前时。彼皆顿断入如来地。由斯佛地。说断二愚及彼粗重。一於一切所知境。极微细着愚。即此中微所知障。二极微细碍愚。即此中任运烦恼障种。(文)然二论似非圆教意。况不立等觉。但以十地满心。明断生相细障习气。成究竟觉。今但记之。以例知圆教等觉。余有一品及习气在。必须断竟。方成妙觉也。明等觉竟。
　　△二果位二。初智断并显。
　　进破一品微细无明。入妙觉位。永别无明父母。究竟登涅盘山顶。诸法不生。般若不生。不生不生。名大涅盘。
　　【□注】观经疏云。究竟佛者。道穷妙觉。位邻於荼。故唯佛与佛。乃能究尽诸法实相。边际智满。种觉顿圆。无上士者。名无所断。无上士者。更无过者(文)。
　　【■记】妙宗钞云。等觉已名满足方便地。菩萨究竟地。始觉道穷。本觉理极。本始既泯。无以名焉。强称妙觉。
　　【□注】妙宗上(二十三)云。今此极位。乃究竟具诸位功德。故引法华唯我释迦。与一切佛。乃能究尽诸法之权。实相之实。达无明底。到诸法边。名边际智。不思议权智也。今已究竟。故名为满。於种种法。证本圆觉不思议实智也。此觉极满。名为顿圆。复用第七无上士号。显智断极。有惑可断。名有上士等觉位也。无惑可断。名无上士即是妙觉。断德究竟。名大涅盘。(云云)无明父母者。楞伽经云。弒无明父。断贪爱母(文)。
　　【■记】楞伽疏释经。云何众生母。谓贪爱喜俱。如子女缘母。得以成立。无明为父。痴爱喻母。生於六入十二处聚落。断无明与爱二根本。名害父母。大经云。若以贪爱母。无明以为父。随顺而重者。则堕无间狱。意以弒断此父母者。究竟成佛也。喻父母者。贪心是内向。喻母。无明是外境。喻父。又无明是受身本。喻父。爱是枝末烦恼。如母。又父是疎缘。如无明。母是亲缘。如爱。弒断者。诠断烦恼彰理观也。
　　【□注】涅盘山顶。喻更无过上也。诸法是境。般若是智。境智寂灭。名大涅盘。
