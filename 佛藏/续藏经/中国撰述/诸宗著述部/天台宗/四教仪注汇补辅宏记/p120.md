<!-- { "loadSidebar": true } -->
　　【□注】此初乘观。忘能所故。从境受名。又为九乘本。称本修九。方堪入位(所入位。即观行位也)谓观一念心等者。即现前阴妄一剎那心。称性而观。具三千法。不惟三科拣境明一念心。正当於此拣思议心。取不思议心也。故妙乐一云。拣境及心。光句记一云。须去思议。取不思议。方名拣心。(文)即达阴境。成不思议境也。既云三千性相。复云百界千如者。以三千法。约百界千如。历三世间而论也。
　　【■记】此明观一念心具足三千也。所云称性而观现前一剎那心具足三千者。详解云。如止观一部。其要在於解之与行。解则解於法法本真。行则立行定境用观。正用观时。的观现前一念妄心具三千法。三千即一念。一念即三千。不纵不横。不前不后。观之不已。则阴境转成不思议矣。是为称性而观一剎那心具三千法也。所言三科拣境明一念心者。如辅行云。阴入界并可为境。宽漫难示。故的就阴。如去丈就尺。略四从识。如去尺就寸。由界入所摄宽多。阴惟有为。有为之中。义兼心色。故置色存心。心复名含心及心所。今且观心王置於心所。故初观识是也。拣思议心取不思议心者。如止观云。观心不可思议者。此境难说。先明思议境。令不思议境易显。思议者小乘亦说心生一切法。谓六道因果。三界轮环。若去凡欣圣。则弃下上出。灰身灭智。乃是有作四谛。盖思议法也。大乘亦明心生一切法。谓十法界也。若观心是有。有善有恶。恶则三品。三途因果也。善则三品。修罗人天因果也。观此六道无常生灭。能观之心。亦念念不住。又能观所观悉是缘生。缘生即空。是二乘因果法也。若观此空有。堕落二边。沉空滞有。而起大悲。入假化物。实无身。假作身。实无空假说空。而化导之。即菩萨之因果法也观此法能度所度。皆是中道实相之法。毕竟清净。谁善谁恶。谁有谁无。谁度谁不度。一切法悉如是。是佛因果法也。此之十法。逦迤浅深。皆从心出。虽大乘无量四谛所摄。犹是思议之境。非今止观所观也。不思议境者。如华严云。心如画工师。造种种五阴。一切世间中。莫不从心造。种种者。十法界也。法界三义。十数是能依。法界是所依。能所合称。名十法界。又此十法。各各因。各各果。不相混滥。言十法界。又此十法。一一当体皆是法界。言十法界也。夫一心具十法界。十法界各各互具。成百法界。界界具十如是。百法界则成千如是。又各具三种世间。所谓正觉世间。五阴世间。器世间也。千如是。则成三千种世间。故云三千性相。百界千如也。此三千在一念心。若无心则已。介尔有心。即具三千。亦不言一心在前。一切法在后。亦不言一切法在前。一心在后。例如八相迁物。物在相前。物不被迁。相在物前。相不被迁。前亦不可。后亦不可。只物论相迁。只相迁论物。今心亦如是。若从一心生一切法者。此则是纵。若心一时含一切法者。此即是横。纵亦不可。横亦不可。即心是一切法。一切法是心。故非纵非横。非一非异。玄妙深绝。非识所识。非言所言。所以称为不思议境。意在於此。是为拣思议心。取不思议心也。故妙乐下。证三科简境明心。文句观心释结文云。即别圆二观(云云)妙乐释云云云者。乃未足之辞。今应於此以辨同异之相。方便正修。简境及心。并对前二。以辨权实等。乃至四观。亦须开量。今但略引一句。以证三科简境明心也。光句记下。证拣思议取不思议也。即达阴境等者。申上光句记意。记云下。发明三千性相百界千如也。
　　【□注】即此之境等者。即境为观。即空假中。境观不二。三一互融。更不前后。亦不一时。不纵不横。绝思绝议。此境周徧。故广大。无法不备。故圆满。横周十界。竖彻三谛。横竖相即。故云自在。法华车体。其在是欤。
　　【■记】即境为观观即是境。故境观不二。然观有三。而境唯一。既境观不二。是为三一互融。一融三。故不前后。三融一。故不一时。不前后。则不纵。不一时则不横。言思道绝。名不思议境。此境周徧。四圣六凡。情与无情。无处不有。故曰广大。世出世间。染净色心。无法不具。故曰圆满。横周十界之边。竖彻三谛之底。横即竖。竖即横。相即随心。故曰自在。是则法华大白牛车体。其在斯欤。
　　【□注】其车高广。文句五(二十七)云。假名车有高广相。譬如来知见深远。横周法界之边际。竖彻三谛之源底(文)。
　　【■记】以车之广。譬如来知见横周。以车之高。譬如来知见竖彻。法界三谛。并非横竖。法界从徧。言横则便。三谛名异。言竖则便。不二互显。思之可见。
　　【□注】上根等者。义例云。上根之人。即於境种而生於果。为中下根。复论九乘。大意云。又此十法。虽俱圆常。圆人复有三根不等。上根唯一法。中根二或七。下根方具十(文)。
　　【■记】上根等者。谓上即於此不思议境种。而起观照。久观此境。而生於果。辅行云。且如十境。只一念心。行之地也。二显示境相不同。行之种也。一一起於十乘观法。行之雨也。一一转成不思议境。行之芽也。一一发心。行之干也。一一安心。行之叶也。一一破徧。乃至正助。行之华也。一一次位。以至法爱。行之果也。若无六事道树不端次第虽尔。若从人说。上根即於境种而生於果。文云。直闻是言。病即除愈是也。为中下根论九乘者。辅行云。为中下根。更须后法。文云。至长者所。为合众药是也。大意下。证十法三根之殊。
　　【□注】然此不思议境。在止观中。具明三境。一性德境。观一念心。具三千法。二修德境。推本具心。离四性计。三化他境。解离四性。无妨四说。盖即性德而为修德。如辅行云。其实但推本具理心。(文)当修德时而有化他之解。非即说法也。如辅行云。初心依理生解。与起教后心不同(文)。
　　【■记】此指止观具明三境也。初半行。标指。一性下。示性德。观一念心具三千法者。即所谓性德不思议境也。二修下。示修德。正观问。心起必记缘。为心具三千。为缘具。为共具。为离具。若心具者心起不用缘。若缘具者。缘具不关心。若共具者。未共各无。共时安有。若离具者。既离心离缘。那忽心具。四句尚不可得。云何具三千法耶。答。他人云。一切解惑真妄。依持法性。法性持真妄。真妄依法性也。摄大乘云。法性不为惑所染。不为真所净。故法性非依持。言依持者。阿赖耶是也。无没无明。盛持一切种子。无没者。即八识无始恒有。故云无没。若从地师。则心具一切法。若从摄师。则缘具一切法。此二者。各据一边。若法性生一切法者。法性非心非缘。非心故而心生一切法者。非缘故亦应缘生一切法。何得独言法性是真妄依持耶。若言法性非依持。黎耶是依持。离法性外。别有黎耶依持。则不关法性。若法性不离黎耶。黎耶依持。即是法性依持。何得独言黎耶是依持。又违龙树云。诸法不自生。亦不从他生。不共不无因。乃至云当知四句求心不可得。求三千法亦不可得。既横从四句生三千法不可得者。应从不念心灭生三千法耶。心灭当不能生一法。云何能生三千法耶。若从心亦灭亦不灭生三千法者。亦灭亦不灭。其性相违。犹如水火。二俱不立。云何能生三千法耶。若心非灭非不灭生三千法者。非灭非不灭。非能非所。云何能生三千法耶。亦纵亦横。非纵非横。求三千法亦不可得。言语道断。心行处灭。故名不思议境也。三化下。示化他。如止观云。当知第一义中一法不可得。况三千法。世谛中一心尚具无量法。况三千耶。树龙云。不自生等。大经云生生不可说等。有四缘故。亦可得说。谓四悉檀因缘也。盖即下。专明修德境。文中略引辅行正释。今具记云。言修德不思议境者。即是自行。须明行相。故辅行问答推检而为行体。如前理性。本无性过。约修门说。须明离计。故约四性以为正问。然此问中。且约所起。对理自具。以为研核。其实但推本具理心。恐生计故。故须此核。故下答文但离纵横等四句执竟。还归本理。一念三千也。当修下。转明化他境。云若圣若凡。凡欲利他。皆须四句横竖破执。乃可四句慈悲为他。然此为他。与后起教。其义不同。彼唯实报八相被物。发起权实施开废等。此唯初心依理生解。无性执已。为他四说。亦通后心。仍在习果无生忍位。四执宝破。赴物说四是也。
　　【□注】虽分三境。只在一心。用观推求。正在修德。盖末代行者。离四句外。无修观处。今文云具足无减等。即性德也。即空假中。即性而修也。如义书(第二义云)心具三千是假。此之三千。(假观)非法性。(自生)无明。(他生)自他共离而造故。(空观)约此空假。遮照不偏。名为中道。(文)又辅行释修德云。不得而得。三谛宛然。(文)不得者。空观遮情也。而得者假观照性也。遮照不偏。中道在焉。今缺明化他境者。修德离四性时。而有无妨四说之解。即化他也。
