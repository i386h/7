<!-- { "loadSidebar": true } -->
　　【□注】弹偏等。明部意也。收经虽广。净名有弹斥功。特标为首。弹偏折小叹大褒圆。妙乐四(三十六)云。今家八字。判尽经理。谓折小弹偏。叹大褒圆。(文)释签十(二)云。如观众生品。即是叹大。称叹文殊净名。即是褒圆。故令小根。耻小慕大(文)。
　　【■记】净名明菩萨。如幻。如水月。如化人。烦恼如灭度者。受身而观众生。又明菩萨。行四无量。又明依无住本。立一切法。签文指为叹大。又维摩言。文殊不来相而来。不见相而见。文殊言。若来。已更不来。若去。已更不去。来者。无所从来。去者。亦无所至。所可见者。更不可见。此乃作家相见。觌面相呈。乃至入不二法门。文殊以言遣言。维摩以无言遣言。盖以言为糟粕。非遣言无以得其醇。遣言犹言。非嘿然无以会其极。签文指为褒圆。正令耻小慕大也。
　　【□注】须弹斥者。盖为小机执真保果。取证入灭。故才证小果。便堪弹斥。未必须在十二年后。后因维摩。示疾毗耶。佛令弟子。诣彼问疾。故皆述昔被诃。辞不堪往。此是述昔诃。乃密弹也。若当座诃。如礼座去华等也。
　　【■记】维摩经有二诃。如弟子品。佛遣弟子问疾。皆述昔诃。辞不堪往。舍利弗言。忆我昔坐树下。维摩言。不必是座。为晏坐也。不於三界。现身语意。是晏坐。不起灭定。现诸威仪。是晏坐。不舍道法。现凡夫事。是晏坐。乃至不断烦恼。入於涅盘。是晏坐。如是坐者。佛所印可。时我世尊。闻语默然。不能加报。故我不任。诣彼问疾。是谓述昔诃乃密弹也。礼座者。经言。舍利弗见室中无有床座。念诸大众当於何坐。维摩言。仁者为法来耶。为床座耶。乃至夫求法者。不贪躯命。何况床座。既问文殊。何等佛土。有好上妙功德。成就师子宝座。文殊言。东方度三十六恒河沙国。世界名须弥相。佛号须弥灯王。其座高八万四千由旬。严饰第一。维摩现神通力。彼佛遣三万二千师子座。入维摩室。乃至文殊与诸菩萨上人俱坐。当自立身。如彼座像。其得神通菩萨。即自变形为四万二千由旬。坐师子座。新发意菩萨。及大弟子。皆不能升。维摩语舍利弗。为须弥灯王如来作礼。乃可得坐。於是舍利弗等。作礼得坐。去华者。经言。天女以华散诸菩萨大弟子上。华至菩萨。即堕。至大弟子。便着不堕。一切弟子。神力去华。不能去。天问舍利弗。何故去华。答言。此华不如法。是以去之。天曰。弗谓此华不如法。是华无所分别。仁者自生分别耳。诸菩萨华不着者。已断一切分别想故。譬如人畏时。非人得其便。如是弟子畏生死故。色声香味触得便也。已离畏者。一切五欲无能为也。结习未尽。华着身耳。习尽。不着也。此当座(诃也)。
　　△二约教判。
　　四教俱说。藏。为半字教。通别圆。为满字教。对半说满等。故言对教。
　　【□注】四教俱说等。明部中用教也。盖以大斥小。逗大逗小。须四教故。四教俱说。方等说三藏者。一为弹斥之本。二为横来之机。
　　【■记】横来机者。未经阿含会。未闻生灭四谛。不证真理。故须说藏教。
　　【□注】如释签云复有渐中。初入小行。及俗众室外。说无常道。
　　【■记】此引以证上横来之机。净名佛国品。佛说随其心净。则佛土净。舍利弗念。佛为菩萨时意岂不净。而娑婆不净若此。佛言。我此土净。而汝不见。於是佛以足指按地。即时三千大千世界。珍宝严饰。如宝庄严佛。无量功德宝庄严土。及佛摄神足。世界还复如故。求声闻乘。三万二千诸天及人。知有为法。皆悉无常。远离尘垢。得法眼净。八千比丘。不受诸法。漏尽意解。是为初入小行也。俗众室外说无常道者。净名方便品。长者现疾。国王大臣。长者居士。婆罗门。及诸王子。并余官属。皆往问疾。维摩因以身疾广说。如言。诸仁者是身无常。无强。无力。无坚。速朽之法。不可信也。为苦所恼。众病所集。乃至是身如毒蛇。如怨贼。如空聚。阴界诸入。所共合成。是也。
　　【■补】净名本无室内室外显文。今谓不能入大乘室。义同室外。
　　【□注】辅行十(二十四)云。方等旁用三藏。正用三教。以斥二乘。合二乘人。密成通益。不语菩萨者。转成衍中人也。
　　【■备】辨讹曰。菩萨复转成衍中人句。出玄签会本二下。但今既言弹偏。则藏菩萨亦在其中。况复转成之事。或方等。或般若。其不转者。则般若后。亦仍有之。似不可局於方等。定转成衍。私谓。方等弹斥。似专指二乘小机受化。具历五时者言。如论法华八相授记。则二乘似皆菩萨机也。然玄签转衍之文。自具深意。
　　【□注】对半说满。以满斥半也。故虽兼斥大。正在斥小。释签引大经云。譬如长者。唯有一子。心常爱念。将诣明师。惧不速成。寻便将还。以爱念故。昼夜殷懃。但教半字。而不教诲。毗伽罗论。良由其子。力未堪故。毗伽罗论。翻字本。谓世间文字之根本。即满字也。若合喻者。半字。谓九部经。毗伽罗论谓方等典。即满字也。
　　【■记】大经如来性品。佛言。说初半字。以为根本。持诸记论。咒术文章。诸阴入法。凡夫之人。学是字本。然后能知。是法非法。乃至半字义者。皆是烦恼言说之本。满字者。是一切善法言说根本也。毗伽罗论。如辅行言。此论是字本。河西言。世间文字之根本也。典籍音声之论。宣通四辩。诃责世法。赞出家法。言辞清雅。义理深邃。虽是外论。而无邪法。将是善权大士所为。故今以譬方等经。
　　【■补】毗伽罗。光明记言。此翻记论。婆尼尼造。
　　【■备】兼斥大。不独指转衍之菩萨说。如下引殃掘经。文殊亦被诃也。
　　【□注】此据方等以大斥小。故以衍门三教之满。而对三藏之半。若文句云。无方等所对之三者。乃显法华部妙。唯一圆乘。不同方等对三之圆也。
　　【■记】若文句下。谓法华纯圆独妙。无复兼但对带。故方等对三之圆。望法华纯圆不同。
　　△三约时判。
　　若约时。则食时(第三时)。
　　【□注】即华严照平地中初食时也。(辰时)毗罗三昧经。有四食时。早起。诸天食。日中。三世佛食。日西。畜生食。日暮。鬼神食。今是诸天食时也。
　　【■记】此约时也。毗罗三昧经言。食时四种。旦天食。午佛食。暮畜生食。夜鬼神食。佛断六趣因。令同三世佛。故曰午是法食时。十诵律言。唯天得过中食无罪。经以旦为天食时者。清旦之气。取於清故。若以支配。则寅卯辰。旦时。巳午未。中时。申酉戌。暮时。亥子丑。夜时。今方等即寅卯辰时。
　　【■备】辨讹曰。食时当约人中而论。不约天上也。私谓。一日三飱乃人每日之初食时。然早起天食。见经亦可配合。
　　△四约味判。
　　若约味。则从酪出生酥。此从九部出方等(三生酥味)。
　　【□注】约教论相生。约机论浓淡。既耻小慕大。如烹酪作生酥。
　　【■记】此约味也。净名经。迦叶言。我等何为永断善根。於此大乘已如败种。一切声闻。闻是不思议解脱法门。皆应号泣。声震大千。一切菩萨。应大欣庆。顶受此法。说此语时。三万二千天子。皆发菩提心。此所谓耻小慕大。如烹淡酪作浓酥也。从九部修多罗出方等。为相生。
　　△五准经判二。初引经征起二。初引经。
　　信解品云。过是已后。心相体信。入出无难。然其所止。犹在本处。
　　【□注】过是已后。过鹿苑三藏之后。即今方等也。心相体信。父子互相。体悉信顺。子信父故。得果不虚。父信子故。闻大不谤。
　　【■记】此准法华判也。文句言。於藏教得涅盘价。此既不虚。今为菩萨说大乘法。亦复不虚。子信父也。佛知此等。见思已断。闻必不谤。无漏根利。闻即生信。父信子也。
　　【□注】入出无难。文句六(二十九)云。由是见尊特身。闻大乘教。名此为入。复被诃斥。犹见丈六。说小乘法。名此为出。大小入出。皆无疑难也。(文)释签三(二十三)云。不同畏惧王等之时。故云无难(文)。
　　【■记】畏惧王等。信解品云。尔时穷子遇到父舍。住立门侧。遥见其父。踞师子床。宝几承足。诸婆罗门。剎利居士。皆恭敬围绕。乃至穷子。见父有大势力。即怀恐怖。悔来至此。窃作是念。此或是王。或是王等。非我佣力得物之处。不如往至贫里。肆力有地。衣食易得。乃至疾走而去。此则疑难之际。今既体信。故无难也。
　　【□注】然而修空观。用事识。见生身。住权理。修中观。用业识。见尊特。住实理。今二乘人。虽修空观。入见尊特者。由业识故。盖事业二识。为见相之本。故解谤云。入见尊特。功由业识。教未开故。且住草庵。
　　【■记】此明二乘见尊特之所以也。妙宗言。相起之本。其本乃是权实二理。空中二观。事业二识。就此分之。则生身尊特。如指诸掌。金光明疏言。丈六身佛。住真谛。丈六尊特合身佛。双住真中。尊特身佛。双住俗中。法身佛。住中道。此依二理。故有二佛。众生二识。有二观因。故感二佛。盖事业下。释明二乘。由业识见尊特之故。起信论云。言二识者。佛用有二种。一者依分别事识。凡夫二乘。心所见者名应身。以不知转识现故。见从外来。取色分齐。不能尽知故。二者。依於业识。谓诸菩萨。从初发意。乃至菩萨究竟地。心所见者。名报身。身有无量色。色有无量相。相有无量好。所住依果。亦复无量。种种庄严随所示现。即无有边。不可穷尽离分齐相。随其所应。常能住持。不坏不失。如是功德。皆因诸波罗密等无量行熏。及不思议熏之所成就。具足无量乐相。故说为报。据此。则知事业二识。为见相之本。故二乘由业识见尊特也。解谤下。证释。意明法华开权。则废草庵。既未论开。正处权理。故住草庵。身为客作。但由业识之功。见尊特池。
