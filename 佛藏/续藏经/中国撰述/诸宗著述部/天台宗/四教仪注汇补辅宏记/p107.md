<!-- { "loadSidebar": true } -->
　　【■记】此示五品位人。正堪为世间作初依之大士也。五住烦恼。但伏而未断。故云中道之理未显也。了达惑体原是法界。故云观慧已圆。三惑全在。故云具烦恼性。圆人初心。便观涅盘行道。故云能知秘藏也。堪为句。正示初依人也。是则观行位成者。犹如如来。不久诣道树。证菩提。一切世间皆应向礼。一切贤圣皆应见之也。妙玄下。通明四依。若推圆望别。应约十住明三依。对住前为四依。若约始终位次。判为四依者。如文可知。释签下。证义释成。此四依义。出涅盘如来性品。
　　【□注】此约观行成就。五品在十信前。若普贤观品信合说。盖赴机异尔。
　　【■记】此料简普贤观与今文。品信开合之有异也。彼经云。读诵大乘方等经典。除灭六根罪过。得六根清净。以读诵大乘经典。是五品义。除六根过。得六根净。是十信义。故云合说也。彼经是如来说法。此文乃祖师判教。皆是赴机之谈。因时机差别。故开合有异耳。
　　【□注】又吾祖位居五品。而云获旋总持者。然旋假入空。约位竖论。虽在六根七信已前。约观横辨不妨通於五品。
　　【■记】此点示总持横通五品。以释来学纤芥之疑也。恐有疑云。大师自云位居五品。奚能获证旋陀罗尼。故有此文以示之。初二句。标示。次五句。释疑。谓约位竖论。虽在信位。约观横辨。何碍通於五品耶。如妙玄云经说得三总持。但名似道。未得真道。签云。旋者转也。转一切法。皆悉入空。言百千万亿者。以从数故名假。法音方便者。中道法音。能作内体证中方便。此三总是一心三观。持一切法。通名总持。即相似三总持也。是第一旋陀罗尼。旋假入空。在六根七信前。天台居五品位。何言得旋陀罗尼耶。故此释之。又妙玄云。若大乘忏悔。发初随喜圆信之心。获一旋陀罗尼。已不可向人说。虽种种分别。亦不可解。况后诸位。签云。今举三中之一。以劣况胜。故云一旋。约教竖论。虽在六根七信已前。今约三观。亦通五品初心也。释外凡一科竟。
　　△二内凡二。初判略标。
　　次进六根清净位。即是十信。
　　【□注】妙玄五(四)云。十信位者。初以圆闻。能起圆信。修於圆行。善巧增益。令此圆行五倍深明。因此圆行。得入圆位。以善修平等法界。即入信心。乃至善修无着。即入愿心。是名十信位。璎珞云。一信有十。十信有百。百法。为一切法之根本也。是名圆教铁轮十信位即是六根清净。圆教似解暖顶忍世第一法。普贤观明无生忍前。有十种境界。即此位也(文)(普贤。释迦。分身。多宝。四圣。及六根清净。共为十种)。
　　【■记】此节略显相似位中之功德也。言次进者。以前五品观行位中。观心之功渐次增进。圆慧深明。任运粗垢先落。虽未证入法性。相似见中道理。故得六受用清净无染。以其似见之境。自浅至深。粗妙非一。故有十种心智之殊。云十信也。注中引妙玄总列十种善修之行。而得十种心智之名也。初二行。摄前五品增进之功。而造入於斯也。初以圆闻。即随喜也。能起圆信。即读诵说法也。修於圆行。即兼正二行六度也。因此二行善巧增益。故令圆行五倍增明。此结叹品行之巧也。因此下二句。略明造入来原。以善修下。正列显十行。此是略举始终。以该中间。今具记之。文云。一。善修平等法界入信心。二。善修慈悯入念心。三。善修寂照入进心。四。善修破法入慧心。五。善修通塞入定心。六。善修道品入不退心。七善修正助入回向心。八。善修凡圣入护法心。九。善修不动入戒心。十。善修无着入愿心也。签云善修者。由缘实相。行於五悔。策勤精进。至五品位。得入十信。名为善修。又云。既由十乘入於十信。理须具对横竖二意。已上竖对也。次璎珞下。约横对。如经云。修十信心。须具十德。签云。由善修故。相似解起。故十法在相似位转名十信心。乃至愿心。亦复如是。何者。不思议境。以信为本。慈悲誓愿。藉念力持。心安止观。功由精进。破於三惑。妙慧方徧。於通无塞。由决定力。圆修道品。为求不退。正助无阙。回因向果。不滥位次。方能护法。内外不动。由善防非。於法无爱。由大愿力。故得至此。名为信心。乃至愿心。十法既许初心具修。当知信信皆具十法。如是则十信有百法明矣。是名下。结明有三。一。铁轮十信。二。六根清净。三。圆教四加行也。普贤下。指证。小注。出十种境界也。即经云。一切众生。诵大乘经者。修大乘行者。发大乘意者。乐见普贤色身者。乐见多宝佛塔者。乐见释迦牟尼佛。及分身诸佛者。乐得六根清净者。当学是观。此后别名四圣及六根清净十种境也。
　　【■备】记又引华严钞云。信有十德。一亲近善友。二供养诸佛。三修习善根。四志求胜法。五心常柔和。六遭苦能忍。七慈悲深厚。八深心平等。九爱乐大乘。十求佛智慧。又云。此十法者。即十乘观法也。释判位略标竟。
　　△二列位详释即相似十信位也。分二。初明前七信二。初正明二。初先明初信。
　　初信断见惑。显真理。与藏教初果。通教八人见地。别教初住齐。证位不退也。
　　【■记】此略明初信断惑证真也。然圆人。一圆一切圆。所谓圆解。圆修。圆伏。圆断。圆证也。既言圆断圆证。则三惑齐断。三谛顿证。何谓此位人断见惑而显真理耶。答。诚如所问。至下引证科中。自当冰释。今兹任运先落粗垢。校之三藏。正初果断见惑显真理人也。与藏教下。会同前三教位等。如颂云。果位须陀预圣流。与通三四地齐俦。并连别住圆初信。八十八使正方休。是也。若约三不退者。此是分证位不退也。
　　△二后明六信。
　　次从二信至七信。断思惑尽。与藏通二佛。别教七住齐。三界苦集。断尽无余。
　　【■记】此略明六信断证也。其脱落粗垢。校之三藏。正二果至四果断思惟尽。若会同位次。如颂云。圆别信住二之七。藏通极果皆同级。同除四住证偏真。内外尘沙分断伏。约位虽同。约行优劣天殊。尘沙之名。藏通不闻。知尚不知。焉能伏而且断。今言内外分断伏者。以圆人至此。而能断界内之尘沙。并能伏界外之尘沙。此是满证位不退也。三界苦集断尽无余者。苦。果也。即分段生死是。集。因也。即见思烦恼是。既能断界内尘沙。岂有三界见思余而未尽。故云断尽无余也。集因既谢。则苦果自亡矣。
　　△二引证二。初引仁王经二。初正引。
　　故仁王云。十善菩萨发大心。长别三界苦轮海。
　　【□注】仁王云者。波斯匿王所说偈也。十善者。仁王疏中(十九)云。十信善者。有三品。上品善。铁轮王。化一天下。中品善。粟散王。下品善。人中王(文)。
　　【■记】仁王经疏云。波斯匿王。已於过去十千劫。龙光王佛法中。为四地菩萨。今现王身说偈。乃旧所经履。故引证之。
　　【■补】上品。对八九十信。中品。对二之七信。下品。对初信。以喻三种王也。
　　△二解释二。初正释十善。
　　解曰。十善者。各具十善也。若别十信。即伏而不断。故定属圆信。
　　【□注】妙乐(十八)云。信信通皆具足十善。非谓专以人天不杀盗等用对十信。既云长别三界苦轮。当知须是断惑十信(文)。
　　【■记】此节仪文。辨答十信。定属於圆而非别也。注中重引妙乐释成圆义。言断惑者。即圆教十信也。然而别教十信。乃初心之位。伏而未断。若未断惑。何能长别苦轮。须知定是圆信明矣。仁王疏云。十信菩萨由发大心。求出三界。虽未能出。已远离恶道等苦。故言长别。若别教十信。犹是外凡。未能暂离。岂能长别。圆教十信。断三界惑。至十住初。即断界外无明等惑。以其但断四住。与罗汉齐。长别苦海。与二乘人同生方便有余土。若罗汉支佛。於彼土遇余佛为说法华。即成菩萨进断无明。若十信菩萨。纵未闻法华。亦能渐次进断无明。故属圆教也。
　　【□注】释签五(二十七)云。亦有人云。六根清净。名为顿义。十善菩萨。此是渐义。今文所引十善菩萨以证六根。岂应引渐而证於顿。故知二文。俱顿明矣。但仁王经。语其初后。法华经意。论其中间。人不见之。徒生异见(文)。
　　【■记】此节会通仁王。法华。语异义同。初一行。是举疑。今文下。是答释。意谓十信人。乃六根清净位也。大师引仁王十善而印定者。以其义同故也。若彼渐而今顿。岂可引渐而证顿耶。但仁王下点明二义无殊。言仁王语其初后者。初句十善菩萨发大心。语十信之初心。次句长别三界苦轮海。语十信之后心。法华论中间者。经意圆融。初后俱可。中间亦可。
　　△二非本所期三。初述意。
　　然圆人本期不断见思尘沙。意在入住。断无明。见佛性。
　　【□注】此明圆断之义。辅行六上(九)云。从初已来三谛圆修。与次第义永不相关。此论粗惑任运断处。与次第齐。(文)又七下(二十四)云。五品已能圆伏五住。岂至此位别断见思。但是圆修粗惑先断。犹如冶铁。粗垢先除。(文)。
　　【■记】此明圆人惑障。虽有任运先断。非彼本心也。何者。志在入住。圆破无明。顿见佛性也。注中初句。是标辞。次引辅行。释圆断义。意谓虽非本心。则任运而有先断也。末二句。设喻发明先断之意。
　　△二立譬。
　　然譬如冶铁。粗垢先去。非本所期。意在成器。器未成时。自然先落。虽见先去。其人无一念欣心。所以者何。未遂本期故。
　　【□注】别行玄记下(六)云。圆譬冶铁作器。别喻烧金作器。冶谓镕铸。淳扑顿融。任运粗垢先落。烧谓锻炼。物体犹坚。特要粗尘先去。然后融金。以除细垢。圆观顿穷法界。无意先观二谛。二惑任运先落。别观次第显中有意先观二谛。故使二惑先除(文)。
　　【■记】此明圆修圆断。任运而有先后也。初一行。喻明无心断惑。自然而有先后之所以也。明显可知。注中引记释成。初三行。先立二譬。以显圆别修断各异。次二行。用二观合法也。然此虽引圆位。始终由智微着。分惑先后。正显圆位七信。智力於四住惑着而亲。於无明惑微而疎。故无明厚迷未除。四住薄惑先落也。
　　△三合法。
　　圆教行人。亦复如是。虽非本所望。自然先落。
　　【□注】指要钞下(五)云。圆人始终用绝待智。顿亡诸法。理果尚亡。惑何次第。只由此智功力微着。故成亲疎。由亲疎故。惑落前后。名迷厚薄。智疏惑厚。智亲惑薄。传传明之。此乃约智分惑也(文)。
