<!-- { "loadSidebar": true } -->
　　阴阳家流谓日之吉凶由善恶之神主焉盖佐天而为治者也故犯凶日必罹之祸择吉日必贻之福而民惑久矣凡改作用事咸择其吉日冀去祸而就福焉吾不信也夫吉凶祸福系乎人不系乎日书曰惟上帝无常为善降之百祥为不善降之百殃果有神佐天为治者也必能罚罪而赏功也苟凶日为善岂速其祸邪吉日为恶岂蒙其福邪为善而速祸是罚不当罪也为恶而蒙福是赏不当功也既而赏无功罚无辜则神乃弄天之权妄作威福者以上帝之聪明必削地夺爵久矣岂至如是而犹司赏罚之柄乎蚩蚩薄俗弃忠孝而不履背礼义而不修而竞择吉日欲苟免其祸而謟求其福者何异恶醉而强酒乎王制曰假於鬼神时日卜筮以疑众者杀说者云今时持丧葬筑盖嫁取卜数文书使民倍(音背)礼违制以其为害大也呜呼吾闻积善之家必有余庆不闻用吉日而致福也积不善之家必有余殃不闻用凶日而致祸也故曰吉凶祸福系於人不系於日也故吾用事必择道而行之择礼而从之择友而交之择里而处之择师而事之孳孳然砥名砺节俾无失於天爵也而择日不与焉。

　　叙传神

　　释氏子之恢廓才识者必内贯三学外瞻五明戒定慧之谓三学也声医工咒因之谓五明也明者晓解精识之谓乎写貌传神其工巧明之至者矣夫写貌贵乎似既似矣必在得其精爽於笔墨间则神可传矣与其本体之无异故世谓之写真焉岂比夫泼墨以图山水纵怪以状鬼神率情任意无所规准耶谅工巧之狂诞尔故曰写貌传神其工巧明之至也惟久上人钱唐人也正业外以传神擅名吴越间高僧巨儒悉上人笔其状也虽止水照影明鉴写像未之若也噫艺之精至有如此者因悟夫学吾仲尼之道者岂不然与仲尼得唐虞禹汤文武姬公之道炳炳然犹人之有形貌也仲尼既没千百年间能嗣仲尼之道者唯孟轲荀卿杨子云王仲淹韩退之柳子厚而已可谓写其貌传其神者矣其申商庄列朱翟之学者乃泼墨图山水纵怪状鬼神率情任意之说岂规准於周孔乎於戏肖其容得其神者传写之上也肖其容不得其神者次也不肖其容而姑为人状者又其次也写人貌而反作兽形者何足道哉李斯学周孔道由荀卿门洎乎相祖龙也火六经而坑儒士峻刑法以残黔首使天下搔然卒灭秦嗣何异乎写人状为兽形耶因美上人之艺精笔妙故叙之亦足为学道者之诫云。

　　闲居编第二十七
　　闲居编第二十八

　　　　宋孤山沙门　智圆　着

　　驳嗣禹说

　　种征君作嗣禹说大底以排斥释氏为意谓尧水禹治若禹之勤世有嗣者而迹殊矣乃始陈仲尼能嗣禹绩次列孟轲杨雄王通其未云衰世不纲上失下袭浮图称训昏怪谲惑列圣[(雪-雨)/粉/大]典欲相左右黩戕教本蛊蠧家国书契而降熟愈是者灾流民矣几迭世矣克明克斥能嗣禹者韩愈也子谓征君以韩愈排斥浮图能嗣禹功者其不类也甚矣夫洪水滔天下民昏蛰禹乘四载随山刊木决九川距四海蒸民乃粒万那作又语曰卑宫室而尽力乎沟洫禹吾无间然矣其拯民之功而民实受其赐也且浮图之教果如洪水之为害也而韩愈空言排斥且未闻掩其教绝其嗣也当韩之时而佛教益炽佛徒益盛天子钦若不暇公卿大夫尚者甚众韩愈谏佛骨忤主而斥逐遐荒何能杜其源遏其流以拯民之急耶若以立空言为嗣禹者应大禹圣人亦但有益稷禹贡之空言则无其治水之实也呜呼征君宗圣为文力扬韩愈之道反令上古之书皆成妄说大禹之绩但有其言而无其功矣抑没圣德颠乱格言何其甚乎又浮图教曷乖背於儒耶善恶报应者福善祸淫之深者也慈悲喜舍者博施济众之极者也折摄与礼刑一贯五戒与五常同归若乃反妄归真亦犹地雷之复见天地之心也柳子厚曰自有生物则好斗夺相贼杀丧其实悖乖淫流莫克反乎初孔子无大位没以余言持也更杨墨黄老益杂其术分裂而吾浮图说后出推漓还源今所谓生而静者噫子厚其达观也如此乎以是观之则韩之毁佛柳之信佛亦情之好恶不同耳岂以韩之讥毁即嗣禹功乎又佛法之盛莫盛於隋世而王通不能极言以斥之则是颠而不持危而不扶也况更申明其道乎故中说曰斋戒修而梁国危非释迦之罪也易曰苟非其人道不虚行或问佛曰圣人也且征君既亦以王通嗣禹通在隋世见佛教之盛而不排斥者是无治水之功待韩以治则王可嗣於鲧也以通嗣禹无乃不可乎又若以韩之空言能嗣禹者其崔皓卫元嵩张宾之徒率皆惑时君以殛灭浮图者谅有过禹之功矣苟以彼功之嗣禹则韩之空言为崔卫之罪人耳抑又直以殛灭排斥浮图而嗣禹功者则圣帝明王有敷行浮图教者岂皆为洪水之害耶皇朝三圣悉奉其教太祖召僧往西域太宗修坠典置译场翻梵书以广其道御制圣教序以发挥张大之今上亦然盖知西圣清静无为之学可以毗於大政也翻不如韩愈而嗣禹功耶征君之悖德悖礼亦甚矣言伪而辩者征君有之。

　　师韩议

　　吾门中有为文者而反斥本教以尊儒术乃曰师韩愈之为人也师韩愈之为文也则於佛不得不斥於儒不得不尊理固然也吾谓之不然斯人也非韩之徒乃韩之罪人尔请为陈之夫韩愈冠儒冠服儒服口诵六籍之文心味五常之道乃仲尼之徒也由是摈黜释老百家之说以尊其教固其宜矣释子果能师韩也则盖演经律以为文饰戒慧以为行广慈悲以为政使能仁之道巍巍乎有功则可谓之师韩矣噫仲尼之於吏部犹君父也能仁之於沙门亦君父也既知彼忠孝以事上之为美矣亦宜率忠孝以事於己君己父也岂可弒己君黜己父而成他臣之忠益他子之养为见贤思齐学彼为人耶以臣取之则不忠以子类之则不孝以师言之则背义以情观之则忘恩以事定之则失礼呜呼吏部以忠孝礼义之道以训人释子师之而反为乱臣贼子背义失礼者何伤败韩道之甚乎故曰非韩之徒乃韩之罪人也。

　　道德仁艺解

　　论语子曰志於道据於德依於仁游於艺何晏曰道不可体故志之德成形故可据仁者功施於人故可倚六艺不足依据故曰游子曰夫道德者无他也五常之谓也道蹈也德得也仁义礼智信之谓道行而得其宜之谓德韩文公曰道德为其虚位仁义为其定名故易曰立人之道曰仁与义君子志在五常故曰志於道既志慕之则据杖而行之使得其宜故曰据於德平叔之说犹以老氏槌提仁义绝灭礼学为道德也岂是夫子祖述尧舜宪章文武之道德乎若谓道不可体故志者如仲尼云吾志在春秋且笔削褒贬使乱臣贼子惧岂是不可体而云志耶以是观之平叔乃谓别有放荡虚大非五常者谓之道德也呜呼玷儒教亦甚矣或曰道德既即五常何以又云依於仁耶曰以游艺者或不仁故诫之必以仁不然则斯害也已若宋华元其御怨羊羹不及而驰入郑军而郑囚华元逢蒙学射於羿尽羿之道恐羿愈己於是杀之斯二人者有射御之艺而为害滋甚若庾公之斯不忍反害於子濯孺子可谓依仁而游艺者也(郑人使子濯孺子侵卫卫使庾公之斯追之子濯孺子曰今日我疾作不可以执弓吾死矣夫问其仆曰追我者谁也其仆曰庾公之斯也曰吾生也其仆曰庾公之斯卫之善射者也夫子曰吾生何谓也庾公之斯学射於尹公之他尹公之他学射於我夫尹公之他端人也其取友必端矣庾公之斯至曰夫子何谓不执弓曰今日我疾作不可以执弓曰小人学射於尹公之他尹公之他学射於夫子我不忍以夫子之道反害於夫子虽然今日之事也我不敢废抽矢叩轮去其金乘矢而后反)。

　　闲居编第二十八
　　闲居编第二十九

　　　　宋孤山沙门　智圆　着

　　送庶几序

　　吾今年夏养病于孤山之下虽困踬癯瘠而以道自胜晏如也户庭阒然无阘茸者之迹时有一顾於吾者皆名僧巨儒耳秋八月律僧庶几谒吾甚谨既坐而避席且言欲从吾受古圣人书学古圣人之为文冀吾采纳以诲之也吾甚壮其志以其能倍俗之好尚慕淳古之道斯则睎骥之徒也因命复坐而语之曰吾无深识远见胡能授若圣人之书乎吾非魁手巨笔胡能教若圣人之为文乎然吾於学佛外考周孔遗文究杨孟之言或得微旨若不以吾为不肖欲从吾学吾於古圣人之文岂有隐乎夫所谓古文者宗古道而立言言必明乎古道也古道者何圣师仲尼所行之道也昔者仲尼祖述尧舜宪章文武六经大备要其所归无越仁义五常也仁义五常谓之古道也若将有志於斯文也必也研几乎五常之道不失於中而达乎变变而通通则久久而合道既得之於心矣然后吐之为文章敷之为教化俾为君者如勋华为臣者如元恺天下之民如尧舜之民救时之弊明政之失不顺非不多爱苟与世龃龉言不见用亦冀垂空言於百世之下阐明四代之训览之者有以知帝王之道可贵霸战之道可贱仁义敦礼乐作俾淳风之不坠而名扬於青史盖为文之志也古文之作诚尽此矣非止涩其文字难其句读然后为古文也果以涩其文字难其句读为古文者则老庄杨墨异端之书亦何尝声律耦对邪以杨墨老庄之书为古文可乎不可也老庄杨墨弃仁义废礼乐非吾仲尼祖述尧舜宪章文武之古道也故为文入於老庄者谓之杂宗於周孔者谓之纯马迁班固之书先黄老后六经抑忠臣饰主阙先儒文之杂也孟轲杨雄之书排杨墨罪霸战黜浮伪尚仁义先儒文之纯也吾尝试论之以其古其辞而倍於儒岂若今其辞而宗於儒也今其辞而宗於儒谓之古文可也古其辞而倍於儒谓之古文不可也虽然辞意俱古吾有取焉尔且代人所为声耦之文未见有根仁柢义模贤范圣之作者连简累牍不出月露风云之状謟时附势之谈适足以伤败风俗何益於教化哉夫为文者固其志守其道无随俗之好恶而变其学也李唐韩文公与冯宿书曰仆为文久每自则意中以为好则人为恶矣小称意人亦小怪大称意即人必大怪之也时时应事作俗下者下笔令人惭及示人人以为好矣小惭者亦蒙谓之小好大惭者必以为大好矣观文公之言则古文非时所尚久矣非禀粹和之气乐淳正之道胡能好之哉若年齿且壮苟於斯道加鞭不止无使俗谓大好无令心有大惭然后砥砺名节不混庸类则吾将期若於圣贤之域也苟有其文而行违之则凤鸣而隼翼也欲道之行吾不信也语曰子张问行子曰言忠信行笃敬蛮貊之邦行矣言不忠信行不笃敬虽州里行乎哉若其志之几退而为文异日以数篇见於吾览其辞颇有意冀能摈於浮华尚於理致噫其可教也成器可待也吾由是待之异於他等冬十月亟请於吾曰几既承训今将有嘉禾之行不得蚤莫见乞言以为戒吾因录诲几之言以为贶俾无忽忘之也践吾之言则道可至矣或曰子佛氏之徒也何言儒之甚乎对曰几从吾学儒也故吾以儒告之不能杂以释也几将从吾学释也吾则以释告之亦不能杂以儒也不渎其告古之道也二十九日序。

　　钱唐闻聪师诗集序

