<!-- { "loadSidebar": true } -->
　　建立万法之处。即是真理故。处千化而不变履万惑而常通也。上则即真而俗。此则即俗而真圣人证。此岂为名体所惑耶。
　　△三双结玄旨。
　　然则(承上立处即真)道远乎哉。触事而真。
　　道者可履可向。即所照之理曰道远乎哉。盖言不远也。凡触物皆真。此结上理事不二。
　　圣远乎哉。体之即神。
　　圣者能证之人体者证也。神者不测之智用也。圣智亦不远既即俗证真即不测之圣智也。此结上人法不异。又此结文通结归前由至虚无生为有物之宗故。触事而真至虚无生。为般若玄鉴之妙趣。故体之即神又触事而真故。结前二论。真俗不二故。体之即神生后般若无知。已上释不真空论竟。

　　注肇论疏卷第二
　　音切
饵
　　(如至切)

肤
　　(府隔切)

腠
　　(仓奏切)

岚
　　(力含切)

偃
　　(於蹇切)

郁
　　(於屈切)

歙
　　(呼及切)

噫
　　(於其切)

愕
　　(五各切)

聆
　　(郎丁切)

骋
　　(丑领切)

璇
　　(似缘切)

玑
　　(居沂切)

闪
　　(式敛切)

篑
　　(其贵切)

垒
　　(力水切)

踟躇
　　(上直知切下直於切)

弥
　　(莫尔切)

漫
　　(莫半切)

厝
　　(千故切)

摧
　　(在回切)

辗
　　(猪辇切)

穗
　　(采音)
　　注肇论疏卷第三

　　　　姑苏尧峰兰若沙门　遵式　述
　　△大科第二明体用不二。显智一。此论来意者。前显不二之境。今明双融之智。故次来也。然境非智。无以显融通。智非境。无以发互照。良由智用和融。方显真俗理一。但文不顿书。理不顿显。故先明境。此明智。然智一之义。意有两途。一则权实互具。二乃二用同体。实由二用同体故。权实互通故。对境则真俗互通。在智则根后同体。以一心三观。照一境三谛。斯为般若无知焉。文二。初论文又二。初题目。
　　○般若无知论第三
　　般若是梵语。此翻曰智。即用也。通权及实。或曰根本后得。如理如量。真智俗智名异义同。或曰在因名慧。在果名智。或曰实则名智。权则名慧。今因果权实通得智名。谓下论中并不名慧故。知但以一用分二故。今通翻曰智。又前宗本篇中有沤和之名。文云。权慧具矣。今无沤和。则知智通权实。实智照理。权智照事。义分二照。用乃相融。此中实智照前不真空。权智照前物不迁。前既真俗相即。此亦权实互具。言无知者。即体也。体是本觉真心。心性寂灭。本无知觉。故起信云。所言觉义者。谓心体离念。即是如来平等法身。说名本觉。离念本觉。即今无知。为权实体故。六祖以无念为宗。神秀以离念为宗。虽分顿渐。皆明智体无知。所谓如珠发光。光还自照。本觉起照。还契本觉。即理智不二之义。华严云。无有智外如为智所证。亦无如外智能证。於如般若无知之旨。良在斯矣。若对上五名一义者。本无实相。法性体上起智用。权则达缘会。实则照性空。权实不二。还照本无等理。为一义也。般若即无知。持业释。般若无知之论。依主释。
　　△二本文二。初序意三。初标宗陈惑。
　　夫般若(双标权实)虚玄。
　　一心真理。虚寂玄微。为权实体。不可以识识智知。故曰无知。
　　者。
　　牒上所标。
　　盖是三乘之宗极也。
　　法华云。於一佛乘。分别说三。故一乘法。是彼三乘所宗之至极也。彼一佛乘者。乃今即理之智。为此论所宗。故权实不异。理乃曰般若虚玄。所谓佛之知见故也。故涅盘云。佛性名第一义空。第一义空名为智慧。
　　诚真一之无差。
　　诚实也。智体真一。故无差别。经云。唯有一乘法。无二亦无三也。此上标宗。下陈惑。
　　然异端之论。纷然久矣。
　　异端者。语出论语。今谓人随情见解别言差。正明权宗迷实故。异论各兴。纷然不一。自佛灭度。权多乱实。故曰久矣。盖彼境智不谈一心为源。故使异论纷纭迷之久矣。
　　△二序闻悟之由。三初明师教东来。文三。初标名叹德。
　　有天竺沙门鸠摩罗什者。
　　法理无舛。解惑在人。既有异端。何以正之。故今先标其人。人能弘道。道在於人。故对彼惑者。有此正师。故标牒之也。天竺是梵音。正云印特迦。此云月邦。天竺有五。僧传云此师祖是南天竺之国相。什生於龟兹。出家后往天竺传道。故称天竺沙门。言鸠摩罗什。是梵名。具云鸠摩罗者婆。义翻云童寿。高行胜业。备载本传。此即论主受法之师也。
　　少践大方。研几斯趣。
　　贱履也。大方语出道经。云大方无隅。今借语以目真理无际故。少年乃心诣至理也。研核也。几心也。研核自心。以般若为趣故。此上叹其所得。下释其深契。
　　独拔於言象之表。
　　拔出也。言象之表者。易所谓言生於象。象生於意。得象而忘言。得意而忘象。今美什师得智之深意。故出言象之表也。
　　妙契於希夷之境。
　　契合也。虽以智合理。理外无智。故契而无契。曰妙契。希夷者。老子云。视之不见。曰夷。听之不闻。曰希。真理无声色也。罗什师契理於声色之外。故上曰少践大方也。此上序得理智。下明利用。
　　齐异学於迦夷。
　　齐者平也伏也。异学者外道也。迦夷者是梵音。具曰迦维罗卫。是天竺一国之名。康疏云。此云赤泽。什师在彼。曾以智慧屈伏外道。又温宿国中。亦曾摧伏外道。备在本传。今且举迦夷之一国。以叹其能耳。
　　扬淳风以东扇。
　　淳风者春风也。以其和而发物。而况圣法能随根起智。言东扇者。彼望此为东。传风曰扇。此叹什师传法东流智用之能事。
　　△二美其来由。
　　将爰烛殊方。而匿耀凉土。
　　爰欲也。烛照也。殊方者彼土来此。是异方故。匿耀者掩智用也。凉土者五凉。当后凉都姑臧。什法师本因此土。前秦符主。讳坚。建元十三年。有德星现。至十八年。遣骁骑将军吕光。率兵七万。四伐龟兹。吕光果克龟兹。与什同回。至凉州闻本主。为姚苌所害。光乃窃号关外。遂称后凉。父子承袭。三主一十八年。什师亦在后凉。一十八载。匿耀韬光余如传述。
　　所以道不虚。应必有由矣。
　　圣道垂应。必待时至。根熟方可传通。今十八年。匿耀之所以。盖欲待时候机故也。
　　△三流通年数。
　　弘始三年岁次星纪。
　　姚苌崩。子讳兴立位。岁号弘始。言星纪者。尔雅曰。丑月曰星纪。丑年曰赤奋。今避文拙。故以月名号年岁。星次在丑位故也。
　　秦乘入国之谋。举师以来之。
　　康引三十国春秋云。后凉吕隆惧南凉北凉所逼。表奏。秦请迎罗什至。五月。秦遣陇西公石德。伐吕隆。隆至。九月归降。方得迎罗什师入关。谋计也。举用也。师者众即兵也。秦王乘吕。有入国之计。故用兵伐凉。迎什来之也。
　　意也北天之运。数其然矣。
　　意也者。牒上索意也。前秦取什。后秦次主方来。而上云道不虚应其意。何也。今牒而释之。大品云。般若於佛灭后。先至南方。次西至北。北方大盛。智论释云。北方谓北天竺也。今谓北天。般若运数。转兴东国。待时而至。使其然矣。此上序弘始三年为发教之时。下明秦王为待熟之机也。
　　△二秦王垂护二。初标号叹德。
　　大秦天王者。
　　天王者。法天而治。使民归往故。
　　道契百王之端。德洽千载之下。
　　无为而治。不言而自信。不化而自行。盖王者之道德。今叹秦王道德充实。故契合百王之端。洽润千载之下。
　　游刃万机。弘道终日。信季俗苍生之所天。释迦遗法之所仗也。
　　王者游智刃。日应万机。万机之暇。弘佛道。於终日季末也。苍生者。指万民也。既日应万机。下民仰之如天。由弘道终日。故使如来遗法倚仗流通也。
　　△二明翻译阐扬。
　　时乃集义学沙门五百余人於逍遥观。躬执秦文。与什公参定方等。
　　集聚也。义学者。学习译场义理之人。逍遥观者。逍遥园中有观也。躬亲也。秦文者。新旧译出之经。方等者。大乘般若教也。罗什入关。既重译诸经。故秦王亲执新旧二文。与什公参。并详定方等至教之深旨也。
　　其所开拓者。岂唯当时之益。乃累劫之津梁矣。
　　秦王与什师。如是开拓於圣道。不独一时之益。乃累劫为迷津之梁道也。故知般若真旨。自罗什东来。秦王参定。义方明正矣。
　　△三明预座闻悟。
　　余以短乏。曾厕嘉会。以为上闻(句)异要。始於时也。
　　短乏者谦也。厕预也。嘉会者。译场也。上闻者。闻般若上义也。昔因异端殊执正理无凭。今预译场。闻此上义一乘异要甚深之旨。始於时而领悟。
　　△三赞深谦述。
　　然则。
　　牒上。虽因罗什。秦王护此闻悟。下云。
　　圣智幽微。深隐难测。
　　般若体用幽微。量超数表。故曰深隐。由此故难测度也。
　　无相无名。乃非言象之所得。
　　释上体量难测。无相故不可以象思。无名故不可以言议。
　　为试惘象其怀。寄之狂言耳。
　　今论者欲剖闻悟。以示未来。而口不能言。心不能测也。为试者且用也。惘象者语出庄子。但取无心之义。狂言者。盖无定语也。且用无心之心无言之言。而议论之。以息异端耳。
　　岂曰圣心而可辨哉。试论之曰。
　　非谓般若言可诠辨。且论之耳。
　　△二正论。文二。初标宗正显。文四。初标具用之体。文三。初引经标体。
　　放光云。般若(标能观智)无所有相。无生灭相。
　　出体也。言所有相者。即现在所有差别相。始自色心。终乎种智。世出世间相。生灭相者。过未相。然般若体性。过去非新生。未来不灭坏。现在无住。异三际常平等。等同虚寂。故曰无相。又中间不住异。故非有前后无生灭。故非无体超四相。量绝百非。故曰无相。譬如虚空。虽毕竟湛寂。而前际无生。后际无灭。般若实体。当知亦然。故心经云。不生不灭。不垢不净。不增不减。
　　道行云。般若无所知。无所见。
　　成立上义。然相则就体而论。知见带用而辨。辨用归体。体本自寂。故无知无见也。言所知所见者。所有之知见耳。灵知正见。言用则有。言体则无。今既明体。故曰无知无见也。然由体无知见。故能知见。如镜无像。故能照物。又有知曰无明。有见曰妄想。智体无。无明亦无。於妄想由离迷妄。故无知见也。又体无相故非色。无知见故非受想行识。出世智体非蕴聚法故也。
　　△二约体辨用二。初牒经问用。
