<!-- { "loadSidebar": true } -->
　　理事平等。为所了境。真俗不二。为能了智。故智无有无知。境无有无相境。即前第一义谛智。即前般若无知耳。
　　圣无有无之知。则无心於内(智体本无妄想)法无有无之相。则无数於外(第一义谛本无名相)於外无数(名相即无如如)於内无心(妄想即正智)此彼寂灭。物我冥一。
　　正智如如。不二理智。冥无二体。故无如外智。能证於如。亦无智外如为智所证故。曰物我冥一。
　　怕尔无朕。乃曰涅盘。
　　怕谓寂怕。无理智之朕迹。平等无二。故曰无为涅盘。无名正解。圆於此矣。
　　涅盘若此图度绝矣。
　　图量测度也。在有无出有无俱不可量度。此则言语道断。心行处灭。
　　△四结责前非。
　　岂容可责之於有无之内。
　　前核体中。以有无名相。推责涅盘真体故。今责之。
　　又可征之於有无之外耶。
　　又前征出中。出有无求涅盘真体。今亦责之。又搜玄中。双问不出不在之旨故。今双遣之。是知妙道存不出不在之间。而不可以不出不在而求故。曰妙存此。上就真应明等解竟。
　　△次四对三乘明等行。文二。初通对三乘行。二别对菩萨行。初中三。初对三会一。文二。初解一疑三。问又二。初章名。
　　难差第八
　　难谓难问也。差谓差异。即三乘及菩萨。有诸位差别。此因上说物我冥一。乃曰涅盘则平等一味。更无高下。何故修证此法。人有三乘。位有高下。此则以解中法。一难行中人差也。
　　△二本。文三。初牒前法一。
　　有名曰。涅盘既绝图度之域。则超六境之外。不出不在。而玄道独存(牒前也)斯则穷理尽性。究竟之道妙一无差。理其然矣。
　　结成法一。易云。穷理尽性。已至於命。今於心境诸法。穷缘性理。极於真性。真性平等。人法不二。方为究竟妙一之道。境智无差之理。定当如是故。前曰物我冥一乃曰涅盘。
　　△二别叙人三中二。初通疑三乘。
　　而放光云。三乘之道。皆因无为。而有差别。
　　此经亦同。金刚云。一切贤圣。皆以无为法。而有差别。声闻缘觉菩萨。因证无为。而有浅深故。有三乘差别。
　　△二别疑菩萨。
　　佛言。我昔为菩萨时。名曰儒童。於然灯佛所。已入涅盘。儒童菩萨时。於七住初获无生忍。进修三位。
　　梵云摩衲婆。此曰儒童。经说。释迦因中。实经三阿僧祇劫。初劫满遇宝髻佛时。位在初地。次劫满遇然灯佛时。位在七地。后劫满遇胜观佛时。位在十地。今据次劫满时。故曰七住。初在然灯佛所也。七住即七地。古多此译。若以七住。约下贤位第七。即合云进修三十三位。又初劫尚未满。非值然灯时故。知即七地也。又仁王。以五忍配位。无生忍在七地位中得故。言已入涅盘者。证无为理也。若约始教。初地已来分证无为。若约终教。初住证真。今约七地说证者。据获无生忍深证悟说。非谓前地未证无为。以七地已前。未得纯无相观。七地已后。有相有为永不现前。故说七地已后入纯无相观。於无相观。进修八九十之三位。如顺流舟。自然流入萨婆若海。据斯深证。故曰已入涅盘。言获无生忍者。华严七地云。菩萨住此地。善净无量身语意业。无相行故。得无生法忍光明。今引佛意。但欲明证法之人。证一味法。何有诸位差别。
　　△三以一难三。
　　若涅盘一也。则不应有三。
　　人得平等法。不应有三乘。及三位高下故。
　　如其有三。则非究竟。
　　人既得法有三。则知法非究竟一味。
　　究竟之道。而有升降之殊。
　　升降即高下。若皆得究竟一味。何以有升降殊异。
　　众经异说。何以取中耶。
　　中正也。若以众经之说。与论旨有异。取何为正义也。此下先答三乘。至第十四章再问三位。
　　△二开一成三答。文二。初章名。
　　辨差第九
　　以涅盘法一。辨别三乘人差别。皆即一而三。三皆即一。故曰辨差。然既一而三之义。正为开显三乘即一佛乘。不碍存三乘。断证行相故。教义章云。一切三乘本未悉是彼一乘法。何以故。以三乘望一乘有二门。谓不异不一也。初不异有二。一以三即一故不异。二以一即二故不异。二不一者。此即一之三。与上即三之一。非一也。今论正用彼不异门中二义。此章是一即三故辨差。□是三即一故会异。既一乘不待泯三乘故。后章明渐广有句义。如该摄门明之。
　　△二正答三。初领前法一。
　　无名曰。然究竟之道。理无差也。
　　以三乘归一佛乘。方为究竟之道。十方佛土中。唯有一乘法。无二亦无三。故理无差。然此一乘体。即一心法。本具智慧德相。为佛正因。故起信云。摩诃衍者。总说有二种。一者法。二者义。所言法者。谓众生心。是心则摄一切世间出世间法。依於此心。显示摩诃衍义。贤首疏云。法者出大乘法体。义者辨大乘名义。又云。出其法体。谓如来藏心。具三大义故。名为大也。有二运转。故名乘也。是知究竟大乘法体名义。全依具德一心。故理无差也。
　　△二开显三乘。文二。初开一为三。文二。初引经显。
　　法华经云。第一大道无有两正。
　　古译经文。最上无过故云第一。无涯融通故云大道。绝待无二故无两正。非独超越诸乘故云第一。实由一乘体外。无别诸乘。方称第一也。
　　吾以方便。为怠慢者。於一乘道。分别说三。
　　正辨差也。为对三乘之机。故说一乘以为三乘。即无差而差也。吾我也。即佛自指。方便者。权方宜便故。怠慢者。慢有多种。心不能速进曰慢。怠谓懈怠。但机劣根钝。不能直进一佛乘。皆曰怠慢之者。分别说三。三转四谛。为声闻乘。十二因缘。为缘觉乘。四心六度。为菩萨乘。故法华云。为求声闻者。说应四谛法等。然此三乘。能乘是智。智有单。双。所乘是理。理有偏圆。谓二乘但得生空智。见生空理。但除我执。断烦恼障。自求灭度耳。於中根稍利者。能观三世因果。十二因缘。名为缘觉。根钝者。唯观现在因果。名曰声闻。若菩萨者。得二空智。见二空理。双除二执。双断二障。双行二利。名曰大乘。故法华云。内有智性。自求涅盘。是名声闻乘。求自然慧。乐独善寂。深知诸法因缘。是名辟支佛乘。求一切智。利益人天。是名大乘。此则全一成三。皆方便教也。
　　△二引喻指。
　　三车出火宅。即其事也。
　　秦译法华有三车喻。长者於火宅中。告诸子言。羊车鹿车牛车。今在门外。而三车无实。故贤首云。界内示三车为教。出为义。而教义无体。故今指云即分别说三之事也。
　　△二开三为一。
　　以俱出生死。同称无为。
　　三乘人俱出三界生死。各得无为自果。法华云。但尽生死。其实未得一切解脱。如诸子得出火宅。到无畏处。而未得车。故清凉大疏。以始教名三乘同教。谓同出生死。同坐解脱床。即此中文意。
　　所乘不一。故有三名。
　　乘六波罗蜜十二因缘四谛理不一。故有三乘。如诸子虽同出火宅。而求车有异。
　　统其会归。一而已矣。
　　统摄会归也。三乘皆一乘之方便。究竟皆得一切种智故。此显差即无差也。如宅内三车。皆为赐白牛大车之方便。到露地已。等与大车故。贤首云。若先以三乘。令其得益。后乃方便得一乘者。属同教摄。亦名回三入一教。如法华说。又清凉疏。终顿教名一乘同教。谓同归一乘。即今文意。
　　△三答前所问四。初牒前正答。
　　而难云。三乘之道。皆因无为而有差别。(牒前也)此以人三。三於无为。
　　方便教中由人三故。说三乘各证无为有三也。
　　非无为有三也。
　　遣疑。非谓所证无为本性有三差别。是知宗本法体。不失常恒一相也。
　　△二引经证答。文二。初引经。
　　故放光云。涅盘有差别耶。答曰无差别。
　　一乘大道理无二故。
　　但如来结习都尽。声闻结习不尽耳。
　　结谓结使。有五利五钝。依无明起。即二障现行。习谓习气。即二障种子。或种子之后开习气。俱是微细。但开合有异。声闻但断烦恼结习。未断所知故。结习不尽。唯佛如来金刚道中。二障种子。方毕竟尽。或云。声闻断结不断习。故云不尽人。以声闻断惑最浅。望佛断惑最深。以例中间三乘贤圣。皆由断惑差别。故涉理有浅深。非谓无为理性有三。此则开三会一。皆大乘同教义矣。
　　△二立喻。
　　请以近喻。以况远旨。(近取其事。以况深理)如人(喻三乘人)斩(喻断也。刀喻三乘智)木(喻二障惑)去尺无尺。
　　去一尺木得一尺无。喻如来以二空智。伏断二障双得二空。
　　去寸无寸。
　　去一寸木得一寸无。喻声闻伏断烦恼。单得我空。此上喻人有差别。
　　修短在於尺寸。不在无也。
　　修长也。约断木有尺寸。故说得无有尺寸差别。且所得尺寸之无。即太虚空。不可言其短长也。故知三乘人。断惑不同。故说证有高下。若以三乘所证之理。即真心之空。则无为本无差别。
　　△三叙根行答。文二。初正叙有差。
　　夫以群生万端。
　　万是大数。端者绪也。此句总言。下别明。
　　识根不一。
　　识心明则根利。暗则根纯。於利钝中。熏习有邪正。於正熏中。复有多种。故云不一也。
　　智鉴有浅深。
　　由熏习不一故。从闻思而发智鉴。答有深浅。照理亦异。所谓生空及二空故。
　　德行有厚薄。
　　德得也。行之所招曰德。鉴生空者。多行自利。鉴二空者。兼四心六度。双行二利。自利者行劣德薄。二利者行大德厚。此皆由利钝熏习所致。故有三乘不同也。
　　△二释成无差。
　　所以俱之彼岸。
　　梵云波罗蜜。此云到彼岸。生死为此。无为为彼。三乘所证。理实无二。故曰俱之。
　　而升降不同。
　　观现在苦集空者下乘也。了三世因缘空者中乘也。达我法二空者上乘也。故於空理。有升降也。
　　彼岸岂异。异自我耳。
　　真空理性则无异。但由三乘人。见有差别。若会浅深之见。俱到无差理性。即三而一故曰同归。此则不待泯三。而一乘现矣。故演义云。若约三乘理行。即是一理佛因。则会取昔三。为今之一。若约教果。即癈三立一。则会於昔三。归今之一。今明会取。废立自显故也。
　　△四结会众经。
　　然则众经殊辨。其致不乖。
　　前云。何以取中。今中诸经所说三乘。必归一致。此理不乖。斯为正义。
　　△二推三得一。文二。初一异无三问。文二。初章名。
　　责异第十
