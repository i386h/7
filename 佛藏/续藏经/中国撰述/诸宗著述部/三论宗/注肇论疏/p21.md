<!-- { "loadSidebar": true } -->
　　幽灵不竭则抱一湛然。五阴永灭则万累都捐。
　　抱一湛然者。两手相合曰抱。合抱则同一。湛然者不变也。此幽灵不竭之体。理智不二。始终不改故。万累都捐者。一切尘劳门。总曰万累。捐者弃也。即事而真故。万累当体都息矣。
　　万累都捐故。与道通洞。
　　洞者达也。事与理同。故曰与道通洞。
　　抱一湛然故。神而无功。
　　不测之体绝二相故。故无能所修证之功。以能修能证即所修所证故。修而无修。证而无证等也。
　　神而无功故。至功常存。
　　以无修无证。无因无果。同真际等法性。故曰至功常存。
　　与道通洞故。冲而不改。
　　冲者虚也。由冲虚常不改故。即尘劳而道体通达。故净名曰。菩萨行於非道。是为通达佛道。
　　冲而不改。不可为有。
　　道体不改冲虚。焉可曰有也。
　　至功常存。不可为无。
　　平等至功。竖贯三际。横及十方。岂曰无也。由上义故。经论皆谓涅盘妙体。非心言有无可得者。故非虚构也。
　　△三结示深玄。文三。初结难测。
　　然则(总承前义)有无绝於内。(离性相也)称(去)谓沦於外。(离名言也)视听之所不暨。
　　暨及也。体超名相。非声非色。故视听不及。
　　四空之所昏昧。
　　外道所修四空定。谓空无边。识无边。无所有。非非想。妄计为究竟。於此妙道迷而不知。故曰昏昧。
　　△二结平等。
　　恬焉而夷。怕焉而泰。
　　恬怕者。心之寂静。夷平也。泰通也。涅盘妙心平等通达。无所不在故。
　　九流於是乎交归。
　　九流者。欲界一地为一流。上二界八地为八流。九类虽殊。理唯一致。故曰交归。故会色归空。归是即义。
　　众圣於是乎冥会。
　　众圣者。三乘人也。冥会者契合也。三乘同归一佛乘。一佛乘者无为灭度。故曰於是冥会也。以九流对众圣。圣凡同体。故曰平等也。
　　△三结超情。
　　斯乃希夷之境。太玄之乡。
　　老子有希夷义。即无声色也。杨子有太玄义。玄者黑也。黑故无异见。即不可测也。况玄之又玄曰太玄耶。今惜语。涅盘妙道。既非思议所得。故曰太玄之乡也。
　　而欲以有无题榜。标其方域。而语其神道者。不亦邈哉。
　　题榜谓书题榜示。皆诠名也。邈远也。此破三乘异见。既不能即事契真。乃谓实有有余无余名之与相。以为涅盘者。皆以书题榜示。标指生灭方域。语论妙道。迷之甚远也。论主既欲返权顺实。理当如此也。
　　△后一十八章。问答推穷。合为九重。开解行证之次第。大分为三。初三就真应明等解。次四对三乘显等行。后二就人法示等证。初中三重。一真应异同辩。文二。初叙应疑真问。文二。初章名。
　　核体第二
　　核责也。前云有无绝於内。称谓沦於外。故今执示现生灭之相。责核推究涅盘真体何以绝有无名相也。此据人天二乘所见。应化为实。故疑真身。何以离名绝相。
　　△二正问中二。初序问。
　　有名曰。
　　难者所谓涅盘必有名相可得。故标有名为难者之辞。
　　夫名号不虚生。
　　名因相有。
　　称(平声)谓不自起。
　　称说言谓必由名起。故不自然。此上是泛叙。
　　经称有余涅盘无余涅盘者。(即前经)盖是返本之真名。神道之妙称者也。
　　返者归也。由圣人归本证神妙不测之道。是此有无二涅盘。故经文立此名称也。然今有名者。陈相致问。盖以二乘所见。应化为真。未达真身毕竟寂灭。报体相续长时。故执示现生灭之身。已为返本真实。则知向下所说。但认化身示成正觉。以为大觉法身圆满。故说因果行相。正符小教。虽以法报。标名释义。多论化相。此意为欲破二乘及诸凡夫执化为真。令达真化不一不二之旨耳。
　　请试陈之。
　　此句是无名者问曰。试且陈之。行相如何耶。
　　△二立问中三。初陈有余相。文二。初牒名述相中三。初牒名。
　　有余者。
　　△二述相有五。初果德已圆相。
　　谓如来。
　　应身如来也。谓从如实道。来应众生。
　　大觉。
　　自他觉满故。
　　始兴。
　　三十四心。断三界九地惑尽。於金刚座上木菩提树下。初成正觉时。
　　法身初建。
　　即戒定慧解脱解脱知见五分法身初圆也。即八相成道丈六之身。具三十二相八十种好。二乘既认此以为真佛。故今标指之。
　　澡八解之清流。憩七觉之茂林。
　　八解者八解脱。大品云。一内有相外观色。二内无色相外观色。三净解脱。四空处定。五识处定。六无所有处定。七非非想处定。八灭受想定。此八有断惑之能故。如清流有浣濯之用。佛已澡之。故得上法身初建也。憩息也。七觉者即七觉分。一择法。二精进。三念。四定。五喜。六舍。七除。一一有觉分之言。或曰觉支。即菩提分法。共成觉道故。如园林秀茂。佛已憩其中也。故得上大觉始兴也。此二义。多用净名。彼云八解之浴池。定水湛然满。布以七净华。浴此无垢人。
　　△二因行已满相。
　　积万善於旷劫。
　　小乘亦说。菩萨成佛。定满三僧祇。修有漏四波罗蜜。及百劫修相好等。皆旷劫积善也。
　　荡无始之遗尘。
　　直至菩提树下。三千四心。一时断惑。遗弃也。尘以坌污为义。即明见修烦恼。是无始可弃之尘垢。尽故今曰荡也。即知小乘所说。前三僧祇。但是伏惑。直至菩提树下。方有断义。若约始教菩萨。则金刚心断种义耳。
　　三明镜於内。神光照於外。
　　天眼知现在。宿命知过去。漏尽知未来。曰三明。由内证根本。外发后得。故有三明神光外照也。此则智行满。
　　结僧那於始心。终大悲以赴难。
　　僧那是梵语。此云四弘誓愿。即烦恼愿断。法门愿学。佛道愿成。众生愿度。前三是智。后一是悲。悲智愿三即菩提体。始结四心。双行二行。自行已满。利他无穷。故大悲终心。长时赴难。填度生愿故也。此则愿行也。
　　仰攀玄根。俯提弱丧。
　　上句智穷深理。故曰玄根。下句悲济群生。故提弱丧。弱谓劣机。即乐小法者。丧谓丧失。即三界众生。此释上四心。不过此二故也。
　　超迈三域。独蹈大方。
　　超迈三域者。出三界也。独蹈大方者。已成佛道。不共二乘。故云独蹈。上句则报超三界。下句则果异二乘。
　　△三利他益物相。
　　启八正之平路。坥众庶之夷途。
　　启开也。八正则八正道。大品云。正见。正思惟。正语。正业。正命。正精进。正念。正定。此是三乘出离正道。故曰平路。坦平也。众庶者不一之称。夷途者断常二边邪见也。今以八正道。为平等之正路。平众生之异见。同归正道故。
　　骋六通之神骥。
　　骋奔也。即驰骤义。六通者。三明外更加二天耳三他心五如意。后得自有曰三明。赴他有六通。天耳察声故。他心知他心行故。如意速疾而往故。神骥者。健行千里马也。圣人六通赴机疾速。如神骥之奔骋。此明大悲愿力利他无处不周也。
　　乘五衍之安车。
　　乘运也。衍者梵音。此云乘。即五乘为五衍也。三乘外加人天乘。安车者。安处车乘也。以六通神骥。运五乘安车。即皆令出离三涂及三界故。
　　至於出生入死。与物推移。道无不洽。德无不施。
　　洽沾也。出入生死界中。随顺五道。示现受身。无为道德。悉施众生。如春泽普滋。此结利他事也。
　　△四二智常行相。
　　穷化母之始物。极玄枢之妙用。
　　此明后得智达俗。化母者因缘也。一切事法。皆由因缘。从无而有。故因与缘为物之始。玄枢者俗智也。尔雅曰。制扇以附门傍者曰枢。有动运义。以喻智有照用。简异邪智。故曰枢枢妙用。极智用以穷事也。
　　廓虚宇於无疆。耀萨云於幽烛。
　　此明根本智达理。廓彻也。虚宇者。真理虚寂绝边疆故。萨云是梵语。具云萨云若。此云一切智。即真智也。耀烛皆照义。以根本智。烛幽深理也。
　　△五将欲示寂相。
　　将绝眹於九止。永沦太虚。
　　欲绝未绝故云将绝。眹者化迹。九止即前九类。是生灵止处。圣人示现欲息。息同太虚。
　　而有余缘不尽。余迹不泯。业报犹魂。圣智尚存。
　　缘不尽。即残机未了。迹不泯。即化身未息。此是无漏业报所招。尚有神魂圣智存。此赴应故也。
　　△三结名。
　　此有余涅盘也。
　　结相就名也。
　　△二引经证成。
　　经云。陶冶尘滓如炼真金。万累都尽而灵觉独存。
　　先喻后法。炼金之法。陶汰溶冶。滓矿尽则真金现。修行证性理亦如之。定慧双修二障尽则灵觉显。灵觉身智即有余也。
　　△二陈无余相中二。初牒名述相三。初牒名。
　　无余者。
　　△二述相中二。初总陈。
　　谓至人教缘都讫。灵照永灭。廓尔无眹。故曰无余。
　　教化也。讫毕也。灵照智也。廓空也。化相随缘已毕。智照亦灭。身智既泯故。空廓无眹曰无余。即八相中。入涅盘相也。
　　△二别陈中四。初征释所因。
　　何则(何以至人灭身智耶)夫大患莫若於有身。故灭身以归无。
　　老子云。吾有大患。为吾有身。今借彼语。大患者。分段变易二种生死有身故有。故今灭身则大患永离。
　　劳勤莫先於有智。故绝智以沦虚。
　　劳勤者。断惑证理。弃妄求真行。一切净行。皆策勤劳苦。由智故有。故今绝智则劳勤永息。二乘厌於人天起行实有如此故。灭身智以求寂灭。
　　然则智以形倦。形以智劳。轮转修途。疲而弗已。
　　智因形故。有生死之倦。形因智故。有损益之劳。修途者。长途三界六道宛转。无始皆由。身智互牵。转而不息。
　　△二引证因起。
　　经曰智为杂毒。形为桎梏。
　　毒药能损身。喻之如智。则形以智劳桎梏者山海经云桎其足梏其手即械缚也。喻之如形。则智以形倦。
　　渊默以之而[这-言+(杳/小)]。患难以之而起。
　　渊默即无余涅盘。由有身智故。远於无余。患难从生也。
　　△三正明灭相。
　　所以至人。灰身灭智。捐形绝虑。
　　二乘不了化相示现。执为真实故。说佛身实有生灭。为破此执。特有斯问。灰身者。化火焚灰故。捐形灭智者。真俗智灭故绝虑。
　　内无机照之勤。
　　机智也。灭智故无勤劳。
　　外息大患之本。
　　捐形故大患无本。
　　超然与群有永分。浑尔与太虚同体。
　　群有。三界二十五有身心灭故。超越群有。同太虚空。此明色心灭。
　　寂焉无闻。怕尔无兆。冥冥长往。莫知所之。
