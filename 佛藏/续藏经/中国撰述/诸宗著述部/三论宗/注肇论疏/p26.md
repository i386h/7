<!-- { "loadSidebar": true } -->
　　责问也。异者三乘人异。谓疑能证所证。一亦无三。异亦无三。责问三乘因何有异。然前难差。但约人法一体。法一不合人三。今问一异。俱无三乘。此欲令知会权归实之教。不坏三而常一。特为此问。
　　△二正问三。初法喻定难。
　　有名曰。俱出火宅。则无患一也。
　　喻也。无患者。到门外也。
　　同出生死。则无为一也。
　　法也。三乘同出界内生死。证真理一也。
　　而云彼岸无异。异自我耳。(牒前文)彼岸则无为岸也。我则体无为者也。
　　定前名义。前说彼岸。是所证无为理。前云我。是体究能证之人也。
　　△二正陈疑难。文二。初开两关。
　　请问(有名者。请问无名家)我与无为。为一为异。
　　前说法一人三。未审人法为同一体。为各有体。
　　△二立二问中二。初难同。
　　若我即无为。无为亦即我。
　　人即法。法即人。更无二体。
　　不得言无为无异。异自我也。
　　人法既一。如何说法一人三耶。此以妙存中物我冥一难。辨差中法一人三也。
　　△二难异。
　　若我异无为。
　　人法有异体者。
　　我则非无为。
　　则三乘人。不以无为为体。
　　无为自无为。
　　法自是一无为理。
　　我自常有为。
　　三乘人。异无为法。自属有为也。
　　冥会之致。又滞而不通。
　　冥契也。会合也。则一切圣贤。皆证真之义。滞而不通。何名物我冥一。曰涅盘耶。此但翻前难也。
　　△三结三乘无由。
　　然则我与无为一亦无三。
　　此中正责异也。人法体一。法定一则人无三矣。
　　异亦无三。
　　人与法异。则非圣贤。何有三乘也。
　　三乘之名。何由而生也。
　　由因也。未知三乘名字因何而有。
　　△二人法一异答。文二。初章名。
　　会异第十一
　　会谓会融。异则三乘殊异。前问人法一异俱无立三乘之由。今明一中有三。非异中有三也。此则一乘是立三乘之由。谓一无为法。巧顺三机。故今融会三乘。即一而异。故曰会异。如即水之波波异。今会波归水曰会异。前教章。以三即一故不异。即此章明之。
　　△二正答五。初正答问。
　　无名曰。夫止此而此。适彼而彼。
　　此立迷悟二门。止住也。适造也。此即生死。彼谓无为。迷真理则住生死。而曰此岸。悟真理则造无为。而曰彼岸。是知理无高下。人有悟迷。今明真理。随迷悟二缘故。有圣凡二相。下明随缘之义云。
　　所以同於得者。得亦得之。同於失者。失亦失之。
　　真理随悟缘。则同三乘之得者。则三乘得者。皆得於无为。真理随迷缘。则同凡夫之失者。则凡夫失者。迷失於无为。此则迷悟得失在人。人有多端。凡夫失者。尚不离真。况三乘圣贤。岂离真而有异也。
　　我适无为。我即无为。
　　我者三乘人也。三乘皆造无为法。则三乘皆即一乘。故曰物我冥一。
　　无为虽一。何乖不一耶。
　　法虽是一。证有浅深。故不妨三。故曰一切贤圣皆以无为法而有差别也。此同法华中开显三乘即一乘。而不待泯三之意。故云何乖不一。彼云。汝等所行是菩萨道。渐渐具足悉当成佛等文。
　　△二举喻答。
　　譬犹三鸟出网。同适无患之域。
　　三鸟在网喻凡。出网喻圣。既出网鸟。空空无患碍。
　　无患虽同。而鸟鸟各异。
　　三鸟在空。必有远近之异。喻三乘证一理。有浅深不同。
　　不可以鸟鸟各异。谓无患亦异。
　　不可以鸟三。而说空有三。喻所证一理无差。
　　又不可以无患既一。而一於众鸟。
　　又不可以空一。而一於三鸟。喻能证三乘自异。
　　然则鸟即无患。无患即鸟。无患岂异。异自鸟耳。
　　此结喻也。由三鸟冥虚故说同。空有远近。以喻三乘契理一。理有浅深也。
　　△三法合答。
　　如是三乘众生。
　　合上三鸟。
　　俱越妄想之樊。
　　樊谓樊笼。合上出网。
　　同适无为之境。
　　同得无为之法。合上同到太虚。
　　无为虽同。而乘乘各异。
　　法本自一。人根有三。
　　不可以乘乘各异。谓无为亦异。
　　不可执权教三乘。而废一实。以理无二故。
　　又不可以无为既一。而一於三乘也。
　　又开显一实。不待泯三乘。以根有优劣故。
　　然则我即无为。无为即我。
　　三人同证一理。一理随根有三。此则答前物我冥一也。
　　无为岂异。异自我耳。
　　法自一。人自三。此答前彼岸岂异异自我耳。前则异中辨同。此则同中辨异。
　　△四释所以。
　　所以无患虽同。而升虚有远近。
　　释喻也。
　　无为虽一。而幽鉴有浅深。
　　释法也。理虽一味。二乘但以生空智鉴。曰证生空真如。菩萨以二空智鉴。曰证二空真如。则人有利钝。鉴有浅深。而所证理等无高下。
　　△五结成答意。
　　无为即乘也。乘即无为也。
　　结人法不异也。
　　此非我异无为。以未尽无为故有三耳。
　　结一乘不待泯三。非谓人三异於法一。但於一法未能究尽。故有三乘。
　　△就一明三。文二。初法同人异问中二。初章名。
　　诘渐第十二
　　诘难也。渐阶次也。因闻上法同而人异。故今诘难。既同证一法。何以人有三种之渐次耶。
　　△二正问三。初明断证同。文二。初泛陈迷悟。
　　有名曰。万累滋彰。本於妄想。
　　迷也。惑障不一故云万。皆能缠缚有情曰累。滋多也。彰显也。妄想者无明也。由迷至理。妄念忽动。万惑俱兴也。
　　妄想既祛。则万累都息。
　　悟也。三乘同证无为。破妄出缠。只合等无高下。此以三乘俱破惑出离。同证一理。疑三乘人未尽无为之渐也。
　　△二正叙所同三。初智同。
　　二乘得尽智。
　　即生空智。我生已尽故。
　　菩萨得无生智。
　　即二空智。推检我法。四俱无生。谓不自不他。不共不无因故。生之与法无生故空。又清凉五地疏云。尽无生智者。无生是灭。因亡曰尽。即尽智也。后果不起。名为无生。即无生智。此尽无生。是其灭体。无学之智。如是而知。意在取灭为灭谛道。据斯所释。则二乘但以因亡取灭曰尽智。菩萨兼果丧为灭。曰无生智。乃道谛中智有上下。取灭有浅深。故分二名也。
　　△二断同。
　　是时妄想都尽(本除)结缚永除。
　　末丧也。是时者。三乘到无学之时也。言妄想都尽者。惑除也。三乘无学。俱无发业润生。故曰结缚永除。
　　△三证同。
　　结缚既除。则心无为。
　　三乘既无十使系缚。则障尽智圆。同契无为真理二乘以我空证。菩萨以二空证也。然三界系缚。正在烦恼障。能发业润生故。所知障即无此能。但以菩萨入假利生。恐障法空理。故须双伏双断。今就三乘出离证真。俱约烦恼障论。故云结缚永除。则心无为也。
　　心既无为。理无余翳。
　　三乘心契无为。於理更无余障。
　　△二引证同义。
　　经曰。是诸圣智不相违背。不出不在。其实俱空。
　　此引证智同也。虽所了生空与二空不同。而能了智不相违背。大悲菩萨了三界故不出。一切二乘离三界故不在。其实俱证空理故同也。
　　又曰。无为大道平等不二。
　　此引证所证理同故也。
　　既曰无二。则不容异二。
　　再定理智同一之义。既曰所证理无二。则知能证心不可说异也。
　　△三正诘渐次。
　　不体则已。体应穷微。而曰体而未尽。是所未悟也。
　　体者解也。三乘起智断证既同。同证空理。本合归一。不解则止而不论。解则必臻微妙。何以前云未尽无为故有三耳。未晓此旨也。此一章为乍闻实教谈一理无差之人。未晓权中差别之旨。便欲坏三立一。而不知实教接权。但就三会一。非独即三而一。亦不妨即一而三。不知此者。未为得旨耳。
　　△二就法显人答。文二。初章名。
　　明渐第十三
　　明辨也。辨别同归一乘之人。从权入实。本有三乘之渐次。既知全一成三。故明三乘之渐次也。
　　△二正答三。初领前法一。
　　无名曰。无为无二。则已然矣。
　　人虽於理有偏圆。理本无二。是故究竟真实。同归一乘无二之法。理当如是矣。
　　△二责前人同。
　　结是重(平)惑。而可谓顿尽亦所未喻。
　　此约方便教中三乘显然。以机不等故。结者二障。分别俱生即用也。惑是无明即体也。无明体上重重之结。故云重惑。二乘但伏断烦恼。菩萨伏断二障。三乘五位。位位渐除。而前曰妄想都尽。结缚永除故。亦未晓此旨。是知即实而权。则三乘显然。即权而实。理同一味。但谓一理无差。便泯三乘修证渐次者。未为知悟也。
　　△三正答渐次四。初法喻正答。文二。初引喻。
　　经曰三箭中(去)的。
　　的谓红心。三箭同中一的。喻三乘同证一理。
　　三兽渡河。
　　象马兔三兽同渡一河。喻三乘同断三界结惑。
　　中渡无异。而有浅深之殊。
　　同中一的。同渡一河则无异。喻同断结惑。同证真理。而三箭到的有浅深。三兽入河。有深浅各别。喻三乘断惑有深浅。证真有渐次。
　　者为力不同故也。
　　为者由也。由为三箭三兽力有大小故。入水中的有浅深之三。非为河的有异也。
　　△二法合。
　　三乘众生(合三箭三兽)俱济缘起之津。
　　济渡也。津河也。缘起则十二因缘。以法兼喻也。合上渡河。
　　同鉴四谛之的。
　　合上中的。然四谛十二因缘三乘别说。互不相通。如前引法华云。为求声闻者说应四谛等。若约互通。自有二义。一通观义。如经云。上智观苦。得菩萨菩提。中智观苦。得缘觉菩提。下智观苦。得声闻菩提。上上智观苦。得佛菩提。则知二乘同观四谛。通离十二因缘三世因果。但智用利钝不同。二互观义。说合十二因缘中。过现五支因为集谛。现未七支果为苦谛。则声闻观苦集。已了十二因缘。辟支观十二因缘。已了苦集证灭修道。二乘皆然。但不如菩萨大悲行愿。长行六度尔。菩萨五六双修。圆证二空。岂不达三世因果。具道灭耶。此则三乘行门互具。故缘起四谛。通三乘断证。今论本意。正约断证二门。以缘起是三世因果。不出惑业苦三。则三乘通断。故云俱济缘起之津。四谛是谛审世出世因果。如实真理。不过二空。三乘通证。故云同鉴四谛之的。三乘既通名出世证真故。不约别分行相也。
　　绝伪即真(合上渡无异)同升无为(合上中无异)。
　　三乘人同离三界生死。同到无为彼岸也。
　　然其所乘不一者。亦以智力不同故也。
