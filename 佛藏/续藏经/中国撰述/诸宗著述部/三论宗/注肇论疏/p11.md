<!-- { "loadSidebar": true } -->
　　此辨智照之用。而曰无相无知者何耶。
　　辨明也。何耶是疑辞。此论正明能照之智必有知用。而放光曰无相。道行曰无知。见者何所辨耶。
　　△二即体显用三。初正答。
　　果有无相之知。不知之照明矣。
　　言果有决定。有此义也。无相之知者。据放光答用也。般若真体。虽三际无相。即体之用。了了常知。不知之照者。据道行答用也。不知者。牒上无知也。虽体无知。见湛然寂灭。而全体之用。灵灵常照。圭山云。正念者。无念而知。若总无知。何名正念。明矣者体必具用。义可见故也。此则据理而答。以实教言体则必具用。谈用必全体。如水与波。不相舍离。极成之。理明矣。
　　△二推释。
　　何者。
　　推也。何以无相不知果有知照之义。
　　夫有所知。则有所不知。
　　反释也。夫若有知之体。而起於知用者。必有所不知矣。此则妄心逐事。不能契真。二乘证真。不能达事。皆有知故。有所不知。下顺释。
　　以圣心无知。故无所不知。
　　全无知而起用。故用无不知也。然此义犹暗。若谓以无知为体。而起於知用者。则尚惑矣。当了即无知而知。全体为用。方真达般若体用之旨。但言不顿说。理实同时。如全金成像。思之。
　　不知之知。乃曰一切知。
　　一切知者。理事双照。真俗并观也。但全体之用。鉴照照用。自然融通。即佛正徧知义也。所以知照之义。在乎无相无知也。
　　△三引证。
　　故经云。圣心无所知。无所不知信矣。
　　信体用不二也。
　　△三会用归体。
　　是以圣人。
　　般若体用不二得之者曰圣人。
　　虚其心而实其照。
　　虚寂心体必具权实照用。
　　终日知而未尝知也。
　　终日照理达事。未尝有知也。此述上体用同时。下会归于体。
　　故能默耀韬光。虚心玄鉴。
　　无照而照。曰默。耀韬韫也。藏也。照而无照。曰韬。光心而无心。曰虚心。无鉴而鉴。曰玄鉴。此则默韬虚玄皆体也。耀光心鉴皆用也。此四二而不二者。其唯圣人乎。
　　闭智塞聪。而独觉冥冥者矣。
　　闭塞者。泯绝也。聪者。听之明也。冥冥者。寂之又寂。故虽体用常俱。而体外无用。若全用归体。则闭泯智照。杜塞聪明。唯本来觉性冥冥寂寂者矣。故起信云。远离微细念。故得见心性。心即常住。名究竟觉。即般若无知之义。
　　△二明即体之用五。初明权实同体。
　　然则(承上之辞)智有穷幽之鉴。而无知焉。
　　上明全体智用。今开用为二。一能穷理曰实。二能应物曰权。权用名神。实用名智。但由所照理事不二而二故。能照智用权实有殊。而其两用未始抗行。故下论中。多影略言一。学者必须互知。今此先明实智也。穷者。照之极也。幽者。理之深也。实智虽有穷理之鉴能照之体。寂而无知。
　　神有应会之用。而无虑焉。
　　次明权用也。神者。不测之义也。应化之心不可知之故。应会者。感属机。应属圣。应与感合。曰会。虑则思念也。无知无虑。文别理同。神有感应。合机之用。能应智体。本无念虑。是知照理应机。二用虽殊。无知无虑体一。故曰般若无知也。
　　△二显一体同虚。
　　神无虑。故能独王於世表。智无知。故能玄照於事外。
　　独王者。唯一故自在也。世表者。处世不滞於世也。无虑而应应。无所滞故。自在不染也。玄照者。照而无照也。事外者。不滞事也。无知而照故。即事而真故。不滞事也。
　　△三述成二用。
　　智虽事外。未始无事。
　　实智穷理。理不异事。
　　神虽世表。终日域中。
　　权虽无虑。终日化生。
　　△四显即体之所以。
　　所以俯仰顺化。应接无穷。
　　俯下也。仰望也。俯就仰望。随顺应化。接之无穷。盖权智之用也。
　　无幽不察。
　　实理幽深。智无不察。盖实智之用也。
　　而无照功。
　　实体无照。权体无功。二用即体。体无照功也。
　　△五结成二用。
　　斯则无知之所知(实也)圣神之所会也(权也)。
　　△三体用合明四。初标指。
　　然其为物也。
　　此标牒之辞。上所论般若。体用有无无定。未知照理照事。是何物也。故今牒而指之。
　　实而不有。虚而不无。
　　用即体。故实而不有。体即用。故虚而不无。
　　存而不可论者。其唯圣智乎。
　　存在也。般若体用。常在乎不二。而不可以有无议者。其唯圣智如是也。
　　△二推释。
　　何者。
　　推之。何故不可以有无论耶。
　　欲言其有。无状无名。
　　体无形状。离心缘相。体绝言说。离名字相。故不可言。其定有。此释上实而不有。
　　欲言其无。圣以之灵。
　　圣人用此照理达事。未尝间息。故不可言其定无。此释上虚而不无。
　　圣以之灵。故虚不失照(全体具用)无状无名。故照不失虚(全用是体)照不失虚。故混而不渝。
　　混融也。渝变也。用即体。则混融常虚。虚而不改。此明不变之体终古不忒也。
　　虚不失照。故动以接粗。
　　粗者对细之假相也。对上理体细妙故。指今事用粗着也。体即用。则运动接照而无穷。此明随缘之用不失也。
　　是以圣智之用。未始暂废。求之形相。未暂可得。
　　言体则无知无虑。言用则照理照事。此二者言异而义同。故体用存而不可以有无论者。圣智之谓也。
　　△三引经。
　　故宝积曰。以无心意而现行。
　　净名经长者偈赞集起曰。心分别名意。唯第八赖耶。集诸种子。起现行。故独得心名。第七缘内前六缘外。皆分别故。俱受意名。八识并妄。真智离妄。故无心意也。又无心即无知也。无意即无虑也。而现行者常行照鉴故。
　　放光云。不动等觉而建立诸法。
　　平等本觉之体。动则曰无明。不动曰究竟觉。觉体虽寂。而能建立境智诸法。此上二经并证体用不二也。
　　△四结不二。
　　所以圣迹万端。其致一而已矣。
　　圣智之迹。虽有知无知。有应无应。言量万端。不二之理。本一如。言水则静。言波则动。波水动静。本乎一致。此则起信真如生灭二门不二。本乎一心也。又依真如门修止。即今实智。依生灭门修观即今权智。止观依一心而起。即今无知无虑。为权实所依也。今会用归体。故曰致一也。
　　△四境智结会二。初结境智权实。
　　是以般若可虚而照。
　　实智无知而知也。
　　真谛可亡而知。
　　真境无相。故实智亡相而知也。此结实智对不真空论也。
　　万动可即而静。
　　事用不一。故曰万动。各不失缘生此相。故即动而静。
　　圣应可无而为。
　　权智无应而应也。此结权智。对上物不迁论。所以能照之体虽一。由对二境。发所有二。既真俗二境相即。故权实二智亦融。
　　△二结权实同体。
　　斯则不知而自知。不为而自为矣。
　　先指上所结曰斯。则权实相本无知无为。全体具用。法尔曰灵。知妙应故。分权实耳。
　　复何知哉。复何为哉。
　　知照为作。但由体具。非谓体有。故曰般若无知也。
　　△二问答。推析者文有一十八段。皆展转蹑迹。假致疑难。以导深旨。古者分为十八科。今合问答。以为九重。一体用。二名实。三心境。四两关。五是当。六取舍。七应会。八真妄。九寂用。各具问答。然此九中。据文则初一双明。次五唯实。第七唯权。后二双显。据义则一一兼通。盖由体用互融故。权实相即。今初。体用问答文二。初知会有无难。二体用同时答。今初。此因上云智有穷幽之鉴。而无知焉。神有应会之用。而无虑焉。有无相违故。此兴问也。文二。初牒用难体文二。初叙难。
　　难曰。夫圣人(约人辨智)真心独朗。物物斯照。
　　实智灵照真心。用常独朗。不因境有。故触事而真。故曰物物斯照。
　　应接无方。动与事会。
　　权智应感。无定动用。皆与俗谛事相合宜也。
　　物物斯照。故知无所遗。动与事会。故会不失机。
　　无遗者。顺理也。实智能知。知必顺理。权智能会。会必合机。
　　会不失机。故必有会於可会。
　　必有能会之智。可以应会。
　　知无所遗故。必有知於可知。
　　定有能知之智。可以鉴知。
　　必有知於可知。故圣不虚知。必有会於可会。故圣不虚会。
　　不虚者。定有也。
　　△二正难。
　　既知既会。而曰无知无会者。何耶。
　　无会者。即前无虑。据上所释。定有知会。而前所谓无知无会。其义何耶。
　　△二纵夺重难。此难意与上同。但别有疑情。故重问也。
　　若夫忘知遗会者。
　　牒所解也。忘舍也。遗弃也。意谓实智有知。权智有会。但舍弃知会之心。故曰无知无会者。
　　则是圣人无私於知会。
　　私己也。自取知会之巧。曰私。圣人无此。故知而曰无知。会而曰无会。此上纵。下夺云。
　　以成其私耳。
　　若以无知无会为圣。智者虽不取知会之功归己。返欲取无知会之功归己也。下难。
　　斯可谓不自有其知。安得无知哉。
　　圣智若此。权实定有知会。但可谓之。不自取知会耳。何得无知会耶。
　　△二体用同时答三。初正答前难。文二。初答体用难。文二。初正答。
　　答曰。夫圣人功高二仪(前曰神有应会之用)而不仁。
　　前曰而无虑焉。功者业用也。高者胜过也。不仁者。老子云。天地不仁。以万物为刍狗。王[弓*丙*弓]云。仁者必造立。施化有恩。有为天地。任自然无为无造。故不仁也。今圣人权智化生。令获出世之益。故其功胜过二仪。而能应之。体本无思虑。故同天地之不仁。此答上权智即应而无虑也。
　　明逾日月(前云智有穷幽之鉴)而弥昏(前云而无知焉)。
　　逾过也。弥极也。日月唯明於世事。而圣人实智。能契出世真理。故有过日月之明。而能照之。体本自无知。极同於昏昧。此答上实智即知而无知也。此上并答以全用之体。
　　△二责非。
　　岂曰木石瞽其怀。其於无知而已哉。
　　此责执无之见。木石者。无灵觉之物。瞽者盲也。前云无知无虑。岂同此之无知也。
　　诚以异於人者神明。故不可以事相求之耳。
　　此责执者之见。诚实也。人者。心多妄计。前云有知有应。异於人之妄想也。者字再牒上也。未详般若有知之义。如何下云神明故。则不测灵明之智。不可实以知。会事相而推求之也。此责前难者。以有难无。乃谓般若有同。人心无同。木石岂知体用同时不二之旨也。
　　△二答纵夺难四。初叙计。
