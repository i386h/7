<!-- { "loadSidebar": true } -->
　　依圆教修行。略分为二。初悟毗卢法界。后修普贤行海。且初悟毗卢法界者。谓华严经所说。一真无障碍法界。或名一心。於中本具三世间(一器世间。谓一切国土。二众生世间。谓一切有情。三智正觉世间。谓一切圣人)。四法界(一事法界。二理法界。三事理无碍法界。四事事无碍法界)。全此全彼。而无障碍。即知包罗法界。圆裹十方。全是一真大法界心。於此一真大法界内所有。若凡若圣。若理若事。随举一法亦皆全是大法界心。乃至唯举一尘亦皆全是大法界心。华严经云。华藏世界所有尘一一尘中见法界。又一尘既是大法界心。於此一尘大法界内。复举一尘亦皆全是大法界心。若横若竖。重重举之。重重皆是大法界心。故清凉大师於华严十地品疏。说帝网无尽一心也。一切众生从无始来。迷妄不知无尽法界是自身心。於中本具帝网无尽色心功德。即与毗卢遮那身心齐等。却将自家无障无碍佛之身心。颠倒执为杂染众生。譬如金轮圣王。统四天下。身智具足。富乐无比。忽然昏睡。梦为蚁子。於梦位中。但认己为蚁子。不觉本是轮王。是故欲求成就究竟佛果。切须悟此毗卢法界。若未悟此法界。纵经多劫。修习万行。徒自劳苦。不得名为真实菩萨。亦不能生如来家。故华严经云。不了於自心。云何知正道。彼由颠倒慧。增长一切恶。清凉云。不依此悟。所作非真。自为修行。元来结业。后修普贤行海者。既得了悟无障碍法界。於自本心。於中本具十华藏世界微尘数相好帝网无尽神通功德。与十方诸佛更无差别。奈无始局执妄情。习以性成。卒难顿尽。致令自家神通功德不能尽得自在受用。故须称(去声)自家毗卢法界修本有普贤行海。令无尽功用疾得现前。华严经云。修此法者。少作功力。疾得菩提。虽普贤行海。浩汗无涯。今就观行。略示五门。一诸法如梦幻观。二真如绝相观。三事理无碍观。四帝网无尽观。五无障碍法界观。且初诸法如梦幻观者(即当事法界观)。谓常观一切染净诸法。全体不实。皆如梦幻。此能观智亦如梦幻。华严经云。譬如梦中见种种诸异相。世间亦如是。与梦无差别。又云。度脱诸众生令知法。如幻众生。不异幻了。幻无众生。又金刚经云。一切有为法如梦幻泡影。如露亦如电。应作如是观。肇公云。虚兮妄兮三界不实。梦兮幻兮六道无物。一切众生从无始来。执一切法。而为实有。致使起惑造业。循环六道。若常想一切名利怨亲三界六道全体不实。皆如梦幻。则爱恶自然淡薄。悲智自然增明(此梦幻观。圆觉疏中。名起幻消尘观。天台名假观。亦名方便随缘止。谓分明鉴照曰观。寂然不乱曰止。便观中便有止。止中便具观。乃止观双运也。余诸止观准此解之。若人虽信解圆教。而烦恼厚重。不能习得此梦幻观者。应作不净观。谓观身五种不净。一种子不净。二住处不净。三自体不净。四自相不净。五究竟不净。天台云。从足至头。从头至足。循身观察。唯见[月*夆]胀坏烂。大小便道。虫脓流出。臭剧死狗。观自身竟。复观他人。乃至观一切世间有情之身。皆是不净。或作骨璅观。应先观想。自身额上皮肉烂坠。唯见白骨渐渐从狭至宽。想於一头皮肉烂坠。见於白骨。乃至全身皆见白骨。既见自身。复观余人。渐次观於一城一国。乃至遍地骨璅充满。复却从宽至狭。想於一身。唯见眉间少许白骨。专注一缘。如是修习。乃至得定。此观成就。一切贪爱自然消亡。或作数息观。应从浅至深。次第进修。先须调和自家气息。不涩不滑。专注一心。数出入息。先数入息。后数出息。从一至十。终而复始。想心在数。不令散乱。若觉自心。不假功力。任运从一至十。住数息中。然更一心随息出入。若息入时。心乃随之从鼻至喉。至心脐臗。脾胫乃至脚指。若息出时。心亦随之。息出离身。为至一磔一寻等。一心恒随息之出入。若觉心息。任运相依。然更系念。唯在眉间。或在鼻端。安止其心。观息住身。如珠中缕。为冷为暖。为损为益。若觉身湛然悦乐。然更谛观微细之息。及观全身三十六物内外不净。又观心识剎那不住。如是修习觉息出入。遍诸毛孔。心眼开明。彻见身内三十六物。及诸虫户。方更转修其余行门。更有别说。恐繁且止。如经中说。观出入息。三世诸佛。入道之初门也。或作我空观。应须作意推寻。今此之身。本来无我。但是色心二法。和合为相。色有地水火风之四类。所谓毛发爪齿。皮肉筋骨。髓脑垢色。皆是其地。涕唾脓血。津液涎沫。痰泪精气。大小便利。皆是其水。暖是其火。动转是风。心有受想行识之四类。所谓领纳是受。取像是想。造作是行。了别是识。於此八类。何者是我。若皆是我。即有八我。又况色中复有三百六十段骨。段段各别。皮毛筋肉。肝心脾肾各不同。是诸心数等亦各不同。见不是闻。喜不是怒。既有此众多之物。不知定取。何者为我。若皆是我。我即百十一身之中。多生纷乱。离此之外。复无别法。翻覆推我。皆不可得。便知此身但是众缘假和合相。本来无我。行者昼夜恒作此观甚妙。为一切众生。从无始来。执身为我。因宝此我。贪求名利。欲荣益我。嗔违情境。恐侵损我。愚痴之情。非理计较。今既常观此身本来无我。即三毒自灭。三毒既灭。三界自离也。或作法空观。应须谛观此身色心二法。色有地水火风。心有受想行识。於此八法。一一谛观。皆从缘生。都无自性。八法当体皆是空也。初心行者。宜习此等观门。随心所乐。或一或二。乃至五种。皆得修习)。二真如绝相观者(即当理法界观)。於中安心。复有三门。一者常观徧法界。唯是一味清净真如。本无差别事相。此能观智亦是一味真如。华严经云。一切法无生。一切法无灭。若能如是解。诸佛常现前。又七祖禅师云。无念念者。即念真如。六祖释无念云。无者无诸相。念者念真如。此乃想念诸法。全是真如。虽然想念本无想念之相。故起信论云。虽念无有。能念可念(此中所想真如。即是顿教中所说绝待真心也。谓绝待一心。弥满清净中。不容他一切妄相。本来是无。绝待真心。本来清净。华严经云。法性本空寂。无取亦无见性。空即是佛。不可得思量。起信论云。一切诸法。从本已来。离言说相。离名字相。离心缘相。毕竟平等。无有变易。不可破坏。唯是一心。故名真如。谓大乘终教。随众生迷。说有色身。山河虚空大地世间诸法。令诸众生翻妄归真。了达色身山河虚空大地。世间诸法全是一味妙明真心。今顿教中。本无色身山河虚空大地。世间诸法本是一味。绝待真心。故清凉云。总不说法相。唯辨真性。即知周徧法界。本是一味。绝待真心。寂然清净不生不灭。不增不减。一切众生从无始来。不了此心。妄见诸相。犹如眼病。横见空华。图觉经云。妄认四大。为自身相。六尘缘影。为自心相。譬彼病目见空中华。又云。如来因地修缘觉者。知是空华。即无流转。亦无身心。受彼生死。非作故无。本性无故。此门行者常想一切诸法。唯是一味清净真如。本无生灭。是名真如三昧。亦名一行三昧。亦名无生三昧)二者若念起时。但起觉心。故七祖云。念起即觉。觉之即无修行妙门。唯在於此。即此觉心。便名为观。此亦虽起觉心。本无起觉之相(此门行者。一切时中心念若起。但起觉心。便是修行要妙之门)。三者拟心即差。动念便乖。但栖心无寄。理自玄会。故华严经云。法性本空寂。无取亦无见性。空即是佛。不可得思量。又古德云。实相言思断。真如绝见闻。此是安心处。异学徒云云。此但任其本性自照。更不起新生慧解。故圆觉经云。但诸菩萨及末世众生。居一切时。不起妄念。於诸妄心。亦不息灭。住妄想境。不加了知。於无了知。不辨真实。又贤首云。若起心作凡行圣行。非是真行。不作一切行。行心无寄。是名大行。此门即以本性自照名观(此门行者。一切时中。心无所寄。是名真修。虽然备修万行。於万行中。心无所寄。又禅宗东夏七代祖师所传心要。而有三门。摄尽无遗。一见性门。先须了悟。绝待真心。一切妄相本无真心。本净即心。是佛非假外求。即前顿教一心是也。二安心门。如上所说。想念真如等三门。是也。三发行门。须备修菩萨六度万行。具依三门。即是正禅。随阙一门。便成偏见。达磨云。我法以心传心。不立文字。此心是一切众生清净本觉。亦名佛性。欲求佛道。须悟此心。即是见性门。又云。如是安心。所谓壁观。令修道人。心住真理。寂然无为。喻似墙壁。不起分别。即是安心门。又云。如是发行所谓四行。一报怨行。谓修道人若受苦时。当自念云。我从徃昔无数劫中。弃本逐末。流浪诸趣。多起怨憎。违害无限。今虽无犯。是我宿怨。恶业果熟。非天非人所能见与甘心忍受。都无怨诉。经云。逢苦不忧。何以故。识达故。二随缘行。谓修道人若得胜报荣誉等事。当自念言。一切诸法皆从缘生。是我过去修因所感。今方得之。缘尽还无。何喜之有。得失随缘。心无增减。喜风不动。嗔风不生。三无所求行。世人长迷。处处贪着。名之为求。智者悟真理。将俗及二界九居。犹如火宅。有身皆苦。谁得而安。於三界内。无称愿乐。经云。有求皆苦。无求乃乐。四称法行。谓性净真理。目之为法。而此理性本无悭等一切万恶。应称理性。修布施等一切万善。斯之四行即是发行门。又草堂禅师圆觉疏中。亦有三门。大同於此。一先悟圆觉性。谓一味清净真心。二次发菩提心。谓大悲大智太愿。三后修菩萨行。谓六度万行等法。斯之三门。禅学之者甚为切要。若不圆修三门。无由离诸邪见。谓古来禅宗诸家语录。多分但应当时根宜。或唯说见性。或但言安心。或只谈发行。又於安心发行中。复各有多途。或但明一途等云云。今此诸门心若通达。然后披览诸禅教。乃各知其旨归)。三事理无碍观者(即当事理无碍法界观)。谓常观一切染净事法。缘生无性。全是真理。真理全是一切染净事法。如观波全是湿。湿全是波。故起信论云。虽念诸法。自性不生。而复即念。因缘和合。善恶之业。苦乐等报。不失不坏(理不碍事也。如湿性虽一。不碍波浪成多)。虽念因缘善恶业报。而亦即念性不可得(事不碍理也。如波浪虽多。不碍全是湿性。若习假空中三观者。谓想一切诸法缘生无性。举体全空。即是空观。如观镜中。像全无实体。若想一切诸法。虽有不实。皆如梦幻。即是假观。如观镜中。像有而不实。如想一切诸法。全是一味。妙明真心。如前终教所明广大真心是也。即是中观如观明镜。此之三观。或单修一门。或渐次俱修或一时齐修。在器取舍)。四帝网无尽观者(即当事事无碍法界观)。於中略示五门。一礼敬门。二供养门。三忏悔门。四发愿门。五持诵门。初礼敬门者。谓想尽虚空徧法界。尘尘剎剎。帝网无尽三宝前。各有帝网无尽自身。每一一身。各礼帝网无尽三宝。每一一三宝前。各有自家帝网无尽身礼。更想此一门。尽未来际无有休歇。念念相续无有间断。身语意业无有疲厌(清凉云。不入此观。徒自疲劳。或且入纯门。想徧法界。纯是毗卢佛。或准提等每一尊前。且想一身礼。更若难入。且想十尊佛。每一尊前。有一身礼。习之稍熟。渐增百尊千尊。乃至无尽。下准此门习之)。供养忏悔。发愿持诵。俱详观行中(帝网无尽观者。谓帝网中所贯之珠。交光相映。一珠之光复入千珠。千珠之光复入一珠。而此一珠之光。复相含摄。重重无尽。作此观时。所修礼敬。各门皆徧法界。或坐中作此观想。或礼佛烧香奉华忏悔发愿时。暂入此观。或持。课诵经时。先作此观想竟。然后持诵甚妙。或无香华等。但合掌入此观门。功德亦无穷尽)。上之五门既尔。其余行门准此习之。若习相即观者。而有四句。一者一即一。谓观一毛即一耳时。一耳同时却即一毛。二者一切即一。三者一即一切。此两句应合而观之。谓观一切尘。即一佛时。一佛同时。却即一切尘。四者一切即一切。谓观一切人。即一切佛时。一切佛同时。却即一切人。每句之中。一切诸法例准观之。若习相入观者。亦有四句。一者一摄一带之入一。谓观一人摄一佛带之。将入一菩萨中。如东镜摄南镜带之将入西镜中。二者一摄一切带之入一。谓观一华摄一切河带之将入一山中。三者一切摄一带之入一切。谓观一切尘摄一佛带之将入一切毛中。四者一切摄一切带之入一切。谓观一切树摄一切神带之将入一切海中。每句之中。一切诸法例准观之。此相即相入。二观随观。每句之中。复有总观别观。多[番*去]观心。恐繁不示。但专心修炼。自然晓达。故裴公法界观序云。但使学人冥此境於自心。心慧即明。自见无尽之义。不在备通教典。碎列科段。若习同时具足相应观者。但随观一法。同时具足法界诸法也。其余玄门例此解之。若有乐习圆宗三观三止者。谓行者观一人时。便成三观三止。且就一人之身。具明三谛。人身假相有。故名俗谛。人身缘生无。色性体空。故名真谛。人身假相。无别自性。举体全是寂照真理。名中道谛。然此三谛体用无碍。空有相观。即一而三。即三而一。法本如是。依此三谛。行者观察成三观三止。谓行者心观人身假相幻有。名假观。即此观心了假相时。离实有执。名方便随缘止。又观人身色体全空。名为空观。即此观心了色空时。离於色体实有之执。名体真止。又观人身举体全是中道实性。名中道观。即此观心离相有执。及离体空执。名远离二边分别止。如是观心。於一念中。齐现三谛。义立三观。离二种执。义立三止。三观三止只是一心。即一常六。即六常一。将此一心。契同所观。三谛体用。空有无碍之境。心境常融。复常历然。既观一人之身。而成三观三止。观一切法。例皆如是。问曰。夫大行统唯无念。何以此帝网相即等观。令人起无尽想念。岂不疲役身心耶。答云。若此见者。是离念外求无念者。尚未得於真无念。真无念者。念本无无。何能更得念与无念之相碍。又若得真无念。但是无尽行中之一行。岂得总遮无尽之圆行耶。此问答意。出华严大疏。若不习帝网相即等观。终不能得无碍佛果。今有小根。闻此法门。却嫌繁乱。全不介怀。昔人云。井蛙不能居海。泰山难以处囊是也(按帝网无尽观。原文中止说礼敬五门。其余行门以后俱作小注。今前五门收入观行。即以此补入大文。盖此中所说相即相入。及三止三观。正观门中微妙法旨。非为剩语。又前事法界中。不净等观既在所收。皆即微妙观心。以圆心达法。无法不圆。须深心善会可也)。五无障碍法界观者(即当四法界所依总法界观)。谓常观想一切染净诸法。举体全是无障碍法界之心。此能观智。亦想全是法界之心。华严经云。知一切法即心自性。成就慧身。不由他悟。又清凉云。若知触物皆心。方了心性。今此无障碍法界中。本具三世间四法界一切染净诸法。未有一法出此法界。而此法界全此全彼。互无障碍。则知根根尘尘全是无障碍法界。若於四威仪中。常观根根尘尘皆是重重无尽法界。即习普眼之境界也(此观是一切三昧观门根本。若常修习一切三昧观门。自然现前)。上来所说诸观门。或乐总修者。或修一二者。任情皆得。但专切修炼。一生不克。三生必圆。又行者须起思想。想得现前。常现不隐。方是华严圆教真行。清凉疏主。事事无碍十玄门中。多有六句。前五句是起想修炼。炼得现前。更不想炼。虽不想炼。常现不隐。方成第六句行。法界观云。深细思之。令现在前圆明显现。称行境界(圭山禅师释云。思之令现。为真解也。已现即不更思。虽不更思。而亦常现不隐。方为实行)。又一行禅师云。先须起想。想得现前。然后用般若空而净除之。即成不思议大用。顿入佛果。若不起心观之。错会般。若意也纵尔入空。亦失圆顿之道。圆宗行者。炼修功至。豁然言亡虑绝。了了分明。方为真行。若得如是。四威仪中常见不思议境界。愿修道者。於此留心。本来如是。但昧之不见　又修心行者。或有诸[番*去]善恶梦境。或逢种种魔障。或现种种违顺境界。或闻种种善恶之声。或诸[番*去]虫蚁身上行走。或身心不安。多想多虑。或入观时种种相现。不与本观相应等。皆须观之。如梦如幻。全体非实。或观之皆是自家真心。起信论云。当念唯心。境界则灭。终不为恼。已上显教。
