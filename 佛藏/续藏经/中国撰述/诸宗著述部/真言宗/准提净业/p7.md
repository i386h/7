<!-- { "loadSidebar": true } -->

　　(附)略法界观门颂

　　(终南杜顺和尚创制法界观门。末后略出此颂。附此以见无障碍法界之义)。
　　若人欲识真空理　　身内真如还遍外　　情与无情共一体　　处处皆同真法界　　秪用一念观一境　　一切诸境同时会　　於一境中一切智　　一切智中诸法界　　一念照入於多劫　　一一念劫收一切　　时处帝网现重重　　一切智通无挂碍
　　按显教中修普贤行海。依四法界。开立五门。而法界观。约为三重。一真空观。拣情妄以显理。二理事无碍观。融事理以显用。三周遍含融观。摄事事以显玄。至於溥融无碍。则十方三世一念齐收。如一月千江。波波具含净月。万灯一室。光光各显全灯。主伴同时。圣凡一家。物物全真。受用自在。而真空观。实其初门也。彼云。法界宗中。无孤单法。离理无事。若单观於事。即是情计之境。故除事界。惟显真空。而意已该悉矣。且实色不即真空。拣实色而幻色始彰。幻色即真空也。断空不即幻色。拣断空而真空始显。真空即幻色也。有无不计。人法俱忘。帝网重重。一多互遍。而后谓之溥融无碍。彼外道小乘着断空者。毋论乃初心菩萨计色相。以为真空。於义实滥。不可不从。密修中一一镕炼。所谓镜里原无影。影虚显镜明也。今此五观中。初观诸法如梦幻。即合真空之意。不可错会。圆觉经云。知幻即离。不作方便。离幻即觉。亦无渐次。岂可以形碍色相。毫无转动。而遂以为幻空也哉。若於此勘得真。即毗卢法界本来寂灭。三止三观当下圆修。性德行海实非阶级也○咄请如是入。最初一步要分明。直透长安无异路。

　　密教

　　前显教圆宗。须要先悟毗卢法界。后依悟修。满普贤行海。得离生死。证成十身无碍佛果。如病人得好药方。须要自知分两炮炙法。则合成服之。方能除病身安。今密圆神咒。一切众生并因位菩萨。虽不解得。但诵持之便。具毗卢法界。普贤行海自然得离生死。成就十身无碍佛果。如病人得合成妙药。虽不知分两和合法。则但服之。自然除病身安。故首楞严经云。诸佛密咒秘密之法。唯佛与佛。自相解了。非是余圣所能通达。但持诵之。能灭大过。速登圣位。般若经云。总持犹妙药。亦如天甘露。能疗众惑病。服者常安乐。又理趣经中。如来说有五藏。一经藏。如牛乳。二律藏。如酪。三论藏。如生酥。四般若藏。如熟酥。五陀罗尼藏。如醍醐。醍醐之味。乳酪等中。最为第一。能除诸病。令诸有情身心安乐(西天多用醍醐疗病)。陀罗尼者。经律等中。最为第一。能除诸罪。令诸众生解脱生死。速证涅盘安乐法身。彼理趣疏云。性德力大。密咒功强。解行虽劣。解脱则疾。问曰。贤首大师等。但判华严经为圆。余教皆非。今判陀罗尼又是圆教。岂不违贤首等耶。答云。圆宗有二。一显圆。二密圆。贤首但据显教。正判华严为圆。今神变疏钞。曼荼罗疏钞。类彼显圆。判斯密教亦是圆宗。显密既异。乃诸师无违也。
　　又一切诸佛皆从陀罗尼所生。楼阁经云。真言是诸佛之母。成佛种子。若无真言。终不能成无上正觉。又三藏教尽从陀罗尼所出。故最上大乘宝王经中。说有四乘。一声闻乘。二圆觉乘。三方广大乘。四最上金刚乘。谓陀罗尼藏是也。一切法皆从金刚乘陀罗尼中流出。神变钞云。千流万派。起自昆仑积石之山。十二分经。出乎总持秘密之藏。又万行总从陀罗尼所流。谓真言中。每一一字。全是无相法界。万行无不从法界所流。故持明藏仪轨经云。唵字即是无相法界。神变疏云。无相法界全是真言。真言全是无相法界。又真言一名三藏。有持咒者皆号三藏。谓真言中。每一一字皆含戒定慧三。且万行不出六度。六度不离三学。既真言名三藏。即知真言总含万行。真言是总行。其余法门是支流行门也(又别颂云。开无相门圆寂宗。字字观照金刚定。又云。瑜伽妙旨传心印。摩诃衍行总持门。如一行禅师。是中夏圣人。赞述神变真言。智者禅师得宿命通。广示持咒仪轨。契符禅师人问最上乘法。直教持诵密言。古来禅师皆赞持咒。信是诸佛之母。教行之本源也)。大教王经云。七俱胝如来三身赞说准提菩萨真言。能度一切圣贤。若人持诵。一切所求悉得成就。不久证得大准提果。是知准提真言。密藏之中。最为第一。是真言之母。神咒之王　一切四众但解言语者。行住坐卧四威仪中。而易诵习。又但口诵。便是真行。能除烦恼。安乐法身。不假备通教典。佛顶陀罗尼疏云。斋戒不禀而自备。果证不远而自得。消难获利。自行化他。因人果人摩不由此而办其事。又曼荼罗疏云。念如来之神咒。心心暗契如来心。讽菩萨之密言。愿愿冥符菩萨愿。何生死而不逃。何涅盘而不得。是知神咒行门省略。功德甚深。普引七众。速至菩提。最为要道　又真言行者。持诵神咒。课数满时。身语意三所作善恶之业。皆得成无漏功德法门。故白伞盖颂云。诵满一万八千遍。遍遍入於无相定。号成坚固金刚幢自在。得名人中佛。大悲心陀罗尼经云。诵持陀罗尼者。口中所出言音。若善若恶。一切天龙闻者。皆是清净法音。又偈云。譬如灵丹药。点铁成金宝。诵持陀罗尼。变凡作圣贤　又显教中。有自力他力二门。十住论念佛镜等说。一自力门。谓修六度万行等。名难行道。如人陆地步行千里程则迟到。二他力门。谓念佛等。名易行道。如人水路乘船行千里程则疾到。今真言中。密具自他二力。谓大乘宝王等诸经中说。真言行者日日得具六波罗蜜。圆满功德。又佛顶颂云。不持斋者名持斋。不持戒者名持戒。僧破二百五十戒。比丘尼犯八波罗。闻念佛顶陀罗尼。便得具足声闻戒。则是自力门。又真言中。每一一字。皆是诸佛全身。末法中一字咒经云。吾灭度之后。变身作此咒等。即是他力门(彼佛顶疏云。菩萨行门。随行则具。今不行而备。盖神咒之力云云。然实与持咒者之力。合而言之。故云密具自他二力)。又诸经说。真言行者现世能成无上菩提。故楼阁经云。我於无量俱胝百千劫。难行苦行。犹不得菩提。由才闻陀罗尼故。加行相应。便成正觉。又神变疏。判陀罗尼。为大不思议成佛神通乘。谓依余门成佛。如乘羊马行千里程。经久方到。依陀罗尼门成佛。如乘神通行千里程。举意便到。所至处虽无异。所乘法有迟疾也。又余门成佛。如磨黄石。取如意珠。依真言门成佛。如神通力。取如意珠。又云。如余菩萨。为求菩提。虽难行苦行。如救头燃。经无量劫。尚不能得。如是成就真言行者。不亏法则。只於此生得菩提也。
　　又观音有六字大明陀罗尼。一切如来皆不知其所得之处。因位菩萨云何得知。乃至说莲华上佛成佛竟。方经历诸佛。求此六字大明等。问曰。佛具一切智。岂不知得陀罗尼也。答有三义。一者表此陀罗尼最胜最深。令人生於尊重。所以言佛不知而自求之。二者谓权教中佛不能知得圆宗密咒。如小乘极果不能知得大乘深法。三者密宗神咒。即体便是圆圆果海。故佛不得。今六字大明准提神咒。即体便是圆圆果海也。故神变钞云。金刚手方可探其赜。莲华眼始能窥其奥。问曰。何以凡夫而得持诵。答云。今密教中说。以真言不思议力。令凡夫三业。同如来三业。而得持诵　问曰。上说密部包广包深难思难议。未审此法被何根器。答云。真言既有五教不同。根器亦乃五种各异。五教中陀罗尼。各总被当教内上中下三根也。故曼荼罗疏中亦说。陀罗尼通被胜劣诸根　又云。一切真言更无胜劣。皆是毗卢遮那大不思议秘密心印(一代教中。乃至鬼神所说真言。皆是毗卢遮那如来欲普门益生。全体变作彼鬼神类。而说真言。非实鬼神能说真言。余类皆尔)。一切陀罗尼皆被不思议圆根。故佛顶颂云。神通胜化不思议。陀罗尼门最第一。今有未曾钻仰密教者。多云陀罗尼藏唯被下根。斯言甚谬。且诸经中。说陀罗尼或名最上乘。或名无上乘。或名金刚乘。或名不思议乘。岂可唯被下根耶。故清凉云。以浅为深。有符理之得。以深为浅。有谤法之愆。冀诸学者。切宜留心。不得固执先闻。而生轻忽。已上密教。
　　按密教中。但标持诵仪轨。即具观行。所谓三密相应。非有二法也。为有口诵而心不诵者。故立观行。此云口诵。便是真行。不假备通教典。当知密咒有不思议神力。被不思议圆根。前云随观梵书一字。即具帝网无尽之行门。今可云随诵真言一周。即入毗卢难思之法界。深浅获益。性德无殊。未可执此而议彼也。若是出世高流。决当刻期修证。古有定散之判(持诵为散善。修观为定善)。与其散也。宁定口诵。必贵於心。惟今计难易之分。先其难。然后易。九仞毋亏於一篑○咄请如是观。不是几番寒彻发。怎得梅花扑鼻香。

　　密咒利益

　　(为人多不知密教胜深。故此赞扬。用警未闻。若实一向舍显赞密。亦非通人。华严经云。受一非余魔所摄持。劝诸后学。若显若密。或性或相。行则任在一门。信须圆通无碍。以下皆说准提陀罗尼功德也)。
