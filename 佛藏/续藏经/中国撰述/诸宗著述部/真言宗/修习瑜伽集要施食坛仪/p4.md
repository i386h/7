<!-- { "loadSidebar": true } -->
　　(注曰。回光返照者。前来既观观音。今恐迷己逐物。复回观自身。故云亦等。今以何义故复云。最初既以字种增长。令成观音。何又云亦等。答云。初来增长。由未离觉。今则真实究竟之地。是亲证亲入也。如善财始见文殊等也。又前所想观音。望因则名因中果也。加持密言之后。则当体果中因也。谓初入坛场。即顿起观音慢。今复何故又入此定。岂不滥耶。不也。前是根本定。亦名正位。亦名正体。如在家为人也。此后所入定。即是所作定也。如人在邦为臣也。其实一体。而约处殊也。又如人在朝则朝衣。在戎则戎服。故根本定白色。所作定金色。向下随一一作法。多有更易身色。常以此理鉴之。故勿疑诸)。
　　以此禅定胜功德　　回向法界诸众生　　同见西方无量光　　成就普贤广大愿
　　唵(引)斡资啰(二合)塔啰麻(二合)[口*纥]哩(二合)
　　
　　(结自在观音印。以二手外相义。二头指相拄。如莲花叶。二大指并竖。即诵真言时。加持四处。顶喉心脐是也。师印咒可知。每处以手印按之。诵真言一次。复以唵◇字加持。即当以印按口上。次以吽◇字加顶。得囕（二合）◇字加脐。[口*纥]哩（二合）◇字加心。阿◇字加喉。以此加持。令身坚固。所以一切魔碍皆不能害也)。
　　(侍者白云)。
　　若人欲了知　　三世一切佛　　应观法界性　　一切惟心造

　　次结破地狱印

　　(两羽金刚拳。施慧两相钩。进力伸相拄。三诵三击。破地狱真言)。
　　
　　那麻阿瑟咤(二合)瑟咤(二合)摄谛喃三藐三勃塔俱胝喃唵撮(引)辣(引)纳嚩婆细提哩提哩吽
　　(师印咒可知。应想自身增长红色观音。一面二臂。舌上心间。印上三处。皆有红色[口*纥]哩（二合）◇字放光红色。如日初出之光。照触地狱。悉皆破坏。问云。一处放光。足以破之。何用三乎。答曰。为彼地狱。是众生三业之所造故。故今亦用三业放光。以破之也。又问。地狱是众生别业而成。云何能破。答。虽云别业。同是一心。以智照之。众生亦无。岂有地狱。由迷一心故。妄造众恶。恶业成熟。妄成地狱。既堕地狱。妄见受苦。譬如梦中为虎狼狮子所噬。或为贼所缚。或遭王难受种种苦。及至梦醒。了无所得。何以故。如梦中实无如是事故。今观地狱及苦。亦复如是。今假以智照力必破是也。问。地狱既然本空。何须破而救之也。答云。我虽以智照力知其本空。彼无智照。焉得不苦。故圆觉经云。梦时非无。及至於醒。了无所得。今拔救之。正欲破此地狱及苦空也。若推原之。彼以恶业因缘。而成地狱。则知非本有矣。我今以智照因缘而为之破。岂不破乎。一是禅定。二是手印。三真言。四作观。五智照。有此五种因缘。何事不办。岂唯破地狱乎。今世之学者。惟利是求。滥称阇黎。为众上首。彼是音声振铃击节。虑恐负於请主之意者多矣。可不慎欤)。
　　由此印咒。威神力故。所有诸趣地狱之门。随此印咒。豁然自开。
　　

　　奉请地藏王菩萨

　　(表白举香花迎香花请毕。首者执炉请云)。
　　南无一心奉请。众生度尽。方证菩提。地狱未空。誓不成佛。大圣地藏王菩萨摩诃萨　惟愿不违本誓。怜愍有情。此夜今时。光临法会。

　　香花请

　　南无一心奉请。面如蓝靛。发似丹砂。形山腹海。项如针。行动破车。声似吼。今请面然大士焰口鬼王。惟愿作不请友。运无缘慈。此夜今时。光临法会(香花请)。
　　南无一心奉请。林间入定安禅座。面前鬼趣告饥虚。冥阳水陆起根源。倒却剎竿为二祖。今请启教大士阿难陀尊者。惟愿出三昧定。运六神通。此夜今时。光临法会。
　　(众和香花请。师置炉。伸四转轮印。念拶吽[口*邦]斛。结印默念。伸五供养)。
　　一心奉请。五通有感。一性无亏。行正直於人间。布聪明於世上。今请府主城隍之神。当方土地正神。并诸部属等众。惟愿上遵佛勅。下愍凡情。此夜今时。光临法会。
　　一心奉请。手擎幡盖。身挂花幔。导众生归极乐之邦。引亡者来赴道场之会。今请幽冥路上引魂王菩萨摩诃萨。惟愿不违本誓。怜愍有情。此夜今时。来临法会。
　　一心召请。瑶池万仞。金风动而莲上生花。宝阁千层。珠帘卷而云中见佛。回奉三宝。　修斋施食(庆生报恩)。请灵弟子(某)。是夜虔请金刚上师。设放瑜伽焰口法食。将此良因。初爇名香。初伸召请。召请当斋亡过(某某)。惟愿承　三宝力。仗秘密言。此夜今时。来受无遮甘露法食。
　　一心召请。卢医谩说长生药。扃鹊休夸不死方。日月尚有薄蚀难。为人那个不无常。回奉三宝(仝前云云)。
　　一心召请。九江洪波浩渺。九天仙乐来迎。九重光里见如来。九祖先亡生佛界。回奉三宝(仝前云云)。
　　一心召请。累朝帝主。历代侯王。九重殿阙高居。万里山河独据。(白)西来战舰。千年王气俄收。北去銮舆。五国冤声未断。(呜呼)杜鹃叫落桃花月。血染枝头恨正长。如是前王后伯之流。一类金灵等众。
　　一心召请。筑坛拜将。建节封侯。力移金鼎千钧。身作长城万里。(白)霜寒豹帐。徒勤汗马之劳。风息狼烟。空负攀龙之望。(呜呼)将军战马今何在。野草闲花满地愁。如是英雄将帅之流。一类神魂等众。
　　一心召请。五陵才俊。百郡贤良。三年清节为官。一片丹心报主。(白)南州北县。久离桑梓之乡。海角天涯。远丧蓬莱之岛。(呜呼)官况萧萧随逝水。离魂杳杳隔阳关。如是文臣宰辅之流。一类孤魂等众。
　　一心召请。黉门才子。白屋书生。探花足步文林。射策身游棘院。(白)萤灯飞散。三年徒用工夫。铁砚磨穿。十载谩施辛苦。(呜呼)七尺红罗书姓字。一抔黄土盖文章。如是文人才子之流。一类孤魂等众。
　　一心召请。出尘上士。飞锡高僧。精修五戒净人。梵行比丘尼众。(白)黄花翠竹。空谈秘密真诠。白牯黧奴。徒演苦空妙偈。(呜呼)经窗冷浸三更月。禅室虚明半夜灯。如是缁衣释子之流。一类觉灵等众。
　　一心召请。黄冠野客。羽服仙流。桃源洞里修真。阆苑洲前养性。(白)三花九炼。天曹未许标名。四大无常。地府难容转限。(呜呼)琳观霜寒丹灶冷。醮坛风惨杏花稀。如是玄门道士之流。一类遐灵等众。
　　一心召请。江湖羁旅。南北经商。图财万里游行。积货千金贸易。(白)风霜不测。身膏鱼腹之中。途路难防。命丧羊肠之险。(呜呼)滞魄北随云黯黯。客魂东逐水悠悠。如是他乡客旅之流。一类孤魂等众。
　　一心召请。戎衣战士。临阵徤儿。红旗影里争雄。白刃丛中敌命。(白)鼓金初振。霎时腹破肠穿。胜败才分。遍地肢伤首碎。(呜呼)漠漠黄沙闻鬼哭。茫茫白骨少人收。如是阵亡兵卒之流。一类孤魂等众。
　　一心召请。宫帏美女。闺阁佳人。胭脂画面争妍。龙麝熏衣竞俏。(白)云收雨散。魂消金谷之园。月缺花残。肠断马嵬之驿。(呜呼)昔日风流都不见。绿杨芳草髑髅寒。如是裙钗妇女之流。一类孤魂等众。
　　一心召请。怀耽十月。坐草三朝。初欣鸾凤和鸣。次望熊罴叶梦。(白)奉恭欲唱。吉凶只在片时。璋瓦未分。母子皆归长夜。(呜呼)花正开时遭急雨。月当明处覆乌云。如是血湖产难之流。一类孤魂等众。
　　一心召请。蛮夷戎狄。喑痖盲聋。勤劳失命庸奴。妬忌伤身婢妾。(白)轻欺三宝。罪愆积若河沙。忤逆双亲。凶恶浮於宇宙。(呜呼)长夜漫漫何日晓。幽关隐隐不知春。如是冥顽悖逆之流。一类孤魂等众。
　　一心召请。饥寒丐者。刑戮囚人。遇水火以亡身。逢虎狼而失命。(白)悬梁服毒。千年怨气沉沉。雷击崖崩。一点惊魂漾漾。(呜呼)暮雨青烟寒鹊噪。秋风黄叶乱鸦飞。如是伤亡横死之流。一类孤魂等众。
　　一心召请。法界五道。十类孤魂。面然所统薜荔。多众尘沙种类。依草附木。魑魅魍魉。滞魄孤魂。自他先亡。家亲眷属等众　惟愿承三宝力。仗秘密言。此夜今时。来临法会。受此无遮甘露法食。
　　上来召请悉已来临。大众慈悲齐声叹悼。
　　稽首皈依雄。水月金容住。海岸在阎浮。运广慈心重。发弘誓愿。度脱樊笼。弥陀宝冠缨络顶戴花玲珑。三灾八难。寻声救苦。杻械枷锁。化作清风。散珍宝普济贫穷。杨枝手内时时洒滴甘露。润在亡者喉中。惟愿今宵临法会。接引亡灵。上往天宫。
　　南无步部帝哩伽哩哆利怛都也他耶荐往生菩萨摩诃萨

　　叹孤

　　觉皇密语壮皇都　　大阐宗风何处无　　一天佳气弥星斗　　万象腾辉耀烛炉　　接引四生登九品　　提携六道出三涂　　此时幸遇良宵会　　钟磬交如可叹孤
　　近代先朝。帝主尊荣位。勋戚侯王。玉叶金枝贵。宰执中宫。彩女嫔妃类。梦断华胥。来受甘露味。
　　国士朝臣。经纬匡时世。牧化黎民。未遂忠良志。失宠怀忧。谪降边邦地。恋国游魂。来受甘露味。
　　武将戎臣。统领三军队。结阵交锋。锣鼓喧天地。北战南征。失陷沙场内。为国亡身。来受甘露味。
　　学古穷经。锦绣文章士。映雪偷光。苦志寒窗内。命运蹉跎。金榜无名字。郁郁幽魂。来受甘露味。
　　割爱辞亲。早入空门内。访道寻师。只为超生死。暑往寒来。不觉无常。至返照回光。来受甘露味。
　　羽服黄冠早发修真志。炼药烧丹。养性还元气。苦行劳神。指望登仙位。莫恋遗形。来受甘露味。
　　孝子贤孙。义勇忠良士。列女贞妻。视死如归去。仗节亡躯。千古留英气。耿耿灵魂。来受甘露味。
　　女道尼流。身住黄金地。鸾凤缘空。不染人间事。未了无为。流浪虚生死。清净幽魂。来受甘露味。
　　地理天文。医药阴阳类。卜卦占龟风鉴。并星士报吉谈凶。难免无常。对舍伪归。真来受甘露味。
　　坐贾行商种种经营辈。艺术多能贸易。求财利。背井离乡。死在他方地。旅梦悠悠。来受甘露味。
　　犯法遭刑。牢狱长幽。系负命谋。财债主冤家类。肿毒瘟[病-丙+皇]冻死饥亡辈。速离黄泉。来受甘露味。
　　车碾伤残。马踏身形。碎墙倒崖崩。自刎悬梁缢。水火焚漂。虎咬蛇伤类。九横孤魂。来受甘露味。
　　饮血茹毛。生长蛮夷地。负债偿劳。婢妾并奴隶。喑痖盲聋。残疾无依恃。受苦冤魂。来受甘露味。
　　忤逆爹娘。怨黩天和地。谤佛欺僧。毁像焚经偈。邪见深坑。苦报无边际。十恶狂魂。来受甘露味。
