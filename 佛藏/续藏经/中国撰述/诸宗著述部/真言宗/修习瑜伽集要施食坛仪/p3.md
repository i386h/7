<!-- { "loadSidebar": true } -->
　　户唵萨哩嚩怛他誐耶多(布思必　度　必　哑卢吉干　的　你尾的　沙布答)在佐铭遏三谟怛啰萨嚩兰拏三麻曳吽
　　(师印咒可知。应想心间字种出生六个吽◇字。各具一色。以六波罗蜜为体。化成六天母。窈窕之状。少年美貌。展左跪右。而作舞势。奉供诸佛。问六色何所色也。答花淡红色。香是黄色。灯是红赤色。涂是白色。果是红黄色。乐是青绿色。各相其色故。问曰。如何以六度为体。答。此有所表。花表布施。布施令人能生欢喜。故表花也。香表持戒。持戒则业行芬馥。故表香也。灯表忍辱。忍辱则转嗔恚火。为大光明。故表灯也。涂表精进。精进则润泽法身。故表涂也。果表禅定。禅定则能成佛果。故表果也。乐表智慧。智慧则能出生种种诸法。故表乐也。问。果有此六天母耶。谓只是依行想成。答。此六天母乃喜金刚中围内有之。皆佛母也。皆是文殊普贤之俦也)。
　　我以普贤行愿力　　修设花香灯涂食　　微尘剎土诸圣贤　　一一徧礼皆供养

　　次结运心供养印

　　(诵之七遍。其印以两手外相义。合掌以右压左。置於顶上。凡作供养。应具此法。及奉瑜伽。皆以真言手印持诵。及以运心合掌置顶。方成圆满供养之法)。
　　那麻萨哩斡(二合)答塔葛的毗牙(二合)月说穆契毗牙(二合)唵(引)萨哩斡(二合)哩塔乌忒葛(二合)的斯癹(二合)啰纳兮慢葛葛捺龛莎诃
　　
　　(师印咒可知。应想虚空法界所有人天妙涂花香等灯明幢旛伞盖种种鼓乐歌舞咏唱真珠罗网悬诸宝铃花鬘白拂微妙磬铎矜羯尼网如意珠宝树衣服之云。诸天厨食上妙花美种种楼阁宝柱庄严。诸天严身。头冠缨络。如是等云。行者运心。想满虚空。以志诚心。如是供养。最为胜妙。依法诵此真言。及作手印。如上所想供养。悉皆成就)。
　　(侍者白云)。
　　我以志诚心　　奉献甘露食　　惟愿三宝尊　　遣魔哀纳受

　　次结遣魔印

　　(将奉三宝施食。先结三尖印。禅押施度头。戒忍进疎伸诵)。
　　唵(引)斡资啰(二合)拽屹彻(二合)吽
　　
　　(师印咒可知。应想掌中有赤色吽字。字脚放光。从三尖出。作摇扇势。遣食器上魔。问。明食器上。有何等魔。答。有寻香食施食等魔碍。故今遣之)。
　　我以佛神力　　依教诵密言　　加持甘露食　　徧满虚空界

　　次结变空印

　　(两羽虚合掌。如莲花状。竖立胸前诵)。
　　唵莎癹斡秫塔萨哩斡(二合)塔哩麻(二合)莎[癹-又+文]斡秫徒[亢*欠]唵(引)哑吽
　　
　　(师印咒可知。应想食器及食悉皆空寂。问。何用手。答以分段食多染触故。故今空之。则极令清净。於其空处。应想三个喷[口*(隆-一)]（二合）◇字。字金色变成食器。於食器中。想白色唵◇字变成胜妙饮食。皆醍醐乳酪。及麨蜜等味。点净念◇◇◇二十一遍。极令广大已。复念拶吽[口*邦]斛而作手印。想令前来所观三宝海会。分明显现。再伸五供养。施宝错。念思麻啰等咒。想三宝海会诸佛菩萨而摄受之。初一分奉佛并法。次一分奉菩萨圣僧。后一分奉显密护神)。
　　以此甘露食　　奉献诸圣贤　　怜愍我等故　　慈悲哀纳受

　　次结奉食印

　　(两羽相合。作掬水势。念三遍。各弹指一下)。
　　
　　唵(引)哑葛噜穆看萨哩斡(二合)塔哩麻(二合)喃哑牒耶(二合)(引)奴忒班答奴唵哑吽[癹-又+文]咤莎曷
　　(想诸佛菩萨等徧奉供养。生欢喜心。求索愿事。必蒙允许。或广迎圣入坛。委伸供赞已。然后施食。即以香花灯涂种种供养)。

　　振铃念奉食偈

　　我今奉献甘露食　　量等须弥无过上　　色香美味遍虚空　　上师三宝哀纳受　　次供显密护神等　　后及法界诸有情　　受用饱满生欢悦　　屏除魔碍施安宁　　今辰施主眷属等　　消灾集福寿延长　　所求如意悉成就　　一切时中愿吉祥

　　三宝赞

　　世尊大慈妙庄严　　明解圆满一切智　　能施福慧如大海　　於诸如来我赞礼　　自性本体离诸欲　　能依此行脱恶趣　　以为甚深玄妙理　　於诸妙法我赞礼　　解脱道中胜解脱　　持净戒行堪恭敬　　胜妙福田生圣处　　於彼大众我赞礼
　　(侍者白云)。
　　普陀落伽常入定　　随缘赴感靡不周　　寻声救苦度群迷　　故号名为观自在

　　次入观音禅定

　　(以上供养三宝。是作福门。有福无智。则落人天因果。岂能利生哉。今若修习。此观音禅定则有智。既具福智。即同诸佛。然后於法界众生。为作利益。侍者白云。次入观音禅定。师作禅定。维那伸偈。其声贵柔和清亮。不可雄厉。恐妨观想。又不可太近世俗儿女之声。当入定时。闭目澄心。观想自身中圆满洁白。犹如净月。於心净月上。想[口*纥]哩（二合）◇字放大光明。其字变成八叶莲花。花上有观自在菩萨。相好分明。左手持莲花。右手作开敷势。作是思惟。一切有情身中。有此觉悟之花。清净法界。不染烦恼。莲花八叶。叶上各有一如来。入定跏趺而坐。面向观自在。项佩圆光。身如金色。光明晃耀。想此八叶莲花渐舒渐大。量等虚空。以此觉花。照触如来海会。愿成广大供养。若心不移)。
　　
　　(於此定。於无边有情。深生悲愍。以此觉花。蒙照触者。於诸苦恼。悉得解脱。等同菩萨相好。即想莲花渐收。量等己身。结印念咒。加持四处。以此加持。令身坚固。所谓心额喉顶。每於印处。成[口*纥]哩（二合）◇字。其字印以二手外相义。二头指相柱。如莲花叶。二大指并竖。即诵观自在菩萨真言。观音禅定偈)。
　　南无无尽三宝尊　　我今誓发菩提心　　唯愿菩萨来摄授　　速证观音微妙身　　次入观音三摩地
　　(注曰。次入蹑前生后三摩地。即是闻尘)。
　　澄心闭目观心中
　　(注曰。澄心则清净之时也。内不放出。闭目即观想之时也。外缘不入。问曰。心无所在。安得有中。答云此明肉团心也。以灵知之心。栖止於肉团之心内故。师当於此作六禁。反偈之略也。其说应当於心尖上。想一红色[口*邦]◇字。变成杂色八叶莲花。花上想白色阿◇字。变成月轮也)。
　　圆满皎洁净月上
　　(注曰。圆满皎洁者。心之体用也。圆而满。则无德不备。体也。皎而洁。则无所不照。用也)。
　　字种放光成莲花
　　(注曰。字种[口*纥]哩（二合）◇字也。此字乃大悲菩萨取证之理。度生之妙门也。放光成莲花者。乃所进之花也)。
　　花中有一观自在
　　(注曰。即[口*纥]哩心增长自身。成观自在菩萨之称也。顺逆无碍。故名自在。花乃指所坐之花也)。
　　相好具足无比对
　　(注曰。偈之略也。其说应云。一面二臂。其身金色。花冠缨珞。严身。顶戴阿弥陀佛。无比对称赞之词)。
　　左手执持妙莲花
　　(注曰。理能成事。故云持也。花表因果同时也)。
　　右手於叶作开势
　　(注曰。事能显理。故能作开势也。已上并是自觉)。
　　菩萨思惟有情身　　各具觉悟之莲花
　　(注曰。此二句方是觉他。称菩萨行也。偈意谓。一切众生与菩萨。本是同体。皆有觉悟之莲花。但由颠倒执着。而不证也。故菩萨思惟。而起哀救。行者於此处。更不可将菩萨与自身作两处想。前来既以字种增长作观音。此处思惟即是指行人之言也。如是禅定。若不能念思惟。则向所作法徒劳心力)。
　　清净法界无惑染
　　(注曰。当与前两句。作一片看。不可打成两橛。清净法界一尘不立也。无垢染清净。若执着清净。即成垢染矣)。
　　八叶各有一如来
　　(注曰。八叶即指心间莲花之八叶。各有一如来者。八识元是一心也。既是一心。还同正觉。而为一体。故云各有。一如来者。即是观音也。不言菩萨。而言如来。一超直诣也。此二句通自他说。约他则言有情心本清净无垢。觉悟莲花中有八如来。约自则言行人与八如来同时入定也)。
　　如来入定跏趺坐　　各各面向观自在
　　(注曰。问。定有多种。今如来入定。何等定耶。答。即行人所入之定也。此定名为剎那大悲禅定。又问。各各面向。前四面向可。后四面岂不背耶。答。向背岂得名为如来。正所谓妙在转处矣。若约事相而说。诸佛菩萨身非同众生分段之身。东向则背西。南向则背北。而菩萨则不然。有随类意生身。应化无方。背向皆正。岂八如来也。或千佛万佛向无不正。学者当作是观。更须向无向背处看)。
　　项佩圆光身金色　　光明朗照及晃耀
　　(注曰。上句彰殊胜身。下句彰殊胜境)。
　　次想其花渐舒大　　其量周遍虚空界
　　(注曰。从前来七行偈十四句。皆显法界也。今此二句方入理事无碍法界。次想者令之时也。以事揽理成故。能渐舒大。以理随事变故。能遍法界。则其大无外也。皆是惟心境界。非分外的事也)。
　　思彼觉花照法界　　如来海会共广大
　　(注曰。此二句正明事事无碍也。觉花事也。海会亦事也。以觉花称周时。与如来海会同时。广大而无碍。譬如一室千灯。光光无杂。法界者十法界也。四圣六凡之谓也。意谓。此花舒大时。能照此十法界。同於一真。更无殊别也)。
　　心若不移於此定　　怜愍一切诸众生
　　(注曰。上句自觉。下句觉他。上来思惟有情。方是起行。至此怜愍一切。方是行行。谓证此无碍。广大境界。方能行行度生也。深有密焉。学者不可不慎也)。
　　觉花蒙照脱苦恼
　　(注曰。利生之效也)。
　　便同菩萨观自在
　　(注曰。所获之果也。初发心时。即得阿耨多罗三藐三菩提之谓也)。
　　莲花渐收同己量
　　(注曰。前八句皆舒。此一句惟卷。约密说。即是增长究竟。准鲁余巴现前解云。从正位而起名增长。复归正位是究竟。亦是始本不二也。上师云。有放不收同凡夫。有收无放名声闻。有收有放名为秘密境界。收放总不用。名无戏论。此乃最极本续也。收之一字。不觉如此轻易流布。学者亦不可作等闲见闻也)。
　　复结自在观音印　　加持四处诵密言
　　(注曰。此二句皆约行者。请求智佛冥加之力也。所以密言者。皆指后面手印之密言也)。
　　自身亦等观自在
