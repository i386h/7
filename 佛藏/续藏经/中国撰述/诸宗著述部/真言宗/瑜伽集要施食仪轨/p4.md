<!-- { "loadSidebar": true } -->
　　(师印咒可知。应想自身增长红色观音。一面二臂。舌上心间印上三处。皆有红色◇[口*纥]哩（二合）字放光。如日初出之光。照触地狱悉皆破坏。问云。一处放光足以破之。何用三乎。答。为彼地狱是众生三业妄造故。故今亦用三业放光以破之也。又问。地狱是众生别业而成。云何能破。答。虽云别业。同是一心。以智照之。众生亦无。岂有地狱。由迷一心。故妄造。众恶。恶业成熟。妄成地狱。既堕地狱。妄见受苦。譬如梦中。为虎狼师子所噬。或为贼所缚。或遭王难。受种种苦。及至梦醒。了无所得。今观地狱及苦亦复如是。假以照力。无不破也。问。地狱既然本空。何须破而救之。答。我虽以智照知其本空。彼无智照焉得不苦。故圆觉经云。梦时非无。及至於醒了无所得。今正欲破此地狱及苦空也。若推原之。彼以恶业因缘而成地狱。则知非有矣。我今以智照因缘而为之破。一禅定。二手印。三真言。四作观。五智照。有此五种因缘。何事不办。岂唯破地狱乎。今世学者。滥称阇黎。惟是音声振铃击节。虑恐负於请主之意者多矣)。
　　由此印咒威神力故。所有诸趣地狱之门。随此印咒豁然自开。

　　奉请地藏王菩萨

　　(表白举香花请。众和毕。首者执炉请云)。
　　南无一心奉请。众生度尽。方证菩提。地狱未空。誓不成佛。大圣地藏王菩萨摩诃萨。惟愿不违本誓。怜愍有情。此夜今时。光临法会。
　　(众和香花请。师置炉。伸四转轮印。念拶吽[口*邦]斛。结印默念。伸五供养　宣祖宗亡灵附荐等疏)。
　　一心召请。累朝帝主。历代侯王。九重殿阙高居。万里山河独据。(白)西来战舰。千年王气俄收。北去銮舆。五国冤声未断。(呜呼)杜鹃叫落桃花月。血染枝头恨正长。如是前王后伯之流。一类孤魂等众。惟愿承三宝力。仗秘密言。此夜今时。来临法会。
　　(众和受此无遮甘露法食)。
　　一心召请。筑坛拜将。建节封侯。力移金鼎千钧。身作长城万里。(白)霞寒豹帐。徒勤汗马之劳。风息狼烟。空负攀龙之望。(呜呼)将军战马今何在。野草闲花满地愁。如是英雄将帅之流。一类孤魂等众(云云)。
　　一心召请。五陵才俊。百郡贤良。三年清节为官。一片丹心报主。(白)南州北县。久离桑梓之乡。海角天涯。远丧蓬莱之岛。(呜呼)官况萧萧随逝水。离魂杳杳隔阳关。如是文臣宰辅之流。一类孤魂等众(云云)。
　　一心召请。黉门才子。白屋书生。探花足步文林。射策身游棘院。(白)萤灯飞散。三年徒用工夫。铁砚磨穿。十载慢施辛苦。(呜呼)七尺红罗书姓字。一坏黄土盖文章。如是文人举子之流。一类孤魂等众(云云)。
　　一心召请。出尘上士。飞锡高僧。精修五戒净人。梵行比丘尼众。(白)黄花翠竹。空谈秘密真诠。白牯黧奴。徒演苦空妙偈。(呜呼)经窗冷浸三更月。禅室虚明半夜灯。如是缁衣释子之流。一类觉灵等众(云云)。
　　一心召请。黄冠野客。羽服仙流。桃源洞里修真。阆苑洲前养性。(白)三花九炼。天曹未许标名。四大无常。地府难容转限。(呜呼)琳观霜寒丹灶冷。醮坛风惨杏花稀。如是玄门道士之流。一类遐灵等众(云云)。
　　一心召请。江湖羁旅。南北经商。图财万里游行。积货千金贸易。(白)风霜不测。身膏鱼腹之中。途路难防。命丧羊肠之险。(呜呼)滞魄北随云黯黯。客魂东逐水悠悠。如是他乡客旅之流。一类孤魂等众(云云)。
　　一心召请。戎衣战士。临阵健儿。红旗影里争雄。白刃丛中敌命。(白)鼓金初振。霎时腹破肠穿。胜败才分。徧地肢伤首碎。(呜呼)漠漠黄沙闻鬼哭。茫茫白骨少人收。如是阵亡兵卒之流。一类孤魂等众(云云)。
　　一心召请。怀耽十月。坐草三朝。初欣鸾凤和鸣。次望熊罴叶梦。(白)奉恭欲唱。吉凶只在片时。璋瓦未分。母子皆归长夜。(呜呼)花正开时遭急雨。月当明处覆乌云。如是血湖产难之流。一类孤魂等众(云云)。
　　一心召请。戎夷蛮狄。喑哑盲聋。勤劳失命佣奴。妒忌伤身婢妾。(白)轻欺三宝。罪愆积若河沙。忤逆双亲。凶恶浮於宇宙。(呜呼)长夜漫漫何日晓。幽关隐隐不知春。如是冥顽悖逆之流。一类孤魂等众(云云)。
　　一心召请。宫帏美女。闺阁佳人。臙脂画面争妍。龙麝熏衣竞俏。(白)云收雨歇。魂消金谷之园。月缺花残。肠断马嵬之驿。(呜呼)昔日风流都不见。绿杨芳草髑髅寒。如是裙钗妇女之流。一类孤魂等众(云云)。
　　一心召请。饥寒丐者。刑戮囚人。遇水火以伤身。逢虎狼而失命。(白)悬梁服毒。千年怨气沈沈。雷击崖崩。一点惊魂漾漾。(呜呼)暮雨青烟寒鹊噪。秋风黄叶乱鸦飞。如是伤亡横死之流。一类孤魂等众(云云)。
　　一心召请。法界六道。十类孤魂。面燃所统。薜荔多众。尘沙种类。依草附木。魑魅魍魉。滞魄孤魂。自他先亡。家亲眷属。等众(云云)。
　　(化孤魂纸)。
　　上来召请。悉已来临。大众慈悲。齐声叹悼。
　　近代先朝。帝主尊荣位。勋戚侯王。玉叶金枝贵。宰执中宫。婇女嫔妃类。梦断华胥。来受甘露味。
　　国士朝臣。经纬匡时世。牧化黎民。未遂忠良志。失宠怀忧。谪降边邦地。恋国游魂。来受甘露味。
　　武将戎臣。统领三军队。结阵交锋。锣鼓喧天地。北战南征。失陷沙场内。为国亡躯。来受甘露味。
　　学古穷经。锦绣文章士。映雪偷光。苦志寒窗内。命运蹉跎。金榜无名字。郁郁幽魂。来受甘露味。
　　割爱辞亲。早入空门内。访道寻师。只为超生死。暑往寒来。不觉无常至。返照回光。来受甘露味。
　　羽服黄冠。早发修真志。炼药烧丹。养性还元气。苦行劳神。指望登仙位。莫恋遗形。来受甘露味。
　　孝子贤孙。义勇忠良士。烈女贞妻。视死如归去。仗节忘躯。千古留英气。耿耿灵魂。来受甘露味。
　　女道尼流。身住黄金地。鸾凤缘空。不染人间事。未了无为。流浪虚生死。清净幽魂。来受甘露味。
　　地理天文。医药阴阳类。卜卦占龟。风鉴并星士。报吉谈凶。难免无常对。舍伪归真。来受甘露味。
　　坐贾行商。种种经营辈。艺术多能。贸易求财利。背井离乡。死在他方地。旅梦悠悠。来受甘露味。
　　犯法遭刑。牢狱长幽系。负命谋财。债主冤家类。恶疾天灾。冻死饥亡辈。速离黄泉。来受甘露味。
　　马踏车伤。墙压身形碎。鬼击雷轰。自刎悬梁缢。水火焚漂。虎咬蛇伤类。九横孤魂。来受甘露味。
　　饮血茄毛。生长蛮夷地。负债偿劳。婢妾并奴隶。喑哑盲聋。残疾无依恃。受苦冤魂。来受甘露味。
　　忤逆爷娘。怨黩天和地。谤佛欺僧。毁像焚经偈。邪见深沈。苦报无边际。十恶狂魂。来受甘露味。
　　大施门开。荐拔孤魂辈。祖祢先亡。五姓冤家类。八难三途。平等俱超济。仗佛光明。来受甘露味。
　　阿弥陀佛。宿有无边誓。观见迷途。苦海常漂溺。垂手殷勤。特驾慈航济。普载众生。同赴莲池会。
　　南无莲池海会佛菩萨(三称)。
　　我以大悲佛神力　　召请冥阳诸有情　　旷劫饥虚饿鬼等　　不违佛勅来降临

　　次结召请饿鬼印

　　(左羽作无畏想。右羽向前竖。四度微曲。进度钩召。真言曰)。
　　唵。即纳即葛。移希曳(二合)歇莎诃
　　
　　(师印咒可知。应想左手印上白色◇[口*纥]哩（二合）字放光。勾彼鬼众至於道场。绕佛三匝。礼佛而出。至坛外。坛外分为四门。东门至南门地狱众。南门至西南隅饿鬼众。自西南隅至西门畜生众。自西门至西北隅人众。自西北隅至北门修罗众。自北门至东门天众。应当如是而安住之。侍者白云安慰)。
　　既召请已。普皆云集。以愍念心。赞叹慰喻。令欢喜已。渴仰於法(首者白云)。
　　善来诸佛子。曾结胜缘故。今遇此嘉会。勿得生忧怖。一心渴仰法。不出於此时。戒品而沾身。速令离苦趣。
　　汝等诸佛子　　得遇道场中　　所有一切罪　　召入金刚掌

　　次结召罪印

　　(二羽金刚缚。忍愿伸如针。进力曲如钩。召罪真言曰)。
　　唵。萨哩斡(二合)巴钵。羯哩(二合)沙拏(二合)。月戌驮纳。斡资啰(二合)萨埵。萨麻耶。吽。拶
　　
　　(师印咒可知。应想於二中指尖上。想白色[口*纥]哩（二合）字出光。入彼身中出其罪。犹如烟雾而合。问云。罪无实体。云何今说如彼烟雾出有实体者耶。答。虽无实体。能充塞天地。障蔽心目。不能得见诸佛清净境界。今借诸雾为所缘相。以召其罪。实有益於事也)。
　　摧罪诸恶业　　由如劫火灭　　火灭还曾有　　金刚碎微尘

　　次结摧罪印

　　(八度内相义。忍愿伸如针。摧罪真言曰)。
　　唵。斡资啰(二合)巴尼月斯普(二合)咤耶。萨哩斡(二合)阿巴耶。班塔拏尼。不啰(二合)穆恰耶。萨哩斡(二合)阿巴耶。葛谛毗药(二合)。萨哩斡(二合)。萨埵喃。萨哩斡(二合)答塔葛达。斡资啰(二合)。三麻耶。吽。怛啰咤
　　
　　(师印咒可知。於二中指尖上。左想◇怛啰（二合）字。右想◇咤字。并金色。应当行人身自增长。作青色绿色观音菩萨之身。每念咒一徧。二中指摩摇。至后一徧义过。拍手作声。想彼罪山犹如瓦。塌而倒。前来所召之罪如烟雾者应念而散。问。罪无体相。云何摧耶。答。正谓之无故摧也。若决定有。岂能摧耶。侍者白云)。
　　定业不可转　　三昧加持力　　无始诸障难　　一切皆消灭

　　次结破定业印

　　(二羽金刚掌。进力屈二节。禅智押二度。净业真言曰)。
　　唵。斡资啰(二合)葛哩麻(二合)。月束塔耶。萨哩斡(二合)。阿咓啰拏你。菩塔萨底曳(二合)纳。三麻耶吽
　　
　　(师印咒可知。心月轮上。想一青色◇[口*纥]哩（二合）字出光。照前诸鬼众所有诸佛出世不通忏悔之业。应想自性清净本无作想。观彼鬼众及佛与心三无差别。是名破决定业也。此一法。正是断所知障。学者知之。侍者白云)。
　　罪性本空由心造　　心若灭时罪亦亡　　罪亡心灭两俱空　　是则名为真忏悔

　　次结忏悔灭罪印

　　(二羽金刚缚。六度外相义。进力。屈二节。禅智押二度)。
　　唵。萨哩斡(二合)巴钵。月斯普(二合)咤。怛贺纳。斡资啰(二合)。耶。莎诃
　　
