<!-- { "loadSidebar": true } -->
　　(苏悉地羯罗供养法云。两手外相义合掌。以右压左。置于顶上。凡作供养。应具此法。至诚信心。及奉阏伽。皆以真言手印。持诵成就。及以运心合掌。至顶方成圆满供养之法。又云。次运心供养者。以心运想水陆诸花。无主所摄。徧满虚空尽十方界。及与人天妙涂香云。烧香灯明。幢幡伞盖。种种鼓乐。歌舞伎唱。真珠罗网。悬诸宝铃。花缦白拂。微妙磬铎。矜羯尼网。如意宝树衣服。天厨诸食。上妙楼阁。严身璎珞。行者运心。徧满虚空。以至诚心。如是供养。最为胜上。大日经略摄念诵随行法云。次当随力分。供养表诚心。阏伽香食灯。乃至一花水。或但心运想。殊胜最难量。有表无表俱。一时皆成就。金刚顶瑜伽念诵经第四卷云。次明供养饮食法。应以香洁种种微妙饮食供养。如不能办。随力作已。复当心念。世间所有上妙饮食。及种种珍果蒲桃石榴等。诸非时浆。而作供养)。
　　我以至诚心　　奉献甘露食　　惟愿三宝尊　　慈悲哀纳受

　　次结献佛印

　　(一旧作遣魔印)。
　　唵(引)斡资啰(二合)拽屹彻(二合)吽
　　
　　(师印咒可知。应想掌中。有赤色◇字。字脚放光。从三尖出。作摇扇势。遣食器上魔。问。食器上有何等魔。答有寻香食施食等魔碍。故今遣之也藏本云。将奉三宝施食。先结三尖印。圣宝藏神仪轨经云。献佛印。以右手大指捻小指甲。余三指如金刚杵。相向上而转作献佛印)。
　　我以佛神力　　依教诵密言　　加持甘露食　　变满虚空界

　　次结变空印

　　(二羽虚合掌。如莲花状。竖立胸前诵真言)。
　　唵莎[癹-又+文]斡秫塔萨哩斡(二合)塔哩麻(二合)莎[癹-又+文]斡秫徒[亢*欠]唵(引)哑吽
　　
　　(师印咒可知。应想食器及食悉皆空寂。以分断食。多染触故。故今空之。极令清净。于其空处。应想三个◇喷[口*(隆-一)]（二合）字。字皆金色。变成食器。于食器中。想白色◇唵字。变成胜妙饮食。皆醍醐乳酪。及麨蜜等味。默净念唵哑吽二十一遍。极令广大已。复念拶吽[口*邦]斛。而作手印。想令前来所观三宝海会。分明显现。再伸五供养施宝错念思麻啰等咒。想三宝摄受。初一分奉佛并法。衣一分奉菩萨圣僧。后一分奉显密护神等。既奉献已。然后作掬水势念云)。
　　以此甘露食　　奉献诸圣贤　　怜愍我等故　　慈悲哀纳受

　　次结奉食印

　　
　　唵(引)哑葛噜穆看萨哩斡(二合)塔哩麻(二合)喃哑牒耶(二合)奴忒班答奴唵哑吽[癹-又+文]咤莎诃
　　(仰二手二掌向前侧相着。二无名指头侧相着。微曲二头指博着中指侧。二大指博着头指侧。小似掬水相。想诸佛子等。徧奉受用。生欢喜心。求索显事。必蒙允许。广迎圣众入坛。即以香花灯涂等。而为供养之)。

　　奉食偈

　　我今奉献甘露食　　量等须弥无过上　　色香美味徧虚空　　上师三宝哀纳受　　次供显密护神等　　后及法界诸有情　　受用饱满生欢悦　　屏除魔碍施安宁　　今辰施主眷属等　　消灾集福寿延长　　所求如意悉成就　　一切时中愿吉祥

　　三宝赞

　　世尊大慈妙庄严　　明解圆满一切智　　能施福慧如大海　　于诸如来我赞礼　　自性本体离诸欲　　能依此行脱恶趣　　以为甚深玄妙理　　於诸妙法我赞礼　　解脱道中胜解脱　　持净戒行堪恭敬　　胜妙福田生胜处　　于彼大众我赞礼

　　(入禅定偈)

　　普陀洛伽常入定　　随缘赴感靡不周　　寻声救苦度群迷　　故号名为观自在

　　次入观音禅定

　　
　　(以上供养三宝。是作福门。有福而无智。则落于人天因果。今若修习此观音禅定。则有智。既具福智。即同诸佛。然后于法界众生能作利益。侍者白云。次入观音禅定。师作禅定。维那伸偈。其声贵柔和清亮。不可雄厉。恐妨观想。又不可太近世俗儿女之声。当入定时。闭目澄心。观想自身中。圆满洁白。犹如净月。于心净月上。想[口*纥]哩字放大光明。其字变成八叶莲花。上有观自在菩萨相好分明。左手持莲花。右手作开敷势。作是思惟。一切有情身中。有此觉悟之花。清净法界。不染烦恼。莲花八叶上。各有如来入定跏趺而坐。面向观自在。项佩圆光。身如金色。光明晃曜。想此八叶莲花。渐舒渐大。量等虚空。以此觉花照触如来海会愿成广大供养。以此觉花蒙照触者。于诸苦恼。悉得解脱。等同菩萨相好。即想莲花渐收。量等己身。结印念咒。加持四处。以此加持。令身坚固。所谓顶喉心脐。每于印处成[口*纥]哩（二合）◇字。其字印以二手外相叉。二头指相拄如莲花叶。二大指并竖。即诵观自在菩萨真言。观音禅定偈)。
　　∴南无无尽三宝尊　　我今誓发菩提心　　唯愿菩萨来摄授　　速证观音微妙身
　　∴次入观音三摩地　　澄心闭目观心中　　圆满皎洁净月上　　字种放光成莲花
　　∴花中有一观自在　　相好具足无比对　　左手执持妙莲花　　右手於叶作开势
　　∴菩萨思惟有情身　　各具觉悟之莲花　　清净法界无惑染　　八叶各有一如来
　　∴如来入定跏趺坐　　各各面向观自在　　项佩圆光身金色　　光明朗照及晃耀
　　∴次想其花渐舒大　　其量周徧虚空界　　思彼觉花照法界　　如来海会共广大
　　∴心若不移于此定　　怜愍一切诸众生　　觉花蒙照脱苦恼　　便同菩萨观自在
　　∴莲花渐收同己量　　复结自在观音印　　加持四处诵密言　　自身亦等观自在
　　∴以此禅定胜功德　　回向法界诸众生　　同见西方无量光　　成就普贤广大愿

　　观音禅定印

　　唵(引)斡资啰(二合)塔啰麻(二合)[口*纥]哩(二合)
　　
　　(次入。蹑前生后。三摩地。即是闻尘。澄心。则清净之时也。内不放出。闭目。则观想之时也。外缘不入。问。心无所在。安得有中。答。此明肉团心也。以灵知之心。栖止于肉团之心内。故师当于此。作六禁反偈之略也。其说应当于心尖上想一红色◇[口*邦]字。变成杂色。八叶莲花。花上想白色◇阿字。变成月轮也。圆满皎洁者。心之体用也。圆而满。则无德不备体也。皎而洁。则无所不照用也。字种。◇[口*纥]哩字也。此字乃大悲菩萨取证之理。度生之妙门也。放究成莲花者。乃所造之花也。即[口*纥]哩心。增长。自身。成观自在菩萨之种也。逆顺无碍。故名自在。花。乃指所坐之花也。偈之略也。其说应云。一面二臂。其身金色。花冠璎珞严身顶戴。阿弥陀佛。无比对。称赞之词也。理能成事。故云持也。花。表因果同时也。事能显理。故能作开势也。已上并是自觉。思惟有情。方是觉他。行菩萨行也。偈意谓一切众生。与菩萨本是同体。皆有觉悟之莲花。但由颠倒执着而不证也。故菩萨思惟而起哀救。行者于此处。更不可将菩萨与自身作两处想。前来既以字种增长作观音。此处思惟。即是指行者之言也。如是禅定。若不能念思惟。则向所作法。徒劳心力。当与前两句作一片看。不可打成两橛。清净法界。一尘不立也。无垢染清净。若执着清净。即成垢染矣。八叶。即指心间莲花之八叶。各有一如来者。八识元是一心也。既是一心。还同正觉。而为一体。故云。各有一如来者。即是观音也。不言菩萨。而言如来者。一超直诣也。此二句通自他说。约他则言有情。心本清净无垢。觉悟莲花中有八如来。约自则言行人。与八如来。同时入定也。问。定有多种。如今来入定。何等定耶。答。即行人所入之定也。此定名为剎那大悲禅定。又问。各各面向。前四面向可。后四面岂不背耶。答。向背岂得名为如来。正所谓妙在转处矣。若约事相而说。诸佛菩萨身。非同众生分段之身。东向则背西。南向则背北。而菩萨则不然。有随类意生身。应化无穷。背向皆正。岂八如来也。或千佛万佛。向无不正。学者。当作是观。更须向前来者。无向背处看。上句彰殊胜身。下句彰殊胜境。从前来七行偈十四句。皆显法界也。今此二句。方入理事无碍法界。次想者。令知时也。以事揽理成故。能渐舒大。以理随事变故。能徧法界。则其大无外也。皆是惟心境界。非分外的事也。如来海会。正明事事无碍也。觉花。事也。海会。亦事也。以觉花称周时与如来海会。同时广大而无碍。譬如一室千灯。光光无杂。法界。十法界也。四圣六凡之谓也。意谓此花舒大时。能照此十法界。同于一真。更无殊别也。上来思惟有情。方是起行。至此怜愍一切。方是行行。谓证此无碍广大境界。方能行行度生也。深有密焉。学者不可不慎也。蒙照脱苦恼。利生之效也。观自在。所获之果也。初发心时。即得阿耨多罗三藐三菩提之谓也。前八句皆舒。至渐收一句惟卷。约密说即是增长究竟。准鲁余巴现前解云。从正位而起。名增长复归正位是究竟。亦是始本不二也。上师云。有放不收。同凡夫。有收无放名声闻。有收有放。名为秘密境界。收放总不用。名无戏论。此乃最极本续也。收之一字。不觉如此轻易流布。学者说不可作等间见闻也。加持四处。此约行者请求智佛。冥加之力也。所以密言者。皆指后面手印之密言也。回光返照者。前来既观观音。今恐迷己逐物。复回观自身。故云亦等。问。以何义。最初既以字种增长。令成观音。何又云亦等。答。初来增长。由未离觉。今是亲证亲入也。如善财始见文殊等也。又前所想观音。望因则名因中果也。加持密言之后。则当体即果中因也。问。初入坛场。即顿起观音慢。今复何故。又入此定。岂不滥耶。答。不也。前是根本定。亦名正位。亦名正体。如在家为人也。此后所入定。即是所作定。如人在邦为臣也。其实一体。而约处殊也。又如人在朝则朝衣。在戎则戎服。故根本定白色。所作定金色。向下随一一作法。多有更易身色。常以此理鉴之。故勿疑诸。结自在观音印。以二手外相叉。二头指相拄。如莲花叶。二大指并竖。即诵真言时。四处。顶喉心脐是也。师印咒可知。每处以手印按之。诵真言一次复以◇唵字加持。即当以印按口上。次以◇吽字加顶。◇[嚂-皿+见]字加脐。◇[口*纥]哩字加心。◇阿字加喉。以此加持。令身坚固也。所以一切魔碍。皆不能害。加持四处。有二说。只用前说)。
　　若人欲了知　　三世一切佛　　应观法界性　　一切惟心造

　　次结破地狱印

　　(两羽金刚拳。施慧两相钩进力竖相拄。念想开地狱三诵三掣开。真言曰)。
