<!-- { "loadSidebar": true } -->
　　那麻阿瑟咤(二合)瑟咤(二合)摄谛喃三藐三勃塔俱胝喃唵(引)撮(引)辣(引)纳嚩婆细提哩提哩吽
　　
　　(师印咒可知。应想自身增长红色观音。一面二臂。舌上。心间。印上。三处皆有红色[口*纥]哩（二合）◇字放光。如日初出之光。照触地狱。悉皆破坏。问。一处放光。足以破之。何用三乎。答。为彼地狱。是众生三业妄造故。故今亦用三业放光而破之也。又问。地狱是众生别业而成。云何能破。答。虽云别业。同是一心。以智照之。众生亦无。岂有地狱。由迷一心故。妄造众恶。恶业成熟。妄成地狱。既堕地狱。妄见受苦譬如梦中。为虎狼狮子所噬。或为贼所缚。或遭王难。受种种苦。及至梦醒。了无所得。今观地狱及苦。亦复如是。今假以照力。无不破也。问地狱既然本空。何须破而救之。答。我虽以智照。知其本空。彼无智照。焉得不苦。故圆觉经云。梦时非无。及至于醒。了无所得。今正欲破此地狱及苦空也若惟原之。彼以恶业因缘而成。地狱则知非本有矣。我今以智照因缘。而为之破。岂不破乎一禅定。二手印。三真言。四作观。五智照。有此五种因缘。何事不办。岂惟破地狱乎。今世学者。滥称阇黎。惟是音声振铃击节。虑恐负于请主之意者。多矣。可不慎与)。
　　(此印咒出破阿毗地狱智炬陀罗尼经。又准灭恶趣王本续说。手结密印。从印流出火光。口诵神咒。口出无量火光。心月轮上。红色[口*纥]哩（二合）◇字放赤色火光。三光同照。阿毗地狱等。三诵三掣。关锁自开。所有罪人。悉皆得出)。
　　
　　
　　(此举难破。偏言地狱。若准下文。理应光照。通余五趣。意令专注。故偏举此。别行经云。此咒若诵一遍。无间地狱。碎如微尘。于中受苦众生。悉生极乐世界。金刚顶莲花部心念诵仪轨。云。次结开门契。二羽金刚拳。檀慧相应钩。进力竖侧合。每诵真言时。应吽而擘开。千手千眼修行仪轨云。此印亦名警觉一切如来印。由结此警觉一切如来印故。一切如来。皆从定起。加护摄受。云云)。
　　由此印咒。威神力故。所有诸趣。地狱之门。随此印咒。豁然自开(仪轨经无神字)。

　　奉请地藏菩萨

　　(表白三举香花迎请阿阇黎。执炉三请云)。
　　南无一心奉请。众生度尽。方证菩提。地狱未空。誓不成佛。大圣地藏王菩萨摩诃萨。惟愿。不违本誓。怜愍有情。此夜今时。光。临法。会(众和香花迎香花请)。
　　一心召请。花生大地。华长名园。花逢细雨滋开。花被狂风摆落。(呜呼)人生如花绽之期。人死似花残之际。良宵夜奉佛。普利荐拔(某)。是夜命我沙门。设放瑜伽焰口平等甘露法食。初爇名香。初伸设召(大地饥虚众当斋亡故一)位灵魂。再伸召请(各家本宅)祠堂之内。爱及法界之中。大地山河之内。四生六道。八难三途。有无二主。孤魂佛子等众。惟愿承三宝力。仗秘密言。此夜今时。来受无遮甘露法食。
　　一心召请。月明波底。月朗长江。月圆如镜挂当空。月缺似弓张远汉。(呜呼)人生如月满之期。人死似月亏之际。良宵夜。
　　一心召请。巫山一段云。楚岫一团雪。名园一株花。瑶台一轮月。(呜呼)剎那云散雪销镕。又是花残并月缺。良宵夜。
　　一心召请。累朝帝主。历代王侯。九重殿阙高居。万里山河独据。西来战舰。千年王气俄收。北去銮舆。五国冤声未断。(呜呼)杜鹃叫落桃花月。血染枝头恨正长。如是前王后伯之流。一类孤魂等众。
　　一心召请。筑坛拜将。建节封侯。力移金鼎千钧。身作长城万里。霜寒豹帐。徒勤汗马之劳。风息狼烟。空负攀龙之望。(呜呼)将军战马今何在。野草间花满地愁。如是英雄将帅之流。一类孤魂等众。
　　一心召请。五陵才俊。百郡贤良。三年清节为官。一片丹心报主。南州北悬。久离桑梓之乡。海角天涯。远丧蓬莱之岛。(呜呼)官况萧萧随逝水。离魂杳杳隔阳关。如是文臣宰辅之流。一类孤魂等众。
　　一心召请。黉门才子。白屋书生。探花足步文林。射策身游棘院。萤灯飞散。三年徒用工夫。铁砚磨穿。十载谩施辛苦。(呜呼)七尺红罗书姓字。一坯黄土盖文章。如是文人才子之流。一类孤魂等众。
　　一心召请。出尘上士。飞锡高僧。精修五戒净人。梵行比丘尼众。黄花翠竹。空谈秘密真诠。白牯黧奴。徒演苦空妙偈。(呜呼)经窗冷浸三更月。禅室虚明半夜灯。如是缁衣释子之流。一类觉灵等众。
　　一心召请。黄冠野客。羽服仙流。桃源洞里修真。阆苑洲前养性。三花九炼。天曹未许标名。四大无常。地府难容转限。(呜呼)琳观霜寒丹灶冷。醮坛风惨杏花稀。如是玄门道士之流。一类遐灵等众。
　　一心召请。江湖羁旅。南北经商。图财万里游行。积货千金贸易。风霜不测。身膏鱼腹之中。途路难防。命丧羊肠之险。(呜呼)滞魄北随云黯黯。客魂东逐水悠悠。如是他乡客旅之流。一类孤魂等众。
　　一心召请。戎衣战士。临阵徤儿。红旗影里争雄。白刃丛中敌命。鼓金初振。霎时腹破肠穿。胜败才分。遍地肢肠首碎。(呜呼)漠漠黄沙闻鬼哭。茫茫白骨少人收。如是阵已兵卒之流。一类孤魂等众。
　　一心召请。怀耽十月。坐草三朝。初欣鸾凤和鸣。次望熊罴叶梦。奉恭欲唱。吉凶只在片时。璋瓦未分。母子皆归长夜。(呜呼)花正开时遭急雨。月当明处覆乌云。如是血湖产难之流。一类孤魂等众。
　　一心召请。蛮夷戎狄。喑痖盲聋。勤劳失命庸奴。妬忌伤身婢妾。轻欺三宝。罪[亿-音+(天*天)]积若河沙。忤逆双亲。凶恶浮于宇宙。(呜呼)长夜漫漫何日晓。幽关隐隐不知春。如是冥顽悖逆之流。一类孤魂等众。
　　一心召请。宫帏美女。闺阁佳人。胭脂画面争妍。龙麝熏衣竞俏。云收雨散。魂消金谷之园。月缺花残。肠断马嵬之驿。(呜呼)昔日风流都不见。绿杨芳草髑髅寒。如是裙钗妇女之流。一类孤魂等众。
　　一心召请。饥寒丐者。刑戮囚人。遇水火以己身。逢虎狼而失命。悬梁服毒。千年怨气沉沉。雷击崕崩。一点惊魂漾漾。(呜呼)暮雨青烟寒鹊噪。秋风黄叶乱鸦飞。如是伤已横死之流。一类孤魂等众。
　　一心召请。法界六道。大地含灵。面然所统。薜荔多众。尘沙种类。依草附木。魑魅魍魉。滞魄孤魂。自他先亡。家亲眷属等众惟愿承。
　　三宝力。仗秘密言。此夜今时。来受无遮。甘露法食。受此无遮。甘露法食。
　　上来召请。悉已来临。大众慈悲。齐声叹悼。
　　近代先朝。帝主尊荣位。勋戚王侯。玉叶金枝贵。宰辅中宫。彩女嫔妃类。梦断华胥。来受甘露味。
　　国士朝臣。经纬匡时世。牧化黎民。未遂忠良志。失宠怀忧。谪降边邦地。恋国游魂。来受甘露味。
　　武将戎臣。统领三军队。结阵交锋。锣鼓喧天地。北战南征。失陷沙场内。为国亡身。来受甘露味。
　　学古穷今。锦绣文章士。映雪偷光。苦志寒窗内。命运蹉跎。金榜无名字郁郁幽魂。来受甘露味。
　　割爱辞亲。早入空门内。访道寻师。只为超生死。暑往寒来。不觉无常至。返照回光。早证菩提位。
　　羽服黄冠。早发修真志。炼药烧丹。养性还元气。苦行劳神。指望登仙位。莫恋遗形。来受甘露味。
　　孝子贤孙。义勇忠良士。烈女贞妻。视死如归去。仗节亡躯。千古留英气。耿耿灵魂。来受甘露味。
　　女道尼流。身住黄金地。鸾凤缘空。不染人间事。未了无为。流浪虚生死。清净幽魂。来受甘露味。
　　地理天文。医药阴阳类。卜卦占龟。风鉴并星士。报吉谈凶。难免无常至。弃伪归真。来受甘露味。
　　坐贾行啇。种种经营辈。艺术多能。贸易求财利。背井离乡死在他方地。旅梦悠悠来受甘露味。
　　犯法遭刑。牢狱长幽系。负命谋财。债主冤家类。肿毒瘟[病-丙+皇]。冻死饥亡辈。速离黄泉。来受甘露味。
　　车碾伤残。马踏身形碎。墙倒崕崩。自刎悬梁缢。水火漂。焚虎咬蛇伤类。九横孤魂。来受甘露味。
　　食血茹毛。生长蛮夷地。负债偿劳。婢妾并奴隶喑痖盲聋。残疾无依恃。受苦冤魂。来受甘露味。
　　忤逆爷娘。怨黩天和地。谤佛欺僧。毁像焚经偈。邪见深沉。苦报无边际。十恶狂魂。来受甘露味。
　　大施门开。荐拔孤魂辈。祖称先亡。五姓冤家类。八难三途。平等俱超济。仗佛慈光。来受甘露味。
　　阿弥陀佛。宿有无边誓。观见迷途。苦海常漂溺。垂手提携。特驾慈航至。普度众生。同赴莲池会。
　　∴莲池海会佛菩萨
　　我以大悲佛神力　　召请冥阳诸有情　　旷劫饥虚饿鬼等　　不违佛勅来降临

　　次结召请饿鬼印

　　(左羽作无畏相直前舒掌竖掌向外右羽向前竖四度微曲进度钩召真言曰)。
　　唵即纳即葛移希曳(二合)歇莎诃
　　
　　(此印咒。出焰炽饿鬼母本续。自身想观自在菩萨。心月轮上想。红色◇[口*纥]哩（二合）字。印及字母。流出光明。照彼罪人。口诵神咒。随光来至行者面前。大众赞善安慰。既至道场。绕佛三匝。投身布礼。至回向已。还礼圣众。退坐一面。从坛东门至于南门。地狱众居。南门至西南隅。饿鬼众居西南隅至西门。畜生趣居。自西门至西北隅。人趣宫室。西北隅至北门。修罗所居。北门至东门。天仙所居。或无坛室。自上至下。胜劣居之。亦得重座。色印如开合录说)。
　　既召请已。普皆云集。以愍念心。赞叹慰喻。令欢喜已。渴仰于法。
　　善来诸佛子。曾结胜缘故。今遇此佳会。勿得生忧怖。一心渴仰法。不出于此时。戒品而沾身。速令离苦趣。
　　汝等诸佛子　　得遇道场中　　所有一切罪　　召入金刚掌

　　次结召罪印

　　(二羽金刚缚忍愿伸如针进力曲如钩召罪真言曰)。
　　唵萨哩斡(二合)巴钵羯哩(二合)沙拏(二合)月戍驮纳斡资啰(二合)萨埵萨麻耶吽拶
　　
