<!-- { "loadSidebar": true } -->
　　太平时节岁丰登　　旅不赍粮户不扃　　官路无人夜无月　　唱歌归去月三更
　　举。云门问僧。甚处来。僧云江西来。门云。江西一队老汉。寐语住也未。僧无对。
　　拈。鸬鹚语鹤。
　　颂。
　　村落谁家丑女儿　　爱将苕帚画蛾眉　　逢人掩鼻嫌腥秽　　鸦臭当风自不知
　　举。麻谷问临济。大悲千手眼。那个是正眼。济云。大悲千手眼。作么生是正眼。速道速道。谷拽济下禅床便坐。济云不审。谷拟议。济便喝。拽谷下禅床却坐。谷便休去。
　　拈。临济麻谷。如屯百万军对垒相似。皂旗闪烁。雪刃纵横。凛然有不可犯之势。及至两将挑战。却只以瓦砾相攻。正眼看来。当甚小儿戏剧。
　　颂。
　　大悲正眼露堂堂　　百步常摇闪电光　　被掣风颠医瞎了　　暗中拖拽下禅床
　　举。僧问投子。如何是十身调御。投子下绳床立。
　　拈。画虎成狸。
　　颂。
　　白发宫娃不解愁　　满头犹自插花枝　　曾缘玉儿君王宠　　准拟人看似旧时
　　举。供养百千诸佛。不如供养一个无心道人。
　　拈。召大众云。百千诸佛有何过。无心道人有何德。会么。仙坛无客到。鬼市足人行。
　　颂。
　　霜拂金鞍玉坠腰　　鸡声催入紫宸朝　　何如云壑饱清梦　　残月半囱松影摇
　　举。南泉山下。有一庵主。僧过云。近日南泉出世。何不上山礼拜。主云。莫道南泉出世。任是千佛出世。亦不去礼拜。南泉闻得。令赵州去勘。州到便礼拜。主不顾。州从西过东。从东过西。主并不顾。州云。草贼大败。遂拽下帘子便行。归举似泉。泉云。我从来疑着这汉。
　　拈。南泉父子。平地吃交。至今无人扶得起。庵主虽则牢关把定。千圣窥觑无门。点检将来。未免烧钱惹鬼。
　　颂。
　　奴颜婢膝走人间　　羞见羊裘七里滩　　文叔虽为天子贵　　子陵只作故人看
　　举。清净行者。不入涅盘。破戒比丘。不入地狱。
　　拈。功德天黑暗女。有智人前。二俱不受。
　　颂。
　　浊酒松醪吃两锺　　醉拖长袖舞春风　　天崩地裂谁能管　　几见落花堆乱红
　　举。居一切时。不起妄念。於诸妄心。亦不息灭。住妄想境。不加了知。於无了知。不辨真实。
　　拈。无孔铁锤。
　　颂。
　　吃粥吃饭过　　听风听雨眠　　风光俱买尽　　不费一文钱
　　举。药山坐次。石头问云。作甚么。山云。一物不为。头云。恁么则闲坐也。山云。闲坐则为也。头云。千圣亦不识。
　　拈。古井须防有毒蛇。
　　颂。
　　一块松根石　　顽然自古来　　更无人觑着　　岁岁长莓苔
　　举。僧问如何是清净法身。云门云。花药阑。僧云。便恁么去时如何。门云。金毛狮子。雪窦拈云。大无端。
　　拈。进人若将加诸膝。退人若将坠诸渊。云门放去较憨。雪窦收来较险。诸人还有恁么时节么。若有。切不得坐在这里。
　　颂。
　　玉阑花药斗春工　　雨湿胭脂脸晕红　　丝管纷纷来赏玩　　可怜吹落五更风
　　举。大耳三藏。得他心通。朝见肃宗。帝命国师验之。藏见师便拜。侍立于右。师云。汝得他心通。是否。藏云不敢。师云。汝道老僧。即今在什么处。藏云。和尚是一国之师。何得在西川看竞渡。师再问。藏云。和尚是一国之师。何得在天津桥上。看弄胡孙。第三次问。老僧只今在什么处。藏罔知去处。国师叱云。这野狐精。他心通在什么处。
　　拈。大耳三藏。不道他不得他心通。只是龙头蛇尾。致被国师呵叱。若是通身具眼。第三次待问。老僧只今在什么处。只向道。和尚是一国之师。因甚在鬼窟里作活计。倘能如是。直饶国师不高竖降旗。未免举手加额。
　　颂。
　　黄金包裹烂泥团　　不惜当场撮弄看　　破绽遭人窥戏了　　末梢依旧被渠瞒
　　举。波斯匿王问。胜义谛中。还有世俗谛也无。若言其有。(云云戽水泼鸳鸯)佛云。我今无说。汝亦无闻。无说无闻。是名一义二义(酷嫌虿尾长摇毒。终使花头不损香)。
　　拈。波斯匿王。如战澶渊发幢子努。拟山山摧。拟海海竭。争奈世尊不动锋芒。折冲千里。诸人还知二老落处么。几般云色出峰顶。一样泉声落槛前。
　　颂。
　　十字街头铺席开　　牛溲马渤尽收来　　等闲落在名医手　　贵贱无非是药材
　　举。无着往五台。礼文殊。路逢老人。着问莫便是文殊么。老人云。岂有二文殊。着礼拜起。老人不见。
　　拈。可笑无着。贼在面前。不能捉得。空自掩门叫屈。有甚共语处。当时待他道。岂有二文殊。劈面便唾。直饶老人。有冲天之计。管使入地三尺。
　　颂。
　　远望蓬莱去学仙　　途中遇着吕先生　　还丹一粒吞还吐　　回首空山独自行
　　举。肃宗问国师云。和尚百年后。所须何物。师云。为我造个无缝塔子。帝展手云。塔样。国师良久云。会么。帝云不会。师云。吾有得法耽源。可诏而问之。后诏问源。源云。湘之南潭之北。中有黄金充一国。无影树下合同船。琉璃殿上无知识。
　　拈。国师无缝塔。不劳斤斧。本自圆成。及乎被人请样。便是七穿八穴。耽源任是巧夺工输。未免方木逗圆窍。
　　颂。
　　八面玲珑逗月寒　　要寻形影十分难　　无端平地生层级　　湘北潭南作样看
　　举。马大师示众云。汝等诸人。各信自心是佛。
　　拈。马大师压良为贱。当时一众。皮下还有血么。若使稍知衲僧巴鼻。八十四人。灼然别有生涯。不致阿辘辘地。何故。俊鹰不瞬愁胡眼。争打篱根死雀儿。
　　颂。
　　读破灯窗万卷书　　经纶勋业付洪儒　　古今多少麒麟画　　幼学谁人不顺朱
　　举。税阇梨问曹山。清税孤贫。乞师拯济。(八角蒺藜当面掷)山唤云。税阇梨。(藕丝牵动五须弥)税应诺。(砒霜未是毒)山云。清原白家三盏酒。吃了犹道未沾唇(泪出痛肠)。
　　拈云。税阇梨。寸铁在手。拨乱乾坤。若不是曹山。洎合牵羊纳璧。虽然。毕竟那里是他吃酒处。
　　颂。
　　红锦缠头舞醉身　　笙歌声沸凤楼春　　百花丛里扶归去　　谁道郎儿彻骨贫
　　举。德山示众云。今夜小参不答话。问话者三十棒。(当门悬白泽)有僧出礼拜。山便打。(赏不避仇雠)僧云。某甲话也未问。因甚打某甲。(泪出痛肠)山云。汝是什么处人。(入泥入水)僧云。新罗人。(不劳再勘)山云。未跨舡舷。好与三十棒(贪行荒草里。不觉露沾衣)。
　　拈云。诸人还会么。德山可谓。少年曾决龙蛇阵。老大还同稚子歌。
　　颂。
　　万战森严细柳营　　信威独许汉将军　　谁知袖隐屠龙剑　　却把蒿枝箭策勋
　　举。雪峰普请。搬柴次。路逢一僧。峰扬一束藤於地。(千钧弩发)僧拟取。(把髻投衙)峰遂踏倒。(为人须用杀人心)归遂举似长生云。我适来踏着这僧。(乞儿见小利)生云。和尚代这僧。入涅盘堂始得。(贼过后张弓)峰休去(软如绵硬似铁)。
　　拈云。这僧贪观天上月。失却手中桡。致令雪峰无礼。当时见他扬下藤束。便云。净地上不得狼籍。拟议劈胸便搂。何故。国霸有谋臣。
　　颂。
　　扬下山藤设意深　　嗅乌喙药祸沾身　　脚跟未断红丝线　　智鉴难逃明眼人
　　举。香严侍立沩山次。沩问云。闻子在先师会下。问一答十。问十答百。是否。(折筯搅沧溟)严云不敢。(全身陷铁围)沩云。我不问汝问一答十。问十答百。父母未生以前。道将一句来。(要穷圆泽意。须到葛洪川)香严返复搜寻。无启口处。(消得龙王多少风)乃云。望和尚慈悲。为某甲说。(苍天中更加怨苦)沩云。我若为汝说。他日悟去。决定骂我。(炼铜为胆铁为心。小心人难得)严云。今生更不参禅。做个长行粥饭僧去。(只恐不是玉。却较些子)遂卜南阳遗趾居焉。(不到乌江不肯休)一日扫地掷瓦。击竹作声。忽然大悟。(莫将鹤唳。悞作莺啼)乃云。一击忘所知。(笑破他人口)更不假修持。(脚下泥深三尺)动容扬古路。(何曾梦见)不堕峭然机。(正好吃棒)处处无踪迹。(堆山积岳)声色外威仪。(重重。圭角)诸方达道者。(癞儿牵伴)咸言上上机。(谁恁么道)乃望沩山。炷香作礼云。和尚当时。若为某甲说。何得有今日。(乞儿拾得席。消得龙王多少风)沩山闻得。乃令仰山去勘。(贼须贼捉)仰到问云。闻师弟。击竹有省。试为我说看。(相牵入火坑)严云。去年贫未是贫。今年贫始是贫。去年贫尚有卓锥之地。今年贫锥也无。(巧尽拙出)仰云。师弟会得如来禅。祖师禅未梦见在。(低声低声)严云。我有一机。瞬目示伊。若也不会。却唤沙弥。(万里崖州)仰云。且喜师弟。会祖师禅(便喝　掩面而出)。
　　拈。尽底扫除穷活计。要渠赤手立生涯。不无沩仰父子。点检将来。也是怜儿不觉丑。香严悟去。闭目食蜗牛。
　　颂。
　　爝火初经一线开　　宝盘终日自萦回　　也知物理关人事　　历尽崎岖心始灰
　　举。真园头问良山。家贼难防时如何。(殷勤送别潇湘岸)山云。识破后不为冤。(金刚杵打铁山摧)真云。识破后如何。(乐则同欢)山云。贬向无生国里。(擘开太华手。须是巨灵神。天堂未就。地狱先成)真云。莫便是他安身立命处也无。(头上着枷。脚下着杻。赚却一船人)山云。死水不藏龙。(尽力扶不起)真云。如何是活水里龙。(举拂子。看看)山云。兴波不作浪。(何曾梦见。莫吓我)真云。或遇倾湫倒岳来时如何。(且缓缓。只闻人作鬼。不见鹤成仙)山下禅床扭住云。阇梨莫教湿却老僧袈裟角(尽力跳不出。棺木里瞠眼)。
　　拈。作家相见。一拶一挨。平如镜面。险似悬崖。头头具生杀之机。着着有出身之路。明眼人前。未免如虫御木。
　　颂。
　　荒废人家命蹇迍　　行年在坎鬼临身　　烧钱远送他方去　　转祸来为五福神
　　举。雪峰一日谓玄沙云。备头陀。何不徧参去。(掘窖深埋)沙云。达磨不来东土。二祖不往西天。(虾跳不出斗)雪峰肯之(面皮厚多少)。
　　拈。众中总道。玄沙如龙马驹。奔轶绝尘。不受控制。殊不知。被雪峰芒绳缚定。至今无出身之路。
　　颂。
　　幼小勤书懒出门　　春风花柳自村村　　芳心不被笙歌引　　时把唐虞子细论
　　举。定上座参临济。问如何是祖师西来意。(太平休整闲戈甲)济下禅床擒住云。道道。(利剑斩虚空。万象鸣剥剥)定拟议。(闭目食蜗牛)傍僧云。定上座。何不礼拜。(与贼过梯。捧上不成龙)定礼拜。忽然大悟(朝打三千。暮打八百)。
