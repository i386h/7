<!-- { "loadSidebar": true } -->
　　道友曾贯之为定水西原塔基。示众。我与诸佛祖。同乐亦同苦。同死同时埋。同坑无异土。虽然恁么。就中也有些子不同处。老僧今日预先分付。下土掩圹时。诸人着眼看。伏死不伏埋。从来是者汉。
　　因事示众。以拂子击禅床左边云。莫认错。莫认错。通身是病通身药。击右边云。莫错认。莫错认。通身是药通身病。竖拂云。如今药病两忘。诸人还见么。三钱卖却黑捞波。打瓦鼓。唱村歌。随处萨婆诃。掷拂子下座。
　　除夜示众。欲达佛性义。当观时节因缘。旧时官历卖不直钱。师子林下别有说焉。过得腊月三十日。明朝决定是新年。

　　普说

