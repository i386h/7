<!-- { "loadSidebar": true } -->
　　杀活纵夺。把住放行。威风岸岸。有必行之令。气宇堂堂。有莫犯之威。或时呵佛骂祖。不怕天雷霹雳。或时较因论果。却惧阎罗大王。且道托胆的是。小心的是。有定当得的么。如无。老僧定去也。戴角披毛扶正令。浑身泥水有谁知。
　　有句无句。如藤倚树。树倒藤枯。句归何处。即五阴六入是有句。非五阴六入是无句。离此两途。作么生唤作五阴六入。
　　今朝二月十九。处处堤垂绿柳。春禽漏泄圆通。令人各各知有。召大众云。观世音菩萨远辞普陀洛伽。来我拂子头上示现降生。放大光明。照耀天地。一处如是。一切处亦如是。一世界如是。一切世界亦如是。竖拂子云。还见么。击卓云。还闻么。既见且闻。且道观世音菩萨在甚么处。良久云。处处绿杨堪系马。家家有路透长安。
　　提灯笼入山门来。移山门向佛殿里。云门恁么道。奇特甚奇特。太煞费功夫。争似我这里将禅堂安在大殿上。唤作禅堂却是大殿。唤作大殿却是禅堂。可谓一举两得。极是现成。还有共相证明者么。
　　尽十方世界。拈来只是个拂子。海神以万斛真珠。相配不起。古今未有一人酬价。独有韶阳乾屎橛。犹较些子。山僧另讨便宜。只这个拂子从人借得的。若被讨去。则光赤赤。圆陀陀。脱体无依。满盘托出。还有人酬价也无。如无。则贱货自收去也。良久云。运退黄金失色。时来瓦砾生光。
　　唤二作一。指七为八。手秉太阿。圣凡尽杀。却忆东村黄大姐。倒戴西村李公袜。无论贫富贵贱。见者闻者都笑杀。且道山僧今日解何宗。噫嘻嘘。阿喇喇。
　　万代金轮圣王子。只这真如灵觉是。菩提树下度众生。度尽众生出生死。召大众云。要见圣王子么。这拂子便是。要见真如灵觉么。香垆烛台是。且如拂子是借得的。香垆烛台是常住的。既然物各有主。不可把他的认作自己。还识自己么。山僧与你添些注脚。万代金轮圣王子。夜半花猫赶老鼠。只遮真如灵觉是。旷劫至今不移此。菩提树下度众生。海庭泥牛睡正浓。度尽众生出生死。赤脚赶过三千里。分付诸人。切须珍重。逢人不得错举。
　　若人识得心。大地无寸土。不信女娲氏。天缺炼石补。召大众云。且道山僧今日登此宝座。有何所补。良久云。举意碎铁钵。无心射石虎。
　　正月二月又三月。一年四季占一截。饶他暗里流年换。惟有真心不生灭。大众。正当生灭时。还有不生灭者么。猿抱子归青嶂里。鸟啼花落碧岩前。
　　入荒田。不拣草。信手拈来。不值乾撇枣。召大众云。只如逢强即弱遇贱即贵时又作么生。良久云。踏破铁鞋无觅处。得来全不费工夫。
　　阳和布泽大地春。子规啼处是深林。声声劝道归去好。不识渠侬何处人。召大众云。你诸人旷劫来主人公唤甚么名字。
　　宿雨连绵奈若何。满堂僧众念摩诃。老天若肯生慈愍。拨散浮云见大罗。召大众云。且如红日丽天时作么生道。草木遂生花发笑。村庄是处唱尧歌。
　　云居不会禅。洗脚上床眠。冬瓜直儱侗。瓠子曲弯弯。虽则奇特。太煞露锋芒。山僧也敢效颦。輙呈一偈。非敢与古人斗胜。祇要两般一赛。散木不会禅。人说只要钱。吃饱白米饭。百事无可言。
　　工部陈静台居士至。师云。春光荡漾春风和。堤柳开颜鸟唱歌。粉蝶翩翩过墙去。祖师心印事如何。召大众云。只如楞严会启。龙象筵开。国士登临。如何举唱。昔日不忘亲付嘱。今朝犹向此中来。
　　若人欲了知。三世一切佛。应观法界性。一切惟心造。召大众云。只如阿难遭淫术而生慌怖。见胜相而即修行。且道这个是心。不是心。若道是。何故如来咄云此非汝心。若道不是。一切惟心聻。还有定当得的么。如无。山僧自道去也。是则龙女顿成佛。非则善星生陷堕。咄。
　　举不顾。即差过。拟思量。何劫悟。云门大师拈山门入佛殿里即且置。还知移须弥纳芥子中的。且道是甚么人。
　　禹门三级桃花浪。神鱼莫教遭点额。一跃直须万丈高。自有风云赠霹雳。召大众云。且道透龙门句作么生道。三级顿超逞奇特。一生方显自英豪。
　　随缘成办事如何。赤脚波斯渡汨罗。三闾大夫施一问。直教石女眼懡[怡-台+罗]。召大众云。且道问个甚么。老僧眉毛长多少。
　　春风吹遍园林好。一夜残红落多少。真个光阴暗里去。时人闻者皆懊恼。休懊恼。但听子规无别语。声声劝道归家好。且道家在什么处。
　　湛然老。精瞎秃。倒挂三千年。何曾倾出一点墨。虽然如此。寻常无半个低钱。要称敌国富。路中拾得乾屎橛。对人说是返魂香。是这等讨便宜汉。谁能如之。不似云居罗汉披襟处。且做巩县茶瓶接嘴时。
　　绿满园林翠欲流。子规啼血正绸缪。纸灰堆满三千冢。哭到斜阳恨未休。召大众云。为人一世。收成结果。不过如是而已。何似大千世界为丘冢。去来生死总在里许。直教长河为酥酪。祭献此人。他亦不受。且道是甚么人。
　　召大众云。拂子昨夜作怪。化作龙吞却三千大千世界。许多六道四生。都向什么处安身立命。还知落处么。水向石边流出冷。风从花里过来香。
　　前山头鸦鸣。后山头鹊噪。祇这是圆通。沉思即不妙。妙不妙。哑子吃黄连。有口不解道。
　　毗卢遮那佛。愿力周沙界。一切国土中。恒转无上轮。所以尘说剎说炽然说无间歇。山河大地一齐说。如此。更教山僧说个什么即得。良久云。一般奇特处。料得少人知。
　　尽大地撮来如粟米大。打鼓普请看。漆桶都不会。雪峰老人眼界忒无人。争似我这里尽[齿*查]齖地。见山是山。见水是水。乃至莺啼鹊噪。色色了然。要个不会的也难得。
　　若论此事。三乘胆丧。十地魂惊。直饶等觉菩萨见性如同罗月。召大众云。且道衲僧有甚过人处。敢尔大言。不见道如将梵位。直授凡庸。非常之旨。人焉廋哉。
　　未达境惟心。起种种分别。达境惟心已。分别即不生。召大众云。即如现前山明水绿鹊噪鸦鸣。是分别。不是分别。试断看。
　　灯笼昨夜笑咍咍。云何露柱也怀胎。天明生个白头子。至今游荡不归来。好归来。黄花与翠竹。早晚为谁灾。古人道处虽则尖新。未似我遮里明明举似大众。且道作么生是明明举似。长长一个矮子。光下颔一个胡嘴。
　　天得一以清。地得一以宁。君王得一天下平。只是衲僧分上用不着。何也。不见道万法归一一归何处。
　　三十颈项纹生。定同颜子。五十子宫肉满。难学商瞿。尽谓澄长老是个人天法师。原来是个设帐先生。只如五行具足。四大完全。则从汝说富说贵说贫说贱。倘有无面目汉。且道是凡是圣。
　　第一句荐得。与佛祖为师。第二句荐得。与人天为师。第三句荐得。自救不了。山僧举扬的是第三句。拂子是第二句。作么生是第一句。有人缁素得出。管取一念无生。前后际断。自然超彼魔境。其或未然。且来听楞严经。
　　恁么也不得。拈过一边。不恁么也不得。放过一着。恁么不恁么总不得。且道作么生。如有人定断得出。管取五十种阴魔。一念顿超。如未能得。且看作么生分解。
　　诸佛不曾说法。汾阳略宣一字。不是纸墨文章。亦非维摩默地。汾阳太煞孤硬。只如山僧今日上堂对众举扬。还是维摩默地耶。且道还是纸墨文章耶。咄。都卢是个辩魔篇。
　　一念不生。挺露堂堂。直下顿了。非是不及。明历历。常的的。祇在当人日用中。要且日用收不得。大丈夫应须目下自成褫。莫待当来问弥勒。大众。会么。如或未会。但看石头问六祖。教你只好寻思去。
　　举一明三。目机铢两。是衲僧本分。寻玄摘妙。依疏解经。乃座主家风。虽则顿渐成差。要且同归一致。尔来宗教相攻。彼此矛盾者。是不达本也。所以山僧二边一齐拈出。是耶非耶。任他诸方卜度。

　　提思益经

　　依经解义。三世佛冤。离经一字。即同魔说。这不得。那不得。且道如何通个消息。良久云。香从花里来。水从石中出。
　　召大众云。云门大师来也。向你诸人道什么。但说拂子昨夜变作龙吞却三千大千世界去也。你诸人向那里存住。知么。如或不知。山僧代他通个消息。良久云。无风荷叶动。必定有鱼行。
　　大众。见么。释迦牟尼佛在山僧拂子头上。坐宝华座转大法轮。说光明种种名号力用。上根利智者。见则顿证自心。立地成佛。若是中下之根。莫谓山僧一例说梦好。
　　昨夜泥牛耕破月。波斯怒眼恨不彻。石人抚掌笑呵呵。木女[怡-台+旁]惶泪成血。且道是何宗旨。我亦不识。只要拈来应个时节。且如应时节句作么生道。熏风醉倒西湖客。莫把杭州作卞州。
　　阳和布满上林春。艹色青青柳眼萌。要识本来真面目。东风徧意醉游人。大众。山僧举来。只要作个山门标榜。若作佛法商量。三十棒打碎你头。也怪他不得。
　　直下承当。犹名钝滞。如何若何堪作甚么。若向山僧未出法堂诸人未生一念时会得。略较些子。其或不然。且听思益经。
　　儒者秉烛苦读。田者带雨耕锄。虽则劳逸有异。要且同是功夫。只如沙门辈仗佛光明。不田而食。不蚕而衣。毕竟成得个什么事。还知报恩句么。良久云。雨滋三草秀。是处唱尧歌。
　　春风淡荡春气和。掷柳黄莺弄锦梭。造化织成何所用不如静念萨婆诃。大众。若作世俗会。许你具一只眼。若作佛法会。带累老僧入地狱如箭。
　　老僧没能奈。行动少自在。缺齿不关风。心直兼口快。昨夜撞倒须弥山。直得帝释天尊龙床宝座去了半块。大众。且道山僧恁么举扬。是何道理。良久云。我亦不知是何道理。祇似三江人唱曲。
　　绰约桃花映水红。灵云繇此显家风。年年一度常如此。何必从他问主翁。大众。这是山僧直下举来。祇要应个时节。你诸人莫作春意会好。
　　噫唏嘘。阿喇喇。提不起。这一着。放得下。快活杀。昨夜观世音菩萨化作夜叉。阎罗大王化作菩萨。且道何以如此。不见道善人无恶心。恶人无善念。善恶不相到。祇如前后步。若向这里会得。倜傥分明。如或未会。且听下文分解。

　　众宰官请提法华经

　　拈来无不是。用处莫生疑。昨夜泥牛斗。踏杀老波斯。大众。众中还有证明者也无。如无。且听山僧讲弘传序。
　　海底泥牛含月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若人简点得出。一生参学事毕。噫。古人奇特甚奇特。只是太颟顸生。争似我这里直截。无可瞒昧。诸人还乐闻么。良久云。是法不可示。言辞相寂灭。
