<!-- { "loadSidebar": true } -->
　　一日师入菜园。捉菜虫一握。傍僧问云。是甚么。师即两手擦杀虫云。这业障。这业障。进云。和尚为何杀生。师云。你偿命。你偿命。
　　僧问。如何八幅罗裙着地拖。师云。只因他脚长。
　　师入堂示众。若论此事。如粪堆里一颗夜明珠相似。首座进云。只如不识明珠者当作么生。师云。是汝不识座云。谢师印证。师云。莫涂污老僧。
　　僧问。如何是学人安身立命处。师曰。问这等大事。也须礼拜。僧礼拜起欲问。师曰。是汝不知安身处那。僧欲再问。师低头隐几。
　　僧问。殃掘摩罗救产难意旨如何。师曰。佛也不曾为人生得下。僧云。某甲不会。请师一颂。颂曰。阳和无意转人间。万卉千花尽放颜。不识文殊何所谓。前三三与后三三。
　　幻有举古人须将恶知恶觉。并奇言妙句。一切放下。空空然放一话头参取问师。师闻举至一切放下句处。便连声云。好阿好阿。及举至放一话头句未竟时便应声云。又被风吹别调中。
　　博山僧道开问云。世尊拈起。迦叶微笑。笑个什么。师云。且吃茶。僧云。吃茶后如何。师云逼杀人。僧云。麻谷参章敬道是。是处如何。师云。拈一放一。不是好手。僧云。南阳道身心一如。心外无余。在和尚分上如何。师云。心外无余。僧云。此是忠国师的。与和尚何干。师云。既是忠国师的。因甚么在我口中出。僧云。和尚可布施学人。师云。我耳聋。僧云。赵州道狗子无佛性。当真是有是无。师云。赵州止得一个牙齿。僧云。当时这僧已到什么田地。十二类众生都不问缘何只问个狗子。师云。汝作奇特会么。僧云。此事在和尚分上如何。师云。我比赵州多两个牙齿。僧云。和尚今日着贼也。师云。算家事汉。有什么长处。僧云。适来南阳公案。请和尚颂。师云。抬头不见天。低头不见地。前之后之。左之右之。噫。对面无他语。你是何人我是谁。次早进方丈。师云。博山开堂示众。试举似看。僧云。夫子欲寡其过而未能也。师云。此是他本分为人处。僧云。谁的是和尚。师云。我这里教人化缘。僧云。德山临济都拈却。子胡家风试道看。师云。不必重宣此义。僧云。请和尚道师云。道过了也。僧云。再道。师云。拏绳来。僧云。毫厘有差。天地悬隔。全真法界作么生。师云。毫厘有差。天地悬隔。
　　柳雁田居士问世尊上堂意旨。为复是升座处。为复白槌处。师应声与一掌。士云。分明拘贼破家。师曰。还要第二顿那。
　　柳居士呈偈曰。是什么。是什么。对着家尊莫问爷。金不换金随处使。从来常御白牛车。师览毕问曰。且道赵州勘破婆子。甚么处是勘破处。士曰。壁外盖茅屋。师曰。不是。更道。士曰。雷声甚大。雨点全无。

　　会稽云门湛然澄禅师语录卷第六
　　会稽云门湛然澄禅师语录卷第七

　　　　门人明凡　录
　　　　吴兴丁元公山阴祁骏隹　编

　　请示

　　僧参。云。求和尚开示。师曰。菩萨初发心。便登正觉。汝发足处。早已开示。更教我说个甚么。
　　翰林王聚洲居士问曰。某亦尝於楞严留心。颇有透处。但於一人发真归元。十方世界悉皆消殒。未能痛快比如如来岂非发真归元者乎。既发真已。世界何不消殒。若消殒。则大地众生无立脚处。何更云如来与诸天人同在祗桓精舍而说法乎。若不消殒。则如来诚实之语。岂有不足信耶。师曰。如来且置。只如公於大明之下。骤然走入暗室之中。还能见有许多世界也无。曰若骤然走入。惟见暗黑。别无可见。师曰。若诸不入者。还见世界否。曰见。师曰。何以彼见而公独不见乎。曰繇明入暗。暗生明灭。故惟见黑暗。而不见山河大地。彼不入者。明相宛然。故无不见耳。师曰。一人发真。例如一人入暗。与相类否。曰是正相类。师曰。如此。则何疑一人发真。而世界不消殒乎。又如十人同作一梦。间或一人获醒。一人世界全消。彼中九人受用如故。十人同醒。则十人世界全消。不可以一人之醒。而拨九人之有。亦不可以九人之寐。而疑一人之无。惟证乃知难可测也。曰如师所论。理固颇通。何以世尊亦倚灵山说法耶。岂有如来未曾发真者乎。师曰。如来者无所从来。亦无所去。故名如来也。住灵山者。逗应群机。犹水中之月。岂实有耶。狂猨无知。妄心欲取。而且不知水中无月耳。众生以肉眼观佛。以为佛住灵山。若以慧眼观。则证诸法如义。不知何者是佛。何者非佛也。虽然。又般若经云。无眼耳鼻舌身意。无色声香味触法。无眼界。乃至无意识界。三者既无。则自己尚无处所。何处得有世界山河大地。故云十方世界。犹如手中所持一物。返观父母所生之身。犹彼空中吹一微尘。若存若亡。以此而观。明若日星。而公於此处岂不为痛快哉。所以不能痛快者。但於文字着脚。而不返照自心。致使分别成谬也。故肇法师云。会万法归於自己者。其惟圣人乎。
　　僧问。某甲用功。似有个见处。祇是有疑。师曰。见个甚么。僧云。见自心包含世界。师曰。自身聻。僧云。亦在自心中。师曰。若恁么。见我显圣寺即今做甚么。僧云。身中总一片无所隔碍。师曰。还见隔壁事么。
　　僧问。见闻知觉是心不是心。师曰。若是心。云何叫做见闻觉知。若不是心。应同外物。云何知是见闻觉知。而终不云他见他闻。於此正好着力。参久自有悟处。师复云。一不得别求玄妙。二不得希望证圣。三不得怕怖生死。四不得拨无因果。
　　僧问。和尚教人不思善不思恶只恁么去。三十年不出山。我称是人真善知识。学人一闻此语。疑信相半。信者。信今诚实之言。疑者。古云。草衣木食。若不思玄。异於深山野人者几希。又云。大事未明。如丧考妣。大事已明。如丧考妣。何故和尚教人不思善不思恶只恁么参。不惟不敢承当。亦难使人信受。师云。汝信我言。不能尽记古语。疑信不能不半耳。昔者能大师向道明曰。不思善不思恶正恁么时。阿那个是明上座本来面目。繇是明公豁然大悟。汗流夹背。既悟。便不同於深山野人。吾言非为谬矣。如云大事已明未明皆如丧考妣者。良繇道力未充。命根未断。故於已明未明生疑。若向父母未生前看破。则无此问矣。
　　僧问。和尚尝言昏沉即解脱。散乱即清净。但於学人分上恰有不相应处。昏则忘怀。散则浪荡。既昏散不妨於道。何故经云。除睡尝摄心。能生诸禅定。师云。风云雷雨。天之妙用。昏散运用。人之尝情。执风云而昧天体。执昏散以迷真心。自成颠倒。若悟本心。一切皆名妙用。教有明文。非吾臆语。苟未见性。妄认假名。自成迷背。所以劳他古人多方抑扬。随时破立。故曰。无有定名阿耨菩提。汝真有意於此。当力穷见性。一念开明。但有言说。俱无实义。思之勉之。
　　问悟道之人还假修行否。师云。正好修行。何也。法身乃证得。报身从修得。曰恁么有两个耶。师曰。我不说有两个。亦不说一个。法身者即自己也。经云。譬如有人百骸调适。忽忘我身。微加针艾。即知有我。是知证义。报身者。犹如衣服。实从办得。若说是我身。如何又脱得着得。若非我者。被人盗去。云何又云被人盗去。
　　僧问。某甲即今如何用心则是。师云。无所用心处。是汝用心。以无所用心是真用心义。又云。汝是读书人。岂不闻有所好乐。则不得其正。比如行路人有拄杖子。则不得自在。若有所担负。则不得自在。要自在者。岂不是空手行也。又云。无言是天地之至言。故曰。天何言哉。春到则普天匝地皆春。可不信乎。
　　僧问。某甲欲修行。不知把柄。求和尚开示。师云。汝要把柄做甚么。譬如人之眼睛。可外求得么。纵汝外求。可得的。即是可失的。
　　岳石帆居士云。云栖和尚赚度许多好和尚好秀才在会下。我所以不肯他。师曰。圣贤尝受屈。士云。何谓也。师曰。莫我知也夫。予欲无言。盖因无当机之人。自摩其胸。发此长叹耳。士曰。此是方便遮护语。师曰。是非相诤。他总不起。须是我为后学者。发其蕴奥。士云。我非强抑。昔时曾亲与他诤论。师曰。昔时诤论。今须赞叹。始见居士有天神不测之妙。士云。你是云栖和尚那。师曰。我是弟子。士云。赞叹你。即是赞叹云栖也。师曰。居士莫涂糊人好。士又指大众云。你等当看这个和尚。师曰。他终是不信你。祇是看自家。士云。当今佛法寥落。须尽力为之。师曰。天地间自有时节因缘。非某能为也。居士唯唯。
　　问西方是有是无。师曰。无。曰经云。从是西方过十万亿佛土。有世界。名曰极乐。既有方所。那得言无。甚违经意。师曰。不道事中无。祇是理上实无。经文分明。是你错解。佛者觉也。土者觉知之地也。十者圆足之数也。今言十万亿佛土者。盖言超数量觉照之地。有极乐世界阿弥陀佛也。然何以要超数量觉照耶。盖才有动念。便属数量。才有数量即受烦恼。不名极乐矣才有觉照。即属取舍。有取舍。即受生死。不名本性无量寿佛矣。是故禅门直指一念未生前。又云。父母未生前。乾坤混沌时。洪蒙未判时。也只说得数量觉照不及之地。岂别有旨也。法华经曰。尘点佛剎前有佛号大通智胜如来。且尘点佛剎。岂容思议哉。苟容思议。恶得名为大通智胜乎。如是一大藏教中。莫不指归。数量觉照不及处。是自性天真之佛。无别有佛待你成也。故或曰。不可说不可说劫前。有佛号某。或恒河沙劫。或不可思议劫。或无量阿僧祇劫前。有佛号某。一皆以超数越量离觉泯照为是也。汝何得循文背旨。失佛本怀。是则为灭佛种也。曰然则超数越量离觉泯照。何者是本性无量寿佛。师曰。恩大难酬。速礼三拜。曰若然者。则古人例有证验。岂虚说耶。或天乐迎空。或异香满室。或化佛现前。或莲标姓字。将谓邪魔所作乎。师曰。非谓虚说。亦非邪魔。此乃慈父胜方便门中之事也。盖谓三乘厌苦。菩萨说此净土之门。实为权诱。渐渐引归一乘。故有佛来迎。有我生去。彼此历然。净秽逈异。是佛权门。岂为实教。故法华经云。是诸佛世尊更有异方便。助显第一义。异方便者。即净土三乘等教是也。第一义者。即一乘实教是也。故经云。十方世界中。唯有一乘法。无二亦无三。既云一乘。岂有去来净秽之可间耶。故华严经。始终一际。因果同融。微尘剎土。总一法界。会六道四生。同入佛乘。故论曰。十世古今。始终不离於当念。无边剎海。自他不隔於毫端。信实。则善财一生顿证。滞权。则身子多劫难成故予前所论者。非为杜撰。出是实宗。子所难者。亦非谬问。依佛权设。然予非实人。但知教道可宗。与子称性而论也。
