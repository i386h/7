<!-- { "loadSidebar": true } -->
　　上堂。言无展事。语不投机。承言者丧。滞句者迷。直是非思量分别之所能解也。所以古人道。闭门打睡。接上上机。顾鉴频伸。曲为中下。古人为中下展其所悟。权设机宜。繇是门人各师其说。承习规矩。故有五家之派别。统其所要。莫不皆指人人自性为急务也。故凡有举扬设施。皆不坏其源流。如百丈因马祖一喝。三日耳聋。黄檗才闻。即时吐舌。如是大机。挺直无讳。故临济才问佛法大意。便与六十痛棒。待伊自知痛痒。以此径庭之机。人多滥拟。复设四料拣。四宾主。三玄。七事。用防邪谬。大沩从百丈拨火开悟。仰山闻落井明心。繇是父子相投。机关互用。以九十七圆相。分作六门。百丈示众云。六句外会取。三句中用得。所以临济唱三玄。沩仰演六义。共成百丈之一家矣。石头参同契云。事存函盖合。理应箭锋拄。所以云门推而广之。义唱三句。函盖乾坤句。截断众流句。随波逐浪句。法眼承一言。问在答处。答在问处。如箭相拄毫不爽也。是伊创立。共有源流。非如今时乱统。一无准据。奈云门尊贵。语不虚发。法眼径庭。机不乱施。沩仰严密。难构语脉。是以竟绝其后。临济以棒喝家风。间有滥接。非惟师家莽卤。抑且学者增嗔。其间七事三玄。宾主料拣。绝不明了。可痛惜哉。石头又云。当暗中有明。勿以明相遇。当明中有暗。勿以暗相睹。明暗各相对。比如前后步。而我洞山老人承习其言。以明暗表於正偏。以君臣辩於体用。以事理配於父子。不承言。不滞句。不伤锋。不犯手。以金针玉线家风。於宾主盘桓之际。有理可则。有事可凭。辨邪正。拣混滥。故诸方所尊。门庭施设。以此权接内。要且祇明今时挟带边事。据其正要。以父母未生前事为紧务耳。所以道夜半正明。天晓不露。但形文彩。即属染污。大众。祇如父母未生前。还有事理体用么。还有得失是非么。还有彼此问答么。还有圣凡生死么。所以欲承习其宗者。如是一切二边之法。所谓得失是非圣凡事理生死涅盘迷悟取舍。一切斩断。如提利剑。斩一握丝相似。一斩一切断。更无不断者。自然孤逈逈。峭巍巍。坐断圣凡。报化路绝。故老人三十年住洞山。土地神不得一见。岂非真得恁么地也。观其承接授受。亦无他旨。昔者云居膺在洞山后室住。每日随堂粥饭。忽数日不赴。洞山诘之。膺曰。自有天神送供来。洞山怒责曰。将为汝是个人。犹作这个去就耶。膺即恳求旨决。洞山曰。汝当不思善。不思恶。只恁么去。彼路自绝。於是天神不至。兄弟。诸方只说参禅。径山明明举似。如青天白日。更无藏讳。未审兄弟家真得恁么地也无。若直得恁么地时。掉臂度时。更有何事。若未得恁么相应时。且将本参顿在面前。他时后日。有人悟去也未知。除此之外。径山一无所识。
　　中秋上堂。告心比秋月。秋月有圆缺。世间无比伦。教我如何说。噫。寒山老人。云是文殊化身。何以口门窄。说不出。径山不敢与古人争衡。也要效颦说两句伽陀。吾心非秋月。秋月有盈缺。万物有无常。这个不生灭。大众会么。若也会得。不消径山更说劳叨。若也不会。不妨径山牵藤引蔓。从头说起。自今日始。逆数去年八月十五。也是这个。前年八月十五也是这个。前前年八月十五也是这个。如是乃至威音王那畔空劫已前有八月十五日皆不异这个。复以今年为始。来年八月十五也是这个。后年八月十五也是这个。后后年八月十五也是这个。顺数乃至千佛出世未来无量劫所有八月十五日皆不外这个。所以道古今天地。古今日月。古今人事。古今物理。上至诸佛。下至含灵。求一毫差别了不可得。兄弟。众中若有承当的。须要辩清浊。识好恶。凡所出言。必须绝渗绝漏。若一毫不尽。则未免后人简点。且道如何简点。不见东坡居士访佛印元禅师於金山。先日以书约曰。当学赵州故事。次日往叩。元公出门迎之。居士曰。昨以约之。何以还作这个去就。元公答以诗曰。赵州当日少谦光。不出三门见赵王。争似金山无量相。大千都是一禅床。当时诸方共美。今日径山简点将来。不无渗漏。何也。若云沙界一禅床。则居士未出房门。已踏碎元长老髑髅了也。何故到他跟前。被念一遍陀罗尼瞒过了也。山僧当时若见恁么举。把个汉抛在扬子江里。何故如此。且道这个是禅床。不是禅床。下座。
　　万历乙卯年闰八月二十五日。众请师开法於嘉兴福城东塔寺。上堂拈香云。此一瓣香。功高二仪。价重五天。卖者於十字街头高声大唤。不遇一人。买者踏遍天涯难得其样。山僧今日於人天众前拈出。供养本师释迦牟尼佛。又拈云。同天地之盖载。等日月之照临。秉四海之威权。均万姓之赏罚。端为祝赞当今皇帝。又拈云。学博古今。洞纤悉以无疑。胸悬宝鉴。察是非而不惑。端为嘉兴府主洎及两县尊官。惟冀福寿爵禄增进。村落诵五裤之仁。朝堂受借寇之请。又拈云。源远流长。根深蒂固。受灵山之付嘱。为四众之金汤。端为现前檀越姚岳李黄等一班信官。成锺等一班居士。惟冀生生为菩萨友。世世作如来使。就座云。香已拈了。若是佛法。山僧口门窄。说不出。如论真实这一着子。你诸人脚根下这段光明。照天照地。亘古亘今。现前具足。不借他人。所谓万象不能掩其辉。三光不能并其耀。若欲省易会去。向山僧未渡江时会得。犹名钝置。若待山僧鼓两片。唇皮。拟欲领略。早是差了也。虽然。须知佛法有时节因缘。大众。且道作么是时节因缘。岂非今日是坐禅结制之时。若是上上根人。以法界为大伽蓝。以剎那际三昧融之。无三世性。如此。则过去无量劫非结。未来无量劫非解。现在二六时无住。生死也在里许。涅盘也在里许。无佛道可成。无三涂可堕。巍巍乎荡荡乎。直下是个自性天真佛。法尔如是。不假强为。略着思惟。即已不是。故曰是法非思量分别之所能解也。兄弟家还得恁么地么。未得恁么地。且依如来三期结制。以上中下限其身心。所言结者。结其同道之友同期出生死。同愿成佛道。志同趣同为友。若志趣不同者非所结也。制者。制自身心。直教洒落落地。宽廓廓地。静悄悄地。冷氷氷地。以百日为期。不为世法所牵。不为名利所夺。不为家怀所系。不为是非所间。真得恁么。自然虚而灵。寂而妙。亦为大丈夫能事了毕也。若也未能如是。且将个本参话头顿在目前。直下壁立万仞。如一人与万人敌相似。不教斯须差错。自然有日妙悟。兄弟。且道如何是你本参话头。你等岂不为生死出家耶。为生死坐禅耶。既为生死。生死不明。何暇别寻道理。求玄觅妙。何不把个生从何来。死从何往。直下决去。只如父母未生前本来不曾有此身。败坏后复是何物。前后既无此身。岂不同於水上之幻泡也。既同幻泡。体本无常。何可定执。若向这里明得。何差别而不了。何生死而不出。若真正得恁么地。则知山僧适来许多唠叨。大似恶水泼污人心田。扯下地去痛与一顿。争怪得他。虽然恁么。也迟了一着。若要直截会。让拂子有大神用。他却无许多伎俩。以其无伎俩故。却能坐断一切人舌头。还肯么。若也不肯。且向堂中默默简点看。下座。
　　上堂。三玄三要事难分。得意忘言道易亲。一句明明该万象。重阳九日菊花新。汾阳老人真为临济直下儿孙。出语尖新。超今越古。后来有尊宿将三玄三要逐句解说。所谓体中玄。句中玄。玄中玄。今日以东塔长老看来。此解非惟埋没祖宗。抑且赚误后学。何也。不见百丈云。六句内会取。三句外用得。若一句作一句说。长老自堕地狱。不干学人事。若三句作一句说。学人自堕地狱。不干长老事。如此。则汾阳真得古意也耶。蓦拈拄杖云。若唤作拄杖。是人天有句。若不唤作拄杖。是声闻无句。亦有亦无。非有非无。是菩萨中道句。若如是逐句指点。则拄杖子入地狱如箭射。然拄杖子还向你诸人道也无。以其无恁么道。穿过你诸人髑髅。透入你诸人眼睛。你诸人各各起一种知见。作一种见解。如此。则何止三句。乃至千句万句圆应自在。一念具足也。拈起云。看看。仁者见之谓之仁。智者见之谓之智。百姓日用而不知。良可悲夫。大众。见色闻声。了然不昧。何谓不知。还会么。然圣人说无定方。势难取信。何也。如云人莫不饮食也。鲜能知味也。与此极同。深哀其不知日用也。将何以明之。山僧今日且作盐铁判官。还以书判之。若日用粗浅之知。夫妇之愚。可以与知焉。若以性真微细之知。及其至也。圣人有所不知焉。若恁么。做个教学先生的奴也还欠三分。安敢人前称长老。岂祖师意旨。祇如是乎。兄弟。意旨有异乎是。有不异乎是。知见是同。受用是别。只如道生从何来。死从何往。圣贤了了知其落处。汝等忙然不知所向。若知得二字落处。便与圣贤不异。若也不知。焉得不名愚痴百姓乎。澄长老无可说。今日是重阳节。大家往烟雨楼登高望秋色。此犹是小知见。且道作么是大知见。欲穷千里目。更上一层楼。
　　上堂。俱胝和尚一指禅。三十年来用不残。自谓天龙相授与。看来冷眼总颟顸。大众。且道何故如此。蓦竖指云。祇这个指头。尽十方世界有情之类。阿那个无有。而云从天龙和尚得之。此可信耶。不可信耶。且天龙俱胝同在一时。或有秘授。尔今去彼一千余年。只如诸人指头各各具足。从阿谁得。所以肇法师云。昔物自在昔。不因今以至昔。今物自在今。不因昔以至今。不因今以至昔。自知今物之不往。不因昔以至今。自知昔物之不来。不来不往。故知物各住一际。大好言语。惜人之不尽解也。所以道古今天地。古今日月。古今人事。古今物理。如此。则三世诸佛。乃至天龙俱胝以及你诸人。同一鼻孔出气。一舌根谈论。人人头顶是天。脚踏是地。热则普天下热。寒则普天下寒。平等具足。阿谁欠少。而欲起心动念。求理舍事。作二边见。是岂智人所为也。虽然。只如父母未生前。这个指头落在什么处。此身败坏后。这个指头又何处有。未过关者。也不得草草放过好。余句不录。
　　上堂。今朝又是十月半。不识流年暗里换。脚跟下事未能明。只恐阎罗把饭算。欲透生死。除是铁汉。挺起脊。莫收伊。咬定牙关誓与断。大众。要明这个。须看他从上榜样。且道有何凭据。不见世尊初生时。便乃只手指天只手指地。周行七步。目顾四方。乃云。天上天下惟我独尊。兄弟。是他大人分上。具大气岸。与众不同。今日山僧分作三等相见。若上等的。向世尊未生前会得。犹较些子。中等的。向世尊当生之时便乃领得。亦是好汉。下等的。且把本参顿在面前。有日悟去也未知。余句不录。
