<!-- { "loadSidebar": true } -->
　　小参。云门大师来也。道什么。他道拄杖子化龙。吞却三千大千世界。你诸人向什么处蹲坐。云门老人忒煞无情。直下教人无立地处。山僧拄杖子即不然。坐便倚壁。行便扶持。亦不变作龙。亦不吞三千大千世界。你诸人坐立俨然。且道向甚么处着眼。还会么。若也不会。更与你添些注脚。只这拄杖子。唤作拄杖子则触。不唤作拄杖子则背。不得有言。不得无言。不得转机。不得着语。正当恁么时。且道作么通个消息。为复夺却。抛向地下得么。为复折作两橛得么。为复竖一拳喝一声得么。为复礼三拜。拂袖东行西行得么。若如此弄闲伎俩。被拄杖子收却了也。所谓莫将闲学解。埋没祖师心。大众。这个诸方为之举话。你诸兄弟进堂半期。谅必知其落处。定不为拄杖子瞒却。若也不知。也须着些精彩。不可今日明日。只么度时。以当平生行脚。须知光阴易度。岁月难留。恍惚之间。便成蹉过。禅和家用工夫。大似行路。一日一日要知程途。若也不知。将何所教於后人也。兄弟。你们时中应自简觉。我自进堂已来。昏沉得渐轻不。妄想得泯绝不。用功觉得力不。见地觉明白不。如人饮水。冷暖自知。若不得恁么地。大丈夫何得自欺。因山僧举。从今日为始。既往不咎。以后决不可如此差过。决定要知落处。诚有如是决志。有如是猛烈。可谓彼此不相辜负。如不相悉。啼得血流无用处。不如缄口度残年。
　　小参。烟雨盗将山色去。溪风送得水声来。本来法法皆如此。莫教心识强安排。兄弟。众中若作境会。许你具一只眼。若作佛法会。打碎你头。何故如此。我王库内。无如是刀。虽然如此。要了世法。向佛法中会。要了佛法。向世法中辩。盖佛法世法。文字诠表有二。其实性则无二也。无二之性。即是佛性。苟悟如是佛性。则古今人事。古今佛理。古今世界。古今日月。曾不教你起心动念。然后得也。近有不识方便者。疑欲驱昏敌散。遣妄求真。或取静功。学死灰禅。看话头。觅义解。取舍既经於心。是非定干於念。可谓唐丧光阴。於理何益。珍重。
　　小参。目前无法。意在目前。不是目前法。非耳目之所到。大众。既非耳目所到。何有是非逆顺之可得也。然则虽非目前。要在目前以验其实。经中所谓行於非道。通达佛道。何为非道。即目前一切逆顺中。[打-丁+聿]身而过。无障无碍。是故提婆达多。是佛积劫恶友而云我。因提婆达多善知识故。令我疾得阿耨菩提。乃至证得三十二相八十种好。又云。一切众生闻提婆达多品。受持读诵。不复堕於三恶道也。如此。则岂非观逆成顺。繇非道而通达佛道耶。而今多见兄弟发心坐禅。因师友警策昏沉。勃然动其嗔心。以致诤论。似不如无情之木头也。何则木头者为良匠多方弹削。始成梁栋。如彼木头忽作嗔云。我在山中。大块载我。雨露滋我。何等自在。尔无端取我回来。多方薄我如是。则非惟不能成器。抑且为怪物矣。故曰生我者父母。成我者师友。假如衣冠不正者。即路人亦须相劝。何况僧称和合。和合则无诤论。既已结制坐禅。则和中最和者同结其心。共期出於生死。彼得即如我得。我失即如彼失。欲不使一人警策。可乎不可乎。
　　径山小参。坐禅已一月。那事曾未彻。不肯自承当。从教眼出血。且道何故如此。不见道佛为你不得。天为你不得。人为你不得。父母为你不得。师友为你不得。必须自己解作活计乃得。有等兄弟见恁么理论。便不信有妙悟。不肯做功夫。向册子上学些现成话。凑合几转语。以当自己平生事。岂不云大错也。何也。古人等闲出一语句。掷地作金声。透过一切声色关窍。一切文字义理。皆洞根源。不为障碍。七通八达。罗笼不住了也。你这一转语。果得恁么地相应么。於生死中真得解脱么。若也未得。且不可掠虚。须要老实做功夫始得。又有一等兄弟。更作种种计较。乃云必须做静功。静功做不去。乃云动亦何尝不是。或云念佛自然心静。或云念佛颟顸。不若参禅。简点昏妄根源。根源披露。自然昏妄自除。或云参禅儱侗。不若看教。有文字可则。有义理可凭。岂彼无义味话头。而能自了。或云教惟文字。互立互破。曾无实义。若不参禅。了悟自心。终不济事。作如是等种种计较。可谓徒丧光阴。於理何益。径山不会谭禅。祇可点病。是病非病。诸兄弟各自知时。若还点着痛处。各各自求对治。若也无病切勿好肉挖疮。珍重。
　　小参。秋雨足。年谷熟。处处唱尧歌。人人咸鼓腹。大众。只如太平无象。八表归降。直得销兵器为农器。改旌旗为酒旗。不动干戈而坐见胜负者。且道是什么人曾恁么来。昔者鼓山赴闽王请。雪峰云。雪峰门下好一只圣箭。射入九重城里去也。孚上座云。不然。待某甲勘过始得。乃自赶至中途。问云。师兄向什么处去。答曰。九重城里去。问曰。忽然三军围绕时如何。答曰。他家自有通霄路。曰恁么则离宫失殿也。答曰。何处不称尊。孚即拂袖便回。举似雪峰。峰云。他有语在。孚云。这老冻侬犹有乡情在。峰便休去。这公案。诸方少有定断。径山不惜眉毛。为你诸人作口业去也。一人死中得活。好手手中呈好手。一人半路抽身。得便宜处失便宜。雪峰道好只圣箭射入九重城里去也。不知早是抛钩掷钓。孚云。待某甲勘过始得。岂知盲龟跛鳖已纳败阙了也。回来举似。大如把髻投衙。峰云。他有语在。须知也不是好心。孚云。老冻侬犹有乡情在。祇识贪前。不觉错后。他也未必要显胜负。只为圆成前话。岂知家贼难防。所以祇似个赤土涂牛奶。是伊雪老无齿大虫伤人不知痛。所以便休去。若是庞公少这一句不得。大众。径山恁么批判。你诸兄弟还肯么。若是久参上士。是伊定知雪峰做贼处。若是新学初机。切不得一向在他三人分上着脚。直须自己打开胸襟。方始知他落处。今日径山不会谭禅。一向依门傍户布满地葛藤。我今还以古人现成偈句举似。良久云。善哉三下板。知识尽来参。既善知时节。吾今不再三。
　　小参。俱胝和尚一指禅。三十年来用不残。冷眼看来犹未是。后人不可被颟顸。大众。诸方尽传。俱胝和尚初住山持咒时。有尼名实际。来戴笠子执锡。绕师三匝曰。道得即下笠子。如是三问。师皆无对。尼便去。师曰。日势稍晚。何不且住。尼曰。道得即住。师又无对。尼去后师叹曰。我虽处丈夫之形。而无丈夫之事。不如弃庵往诸方。参寻知识去。其夜山神告曰。不须离此。将有肉身菩萨。来为和尚说法也。逾旬果天龙和尚到庵。师乃迎礼。具陈前事。龙竖一指示之。师当下大悟。自此凡有学者参问。惟举一指。别无提唱。有一供过童子。每见人问事。亦竖指祗对。人谓师曰。和尚童子。亦会佛法。凡有问皆如和尚竖指。师一日潜袖刀子。问童曰。闻你会佛法是否。童曰。是。师曰。如何是佛。童竖起指头。师以刀断其指。童子叫唤走出。师召童子。童子回首。师曰。如何是佛。童子举手不见指头。豁然大悟。大众。这一着子。若在指头上。为什么童子断去指头才悟。若不在指头上。为什么和尚竖一指。更无别语。你们若能真实悟去。则知山僧所云不可被颟顸。非为故抑也。余句不录。
　　为刑部陆西源对灵小参。大丈夫秉慧剑。般若锋兮金刚焰。非但空摧外道心。早曾落却天魔胆。大众。且道般若有什么奇特。得恁么猛利。不见经云。一切有为法。如梦幻泡影。如露亦如电。应作如是观。且道如是。作么生观。所以云。若以色见我。以音声求我。是人行邪道。不能见如来是知一切色声到般若分上。都用不着。故曰般若如大火聚。四面不可入。且道有什么凭据不见世尊敷座而坐。未尝开口说个元字脚。而空生便云。希有世尊。古人所谓待他开口。成得个甚么。只这个赞叹处。便见他父子共秉金刚王宝剑。当头一挥。直下无你用心处。无你思惟处。无你分别处。无你计较处。囫囵无一些缝隙可得。天魔外道欲何为耶。空生见此奇特。一切无敢近傍。而未审如来以何为护念。以何为付嘱。后世发菩提心者。应云何住。云何降伏其心。而世尊无他辞。但曰应如是住。如是降伏其心。如水注水。似空合空。一部般若六百卷。不消如是二字。已周足了也。昔者空生於岩中打坐。释梵散花。问曰。散花者谁。答曰天。曰何以散花。答曰。尊者善说般若。故我散花。曰我无言语。何为善说。答曰。尊者无说。我等无听。惟无说无听。是名真说般若。噫。帝释大似以赃枉诬。而不知空生反受其益。既亲从此中来。见世尊默然。便云希有。所谓曾为浪子偏怜客。大凡处世有所作为者。未有不本过去曾向个中来者矣。兹者吏部尚书五台陆公。受佛付嘱。秉护法心。现宰官相。游娑婆界。所以尝闻往阿育礼舍利。而舍利放光若五车轮。故浙西东一带佛法。莫有不蒙其力者。其子刑部西源居士。克肖乃父。禀性仁慈。为人心切。日持金刚。一生不易。敢於有为。惟善是从。所以朝野莫不称其为善人也。若非真正克家之子。安能不违乃父所教如是切耶兹者捐馆以来。已及一年。乃弟季君请山僧对灵敷扬法旨。山僧自愧无能。且将就依经傍教。引一二句。用赴所怀。经云。妄认四大为自身相。六尘缘影为自心相。譬彼病目。见空中花。及第二月。善男子。空实无花。病者妄执。世人闻此。莫不惊疑。未能即信。惟我西源居士即今四大分离。六根不有。於大寂定中。亲证这个境界。回顾旧日所为一一不然。还肯么。若能自肯。便乃优游亦华藏世界。出入於寂灭场中。见闻觉知。旃檀林里见如来。俯仰折旋。菡萏花中瞻圣像。仰烦大众念弥陀经。送他一程。
