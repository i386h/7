<!-- { "loadSidebar": true } -->
续藏经   湛然圆澄禅师语录
　(门人)明凡录 丁元公．祁骏隹 编
 会稽云门湛然澄禅师语录序

　　万历天启时。两淅之间。有湛然圆澄大和尚。发大愿。起大慈。握大机。转大用。以匡济乎末流。一语一嘿。一动一静。凛若电掣霜威。纤翳泯绝。然而煦和春烨。悦可众心。亦若鼓棹扬帆。渎涔等戏。然而覆艇驱澜。咸归海岸。数十年间。不知几千万人。皆令无余涅盘。而灭度之矣。抑知其源乎。按菩提达磨七传青原思。十一传至洞山价。权开五位。善接三根。于是洞上一宗。始盛行于世。为青原之第五世也。九世传梁山观。十二世传芙蓉楷。十六世传王山体。三十世传慈舟念。三十一世传至云门。其勘验之精明。磨炼之微密。若萃从来诸祖秘奥家法。而运之指顾间者。故智与行到。行与智符也。亦知其时乎。按石头迁时。当唐德宗贞元年。药山俨当文宗大和年。云岩晟当武宗会昌年。而洞山价当大中之末。至懿宗咸通年也。云居膺当昭宗天复年。同安丕。同安志。至梁山观。太阳玄。乃当宋仁宗天圣年也。投子青当神宗元丰年。芙蓉楷当正和年。丹霞淳当徽宗宣和年。长芦了当宋高宗绍兴年也。若天童珏。雪窦鉴。天童净。石林秀。青州辨。太明宝。玉山体。雪岩满。万松秀。雪庭裕。灵隐泰。还源遇。拙才淳。松庭严。凝然改。无方从。月舟载。大章书。大千润。慈舟念。至于云门之时。当国朝神宗熹宗间。洞山一派。亦如膏尽之灯矣。和尚忽于明灭之际。灼焉普照。顿令数百年阴昧。一旦消除。虽身没之后。至今犹愈明盛也。抑知其源之正乎。按云居膺。至今云门澄。直从洞山正宗传脉。盖以双眼圆明。之谓正传也。余敬慕之深且久矣。兹有法嗣弟子宝寿　大师。广会法属。示以和尚语录。全稿编为八卷。请序于余。呜呼和尚之道。言语之所莫宣。知解之所莫测。即今所录之陈言故事。亦未足以见和尚之万一。余亦安能指虚空作赞颂。以仿佛之哉。虽然。虚空之体。非言可诠。而不拒余序言之也。夫续佛慧命于末法之时。开示一切悟入佛之知见。知见正而和尚之大愿至矣。是则一言一行。永住世间。即为应世之资。即为究竟之地。不然身逝声沉。未有不舍正而趋邪者矣。余尝慨今之人心邪污日甚。幸有是录。为真语。为实语。为如语。为不诳语。为不异语。盖实繇洞达源底。不思议中流出。故能绝彼摭袭铅华。思惟识解之路也。则所为书。上与诸祖。并行于世。阴裨皇图。光赞佛乘。於圣教。岂曰小补之哉。是为序。
　　赐进士出身通议大夫资治尹南京太常寺卿前通政使司左通政署司事侍经筵讲尚宝司卿奉命典试山西正主考持节册封衡籓正使奉勅提督福建学政布政司参议兼佥事奉勅提督湖广学政按察司副使南京礼部祠祭司郎中钱塘葛寅亮顿首拜撰

　　会稽云门湛然澄禅师语录目次

第一卷
　　上堂

第二卷
　　上堂

第三卷
　　提语

第四卷
　　小参　　晚参　　普说　　茶话

第五卷
　　颂古

第六卷
　　问答

第七卷
　　请示　　书问　　佛事

第八卷
　　赞　　记　　铭　　序　　跋　　疏　　引　　偈　　诗　　辞　　歌　　塔铭　　行状
　　 

　　会稽云门湛然澄禅师语录卷第一

　　　　门人明凡　录
　　　　吴兴丁元公山阴祁骏隹　编

　　上堂

　　万历甲寅二月吉日。众请师开法於云门传忠广孝寺。结制上堂。拈帖子云。有目皆见。有耳皆闻。公验分明。更无藏覆。大众未委。仰烦维那对众宣读。读竟。指座云。这段因缘。乃云门老人一千年前断不了的公案。烦山僧与他结欵。及到此间。已有须弥灯王如来。与大众真实说了也。不可更要山僧纳败阙好。还会么。如不会。莫谓山僧相瞒去也。升座拈香云。这一瓣香。遇贱即贵。逢强即弱。无明林里栽来。烦恼场中涌出。特伸供养十方常住三宝本师释迦牟尼万德世尊。灵山会上诸大菩萨缘觉声。闻西天东土历代祖师护法天龙。并仗此香。普同供养。惟冀一音圆演。随类各闻。法雨普沾於沙界。慈云广布於大千。再拈云。如天普盖。似地普擎。四域八荒。均沾化育。端为祝延　今上皇帝万岁。惟冀风以时。雨以时。人民感有道之君。巍巍乎。荡荡乎。在处乐无为之化。再拈云。一生辛苦。半世殷勤。撞着没眼睛的老和尚授我折脚铛子。特为拈出。虽然家丑不可外扬。也要人天证据。供养北京大觉堂上嗣曹洞正宗第二十六代清凉大和尚。用酬法乳之恩。次伸供养云栖堂上莲池大和尚。用报授戒之恩。惟冀生生恒作度人师。世世常为善导者。敛衣就坐云。香已拈了。若是佛法。不敢说个元字脚。何也。不见经云。是法寂灭相。不可以言宣。诸佛榜文证明。更教说个甚么。虽然如此。事无一向。今日结制之辰。不可杜口去也。山僧直以十方总作一个大伽蓝使一切人行住坐卧。尽在里许。动静云为。着衣吃饭。屙屎放尿。待客迎宾。也在里许。止静放参。也在里许。甚是纵横。甚是自在。无可不可。岂不谓无碍大解脱门。若是初心学者。既无如是威光。且向三条椽下。七尺单前。放下身心。牙关齩定。各将本参话头顿在面前。如靠须弥山相似。直教心心无间。念念无亏。行住坐卧也如是。屙屎放尿也如是。着衣吃饭也如是。动静忙闲也如是。打成一片。不较多也。正好前进。若不前进。正所谓堕在死水。古人所弃。若是活水神龙。定向洪波浩渺处兴云布雨。今有一等将个阿弥陀佛记在怀中。昏沉散乱。打作一团。不分皂白。虚度一生。或有强作主宰。半昏半醒。坐得一两炷香。唤作坐禅得定。或有向方册中记得名相。谓之通教。或有向古人方便语中。记得两句。谓之悟道。谓之通宗。如是等有一百二十种痴禅。如永明所论。尔今槩天下莫能逃其所斥。若是真正为生死的。决定不入此邪见丛中。更有一般参禅之流。从善知识边。领个万法归一一归何处。口虽提持。心不绵密。大似春禽昼啼。有甚用处。予劝兄弟。各将自己本参话头。着实参去。定有下落。若肯相委。从今日始。挺起脊梁。抵死挨拶。必无相赚。如未即信。更有一偈奉劝。偈曰。挺起脊梁生铁铸。放下面皮莫回顾。直如香象绝金锁。若不如是何劫悟。
　　观音示现日上堂。今此娑婆国。声论得宣明。初心易成就。实以闻中入。已过关者。各安本位。未过关者。新云门与你发机。拍尺云。闻么。谅非耳聋。决定是闻。既闻已。作么生说个入的道理。会么。若也不会。山僧用老婆心引葛藤去也。经云。初於闻中。入流忘所。所入既寂。动静二相。了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。大众。看看。此是菩萨所说。为什么出山僧口。若是山僧所说。为什么说是菩萨事。兄弟。不得作山僧看。亦不得作菩萨看。各人贴向自己鼻尖上。仔细体究。还推得到菩萨分上么。还推得到山僧分上么。正当恁么时。说是山僧。却是菩萨。说是菩萨。却是山僧。说是山僧菩萨。与你料掉没交涉。说是你。与菩萨山僧。料掉没交涉。若恁么觑得破。观世音菩萨即今年今月今日今时降生。亦即於此时成道。放大光明。现大神变。转大法轮。於一一手结无量宝印。一一口宣无量密咒。状似涌泉。利益无量众生。以正眼看来。犹是一场大梦。何况西礼白华。东朝普怛。一向推在他人分上。自己脚跟下一段光明蹉过不知。若作如是见解。菩萨岂在今日降生。已於无量劫前灭度了也。拈拄杖云。菩萨降生也。见么。良久云。是处是弥勒。无门无善财。
　　上堂。云门扇子[跳-兆+孛]跳。今日拈来好笑。云何露柱怀胎。生个儿子高叫。大众。且道是何音响。还有人知消息么。若无人知。山僧代通去也。作哇哇声。复云。诸人若还解笑。一切不曾欠少。若欲更问如何。驴年去也未了。众中还有问话的么。若有。出来。祇要打草惊蛇。僧才出。师云。真是一场业地。捉拄杖下座。
　　上堂。维那白槌云。法筵龙象众。当观第一义。师云。木上座未举已前。早是漏泄了也。既举已后。也有为人处。不教人举心动念。牵眸侧耳。何也。你若举眼则瞎却汝眼。侧耳则塞却汝耳。动念则塞断汝意根。这个木上座有如是英勇。如是威光。如是自在。如是力用。时有僧拈蒲团出外。师云。且喜。若真正恁么。释迦牟尼佛是诸人左右的奴。达磨老臊胡是通事舍人。三乘十二分教是破故纸。一千七百则公案是着故破草鞋。大众。适来有人闻恁么举。已领出门外去也。教山僧更说个什么即得。还会么。若也未会。不妨山僧向十字街头说书去也。清明时节雨纷纷。路上行人欲断魂。借问酒家何处有。牧童遥指杏花村。这孩子错指人路也不知。若是问山僧。借问佛法何处有。但向他道。陶公岭在面前存。
