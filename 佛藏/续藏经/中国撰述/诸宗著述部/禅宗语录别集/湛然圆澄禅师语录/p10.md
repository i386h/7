<!-- { "loadSidebar": true } -->
　　燃塔灯。夜参。是灯不自照。非灯不照他。是非都去了。皎洁永无差。大众。此人人顶门上这一着子大事。辉今耀古。无欠无余。本来现成的。为甚么都云不会。争似性泉等一班居士各出己资。共转大用。来此福城寺。燃点塔灯。直得巍巍乎若须弥之峙大海。煌煌然若火树之开鳌山。自一灯而至千万灯。灯灯无尽。与星斗夺其光辉。从一级而至六七级。级级腾空。与太虚为其伴侣。此不碍彼。彼不碍此。复能周遍互融。彼即是此。此即是彼。故得重重无尽。孤明朗照。毋论人类鬼类地狱类畜生类。一念便超诸佛地。烁破昏衢。不管事障理障所知障烦恼障。剎那消入妙菩提。如斯胜利。赞莫能穷。简点将来。犹是庄严边事。若论人人本分上又且不然。这一着子。非明非暗。非色非空。实谓千日不足并其耀。万圣不能掩其辉。亘古亘今。曾无间然。苟能一念知归。便同三世诸佛。较前功德。百分千分万亿分百千万亿分算数譬喻皆所不及。汝等兄弟还肯承当么。若也不肯。山僧引咎自归也。良久云。祇这无明种。高明朗太虚。
　　夜参。吾心似秋月。圆满光皎洁。无物堪比伦。教我如何说。噫。大小寒山。徒为文殊后身。口门窄。说不出。老朽又且不然。吾心似秋月。圆满光皎洁。无物堪比伦。云门已漏泄。大众。且道云门大师作么漏泄。良久云。胡饼也不记得。
　　夜参。未明出世。泼天豪富总虚花。若了自心。赤骨贫穷也快乐。大丈夫。须猛煎。割世网。断狂业。急省取。牢把捉。胸中荡荡地。时内惺惺着。见闻与觉知。及早寻下落。天堂与地狱。皆是自心作。诸行无常一切空。即是如来大圆觉。
　　夜参。依经解义。三世佛冤。离经一字。即同魔说。所以奄提遮女问文殊师利云。明知生是不生之法。为什么却被生之所缚。答曰。其力未充。昔者进山主问修山主曰。明知生是不生之法。为什么却为生之所缚。答曰。笋毕竟成竹。尔今作篾使得么。进曰。将谓你是个人。见解如此。修曰。某甲祇如此。老兄又如何。进曰。此是监院房。彼是厨库房。修不肯。问地藏。藏答曰。此是知事房。彼是常住房。二人礼谢。大众。修山主参得文殊禅。不依经。不离经。如同一模脱出。为什么地藏父子不肯他。须知祖师门下别有长处。众中还有人道得。出来伸气。如无。老汉自道去也。良久云。壶中有世界。别是一乾坤。
　　夜参。学道无他术。只要心真实。远离虚妄缘。与佛为等匹。若也指东不着西。唤南却作北。如此修行者。云何免地狱。诸佛与菩萨。扪心常痛哭。呼唤不回头。怅然摩胸腹。若得一个肯。千足与万足。
　　夜参。千兵易得。一将难求。斩将破关。立地封侯。立地封侯即不问。还有斩将破关者么。若有。丝毫瞒你不得。若无。不妨瞒你诸人去也。今日维那频请老朽上堂。我道不上堂即上堂义。何以故。若待老汉登曲录木床。鼓两片唇皮。弄鬼眼睛。成得什么边事。所以古人道。闭门打睡。接上上机。顾鉴嚬呻。曲为中下。今日有僧举黄侍郎问云栖大师。昨夜老鼠唧唧。说尽一部华严经。云栖云。猫儿突出时如何。黄无语。云栖自代云。走却法师。留下讲案。我闻堂中有僧着语云。拄杖头上灰厚一寸。是何言欤。未审这一转语。点黄侍郎。点云栖耶。凡所发言。须与公案合辙。岂可儱侗。若问山僧即不然。猫儿突出时如何。直向他道这畜生。老僧不识佛法。但为诸方点病而已。

　　普说

　　佛涅盘日普说。今朝二月十五。处处敲锣击鼓。报道释迦如来今日涅盘。一切人天以乐为苦。何故如此。不见经云。如来证涅盘。永断於生死。若能志心听。常得无量乐。且道作么始得。古云心佛众生。三无差别。佛所以异众生者。洞知生死根元。无生死可断。故称永断。众生所以异於佛者。为生死所转。枉受轮回。是以六道全不知有生死可出。二乘执有生死可出。有涅盘可证。於无取舍中妄兴取舍。为佛所诃。惟有诸佛。生死涅盘。平等勘破。是称世尊。无与等者。噫。大丈夫汉这一坐具地。阿谁无分。让他古人。不见世尊初生。便乃指天指地。周行七步。目顾四方。曰天上天下。惟我独尊。兄弟。将个惟我独尊贴在额角上看看。还推得到世尊分上么。虽然。也不得草草。即如如来舍王宫。往雪岭。修行苦行。岂不为垂范后昆耶。不知今时兄弟一出家来。不行一日行。不看一句经。不见一个知识。不参一日禅。不用一时工夫。便乃现成受用。自称悟道。诳吓男女。作地狱业。新云门敢曰。你所悟的。从何因缘。是何道理。从谁印许。世尊成道。於尘点劫前。尚藉悟繇。乃云奇哉众生皆有如来智慧德相。良繇妄想执着。不能证得。是后东西两土祖师。证悟分明。授受不乱。各有源流。莫不为辟除邪慢。使真灯不断者也。兄弟。若欲真正期脱生死。继彼慧命。不消别求方便。只将永断於生死话头顿在面前。但看父母未生前是何面目。从何处来。以不知来故。名生是一大事。此身败坏。向那里安身立命。从何处去。以不知去故。名死是一大事。即此一大事。目为佛知见。如来以之开示。众生以之悟入。悟入即是永断生死。不悟即是枉受轮回。其间有个兄弟出云。澄长老。将谓别有长处。元来依经教。引葛藤系缚人。只如真实分上。曾有所谓生死涅盘耶。老兄。你且说得极是。真实分上元无这话。经云。妄认四大为自身相。六尘缘影为自心相。身心既是妄认。何处更有生死涅盘耶。又云。如梦中人。梦时非无。及至於醒。了无所得。真得恁么地也无。且如梦中所见山河大地草芥人畜。喜怒哀乐。乃至身心。与觉何异。譬如梦中杀人。事露被捉。拷逼万端。求脱无计。苟得一醒。了不可得。非遣之不可得。非用功不可得。是毕竟不可得。非惟苦乐之境不可得。乃至梦中身心亦不可得。兄弟。如今觉时能如梦觉否。若不如是。切不得言语抵释好。古云。毋自欺也。实是个自欺不得。无常到来。无人相替。如相委悉。直下提持。如未即信。山僧有末后句。举似大众。拈拄杖云。会么。会即便会。不会。到方丈来问。
　　云岫庵回泉师请普说。通玄峰顶不似人间。心外无法。满目青山。韶国师不妨为一代宗师。发言吐气。尽事尽理。合宗合教。万古之下。莫有继其迹者。山僧到此云岫庵中。事事有别。何也。群峰环拱。大海汪洋。城市烟村。尽目所收。森罗万象。一印无异。水现琉璃之色。山呈金碧之辉。黄龙现於畎亩。白米堆於仓廪。尧风荡荡。村落闻击壤之声。舜日辉辉。稚子鼓讴歌之舞。太平之治。无可加焉。何须更觅玄妙。互相是非。以心逐心。是为心病。还有不动干戈而坐致太平者么。若有。则四恩三有。一齐报足。若无。出家儿父母甘旨不供。国王差役不及。恰好趂此无事之秋。把个父母未生前这一着子。顿在目前。朝参暮扣。肩膊上担子折。脚跟下红线断。作洒洒落落的衲子。也不枉此娑婆世界里走一遭。亦不枉离亲割爱出家行脚志气。虽然。此是世间第一等好事。须是好汉得而为之。举大明国仅得一二而已。其次。则根机未逮。力量未充。不若向万行门中。老实行将去。所谓人所不能学。我当学。人所不能行。我当行。人所不能忍我当忍。人所不能舍我当舍。更把一句阿弥陀佛牢牢把住。不令斯须放空。时节到来。功夫纯熟。导师为你说破也未知。山僧本为游山至此。而回泉老师挽我登此宝座。演扬法要。山僧自忖无甚奇能。只可借他古人现成语句。代为举扬。若论本分上事。你诸人只好自参。全靠山僧不得。还有自解承当的么。若无。不妨我游山好。更有一偈举似大众。山海田园一目呈。不教心外觅无生。圆通自是超声色。忽听鸦呜三四声。
　　普说。兄弟。山僧无甚长处。但以强记。祇记得古人现成话。你诸人或曾看教。或参公案。记得些闲言剩语。人前问答时便有。闲居静坐时便无。是名活了不得死。此病最重。若欲治者。必须把从前恶知恶见。尽情放下。把个死话头顿在面前。直待冷灰荳爆。方始痛快。或有一等汉。终日死堆堆地坐。恰似三家村里土地相似。动也动不得。古人目为黑山鬼窟。这个唤做死了不得活。此病亦难治。若欲治者。必须把个话头玲玲珑珑提将起来。左看右看。一念看破。始知从前都是错用也。或一等不死不活的。却无病痛。正好用工。如广额屠儿文殊石巩之辈。一闻便悟。盖其无病故也。大众。山僧所举。并是真实。如能相委。决不相赚。
　　普说。难难难是遣情难。情尽圆明一颗寒。方便遣情犹不是。更离方便太无端。大众。遣情犹易。惟做长老为是非主人更觉其难。所以智者大师云。我不匡徒领众。位在六根清净。以领众故。祇在五品。噫。圣人犹有此言。况凡夫乎。只如我此一狂弟子。甚为不作法。动大众念。欲留之。有违大众。欲遣之。有缺慈悲。倘彼失志还俗。即我损其善根也。故我世尊摄授调达善星出家者。恐其为轮王。众受害故。方便护持耳。此事在长老分上极为难。在众兄弟分上亦是一椿良缘也。何则。若是真正用工的。凡於善恶境上。少形念虑。已觉白云万里。何况於中论是别非。说好说恶。然这等说话。犹是初心分上事。若是大乘人见处又且不然。烦恼现前。则菩提成。观逆常顺。犹如莲花。故云。高原陆地不生此花。淤湿污泥乃生此花。所以菩萨自叙我五百劫修此忍辱。未知忍辱。为王割截。心无嗔恨。乃知忍辱。我成佛时。当先度汝。岂非因逆而成顺也。提婆达多。是佛积世恶友。经云我因提婆达多善知识故。疾得阿耨多罗三藐三菩提。岂非因逆疾证也。实犹乱世取封如反掌。非太平之可比耳。这个犹是佛对众生说。不对佛说。若对佛说。有所忍的境。有能忍的心。乌得名为佛也。昔者黄龙南公行脚至积翠。为书记。慈明为住持。初见其少丛林。心颇轻之。闻其升座呵贬诸方。一一皆其病处。繇是投诚。恳入室。慈明辞之再三。乃云。汝是云门下人。必解云门禅。当时洞山参云门三顿棒。还有吃棒分。无吃棒分。南曰。有吃棒分。明曰。恁么则终日鸦鸣鹊噪皆应有吃棒分。南公礼拜退。是后屡次请问前话。必以诟骂。南曰。骂岂慈悲耶。明曰。尔作骂会耶。南豁然大悟。兄弟。祇这是逆顺一着子境界。古人不作骂会。作什么会。还有悟处也无。看看。未透关的人。有甚么闲工夫。因他闲事长无明也。更有一偈。举似大众。触目不分人道蠢。见机而作又言奸。不知那样教人做。为人难做做人难。也不难。不见拄杖子。无心到处闲。抛下拄杖子云。不得动着。动着即打折你腰。
