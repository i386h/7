<!-- { "loadSidebar": true } -->
　　足下所述。甚有来历。但学道之人。一人所在也要到。半人所在也要到。此语虽浅近。於今时极有好处。何也。盖此事最细。佛出世时。莫大圣流。尚怀畏怯。而佛犹秘之。四十余年。末后拈花。始露消息。是知非易易言者矣。故如来於一乘。而开作三乘。展转调护。苟得开悟者。世出世间。宗乘教乘。广大差别。悉皆通达。辩才如海。问一知十。承当此事。可谓如水注一瓶水。更无少欠。非惟人信。抑且自许者也。迩来诸方大有不然。於教乘中。一无所据。但於古人机缘暗地凑插。或下一转语。或作一偈颂。以当平生。直恐烂泥里有刺。极须简点。予观足下偈颂。极有相应。但不知足下。於三乘十二分教。展卷释然无惑不。祖师机缘。一一识其来处意不。行住坐卧之间。得坦然无挂碍不。触境逢缘。一一自在不。所谓自在者。非谓於善恶不动为自在。要即恶以成利益。始名自在也。若不得恁么地。极须仔细。不得草草。若得恁么地。而足下云人嘉禾恐熟识踪迹之。即为有碍矣。故古人云。一切处不明。面前有物。是光不透脱。此亦是病。大丈夫汉。顶天立地。直须竖起金刚脊。放下铁面皮。初无畏怯。始称得无碍道人也。山僧一无所知。以足下问及。故以实语相覆。惟足下一一自己评勘。是非皎然。如欲深造。将如来了义大乘。顿在目前。如临宝镜。妍丑自彰。切不可以古人语为病。弃置佛语而一味弄无义味话头。是弃其师而重其徒。诸方病患皆在於此。当时药山大沩百丈诸大老。凡所出言。与修多罗合。皆繇宗教兼畅。故得光垂万古而不泯也。今足下真正要担当此事。所谓一人所在也要到。半人所在也要到。当尽心焉。

　　答李借假居士(名化龙。粤东南海人)

　　三复来书。知老居士宿承愿力。来此末世。现宰官身。求出世道。为众生作轨范也。不则妙年何能不为富贵所沈。而知有此事耶。相似知解。或者有之。何能决然长斋。若曰非再来人。吾必不信矣。蒙示依疏论净土话头等语。皆是途径之说。可信不可执。何以故。无真实立故。徒使人终日取舍劳心费力无益也。公何不体取六祖之言。不思善。不思恶。只恁么参。自然心入无生。湛然常寂。此语何等径直。远离途径。直下自信。所谓成佛。无尚於此矣。贫道自惭无德。空为海内所知。荷蒙玉翰遥颁。下情愧汗。不敢以繁词秽耳。仅以所知录呈。若能担当。则一念相应。即一念佛。百念千念亦复如是。切勿堕随言执见。说有禅可参。便作禅解见。说有净土。便作净土解。说有经论。便作经论。解。说有戒律。便作戒律解。如是等皆是随言作计。被他所转。迷背自心。终无了日。如云未悟者。公初不知有出世事缘。经论乃知。知即悟也。若云不能修行。此一念长斋已是修行。若推以广之。则万德万行。作福方便。皆从此一念发起也。若云未明大事。但看不思善。不思恶。两头坐断。中间自虚。此祖师之言。公能不信乎。若信则大事已明。不须更明。贫道所知。如是而已。

　　答推府王桥海

　　来翰云。悟了还同未悟。实如所论。但此事非悬料可了。必须实到这个田地始得。如某昔读荔枝赋。时中遥想滋味。或人问之。亦与强说。终不得无疑。前岁虽则已尝。犹未知其深趣。兹者备悉种类。滋味尽尝。较前看书与略得滋味时。岂不天渊乎。是故若能真正向这里歇心。自然无边差别。一念顿断。更要觅个疑处。了不可得。谅居士已到这个境界。非下情所知。今且问父母未生前。阿那个是居士本来面目。乞通个消息。

　　又

　　问。儒释不坏权实者。凡有施为。皆不出权。将谓实者离一切施为也。三乘人所见皆如此。惟大乘人所见不同。斩猫刈蛇。皆是满盘托出。非常境界。全体昭然。但人不能解耳。虽然。未到这个田地。切不可妄拟。昔玉泉皓禅师。尝制犊鼻裈。书历代祖师名字。乃云。惟有文殊普贤。略较些子。且书於带上。故丛林目为皓布裈。有乡僧亦效之。师见而诟曰。汝具何道理。敢以为戏事。呕血无及也。其僧竟如所记。故吾谓不可妄拟。昔者丹霞烧木佛。院主呵之而须眉堕落。所以不识此境界。斥之亦不可。故曰。如人饮水。冷暖自知。以是故知南泉归宗之辈。高提祖印。直示向上机关。非拨无也。若不是他说破。没世之人。安知有这个时节。惟居士明知此事。假兴诸问。作末世法眼。奈某智短。不副所问为惭耳。
　　又
　　居士垂问二段。直如银山铁壁。山僧不知所措。苟非日用真正留心个中。安能造诣如是之细也。然欲通其难。不外自己。舍己而别求。是不得其计矣。何则。佛说如幻。六祖云。不思善恶。皆所谓拨尘见佛。譬如有人流浪他乡。知识教其回家。必曰路中不可游荡。莫管是非。一直到家。既到家已。不妨治生产业。皆要用。幻与非幻。不必言矣。如此则在路不顾闲非。实为归家之正法。何无记之有。到家自有分外消息。不必预防无记而生疑也。又极乐人寿无量。佛寿亦无量。云何弥陀观音有泥洹。此有二义。一者佛对众生说。不对佛说。故曰众生病故。菩萨亦病。若众生病愈。菩萨亦愈。二者佛有二身。一者法身不属生灭。二者报身修因报得。众生之寿无量者。对此方百年之说。如玄门称千万年为长生者。对短说长。故报身之无量。非同法身之无量也。要而言之。佛为度众生故。示生三界。既有所度之机。机尽则应亡。是为泥洹。夫泥洹者。不生不灭之谓。非永灭不生也。又娑婆与极乐无垢短长较量者。此皆约报境而言。非真境也。境既属报。其长短自不能同矣。吾以义推之。娑婆之名堪忍。以能忍苦故。极乐反此。总名对待。而不若无垢者。以其苦乐两忘故也。又云。势至不泥洹者。彼大菩萨愿力持故。若云弥陀灭后。观音势至相次绍位。亦未有不般泥洹之说。但后后耳。所言弥陀化身多者。亦众生心数。念念出生。有何数量。如此。则三十六万亿。犹是对机之数。况藏中无文。故云栖大师斥之。吾谓但恐不能实悟耳。如能真悟。则佛及众生。大小数量。此界他方。皆是迷顽妄想安立。若悟菩提本无所有。故曰。但有言说。都无实义。管见如此。谅居士有格外之识。非下情所知尔。

　　答张少尹

　　承示。未有佛时。先有某甲。此言虽则近理。恐未尽善。不见道圣名凡号。总是虚声。殊相劣形皆为幻色。又云。用棒用喝时。皆是以无情剑。斩断是非。似则也似。是则未是。不可背地里说兵书也。且如现前尊夫人有病。而足下便云累不能脱。此岂不是德山棒。临济喝耶。正恁么时。不知作么生斩。况日用纵横。是非关锁。总是个德山临济。大须着眼。不可说了便休。至嘱至嘱。

　　答陈麓亭居士

　　接手书。知足下用心。非泛泛者比。但此事极易。日用现前。举心动念。便觉云山万里。苟非真得一回汗出。要脱生死恐未能耳。何也。盖此乃不思议境界。略涉思惟则已不是了也。其过在乎当人。不贵妙悟。祇欲将文字凑合。容易明白。不知这个容易。却是大病。若真正发明。一切差别因缘。当念氷消。更无疑滞。犹演若之得头。狂怖顿除。何处更容疑惑。如欲更问于人是我头耶。非我头耶。其狂未省耳。繇是而推。敢问足下。只此一偈之外。一切差别公案。得释然无疑否。於生死分上。得脱然否。如或未能。则此偈未必然矣。愚末无知。敢尔直言。谅居士个中人必不我罪。

　　佛事
　　雪夜为达观大师茶毗

　　达大师。达大师。生前好恶相半。灭后是非两忘。天人已失依怙。四众永没舟航。大地一时变白。松涛彻夜颠狂。吹散许多障碍。竖起无上法幢。大师来也。在什么处。却在山僧笔尖头上放光。那知音的搥胸叫屈。那不知音的徒自悲伤。偈曰。石火光中着脚。电光影里翻身。当场烧却皮袋。踏碎毗卢顶[宁*页]。露出本来面目。千圣莫有知名。只解自问自诺。休言无臭无声。

　　为澜日华侍者举火

　　祇望曾参养曾晢。谁知颜路泣颜渊。他日音书报慈母。哭声儿子叫声天。华侍者。听我宣。若欲脚下承当。须悟父母生前。大众。父母生前即且置。只如四大败坏后。你一灵真性向什么处安身立命。还会么。若也不会。须得山僧痛下毒手。与汝槌拶。不比临济棒。德山喝。直下要与诸方别。提起一把无明火。烧得髑髅顶门裂。顶门裂。露出当先那一着。掷火把云。犹如大梦获醒时。心纵精明向谁说。

　　为信侍者封关

　　揭却拄杖头。封却布袋口。分付主人公。心猿莫外走。信侍者。还肯么。匙钥在山僧手里。繇不得汝也。直教一千日后。与汝相见。封竟乃云。锁则锁矣。封则封矣。未审还有人解得转身通气句也无。若无。山僧自道去也。竹密不妨流水过。山高岂碍白云飞。

　　妙峰和尚举龛

　　宝棺说法。特为末世不孝儿孙。金椁双趺。示彼将来可信之法。世尊一片婆心。现此未曾有事。争似我今日先师大和尚。放下身心。一切不管。恹此大众喧繁忻彼青山空寂。所谓此处不安身。自有安身处。

　　为松巢林上座举火

　　万里神光顶后相。着眼看时看不见。若教火内翻身后。打破虚空无两样。林上座还会么。须领略。放四大莫把捉。你须证。你须觉。忽然踏着来时路。始信从前都是错。须知净土有莲胎。不恋娘生这躯壳。这躯壳。与烧却。若也会得。当下安乐。其或不信。老僧与你下个毒手毒脚。全凭一把无明火。烧得大千无好恶。

　　会稽云门湛然澄禅师语录卷第七
　　会稽云门湛然澄禅师语录卷之八

　　　　门人明凡　录
　　　　吴兴丁元公山阴祁骏隹　编

　　赞
　　释迦佛

　　蒲团箕踞。默有所思。佛不念佛。如意施为。伴闲度日。审众生机。

　　出山释迦佛

　　举足下足。无非道场。指真自语。不许思量。森罗万象。全无伎个。这个如是。莫论青黄。

　　雪山修道

　　撇却王宫。甘守空寂。食柏餐松。一麻一麦。历尽艰辛。大事了毕。云月溪山。共转十力。

　　自在观音

　　巍巍独坐默无言。声色场中展妙玄。觌面不教观自在。反闻闻性却安然。

　　水月观音

　　明月波心宁有意。寂然不动两相容。去来自在如如体。略着思惟堕几宗。

　　矮弥勒

　　肚皮宽阔没星星。拄杖横肩大步行。三十丈身三尺相。不知那个是真真。

　　睡弥勒

　　放憨肚皮。提个布袋。荣辱不惊。安然忍耐。笑脸难买人不嗔。闭眼方名观自在。

　　浴弥勒

　　世人不识背后眼。这汉因抛一片心。枕子夜间曾摸着。谁论通身与遍身。

