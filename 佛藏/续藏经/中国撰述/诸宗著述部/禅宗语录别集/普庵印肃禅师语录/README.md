<!-- { "loadSidebar": true } -->
续藏经   普庵印肃禅师语录
　　 

　　普庵录卷之一

　　皇明成祖。永乐二十一年。四月。　御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
　　朕惟。如来以广大智慧。於诸人天。普作方便。为苦海之舟楫。畏途之阶梯。所以极功德之盛大。备名号之至尊。正觉妙道。流传印土。超天地。历浩劫。永永其无穷焉。
　　近代以来。有能具真如之体。契大慈之心。弘道演法。济物度人。使诸有情。均沾利益。功德昭着。不惟见诸当时。而且传诸来世。若普庵至善弘仁圆通智慧寂感妙应慈济真觉昭贶慧庆护国宣教大德菩萨。是已。惟菩萨。慧性圆通。根器宏厚。绍临济之法绪。领牧庵之宗旨。峻机玄辩。妙契华严。具足六通。游戏三昧。灵应莫测。变化无方。其住世也。心存利济。开化人天。凡有祷求者。随所愿欲。悉皆感孚。以故。四众倾仰。如佛在世。逮于示化之后。行业弥高。灵响益着。功德广大。难罄名言。於是缁流。辑其传法之派系。历世之岁年。悟道之机锋。类粹成帙。题曰实录。朕尝取而观之。究其慈心慧力。莫非御灾捍患。拯危救急。化人为善。而积其善因。戒人为恶。而脱其恶趣。所以振扬宗风。上裨益於王化。下利泽於生民。功德之盛。不可思议焉。然非有以表彰之。曷以称朕归崇尊显之心哉。是用进加鸿号。并为序诸编端。锓梓以传。非惟俾菩萨之　贶异迹。昭昭然在人耳目。而凡修习之士。览是编者。莫不严守毗尼。精修净业。皆得证无上菩提之果。而同囿於佛日照临之下。以共享太平熙皞之福於无穷。岂不韪哉。
　　右续文献通考第二百四十七卷载。
　　宝永辛卯。春正月。道忠钞出。置本录之首。
　　皇明成祖永乐十八年十二月封普庵师制曰。
　　朕惟。　佛道以慈悲为体。方便为用。超卓万有。拯拔群伦。广利济以无边。妙神通而莫测。不有丕承於法绪。曷能茂振於宗风。惟普庵禅师。万行圆融。六通具足。端严自在。变化无方。誓觉悟於群迷。普利益於庶类。如溥甘霖於六合。膏泽均沾。犹现满月於千江。光辉旁烛。眷此弘彰於灵化。式宜荐锡於名称。今特加封普庵至善弘仁圆通智慧寂感妙应慈济真觉昭贶惠庆护国宣教大德菩萨。於戏。教阐宗乘。传千灯之派系。功施幽显。福四海之生灵。翊我皇明。永臻至治。
　　右续文献通考第二百四十七卷载。
　　宝永辛卯。春正月。道忠钞出。置本录之首。
　　御制普庵至善弘仁圆通智慧寂感妙应慈济真觉昭贶慧庆护国宣教大德菩萨实录序。
　　苦海之舟檝。畏途之阶梯。慧性圆通。根器宏厚。绍临济之法绪。领牧庵之宗旨。峻机玄辩。妙契华严。心存利济。开化人天。四众倾仰。如佛在世。行业弥高。灵响益着。御灾捍患。拯危济急。化人为善。而积其善因。戒人为恶。而脱其恶趣。进加鸿号。并为序诸编端。严守毗尼。精修净业。皆得证无上菩提之果。而同囿於佛日照临之下。以共享太平熙皡之福於无穷。岂不韪哉。是为序。
　　永乐二十一年四月十七日。
　　御制加封普庵禅师制。
　　皇帝制曰。朕惟(云云)。超卓万有。拯拔群伦(云云)。如溥甘露於六合。膏泽均沾。犹现满月於千江。光辉旁烛。教阐宗乘。传千灯之派系。功施幽显。福四海之生灵。永乐十八年。

　　传法宗派图

临济(云云)
五祖法演
龙门清远
牧庵法忠
普庵印肃
默庵圆信
　　雪庵师益　　寂庵印净

　　和光应世
　　年谱

　　乙未。师於是年。十一月。二十七日。辰时生。
　　庚子。师至是甫六岁。梦一僧。点其心曰。汝佗日当自省。既觉以意白母黄氏。视之。当心一点红莹。大似世之樱珠。
　　甲寅。是年八月。师依寿隆贤和尚出家。而和光应世生。
　　辛酉。是年四月八日。填祠牒为僧。礼寿隆贤和尚。为师。
　　壬戌。是年五月。师受甘露大戒。於袁州之开元寺。
　　癸亥。师是年入湘。访沩山牧庵忠禅师。师问。万法归一。一归何处。忠公竖拂示师。师有省。即回受业。是岁圆通生。
　　甲子。圆成生。
　　丁卯。圆[泳-永+正]生。
　　戊辰。圆信生。
　　己巳。十一月望日。牧庵示寂于黄龙。
　　癸酉。师三十有九。领使帖住慈化。因阅华严合论。至达本情忘。知心体合处。豁然大悟。徧体汗流。喜曰。我今亲契华严法界矣。自此弘誓。开化人天。
　　丙子。师四十有二。於五月。贤和尚示寂。七月师奉檄。兼管寿隆。
　　甲申。是秋圆通祝发於慈化。
　　己丑。师寿五十五矣。而弟子圆通。於三月三日示寂。七月二十一日。师索笔。书偈于方丈西壁。跏趺而逝。

　　悟道因缘

　　师讳印肃。号普庵。袁州之宜春人也。世姓余。绍临济十二世孙。牧庵忠禅师之绪。有宋之时。生於县之太平里。
　　初师未生时。邻夜有望其室者。祥光烛天。远近相谔。已而莲生道周。或现阡陌。众愈异之。及师生。五相丰润。即善世言。由是人始知为至圣之征。实乙未政和五年。十一月二十七日。辰时也。
　　庚子。宣和改元之二年。师梦。一僧点其胸曰。汝佗日当自省。既窹白母黄氏。视点红莹。大似世之樱珠。至高宗甲寅绍兴四年八月。遣师寿隆贤和尚。贤授以法华。师曰。诸佛元旨。贵悟于心。数墨循行。何益于道。贤甚器之。
　　辛酉绍兴十一年。四月八日。剃染。
　　壬戌绍兴十二年五月。受甘露大戒於袁州之开元寺。闻牧庵忠公。唱导沩山。师入湘访。问万法归一。一归何处。牧庵竖拂示之。有省。归寿隆时癸亥绍兴十有三年。师甫二十有九矣。
　　癸酉绍兴二十三年。使牒请主慈化寺。孝宗丙戌乾道二年。正月一日。始营梵宇。至四年十二月。落成。弟子圆通圆融圆成。勤勤赞襄。与有绩矣。旧传殿址。本李仓监施。而莫详开迹何代也。
　　师利世不伐。尝言。舍家出家。当为何子。披缁削发。本属何因。若不报国资家。虚负皇恩勑命。若不导化檀那。枉作空门释子。每楮衣粝食。藜杖芒屩。胁不沾席者。十有二年。
　　一日诵华严论。至达本情忘。知心体合。豁然大悟。徧体汗流。乃曰。我今亲契华严法界矣。遂示众曰。李公长者。於华严大经之首。痛下一槌。击碎三千大千世界。如汤消雪。不留毫发许。於后进者。作得滞碍。普庵老人一见。不觉吞却五千四十八卷。化成一气。充塞虚空。方信释迦老子。出气不得之句。然后破一微尘。出此华严经。徧含法界。无理不收。无法不贯。便见摩耶夫人。是我身。弥勒楼台。是我体。善财童子。是甚茄子。文殊普贤。与我同参。不动道场。徧周法界。悲涕欢喜。踊跃无量。大似死中得活。如梦忽醒。
　　良久云。不可说不可说。又不可说。始信金刚云。信心清净。即生实相。实相既生。妄想生灭。全体法身。徧一切处。方得大用现前。即说偈曰。捏不成团拨不开。何须南岳又天台。六根门首无人用。惹得胡僧特地来。
　　师一日。复举似心斋圆通二子云。达本情忘。知心体合。汝作么生会。二人顾笑云。未达。翌日各呈颂。师因题云。据宗眼一观。句到意未到。其体未合。其情未忘。不免强书数字歌曰。解佩令也。明眼人前觑着。三十拄杖不饶。为什么如此。不合雪上加霜。解佩令云。先天先地。何名何样。阿曼陀无物比况。触目菩提。自是人不肯承当。且轮回滞名着相。圆融法界。无思无想。庐陵米不用商量。血脉才通便知道。击木无声。打虚空尽成金响。栢庭立雪。一场败阙。了无为当下休歇。百匝千回。但只这。孤圆心月不揩磨。镇常皎洁。无余无欠。无听无说。韶阳老只得一橛。十圣三贤闻举着。魂消胆裂。唯普庵迥然寂灭。
　　俄有僧称道存。自蜀冒雪而来。既见师曰。此吾不请友也。遂相征诘。棒喝交驰。心心密契。僧曰。师再来人也。大兴吾道。非师其谁。因指雪书颂而行。自是广津梁。崇塔庙。御灾捍患。天动物与虽鬼神。莫测其变。符颂药水。验世非一。
　　尝自赞云。苍天苍天。悟无生法。谈不说禅。开两片皮。括地该天。如何是佛。十万八千。
　　己丑乾道五年。七月二十一日。沐浴书偈于方丈之西壁云。乍雨乍晴宝象明。东西南北乱云深。失珠无限人遭劫。幻应权机为汝清　○枯木救度。书毕。跏趺而逝。至冬十一月一日。奉全身于塔。
　　己亥淳熙六年。正月。弟子应世书。请临江艮斋谢公谔。铭其塔。慈昱不敏。膺二十三传之寄。因次其略。以晓来学。其诸灵应。详见内传云。

　　塔铭

　　佛之道。以慈悲为体。以方便为用。外此空谈虚说。苦志刻心。以至费日穷年。居岩走市。皆非佛之本意。故为其徒。而方袍圆顶去。亦必以是。而后得其正。
　　二十年前。余在乡。饫闻袁州有僧。号普庵者。其所得。非吾所知。而其事迹。深能动人耳目。所以江湖间。奔走倾动。以不得见为恨。然其谆谆。不过诱其为善。戒其为恶。证之以如何为吉为福。感之以如何为凶为祸。听者皆足以发其善心。而消其恶想。若此者。千万端矣。
　　至於世之所为缘事者。如修桥阙路。以济於人。凡波涛险要之处。在在多其所成就。其工力壮伟。规抚气象。照映山川。所以论修造功行者。必以普庵为说。佗方之兴工役者。亦多祖普庵之余。余亦叹未能一识。以偿宿愿。或过其桥。每谛观其题字偈颂。而钦羡之。大率出於慈悲方便。佛之道。其在此耶。
　　淳熙六年正月。其徒弟僧应世者。惠然遣僧持书。且出新荆南节度推宫欧阳世美所状行实。俱来。以塔铭为托。其言有曰。先师归寂。逾十年矣。每念法乳之赐。获大安乐。而缺典慊然于心。噫余固不能无前之说。则铭以为宜。
　　师名印肃。宜春县余氏子。六岁梦(云云)。樱珠。父母因此。许从寿隆院贤和尚出家。年二十七落发。越明年受戒。师容貌魁奇。智性巧慧。贤师器之。勉令诵经。师曰。尝闻诸佛元旨。必贵了悟于心。数墨巡行。无益於事。遂辞师。游湖湘。谒大沩牧庵忠公。因问万法(云云)。后归受业院。
　　癸酉岁。有邻寺慈化者。众请住持。寺无常住。师布衾纸衣。晨粥暮食。禅定外。唯阅华严经论。一日大悟。徧体汗流。喜曰。我今亲契华严境界。遂述颂曰。捏(云云)。自此之发为言句。动悟幽显。有不期然而然者。
