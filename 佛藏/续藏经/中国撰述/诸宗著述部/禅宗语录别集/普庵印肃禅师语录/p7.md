<!-- { "loadSidebar": true } -->
　　古人修道。如救头然。大事未成。如丧考妣。如今大肯。触目菩提。扟鼻孔也不得。工夫那有身心别想。常观自性。无异虚空。谛信不虚。万无失一。只可一粥一饭。长养圣胎。动静随时。堪为道种。若於普庵门下。欲求衣食。而饱暖。纵懒堕以贪眠。汝错用心。便宜速去。前面自有高楼酒店。杨州夜市。恣汝欢娱。饱作受用。应来道友。运力布心。粥饭随缘。休怀忿怒。料汝来此。不为衣食而来。只欲常闻诸佛法印。所以未举足时。先思益彼。若非自省。有过无功。更有日来云水。十方贤士。遇夜止可一宿。逢斋只可一餐。自家日用。与佗一般。佗事忙然。我亦尔。长安虽乐。不是久居。不若自安。方思利彼。不可害人。利众则众口赞叹。福自斯生。害人则众心怨恨。海水也枯。今生无福者。患在前生。若於雪上加霜。未免凝寒入骨。所得衣食之处。皆是鱼腹吞钩。未入腹中。被佗牵拽。欲脱无因。傍人笑怪。千生万死。烦恼杀人。所以维摩经云。布施汝者。不名福田。供养汝者。堕三恶道。一切人只欲苟佗心。不知自折本。能输机者。解算人之本。君子务本。本立而道生。道既已生。於我何求哉。道是万法之母。法界总入我心。且不见有一微尘。是心外之物。直须如是。始得无生。苟或未然。速须忏悔。岂不见。如今有福之人。非一人之所赖。利益无穷。尚犹转转慈悲。不生轻忽。此人向上增修。一遇明人。顿超佛地。
　　如今无福之人。现在衣食不足。语默如痴。动静无不干人。晓夕令佗作念。自不悔过。不信善言。一失人身。千劫受苦。无福者。不曾修种。报得贫穷。有福者。累生布施。广结善缘。才出头来一切具足。王苗相种。修行未见性者。可以受生。犹防失念。招得来生不如意。其余富贵。皆因累劫修来。一切下贱贫穷。无不是贪财还力。更有负鞍衔铁。拽把拖犁。水陆万类。众生业识。飞空着地。本源常寂。皆因妄念受诸形。贪食恋淫。发起无明之烦恼。直至如今。习气坚牢。宁受业而不肯回头。忽然债主相逢。连哭哀声苦告。如斯种类。时劫何休。相杀相淫。雠无间歇。
　　呜呼。惟佛大慈。演教标宗。当为何事。只欲一灵发觉。递相劝化出迷轮。若解背境观心。便入法王灌顶位。念念不舍。精进行持。假使铁轮顶上旋。定慧圆明终不失。如穷子获宝藏珍珠。遇贫人欢喜布施。只如布施两字。又作么生会。瞪目。(良久云)空花水月。一纳无余。迷时四生六道。悟时一颗明珠。○。珍重。

　　[祝/土]墙法语

　　古寺重新。尚无壁落。道场广阔。微力难成。若非外护布遮。那初地难坚牢戒堑。善男子。今幸太平时节。家国安宁。一身清净不遭魔。十二时中常自在。任性开解。诸恶莫作。调和意气。众善奉行。细明三界内无休。释老喻之为火宅。若不速出。必为所烧。三车现驾於门前。诸子好乘而游戏。周围功备。秘密圆通。常骑露地白牛。饱纳雪山肥腻。是知拈槌[祝/土]土。下下无空。瓦盖茅拖。明明知有。这一段大事。不可商量。发心只在自承当。休假众缘而成就。本非造作。自在天真。无形而触着磕着。触目遇缘。而物无非我。随事即理。而道不离人。智用无功。功无虚弃。且不同秦城万里。又岂比剑阁三关。任是铁壁铜墙。这里工夫无缝。八风吹不动。卓尔独存。劫火难烧。金刚不坏。圆如宝月。针札不通。远观包了达磨城。近睹天恢珠历落。善财遍参百一十城。未出这垣。周全本愿。弥勒楼阁。更无别处。再逢亲友。受用元珍。知道因师。而步步还乡。如暗得灯。而头头不错。咦。善男子。如今不歇。更待何时。戴角披毛。非干佗事。一失人身。万劫不复。修行者。如麻似粟。学道者。万万千千。难似达磨老胡僧。罕并曹溪卢上座。传灯满录。续光永焰者。能有几人。是处开山沩仰雪峰等。也不可得。天下洞府。海内名山。若非明眼无心。后代何求居隐。如今向佗屋里。翻作铁围。用佛言诠。堕谤教网。呜呼六趣卒未休时。个中少得其师业报。非众生咎。但信自心即佛。何劳向外驰求。一闻千悟世间希。便肯承当。今更少幸。助粮财成佛舍。好承兴势设包罗。汝若将来全体用。空中莫背老婆婆。

　　砌石阶法语

　　普通长石。万百年阶。用之为首。次第安排南泉山慈化院。唐时古剎。前后希人。岭贯杨岐。云通大仰。路连吴楚。舍接佳宾。一僧了事。而道号普庵。众信钦归。而二千六百。家家念善。户户讽经。填路布桥。利益群品。唯念佛而祝延圣寿。共崇福而愿贺太平。仰天扣地。而不退初心。护圣资凡。而虔虔在念。楼阁殿塔。佛事皆圆。唯不坏坏远功。莫若横铺石道。一人难辨。赖众同臻。万古千春。其功不朽。人财迁变。道果常存。如今不布待来生。何异冬收不留种。贫贱多而富贵少。布施希而作业深。道人心似白莲华。虽混泥而应不染。自能一善。深嗟众信无缘。不免广露化机。欲得抱金舍草。百年金宝别人收。一道石阶常普济。普济祇益施财人。无分难求君莫怪。幸希回首莫迟疑。今日不知来日事。千丈百尺量。而饭食与工资。坚实无穷。我等不求纤毫利养。善心难发。知识难逢。一回相见没良缘。后会重亲谁解后。俟当工毕。刻石标名。今古不差。须教明白。一丈约两千半贯。一尺成一十五旬。分寸不空。定还成就。幸甚。

　　修造法语

　　本院香花古剎。乃自先代李仓监请额。施地创兴。不记年代。续后此方众信不断修崇。而且见遗题古殿梁栋。曰景祝二年也。殿宇虽坏。而莫道俨然常存。风俗虽变。而其善心犹在。呜呼。生灵之所以往来者。六道也。其道则一。六唯心变。若得六用一和。即是如来出世。若只梦想不开。未免披毛戴角。善男子。莫错会。返本还源。了心悟法。不是这个道理。岂不见。古德才见宗匠。有许建化。引入后进。佗便道。切莫教坏人家男女。何况广造。舍木输金。竖殿立像。演法开堂。诸佛岂不嗔呵。祖师未肯相许。经云。虽是善因。能招恶果。达磨西来。单传心印。不立文字。直指人心。见性成佛。众生本是佛。达本非众生。君子当务本。本立而道生。道既已生。知无我人众生寿者。方可入无相三昧。随机设化。指彼迷徒。归自本心。与佛法非同非异。应无所住。而生其心。即是大解脱人也。此人无眼耳鼻舌身意。无色声香味触法。亦无所得。故不妨似水月空华。示导众生。盖缘一切众生。自背觉合尘。经於多劫。生灭不停。习气包缠。断福德种性。於此净心。不能顿契。是以古圣权设像法。指归实际。所以永嘉大师云。觉即了不施功。一切有为法不同。住相布施生天福。犹如仰箭射虚空。势力尽箭还坠。招得来生不如意。争似无为实相门。一超直入如来地。若到这里。须是显权就实。本末双彰。有为而知无为。有用而了无用。以黄叶止儿啼。以息而化群品。如斯巨眼。应用皆真。所以庞居士云。神通并妙用。运水及搬柴。众生依觉悟。究竟不沉埋。念念无所等。登彼佛梯阶。一日了心无可得。清风楼上赴官斋。更不可逐妄迷真。诳吓众生。作诸业事。我未解脱。脱彼人缚。无有是处。一盲引众盲。相牵入火坑。有一般人。惧不千劫万劫。作驴作马。酬债偿业。长循地狱。了不能出。所谓爱佗一粒粟。坏却十年粮。不知自己。业识茫茫。无本可据。更向暗途。化人修造。讲道说禅。此非小事。所以维摩经云。布施汝者。不名福田。供养汝者。堕三恶道。楞严经云。如世狂人。妄号帝王。自取诛戮。何况假称法王。永沉无间。
　　普庵自了心非相之后。不欲见人。独入孤峰。常以片云只月。游戏菩提。於一切法。应如是知。如是见。如是信解。不生法相。而奈十方善信。不肯放过老僧。各求所得之正因。愿示一毫之实义。不免开庵南岭。妙应来祈。祝千古万古之遗风。今日此时而普现。是以。得之於心。应之於手。忽睹四县都文大夫。劝诱醴陵大檀越刘用晦。建此一佛普光明殿。为万古之标宗。作祝圣之功德。上愿世主之光明。亘古耀今。寿超数量。德越太清。金枝玉叶镇芬芳。尧雨舜风常普济。修文偃武。吾道一贯。蠢动含灵。总入圆光不灭。正当恁么时。不见有施之士。安有受舍之人。用晦还本以成真。季率忘知而入道。然后一竹一木。用来俱证真常。运力布心。皆是当来佛子。善男子。真是如斯了本智用无功。地狱何从而生。天堂何处不是。既到这里。个个跨金毛狮子。人人骑独步象王。文殊即是普贤。释迦倒骑佛殿。罗汉不奈安身。普庵鼻孔辽天。笑时只道善财痴。百一十城在这里。摩耶腹内造楼台。一口吸尽西江水。试问参方知不知。灵光运用从何起。直须坚密处安身。释迦宝殿真如理。

　　彭氏舍寝堂法语

　　夫古寺香花。元无税产。滴水为界。四壁寥寥。失盖像摧。年深木朽。某使命洒扫。一十二年。念念究心。忘饥失寝。应奉檀那而不阙。往来云水事无亏。食无求饱。而常令佗饱。居无求安。而常与佗安。不患寡而患不均。众心欢喜。而我愿足。忽然大解无相法门。直入孤峰。心无对待。化时未尽。众信攀缘。不免向头上安头。随机利物。殿堂取新而革故。尊像幻出於俨然。只这方丈寝堂。赖遇彭公施地。若不是昔遵佛记。今果难圆。岂不见。相国裴公。肃宗皇□。处处与明眼人相会。头头而设建道场。只欲佛法与王道齐兴。圣心共凡心一体。如今长者。亦复如然。於无住相布施。而福果无休。於无漏法门。而永为佛种。不问存亡族属。过现未来入正念则一身多身。破空花则一相非相。真如不变。大道显然。所作无虚。咸归实报。

　　鼎修慈化院。及诸处桥道。给法语。付众信

　　淮教修因。预崇佛果。报国资家。究竟无我。普化十方。为国焚修。
