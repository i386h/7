<!-- { "loadSidebar": true } -->
　　又如李四家。贫穷下贱。困苦无极。衣不盖形。食不充口。忽生一子。屋漏壁穿。殊无遮掩。赤子初生之时。业风吹体。过如刀山。冷水浇身。胜若寒冰。未言终久。成人才出。千般痛苦。亦便唤作姓李。更与立名。父母饥荒不已。孩儿饱暖何来。仍且气力未全。早供奴仆。恣意鞭挞。任意嗔嫌。日夕烦煎。便同畜类。虽然如是。犹赖不失人身。且得主世国王。以法护念。勿敢杀戮。乃至食啖毁伤。设有加害。王法无恕。官吏不饶。未离人形。所以如是愚人。不知天地阴阳造化。发生万物。□□为主。主者道也。天地之先。万物之母。一生二而二生三。三生万物。万物归一元。也道佛心禅□□涅盘。名异体同。一法之中。更无别性。若於人形。眼见耳闻。俱不称心。所以贪嗔痴爱。妄想颠倒。作诸恶业。欲於此贫富二家。出头终不得。何谓也。现今迷妄。识根业性。逐波散乱。随所贪爱。变成异类之性。死堕地狱。畜生饿鬼。经云。三恶道报。如在人家。还债出头。便唤作牛畜。称呼。失却前名姓也。畜生异类不一。皆是负债辜恩。失了人形。披毛戴角。负鞍衔铁。拽钯拖犁。生燖活剥。斩斫煎熬。千生万死。无有休息。实可哀哉。何由风水也。故永嘉大师云。即业障本来空。未了应须酬宿债。李长者云。不若一念缘起无生。如今若得妙契圆常。巍巍不动。若谈善恶东报。沙数难量。略举前项。二因果。皆如是。更无别法。唤作中阴。所以玄沙大师云。真如凡圣。地狱天堂。只是疗狂子之方。都无实事。虚空尚无改变。大道岂有升沉。悟则纵横不离本际。迷即是梦。悟即是觉。迷时不知是梦。忽然梦觉。始知是梦。古德云。在梦那知梦是虚。醒来方觉梦中无。迷时恰似梦中事。悟了还同睡起夫。迷悟本无。只是诸佛悟了。对治而说。故有言章。方便利生。依觉说迷。而称药病相治。若人既悟本无病。何用说药。所以证道歌云。梦里明明有六趣。觉后空空无大千。是也。悟达之士。明了自性清净。一体圆明。周遍法界。方验一切有相皆虚。故曰。众生迷失本源。随情逐业。改头换面。出入生死。不曾停歇。故诸佛以方便。出世说法。显邪归正。指妄返真。权标佛性。化诱众生。众生佛性。名异体同。必须离相绝名。方堪学道。学至无学。无功用智。道非常道。心即佛心。大用现前。不从外觅。直下承当。故裴相国云。血气之属必有知。凡有知者必同体。所谓真净妙明。虚彻灵通。卓然而独存者也。是众生之本源。故曰心地。是诸佛之所得。故曰菩提。若悟入此法门。岂独一名。而可称叹。但随机应物。无离实相。而各得解脱三昧。故佛称种智。修假多闻。至其报身圆满。一尘不立。六祖云。本来无一物。何用拂尘埃。若有微尘未尽。终成窒碍。所以未离学地。假饶此生未悟。亦不失定性。当生定得。佛语不虚。要人坚信。信深不退。无不悟者。只恐半途。被邪师说法。诳妄发疑。返性颠倒。拨无因果。毁谤正法。如饮醍醐。翻成毒药。更不可救。永劫沉坠。所以证道歌云。欲得不招无间业。莫谤如来正法轮。圆觉经云。邪师过谬。非众生咎。佛说有外道邪魔种族。假相形於人间天上。外现法相。而心行邪道。或现神通。种种变现。口说人间祸福。令人取信。或说饮酒食肉。不碍菩提。行盗行淫。不妨般若。剃发披缁。取贪资财。要世名利诳惑王民。扰乱众生。破灭正宗。妄立邪法。至使一切浅学。不求智者。善男信女。杀生害命。不可胜数。要积资财。作诸善事。广建香灯。循行数墨。唤作看经。不知经是常也。常者正心也。正心则一。余二非也。何可害万物。而利自己乎。自己一性一灵也。万物一性而万灵也。经云。蠢动含灵。皆有佛性。一佛性者。一身多身。一佛多佛。千百亿化身。只是一法身也。岂不闻。永嘉大师云。诸佛法身入我性。我性同共如来合。众生诸佛。唯一法性。更无二体。所以未了人。将心求心。使佛觅佛。无有了期。殊不知。一切含灵。皆共一个真源。因迷妄而现形。逐物迷己。而不能返本。辨察自性与佗性。亦复如是。又何可杀诸无量佛。而救自一性佛。是何道理。苦哉痛哉。如何自取冤债。万劫难酬。君不闻。吾佛释迦如来。於过去生中。舍身饲虎。割肉济鹰。遇歌利王。割截肢体。万死万生。舍命舍身舍财。国位妻子眷属。内外所有。一切皆舍。佗舍一幻身。利益一切含灵众生。所以成佛。广度众生。获自法身。灵明遍照。不生不灭。直至如今。天上天下。独称世尊。为群生之父。作群生之母。众所依向。世界坏时渠不朽。莫是唤作小事么。莫是寡闻浅识到此么。莫是无活计么。善男子。大事未成。如丧考妣。真实为此一段大事。如何别用妄心。妄有何益。你自一个性。不能修行。自求方便。更枉杀无量生灵。要作预修。望后世福报。福则远之远矣。祸则不求而自至。善男子。你要后世福。却教佗无限生灵。枉遭一人杀戮。衔冤负屈。向什么处。安着精魂。你舍自己。而利众生。方合诸佛因地事。你害众生。而益自己。合三途报。修诸佛因。得佛果报。造杀害因。得地狱报。如世间人。念念偷盗。行劫夺。行□□。□非理事。不久入牢狱。受王法。各随轻重。如世间人。念念修善戒恶。怜愍众生。与人方便。於身命财。常生布施。与一切含生。不生一念恶逆之想。孝顺父母。兄弟亲族。不谈是非好恶。行住坐卧。不离善心。此人永不见枷锁。永不被人苦恼煎烦说有过去未来恶果。亦成一切善因。而变凶为吉。虽。有相干。亦自闻其善。而不见其形耳。阴中常有护世善神遮护。所谓人发善愿。天必从之。善者居正。恶者还邪。只是其邪如氷。其正如汤。汤虽销氷。不言我解销氷。氷既已销。唯一水也。遣邪归正。亦复如是。本无邪正。人自执捉。以虚为实。实相法门。无一字可说。如此分别。世间善恶。梦幻华报。纤毫不差。何况此身迁谢。金光明经云。心识二性。躁动不停。随业受报。堕於六趣。无知无觉。业识茫茫。无本可据。以何为依。以何为主。虽妙性湛然。不生不灭。不觉悟且不得用。实可哀哉。莫由风水也。岂不见。裴相国云。及其断言语之道。息思想之心。忘能所。灭影像。然后为得也。故不在言诠表耳。呜呼生灵之。所以往来者。六道也。尽是一念失真。皆从无始以来。直至如今。相淫相爱。相杀相吞。妄着诸色声香味触法。万劫千生。结成业网。阎魔罩。无有出期。今此道人家。既到这里。皆是不得已。而为之方便分别。似乎知见学解未脱相似。明眼人。相笑不少。只是观从上古圣人。所说言教。也只曲为今时。迷人开发。唤作教化众生。以为佛事。法则是空。事则是色。若不权色明空。如何明佛理。心经云。色即是空。空即是色。受想行识。亦复如是。是故马大师云。凡所见色。皆是见心。心不自心。因色故有。又云。於心取生。即名为色。知色为空。故生即不生也。若了此意。方显今古思齐焉。华严论主。深叹。法华经中。露地白牛。及以是法住法位。世间相常住。以此显露明白。所以数贯。入於一部华严之教。欲望学者。於斯信入。不费程途。岂不快哉。又云。以法身用。则万象俱寂。随智用则万象俱生。起为法起。灭为法灭。故祖云。境缘无好丑。好丑起於心。心若不强名。妄情从何有。妄情既不有。真心任遍知。即名常住法身。六情诸根得相者。盖为识不破。所以不脱。故论云。得相者。谓之识。不得相者。谓之智。若得六根返闻自性。以神听。为入道之意者。便合楞严经道。旋汝倒闻机。是也。故永嘉大师云。六般神用空不空。一颗圆光色非色。此理分明。作家念者甚多。用者罕有。无异鱼在水中不识水。若是伶俐凡夫。一闻千悟。道本无名。故得者。标名为母。所以善财参摩耶之理。其义亦尔。且道。摩耶夫人。即今在什么处。有么有么。试道看。师云。你诸人在里许。得多少时也。速道速道。玄沙云。切忌知有之人。见这里若不会。便唤作西来意未明。徒学多知见。不识本性。契道则悬远。是也。殊不知。古圣先贤。所立教法经书。一文一字。唯归一道也。三教该通。更无别法。达者当下忘言。即得其意也。更不滞名着相。明知觅鱼求兔。而必假筌蹄。学道参禅。须通教典。典。是故。圆觉修多罗了义经云。修多罗教。如标月指。若复见月。了知所标。必竟非月。於此二事。且要识权名实。得失自知。若还缁素不分。未证实相。不明道眼。所有见解。都成妄想。所以我佛世尊。於楞严会上。诘问阿难。及诸弟子。爱小乘不求正觉。乃云。如何世间三有众生。及出世间声闻缘觉。以所知心。测度如来无上菩提。及用世语言。入佛知见。譬如琴瑟琵琶箜篌。虽有妙音。若无妙指。终不能发。阿难汝与众生。亦复如是。宝觉真心。各各圆满。如我按指。海印发光。汝暂起心。尘劳先起。若到这里。须是决择身心。分明见解。始为究竟。所以得兔而忘蹄。得鱼而忘筌。得意而忘言。若三者。未有所得。即不可忘也。忘必落空。空即未有所得。未有所得。则是空花之相。故同安大察禅师。十玄谈诗云。祖意如空不是空。灵机争堕有无功。三贤尚未明斯旨。十圣那能达此宗。又云。莫谓无心便是道。无心犹隔一重关。故圆觉经云。彼知觉者。犹如虚空。知虚空者。即空花相。亦不可说。无知觉性。有无俱遣。此即名为随顺觉性。以要言之。迷时以觉为空。悟时证空成觉。故圆觉经云。成道亦无得。自性圆满故。圭峰禅师序云。成就慧身。静极觉遍。百千世界。佛境现前。所以道信禅师。为牛头禅师。说心要云。百千妙门。同归方寸。河沙功德。总在心源。一切慧门。一切定门。一切行门。悉皆具足。凡是真正见解之人。应有言句。举措动用。无不是道。都在里许。不可离有为。而谈实相。佛祖所出。一相一言。一拳一指。拈槌竖拂。指东顾西。无不示物明心。唤作不坏假名。而谈实相。岂不闻。六祖大师云。不是风动。不是幡动。是仁者心动。为什么。印宗法师。一闻便悟。方知此是卢居士。即便礼拜。众立为六祖大师。若有依本分真实得法之人。不似名相利养。及自称能所接人。应无所求。应无所住。应无所无心。应物随机方便。华严经云。吾观世间。无一可乐。若闻有乐。乐是苦因。终不可爱。迷风水人。不知道。了悟道人无风水。若不解道者。不如顺生顺死。顺时顺理。古人云。逆则凶而顺则吉。所谓择卜吉地者。乃是顺也。顺则不逆於心。心是天地阴阳。造化之源。不假外求。应有所作。而随用之。用而无用。作而无作。随时丰俭。所以应自然之分定也。又何可逆之。逆则凶。凶则定祸生。祸生则必竟不利也。不若依道。六合通明。亘古亘今。光明炬赫。不着问人求觅。本来不欠少许。古德云。有物先天地。无形本寂寥。能为万象主。不逐四时凋。古人恁么道。莫是相赚么。今日普庵。到这里。恰似不会。往往这个老汉。只是破一作二。教坏人家男女。平地起土堆。普庵盖为从上古人。公案未了。如此败阙一场。思之。正是破二作三。却来净地上放屙。这两重公案。还有人断得也无。以手指主丈云。是佗却解断得。蓦拈主丈。卓一下云。勘破了也　歌曰。雪人通身却吃骂。兔角拄杖三十下。龟毛索子钓虚空。道理本来非昼夜。元不借□□。宝所谁知价。一道常光即我心。逼塞虚空无缝罅。且如这里风水。又作么生断。□□重下个注脚。大家同受用此且富贵。不妨普庵一穴真风水。乾坤巽本无位。二十四向绝遮栏。非舌头人云心地。也无贱也无贵。眼耳鼻舌通身意。无限山人不识龙。从前总是虚劳费。千峰万峰连不断。左右逢源无别水。荣华富贵几遭埋。益子荫孙无变已。蓦直下无忌讳。司马头陀没意智。随机设化谩留名。个个趂獐失却麂。更迷己。寒静清明争挂纸。岂知空界现圆融。不顾浅深捞水底。吉凶祸福。一切不问。忽遇司马头陀。又作么生道。弹指一声云。髑髅尽入黄金窟。法界全彰解脱门。伏惟珍重。
