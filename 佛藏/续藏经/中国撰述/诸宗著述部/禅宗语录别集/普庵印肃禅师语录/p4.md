<!-- { "loadSidebar": true } -->
　　圆普二字。犹是假名。虽以假名。而谈实相。若据正宗。於汝无一微尘许。与老僧。为缘为对。只是从佛口生。依法化生。成真如者。假名释子。了知名相。从何而有。幻尘灭故。非幻不灭。诸幻虽尽。不入断灭。解如是法。无得无证。若有得证。必归断常。以要言之。真实不虚。真实不实。表里莹彻。明眼可验。何以故。表权形色。里实心性。心性实则形色光辉。形色劣弱。则心性虚妄。汝随业识。强顺师颜。不依自本。而由颠倒。所以增长无明。起诸违顺。故现斯果。知之否也。歌云。了即业障本来空。未了应须偿宿债。汝之宿债。曷可具陈。万死千生。处处结习。汝之根性。不脱父母。何以故。父精母血。因爱和合。汝识遇缘。如竹生笋。苦甜坚脱。必竟非异。所以佛悟法身圆满。犹若虚空。始於自身中。妙解一切众生。皆本是佛。故演十二因缘。六波罗蜜。教化有情。返源还本。破一微尘。而识自心。量等法界。指权就实。点墨成经。为如来藏。若有一根发信。心地开通。便能透脱累生习气。知是空花。实无轮转。如来因地而圆觉。不复更迷。众生因妄而颠倒。生死不停。生死不停。则老病死煎。冤家聚散。六道三途。披毛戴角。而卒未休宁。是故佛诠。极提大患。往往先觉非剎那。而便自肯心。动经历劫。以身命财。而布施供养恒沙诸佛。普修万行良因。百劫慈悲。念念精进。常无退转。一日时节到来。如梦忽觉。了无生死。业缘解脱。如空无碍。却来观世间。犹如梦中事。便能顺情。起诸如幻。广化迷徒。自验本而识末。就现果以知因。穷极自佗。悉皆如是。出入动静。惟我自知。生死涅盘。是谁分别。何以故。虚空性故。常不动故。如来藏中。无起灭故。无知见故。如法界性。究竟圆满。遍十方故。是则名为因地法行。十方如来。一切菩萨。无不因斯而得解脱。真源澄湛。莹彻周空。觉海汪洋。普滋法界。世间希有。天上那闻。越圣超凡。摩尼无价。所以父子难传於此法。过在耳目之间。君臣相遇以徒劳。道非境界。直得投崖饲虎。割肉济鹰。舍宝位如弃泪唾。灰身心犹若死尸。知道不离慈悲作佛。须当练行。若不灰心练行。唤什么堪表修行。若不为众办缘。将何发齐心称赞。福从赞叹而生。罪因慈忍而灭。罪福由人。贤愚各守。了法身之大事。岂敢胡言。才有是非。纷然惑乱。只是因芥子而坠立针锋。难逢罕遇。似浮木而权歇盲龟。几时曾见。妙观察智。不出师心。了境含虚。个须真佛。因何汝等。依幻说觉。自瞒方寸。以所知心。卜度如来。用世语言。作佛知见。理成诳谤。不出魔关。恣情自高。暗雠憎嫉。而自不知。看看福谢。病苦俱临。更向业果里增嗔。又向真如中加谤。吃着不得。是无福。受用不得。是无缘。疾病缠绵是果报。嫌恨自佗即业识。若不识心。如何脱病。若无六度。魔魅出家。不信真言。宁熏俗种。师指千言。如鸭背上浇水。俗谈半句。似箭射入芭蕉。普庵似认贼为子。赖得我墙壁坚牢。汝等如羊质虎皮。到处而常逢虎豹。自不知丑。明眼难瞒。若不恁么。为祖称师。猪搂羊卷里也不少。何不子细参详。佛法岂容易得。须是步步依经。而首行六度。解佛玄宗。而不着名言。指东道西。纤毫不立。虽知佛法。而圣凡难解。也须方便而不住化缘。我既了心。因佛教诲。若要报佛深恩。欢悦见在佛子。三界即我佛一心。万法即佛一识。若向孤峰绝顶。不离世间。若或穿市过街。湛然常寂。如是一念。其疾如风。宾从甚多。其室广博。容师子座。不与凡流同生灭。唯达道之人。口说无异。风入松岭。佗有分别时。我无分别。我有分别时。佗无分别。是知主伴重重。状似千灯同一室。性相平等。譬如万象一镜中。与么犹自寐谈。诸佛亦复如是。快早警策。改过修真。莫执无明。无益己事。信我如是者。究竟作佛。不依如是者。总着前言。血脉戒箴。直论如是。○老师述。

　　离垢堂训行童

　　咦。禅关律户。离尘脱俗者。宜登。具眼钳锤。唯斩钉截铁者。可见。为什么如此。佛法无多子。久长难得人。岂不见。黄梅会下。五百徒众。到头只许老卢一人。至今曹溪遍界。自余者。乱称南宗北祖。烧香四果。皆是贪财爱色。败坏良民。直至而今。凡情不测。生受世间牢狱。死入无间阿鼻。岂明佛性自心。免逐邪魔群走。佛说一大藏教。更不披寻。随佗去礼拜村人。妄想道了却四愿。咦。你尚未了业识逃。何况我今便能解脱。我被火宅煎熬。你又贪色爱财。二家如此荒忙。佛法有何交涉。祖师心印。犹如太虚。佛真法身。亦复如是。佛祖二名一体。禅经两字同宗。打破祖父机关。弄出红尘师子。怕时恰似落空。契了真如不二。转凡为圣。由未清醒。入圣超凡。方通这里。里许也不存我见。我见则犹落佗观。直是六种震动。个中不漏纤毫。一目圆光。剎尘普现。说得行得。杀活自然。吞纳有无。摧邪竖正。万法乃唯心。一体一道。而不出本光。如斯妙解之人。汝可依为师范。
　　善男子。吾若不道。安作汝师。诳说法人。罪不可忏。假称悟道。速被邪魔。自斯业识茫茫。更受众人礼拜。不独瞻礼。更有施舍归依。福不回佗。令佗失望。须是通光非相。一用无私。本末全彰。故非外物。会万法归於一体。了法界具足针锋。终日吃饭。而不曾咬着一粒糁。长年着衣。而不曾挂一丝。住时脚不点地。行时寸草不生。卧时天龙守护。坐时体若虚空。四事供养敢辞劳。万两黄金也消得。祇这阿师。应不赚汝。便吃拄杖三十。也知道打草蛇惊。若受千言教诲。不肯听时。翻成毒药。一言之下。心地开通。举拂拈槌。要知落处。若是个难死种。深知火宅煎熬。四大难避。幸然跳在般若光中。又遇明师指示。一闻千悟。鼻孔无边。才见老师。出方丈门。便夺取拄杖子。打折脚。教老师。一生起不得。四天门王扛不动。也要诸方宿德。乱走禅和。知有与么事。善男子。我今见汝。正是饥逢王膳。不能餐。病遇医王争得瘥。只是个久静思动。久动思静。父母被汝烦煎造罪。更来恼佛。也不知普庵是悟道之人。亦不知自己入镬汤炉炭。犹自眼里火起。舌上烟生。恰似一堆烂艹藏蛇。踏着时只消一口。又如野马无绳。千里追风难趂。不望你成佛作祖。说法度人。只得汝自息尘劳。免招后报。忽然老师不露形相。汝却出头来。一领纸被。且蒙头度日。何曾沾粒糁。腹里气如鼓响。耳闻全若钟声。岩前枯木恰相当。心月孤圆常快活。去则如云出洞。湛体何移。三家村里逻茶汤。十字街头觅饭吃。杨州夜市插足时。不碍髑髅。酒肆淫坊展手时。摩尼满目。因缘甚事得解。如斯初心。一见便无心。谁道我今无住着。随方设化。触目遇缘。精金应不变为尘。一悟无生永不错。当知本佛。何假更修。只伤矿重金微得旨。淘金去矿。又逢炉鞴。完全钳锤本分。所以先觉遗经。禅宗方便。一夫酒醒。扶起众人。一个眼开。群知天晓。不妨於行住坐卧。师子威仪。阐大慈悲。作多方便。化迷成佛。有为万法也难齐。指示归心。世出世间无可比。切莫学狐狸野族。坏汝千生。答不落因果。尚堕五百生中。度日瞒人。罪非一劫。拜辞父母。弃舍六亲。直入空门。誓究空王之道。灰心歇念。失寝忘饥。投礼明师。愿悟无师之正诀。其余世间尘事。无私妙智。镇常包佛谈。生死涅盘。廓彻灵明全体纳。既到这里。何必方袍。佛果现前。岂干落发。未悟本心成佛。更顶戴一座铁围。无不是杀命伤神。方与你连成一贯。皇恩勑牒。且非是吃酒历头。甘露戒坛。又岂比教驴习马。言言说戒。字字教持。初地坚修。故须如是。佛观众生。种性难化。立法而曲为狂痴。前业犹未忏除。转更破斋犯戒。看经满藏。问来一字不通。礼佛百千。执相皆成虚妄。或向千山万水。即栗横冲。见人时面目向天。打坐时袈裟裹脑。斋粥稍晚。鱼鼓鸣迟。心中起怒毒如蛇。叱喝主人无鉴识。挑包顶笠。直下云山。又向荒村。随门乞食。得多时广扬赞叹。得少时面如死灰。夜宿渔亭。朝游酒肆。释迦入涅。佛法委付王臣。知道邪魔未兴滥污。那有朦胧诸佛。愚昧神仙。经云。若人食肉。便同罗剎。假道现形。坏民种族。法身如太虚。现形如水月。且不见太虚。行淫食肉。又何曾见水月。贪色爱财。法身应不如斯。水月难为把捉。太虚水月。舍利之子。则色不异空。法身非相。大解脱人。则空不异色。若是释子。定契斯宗。若是邪魔。魂消识灭。这般道理。唯佛能知。十圣三贤。且无门路。
　　堂名离垢。二地果中。汝等入此。旦暮一如。更不安规立矩。也不缚汝坐禅。依吾口道学吾行。用吾三昧精进力。若背师说。汝招后报。决定依师即自心。自心非相即实相。自性如空即真空。忽然唤夜作天光。常在天光见彼夜。这里汝超无量法。不许人将声色传。

　　为众行童小参

　　上堂云。无见顶相放光明。大士不离汝心。说波罗蜜。未尝间断。深嗟六道流浪四生。终日圆觉。而未尝圆觉。
　　如盲子居日中。而不见光明。而问其母曰。如何我不见日出。常居黑暗。其母告子而泣曰。我子我子。汝乃宿世不善之业。障蔽一切功德。破坏佛法。使诸修行众生。不见自性本光。如今使汝目盲。如居黑暗。不睹日月灯光。而不见一切妙明殊胜。非无日月灯光。照烛子形。我今哀哉无计。是汝自殃。非日为咎。汝今若能自悔前罪。我作十不善。障蔽自佗。修行佛法。行孝顺心。饶益群情。作大佛事。我今受苦。犹如地狱。如今无目。必竟来生无目。来生又死。劫劫生生。常在黑暗。闻名听声。悉皆苦报。痛至方知。坏形复死。死中又生。生中又死。生生死死。更无别心。只是你心。绝光断明。人与非人。吞汝杀汝。千般苦汝。万种残汝。不得休歇。当此之时。求谁忏悔。谁是怜汝。谁是汝父母。谁是汝六亲。何不快转心轮。自家警策。除佛一人。与汝说破。其余朋侣。及汝现在亲戚父母。亦不能知此事。佗各自迷心。与汝一般。尽是业识茫茫。有何可定。今日不知来日事。贪嗔痴爱度朝昏。披毛戴角更相互。岂识修真般若门。
　　且如老和尚。自从大唐老师所度。据正宗大乘。佛祖流传。教藏消息。子细消拜看来。全无一丝毫作用。如佛祖所说。皆是世间凡夫。所作所为。
