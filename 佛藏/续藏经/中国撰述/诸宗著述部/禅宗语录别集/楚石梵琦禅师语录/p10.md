<!-- { "loadSidebar": true } -->
　　上堂。天上天下。脚头脚尾。横三竖四。是我寻常用的。你诸人只好旁观。诸方学得来的不要。有时教伊扬眉瞬目。有时不教伊扬眉瞬目。有时教伊扬眉瞬目是。有时教伊扬眉瞬目不是。智者聊闻猛提取。莫待天明失却鸡。
　　看田回上堂。举沩山问仰山云何处来。仰云田中来。沩云。田中有多少人。仰锸锹叉手而立。沩云。今日南山。大有人刈茅。仰拽锹而去。雪窦云。诸方咸谓。插锹话奇特。大似随邪逐恶。据雪窦见处。仰山被沩山一问。直得草绳自缚。去死十分。妙喜云。仁者见之谓之仁。智者见之谓之智。百姓日用而不知。故君子之道鲜矣。师云。幸是无事。被妙喜老汉。念一道真言。直得天左旋地右转。
　　新赎藏经上堂。举雪峰一日。普请搬柴次。中路逢一僧。乃掷下一段柴云。大藏教只说这个。后来真如喆云。一大藏教。不说这个。师云。只这个是什么。说与不说。且诸人。向什么处。见二大老。中岳能竖起拂子云。提起则如是我闻。放下则信受奉行。师云。若作佛法商量。眉须堕落。
　　建万佛阁上堂。僧问逼塞虚空。不是庄严楼阁。分明面目。亦非一万如来。敢问寿山凭何建立。师云。鲁班绳墨。进云。物见主眼卓竖。师云。钩在不疑之地。进云。若不登楼望。焉知沧海深。师云。乱走作么。乃云。一拽石二搬土。发机不用千钧弩。无边楼阁满虚空。旷大劫来谁是主。谁是主须辨取。最好一梁对一柱。便下座。
　　谢首座秉拂。都寺办斋上堂。禅非意想。以意想求之则乖。道绝功勋。以功勋拟之则错。安个是立个非。舍个迷就个悟。转急转缓。转亲转踈。不能透过那边。多只住在这里。进则银山万迭。退则铁壁千寻。拶得一路开。挨得一线入。元来自己。便是银山铁壁。到与么田地。有什么奇特。三德六味味逾多。一句了然超百亿。
　　上堂。一切处。是自己馒头[饥-几+追]子。是也不是。语默动静。无第二人。东廊下西廊下。口吧吧地。如瓶泻水相似。蓦札被人问如何是上座自己。答不得。虽然答不得。要且不曾失。呵呵下座。
　　岁旦上堂。拈拄杖云。新年头有佛法。拄杖子也未敢相许。新年头无佛法。拄杖子也未敢相许。离四句绝百非。总是诸方旧话子。拄杖子也未敢相许。画一画。元正启祚。万物咸新。
　　上堂。过去诸如来。且居门外。现在诸菩萨。更莫踌躇。未来修学人。快走始得。十方虚空。扑落地上。大洋海底火发。烧着帝释眉毛。东海龙王。轰一个霹雳。新罗国里。拍手大笑。山门头金刚竖起拳。华光土地道。用尽自己心。笑破他人口。喝一喝。
　　结夏小参。僧问。一言道尽时如何。师云。开口了合不得。进云。不假一言时如何。师云。合口了开不得。进云。总不与么时如何。师云。七棒对十三。乃云。眨上眉毛早蹉过。开得口来已话堕。祖师关棙少人知。徧界茫茫脚踏火。声前展演。赚杀阇梨。句后商量。翻成途辙。一踢踢翻大海水。一拳拳倒须弥山。犹未是性躁汉在。何况起模画样。诈哑佯聋。断妄攀缘。求真解脱。大似认髑髅作水。买朱砂画月。驴年解休歇么。寿山不惜口业。为你诸人点破。竖拂子云。还见么。这个是文殊门。若从文殊门入者。山河大地。墙壁瓦砾。教你背尘合觉。击拂子云。还闻么。这个是观音门。若从观音门入者。松风涧响。鸦鸣鹊噪。教你返本还源。到个里。证不动尊。成无上觉。更须知有顶门一窍。还委悉么。麦秋晨气润。槐夏午阴清。复举庞居士参马大师。不与万法为侣。是什么人。大师云。待汝一口吸尽西江水。却向汝道。师颂云。盖天盖地一句子。马师尽力提不起。好笑青原接石头。逢人但问庐陵米。
　　上堂。古人云。拟为你吞却。只为当门齿碍。如今不碍也。吞得么。拟为你吐却。只怕咽喉小。如今不小。也吐得么。吞得一任吞。吐得一任吐。设你吞得吐得。我更问你。是什么乾屎橛。
　　上堂。是凡是圣。半合半开。非佛非心。全生全杀。直似排空徤翮。万里横翔。透网金鳞。一丝不挂。岂不俊快衲僧。有时句到意不到。有时意到句不到。有时意句俱到。有时意句俱不到。若意句俱到。你作么生商量。若意句俱不到。你又向什么处[舀*鸟]啄。上上人来时如何。点。
　　中夏上堂。举庞居士云。护生须是杀。生姜不改辣。杀尽始安居。到处得逢渠。欲识个中意。烂泥里有刺。铁船水上浮。胡子没髭须。有底见他道杀。也便道。杀佛杀祖。拣个什么。恁么见解。郑州出曹门。不如休去歇去好。忽然筑着鼻孔。铁船水上浮。是真实语。
　　上堂。大道只在目前。要且目前难睹。欲识大道真体。不离声色言语。诸仁者。佛殿里香炉。东司头筹子。为你说了也。憍陈如尊者。醉后添杯。来我这里。听的总是注脚。当初只谓茅长短。烧却元来地不平。
　　上堂。弹指一下云。这里闻去。一根既返源。六处咸休复。眼处作耳处佛事。耳处作鼻处佛事。鼻处作舌处佛事。舌处作身处佛事。身处作意处佛事。意处作一切处佛事。毕竟是一耶。是六耶。才有一便有六。才有六便有一。此是一六之义。不可道是无。也无眼耳鼻舌身意。无色声香味触法。又不可认有也。这个是教意。那个是祖意。喝一喝。
　　解夏小参。僧问九夏偿劳。如何言荐。师云。重迭关山路。进云。便与么去时如何。师云。江南仅有。江北绝无。乃云。数日已来。可谓极热。晚间得雨。便觉清凉。热既不从外来。凉亦非从内出。不离当处。廓尔现前。则古释迦不先。今弥勒不后。何待精修六度。始至法云。远涉僧祇。方阶佛果。便可於一毫端。现宝王剎。坐微尘里。转大法轮。有时拈一茎草。作丈六金身用。有时拈丈六金身。作一茎草用。如斯坐夏。功不浪施。端的蜡人冰。纯成铁弹子。功圆果满。一句作么生道。一片月生海。几家人上楼。复举僧辞归宗。宗云什么处去。僧云。诸方学五味禅去。宗云。我这里。有一味禅。僧云。如何是一味禅。宗便打。僧云。我会也我会也。宗云道道。僧拟开口。宗又打。黄檗曰。马大师。出八十四人善知识。问着个个屙漉漉地。祗有归宗较些子。师云。说什么较些子。直是未在。我这里。有一味禅。便与掀倒禅床。见之不取。思之千里。
　　上堂。闻声悟道。塞却你耳根。见色明心。换却你眼睛。蒲团上端坐。针眼里穿线。西风一阵来。落叶两三片。
　　上堂。东弗于逮。普请搬柴。西瞿耶尼。和南不审。南赡部洲作什么。复云。适来犹记得。
　　雕千手千眼。大悲像上堂。僧问。大悲菩萨。用许多手眼作什么。师云。春风不裹头。乃举南泉唤院主。主应诺。泉云。佛昔九十日。在忉利天。为母说法。时优填王思佛。请目连运神通三转。摄匠人往彼雕佛像。只雕得三十一相。为什么。梵音相雕不得。院主问云。如何是梵音相。泉召院主。主应诺。泉云。赚杀人。师召众云。若识得梵音相。应以佛身得度者。即现佛身。而为说法。乃至应以天龙夜叉。乾闼婆。阿修罗。迦楼罗。紧那罗。摩[目*(危-(夗-夕)+夫)]罗伽。人非人等身得度者。即皆现之。而为说法。且道说什么法。便下座。
　　龙翔昙芳和尚遗书至上堂。心同虚空界。示等虚空法。证得虚空时。无是无非法。既无是法。又无非法。则诸佛成等正觉。转妙法轮。入般涅盘。如梦相似。昙芳老子佛海禅师。屡董名蓝。亲承眷遇。方辞径摀。即据龙翔。末后光明。全身舍利。八斛四斗。未足为多。试拈一粒。与诸人看。竖拂子云。海神知贵不知价。留与人间光照夜。掷拂子。
　　上堂。函盖乾坤句。随波逐浪句。截断众流句。更有一句。唤作什么。痴人面前莫说。打你头破额裂。
　　上堂。好雪从什么处来。山河大地白皑皑。毕竟向什么处去。日出后一时吐露。
　　岁旦上堂。今年年是去年年。年去年来知几年。昨日日是今日日。日出日入非一日。只个无去来无出入。年年是好年。日日是好日。四溟东海流。般若波罗蜜。
　　上堂。举法华云。止止不须说。我法妙难思。诸增上慢者。闻必不敬信。师云。说了也。止得么。黄面老人。分疎不下。卓拄杖。有时拈在千峰顶。划断天云不放高。
　　上堂。竖拂子云。知有底。唤这个作拂子。不知有底。亦唤这个作拂子。作么生辨。什么难辨。就中知有底。把来便用。不知有底用不得。如今在寿山手里。知有不知有。那里得这消息来。掷拂子下座。
　　上堂。白牡丹红芍药。开是春风开。落是春风落。开落春风总不知。不知蚤已成图度。摇手云。莫莫。
　　兰华严至上堂。善财历一百一十城。参五十三员善知识。末后再见文殊。方了大事。古人道。更有一人。为什么。善财不参。且道是什么人。咄。
　　上堂。鸦鸣鸦鸦。鹊鸣鹊鹊。郭公鸣郭公。姑恶鸣姑恶。亦何必续[枭-木+儿]截鹤。夷岳盈壑。禅子相投。西山月落。
　　浴佛上堂。未出胞胎以前。有一转语。山僧四处住山。不曾说着。今日如来降诞。未免举似诸人。便下座。
　　结夏上堂。汝诸人。见寿山摇唇鼓舌。便拟聚头鹐啄。向意根下抟量。及乎放出金刚圈。扬下栗棘蓬。十个五双。吞跳不得。此无他。从前在髑髅里。妄想惯了。又闺阁中。暖软物未除。卒遇恶辣钳锤。便生退屈。明明向你道。此事不在言语上。千经万论。可是无言语。还使得偷心也无。端的要死偷心不用。九十日内参取。
　　上堂。鸯崛摩罗道。我从无量劫来。未尝杀生。诸人作么生会。不可作无生话会也。若与么会。生身陷地狱。
　　上堂。十方世界闹聒聒。山河大地只一撮。是非长短俱不说。何似寿山广长舌。既是广长舌。因什么不说。珊瑚枝枝撑着月。
　　上堂。一向面壁。道绝人荒。一向贪程。眼[瞷-日+壬]耳热。未有长行而不住。未有长住而不行。或时十字街头。拈起拄杖和其光同其尘。灼然一切处。光明灿烂去。或时孤峰顶上。放下钵囊。杜其溪塞其穴。灼然一切处枯淡去。即心是佛也不得。非心非佛也不得。不是心。不是佛。不是物也不得。我见两个泥牛斗入海。直至如今无消息。喝一喝。
