<!-- { "loadSidebar": true } -->
　　坐期满散。盛监院请小参。师云。大道绝言诠。真机无背面。纤尘不尽。突出须弥山。见地未忘。脚下五色索。将知此事本自现成。不用低头。思量难得。所以德山道。毫厘系念。三涂业因。瞥尔情生。万劫羁锁。岂可坐在这里。直须转向那边更那边。不立佛不立祖。自己如生冤家。方有些子衲僧气息。若只向千圣背后叉手。堪作什么。倚他门户傍他墙。刚被时人唤作郎。岩头道。是我向前行脚时。见一两处尊宿。只教日夜管带。坐得臀上生胝。口里水漉漉地道。我坐禅守取。与么时犹有欲在。无依无欲。便是能仁。诸仁者。如今学道之人。那个无依。那个无欲。有依有欲。生死海里浮沈。这老古锥。当会昌沙汰时。去下鄂湖边。作一渡子。两岸各挂一版。有人过渡。敲版一声。问云阿谁。人云我要过那边去。舞棹迎之。一日有婆子。抱一孩儿。问岩头道。且道婆子手中儿子。从甚处得来。岩头便打。婆云。婆生七子。六个不遇知音。只这一个。也不消得。乃抛向水中。雪后始知松栢操。事难方见丈夫心。虽然。切不得认驴鞍桥。作阿爷下颔。喝一喝。
　　荐盛南山。师孙义方外请小参。师云。这一段事。近在口皮边。远在河沙国。不可以有无卜度。不可以难易论量。滞於文字语言。则为文字语言所缚。泥於蒲团禅版。则为蒲团禅板所拘。凡坐禅者。多不脱透。若不着有。即便着无。着有则以无除之。着无恁么生除得。欲与空王为弟子。莫教心病最难医。据实而论。释迦出世。达磨西来。历代传燃。无风起浪。忽然觑破。三界平沈。却来观世间。犹如梦中事。到这个田地。方始好坐禅。坐是何人。禅是何物。勘破了也。说有也得。说无也得。说难也得。说易也得。得也得。不得生得。生从何来。铁锯舞三台。死从何去。牛皮鞔露柱。昔日太原孚上座问鼓山。父母未生以前鼻孔。在什么处。山云。即今生也。在什么处。孚上座不肯。乃云。你问我我与你道。山云。父母未生以前鼻孔。在什么处。孚但摇扇而已。我当时若作鼓山。与他掀倒禅床。见之不思。思之千里。诸仁者。要识南山鼻孔落处么。良久。犀因玩月文生角。象被雷惊花入牙。
　　无学长老。豫修徒弟固维那请小参。师云。佛法本无玄妙解会。向道直下无事。休去歇去。好个脱洒衲僧。若乱踏步向前。则千里万里。若论此事。从与么来。未尝昏味。声色笼罩不住。生死系缚不得。自由自在。无得无失。一切处解脱。一切处圆满。净裸裸绝承当。赤洒洒没可把。穿却天下人鼻孔。全凭个一着子。若无个一着子。老胡又特地西来。做什么。且如石头马祖。百丈黄檗。临济德山。沩仰曹洞。云门法眼。此等皆是从上宗师。亦不得至今日。所谓垂钩四海。只钓狞龙。格外玄谈。为寻知己。岂不见。仰山一日。问同参云。师弟近日见处如何。对云。实无一法可当情。仰云。汝解犹在境。问云何故。仰云。汝岂无能知一法。可当情者。圆悟老祖云。他直得无一法可当情。尚遭仰山点检。到这里。无能知所知。无一法。无无一法。也须是个人始得。欲穷千里目。更上一层楼。须知得底人。一语不虚发。如今不用回头转脑。只贵直下承当。可以作奇特因。可以现殊胜相。竭苦海摧障山。断生死根源。碎无明窠臼。正与么时。因斋庆赞一句作么生道。域中日月纵横挂。一亘晴空万古春。
　　兴化院华严经会。圭监院请小参。师云。怀州牛吃禾。益州马腹胀。天下觅医人。灸猪左膞上。毗卢遮那如来。呵呵大笑云。二十重华藏世界海。中间所有诸佛菩萨。畜生牛马。被杜顺和尚下这一灸。不妨应时应节。彻骨彻髓了也。召众云。且道适来四句。是教耶是禅耶。若道是教。八十一卷华严经。那一卷中。有这般说话。若道是禅。杜顺和尚。自是贤首宗师。为什么。却恁地说。还有人定当得出也无。若定当不出。山僧不惜口业。与诸人注解一徧。肇法师道。古镜照精。其精自形。古镜照心。其心自明。教亦何曾异禅。归宗和尚云。吾今欲说禅。诸子总近前。汝听观音行。善应诸方所。禅亦何曾异教。教是佛口。禅是佛心。未了之人听一言。只这如今谁动口。便向个里会得。坐断天下人舌头。更分什么禅。拣什么教。立也在我。扫也在我。我为法王。於法自在。若立去。有禅有教。若扫去。禅教皆除。禅教既除。二十重华藏世界海。在什么处安着。听吾偈曰。如行东方诸佛剎。尽取大地及须弥。一一尽抹为微尘。一一尘点一一剎。四维上下亦如是。乃至充满虚空界。即以如上诸尘数。一一化现为衲僧。一一僧示庆数身。一一僧具尘数口。一一口中尘数舌。一一舌宣尘数义。尽於未来一一劫。度脱不可说众生。一一位登卢舍那。不可说劫常开演。如此功德不可说。世间无能测量者。譬如幻师聚幻众。复为幻众说幻法。闻幻法已了幻心。既了幻心圆幻行。坐幻道场成幻佛。度脱无量幻众生。展转成佛亦复然。毕竟不离於幻法。本来实际常寂灭。同彼虚空无增减。若能悟此真法界。谁是成佛不成佛。毗卢遮那我同证。普贤文殊妙法身。五十三人善知识。为我印知如是说。
　　延福院忏期满。敬维那请小参。师云。一念普观无量劫。无去无来亦无住。如是了知三世事。超诸方便成十力。拈拂子。作一圆相云。尽十方世界。有情无情。向这里。成等正觉。全心即佛。全佛即心。穷心既无。佛亦不立。所以道。了了见无一物。亦无人亦无佛。大千沙界海中沤。一切圣贤如电拂。与么则处处解脱。而不堕在解脱深坑。处处光明。而不滞於光明胜相。行住坐卧。不着管带。而常历历惺惺。长短方圆。不假安排。而能绵绵密密。终日说不动舌头。终日默不居阴界。终日吃饭。不曾咬一粒米。终日着衣。不曾挂一缕丝。直下似长剑倚天。千日并照。诸天捧花无路。外道窥觑无门。不是强为。法如是故。在菩萨。则谓之六度万行。在声闻缘觉。则谓之四谛十二因缘。在天则天庄严。在人则人富乐。在修罗则修罗灭诤。在饿鬼则饿鬼除饥。在地狱则地狱清凉。在旁生则旁生黠慧。福无不集。罪无不消。拔济四生。梯航九有。收因结果一句。作么生道。烦恼海中为雨露。无名山上作云雷。
　　志侍者请普说。师云。当人脚根下。一段大事。如千日并出。日上无云。万镜临台。镜中无像。初不分真俗好丑。亦不带物我是非。从父母未生已前。至地水火风分散之后。未曾有纤毫相貌。及一丝间隔。盖天盖地。亘古亘今。乃佛乃祖。同证同入。如石室和尚。才见人来。便拈起拄杖云。过去诸佛也恁么。现在诸佛也恁么。未来诸佛也恁么。如是三十年。驴拣湿处尿。一日长沙岑大虫向他道。和尚放下手中拄杖。别通个消息来。石室休去。一不成二不是。又疎山示众云。老僧咸通年已前。会得法身边事。咸通年已后。会得法身向上事。两重公案。云门出问云。如何是法身边事。山云枯桩。错。门云。如何是法身向上事。山云非枯桩。了。门云。还许学人说道理也无。山云许。勾贼破家。门云。只如枯桩。岂不是明法身边事。山云是。明破则不堪。门云。非枯桩。岂不是明法身向上事。山云是。落七落八。门云。法身还该一切也无。山云。法身周徧。岂得不该。口只好吃饭。门指净瓶云。这个还有法身也无。山云。阇黎莫向净瓶边会。鹞子过新罗。二大老。一问一答。直是风凛凛地。傍观只眨得眼。你道枯桩与非枯桩。法身边事。与法身向上事。作么生辨。若辨得。便知二大老问答分明。若辨不得。对面三千里。又僧问赵州。未生世界。早有此性。世界坏时。此性不坏。如何是不坏之性。州云。四大五蕴。甘草甜。僧云。这个是坏底。如何是不坏之性。州云。四大五蕴。黄连苦。还知赵州老汉。舌头落处么。尽山河大地。是四大五蕴。尽山河大地。是不坏之性。若未知赵州老汉。舌头落处。则四大五蕴自在一边。不坏之性自在一边。驴年得休歇去。拈拄杖。画一画云。画断葛藤。虾蟇[跳-兆+孛]跳上天。蚯蚓抹过东海。
