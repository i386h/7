<!-- { "loadSidebar": true } -->
　　讶郎当对一说。胶柱调弦。掉棒打月。出头天外是何人。鼻孔依前搭上唇。
　　举僧问云门。不是目前机。亦非目前事时如何。门云。倒一说。
　　谁当机倒一说。七纵八横。千差万别。石田唤起土牛耕。无种灵苗徧界生。
　　举沩山问仰山云。天寒人寒。仰云。大家在这里。沩云。何不直说。仰云。适来也不曲。和尚如何。沩云。且须随流。
　　沩山仰山。天寒人寒。随流一句。万种千般。盘走珠珠走盘。凭君子细好生观。不增不减金刚体。无圣无凡赤肉团。
　　举世尊於一处。九旬安居。至自恣日。文殊倐来。迦叶问。今夏在何处安居。文殊云。在三处安居。迦叶於是白众。欲摈文殊出。才举犍槌。乃见无量佛剎一一佛。所有一一文殊。一一迦叶。举槌欲摈之。世尊於是。告迦叶云。汝今欲摈出那个文殊。
　　唯一文殊。无二文殊。百千万亿。徧满尘区。可惜饮光尊者。当时蹉过了也。既然举起槌来。何不便挥一下。见之不取。千载难忘。总是丧车后药囊。
　　举岩头示众云。涅盘经道。吾教意如涂毒鼓。击着远近闻者皆丧。僧问。如何是涂毒鼓。头亚身云。韩信临朝底。
　　涂毒鼓闻者丧。多少死人平地上。死中得活。是非常堪与丛林作榜样。韩信临朝知不知。突出当阳举话时。
　　举文殊问庵提遮女。生以何为义。女云。生以不生生为生义。殊云。如何是。生以不生生为生义。女云。若能明知地水火风四缘。未曾自得有所和合。而能随其所宜。以为生义。殊云。死以何为义。女云。死以不死死为死义。殊云。如何是死以不死死为死义。女云。若能明知地水火风四缘。未曾自得有所离散。而能随其所宜。以为死义。
　　生以不生生为生。冬瓜挂在胡芦棚。死以不死死为死。蟭螟眼中放夜市。和合离散。各随所宜。毕竟他是阿谁。
　　举归宗示众云。吾今欲说禅。诸子总近前。大众进前。宗云。汝听观音行。善应诸方所。僧问。如何是观音行。宗弹指云。诸人闻么。僧云闻。宗云。一队汉。向这里觅个什么。以拄杖打趂。呵呵大笑归方丈。
　　归宗一弹指。剎剎尘尘从定起。眼里着得百千万亿须弥山。耳里着得不可思议大海水。观音行何可拟少林谩说分皮髓。

　　佛日普照慧辩楚石禅师语录卷第十二
　　音切

　　胤(羊晋切)　舷(胡田切)　阃(苦本切)　撞(徒江切)　挟(胡颊切)　复(方复切)　锋(孚逢切)　铓(无方切)　剿(子小切)　斸(竹足切)　咄(丁骨切)　嘘(虚音)　觌(达寂切)　牯(姑户切)　蔓(亡怨切)　峥嵘(上士争切下户萌切)　悄(七小切)　浏(力周切)　酰(呼啼切)　砖(职缘切)　墼(居的切)　逞(丑井切)　骧(思良切)　翛(萧音)　绦(叨音)　锤(直危切)　锄(仕菹切)　驭(鱼据切)　扭(纽音)　刈(鱼既切)　麈(之庾切)　漪(於宜切)　懊(於报切)　妍[娟-月+虫](上吾坚切下尺之切)　陂(彼皮切)　鲸(巨京切)　鲵(五兮切)　蛙(乌瓜切)　伫(除吕切)　饭(符万切)　糁(息感切)　倐(式竹切)
　　佛日普照慧辩楚石禅师语录卷第十三
　　佛祖偈赞上

　　　　侍者　文晟正隆等　编

　　栴檀瑞像赞

　　至治三年。岁在癸亥。六月被　诏至京师。八月诣白塔寺。观优填王所刻栴檀瑞像。百拜稽首。而为之赞。
　　不取一法如微尘。不舍一法如秋毫。我常如是见於佛。而亦无见不见者。善哉优填亦如是。不取不舍於释迦。目连神足亦复然。三十二匠无不尔。所以成此栴檀像。八十种好皆具足。惟於世间无取舍。乃能取舍於世间。众生心欲种种殊。佛之所化亦差别。众生不孝化以孝。是故为母升忉利。众生不慈化以慈。是故复从忉利下。世间尊邪而背正。是故去霸而就王。欲令闭恶开大道。示现如斯来去相。咨尔十方瞻礼众。作是观者名正观我今稽首释迦文。剎剎尘尘为垂证。

　　王振鹏。手画栴檀瑞像赞

　　佛在天宫度母亲。优填刻像最称真。永传瑞相三千界。精选良工四八人。只有梵音雕不得。若非宿福睹何因。区区色见声求者。蹉过如来妙相身。

　　阿育王。所造佛真身舍利塔赞

　　无忧王铸小浮图。八万四千同一炉。每塔中藏真舍利。众生共礼佛形躯。梵天影现紫金剎。绝顶光标明月珠。我等有缘能供养。尽尘沙界证毗卢。

　　多宝佛塔赞

　　无量劫来多宝尊。全身在塔至今存。五千栏楯绕龛室。万亿金铃垂宝旛。此日听经从地涌。满空奏乐雨花繁。须知两佛跏趺坐。度尽众生始掩门。

　　释迦文佛赞

　　三世如来共一心。一心不隔去来今。然灯授记缘无得。般若谭空叹甚深。穷子摄归安养士。道场唱出涅盘音。云门最是知恩者。解向禅流痛处针。

　　无量寿佛赞

　　浊恶众生信可悲。不投慈父更投谁。一家教摄三乘众。九品莲开七宝池。得佛来从无量劫。临终念在剎那时。愿门六八容人入。入者皆成出世师。

　　弥勒尊佛赞

　　弥勒何时不降生。人间天上但称名。伽蓝始向晨朝入。正觉俄闻暮景成。三会度人虽有限。一心作佛本无程。从初念念修慈忍。大地山河似掌平。

　　第一祖摩诃迦叶赞

　　昔者如来灭度时。丁宁衣法好传持。头陀行满无双士。优钵花开第二枝。鸡足山中待弥勒。龙华会上付伽梨。古今一念超三际。佛祖相传信在斯。

　　第二祖阿难尊者赞

　　轮王伯仲法王资。第一多闻只我师。毕钵岩前诸漏尽。修多藏里几生持。来从旷劫无传授。唱出三乘任设施。堪笑诵苕忘帚者。也言芥子纳须弥。

　　第三祖商那和修赞

　　九枝秀草自然衣。未出胎来早已披。昔日世尊曾记我。百年罗汉更由谁。火龙始信慈悲大。神力还因懈慢施。毕竟无心又无法。何妨弟子去求师。

　　第四祖优波鞠多赞

　　性十七耶年十七。时人到此尽沉吟。眼前固是难开口。发白由来不属心。文室盈筹多士至。三尸脱顶众魔钦。吾徒往往如亡剑。但向船舷刻处寻。

　　第五祖提多迦赞

　　不为身心自出家。绍隆佛种竟谁耶。分明指示声前路。切忌添栽眼里花。梦见日轮高出屋。行随仙众尽除邪。最初一念须真正。只忍中间报分差。

　　第六祖弥遮迦赞

　　无心无法又无师。悟了还同未悟时。不见此门成解脱。都忘前劫遇阿私。在今幸得空诸漏。临灭何妨露一奇。截断死生身便是。八千仙侣莫狐疑。

　　第七祖婆须蜜赞

　　金色祥云雉堞间。道逢六祖便承颜。手持酒器长吟啸。身在城隍任往还。却话檀因无量劫。须知佛果不相关。临终示现慈三昧。化火焚躯只等闲。

　　第八祖佛陀难提赞

　　迦摩提国小瞿昙。肉髻如珠出翠岚。义论[但-日+木]夸风凛凛。心明不在口喃喃。无言吃棒知多少。有语投机落二三。后代儿孙徒费力。森罗万象却能谭。

　　第九祖伏驮密多赞

　　毗舍罗家起白光。便知此有圣人藏。年过五秩喑无语。意恐双亲爱未忘。诸佛尚言非我道。后昆何处见空王。随机化物来中印。所至青山是道场。

　　第十祖胁尊者赞

　　六十年中处母胎。待他白象送珠来。中天竺有难生号。优钵花从此地开。不夜祥光流日月。无眠宝席委尘埃。重茵更着高高枕。后世禅流可叹哉。

　　第十一祖富那夜奢赞

　　地性无常可变金。众生但向外头寻。去来不定心非佛。问答纵横佛是心。语妙须教真性显。情消岂受妄缘侵。前贤后圣清规在。华叶重重覆祖林。

　　第十二祖马鸣大士赞

　　不识方为识佛身。前身了了是蚕身。大心自足收龙藏。深愿何妨度马人。毗舍离王名不杇。波罗奈国化方新。有无作者功殊胜。到处随机转法轮。

　　第十三祖迦毗摩罗赞

　　初现神通亦异哉。转魔成佛始心开。三千眷属归依后。五百神僧羯磨来。巨海包含真性海。仙才变化岂庸才。众生不必论凡圣。只一毫端摄九垓。

　　第十四祖龙树尊者赞

　　深山孤寂断人踪。大树潜藏五百龙。常愿求师殊未遇。有缘闻法幸相逢。人间但爱生天福。座上俄瞻满月容。到此不明无相理。迷云犹锁一重重。

　　第十五祖迦那提婆赞

　　佛性犹如满月轮。堂堂无相实为真。从师听法开心地。彻水投针显智人。福业翻成调御业。邪因转作涅盘因。巴连弗邑长幡下。盖色骑声一句亲。

　　第十六祖罗睺罗多赞

　　无情说法有来由。木菌前身是比丘。父子同餐今未已。因缘报复后当[但-日+木]。释尊已记千年事。教主宜为众圣俦。指点梵宫金钵饭。师资赢得饱齁齁。

　　第十七祖僧伽难提赞

　　过去娑罗树王佛。还生尘世尊群迷。俄因半夜天光照。直至高岩石窟栖。金在井中元不动。饭来天上为谁携。我无我故成於汝。此事分明觌面提。

　　第十八祖伽耶舍多赞

　　紫云如盖出峰头。童子方持宝鉴游。正是善机年百岁。兼将道德继前修。风铃但为心鸣起。花果还因地种求。内外无瑕何所表。莫教错认水中沤。

　　第十九祖鸠摩罗多赞

　　才闻扣户忽生疑。此舍无人答者谁。万里云端吐明月。千寻水底见摩尼。驰求佛祖缘何事。放舍身心正此时。一念不生三际断。元来鼻孔大头垂。

　　第二十祖阇夜多赞

　　此心清净无生灭。寂寂灵灵现在前。入得此门皆是佛。向来诸祖本无传。重牙石虎山中吼。阔角泥牛水底眠。若更厌人谈罪福。不惟堪笑亦堪怜。

　　第二十一祖婆修盘头赞

　　此日头陀徧行名。前身长乐国中生。杖榰画佛亲曾忏。祖继空宗道已成。光度入门回礼竟。刍尼同产宝珠明。了知宿业由心现。篇聚须当识重轻。

　　第二十二祖摩拏罗赞

　　舍父从师恰壮年。亭亭一朵火中莲。王宫但作浮云想。祖位亲承列圣传。宴坐何尝嫌聚落。游行只是化人天。因思后世多庸妄。谁泛如来大法船。

　　第二十三祖鹤勒那赞

　　第四劫中为比丘。龙宫赴会引缁流。今来众鹤飞相伴。总为当时德不修。七佛金幢曾有祷。二人绯素本同俦。阇维复向空中现。舍利还将一塔收。

　　第二十四祖师子尊者赞

　　道人何必用心求。毕竟无心是道流。弟慧方嗟龙子夭。魔强未免鹤师忧。白虹直贯缘吾党。黑气横分信有由。且把伽梨传嫡嗣。蕴空不复较恩雠。

　　第二十五祖婆舍斯多赞

　　婆舍斯多是两生。彼身才坏此身成。方当左手开拳日。始得神珠照座明。五十九番邪论伏。一千余载祖风清。先师表信衣难毁。足使天魔外道惊。
