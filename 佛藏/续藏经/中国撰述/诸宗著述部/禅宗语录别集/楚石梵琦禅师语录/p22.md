<!-- { "loadSidebar": true } -->
　　举僧问五祖。如何是佛。祖云露胸跣足。如何是法。云大赦不放。如何是僧。云钓鱼舡上谢三郎。妙喜云。此三转语。一转具三玄三要。四料拣。四宾主。洞山五位。云门三句。百千法门。无量妙义。若人拣得。许你具一只眼。师云。三玄三要。四料拣。四宾主。洞山五位。云门三句。百千法门。无量妙义。大似头上安头。天宁今日。为你诸人。抽却钉拔却楔。做个洒洒落落地。丈夫儿。岂不好。何故吃他残羹馊饭。随他脚后跟转。被他唤作无地头汉。惭惶杀人。
　　举僧问云门。如何是道。门云透出一字。妙喜云。透出一字。却不相似。急转头来。张三李四。师云。天宁作么生拈拄杖。击禅床云。洎合停囚长智。
　　举教中道。生灭灭已。寂灭现前。妙喜云。真生无可生。真灭无可灭。寂灭忽见前。虾蟇吞却月。师云。寂灭不现前。心心生与灭。龟毛扇子扇。泥牛一点血。
　　举僧问赵州。百骸俱溃散。一物镇长灵时如何。州云。今朝又风起。妙喜云。今朝又风起。闹处莫插嘴。触着阎罗王。带累阴司鬼。师云。天宁下个注脚。也要醉后添杯。今朝又风起。不必更疑猜。就地撮将黄叶去。入山推出白云来。
　　举法眼问觉铁觜。近离甚处。觉云赵州。眼云。承闻赵州有栢树子话是否。觉云无。眼云。往来皆谓。僧问。如何是祖师西来意。州云。庭前栢树子。上座何得道无。觉云。先师实无此语。和尚莫谤先师好。妙喜云。若道有此语。蹉过觉铁觜。若道无此语。又蹉过法眼。若道两边都不涉。又蹉过赵州。直饶总不恁么。别有透脱一路。入地狱如箭射。毕竟如何。举起拂子云。还见古人么。喝一喝。师云。祖师西来意。庭前栢树子。此话已徧行天下了也。因甚么。觉铁觜却道。先师无此语。众中往往商量。赵州只是一期方便。不可作实解。所以道无。与么乱统。谤他古佛不少。妙喜云。若道有此语。蹉过觉铁觜。若道无此语。又蹉过法眼。若道两边俱不涉。又蹉过赵州。今日烟波无可钓。不须新月更为钩。
　　举青原思和尚问六祖。当何所务。即不落阶级。祖云。汝曾作什么来。思云。圣谛亦不为。祖云落何阶级。思云。圣谛尚不为。何阶级之有。祖深器之。妙喜云。莫将闲话为闲话。往往事从闲话生。师云。弄泥团汉。有什么限。
　　举庞居士问灵照女。明明百草头。明明祖师意。作么生会。照云。这老汉头白齿黄。作这个见解。居士云。你作么生。照云。明明百草头。明明祖师意。妙喜云。庞居士先行不到。灵照女末后太过。直饶齐行齐到。若到云门。一坑埋却。且道过在什么处。明明百草头。明明祖师意。师云。明明百草头。明明祖师意。庞公只解抛砖。灵照何曾瞥地。从教千古万古黑漫漫。填沟塞壑没人会。
　　举云门云。百草头上。道将一句来。众无语。自代云俱。圆悟老人云札。妙喜云普。复云。俱札普日轮午。李将军射石虎。虽然透过那边。枉发千钧之弩。师云。云门俱。少实多虚。圆悟札。了无交涉。妙喜普。直须荐取。这三个汉。各立生涯。摇头摆尾到处逢他。深山藏独虎。浅草露群蛇。
　　举僧问赵州。四山相逼时如何。州云。无路是赵州。妙喜云。无路是赵州。老将足机筹。关南并塞北。当下一时收。师云。四山相逼时。无路赵州老。黄叶落纷纷。一任秋风扫。
　　举裴相国入寺。见壁间画像。问院主云。壁间是甚么。主云高僧。裴云。形仪可观。高僧在甚么处。主无语。裴云。这里莫有禅僧么。时黄檗在众。主云。有一希运上座。颇似禅僧。裴遂召黄檗。举前语似之。檗云。但请问来。裴云。仪形可观。高僧在甚么处。檗召相公。公应诺。檗云。在甚么处。裴於言下领旨。妙喜云。裴公将错就错。脱尽根尘。黄檗信口垂慈。不费心力。似地檠山。不知山之孤峻。如石含玉。不知玉之无瑕。虽然如是。黄檗只有杀人刀。且无活人剑。今日大资相公。或问云门。形仪可观。高僧在甚么处。云门亦召云相公。相公若应诺。云门即向道。今日堂中。特谢供养。师云。裴相国道。高僧在甚么处。分明换却眼睛。黄檗更召相公。刚把钵盂安柄。老妙喜与人。错下注脚便道。似地檠山。不知山之孤峻。如石含玉。不知玉之无瑕。蹉过了也。天宁即不然。亦召相公。相公应诺。劈脊便棒。免教这汉。向死水里淹杀。
　　举僧问赵州。如何是祖师西来意。州云。庭前栢树子。僧云。和尚莫将境示人。州云。我不将境示人。僧云。如何是祖师西来意。州云。庭前栢树子。妙喜云。庭前栢树子。今日重新举。打破赵州关。特地寻言语。既是打破关。为什么。却寻言语。当初将谓茅长短。烧了元来地不平。师云。庭前栢树子。天下杜禅和。只管寻枝叶。还曾梦见么。四海幸然清似镜。莫来平地起风波。
　　举裴相国捧一尊像。胡跪於黄檗前云。请师安名。檗云裴休。裴应诺。檗云。与汝安名竟。裴作礼云。谢师安名。妙喜云。裴公黄檗。可谓如木入水。似金博金。虽然如是。检点将来。不无渗漏。今日蔡中郎。或捧一尊像。请云门安名。即向道。清净法身。毗卢遮那佛。若云谢师安名。即向道。下坡不走。快便难逢。师云。裴公捧像。黄檗安名。冷地看来。如大家教新妇相似。直是好笑。笑须三十年。妙喜既不能坐断。未免随例颠倒。唤作清净法身。毗卢遮那佛。周人以栢。殷人以栗。
　　举外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去后。阿难问佛。外道有何所证。而言得入。世尊云。如世良马见鞭影而行。雪窦云。邪正不分。过由鞭影。妙喜云。邪正两分。正由鞭影。师云。欲识邪正不分么。谁是外道。谁是世尊。欲识邪正两分么。世尊自世尊。外道自外道。此是天宁见处。一任诸方贬剥。
　　举僧问赵州。如何是赵州。州云。东门。南门。西门。北门。僧云。不问这个。州云。你问赵州聻。妙喜云。这僧问赵州。赵州答赵州。得人一马。还人一牛。人平不语。水平不流。会么。受恩深处宜先退。得意浓时便好休。师云。尽这僧神通。跳赵州关不过。大丈夫汉。当众决择。未到弓折箭尽。即便拱手归降。何不着一转语。教他纳欵去。且道着得个什么语。
　　举僧问长沙。南泉迁化。向甚么处去。沙云。东家作驴。西家作马。僧云。未审意旨如何。沙云。要骑便骑。要下便下。妙喜云。今日或有人问云门。圆悟老人迁化。向甚么处去。即向他道。入阿鼻大地狱去也。未审意旨如何。饮洋铜汁。吞热铁圆。或问还救得也无。云救不得。为什么救不得。是这老汉。家常茶饭。师云若欲报德酬恩。须是长沙妙喜。忤逆儿孙始得。虽然珊胡枕上两行泪。半是思君半恨君。
　　举百丈凡参次。有一老人。常随众听法。众人退老人亦退。忽一日不退。丈遂问。面前立者。复是何人。老人云。某甲非人也。於过去迦叶佛时。曾住此山。因学人问。大修行底人。还落因果也无。对云。不落因果。五百生堕野狐身。今请和尚。代一转语。贵脱野狐身。老人遂问。大修行底人。还落因果也无。丈云。不昧因果。老人於言下大悟。便脱野狐身。妙喜云。不落与不昧。半明兼半晦。不昧与不落。两头空索索。五百生前个野狐。而今冷地谩追呼。喝一喝云。座中既有江南客。休向樽前唱鹧鸪。师云。这个公案。批判者。多尽向不落不昧上。妄生卜度。未有一个格外提持。带累百丈老人。也在野狐队里。天宁不是钉桩摇橹。胶柱调弦。海枯终见底。人死脚皮穿。
　　举道吾与渐源。至一家吊慰。源拊棺云。生耶死耶。吾云。生也不道。死也不道。源云。为什么不道。吾云。不道不道。回至中路。源云。和尚快与某甲道。若不道。打和尚去。吾云。打即任打。道即不道。妙喜云。生也不道。死也不道。公案两重。一状领到。露刃吹毛。截断纲要。脱却鹘臭衫。拈却炙脂帽。大坐当轩气皓皓。喝一喝。师云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。
　　举僧问睦州。一言道尽时如何。州云。老僧在你钵囊里。又问云门。一言道尽时如何。门云裂破。妙喜云。或有人问山僧。一言道尽时如何。这漆桶。师云。有人来问天宁。一言道尽时如何。隔。
　　举僧问云门。达磨九年面壁。意旨如何。门云念七。妙喜云。念七念七。全无消息。背看分明。正观难识。既是正观。为什么难识。可知礼也。师云。达磨面壁。云门念七。更问如何。[口*佛]诟啒哷。
　　举庞居士问马大师。不昧本来身。请师高着眼。大师直下觑。士云。一种没弦琴。惟师弹得妙。大师直下觑。居士礼拜。大师归方丈。居士随后。至方丈云。适来弄巧成拙。妙喜云。且道是马大师。弄巧成拙。庞居士弄巧成拙。还有缁素得出者么。若缁素不出。癞马系枯桩。直饶缁素得出。也是虾蟇口里一粒椒。师云。马大师。弹得没弦琴。调高千古。庞居士。和得无谱曲。响彻九霄。溪边石女暗嗟吁。海底泥牛乱奔走。虽然如是。也未契本来身在。不见道。虾蟇口里一粒椒。
　　举庞居士云。心如境亦如。无实亦无虚。有亦不管。无亦不拘。不是圣贤。了事凡夫。妙喜云。白的的清寥寥。水不能濡。火不能烧。是个什么。切不得问着。问着则瞎却你眼。以拄杖。击香台一下。师云。要作了事凡夫。更须进前三步。
　　举古德云。佛法也大有。只是舌头短。妙喜云。向道莫行山下路。果闻猿叫断肠声。师云。古德元不知有佛法。一个个。舌头徧覆十方世界。特地说无说有。说短说长。好劈口便掌。且道天宁意。在什么处。河里失钱河里摝。
　　举洛浦示众云。孙膑收铺去也。有卜者出来。时有僧出曰。请和尚一卜。浦云。汝家爷死。僧无语。法眼代。拊掌三下。妙喜云。这僧汲兴。死却爷。又被他人拊掌。信知祸不单行。福无双至。然洛浦善卜。法眼善断。若子细思量。爻象吉凶。二老一时漏逗。既占得火风鼎卦。何故断作地火明夷。云门即不然。蓦拈拄杖云。孙膑门下。死却即罢。连卓三下云。会么。内属艮宫。再求外象。又卓三下云。千灵万圣。万圣千灵。莫顺人情。复卓一下云。吉凶上卦。师云。洛浦道。汝家爷死。拄却舌头。妙喜牙上生牙。角上生角。妄谈休咎。强说是非。一时抖乱六十四卦了也。
