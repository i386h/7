<!-- { "loadSidebar": true } -->
　　解夏上堂。僧问。空劫已前。威音那畔。还有结解也无。师云。莫妄想。进云。不妄想时如何。师云。磕睡汉。进云。摩竭他国。亲行此令。师云。西天斩头截臂。进云。当时得道。如恒河沙。未审今日山中。几人得道。师云。蝇子放卵。进云。与么则灵山一会。俨然未散也。师云。土上更加泥。乃云。尽十方世界。是个真实人体。菩提烦恼。生死涅盘。有为无为。前圣后圣。结制解制。长期短期。真实体上。了没交涉。雪峰三到投子。九上洞山。末后鳌山店上。打失鼻孔。大隋参六十余员善知识。长庆坐破七个蒲团。兴化於大觉棒头。深明黄檗意旨。掀翻海岳。罢却干戈。如将谷响千斤。换得空花万片。威音那畔。空劫已前。但有言说。都无实义。穿却天下人鼻孔。一句作么生道。大鹏展翅盖十洲。篱边燕雀空啾啾。复举云门秋初夏末。前程忽有人问。未审对他道什么。门云。大众退后。僧云。过在什么处。门云。还我九十日饭钱来。师云。放过即不可。未审道什么。但对他道。七十二棒。翻成一百二十。过在什么处。对他道。你但吃棒。我要这话行。
　　上堂。个个抱荆山之璧。人人怀沧海之珠。斡旋佛祖枢机。提掇衲僧巴鼻。尽谓顶门眼正。咸言肘后符灵。殊不知。灵龟负图。自取丧身之兆。出格一句作么生。朝霞不出市。暮霞行千里。
　　圣旨看藏经上堂。僧问。一封丹诏九天来。大地山河唱善哉。满藏不知何所说。青莲华向口中开。奉诏旨看藏经。请禅师祝圣寿。师云。一字是一岁。进云。堆山积岳知多少。共祝龙楼不尽年。师云。烂葛藤。进云。依经解义。三世佛冤。离经一字。如同魔说。去此二途。请师甄别。师云。蚁子不食铁。乃云。百千法门。同归方寸。河沙妙德。总在心源。大福德人。修大福德人受。是以恒沙剎土。莫不禀其威灵。草木昆虫。亦皆资其化育。今则法筵洞启。教藏宏开。重重福德门。种种寿量海。如天普覆。如地普擎。如日普照。如风普吹。仲尼云。吾祷久矣。复举宋太宗皇帝。因入寺问僧云。看什么经。僧云。仁王护国经。帝云。既是寡人经。因什么落在卿手里。僧无对。后来雪窦代云。皇天无亲。惟德是辅。师云。若问永祚。但以顶戴经云。万岁万岁。
　　上堂。举南泉问黄檗。黄金为世界。白银为壁落。是什么人居处。檗云。是圣人居处。泉云。更有一人。居何国土。檗叉手而立。泉云。道不得。何不问王老师。檗却问。更有一人。居何国土。泉云。可惜许。师云。二大老。一人无事生事。一人将错就错。直是好笑。当时若作黄檗。待他道更有一人。居何国土。但道这野狐精。设使南泉。通身是口。也须饮气吞声。
　　初祖忌拈香。这汉西来。特地痴呆。不立文字。虚张意气。直指人心。转见病深。见性成佛。翻成窠窟。灵山直是不甘他牛粪烧香。狗尿茶。因甚如此。祇为如此报德酬恩。只这是。
　　上堂。师到法堂前。与大众和南毕。便归方丈。众随后。师云。更无一个灵利。众乃散。
　　施主舍米入山上堂。举雪峰示众云。尽大地撮来。如粟米粒大。抛向面前。漆桶不会。打鼓普请看。师云。你诸人看不出时。僧堂里。长连床上。迭足坐了。子细咬嚼去。
　　佛涅盘日上堂。二月十五中春节。红花白花相间发。金棺不独示双趺。花里灵禽更饶舌。说个什么。喝一喝。
　　上堂。三身四智。非圣人不无。八解六通。非凡夫不有。木人把板云中拍。石女含笙水底吹。是何曲调破阵子。
　　杨府安人。真如善住二居士。入山斋僧。上堂。沙门释子。头戴施主屋。脚踏施主地。口吃施主饭。身着施主衣。将什么报答施主。入道不通理。复身还信施。长者八十一。其树不生耳。若终日吃饭。不曾咬破一粒米。终日着衣。不曾挂着一缕丝。行不见行。立不见立。十二时中。不依倚一物。不见施者。不见受者。亦无施物。恁么见解。正是增上慢人。别造地狱着你在。总不恁么时如何。大众归堂吃茶去。
　　上堂。举大愚芝和尚。一日问侍者云。你问讯了。一边立地。是什么道理。答云不会。愚云。过这边立。侍者便过。愚云。无端无端。师云。成人者少。败人者多。
　　结夏小参。僧问。观山玩水。访道寻师。离此二途。请师指示。师云。乱走作么。进云。和尚恐某甲不实。师云。草贼大败。进云。汉地不收秦不管。夜来明月上高峰。师云。引不着。进云。四月十五日结。为什么人结。师云。癞马系枯桩。进云。七月十五日解。又作么生解。师云。达磨来也。进云。还有不在里许者么。师云。漫天网子百千重。进云。本来无挂碍。随处任方圆。师云。放过一着。僧礼拜。师乃云。或有栴檀丛林。栴檀围绕。或有荆棘丛林。荆棘围绕。或有荆棘丛林。栴檀围绕。或有栴檀丛林。荆棘围绕。汝等诸人。横担拄杖。紧峭芒鞋。这边那边。东去西去。在那个丛林中。若在栴檀丛林。则是金毛狮子。能纵能夺。能杀能活。若在荆棘丛林。则是狐狼野干。不能纵不能夺。不能杀不能活。随群逐队。怖死贪生。椎杀千万个。有什么罪过。且如两种丛林。交互围绕时。唤作金毛狮子。又是狐狼野干。唤作狐狼野干。又是金毛狮子。毕竟唤作什么。能纵不能纵。能夺不能夺。能杀不能杀。能活不能活。又如何定当。若定当得出。许你天下横行。若定当不出。九旬无解脱之期。百劫受沈沦之苦。
　　复举僧问赵州。如何是咬人狮子。州云。归依佛。归依法。归依僧。莫咬老僧。师云。这僧也只是个喋屎狗。为什么。赵州一见。便撒屎撒尿。彩奔龊家。
　　上堂。昼升兜率。夜降阎浮。为什么摩尼珠不现。师云。现也现也。蓦拈拄杖。卓一下云。百杂碎了也。诸人总来这里。觅个什么。掷拄杖下座。
　　上堂。长廊下与你说。后架头与你说。法堂上。即不与你说。何也。不说不说。
　　施主设斋上堂。供养百千诸佛。不如供养一个无心道人。百千诸佛有何过。无心道人有何德。若会个中意。牛头尾上安。
　　解夏小参。僧问。直下便是时如何。师云札。进云。高高处观之不足。低低处平之有余。师云。学语之流。进云。一夏九旬今已满。请师方便指迷津。师云。口只好吃饭。进云。前程忽有人问。和尚近日。如何为人。向他道什么即得。师云。西天令严。进云。和尚三寸太密。师云。红霞穿碧落。白日绕须弥。进云。一句已徧行天下了也。师云。也是无端。僧礼拜。师乃云。平地上吃交。郎当不少。脚跟下蹉过。笑杀傍观。即心即佛。非心非佛。此地无金二两。俗人沽酒三升。更有不唧[口*留]底。风前月下。几度沈吟。海角天涯。一生流浪。西天以蜡人为验。我这里。以竹篦为验。唤作竹篦则触。不唤作竹篦则背。速道速道。拟议不来。劈脊便棒。复举长庆云。净洁打迭了也。却近前就我觅我。劈脊与你一棒。有一棒到你。你须生惭愧。无一棒到你。你又向什么处会。雪窦云。雪窦即不然。净洁打迭了也。直须近前。我劈脊与你一棒。有一棒到你。你即受屈。无一棒到你。与你平出。但与么会。师云。众中商量道。坐在净洁地上。必须打迭。近前觅的。吃棒有分。觅的是病。棒即是药。所以雪窦云。有一棒到你。你即受屈。无一棒到你。与你平出。杜撰禅和。如麻似粟。殊不知。二大老。一个掘地为坑。一个夷井塞灶。皆欲坐致太平。争奈反招怪笑。毗婆尸佛早留心。直至如今不得妙。
　　无梦噩书记至上堂。举白云端和尚云。写尽千张纸。徒烦心手劳。人情如太华。争似道情高。师云。大小白云。犹有这个在。永祚承无梦师兄相访。粗茶淡话。兀坐忘怀。若有一个元字脚。彼此不着便。何也。人平不语。水平不流。
　　上堂。黄檗手中棒。剜肉作疮。大愚肋下拳。吃盐救渴。速则易改。久则难追。选佛若无如是眼。假饶千载亦奚为。喝一喝。
　　看华严经上堂。东西南北。四维上下。尘尘剎剎。总不离个华藏世界海。有高有下。有阔有狭。有具有不具。有等有不等。有清净。有不清净有短寿有长年。且道毗卢遮那如来。即今在阿那个世界中说法。又说什么法。为说三乘法。为说一乘法。为说无上乘法。为无所说。试道看。若道得。许你净佛国土。游戏神通。有情无情。同证同入。若道不得。生死海内沈浮。
　　慧钝岩预修请升座。僧问。如意珍用无尽。应物遇缘终不吝。如何是如意珍。师云。多少人用不得。进云。莫只这便是么。师云。你试用看。进云。掬水月在手。弄花香满衣。师云话堕也。进云。今晨施主钝岩提点。预修寄库请和尚升座。回向功德一句作么生举。师云。弹指圆成八万门。一超直入如来地。乃云。有情之本。依智海以为源。含识之流。总法身而为体。诸仁者。还识此源么。若识此源。则千源万源。只是一源。还见此体么。若见此体。则千体万体。同为一体。上则为圣。下则为凡。其在圣也。诸佛菩萨。缘觉声闻。一向净用。而证解脱。其在凡也。天人修罗。及三恶道。一向染用。而堕轮回。欲出轮回。全成解脱。如人因地而倒。因地而起。离却瓶盘钗钏。真金不自外来。就乎酥酪醍醐。美味悉从中出。以至乾坤大地。日月星辰。草木昆虫。森罗万象。莫不辉腾今古。迥绝见闻。透一金刚圈。吞一栗棘蓬。则不可说。金刚圈栗棘蓬。一时吞得透得。岂不是了事汉。更听一偈。一微尘里大宝藏。十方虚空悉充满。普放光明照尘剎。蒙光触者烦恼除。烦恼除故觉道成。能为群生作佛事。福德寿量咸增益。此妙解脱钝岩证。不动本际常寂然。极未来时阐斯道。
　　铸大悲像上堂。有一居士出问云。大悲菩萨。通身是手眼是否。师云是。进云。弟子还具否。师云具。进云。只如半夜里。不见一物时。手眼在什么处。师云。直是通身手眼。进云。谢师指示。师云嘘嘘。乃云。据教中道。众生妄见。不离前尘。开眼见明。明不是明。合眼见暗。暗不是暗。在佛殿前过。不见佛殿后事。在佛殿后过。不见佛殿前事。皆属妄见前尘所遮。若离前尘。无物可见。约永祚见处。大悲菩萨。本自无身。亦无手眼。有的便道。我会也我会也。打二十九棒趂出。留一棒自吃。莫有人下得手么如无。今日失利。举麻谷问临济。大悲千手眼。阿那个是正眼。济云。大悲千手眼。阿那个是正眼。速道速道。谷拽济下禅床。谷却坐。济云不审。谷便喝。济拽谷下禅床。济便坐。谷便出去。济归方丈。师云。二大老。主宾互换。纵夺可观。如猛焰烧空。忽雷震地相似。虽然。与他大悲千手眼。有何交涉。只见波涛涌。不见龙王宫。
