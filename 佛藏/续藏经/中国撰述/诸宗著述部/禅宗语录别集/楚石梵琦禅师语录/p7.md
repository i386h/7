<!-- { "loadSidebar": true } -->
　　冬至小参。僧问。世事悠悠。不如山丘。卧藤萝下。块石枕头。未审与垂手入廛的。相去多少。师云。也不较多。进云。云无缁素。师云。一对无孔铁槌。就中一个最重。进云。与么则天下老和尚。总在里许也。师云。因谁置得。进云。数声清磬是非外。一个闲人天地间。师云。方才搓弹子。便要捻金刚。进云。明日书云令节。毕竟书什么云。师云。那边是什么云。进云。但愿来年蚕麦熟。罗睺罗儿与一文。师云。一日便头白。乃云。垂万里钩。驻千里乌骓。布漫天网。打冲浪锦鳞。如大力魔王道。我待一切众生成佛尽。众生界空。无有众生名字。我乃发阿耨多罗。三藐三菩提心。广额屠儿。放下屠刀道。我是千佛一数。早是不唧[口*留]。更向长连床上坐。长连床上卧。眼盵瞪地。杀不死羊相似。万年一念。有什么益。不如泥猪疥狗。却有出离之期。明明向你道。开口不在舌头上。要急相应。来日是书云。复举龙济道。万法是心光。诸缘唯性晓。本无迷悟人。只要今日了。师云。既无迷悟。了个什么。从前汗马无人识。只要重论盖代功。
　　上堂。上是天下是地。耳里听声。鼻中出气。陕府铁牛。吞嘉州大像则且置。拽取瞻波国与新罗国斗额。是第几机。
　　上堂。拈拄杖。卓一下召众云。我这里卓拄杖。你那里闻声。为将耳闻。为将心闻。若将耳闻。耳朵两片皮。作么生闻。若将心闻。心如工伎儿。意如和伎者。又作么生闻。终不虚空里闻也。若是虚空里闻。即是常闻。何待这里卓拄杖然后闻。凤山不卓拄杖。为什么不闻去。岂不见。文殊道。声无既非灭声。有亦非生。生灭二圆离。是则常真实。却因后语。为蛇画足。尽情放舍。脱体无依。转向那边更那边。亦未是到家时节。到家一句。作么生道。只知事逐眼前过。不觉老从头上来。
　　上堂。若有老僧。即无阇黎。若有阇黎。即无老僧。阇黎自阇黎。老僧自老僧。唤作阇黎也得。唤作老僧也得。蓦拈拄杖。卓一下喝一喝。
　　上堂。茅堂月淡。竹户风凄。冰枯雪稿之时。鼓寂钟沈之夜。心心永寂。石女剪於龟毛。念念攀缘。木人裁於兔角。不是洞山五位。亦非临济三玄。齿牙敲磕处。一字元无。父母未生前。全机独脱。透顶透底。亘古亘今。饭是米做。一句作么生道。久立。
　　上堂。徧界是通身是。无一处不是。无一念不是。忽然拈起拄杖子问他。这是不是。便见一千个内。九百九十九个。口如匾担相似。直须自己偷心死。方信从前都不是。都不是只这是。吉了舌头三千里。喝一喝。
　　上堂。见拄杖。不唤作拄杖。见屋不唤作屋。正是痴狂外边走。见拄杖。但唤作拄杖。见屋但唤作屋。又是依样画猫儿。两人同到山中。总与一杯茶吃。要辨缁素。且待别时。
　　佛成道上堂。三千大千世界。日月星辰。山河淮海。昆虫草木。有情无情。拈拄杖。卓一下云。尽向这里。成等正觉。然后凤山。不入这保社。何也石头道底。
　　除夜小参。僧问日从东上。月向西没。作么生是不迁义。师云。柳絮随风。自西自东。进云。年年是好年。日日是好日。师云。瞎老婆吹火。乃云。未达境惟心。起种种分别。达境惟心已。分别即不生。不生法中。具足世间出世间法。一立一切立。一破一切破。一放一切放。一收一切收。觌体全该。当阳廓示。方便唤作常住法身。流出无边诸三昧海。文殊普贤。大人境界。德山临济。向上提持。此方他方。齐成佛道。有说无说。俱转法轮。极三际为一时。统十方为一剎。二十四气。七十二候。三百六十五日。只在剎那。悟之则当念圆明。迷之则永沈生死。复举保宁永和尚示众云。世尊不说说。迦叶不闻闻。卓拄杖云。水流黄叶来何处。牛带寒鸦过远村。师云。青州棃郑州枣。大抵无过出处好。
　　岁旦上堂。半夜起来赴省堂焚祝。焚祝了。丞相府诸衙门人事。人事毕。即回殿堂。行香撒沙。咒土绕廊行道。次第诸山报礼准备接官。若作新年头佛法会。入地狱如箭射。
　　进退两班上堂。虎豹文章。全归爪牙之力。鲲鹏变化。心藉羽翼之功。法社要在人。丛林自然增气。睦州佐黄檗。杨岐辅慈明。相与建法幢。展衲僧巴鼻。
　　元宵上堂。一切月。以一月为真。一切灯。以一灯为体。一即一切。一切即一。一从什么处起。洎合错下注脚。
　　诸山讲主至上堂。先圣道。诸法不自生。亦不从他生。不共不无因。是故说无生。尽大地是胡饼。任你横咬竖咬。西天那烂陀寺里。一万来僧。人人得吃。只有摩诃迦罗大神不得吃。把须弥山一掴百杂碎。帝释[跳-兆+孛]跳。上梵天去也。
　　上堂。即心即佛。祸不入慎家之门。非心非佛。舌是斩身之斧。古人的今人用。今人的古人为。一犬吠虚。千猱啀实。凤山今日。不惜性命。与你诸人。抽钉拔楔去也茶。
　　佛涅盘上堂。东西南北。空中鸟迹。南北西东。水底鱼踪。瞿昙用尽平生力。直至而今归不得。
　　忽都达儿状元。入山上堂。举玉泉浩布裈。因东坡居士。微服相访。浩问云。尊官何姓。坡云。姓秤。是秤天下长老的秤。浩唾地云。这一唾重多少。坡休去。师云。玉泉是作家宗匠。东坡是当世大儒。蓦札相逢。发挥此道。尽谓东坡休去。秤尾无星。殊不知。八两半斤。总在自家手里。虽然如是。也须扶起玉泉。只如他道这一唾重多少。多少人道不得。直饶道得。更与一唾。
　　上堂。景物舒晴。湖山迭翠。相将寒食。共赏芳菲。画船处处笙歌。花市重重锦绣。风流公子。全彰古佛家风。红粉佳人。廓示祖师巴鼻。便请抝折拄杖。高挂钵囊。不用低头。思量难得。
　　上堂。这里鸣钟击鼓。拈槌竖拂。说黄道黑。也只为你诸人。那下长街短巷。负儿挟女。嗔拳恶骂。也只为你诸人。地狱未是苦。在此衣线下。不明大事却是苦。此时若不究根源。直待当来问弥勒。
　　浴佛上堂。僧问护明大士。未降王宫。释迦老子。在什么处。师云。眨上眉毛。进云。谢师答话。师云。恰值拄杖不在。师乃以拂子。打一圆相云。三十二相无此相。八十种好无此好。跛跛挈挈且过时。人来不必重寻讨。喝一喝。
　　结夏小参。僧问。尽大地是个佛身。向什么处。安居禁足。师云。锦上铺花又一重。进云。竹密不妨流水过。山高岂碍白云飞。师云。随语生解。乃云。摩竭陀国。亲行此令。抵死要知换却性命。设使悬崖撒手。自肯承当。绝后再苏。欺君不得。也是棺木里瞠眼。凤山这里。无许多事。寻常只是九十日为一夏。黄陈米饭。苦益菜羹。尊胜寺前。迭迭青山不尽。西兴渡口。茫茫白浪无穷。行也任你行。坐也任你坐。出也任你出。入也任你入。卷舒自在。彼此何拘。却不许埋在声色堆头。亦不许离他声色。总不与么。还作么生。锦衣公子贵。林下道人高。复有颂云。拈却东山水上行。熏风殿阁生微凉。住山不费纤毫力。自有人提折脚铛。
　　上堂。一句合头语。万劫系驴橛。灵利汉。闻得便行。早迟八刻了也。
　　同参至上堂。举泉大道访慈明。明云。片云横谷口。游人何处来。泉云。夜来何处火。烧出古人坟。明云。未在更道。泉便作虎声。明便打一坐具。泉推明向禅床上。明却作虎声。泉云。我见八十余员善知识。惟师继得临济宗风。师云。错下名言。当时慈明。争容得这风颠汉恁么道。更与一坐具。且看他作个什么伎俩。才眼目定动。便连棒趂出。临济法道。未致寂寥。
　　上堂。红尘闹市。公子家风。嚝野深山。道人活计。一则穿花度柳。一则啸月眠云。那个得那个失。云在岭头闲不彻。水流涧底太忙生。
　　上堂。不落因果。不昧因果。总未脱野狐身。若要脱野狐身。更过五百生始得。召众云。还肯凤山与么道么。尽大地人不肯。总是野狐种族。喝一喝。
　　中夏上堂。和尚子莫妄想。起心动念是妄想。澄心息念是妄想。成佛作祖是妄想。往往将妄想灭妄想。无有了期。直饶古今言教。一时明得。如珠走盘。敢保此人。未出阴界。碍膺之物。谁与消除。若得消除。名为解脱。其实未得一切解脱。超毗卢越释迦。大丈夫儿。合到如此。点胸点肋。称杨称郑作什么。我未曾向六月里。下一阵大雪。与你诸人在。
　　上堂。打钟钟鸣。打鼓鼓响。三世诸佛。竞出头来。六代祖师。没藏身处。钟中无鼓响。鼓中无钟声。钟鼓不交参。句句无前后。毕竟唤什么作句。喝一喝。
　　施主看楞严上堂。体理得妙。了了常知。一种平怀。绵绵不漏。着衣吃饭。盖是寻常。见色闻声。犹如聋瞽。但可入佛。不可入魔。透得十种禅关。出得五阴区宇。处处无非佛事。头头总是道场。酒肆淫坊。了无挂碍。龙宫虎穴。任便经过。亦可入魔。亦可入佛。然后佛魔俱遣。凡圣不存。不取涅盘。不居生死。道我大事了毕。拄杖不在。苕帚柄聊与三十。
　　上堂。才有是非。纷然失心。还识祖师面目么。
　　入新僧堂上堂。举王常侍。一日访临济。同至僧堂前。侍云。这一堂僧。还看经么。济云。不看经。侍云。还坐禅么。济云。不坐禅。侍云。既不看经。又不坐禅。毕竟作个什么。济云。总教伊成佛作祖去。侍云。金屑虽贵。落眼成翳。济云。我将谓。你是个俗汉。师云。临济吹毛剑。什么处去也。若也拈出。有什么王常侍在。自出洞来无敌手。得饶人处且饶人。
　　因斋罗汉上堂。风生古殿。月转回廊。香烟合匝。灯烛荧煌。宾头卢尊者。应供四天下。无一处不到。还到此间么。此间是什么所在。说到不到。合掌云。三德六味。施佛及僧。便下座。
　　上堂。灵鹫山中。量材补职。曹溪路上。少实多虚。不论薄地凡夫。便请丹霄独步。快与快与。有么有么。比拟张麟。兔亦不遇。
　　上堂。好诸禅德。桃红李白。水绿山青。烟雨楼台。市廛车马。云舒云卷。露出几个峰峦。船去船来。惊散一行鸥鹭。桥边酒店。柳外人家。子细观瞻。分明画出。画出则不无。如何着笔。无风荷叶动。必定有鱼行。
　　上堂。婆饼焦断消息。花底春禽鸣历历。不如归去不如归。自是不归归便得。喝一喝。
