<!-- { "loadSidebar": true } -->
　　举二十四祖。师子尊者。因罽宾国王。秉剑於前云。师得蕴空否。祖云。已得蕴空。王云。既得蕴空。离生死否。祖云。已离生死。王云。既离生死。就师乞头得否。祖云。身非我有。岂况於头。王便斩之。白乳涌高数尺。王臂自堕。妙喜云。孟八郎汉。又与么去。师云。似则也似。是则未是。
　　举二十五祖。波舍斯多。因与外道论义。外道云。请师默论。不假言说。祖云。不假言说。孰知胜负。外道云。但取其义。祖云。汝以何为义。外道云。无心为义。祖云。汝既无心。安得义乎。外道云。我说无心。当名非义。祖云。汝说无心。当名非义。我说非心。当义非名。外道云。当义非名。谁能辨义。祖云。汝名非义。此名何名。外道云。为辨非义。是名无名。祖云。名既非名。义亦非义。辨者是谁。当辨何物。如是往反。五十九番。外道杜口信伏。妙喜云。婆舍斯多。何用忉怛。当时若见他道请师默论。不假言说。便云义堕了也。即今莫有与妙喜默论者么。或有个衲僧出来道。义堕了也。我也知你向鬼窟里作活计。师云。我若作二十五祖。才见外道入门。便连棒打出。岂不丈夫。更待他道请师默论。至於往反五十九番。远之远矣。
　　举六祖能大师。因僧问。黄梅意旨。什么人得。祖云。会佛法人得。僧云。和尚还得否。祖云我不得。僧云。和尚为什么不得。祖云。我不会佛法。妙喜云。还见祖师么。若也不见。径山与你指出。芭蕉芭蕉。有叶无了。忽然一阵狂风起。恰似东京大相国寺里。三十六院。东廊下壁角头。王和尚破袈裟。毕竟如何。归堂吃茶。师云。棒打石人头。嚗嚗论实事。
　　举牛头下。安国玄挺禅师。因僧问。五祖云。真性缘起。其义云何。祖默然。时师侍次乃谓。大德正兴一念问时。是真性中缘起。其僧言下大悟。妙喜云。未兴一念问时。不可无缘起也。时有僧云。未兴一念问时。唤什么作缘起。妙喜云。我也只要你恁么道。师云。昆仑奴着铁袴。打一棒行一步。
　　举杭州径山国一钦禅师。因马祖遣人送书到。书中作一圆相。师发缄见。遂於圆相中。着一点却封回。后忠国师闻乃云。钦师犹被马师惑。雪窦云。径山被惑且置。若将呈似国师。别作个什么伎俩。免被惑去。有老宿云。当时坐却便休。亦有道。但与画破。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只这马师。当时画出。早自惑了也。妙喜云。马师仲冬严寒。国一孟夏渐热。虽然寒热不同。彼此不失时节。忠国师因甚却道。钦师犹被马师惑。还委悉么。无风荷叶动。决定有鱼行。师云。圆相中着点墨。日月无光。天地黯黑。初未惑钦师。马师先自惑。累及老南阳。也一场狼籍。良久。平生肝胆向人倾。相识如同不相识。
　　举鸟窠禅师。因侍者会通一日作辞。师乃问。汝今何往。通云。某甲为法出家。和尚不垂慈诲。今往诸方。学佛法去。师云。若是佛法。吾此间亦有少许。通云。如何是和尚此问佛法。师於身上。拈起布毛吹之。侍者因而有省。大沩秀云。可惜这僧。认他口头声色。以当平生。殊不知自己光明。盖天盖地。妙喜云。沩山与么批判。也未梦见鸟窠在。师云。会通於拈起布毛处便喝。免致诸方检点。我恁么道。也是为他闲事长无明。
　　举无着和尚。送供往台山。文殊相迎次。问大德从何方而来。着云南方。文殊云。南方佛法。如何住持。着云。末法比丘。少奉戒律。文殊云。多少众。着云。或三百或五百。着却问文殊。此间如何住持。文殊云。凡圣同居。龙蛇混杂。着云多少众。文殊云。前三三后三三。妙喜云。当时若见。只向他道。和尚如是住持。直是不易。师云。毕竟前三三后三三是多少。有底道。前三三后三三。我不如你。你自会得好。
　　举南泉示众云。江西马祖。说即心即佛。王老师不恁么。不是心。不是佛。不是物。恁么还有过么。时赵州出礼拜了去。有僧问赵州云。上座礼拜了去。意作么生。州云。汝却问取和尚。僧遂问泉。适来谂上座意作么生。泉云。他却领得老僧意旨。妙喜云。两个老汉。虽然靴里动指。殊不知傍观者哂。师云。南泉赵州。总被这僧一状领过。
　　举南泉一日问座主。讲得什么经。主云。弥勒下生经。泉云。弥勒什么时下生。主云。现在天宫未来。泉云。天上无弥勒。地下无弥勒。洞山价举问云居。居云。天上无弥勒。地下无弥勒。未审谁与安名。洞山被问。直得禅床震动。乃云。吾在云岩。曾问老人。直得火炉震动。今日被子问。直得通身汗流。大阳玄云。如今老僧举起也。有解问者。致将一问来。乃云地动也。妙喜云。禅床动。火炉动。地动。即不无这三个老汉。要见南泉。直待弥勒下生始得。忽有个汉出来道。天上无弥勒。地下无弥勒。却教什么人下生。又作么生对。但向他道。老僧罪过。师云。啼得血流无用处。不如缄口过残春。
　　举南泉因陆亘大夫云。肇法师也甚奇怪。解道天地同根。万物一体。泉指庭前牡丹云。大夫。时人见此一株花。如梦相似。妙喜云。若向理上看。非但南泉谩他陆亘大夫一点不得。亦未摸着他脚跟下一茎毛在。若向事上看。非但陆亘大夫谩他南泉一点不得。亦未梦见他汗臭气在。或有出来道。大小径山。说理说事。只向他道。但向理事上会取。师云。大众还会么。你若向天地同根。万物一体上会。落在肇法师圈缋里。若向理事上会。又落在妙喜葛藤中。总无自由分。只如南泉指牡丹。向陆亘道。大夫。时人见此一株花。如梦相似。你毕竟如何会。天宁不惜眉毛。为你诸人。下个注脚。平芜尽处是青山。行人更在青山外。
　　举鹅湖问诸硕德。行住坐卧。毕竟以何为道。对云知者是。湖云。不可以智知。不可以识识。何谓知者是。有对云。无分别是。湖云。善能分别诸法相。於第一义而不动。安得无分别。有对云。四禅八定是。湖云。佛身无为。不堕诸数。安得四禅八定是耶。举众杜口。妙喜云。相骂饶你接觜。相唾饶你泼水。师云。僧投寺里宿。贼打不防家。
　　举百灵一日。路次见庞居士乃问。昔日南岳得力句。曾举向人么。士云。曾举来。灵云。举向甚人。士以手自指云庞公。灵云。真是妙德空生。也赞之不及。士却问灵。得力句是谁得知。灵便戴笠子而去。士云。善为道路。灵一去更不回首。妙喜云。这个话端。若不是庞公。几乎错举似人。虽然如是。百灵输他庞老一着。何故。当时不得个破笠头。遮却髑髅。有甚面目。见他庞公。师云。百灵戴笠便去。得力句分明举似来。因甚么。妙喜老人道。百灵有甚面目。见他庞公。也是扶强不扶弱。有人与妙喜作主。要问作么生是得力句。速道速道。拟议不来。劈脊便棒。
　　举庞居士问马祖。不昧本来人。请师高着眼。祖直下觑。士云。一种没弦琴。唯师弹得妙。祖直上觑。士乃作礼。祖归方丈。士随后入云。弄巧成拙。妙喜云。马大师。觑上觑下不无。争奈昧却本来人。居士虽礼拜。也是浑仑吞个枣。马师归方丈。士随后乃云。弄巧成拙。救得一半。师云。说甚么救得一半。三十年后。换手椎胸去在。
　　举赵州因僧问。学人乍入丛林。乞师指示。州云。吃粥了也未。僧云。吃粥了也。州云。洗钵盂去。其僧因此契悟。云门云。且道有指示无指示。若言有。赵州向伊。道个什么。若言无。这僧为甚悟去。妙喜云。云门大似阿修罗王。搅动三有大城。诸烦恼海。复喝云。寐语作么。师云。诸仁者。要见云门则易。要见妙喜则难。誵讹在什么处。剑去久矣。你方刻舟。
　　举赵州因僧辞。州问什么处去。僧云。诸方学佛法去。州竖起拂子云。有佛处不得住。无佛处急走过。三千里外。逢人不得错举。僧云。与么则不去也。州云。摘杨花摘杨花。妙喜云。有佛处不得住。生铁秤锤被虫蛀。无佛处急走过。撞着嵩山破灶堕。三千里外。逢人不得错举。两个石人斗耳语。恁么则不去也。此话已徧行天下。摘杨花摘杨花。唵摩尼达里吽[口*发]咤。灵隐岳举妙喜语了云。妙喜老人尽力道。只道得到这里。还知香山落处么。铁山崩倒压银山。盘走珠兮珠走盘。密密鸳鸯闲绣出。金针终不与人看。师云。妙喜老祖。唱之於前。天宁远孙。和之於后。门前种莴苣。莴苣生火筯。火筯开莲华。莲华结木瓜。木瓜忽然颠落地。撒出无数无数脂麻。何也。且要入拍。
　　举赵州与文远论义。斗劣不斗胜。胜者输胡饼。远云。请和尚立义。州云。我是一头驴。远云。某甲是驴胃。州云。我是驴粪。远云。我是粪中虫。州云。汝在彼中作什么。远云。我在彼中过夏。州云。把将胡饼来。妙喜云。文远在驴粪中过夏。面赤不如语直。赵州贪他少利。嬴得个胡饼。检点将来。也是普州人送贼。毕竟如何。鹅王择乳。素非鸭类。师云。当时文远待赵州老汉道。我是一头驴。便道输却胡饼了也。老汉取胡饼。就手夺却便行。
　　举长沙一夕玩月次。仰山云。人人尽有这个事。祇是用不得。沙云。恰是倩汝用去。山云。你作么生用。沙乃与一踏踏倒。山起来云。尔直下似个大虫。妙喜云。皎洁一轮。寒光万里。灵利者。叶落知秋。阘茸者。忠言逆耳。休不休已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有。也是掉棒打月。师云。小释迦云。你作么生用。岑大虫便与一踏。尽谓高超物外。独步寰中。天宁忍俊不禁。也拟冷处着把火。二大老如斯吐露。於建化门头。足可观光。若是这个事。料掉无交涉。
　　举甘贽行者。入南泉设斋。黄檗为首座。行者请施财。檗云。财法二施。等无差别。行者羿钱出去。须臾复云请施财。檗云。财法二施。等无差别。行者乃行嚫。妙喜云。一等是随邪逐恶。云居罗汉。却较些子。师云。恁么恁么。扶起甘贽。推倒黄檗。不恁么不恁么。扶起黄檗。推倒甘贽。只如恁么中不恁么。不恁么中却恁么。又作么生。师子咬人。韩卢逐块。
　　举沩山。同百丈入山作务。丈云。将得火来么。沩云有。丈云在甚处。沩把一枝柴。吹两吹度与。丈云。如虫御木。妙喜云。百丈若无后语。洎被典座谩。师云。百丈却因后语。被人觑破。带累典座。随邪逐恶。天宁幸是无事。汝等诸人。来这里觅个什么。一盲引众盲。相牵入火坑。以拄杖一时赶散。
