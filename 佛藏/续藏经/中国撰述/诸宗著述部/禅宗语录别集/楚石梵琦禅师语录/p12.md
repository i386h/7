<!-- { "loadSidebar": true } -->
　　上堂。举承天嵩和尚示众。第一单枪甲马。第二甲马单枪。第三撒星排阵。第四衣锦还乡。有僧便问。如何是单枪甲马。嵩云。不是金牙作。争能射尉迟。僧云。如何是甲马单枪。嵩云。金镞马前落。楼烦丧胆魂。僧云。如何是撒星排阵。嵩云。阵云横海上。未辨圣明君。僧云。如何是衣锦还乡。嵩云。四海无消息。回奉圣明君。师云。承天幸是太平时节。何得干戈相待。报恩今日。也不用单枪甲马。也不用甲马单枪。也不用撒星排阵。也不用衣锦还乡。寒来向火。热则乘凉。撒手到家人不识。了无一物献尊堂。
　　佛成道上堂。如来明星现时成道。你道半夜里磕睡的。还见明星么。
　　上堂。南泉道。我十八上。解作活计。赵州道。我十八上。解破家散宅。诸人向什么处。见二大老。若向作活计处见南泉。又不见赵州。若向破家散宅处见赵州。又不见南泉。不如和会一家。免致递相矛盾。却教作活计的。破家散宅。净裸裸。赤洒洒。没可把。好快活。破家散宅的。作活计。七珍八宝一齐拏。更无欠少。也好快活。然后报恩坐地看扬州。总为战争收拾得。却因歌舞破除休。
　　除夜小参。是日已过。命亦随减。如少水鱼。斯有何乐。陆居者。以陆居为乐。水居者。以水居为乐。廛居者。以廛居为乐。郊居者。以郊居为乐。乃至蜎飞蠕动。一切含灵。运用去来。莫不有乐。释尊与么道。意在於何。可来白云里。教你紫芝歌。复举兴化和尚道。我闻长廊也喝。后架也喝。诸子莫盲喝乱喝。直饶喝得兴化。向半天里住。却扑下来。一点气也无。欵欵地苏醒起来。向你道未在。何故。我未曾向紫罗帐里撒真珠。与你诸人在。师云。我当时若见。只向他道。何必待这老汉。东西頋视。却与一喝。惊群须是英灵汉。胜敌还他师子儿。
　　正旦上堂。三百六旬之始。二十四气之初。斗柄回春。风光夺目。或昼短而夜长。或夜短而昼长。或暑往而寒来。或暑来而寒往。花根本艳。虎体元斑。虽然不改旧时人。未免人人添一岁。召众云。祇这一岁。添到尽未来际。那里洎在。
　　元宵上堂。烈焰炉中捞得月。此月了无圆缺。大洋海底剔金灯。此灯不属晦明。正当正月十五日。天上人间标不出。黑似漆。明如日。自古自今。谁得谁失。皆吾心之常分。非有假於他术。喝一喝。
　　上堂。拈拄杖云。报恩未踞曲录木床已前。与拄杖子同参。四十年来。五处住山。与拄杖子同乐。毕竟作么生参。又有什么乐。教拄杖子开口即易。教报恩开口即难。何也。父母所生口。终不为汝说。且听拄杖子说看。卓一下云。此是截铁之言。
　　上堂。深深海底。拨得一星火。高高山顶。钓得一双鱼。然此火煮此鱼。唤取木人开钵盂。石人闻得暗嗟吁。莫嗟吁。争之不足。让之有余。
　　华严经会升座。僧问。一尘含法界无边时如何。师云。三更不闭户。进云。善财童子。为什么往南方。师云。一步不曾移。进云。五十三人善知识。各谈法要。不可是虚说也。师云。一家有事百家忙。进云。如何是普光明殿。师云草里辊。进云。如何是卢舍那身。师云。上是天下是地。进云。竹影扫阶尘不动。月穿波底水无痕。师云。虾跳不出斗。进云。今日元帅。恭请本山一众。阅华严经。未审八十一卷中。那一句最亲切。师云。合眼跳黄河。进云。若将耳听终难会。眼处闻声方得知。师云。一任钻龟打瓦。乃云。说真说妄。真妄本虚。如理如事。理事常寂。问也言言绝待。答也句句通宗。经中道。华藏世界所有尘。一一尘中现法界。宝光化佛如云集。此是如来剎自在。剎自在故。即凡身而证佛身。现法界故。处秽土而同净土。闹市里天子。百草头老僧。前三三后三三。你又作么生会。喝一喝。复举僧问上蓝超和尚。善财既见文殊。为什么却往南方。此意如何。蓝云。学凭入室。知乃通方。僧云。到苏摩城后。弥勒为什么。遣见文殊。蓝云。道旷无涯。逢人不尽。师云。奇特中奇特。玄妙中玄妙。达法源的。须是上蓝始得。祖师门下。直是未在。
　　结夏小参。僧问。如何是山里禅。师云。胡孙上树尾连颠。进云。如何是城里禅。师云。十字街头一片砖。进云。如何是村里禅。师云。扶桑人种陕西田。进云。谢师答话。师云。苍天苍天。乃云。衣食养寿命。一日不可无。粪埽敌寒暑。粗粝疗形枯。昨日三春。今朝九夏。何不趂色身强徤时。拨教生死路头明白。要去便去。要住便住。谁障得你。谁碍得你。岂不俊哉。岂不快哉。且道。生死路头。作么生拨。空手把鉏头。步行骑水牛。人从桥上过。桥流水不流。若不会。与你下个注脚。空手把鉏头。骤马上高楼。步行骑水牛。闹处冷湫湫。人从桥上过。饭箩头受饿。桥流水不流。拨火觅浮沤。时不待人。参。复举圆觉经云。居一切时。不起妄念。於诸妄心。亦不息灭。住妄想境。不加了知。於无了知。不辨真实。师云。若然者。道有也得。道无也得。向上也得。向下也得。得也得。不得也得。数片白云笼古寺。一条绿水绕青山。
　　上堂。群芳已谢。百谷云滋。绿树莺啼。雕梁燕语。大野凉风飒飒。长天细雨蒙蒙。惟一坚密身。一切尘中现。还有不现的时节么。卓拄杖一下。
　　上堂。鹰化为鸠眼在。鱼化为龙鳞在。凡化为圣心在。阿那个是你心。喝一喝。
　　上堂。天不能盖。谁是能盖者。地不能载。谁是能载者。日月不能照。谁是能照者。父母不能生。谁是能生者。这一句子。亦能迷却天下人。亦能悟却天下人。竖拂子云。开眼也着。合眼也着。掷拂子云。是什么。
　　上堂。知见立知。即无明本。知见无见。斯即涅盘。无明涅盘。相去多少。良久。行到水穷处。坐看云起时。
　　上堂。宗门中。瓶中鹅喻。井中人喻。窗中山喻。教乘中。水中月喻。镜中像喻。库中刀喻。鼎中金喻。瓶中空喻。诸有智者。要以譬喻而得开解。三十年后悟去。不得孤负老僧。
　　久雨不晴札上堂。太阳溢目。万里不挂片云。古人道。青天也须吃棒。空将未归意。说与欲行人。
　　上堂。举手云。开即成掌。五指参差。在临济则三要三玄。在洞山则正偏回互。在云门则三句抬荐。在沩仰则父子唱酬。在法眼则唯心唯识。禅门五派。有卷有舒。乃握拳云。如今为拳。必无高下。既无高下。坐断古今。拈灯笼向佛殿里。将三门来灯笼上。
　　上堂。半夜子。心住无生即生死。拈拄杖云。这个不是无生。卓一。下云。生死向什么处去也。昨夜三更。在方丈内。偶然踏着一物。不知是瓦。不知是石。天晓看来。元是一颗烂桃。一疑是瓦也不是。一疑是石也不是。天晓看来是烂桃。祇这疑心何处起。亦无神亦无鬼。子细思量祇是你。昔日玄沙。同僧入山见虎。僧云。和尚虎。沙云。是你虎。乃抚掌三下。下座。
　　解夏小参。僧问。佛佛授手。祖祖相传。未审是授衣耶。传法耶。学人上来。请师指示。师云。黄河九曲。进云。昔日大慧和尚居洋屿庵。一夏打发一十三人。毕竟是有传授无传授。师云。斫额望扶桑。进云。报恩一众□有人得道也无。师云。青天白日。进云。学人未得入处。请师不吝慈悲。师云莫鬼语。进云。携取诗书归旧隐。野花啼鸟一般春。师云取性。乃云。报恩一夏说的。诸人一夏参的。须知说的不道一字。参的不资一法。不道一字。说而无说。不资一法。参而无参。参而无参真参。说而无说真说。所以道。十方同聚会。个个学无为。此是选佛场。心空及第归。大丈夫。不可受人处分也。心空及第。压良为贱。成佛作祖。爱圣憎凡。总不与么。无绳自缚。直下如狮子儿。哮吼一声。狐狼野干。一时屏迹。如涂毒鼓一击。远近闻者皆丧。九旬制满。又作么生。寻常恰似秋风至。无意凉人人自凉。复举。洞山与密师伯。参鄂州哲禅师。哲问曰。阇梨近离什么处。山云。湖南。哲云。观察使姓什么。山云不得他姓。哲云名什么。山云。不委他名。哲云。还治事否。山云。自有廊幕在。哲云。还出入否。山云不出入。哲云。岂不出入。洞山拂袖便行。明日哲入僧堂云。昨日对二阇梨。一转语不稔。今请二阇梨道。若道得。开粥相待过夏。速道速道。山云。太尊贵生。师云。要会尊贵么。报恩不开这两片皮。诸人向什么处摸索。
　　上堂。秋风凉。秋夜长。天河无起浪。月桂不闻香。耳到声边声到耳。从教露草泣寒螀。
　　中秋上堂。举云岩扫地次。道吾云。何得太区区生。岩云。须知有不区区者。吾云。与么则第二月也。岩竖起帚云。这个是第几月。吾拂袖出去。云门云。奴见婢殷勤。师云。云岩竖起帚。道吾便出去。总是第二月。那个是不区区者。此夜一轮满。清光何处无。
　　探元帅回上堂。兵随印转。纪信登九龙之辇。将逐符行。霍光卖假银之城。然则有符必有将。有印必有兵。兵在这里。印在什么处。良久云。报恩今日。小出大遇。
　　上堂。如我按指。海印发光。汝暂举心。尘劳先起。师云。我不似黄面老人。打破狼藉。唤什么作海印。将那个为尘劳。觅针锋许。了不可得。
　　诸山至上堂。僧问。如何是在窟师子。师云。头顶天。进云。如何是出窟师子。师云。脚踏地。进云。如何哮吼师子。师云。还闻么。进云。即今闻也。作么生。师云。伏唯尚享。乃云。一花开大地春。一叶落天下秋。动弦别曲贵知音。瞬目扬眉早蹉过。然则不犯之令。把断要津。无味之谈。塞断人口。德山棒。临济喝。俱胝竖指。鲁祖面壁。归宗斩蛇。大隋烧畬。石巩张弓。子湖看狗。或则平田浅草。或则铁壁银山。或则掣电轰雷。或则和泥合水。全提正印。独振宏纲。检点将来。不无渗漏。所以即心即佛。今时未入玄微。非心非佛。犹是指踪之极。向上一路。千圣不传。学者劳形。如猿捉影。还有趣向分也无。平芜尽处是青山。行人更在青山外。复举僧问黄龙玑和尚云。禅以何为义。玑云。以谤为义。师云。若有人问南湖。禅以何为义。向他道。以赞为义。且道谤的是赞的是。眼见则瞎。耳听则聋。口说则哑。心思则穷。天际雪埋千丈石。洞门冻折数株松。
