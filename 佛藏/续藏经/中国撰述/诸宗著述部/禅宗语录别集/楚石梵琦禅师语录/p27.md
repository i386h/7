<!-- { "loadSidebar": true } -->
　　举定山夹山同行。定山云。生死中无佛。则无生死。夹山云。生死中有佛。则不迷生死。二人各谓。己语亲切。往大梅举而质之。梅云。一亲一疏。二人下去。次日夹山往问。阿那个亲。梅云。亲者不问。问者不亲。夹山住院后。举此谓众云。我当时失却一只眼。雪窦云。夹山毕竟不知。当时换得一只眼。
　　论佛论生死。有无俱未是。大梅老冻脓。失却拄杖子。当时各与三十。徧界无锥可立。特地分别亲疏。受他当面涂糊。[翟*支]瞎摩酰顶门眼。开发人天有何限。
　　举赵州云。老僧答话去。也有解问底。致将一问来。时有僧出礼拜。州云。比来抛砖引玉。却引得个墼子下座。后法眼举问觉铁觜。此意如何。觉云。与和尚举个喻。如国家拜将相似。问云谁人去得。有一人云某去得。答云汝去不得。法眼云。我会也。
　　照雪横戈。撒星排阵。索战无功。一场气闷。老僧答话也。岂是教你问。抛砖引玉大垂慈。脱颠囊锥徒逞俊。觉铁觜觉铁觜。看看平地波涛起。
　　举马祖百丈。西堂南泉玩月次。祖指月问西堂。正当恁么时如何。西堂对云。正好供养。问百丈。丈对云。正好修行。问南泉。泉拂袖便去。祖云。经入藏禅归海。惟有普愿。独超物外。
　　描也描不成。画也画不就。大地与山河。光明处处透。百丈西堂。供养修行。金舂玉应。虎步龙骧。独有南泉较些子。星流不问三千里。
　　举金牛行食次。问庞居士云。生心受食。净名已诃。去此二途。居士还甘否。士云。当时善现。岂不作家。牛云。岂干他事。士云。食到口边。被人夺却。牛便行食。士云。不消一句子。
　　金牛勾贼破家。庞公据欵结案。往来古路翛然。翻忆净名善现。一句子没疏亲。锦上铺花色转新。
　　举师祖问南泉。摩尼珠人不识。如来藏里亲收得。如何是藏。泉云。王老师。与你往来者是藏。雪窦云。草里汉。祖云。直得不往来时如何。泉云亦是藏。雪窦云。雪上更加霜。祖云。如何是珠。泉云师祖。祖云诺。雪窦云。百丈竿头作伎俩未是险。若向个里。着得一只眼。宾主瓦换。便能深入虎穴。或不恁么。直饶师祖悟去。也是龙头蛇尾汉。
　　声前抛不出。句后觅无踪。今古强描邈。堕他光影中。摩尼珠作么会。提起金锤百杂碎。
　　举僧问药山。如何是道中至宝。山云莫谄曲。僧云。不谄曲时如何。山云。倾国不换。
　　道中至宝。倾国不换。舍己从人。药山老汉。分明莫谄曲。万古归一贯。白璧与黄金。从教泥土贱。
　　举僧问云门。学人不起一念。还有过也无。门云须弥山。
　　须弥山见何难。日昼月夜。地阔天宽。君不见。神光断臂立深雪。觅不得心心自安。
　　举僧问投子。一大藏教。还有奇特事也无。子云。演出一大藏。
　　投子一言。旋乾转坤。指不自触。舌何可扪。量外提持兮尽同魔说。目前包裹兮三世佛冤。也无妙也无玄。可怜寻剑客。空认刻舟痕。
　　举智门问五祖戒和尚。暑往寒来则不问。林下相逢事若何。戒云。五凤楼前听玉漏。门云。争奈主山高案山低。戒云。须弥顶上击金钟。
　　耳卓朔头鬔松。斩钉截铁。逸格超宗。五凤楼前听玉漏。须弥顶上击金钟。
　　举本仁示众云。寻常不欲向声前句后。鼓弄人家男女。何故且声不是声。色不是色。僧问如何是声不是声。仁云。唤作色得么。僧云。如何是色不是色。仁云。唤作声得么。僧无语。仁云。且道为汝说答汝话。若人辨得。许你有个入处。
　　沙里寻油。炉边听水。非色非声。满眼满耳。不施本分钳锤。空费自家唇齿。问到甚时休。答从何处止。比他临济德山。直是白云万里。
　　举云门问僧云。古佛与露柱相交。是第几机。僧无语。门云。你问我与你道。僧遂问。门云。一条绦三十文。僧云。如何是一条绦三十文。门云打与。代前语云。南山起云。北山下雨。
　　云门跛脚师。只有一张口。嚼碎太虚空。须弥颠倒走。南山起云。北山下雨。知音何在频频举。
　　举教中道。未离兜率。已降王宫。未出母胎。度人已毕。
　　一二三四五六七。七六五四三二一。一言勘破维摩诘。鼻孔眼睛俱打失。黑如漆明如日。四溟东海流。般若波罗蜜。
　　举僧问云门。生死到来。如何回避。门云。在什么处。
　　华落华开。月圆月缺。寒则普天普地寒。热则普天普地热。踏着秤锤硬似铁。瓮里何曾失却鳖。
　　举丹霞初见马祖。以两手托[巾*业]头。祖云。吾非汝师。南岳石头处去。霞遂至石头。如前托[巾*业]头。头云。着糟厂去。霞依童行次。一日石头为众云。今日斋后。普请刬佛殿前艹。众竞具锄锹。霞独洗头。捧剃刀於石头前胡跪。头云作什么。霞云。请师刬艹。石头笑为剃发。呼为授戒。霞掩耳而去。却回江西马祖院。骑圣僧项。众惊报马祖。祖亲来见乃云。我子天然。霞遂作礼云。谢师安名。祖问甚处来。霞云。石头来。祖云。石头路滑。子莫曾跶倒么。霞云。若跶倒则不来也。
　　剔起便行。太迟钝生。石头刬草。马祖安名。黄河水清丹山凤鸣。见斯人兮驾驭峥嵘。
　　举云门示众云。乾坤之内。宇宙之间。中有一宝。秘在形山。着灯笼向佛殿里。拈三门安灯笼上。
　　有句无句。是住非住。形山在这里。宝在甚么处。陵宇宙铄乾坤。灯笼佛殿及三门。从来没一丝头许。北地黄河彻底浑。
　　举雪峰示众云。尽大地。撮来如粟米粒大。抛向面前。漆桶不会。打鼓普请看。
　　熬山店上成道。象骨峰前入草。三个木球辊来。一粒粟米全该。直饶打鼓普请看。只在目前人不见。
　　举僧问马祖。如何是佛。祖云。即心即佛。
　　即心即佛。亘古亘今。虚空扑落。大地平沈。昨夜三更曰卓午。大虫咬杀南山虎。
　　举僧问马祖。如何是佛。祖云。非心非佛。
　　非心非佛。将错就错。不入丹青。如何描邈。桃花雪白李花红。日出西方夜落东。
　　举马祖与百丈同游山。见野鸭子飞过。祖云是什么。丈云野鸭子。祖云。向什么处去也。丈云飞过去也。祖将百丈鼻孔扭。丈作忍痛声。祖云。何曾飞去。丈於此有省。
　　野鸭子飞过去。有来由无觅处。杻鼻从教痛彻天。师资切忌寻言路。言路绝。千里万里一条铁。
　　举僧问镜清。新年头。还有佛法也无。清云有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。又僧问明教。新年头还有佛法也无。教云无。僧云年年是好年。日日是好日。为什么却无。教云。张公吃酒李公醉。僧云。老老大大。龙头蛇尾。教云。明教今日失利。
　　新年头佛法。一有还一无。明教与镜清。同归固殊途。张公吃酒李公醉。赢得清风动天地。
　　举僧问琅玡。清净本然。云何忽生。山河大地。玡云。清净本然。云何忽生。山河大地。其僧有省。
　　同不同别非别。机夺机楔出楔。山河大地红炉雪。莫问如今谁动舌。
　　举僧问长沙。本来身还成佛否。沙云。你道大唐天子。还刈茆割稻否。僧云。成佛又是何人。沙云。是你成佛知不知。
　　成佛不成佛。有言殊未亲。大唐天子贵。不是刈茅人。无端拈出本来身。已是重添镜上尘。
　　举僧问百丈。如何是奇特事。丈云。独坐大雄峰。僧礼拜。丈便打。
　　仰面不见天。低头不见地。独坐大雄峰。全明奇特事。龙唫雾起。虎啸风生。大家携手向峥嵘。
　　举僧问香林。如何是室内一盏灯。林云。三人证龟成鳖。
　　拨动竿头线。来三室内灯。本无恁么事。今古竞头争。自从香林扑灭。谁敢证龟成鳖。君不见。德山棒临济喝。但有纤毫带影来。金刚宝剑当头截。
　　举麻谷持锡见章敬。绕禅床三匝。振锡一下。卓然而立。敬云。如是如是。后到南泉。亦绕禅床三匝。振锡一下。卓然而立。泉云不是不是。谷云。章敬道是。和尚为什么。却道不是。泉云。章敬则是。是汝不是。此是风力所转。终归败坏。
　　如是如是。猛虎插翼。不是不是。青天霹雳。绕床振锡归风力。一句了然超百亿。
　　举僧问药山。平田浅草。尘鹿成群。如何射得尘中尘。山云看箭。僧便放身倒。山云。侍者拖出这死汉。僧便起走。山云。弄泥团汉。有什么数。
　　尘中尘谁解举。射不着有甚数。千千万万弄泥团。到此方知发箭难。试与诸人发箭看。乃云中也。又云过也。
　　举云门示众云。药病相治。尽大地是药。那个是自己。
　　拈却药病。不立自己。一切时中。迥无依倚。了事衲僧。坐在这里。国有宪章。三千条罪。
　　举乾峰示众云。法身有三种病二种光。须是一一透得。始解稳坐。虽然如是。更须知有照用同时。向上一窍始得。云门出众问云。只如庵内人。为什么。不见庵外事。峰呵呵大笑。门云。犹是学人疑处在。峰云。子是什么心行。门云。也要和尚相委悉。峰云。直须恁么始解稳坐。
　　十字街头问路。三千里外知音。乾峰呵呵大笑。云门不是好心。子期端可铸黄金。山未高兮水未深。
　　举灵云见桃花悟道。有颂。三十年来寻剑客。几回落叶又抽枝。自从一见桃花后。直至如今更不疑。玄沙云。谛当甚谛当。敢保老兄未彻在。
　　车不横推。理无曲断。两个五伯。元是一贯。春至桃花满树红。为谁开口笑东风。玄沙有语无人识。只要重论汗马功。
　　举云门问洞山。近离甚处。山云查渡。门云。夏在甚处。山云。湖南报慈。门云。几时离彼中。山云今年八月。门云。放你三顿棒。次日洞山往问。昨蒙和尚放某三顿棒。未审过在什么处。门云。饭袋子。江西湖南。便恁么去。洞山大悟。
　　近离查渡。夏在报慈。一一通来历。一一绝思惟。放汝三顿棒。天下人标榜。照雪吹毛光晃晃。
　　举三圣问雪峰。透网金鳞。以何为食。峰云。待你出网来向你道。圣云。一千五百人善知识。话头也不识。峰云。老僧住持事烦。
　　透网金鳞。以何为食。待汝出网来。话头也不识。放行把住。把住放行。不知白雪阳春曲。更有何人和得成。
　　举僧问赵州。见说和尚。亲见南泉是否。州云。镇州出大萝卜。
　　赵州亲见南泉。鼻孔元无半边。镇州出大萝卜。天下衲僧取则。打破漆桶。坐断舌头。芦花明月夜。随意泊渔舟。
　　举陆亘大夫谓南泉云。肇法师也甚奇怪。解道天地与我同根。万物与我一体。泉云大夫。陆应诺。泉指花云。时人见此一株花。如梦相似。
　　天地同根。万物一体。金不博金。水不洗水。此一株花。如梦相似。陆亘大夫。南泉老子。
