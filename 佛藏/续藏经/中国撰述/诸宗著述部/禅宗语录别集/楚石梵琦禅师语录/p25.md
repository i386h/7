<!-- { "loadSidebar": true } -->
　　举黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。时有僧云。只如诸方匡徒领众。又作么生。檗云。不道无禅。只是无师。妙喜云。且道是醍醐句毒药句。师云。杀人刀活人剑。具眼者辨取。
　　举黄檗一日。因南泉问。定慧等学。明会佛性。此理如何。檗云。十二时中。不依倚一物始得。泉云。莫便是长老见处么。檗云不敢。泉云。浆钱且置。草鞋钱教谁还。檗休去。妙喜云。路逢剑客须呈剑。不是诗人不献诗。师云。又是逢便宜。又是落便宜。
　　举仰山因僧问。法身还解说法也无。山云。我说不得。别有一人说得。僧云。说得底人。在甚么处。山乃推出枕子。沩山闻乃云。寂子用剑刃上事。妙喜云。沩山正是怜儿不觉丑。仰山推出枕子。已是漏逗。更着名字。唤作剑刃上事。悞他学语之流。便恁么承虚接响。流通将去。妙喜虽则借水献花。要且理无曲断。即今莫有傍不肯底。出来。我要问你。推出枕子。还当法身说法也无。师云。这僧问法身说法。蹉过也不知。仰山推出枕子。又何曾见。大小沩山。将错就错。配作剑刃上事。缚作一束。秤上秤来。八两半斤。如无轻重。若也当时。才见这僧道法身还解说法也无。便骤步归方丈。岂不是出格宗师。免得天下衲僧贬剥。
　　举仰山因问香严。师弟近日。有悟道颂。试举看。遂举击竹颂。山云。此是闲时构置。又举一偈云。去年贫未是贫。今年贫始是贫。去年贫尚有卓锥之地。今年贫锥也无。山云。你只得如来禅。不得祖师禅。又呈一偈云。吾有一机。瞬目视伊。若人不会。别唤沙弥。山云。且喜师弟会祖师禅。妙喜云。沩山晚年好则剧。教得一棚肉傀儡。直是可爱。且作么生是可爱处。面面相看手脚动。争知语话是他人。师云。师兄师弟。去年今年。论什么道。说什么禅。总是掉棒打月。何异掘地讨天。禅禅。也无妙也无玄。莫把封皮作信传。
　　举香严示众云。如人在千丈悬崖。口[衔-金+缶]树枝。手无所攀。脚无所踏。忽有人问西来意。不对则违他所问。若对则丧身失命。当恁么时。作么生即是。时有虎头上座云。上树即不问。未上树请和尚道。严呵呵大笑。妙喜云。吞得栗棘蓬。透得金刚圈。看这般说话。也是泗洲人见大圣。师云。香严老人。曲说方便。虎头上座。未辨端倪。若论激扬此事。三生六十劫。
　　举灵云见桃花悟道。有颂。三十年来寻剑客。几回落叶又抽枝。自从一见桃花后。直至於今更不疑。举似沩山。山云。从缘得入。永不退失。汝善护持。次举似玄沙。沙云。谛当甚谛当。敢保老兄未彻在。妙喜云。一家有事百家忙。师云。人无远虑。必有近忧。直饶百炼精金。不免入炉再煅。
　　举睦州见僧来云。见成公案。放你三十棒。僧云。某甲如是。州云。门前金刚。为什么竖拳。僧云。金刚尚乃如是。州便打。妙喜云。虽然无孔笛撞着毡拍板。直是五音调畅。六律和谐。子细检点将来。未免傍观者哂。且道谁是傍观者。良久云。不得动着。动着打折驴腰。师云。睦州与这僧。二俱作家。二俱不作家。还有人辨得出么。
　　举临济侍德山次。山云今日困。济云。这老汉寐语作么。山便打。济掀倒禅床。云峰悦云。奇怪诸禅德。此二员作家。一拶一捺。略露风规。大似把手上高山。虽然如是。未免傍观者哂。且道谁是傍观者。喝一喝下座。妙喜云。云峰与么批判。大似普州人。径山若见。缚作一束。送在河里。不见道。蚌鹬相持。俱落渔人之手。师云。众中道。德山临济。好手手中呈好手。红心心里中红心。殊不知。用尽自己心。笑破他人口。
　　举临济垂问。有一人。论劫在途中。不离家舍。有一人。离家舍不在途中。阿那个合受人天供养。妙喜云。贼身已露。师云。天共白云晓。水和明月流。
　　举保寿问胡钉铰云。莫是胡钉铰么。胡云不敢。寿云。还钉得虚空否。胡云。请和尚钉破来。寿便打。胡云。莫错打某甲。寿云。汝向后遇多口阿师。与汝点破在。胡后到赵州。举前话问。不知某甲过在甚处。州云。只这一缝。尚不奈何。钉铰於此有省。妙喜云。直饶钉得这一缝。检点将来。亦非好手。可怜两个老禅翁。却对俗人说家丑。师云。胡钉铰。元不知这一缝。当时赵州。若不与贼过梯。便是踏破百二十緉草鞋。也未瞥地在。虽然钉铰明得。也较保寿三千里。
　　举三圣问雪峰。透网金鳞。以何为食。峰云。待汝出网来。却向汝道。圣云。一千五百人善知识。话头也不识。峰云。老僧住持事繁。妙喜云。一人粗似丘山。一人细如米末。虽然粗细不同。秤来轻重恰好。径山今日。真实告报诸人。切忌钻龟打瓦。师云。透网金鳞。以何为食。待汝出网来。却向汝道。冲开碧落松千尺。截断红尘水一溪。
　　举南院因僧问。赤肉团上。壁立千仞。岂不是和尚恁么道。院云是。僧便掀倒禅床。院云。你看这瞎汉乱做。僧拟议。院打出。妙喜云。吾今为汝。保任此事。终不虚也。师云。这僧敢在毒蛇头上揩痒。苍龙颔下批鳞。谁不赏他大胆。只是末上少了一着。自出洞来无敌手。得饶人处且饶人。
　　举兴化一日云。克宾维那。尔不久为唱导之师。宾云。我不入这保社。化云。会了不入。不会不入。宾云。总不与么。化便打。乃云。克宾维那。法战不胜。罚钱五贯。设饡饭一堂。至明日兴化自白槌云。克宾维那。法战不胜。不得吃饭。即便趂出。云居舜云。大冶精金。应无变色。其奈兴化令行太严。不是克宾维那。也大难承当。若是如今泛泛之徒。翻转面皮。多少时也。妙喜云。云居抝曲作直。妙喜道。要作临济烜赫儿孙。直须翻转面皮始得。师云。克宾法战不胜。兴化据令而行。称提临济宗风。揭示正法眼藏。棒头出孝子。佛法无人情。当时将谓茅长短。烧却元来地不平。
　　举石头因药山问。三乘十二分教。某甲粗知。尝闻南方直指人心。见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。山伫思。头云。汝因缘不在此。江西有马大师。子往彼去。应为汝说。山至彼准前请问。马师云。我有时教伊扬眉瞬目。有时不教伊扬眉瞬目。有时教伊扬眉瞬目是。有时教伊扬眉瞬目不是。山於是有省。便作礼。马师云。子见个什么道理。山云。某甲在石头时。如蚊子上铁牛。马师云。汝既如是。宜善护持。妙喜云。好个话端。阿谁会举。举得十分。未敢相许。师云。药山只知蚊子上铁牛。不知铁牛叮蚊子。露柱亲遭一口。灯笼无地藏身。吓得马大师。变作老妙喜。我且问你。话端从甚么处说起。相骂饶你插觜。相唾饶你泼水。
　　举洞山示众云。秋初夏末。东去西去。直须向万里无寸草处去始得。只如万里无寸草处。作么生去。后有举似石霜。霜云。出门便是草。山闻乃云。大唐国内。能有几人。妙喜云。师子一滴乳。迸散十斛驴乳。师云。贼是小人。智过君子。
　　举夹山示众云。百草头荐取老僧。闹市里识取天子。云门云。虾蟇钻你鼻孔。毒蛇穿你眼睛。且向葛藤里会取。妙喜云。夹山垛生招箭。云门认贼为子。虽然如是。知恩者少。负恩者多。师云。百草头荐阿谁。闹市里识什么。
　　举九峰在石霜为侍者。因普会迁化。众举首座住持。峰云。须明得先师意始可住。遂问。先师道。如古庙里香炉去。冷湫湫地去。如一条白练去。口边生醭去。首座作么生会。座云。明一色边事。峰云。未会先师意在。不得住。座云。装香来。我若不会先师意。香烟起时。脱去不得。及至香烟才起。首座脱去。峰乃於背上抚云。坐脱立亡。即不无首座。先师意未梦见在。妙喜云。两个无孔铁锤。就中一个最重。师云。首座坐脱立亡。侍者说黄道黑。先师意在钩头。须信曲中有直。若在临济门下。三十棒教谁吃。才说是非者。便是是非人。
　　举曹山示众云。诸方尽把格则。何不与他一转语。教他不疑去。云门便问。密密处。为甚不知有。山云。只为密密。所以不知有。门云。此人如何亲近。山云。莫向密密处亲近。门云。不向密密处亲近时如何。山云。始解亲近。门应诺诺。妙喜云。浊油更点湿灯心。师云。雪山南面三千里。
　　举乾峰示众云。举一不得举二。放过一着。落在第二。云门出众云。昨日有人。从天台来。却往径山去。峰云。明日不得普请。便下座。妙喜云。乾峰洗面摸着鼻。云门吃饭咬着沙。二人蓦地相逢着。元来却是旧冤家。虽然如是。只许老胡知。不许老胡会。又云。彼此扬家丑。赖遇无傍观者。师云。两个驼子相逢着。世上如今无直人。
　　举雪峰因僧问。古涧寒泉时如何。峰云。瞪目不见底。僧云。饮者如何。峰云。不从口入。赵州闻僧举乃云。终不从鼻孔里入。僧却问。古涧寒泉时如何。州云苦。僧云饮者如何。州云死。峰闻得乃云。赵州古佛。遂遥望作礼。从此不答话。妙喜云。雪峰不答话。疑杀天下人。赵州道苦。面赤不如语直。若是妙喜则不然。古涧寒泉时如何。到江扶橹棹。出岳济民田。饮者如何。清凉肺腑。此语有两负门。若人辨得。许你有参学眼。师云。妙喜老人。可谓人平不语。水平不流。
　　举高亭初往参德山。隔江见德山在江岸坐。乃隔江问讯。山以手招之。亭忽开悟。便回。更不渡江。遂返高亭住持。妙喜云。高亭横趋而去。许伊是个灵利师僧。若要法嗣德山则未可。何故。犹与德山隔岸在。师云。如今众中商量道。高亭见德山。不与他说话便去。所以妙喜道。犹与德山隔岸在。还曾梦见高亭么。拈起拄杖云。便好唤回与一顿。且道。是赏伊是罚伊。
　　举玄沙示众云。诸方尽道。接物利生。忽遇三种病人来。且作么生接。患盲者。拈搥竖拂。他又不见。患聋者。语言三昧。他又不闻。患痖者。教伊说又说不得。且作么生接。若接不得。佛法无灵验。当时地藏出云。某甲有眼耳。和尚作么生接。沙云惭愧。便归方丈。云门因僧请益。云汝礼拜着。僧拜起。门以拄杖挃之。僧乃退后。门云。汝不是患盲。复唤近前来。僧才近前。门云。汝不是患聋。门云。还会么。僧云不会。门云。汝不是患哑。其僧於是有省。妙喜云。这僧虽然悟去。只悟得云门禅。若是玄沙禅。更着草鞋行脚。师云。玄沙云门。气急杀人。彼自无疮。勿伤之也。
