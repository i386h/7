<!-- { "loadSidebar": true } -->
　　上堂。有僧作礼拟伸问次。师便下座。
　　上堂。道远乎哉。触事而真。唤什么作真。圣远乎哉。体之即神。唤什么作神。蓦拈拄杖。划一划。喝一喝便起。
　　冬至小参。僧问。群阴剥尽。一阳复生。此性还属消长也无。师云。定花板上。进云。如何是此性。师云。寒时言寒。热时言热。进云。便与么去时如何。师云。依稀似佛。莽卤如僧。乃云。诸人在这里。经冬过夏。岂为身衣口食。看山水过时。单明自己生死大事。永祚亦不将一法。系缀诸人。初无一个佛字。到汝分上。污汝心田。若有纤毫。直须吐却[口*敕]口三日。此是生死根本。头出头没。未有了期。从无始劫。被身口意使。总是汝自家。担带得来。非天降。非地涌。非人与。如今不了。更待何时。一九二九。三九四九。九九八十一了。前头尚有寒在。
　　复举文殊菩萨所说般若经云。清净行者。不入涅盘。破戒比丘。不入地狱。师颂云。常[拚-ㄙ+ㄊ]白日寻花巷。尽把黄金作酒钱。翻着襕衫高拍手。大家齐唱太平年。
　　上堂。拈却钵盂匙箸。吃饭不得。屏却咽喉唇吻。出气不得。色身安。法身不可不安。法身色身。是一是二。花须连夜发。莫待晓风吹。
　　觉首座请小参。僧问。世尊拈花。迦叶微笑。此意如何。师云。一手不独拍。进云。世尊曰。吾有正法眼藏。涅盘妙心。付嘱摩诃迦叶。毕竟作么生付嘱。师云不知。进云。今古应无坠。分明在目前。师云瞎。进云。尽大地是一句子。请和尚直下全提。师云。春日晴黄莺鸣。进云。这个犹是半提。作么生是全提时节。师云。吃得棒也未。进云。闲挑野菜和根煮。旋斫生柴带叶烧。师云。杜撰禅和。如麻似粟。乃云。我宗无语句。亦无一法与人。若有一法与人。土也消不得。呵呵呵。笑个什么。我笑江西马大师道。即心即佛。又说非心非佛。话作两橛。临济道。我在黄檗先师处。三度问佛法的的大意。三度被打六十拄杖。如蒿枝拂相似。如今思得一顿吃。还有人下得手么。头长三尺。项短二寸。这两个老汉。一向悬羊头卖狗肉。诳呼闾阎。自余固是败将不斩。永祚这里。未免作死马医。但是从前事褫记忆。把佛法禅道。筑一肚皮。到处逞驴唇马觜。谩人自谩底。尽情与我。扬在垃圾堆头。更不要拈着。只么饥餐渴饮。闲坐困眠。虽是博地凡夫。便与古佛同参。且道参什么人。复举临济会中。两堂首座齐下喝。僧问还有宾主也无。济云。宾主历然。师喝一喝。
　　上堂。把禅床拍一拍云。看看大地平沈也。四大海水。没至梵天。其中众生。受无量苦。叫云。相救相救。梵王告曰。汝等众生。不敬三宝。杀盗淫妄。饮酒食肉。造种种罪。罪来归身。终不他作自受。若能改恶修善。即生天上。受种种乐。乐尽还堕地狱中。不如一念无生。便成正觉。道罢。扣齿云。无端瞎却众生眼。然虽如是。祸不入慎家之门。
　　元宵上堂。始贺大年朝。又当正月半。看看百草长。急急三春换。世事密如麻。光阴忙似钻。杖头窟磊子。举动令人羡。村歌社舞斗施呈。直截示人人不荐。
　　上堂。有情说法。无情说法。作么生是有情。山河大地。竹头木屑。总是有情。作么生是无情。诸佛菩萨。畜生驴马。总是无情。召众云。山河大地。竹头木屑。总是无情。因什么。却成有情去。诸佛菩萨。畜生驴马。总是有情。因什么。却成无情去。分明记取。举似作家。
　　上堂。芭蕉闻雷而开。葵花见日而转。木人拍手。石女唱歌。笔描菩萨火中行。泥捏金刚水底走。发扬妙旨。指示玄徒。只要诸人识取无面目的。且道无面目的如何识。未明心地印。难透祖师关。
　　上堂。举镜清问玄沙。学人乍入丛林。乞师指个入路。沙云。还闻偃溪流水声么。清云闻。沙云。从这里入。镜清於此得个入处。五祖邓祖翁云。果然得入。一任四方八面。若也未然。輙不得离却这里。大慧云。若要真个得入。直须离却这里。师云。这里是什么所在。离与不离。更问阿谁。忆昔东溪日。花开叶落时。几拟以黄金。铸作钟子期。
　　解夏上堂。今朝七月十五。行者先来打鼓。长老口里喃喃。恣意抛沙撒土。若是灵利衲僧。直下刬除佛祖。且喜法岁周圆。莫道劳而无补。
　　道旧至上堂。举飒飒凉风景。同人访寂寥。煮茶山下水。烧鼎洞中樵。师云。白云老人。家贫难办素食。事忙不及草书。只是不合将常住物。入自己用。

　　佛日普照慧辩楚石禅师语录卷第三
　　音切

　　阗(徒坚切)　吽(许今切)　溃(胡对切)　眨(仄洽切)　豌(於丸切)　呼(荒乌切)　砒(扶迷切)　淈(古没切)　[泳-永+盾](□□□)　龊(叉渥切)　噩(吾各切)　褫(直知切)　垃(力合切)　圾(渠劫切)　磊(力罪切)
　　佛日普照慧辩楚石禅师语录卷第四
　　住杭州路凤山大报国禅寺语录

　　　　参学比丘　昙绍等　编
　　师於至元元年七月二十五日入寺。
　　山门。东门南门西门北门。门门有路。路头在什么处。五凤楼前。
　　佛殿。黄金殿上。释迦老子。不合向这里屙。展坐具云。且礼拜盖覆却。
　　土地堂。龙王殿。赫赫厥声。濯濯厥灵。前朝凤阙。万古龙庭。雨过吴山插汉青。
　　据室。临济在黄檗。吃六十拄杖。如蒿枝拂相似。如今莫有恁么衲僧么。设有。更须勘过始得。
　　拈宣政院疏。白云出岫。本自无心。赤水求珠。还他罔象。万般存此道。一味信前缘。
　　两浙诸山疏。真不掩伪。曲不藏直。落霞与孤鹜齐飞。秋水共长天一色。
　　方外交疏。一句子无彼此。以我为隐乎。吾无隐乎尔。
　　法座。这个宝华王座。常在诸人面前。昼夜放光。因什么不见。山僧今日指出。便乃与三世诸佛。六代祖师。天下老和尚。同一受用也。遂升座拈香云。此一瓣香。天上天下。世出世间。并属照临。皆承恩力。爇向炉中。端为祝延今上皇帝。圣躬万岁万万岁。陛下恭愿。乃圣乃神。乃武乃文。四海咸歌有道。自西自东。自南自北。八方尽乐无为。次拈香云。此一瓣香。奉为皇天之下。一人之上。西天佛子。大元帝师大宝法王。资培福慧。复拈香云。此一瓣香。奉为行省大丞相。行宣政院官。文武采寮。同增禄算。敛衣就座。师云。宝印当空妙。重重锦缝开。不费纤毫力。提掇凤山来。放行则万象回春。把住则千峰寒色。且道把住好放行好。试出来道看。僧问。虚空为鼓。须弥为槌。请和尚一挥。祝皇王万寿。师云。天长地久。进云。可谓日月光天德。山河庄帝居。师云。多少分明。进云。钱塘乃江南第一郡。凤山乃钱塘第一峰。和尚以公选住持。如何报答君相。师云。愈令心似铁。进云。此山唐时号罗汉院。黄檗下宗彻禅师。因僧问。如何是祖师西来意。答云骨锉也。此意如何。师云。我道你髑髅百杂碎。进云。又问他南宗北宗。他答云心为宗。宗即不问。未审唤什么作心。师云。速礼三拜。进云。横担楖栗不顾人。直入千峰万峰去。师云。且莫诈明头。僧礼拜。师乃云。三世诸佛。横说竖说。不曾道着一字。六代祖师。全提半提。不曾接得一人。虽然不接一人。各各眼横鼻直。虽然不道一字。言言玉转珠回。双放双收。同生同死。全明全暗。有杀有活。德山入门便棒。临济入门便喝。睦州见僧便道。现成公案。资福道。隔江见剎竿便回去。脚跟下好与三十棒。八十翁翁入场屋。真诚不是小儿戏。你若对众决择分明。山僧分付钵袋子。
　　复举白云端和尚示众云。若端的得一回汗出。便向一茎草上。现出琼楼玉殿。若未端的得一回汗出。纵有琼楼玉殿。被一茎草盖却。师云。拈却一茎草。琼楼玉殿。在什么处。到江吴地尽。隔岸越山多。
　　当晚小参。僧问。诸佛不出世。祖师不西来。佛法徧天下。谈玄口不开。既是佛法徧天下。为什么谈玄口不开。师云。南斗七北斗八。进云。未审此理如何。师云。去去西天路。迢迢十万余。乃云。人天众前。激扬此事。也须是本分衲僧始得。若非本分衲僧。未免遭人怪笑。只如适来禅客。立个问头。恁么答他。却理会不得。再举一徧。既是佛法徧天下。为什么谈玄口不开。檐声未断前宵雨。电影还连后夜雷。
　　省中把茶回上堂。举风穴在郢州衙内上堂云。祖师心印。状似铁牛之机。去即印住。住即印破。只如不去不住。印即是。不印即是。时有卢陂长老出问。某甲有铁牛之机。请师不搭印。风穴云。惯钓鲸鲵澄巨浸。却嗟蛙步辗泥沙。陂伫思。穴喝云。长老何不进语。陂拟议。穴打一拂子云。还记得话头么。试举看。卢陂拟开口。穴又打一拂子。牧主云。将知佛法与王法一般。穴云。见个什么道理。牧主云。当断不断。反招其乱。穴便下座。师云。击石火闪电光。构得构不得。未免丧身失命。风穴壁立千仞。坐断卢陂舌头。卢陂若是个人。未到牧主检责。才见他道祖师心印。状似铁牛之机。呵呵大笑。若拟议。拍一拍便行。无端请师不搭印。倚他门户傍他墙。刚被时人唤作郎。如今有人。与风穴作主。我要问他。心印在什么处。
　　中秋上堂。凤山说何似万象说。八月十五夜。月最亲切。八月十八日。潮更直截。闻不闻瞥不瞥。嘉州大象吃蒺藜。陕府铁牛流出血。
　　上堂。佛法两字。不要拈着。拈着则不堪。这里龙蛇混杂。凡圣同居。若起无事心。棒了趂出院。金不博金。水不洗水。一句作么生道。放憨作么。
　　上堂。千圣顶[宁*页]上。点着便知。万象森罗前。突出难辨。亘古亘今无缝罅。盖天盖地绝罗笼。挽之不来。推之不去。拥之不聚。拨之不散。直得秋光湛湛。体露金风。夜色澄澄。凉生玉宇。高枝多宿鸟。腐草足流萤。即含灵颠倒之心。见诸佛圆常之性。恁么说话。笑杀衲僧。衲僧毕竟。有甚长处。喝一喝。
