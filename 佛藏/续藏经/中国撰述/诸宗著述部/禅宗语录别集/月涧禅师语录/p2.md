<!-- { "loadSidebar": true } -->
　　上堂。举。佛陀波利尊者游五台。至忻州。忽见老人问云。向甚处去。尊者云。五台礼文殊去。老人云。大德见文殊还识否。尊者无对。师拈云。当时尊者。只消弹指一声云。休捏怪。管取老人隐身无路。
　　木翁赴藏山上堂。威音未生已前。有此清凉大木。根蟠无阴阳地上。影藏叫不响山谷。枝枝叶叶。婆婆娑娑。荫覆天下人。是汝诸人还见么。以拂子指云。彷佛当年黄蘗会中。吃蒿枝底尊宿。
　　举。六祖因僧问。黄梅意旨。什么人得。祖云。会佛法人得。僧云。和尚还得否。祖云。不得。僧云。为什么不得。祖云。我不会佛法。师拈云。六祖和尚。大似饭饱弄匙箸。
　　都寺斋上堂。尽百千万亿恒河沙国土。为一香积世界。尽恒河沙无量情与无情。悉为应供宾头卢。沾此法味。各各八万四千毛孔。生香七日。咸证法喜禅悦无上妙味三昧。虽然同器而食。饭色有异。又作么生。春色无高下。花枝自短长。
　　广行师号至上堂。定乾坤句。雷厉风飞。提佛祖令。厓崩石裂。法主大宝。自然而至。只今此宝。放大光明。照彻百亿四天下。百亿四大海。百亿须弥卢。诸佛乘此宝光。化度一切。诸祖乘此宝光。续佛慧命。四圣六凡。乘此宝光。成无上道。大地师僧。乘此宝光。证无生法忍。且道。山僧乘此宝光。毕竟如何。万派龙川为法海。万重乔岳寿吾君。
　　上堂。□东林诸老。往建康参总摄。并谢后堂藏主。山僧四月五六月。天暑经过六州十县。一一勘过。普天皆热。无有不热者。逗到清凉山里。一万菩萨。与庐山十八高人。浩浩地商量道。小释迦梦中说法。直得天左旋地右转。大众。山僧当时闻得。不觉咬断牙关。
　　上堂。九十日内。山河大地一布袋。九十日外。是圣是凡无窐碍。朝南岳暮天台。饭钱即且置。还我草鞋钱来。
　　谢监收上堂。东山谢监收上堂云。人之性命事。第一须是○。若欲成此○。先须防於○。若是真○人。○○。师拈云。大众。东山老祖。只道得八成。如何是十成。○○。
　　圣节上堂。大哉乾元。至哉坤元。尽百亿四天下。车书同一文轨。雷霆同一号令。雨露同一沾溉。日月同一照临。无一物不被化育。无一物不受摄持。无一物不承恩力。巍巍乎四三王。而德有余。荡荡乎六五帝。而道无极。万国欢呼。共乐升平。正当大电绕枢之辰。当何祝赞。黄河清彻底。南岳翠摩天。
　　冬至上堂。击鼓升堂。分明指示。冬至月尾。卖牛买被。
　　岁夜小参。虎儿年日头已尽。兔儿年日头未发。头正当此时。欲说虎儿年佛法。大似拈出过界关子。欲说兔儿年佛法。寅年不可吃卯年粮。只今诸人。握节当胸。合作么生。烦主丈子出来。作个处分。卓丈三下。会么。檐声不断陈年雨。电影初惊新岁雷。
　　启建圣节上堂。释迦文佛。证等虚空。示等虚空。昔於灵山会上。百万众前。发大誓愿。愿二十年后乙亥之岁。示现受生於北郁单越。为天之子。为人之王。为大地众生之慈父。今正是时。不展一戈。不发一矢。直得四夷八表。异国遐荒。悉归至化。航海梯山。奉玺称臣。今当先月之期。毕竟如何祝赞。四海九州同雨露。寿同乔岳镇乾坤。
　　上堂。举。梁山和尚示众云。南来者三十棒。北来者三十棒。虽然如此。未当宗乘。师拈云。大众。梁山一条白棒。胡挥乱打。未当宗乘。实语当忏悔。荐福不问南来北来。普请参堂去。何故。袈裟同肩。
　　上堂。举。赵州因僧问。学人乍入丛林。乞师指示。赵州云。吃粥了也未。僧云。吃粥了。州云。洗钵盂去。其僧有省。师拈云。前辈谓。赵州禅在口皮边。及观答者僧所问。费尽计较。者僧果然乍入丛林。一时错会。有问荐福。学人乍入丛林。乞师指示。拂子柄和声便打。也教知道。山僧不负初机。
　　上堂。举。法云佛照果和尚云。老僧熙宁八年。文帐在凤翔府供申。是年华山崩倒。压了八十余里人家。汝辈后生知甚茄子瓠子。后来佛照和尚每上堂。长举此话。以示学者。师召众云。老僧宝佑四年。文帐在庆元府天童寺供申。是年东海泛涨。浸了十州五十县。海印发光。烧了三十三天帝释鼻孔。汝辈茄子瓠子。那里得知。
　　上堂。天地红炉郁且蒸。万岳清撼寒涛声。六月卖无价。奈此松风清。拊阑一笑大江横。
　　上堂。举开先英和尚示众云。有一人说得一丈。一寸也行不得。有一人行得一丈。一寸也说不得。有一人说得行得。有一人说不得行不得。要於四人中。觅一人为师。明眼衲僧。试请拣看。师拈云。要於四人中觅一人。提鞋挈履。明眼衲僧。试请拣看。
　　上堂。举。径山大慧杲和尚问僧。一切智智清净。无二无二分。无别无断故。你作么生会。僧云。一切智智清净。无二无二分。无别无断故。某甲只恁么。师高声云。抱取猫儿来。僧无语。师便喝出。师拈云。诸方咸谓。造僧随语生解。殊不知倒握太阿。直得老妙喜。命若悬繇。一种是声无限意。有堪听有不堪听。
　　上堂。举。教中道。於一切时。不起妄念。於诸妄想。亦不起灭。住妄想境。不加了知。於无了知。不辩真实。师拈云。释迦老子。为人天师。捡点将来。业识犹在。
　　中秋上堂。举。石明献和尚因僧问。月生云际时如何。献云。三个孩儿抱花鼓。好大哥。莫来拦我球门路。师颂云。天边有月生云际。木人石人眼卓竖。瞥转玄机那边睹。三个孩儿抱花鼓。
　　上堂。是亦刬非亦刬。尽法无民。山僧今日。曲为指陈。幽州江口石人蹲。
　　冬至上堂。从佗节序又迎新。衲被蒙头总不闻。清晓偶然台上立。几多人错认观云。
　　佛成道上堂。旷大劫来明历历。缘何此夜眼方开。六年痴坐无折合。谩诳众生出岫来。
　　上堂。举。香严和尚颂云。去年贫未是贫。今年贫始是贫。去年贫尚有卓锥之地。今年贫锥也无。仰山云。如来禅许师兄会。祖师禅未梦见在。香严再颂云。我有一机。瞬目扬眉。若也不会。别唤沙弥。仰山云。且喜师兄会祖师禅。师拈云。仰山将火试金。香严试金於火。不妨奇特。虽然。敢保仰山。亦未梦见在。
　　举。僧问投子。如何是十身调御。投子下禅床立。又问。凡圣相去几何。投子亦下禅床立。颂云。美如西子离金阙。娇似扬妃下玉楼。十二金钗颠倒插。不风流处也风流。
　　解夏小参。垂丝千尺。未告掣动六鳌之钓。劈口一挠。等闲阂断千江之急。转得身吐得气。要望东湖。犹隔弱水三万里。一向与么。道绝人荒。放一线道。与诸人有个商量。只如克期取证。毕竟证个什么。熏风自南来。殿阁生微凉。
　　谢秉拂及斋上堂。召众云。夜来山僧。从定安详而起。步自宝街。忽见二僧。厖眉雪顶。梵相伟然。相对而议。一僧云。知事所办妙供。有八百功德。头首所说妙法。有千二百功德。又一僧云。头首所说妙法。有八百功德。知事所办妙供。有千二百功德。展转传论。经八千反。无有穷己。山僧忍俊不禁。遂将八字。与佗折证。直得二僧点首微笑去。诸人只今。要闻折证底八字而么。财法二施。等无差别。
　　上堂。有准的没窠臼。有时觑捕全无。无时觑捕还有。取不得舍不得。毕竟作么生措手。召众云。铙州城里一分钞买柄芑花帚。
　　上堂。举。南泉云。我十八上。便解作活计。赵州云。我十八上。便解破家散宅。师拈云。诸人要见二大老么。八十婆婆不知老。人前拈弄嫁时衣。
　　杨总摄至上堂。诸佛出世。如优昙花时一现耳。诸人还委悉么。大河以西。无阴阳地上。有一种灵苗。其大根器。具大枝业。其花开敷。大若车轮。於一叶中。开百千万亿花。於一一花中。现出金色世界。银色世界。如宝丝网。如妙庄严。金色头陀。开颜微笑。解空尊者。赞言希有。其香秘芬。摄乎大国之间。尽四天下。若僧若尼。无不被其福荫。只今出现於鄱湖之上。现前一众。同一耳闻。同一眼见。毕竟功归何处。此种只应天上有。万年长祝圣明君。
　　上堂。举雪峰示众云。饭箩里坐。有饿死底汉。河水没头浸。有渴死底汉。师召众云。铁牛不吃栏边草。
　　上堂。祟报楚云长老至。黄蘗痛棒打临济不死。放风掣颠。荐福不敢一丝毫。误赚诸人。良久。顾视云。万迭西山云外春。
　　上堂。鸟鸣芳树。蛙闹葑池。最亲最切。总为提持。不如三更枝上一声声是杜鹃啼。
　　上堂。谢雪隐。西江十八滩声。太白峰头同一眼听。东海泼天涛澜。集云峰顶同一耳观。眼耳俱忘。观听皆灭。三十年后重新举。舜若多神惊吐舌。
　　除夕小参。结座。一年将尽是今宵。自觉丛林未寂寥。莫莫堂前香蔼蔼。十分春色上梅稍。
　　西严和尚忌拈香。昔日玲珑岩顶上。无端日午现妖星。黑光照耀四天下。眩惑蠢动并含灵。人人尽指为太白。山僧亲识破元却是长庚。呈香云。诸人只今要见么。插香云。此去明州十万程。
　　上堂。举。云门示众云。直得触目无滞。达得名身句身。一切法空。山河大地是名。名亦不可得。唤作三昧性海俱备。犹是无风匝匝之波。直得忘知於觉。觉即佛性矣。唤作无事人。更须知有向上一窍。师拈云。大众。脚力尽时山更好。
　　上堂。云门放洞山三顿棒。陷虎机深。黄蘗打临济三顿棒。并赃与贼。荐福用处聻。良久云。三千里外斫额。
　　结夏小参。普慧云兴二百问。普贤瓶泻二千酬。自谓箭锋相拄。今古罕俦。殊不知穷诸玄辩。似一毫置於太虚。惟有当山古禅师。拈出两枚铁橛。百千诸佛。窥觑无由。一大藏教。演说不及。直是奇特。今幸过遇制之辰。山僧分明指出。呈似诸人。以手指牌云。莫莫。
　　结制上堂。铁弹子蜡人氷。总是古人用过底。闲家泼具。荐福以天地为炉。若铜若铁。悉化为金。良久云。海南有果树头心。
　　上堂。水潦和尚。被马师一踏。起来大惊小怪。喜喜欢欢笑不休。休休。尺绢捣练。杯酒上楼。
　　端午上堂。等闲拈起一茎草。贵如泥土贱如金。活能死兮死能活。那个师僧病最深。
　　上堂。举。五祖演和尚示众云。但只吃果子。谁管树曲录。师云。大众堂闻饮水者敬地脉。今於五祖老人见之。
　　上堂。举。云居因僧问。山河大地。从何而有。居云。从妄想有。僧云。与某甲想出一锭金得么。居便休去。僧亦不可。师拈云。有问荐福。与某甲想出一锭金得么。拈棒痛与一顿。何故。要识真金火里看。
