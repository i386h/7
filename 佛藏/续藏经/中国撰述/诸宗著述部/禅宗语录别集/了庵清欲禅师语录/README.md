<!-- { "loadSidebar": true } -->
续藏经   了庵清欲禅师语录
　(后学)一志．元浩．可兴．文康．祖运．志道．祖杲．得度．善庆．元宝．慧朗．海寿．祖灊 等编
 南堂了庵禅师语录序

　　予壮龄时。与千岩长公。为方外交。千岩以南堂禅师偈赞示予。予读之。惊曰。是有所证悟者之言也。绝枝蔓。去町畦。而不堕於情识之境。不意大法凋零。而能见斯人哉。千岩以予言为然。当时之所见。仅一二章耳。自时厥后。或吴或楚。或梁宋。或鲁卫。名僧开士。多有谒予浦阳江之上者。予既见輙问。见南堂否。曰见之。曰有何言。遂各解囊相示。见渐多。则其心慕之。为愈至。及来京师。其弟子祖灊海寿。复持三会语。畀予而求为之序。读之连日。因获尽其大观焉。呜呼。据狮子座。演如来法。其任甚不轻也。在他人为之。东剽西掠。拈缀成篇。而椎凿之痕故在。师则浑融无迹。不异云流而天空者矣。在他人。为之拘滞一隅。动輙有碍。或得乎此。竟遗於彼。师於杀活之机。纵横皆自如矣。在他人。为之气索神沮。不自振拔。而无以应来学之求。师乃圆满充足。覃及於诸方矣。有若师者。其所造诣。诚非凡情之可度量哉。夫以少林西来。惟究心源。言辞直截。初无隐晦。传至大鉴。恐为世谛流布。不得不秘护。而密持之。历代硕师。随时升降。慈悯峻厉。各立户庭。其接引虽若有不同。所以祛逐妄缘。而挽入正途者。则一而已矣。迨及宋季。尚奇骋异。背其师授。而流於颇僻者。渐多有之。君子言之。未尝不为之太息。师能循蹈矩矱。惟祖武是绳。提唱真乘。使人复见大鉴遗意。其扶树正宗之功。夫岂小哉。予之慕师非一日。巨细之辞。皆获观焉。故知师为独深。而谓非他人之所能及。然可惜者。师之名位。不满於德。使其说法五山。布叆叇之慈云。澍滂沱之教雨。则其功逮被。又不止今之所见而已。虽然名外也。非内也。德内也。非外也。师内重而外轻者也。苟以在外者之崇卑。以为在内者之低昂。是不知师者也。师之行业。予既详书成记。勒之坚珉。复为读斯录者。着其说如此。千岩在定光中。又未必不以予言为然也。师讳清欲。字了庵。南堂其号也。族姓朱氏。台之临海人。尝住开福本觉灵岩三禅剎云。
　　洪武三年岁次庚戌春二月辛酉朔。翰林学士亚中大夫知　制诰兼修　国史金华宋濂景濂序。

　　了庵和尚语录目次

卷第一
　　宋濂序　　集庆路中山开福禅寺语录

卷第二
　　嘉兴路本觉禅寺语录

卷第三
　　平江路灵岩禅寺语录

卷第四
　　举古

卷第五
　　颂古　　赞语

卷第六
　　偈颂

卷第七
　　偈颂

卷第八
　　法语

卷第九
　　题跋　　宋濂撰行道记　　正印撰跋

附录
　　至仁撰续集序　　续集　　行状
　　 

　　了庵和尚语录卷第一
　　初住集庆路中山开福禅寺语录

　　　　参学比丘　一志　元皓　等编
　　天历二年七月十八日入寺。指山门云。我此法门。直出直入。中下之流。自望不及。喝一喝。
　　佛殿。世尊拈华。迦叶微笑。咄。赖有文殊与普贤。熨斗煎茶不同铫。
　　据室。真不掩伪。曲不藏直。石裂崖崩。雷轰电激。转得身来。未有棒吃。喝一喝。
　　诸山疏。一佛出世。各坐一华。接影连辉。互不相借。
　　山门疏。有主有宾。有酬有唱。坐断舌头。一椎两当。
　　指法座云。须弥灯王。面目见在。未善观瞻。为吾作礼。便升座。
　　拈香云。此香。恭为祝延今上皇帝圣躬。万岁万岁万万岁。次拈香云。奉为见住保宁禅寺。古林大和尚。一炉爇却。不图报德酬恩。只贵递相钝置。遂就座。无想和尚白椎云。法筵龙象众。当观第一义。师乃顾视大众云。只此一会。不异灵山。莫有为众竭力者么。僧问。丹山鸾凤九苞文。地位清高隔五云。四海具瞻时一见愿闻真唱答。
　　明君。师云。千峰朝华岳。万派肃沧溟。进云。万方有道归。
　　明主。一句无私利有情。师云。黄河九曲。水出昆仑。进云。祝赞已蒙师指示。向上宗乘事若何。师云。眼不见鼻孔。进云。曹溪流非止水。一滴忽来千波竞起时如何。师云。退后退后。进云。平生不解藏人善。到处逢人说项斯。师云。莫谤山僧好。又僧问。天不言四时行。地不言万物生。学人有疑。愿闻开示。师云。万人遐仰处。红日到天心。进云。野老不知尧舜力。冬冬打鼓祭江神。师云。眼见如盲。口说如哑。进云。千古华山山脚下。又添潘阆倒骑驴。师便喝。僧礼拜。师乃云。建法幢立宗旨。拓开无上妙门。显示第一义谛。天何宽地何窄。青山不青。白云不白。十字街头醉翁子。梦里惺惺。三家村里臭胡狲。甚生标格。掀翻是非窠窟。截断凡圣踪由。德山棒头全彰大用。临济喝下脱体风流。垂衣正裳。
　　圣天子继唐虞之化。修文偃武。贤宰相霈霖雨之秋。所以道一毛见神变。一切佛同说。经於无量劫。不得其边际。喝一喝云。将谓合有恁么说话。拈拄杖云。拄杖子穿过诸人鼻孔。即不问。梁宝公。骑佛殿出山门。毕竟成得个什么事。卓拄杖云。千尺鲸喷洪浪飞。一声雷震清猋起。
　　复举祖师云。吾本来此土。传法救迷情。一华开五叶。结果自然成。五祖法演和尚云。达磨大师。信脚来信口道。后代儿孙。多成计较。诸人要会开华结果处么。郑州梨青州枣。万物无过出处好。师云。提本分钳锤。碎情解窠窟。还他五祖老人。要见开华结果处。则大远在。诸人要会开华结果处么。拈却郑州梨。放下青州枣。出门便是长安道。久立珍重。
　　小参。凤凰台上对三山。啸月眠云趣自闲。一疏忽从天外至。又移身入闹篮间。是知道人行处。如火消氷。动静去来。该他不着。一抽三二添四。截铁斩钉。和泥合水。有来由无本据。击碎上头关。千华生碓觜。岂不见。长沙和尚云。百尺竿头坐底人。虽然得入未为真。百竿尺头重进步。十方世界见全身。拈拄杖云。骑骏马骤高楼。万里银河辊玉球。卓拄杖云。有时乘好月。不觉过沧洲。
　　复举德山小参不答话。问话者三十棒。时有僧出。德山劈脊便棒。僧云。某甲话也未问。因甚便打。山云。你是甚处人。僧云。新罗人。山云。未跨船舷。好与三十棒。后来此庵元和尚拈云。忒杀倚势欺人。山僧见处。也要诸人共知。者僧当时若是个汉。待他道你是甚处人。便与掀倒禅床。踢起便行。直饶德山牙如剑树。口似血盆。也须倒退三千。何故。识法者惧。师云。德山正令当行。者僧黠儿落节。若谓倚势欺人。屈他先德不少。虽然。还知此庵老人落处么。剑为不平离宝匣。药因救病出金缾。
　　中秋上堂。举马祖与西堂百丈南泉玩月次。祖云。正与么时如何。堂云。正好供养。丈云正好修行。泉拂袖便行。祖云。经归藏禅归海。唯有普愿。独超物外。师云。言气相投。机感相应。古今尽谓玩月话奇特。殊不知。马大师怜儿不觉丑。若也据令而行。者一队弄光影汉。总好与本分草料。免见门户寂寥。拍禅床云。禹力不到处。河声流向西。
　　上堂。僧问。以字不成。八字不是。是什么字。师云。点画分明。进云。曾有问地藏。藏云。看取下面注脚。且道。注脚道什么。师云。未会注脚。且看正文。进云。如何是正文。师云。以字不成。八字不是。进云。和尚莫瞒人好。师云。你曾问几人来。进云。即今问和尚。师云。却是你瞒我。僧礼拜。师乃云。参禅须透祖师关。妙语要穷心路绝。杀人剑下蓦翻身。活人刀边流出血。曜灵寒顾兔热。四七二三难辨别。别别。使八极顶目者不自争衡。见斯人兮驾御昂蘖。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。师云。白云老人。大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。
　　上堂。今朝九月半。万事随时变。霜风刮地来。木叶尽零乱。古人道。要识不还义。但向万物凋落处会取。是你诸人会也未。若也会得。旋岚偃岳而常静。江河竞注而不流。野马飘鼓而不动。日月历天而不周。其或未然。只知事逐眼前过。不觉老从头上来。
　　上堂。即心即佛。非心非佛。不是心。不是佛。不是物。灵光洞耀。逈脱根尘。体露真常。不拘文字。天开地辟。日照月临。新罗国里打铁。火星烧你脚跟。宾头卢尊者。忍痛不禁。钻入阿耨达池中去也。唵摩尼达哩悉哩苏卢。
　　上堂。归宗事理绝。日轮正卓午。自在如师子。不与物依怙。看他古人。得恁么自在。得恁么快活。开福者里。波波挈挈。百丑千拙。即事即理。拖泥带水。手指东西。眼观子午。喝下惊翻蹍屎猪。棒头敲出金师子。且道。与古人是同是别。相逢自有知音知。何必清风动天地。
　　客至上堂。摩尼珠人不识。如来藏里亲收得。万象森罗影现中。一颗圆光色非色。永嘉大似乞儿暴富。开福道。摩尼珠谁不识。击碎分文也不直。抛向虚空更那边。免使时人挂胸臆。然则云开日出。职到威成。撞着本色道流。恰似泗洲人见大圣。
　　小参。坐立俨然。宾主历然。百千法门。同归方寸。河沙妙德。总在心源。直得无边剎境。自他不隔於毫端。十世古今。始终不离於当念。又说甚晷运推移。日南长至。禅之与道。拈放一边。妙之与玄。置之一处。山僧不作佛法商量。诸人不作世谛流布。明朝起来净洗了面。大佛殿上礼拜烧香。依旧只是寻常事例。县桥头李八伯。半醒半醉。不觉起来。呵呵大笑。且道。笑个甚么。壁上安灯盏。堂前置酒台。闷来打三碗何。处得愁来。
　　复举洞山冬夜吃果子次。山云。有一物上拄天。下拄地。过在动用中。动用中收不得。过在什么处。泰首座云。过在动用中。山唤侍者。掇退果卓。师云。大阿横按。凛凛神威。宝鉴当台。澄澄光采。只如掇退果卓。又作么生。云自帝乡去。水归江汉流。
　　小参。真宗绝眹。妙道虚玄。一句截流。万机寝削。释迦掩室於摩竭。净名杜口於毗耶。须菩提唱无说而显道。天帝释绝视听而雨华。钩头有饵。秤尾无星。据令而行。总须按过。开福今夜年穷岁尽。挝三通鼓。聚集片时。不似北禅烹露地白牛。大惊小怪。张龙打凤。漉蚬捞虾。但愿。明年蚕熟麦熟稻熟。鼓腹讴歌乐太平。六六还佗三十六。
　　复举僧问古德。年穷岁尽时如何。德云。东村王老夜烧钱。师颂云。东村王老夜烧钱。爆竹声中又换年。好是门前泥力士。不将闲事污心田。
