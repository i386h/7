<!-- { "loadSidebar": true } -->

　　了庵和尚语录卷第三
　　了庵和尚语录卷第四
　　举古

　　　　参学比丘　祖杲　得度　等编
　　举德山示众云。今夜不答话。问话者三十棒。时有僧出礼拜。山便打。僧云。某甲话也未问。山云你是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。二老宿虽善裁长补短。拾重从轻。要见德山。亦未可在。何故。德山大似握阃外威权。有当断不断不招其乱底剑。诸人要识新罗僧么。只是撞着露柱底瞎汉。
　　师云。总谓德山勾贼破家。者僧把髻投衙。法眼圆明。据案结欵。雪窦扶强抑弱。逐恶随邪。如斯理论。要契他古人。直是白云万里。当时者僧。若是个汉。见他道今夜不答话。珍重便行。非唯坐断德山。抑且光扬宗眼。
　　举雪峰普请次。自负一束藤。路逢一僧。峰便抛下。僧方拟取。峰便蹈倒。归举似长生。乃云。我今日蹈者僧快。生云。和尚替者僧入涅盘堂始得。峰便休去。雪豆云。长生大似东家人死。西家助哀。也好与一蹈。
　　师云。雪峰是则下坡不走。快便难逢。若不是长生。未免劳而无功。虽然。且道。雪峰一蹈。何似雪豆一蹈。
　　举百丈再参马祖侍立次。祖以目视禅床角拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子於旧处。祖便喝。百丈直得三日耳聋。雪豆云。奇怪诸禅德。如今列其派者甚多。究其源者极少。总道百丈於喝下大悟。还端的也无。然刁刀相似。鱼鲁参差。若是明眼汉。瞒他一点不得。只如马祖道。尔他后开两片皮。将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金。应无变色。
　　师云。精金百炼。要资本分钳锤。苟非三日耳聋。争见贾增十倍。刁刀相似。鱼鲁参差。万古碧潭空界月。再三捞漉始应知。
　　举崇寿指凳子云。识得凳子。周匝有余。云门云。识得凳子。天地悬殊。雪豆云。泽广藏山。理能伏豹。
　　师云。驴拣湿处尿。
　　举永嘉到六祖。绕禅床三匝。振锡一下。卓然而立。祖云。夫沙门具三千威仪。八万细行。大德从何方而来。生大我慢。雪豆喝云。当时若下得者一喝。免见龙头蛇尾。又再举绕禅床三匝。振锡一下。卓然而立。代祖师云。未到曹溪。与尔三十棒了也。
　　师云。大小雪豆。续凫截鹤。夷岳盈壑。不妨好手。据令而行。好与二十棒。何故。曹溪波浪如相似。无限平人被陆沉。
　　举仰山指雪师子云。还有过得此色者么。云门云。当时便与推倒。雪窦云。只解推倒不能扶起。
　　师云。云门推倒。雪窦扶起。直饶过得此色。也未是金毛师子。
　　举香严垂语云。如人上树。口衔树枝。手不攀枝。脚不蹈枝。树下忽有问。如何是祖师西来意。不对则违他所问。对则丧身失命。当恁么时。作么生即是。有虎头上座云。上树即不问。未上树请和尚道。香严呵呵大笑。雪窦云。树上道即易。树下道即难。老僧上树也。致将一问来。
　　师云。香严用尽神通。不消虎头一拶。便乃四棱塌地。雪窦纵有生机。也只扶他不起。
　　举僧问鲁祖。如何是不言言。祖云。尔口在什么处。僧云。某甲无口。祖云。将什么吃饭。僧无语。雪窦云。好劈脊便棒。者般汉开口了合不得。合口了开不得。
　　师云。者僧贪观白浪。失却手桡。若是个汉。待他道你口在什么处。便与掀倒禅床。非唯鲁祖高竖降旗。且免雪豆马后喝节。
　　举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。僧举似赵州。州云。不可从鼻孔里入。僧却问赵州。古涧寒泉时如何。州云。苦。僧云。饮者如何。州云。死。雪峰闻举云。赵州古佛。从此不答话。雪窦云。众中总道。雪峰不出者僧问头。所以赵州不肯。如斯话会。深屈古人。雪窦即不然。斩钉截铁。本分宗师。就下平高。难为作者。
　　师云。雪峰一期答话。不知爬着赵州痒处。赵州忍俊不禁。不觉札着雪峰痛处。痛处痒痒处痛。一时移在雪窦身上。且道。者僧还曾梦见也无。
　　举僧问西堂。有问有答。宾主历然。无问无答时如何。堂云。怕烂却去那。僧问长庆。有问有答。宾主历然。无问无答时如何。庆云。相逢尽道休官去。林下何曾见一人。雪窦云。何不与本分草料。
　　师云。三头两面得人憎。有问灵岩。有问有答。宾主历然。无问无答时如何。只向他道。瓮里何曾走却鳖。
　　举临济示众云。我於先师处。三度问佛法的的大意。三度吃六十拄杖。如蒿枝拂相似。如今再思一顿。谁为下手。时有僧出云。某甲下手。济拈棒度与。僧拟接。济便打。雪窦云。临济放处较危。收来太速。
　　师云。说什么放去较危。收来太速。须知临济有陷虎之机。者僧未具透关眼。待他道再思一顿。谁为下手。便与掀倒禅床。非唯坐断者老汉咽喉。抑且出身有路。
　　举钦山一日上堂。竖起拳又开云。开即为掌。五指参差。复握云。如今为拳。必无高下。还有商量也无。一僧出众竖起拳。山云。你只是个无开合汉。雪窦云。雪窦即不然。乃竖起拳云。握则为拳。有高有下。复开云。开则为掌。无党无偏。且道。放开为人好。把定为人好。开也造车。握也合辙。若谓闭门造车。出门合辙。我也知。你向鬼窟里作活计。
　　师云。展也不是掌。握也不是拳。两头俱坐断。一剑倚天寒。且道。还有为人处也无。喝。西风吹渭水。落叶满长安。
　　举僧问睦州。高揖释迦。不拜弥勒时如何。州云。昨日有人问。赶出了也。僧云。和尚恐某甲不实那。州云。拄杖不在。苕帚柄聊与三十。雪窦云。睦州只有受璧之心。且无割城之意。
　　师云。雪窦与么批判。深屈古人。山僧道。睦州和柈托出。只是罕遇知音。
　　举枣树问僧。近离甚处。僧云。汉国。树云。汉国天子。还重佛法也无。僧云。赖遇问着某甲。问着别人即祸生。树云。作个什么。僧云。人尚不见有。何佛法可重。树云。阇梨受戒多少时。僧云。二十夏。树云。大好不见有人。便打。雪窦云。者僧棒即吃。要且去不再来。枣树令虽行。争奈无风起浪。
　　师云。者僧句里藏锋。枣树棒头有眼。说什么去不再来。直须棒了出院。
　　举赵州问婆子。什么处去。婆云。偷赵州笋去。州云。忽遇赵州时如何。婆便掌。州休去。雪窦云。好掌。更下两掌也。无勘处。
　　师云。将谓胡须赤。更有赤须胡。
　　举保寿开堂。三圣推出一僧。保寿便打。三圣云。恁么为人。瞎却镇州一城人眼去在。寿下座。便归方丈。雪窦云。保寿三圣。虽发明临济正法眼藏。要且只解无佛处称尊。当时者僧。若是个汉。才被推出。便掀倒禅床。直饶保寿全机。也较三千里。
　　师云。手眼通身。拳跃相副。保寿三圣。固是作家。若要发明临济正法眼藏。直是未在。雪窦道。者僧若是个汉。便与掀倒禅床。不是射雕手。徒说李将军。
　　举僧问无业。如何是佛。业云。莫妄想。雪窦云。塞却鼻孔。又僧问马大师。如何是佛。祖云。即心是佛。雪豆云。拄却舌头。
　　师云。塞却无业鼻孔。拄却马师舌头。还见雪豆么。有意气时添意气。不风流处也风流。
　　举德山因廓侍者问。从上诸圣。向什么处去。山云。作么作么。廓云。勅点飞龙马。跛鳖出头来。山便休去。至来日。山浴出。廓过茶与山。山抚廓背一下云。昨日公案。作么生。廓云。者老汉。今日方始瞥地。雪窦云。然精金百炼。须要本分钳锤。德山既以己妨人。者僧还同受屈。以拄杖一画云。适来公案且置。从上诸圣。什么处去。大众拟议。一时打趂。
　　师云。德山固是作家炉鞴。本分钳锤。争奈廓侍者。锻过了底金。从他以己妨人。毕竟无屈可受。灵岩与么批判。莫有为雪窦作主者么。
　　举保福签瓜次。太原孚上座到来。保福云。道得与你瓜吃。孚云。把将来。福度瓜一片与孚。孚接得便行。雪窦云。虽是死蛇。解弄也活。谁是好手者。试请辨看。
　　师云。猛虎口中夺食。饥鹰爪下分餐。太原较些子。保福若具奔流度刃底手。待伊拟接。便与抛向背后。看他把什么蛇弄。
　　举南泉示众云。道非物外。物外非道。赵州出问。如何是物外道。泉便打。州云。和尚莫错打某甲。向后错打人去在。泉云。龙蛇易辨。衲子难谩。雪豆云。赵州如龙无角似蛇有足。当时不管尽法无民。直须吃棒了趂出。
　　师云。赵州物外相从。善能回互。南泉棒头有准。收放自由。雪窦虽欲尽令而行。未具辨龙蛇眼。
　　举洞山到云门。门问。近离甚处。山云。查渡。门云。夏在甚处。山云。湖南报慈。门云。几时离彼。山云。八月二十五。门云。放你三顿棒。山至来日。却上问讯云。昨日蒙和尚放三顿棒。不知过在甚处。门云。饭袋子。江西湖南。使与么去。洞山於此大悟。雪窦云。云门气宇如王。拶着便氷消瓦解。当时若据令而行。子孙也未到断绝。
　　师云。云门买帽相头。雪窦因斋庆赞。诸人要见洞山么。掀翻海岳求知己。拨乱乾坤见太平。
　　举马祖因僧参。乃画一圆相云。入也打。不入也打。僧便入。祖便打。僧云。和尚打某甲不得。祖靠拄杖休去。雪窦云。二俱不了。和尚打某甲不得。靠却拄杖。拟议不来。劈脊便打。
　　师云。杀人刀活人剑。
　　举兴化问克宾维那云。汝不久当为唱导之师。宾云。不入者保社。化云。会了不入。不会了不入。宾云。总不恁么。化便打。乃云。克宾维那。法战不胜。罚钱五贯。设饡饭一堂。至来日斋时。兴化自白椎云。克宾维那。法战不胜。不得吃饭。即便出院。雪豆云。克宾要承嗣兴化。罚钱出院且置。却须索取者一顿棒始得。且问诸人。棒既吃了。作么生索。雪窦要断不平之事。今夜与克宾维那雪屈。以拄杖一时打散。
　　师云。兴化全师出征。克宾坚壁不战。及乎力尽技穷。未免牵羊纳璧。雪豆要断不平。直为克宾雪屈。会么。虽得一场荣。刖却一双足。
　　举僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。雪豆代者僧。当时便喝。复云。有伎俩者得。一手分付。有伎俩者不得。两手分付。学人还得也无。苍天苍天。
　　师云。长庆和柈托出。者僧当面蹉过。雪豆忍俊不禁。不免按牛头吃草。今日忽有问灵岩。众手淘金。谁是得者。只向他道。物见主眼卓竖。又问学人还得也无。答云。又争怪得老僧。
