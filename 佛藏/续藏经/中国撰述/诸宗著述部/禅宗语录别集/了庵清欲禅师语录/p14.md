<!-- { "loadSidebar": true } -->
　　上堂。大众。山僧二三日来。同穆庵首座。往洞庭回礼。恰值宿霭初消。水色天光。一碧万顷。逮乎到岸。风雨骤作。云雾晦冥。明觉堂前。盘桓信宿。昨早开船。又值大明东生。景物澄霁。反思前日所见境界。纤毫无有。於其中间。求其起灭之相。了不可得。今朝月望升堂。大方高士。云输川委。莫有为山僧点得出底么。拈拄杖。若点得出。分付拄杖子。若点不出。靠向卧床头。急要打老鼠。靠拄杖。下座。
　　圣节启建上堂。今朝三月十有七。
　　天寿圣节启建日。大家圆证金刚心。摩诃般若波罗蜜。
　　上堂。古德云。我说法要。譬彼天泽。汝缘合故。当见其道。山僧今日。与诸人眼眼相见。心心相知。不是缘合。且作么生是见道。这里会得。人情若好。吃水也肥。若也不会。近在眼睛中。远过河沙国。
　　结夏小参。正因出家。正因行脚。正因辨道。正因为人。三世诸佛是你。六代开士是你。天下具大眼目尊宿是你。何以如此。所因既正。感果亦真。脱若因地不真。果招纡曲。以若所为。求若所欲。魔军是你。魔民是你。外道六师是你之师。彼师所堕。汝亦随堕。谓之妄想根苗。谓之地狱种子。谤大般若。出佛身血。千佛出世。不通忏悔。所以道。若人欲了知。三世一切佛。应观法界性。一切唯心造。达磨大师。远从南竺。来至中华。传持此心。直接上根。二祖云。我心未安。乞师安心。达磨云。将心来为汝安。二祖云。觅心了不可得。达磨云。为汝安心竟。一印印定。透顶透底。上无攀仰。下绝己躬。常光现前壁立万仞。无端云门手中扇子。[跳-兆+孛]跳上天。筑着帝释鼻孔。东海鲤鱼打一棒。雨似盆倾。到者里。三世诸佛也摸索不着。六代开士也摸索不着。天下具大眼目尊宿也摸索不着。是你诸人。又向什么处承当。若承当得去。何必九旬禁足。三月护生。坚守蜡人。无绳自缚。便可以无边虚空为一坛场。无央数劫为一期限。於一出入息内。承事过现未来恒沙诸佛。修行证入恒沙法门。即诸佛智。现魔王身。登刀山入火聚。吞栗棘透金圈。婢视声闻。奴呼菩萨。正恁么时。且唤你作佛则是。作魔则是。拈拄杖云。魔之与佛。总与穿却鼻孔。卓拄杖一下。无孔笛吹云外曲。相逢知我者还稀。
　　复举。黄檗问百丈。从上相承底。和尚如何指示於人。百丈据座。黄檗云。后代儿孙。将何传授。丈云。我将谓你是个汉。便归方丈。师云。百丈便归方丈。黄檗岂辨端倪。若是山僧。待问从上相承底。如何指示於人。劈脊便棒。更问后代儿孙。将何传授。便为连夜趂出。还委悉么。棒头有眼明如日。要识真金火里看。
　　上堂。研池拍拍浪翻空。个是吴中第一峰。三万顷湖归眼底。二千年事在胸中。涅盘妙性无留碍。圆觉伽蓝自混融。嚼碎东山铁酸饀。始知风味不雷同。
　　天寿节满散上堂。金刚正体。普应尘区。般若灵光。绵亘沙劫。天地以之而覆藏。日月以之而照临。风雨以之而顺时。雷霆以之而号令。江河以之而流注。山岳以之而穹崇。万类以之而资生。圣人以之而现瑞。直得四夷称庆。八表归仁。樵唱渔歌。交相鼓舞。且林下臣僧如何举唱。只将此个真消息。仰祝吾皇万万春。
　　复举。宋太宗幸大相国寺。见一僧看经。帝问云。看底什么经。僧云。仁王护国经。帝云。既是寡人经。因甚在卿手里。僧无语。后来雪豆显禅师代云。皇天无亲。惟德是辅。师云。大人具大见。大智得大用。向圣凡莫测处。下这一着。虽然不动声色。直是骇古震今。若非雪豆深辨端倪。往往只成虚设。今朝满散升堂。臣僧重为颂出。丹山鸾凤来阿阁。御殿箫韶奏九成。野老不知黄屋贵。六街犹听静鞭声。
　　谢秉拂上堂。法王法力超群生。能以法财施一切。善能分别诸法相。於第一义而不动。诸禅德。诸供养中。法供养最。无前无后。一时周遍。堂中首座。前日为众作那一场佛事。不同小小。山僧观来。实谓今古罕闻。虽然。众中莫有不受者般茶饭底么。喝。意气不从天地得。英雄岂藉四时推。
　　上堂。举杨岐和尚示众云。举古人一转公案。供养大众。良久云。口只好吃饭。师云。作家宗师。天然有在。虽然。捡点将来。大似伤盐费醋。灵岩今日。也举一转语。供养大众。便下座。
　　上堂。一出一入。一动一静。一彼一此。一语一默。且道。山僧与诸人还有间隔底道理也无。若道有间隔。那里是有间隔。若道无间隔。那里是无间隔。於此缁素分明。九旬无虚弃之功。百劫在今时之用。其或未然。缁田无一篑之功。铁围陷百刑之痛。所以道。霏霏梅雨洒危层。五月山房冷似氷。莫谓乾坤乖大信。未明心地是炎蒸。喝一喝。归依佛法僧。下座。
　　请维那上堂。机不离位。堕在毒海。智不到处。切忌道着。古人恁么道。大似人家新妇子。有甚共语处。山僧者里则不然。造次必於是。颠沛必於是。有什么机。有什么位。有什么忌。有什么讳。拈拄杖云。这个是兴化打克宾底拄杖。掷下云。有伎俩者收取。下座。巡堂吃茶。
　　上堂。举陆亘大夫问南泉云。弟子家中。有一片石。亦曾坐。亦曾卧。如今欲镌作佛。得么。泉云。得。大夫云。莫不得么。泉云。不得。云岩云。坐即佛。不坐即非佛。洞山云。不坐即佛。坐即非佛。保福云。南泉看楼打楼。云岩洞山。一起一倒。五祖戒云。南泉只解移风。不解易俗。云若洞山。梦中说梦。五祖演祖云。夫善知识。须明决择。为什么。他人道得也道得。他人道不得也道不得。还知南泉落处么。白云为你注破。得又是谁道来。不得又是谁道来。师云。如上老宿。各出一只手。扶树南泉。捡点将来。总欠剿绝。若是问着山僧。只向他道。用镌作么。非唯善赴来机。抑且不失宗眼。
　　上堂。三世诸佛。日日出兴。大藏灵文。时时显露。诸庄禾苗正青。山门作福保护。诸人未开卷时。是一段义。诸人正开卷时。是一段义。诸人既开卷后。是一段义。所谓初善中善后善。其义深远。其语巧妙。直是纯一无杂。具足清白梵行之相。过去诸佛已说。现在诸佛正说。未来诸佛当说。卓拄杖。野水自添田水满。晴鸠却唤雨鸠归。
　　上堂。举子湖和尚。忽一夜於僧堂前叫捉贼。大众昔惊。有一僧从堂中出。子湖擒住云。捉得也捉得也。僧云。不是某甲。湖云。是即是。只是你不肯承当。师云。子湖好与二十拄杖。何故。诬人之罪。以罪罪之。
　　上堂。东山演和尚云。病来又病皮黏骨。可杀惊人。抖擞起来无一物。却较些子。行不成步语声低。描也描不成。画也画不就。鼻孔依然高突兀。筑着磕着。好大众。古人发挥到无发挥处。直是惊天动地。迈古超今。山僧一夏已来。病来病去。病得起来。内不见有四大五阴。外不见有山河大地。上不见有诸佛。下不见有众生。中不见有自己。净裸裸赤洒洒。没可把。幸自可怜生。无端侍者进退。一段公案未了。今朝月望。拈香底拈香。揖客底揖客。濡毫底濡毫。请法底请法。直要山僧向太虚空中。大书皇帝万岁四字。莫有为山僧代笔者么。举起拂子云。文明齐北极。睿算等南山。击拂子下座。
　　上堂。今朝七月一。一夏相将毕。汝等参玄人。也须明得失。喝。得又得个什么。失又失个什么。击拂子。白云乍可离青嶂。明月难教下碧天。
　　解制小参。秋风淅淅。玉露溥溥。蝉噪林间。蛩吟砌下。揭示生佛未具已前。一段奇特大事。借使千圣出头。各以出过天女辩才音声。善巧发挥。莫过於此。所以道。欲从观音门入者。虾蟆蚯蚓。与汝发机。欲从文殊门入者。墙壁瓦砾。与汝发机。欲从普贤门入者。一亘晴虚。森罗万象。与汝发机。岂不见。镜清一日问僧云。门外什么声。僧云。蛇咬虾蟇声。清云。将谓众生苦。更有苦众生。一日又问僧云。门外什么声。僧云。雨滴芭蕉声。清云。欲得不招无间业。莫谤如来正法轮。一日又问僧云。门外什么声。僧云。檐头雨滴声。清云。众生颠倒。迷己。逐物。僧云。和尚。尊意如何。清云。洎不迷己。僧云。洎不迷己意旨如何。清云。出身犹可易。脱体道应难。好大众。剑轮挥处。日月沉辉。宝杖敲时。乾坤失色。欲明恁么事。须是恁么人。若是恁么人。愁甚恁么事。即今秋初夏末。兄弟家东去西去。前途忽有人问。如何是恁么事。毕竟作么生祗对。若道不得。木上座与汝代一转语去。卓拄杖。自出洞来无敌手。得饶人处且饶人。
　　复举仰山夏末上问讯沩山。沩云。子一夏都不上来。在下面做得个。什么。仰云。鉏得一片畬。种得一箩粟。沩云。子可谓不虚过一夏。仰山却问沩山云。和尚一夏作得个什么。沩云。日里一餐。夜后一寝。仰云。和尚亦不虚过一夏。道了。不觉吐舌。沩云。寂子何得自伤己命。师云。沩仰父子。大似万仞龙门。动即生风起浪。争如灵岩这里。一夏以来。上既无言。下亦无语。自然平怗怗地。还委悉么。水归大海波涛息。云到苍梧气象闲。然虽如是。更听一颂。鉏畬种粟功非少。饱饭安眠德不孤。倒腹倾肠都说了。不知秋色在庭梧。久立珍重。
　　上堂。一叶落天下秋。神仙何必更封侯。一尘起大地收。万里银河辊玉球。卓拄杖。有意气时添意气。不风流处也风流。
　　进退头首。并谢大云长老上堂。一椎便就。揭开华藏十三重。不假一椎。抹过无边香水海。两堂下喝。宾主历然。照用同时。与夺自在。便见大云弥覆。六合清风。甘泽顺时。百果成熟。且结角罗文一句。作么生道。趂时盖却屋。乘时刈却禾。输纳王租了。鼓腹恣讴歌。
　　上堂。年年是好年。日日是好日。因什么三年一闰。九日重阳。青青翠竹。总是真如。郁郁黄华。无非般若。因什么道。得之於心。伊兰作栴檀之树。失之於旨。甘露乃蒺藜之园。云门道。尽乾坤大地。无纤毫过患。犹是转句。不见一色。始是半提。更须知有全提时节。如何是全提时节。参。
　　末宗西堂至。并谢头首上堂。一大藏教道什么。如是我闻先已错。广福堂前正令行。空里磨盘生八角。主宾互换。纵夺临时。掀翻大海。跃倒须弥。击拂子。大湖三万六千顷。月在波心说向谁。
