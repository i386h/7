<!-- { "loadSidebar": true } -->
　　上堂。僧问。摩竭掩室意旨如何。师云。打破天关。掀翻地轴。进云。毗耶杜词。又作么生。师云。一状领过。进云。不涉二途。如何举唱。师云。蛇无头不行。进云。与么则出他古人圈缋不得。师云。你唤什么作古人圈缋。僧拟议。师便打。乃云。摩竭掩室。毗耶杜词。打破天关。掀翻地轴。山僧与么答话。已是屈辱先宗。汝等诸人。拟更蹈步向前。未免画蛇添足。喝一喝云。参堂去。
　　上堂。好个中秋节。莫言无供养。风吹丹桂华。清香满天上。诸人眼里也饱。耳里也饱。鼻里也饱。只恐肚里不饱。若得肚里饱去。则不疑佛。不疑祖。不疑天下老和尚。拈出袖里金锤。打开光明宝藏。不涉凡圣路岐。便是渡河香象。喝一喝。
　　上堂。真不掩伪。曲不藏直。一句截流。万机寝息。拈拄杖卓一下云。寒山拾得。
　　祖忌拈香。碧眼胡尊性急。一语不投机。阖国追不及。少林面壁弄尽精神。只消断臂师僧三拜而立。伎俩既尽。心事亦休。只履西归。空棺示迹。后代儿孙。充满中国。莫不向今日烧牛头栴檀之香。具酥酪醍醐之食。用伸追远。用报恩德。正眼观来。何异捧漏卮以灌焦釜。而终莫能湿。所以开福比丘。蒸云门胡饼。烹赵州酽茶。虽然礼貌粗踈。毕竟臭味相入。
　　上堂。僧问。掬水月在手时如何。师云。弄花香满衣。进云。和尚因什么。搀行夺市。师云。阇梨莫曾到此间么。进云。曾到。师云。大似不相识。僧便礼拜。师乃云。大洋海底蓬尘起。百尺竿头掉臂行。三世如来说不到。扶桑日午打三更。
　　小参。一年来一年去。来既无从。去亦无至。北禅分岁勾贼破家。汾阳罢参知惭知愧。所以山僧三四年间。来此与诸人相聚。行则与诸人同行。住则与诸人同住。卧则与诸人同卧。起则与诸人同起。直饶起倒不同。毕竟脱离泥水。与么与么。平地上吃交。鬼门中贴卦。不与么不与么。跛驴蹈倒摘茶轮。草庵卸下瑠璃瓦。阿呵呵。会也么。一释迦。二元和。三佛陀。从将支遁鹤。唤作右军鹅。
　　复举僧问云门。如何是云门一曲。门云。腊月二十五。师云。大小云门。尽力只道得到者里。今夜忽有问。如何是开福一曲。只对他道。明日是新年。且道与古人是同是别。听取一颂。腊月二十五。一曲喧今古。明日是新年。袈裟搭半肩。同不同别不别。珊瑚枝枝撑着月久立。
　　元宵。进退两序上堂。十五日已前。明中有暗。十五日已后。暗中有明。正当十五日。明暗双忘。体用俱寂。譬如千灯洞照一室。光光交罗各不相借。且道。是知事分上事。头首分上事。诸人分上事。莫有道得底么。拈拄杖卓一下云。蟭螟睫上放元宵。狸奴倒上菩提树。
　　上堂。僧问。天不能盖。地不能载时如何。师云。阇梨得自由。僧便礼拜而出。师云。依俙越国。彷佛杨州。师乃云。天不能盖。地不能载。依俙越国。彷佛杨州。打开布袋。随流入流。今朝有酒今朝醉。明日无钱明日求。拍禅床。下座。
　　上堂。日月有晦明。虚空没明晦。佛佛体皆同。尘尘自三昧。拈将须弥卢。塞断香水海。动静不留情。是名观自在。
　　上堂。举云门问踈山。如何是法身边事。山云。枯桩。又问。如何是法身向上事。山云。非枯桩。门云。还许学人说道理也无。山云许。门云。枯桩岂不是明法身边事。山云是。门云。非枯桩岂不是明法身向上事。山云是。门云。只如法身。还该一切否。山云。争得不该。门指净缾云。法身还该者个么。山云。阇梨莫向净缾边会。门便礼拜。师云。云门也善切磋琢磨。若不是踈山老汉。几被打破蔡州。今日忽有问山僧。如何是法身边事。劈脊便棒。若更问如何是法身向上事。便与连夜赶出。非唯坐断天下人舌头。且免得灵利衲僧。向枯桩边着到。
　　小参。二千年前。大觉世尊。将一条断贯索。穿你天下衲僧鼻孔。东土西天。无敢违者。二千年后。者索子落在欲上座手中。拈起也眉间挂剑血溅梵天。放下也藏海风清波平浪静。当此四月十五。结却布袋头。尽十方世界四圣六凡情与无情总在者里。内不放出。外不放入。莫道诸天散华无路。外道潜觑无门。便是释迦老子。再出头来。也卒摸索不着。是你诸人。二六时中。於其中间。行住坐卧。各不相妨。所以道。譬如大火聚。猛焰同时发。各各不相知。诸法亦如是。又如河中水。川流竞奔逝。各各不相知。诸法亦如是。如是如是。芍药花开菩萨面。不如是不如是。棕榈叶散夜叉头。羚羊挂角无踪迹。笑倒沩山水牯牛。
　　复举裴相国云。终日圆觉而未尝圆觉者凡夫也。欲证圆觉而未极圆觉者菩萨也。具足圆觉而住持圆觉者如来也。后来杨次公云。终日圆觉而未尝圆觉者如来也。具足圆觉而住持圆觉者菩萨也。欲证圆觉而未极圆觉者凡夫也。师云。者两个措大。可谓徐六担板各见一边。山僧与他捏作一团。向无星秤子上。玷捶将来。一个恰重半斤。一个恰重八两。不作贵不作贱。作么生买。拍禅床云。莫谓龙门无宿客。明朝更试锦标看。久立。

　　了庵和尚语录卷第一
　　了庵和尚语录卷第二
　　住嘉兴路本觉禅寺语录

　　　　参学比丘　可兴　文康　等编
　　元统元年。腊月二十六日。入寺。指山门云。门门有路。达者犹迷。捩转天关。是谁知有。喝一喝。
　　佛殿。性觉妙明。本觉明妙。脱却鹘臭衫。卸下腻脂帽。三世十方称善导。
　　祖堂。文不文。武不武。佛不佛。祖不祖。马颔对驴腮。五五二十五。
　　据室。横按拄杖云。有正偏不犯底手。具啐啄同时底用。总须列在下风。卓拄杖。喝一喝。
　　广教府疏。亲承佛旨。示作王臣。以广教化。以福斯民。其知有者不在重拈。未辩来风试听宣读。
　　山门疏。未入门来有一句子。既到者里半字全无。毕竟如何。苏卢苏卢。
　　指法座云。高步毗卢顶。不禀释迦文。是你诸人。常行三昧。山僧曲顺时宜。和泥合水去也。遂升座。拈香。祝圣罢。就座。上首白椎云。法筵龙象众。当观第一义。师云。第一义谛。非智所知。一椎击碎。徧界流辉。格外明宗。出众相见。僧问。突云雏凤应昌时。炳雾文彪百世师。格外有机提祖令。好风先发领南枝。为国开堂。愿闻祝赞。师云。瑞气逢嘉运。灵苗触处生。进云。万岁山头松不老。千秋涧底水长清。师云。须弥顶上击金钟。进云。祝圣已蒙师指示。向上宗乘事若何。师云。三岁孩儿抱华鼓。莫来拦我球门路。进云。不因杨得意。争识马相如。师云。三生六十劫。复有僧出。师喝云。问话且止。只知问禅问道。要且不知问头来处。且道。问头从什么处来。竖起拂子云。还见么。山僧拂子。变作释迦世尊。起道树诣鹿苑。为五比丘。转四谛法轮。然后周旋三百法会之中。乃至多子塔前。以实相无相微妙法门。付嘱摩诃迦叶。传付将来。无令断绝。能事既毕。还复本形。大众。若唤作山僧拂子。又是释迦世尊。若唤作释迦世尊。又是山僧拂子。若道山僧拂子便是释迦世尊。释迦世尊即是山僧拂子。未免颟顸佛性。儱侗真如。且作么生分得去。若分得去。便可向无中唱有。有中唱无。一为无量。无量为一。小中现大。大中现小。於一毫端。现宝王剎。坐微尘里。转大法轮。提祖师印。驾紩牛机。或则先照后用。或则先用后照。或则照用同时。或则照用不同时。你要识先照后用么。如蛇有角。你要识先用后照么。似虎无齿。你要识照用同时么。背负须弥。肩横日月。你要识照用不同时么。掀翻地轴。蹈断天关。喝一喝。便与么隔关山。不与么绝遮拦。四海五湖皇化里。吾家曲子万年欢。击拂子。
　　复举保寿开堂。三圣推出一僧。保寿便打。三圣云。与么为人。瞎却镇州一城人眼去在。保寿掷下拄杖。便归方丈。师云。用劈箭机。发千钧弩。固是。兵随印转。将逐符行。且毕竟成得什么边事。拍禅床云。天南并地北。一举一时收。
　　小参僧问。承师有言。未入门时有一句子。毕竟是什么一句。师云。尽力吐不出。进云。既到者里。因什么半字全无。师云。相逢自有知音知。何必清风动天地。进云。远离中山。来赴本觉。作么生是不动尊。师云。嗟汝在途经日久。思量未晓却沉迷。进云。岂无方便。师云。任从沧海变。终不为君通。进云。将谓少林消息断。一华重绽劫前春。便礼拜。师乃云。万仞崖头通一线。佛手未收驴脚现。平田放出焦尾虫。那咤眼开菩萨面。所以道。机轮转处作者犹迷。正令当行十方坐断。直得你面前无我。我面前无你。自然声和响顺。形直影端。敲唱双行。主宾道合。又说甚么云月是同溪山各异。要知坐断天下人舌头。只消无舌人解语。蓦拈拄杖云。拄杖子走遍四天下。气宇如王。因甚到山僧手中。却与新妇见阿家相似。还会么。龙吟雾起。虎啸风生。和气一团春万里。梅花枝上月三更。卓拄杖一下。
　　复举风穴初参南院问云。入门须辨主。端的请师分。院以左手拍膝一下。穴便喝。院以右手拍膝一下。穴又喝。院举左手云。者个且从阇梨。又举右手云。者个作么生。穴云。瞎。院拈拄杖。穴云。作什么。倒夺打和尚去。莫言不道。院掷下拄杖云。今日被黄面浙子。钝置一上。穴云。大似持钵不得。诈道不饥。院云。上座莫曾到此间么。穴云。是何言与。院云。好好相借问。穴云。也不得放过。院云。且坐吃茶。精金跃冶。正要钳锤。赤骥追风。岂资鞭影。是佗南院末上大杀伤慈。直到下捎分疏不下。本觉者里。设有人问。入门须辨主。端的请师分。便与连夜赶出。何故。当门不用栽荆棘。后代儿孙惹着衣。久立。
　　小参。僧问。有物先天地。无形本寂寥。能为万象主。不逐四时凋。且道。是什么物。师云。杲日当天。盲人摸地。进云。争奈顶门上辉大宝光。脚跟下纵横十字。师便喝。僧亦喝。师云。我喝汝亦喝。僧无语。师云。放过一着。乃云。年穷岁尽。黄梅石女子母团圞。日往月来。少室紩牛尝甘水草。岭南獦獠唱巴歌。声声总是无生调。好大众。九衢人静。大野风清。灯笼与露柱争光。耐重对金刚[跳-兆+孛]跳。也无玄也无妙。快活须明者一窍。击拂子云。昨日街头卖杏华。一年春事都来了。喝一喝。
