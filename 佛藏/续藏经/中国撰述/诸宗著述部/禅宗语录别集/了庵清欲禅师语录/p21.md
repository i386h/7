<!-- { "loadSidebar": true } -->
　　举夹山与定山同行言话次。定云。生死中无佛。则无生死。夹云。生死中有佛。则不迷生死。互相不肯。同上大梅相见了。具说前事。梅云。一亲一疎。夹问。那个亲那个疎。梅云。且去明日来。夹至来日又问。未审那个亲。梅云。亲者不问。问者不亲。夹山住后云。我当时在大梅。失却一只眼。雪窦云。夹山毕竟不知换得一只眼。大梅老汉。当时闻举。若以棒一时打出。岂止画断两人葛藤。亦乃天下宗匠。
　　师云。夹山失却只眼。住后方知。雪窦画断葛藤。作得天下宗匠。虽然。李将军有佳声在。不得封侯也是闲。
　　举僧问保福。雪峰平生。有何言句。得似羚羊挂角时。福云。我不可作雪峰弟子不得。雪窦云。一千五百个布衲。保福较些子。
　　师云。做得雪峰弟子则不无。要见羚羊挂角。三生六十劫。
　　举僧问长庆。羚羊未挂角时如何。庆云。草里汉。僧云。挂角后如何。庆云。乱叫唤。僧云。毕竟如何。庆云。驴事未去。马事到来。雪窦云。宁可碎身如微尘。终不瞎个众生眼。长庆较些子。复云。一般汉设使羚羊未挂角。也似万里望乡关。
　　师云。长庆恁么答话。瞎却天下人眼去在。雪窦道。终不瞎个众生眼。万里望乡关。
　　举僧问巴陵。祖意教意。是同是别。陵云。鸡寒上树。鸭寒下水。僧问睦州。祖意教意。是同是别。州云。青山自青山。白云自白云。雪窦云。问既一般。答亦相似。其中有利他自利。瞒人自瞒。若点捡分明。管取解空第一。
　　师云。鸡寒上树。鸭寒下水。青山嵯峨。白云澹泞。祖意教意。在什么处。若约捡点分明。有利无利。不离行市。
　　举赵州示众云。今夜答话去也。有解问者出来。时有僧出。州云。比拟抛砖引玉。引得个墼子。法眼遂乃举问觉铁觜。先师意作么生。觉云。如国家拜将。乃问。甚人去得。时有人出云。某甲去得。须云汝去不得。法眼云。我会也。雪窦云。灵利汉。闻举便知落处。然虽如是。放过觉铁觜。夫宗师语不虚发。出来必是作家。因什么。抛砖引墼。诸禅德。要识赵州么。从前汗马无人识。只要重论盖代功。
　　师云。觉铁觜名喧宇宙。拶着便作屎臭气。人问抛砖引墼。便谓如国家拜将。当时法眼若解拈出本分草料。何止清风万里。雪窦云。灵利汉。一举便知落处。岂堪共语。然虽如是。放过觉铁觜。赖有此语。
　　举耽源辞国师。归省马祖。於地上作一圆相。展坐具礼拜。祖云。你欲作佛去。源云。某甲不解捏目。祖云。吾不如汝。雪窦云。然猛虎不食其子。争奈来言不丰。诸人要识耽源么。只是个藏身露影汉。
　　师云。耽源归省。献个胡饼。马祖舐犊。自不胜情。雪窦云。然猛虎不食其子。争奈来言不丰。捡点将来。恰蹈着耽源影子。
　　举沩山问仰山。甚处来。仰云。田中来。沩云。田中多少人。仰插锹叉手而立。沩云。南山大有人刈茅。仰拔锹便行。玄沙云。我当时若见。蹈倒锹子。镜清云。不奈船何。打破戽斗。僧问明招。古人意在插锹处。叉手处。招唤某甲。僧应诺。招云。还曾梦见仰山么。雪窦云。诸方咸谓。插锹话奇特也大似随邪逐恶。若据雪窦见处。仰山被沩山一问。直得草绳自缚。去死十分。
　　师云。沩仰父子。一问一答。未见誵讹。却是玄沙无风起浪。镜清云。不奈船何。打破戽斗。一波才动万波随。不是明招捋下面皮。未免总死在锹子下。雪窦云。仰山被沩山一问。直得草绳自缚去。死十分。咄。以己妨人。
　　举玄沙问僧。近离甚处。僧云。瑞岩。沙云。瑞岩有何言句。僧云。常唤主人公。自应诺。惺惺着。他后莫受人谩。沙云。一等是弄精魂。也甚奇怪。沙云。何不且在彼中住。僧云。已迁化也。沙云。如今还唤得应么。僧无语。雪窦云。苍天苍天。
　　师云。者僧只是接响承虚。道听途说。若亲从瑞岩来。因甚唤不应。雪窦云。苍天苍天。东家人死。西家助哀。
　　举雪峰问僧。近离甚处。僧云。覆船。峰云。生死海未度。为什么覆却船。僧无语。雪窦代云。久向雪峰。侍者老汉拟议。拂袖便行。其僧归举似覆船。船云。何不道渠无生死。僧再到雪峰举此话。峰云。此不是你语。僧云。是覆船恁么道。峰云。我有二十棒。寄与覆船。二十棒老僧自吃。不干阇梨事。雪窦云。能区能别。能杀能活。若人辨得。天下横行。
　　师云。雪峰善问。覆船善答。者僧有驰达之劳也。合与二十棒。还委悉么。不因杨得意。争识马相如。
　　举德山圆明示众云。但有问答。只竖一指。寒则普天普地寒。雪窦云。什么处见俱胝老。热则普天普地热。云窦云。莫错认定盘星。森罗万象彻下孤危。大地山河通上险绝。甚处得一指头禅。
　　师云。圆明借手行拳。雪窦捕风追电。毕竟俱胝老子。不在一指头边。
　　举僧问南院。从上诸圣。什么处去。院云。不上天堂即入地狱。僧云。和尚又作么生。院云。还知宝应老落处么。僧拟议。院以拂子蓦口打。复唤僧近前云。令合是你行。又打一拂子。雪窦云。令既自行。且拂子不知来处。雪窦道个瞎。且要雪上加霜。
　　师云。南院有不犯之令。者僧无自全之策。雪窦道个瞎。天堂未就。地狱先成。
　　举保福问长庆。盘山道。光境俱亡。复是何物。洞山道。光境未亡。复是何物。据二老宿。总未得剿绝。作么生道得剿绝去。庆良久。福云。情知尔向鬼窟里作活计。庆云。你又作么生。福云。两手扶犁水过膝。雪窦云。俱亡未亡总由我。保福因甚么道。未得剿绝。灼然能有几个。诸人又作么生道。免得长庆在鬼窟里。雪窦云。柳絮随风。自西自东。
　　师云。俱亡未亡。不离光境。盘山洞山。总未剿绝。长庆鬼窟。保福泥犁。雪窦风絮自东自西。者一队汉。鼻孔索头。尽在山僧手里。一任横拖倒拽。无人知此意。鸡向五更啼。
　　举大梅闻鼯鼠声云。即此物非他物。善自护持。吾今逝矣。雪窦云。者汉生前莽卤。死后颟顸。即此物非他物。是何物。还有分付处也无。有般汉不解截断大梅脚跟。只管道。贪程太速。
　　师云。大梅平生。脊梁硬似铁。末后向鼯鼠声中。全然放倒。雪窦不辩端倪。却道。还有分付处也无。更要截断他脚跟。弥勒下生去。
　　举雪峰示众云。望州亭与汝相见了也。乌石岭与汝相见了也。僧堂前与汝相见了也。保福问鹅湖。僧堂前且置。望州亭。乌石岭。什么处相见。湖骤步归方丈。福便乃入僧堂。雪窦云。二老宿。是即是。只知雪峰放行。不知雪峰把定。忽有个衲僧出问。未审雪窦作么生。岂不是别机宜识休咎底汉。还有望州亭乌石岭相见底衲僧么。良久云。担板禅和。如麻似粟。
　　师云。我要问雪峰。除却望州亭乌石岭僧堂前。什么处不是相见处。我要问雪窦。什么处是雪峰把定放行。古人且置。即今作么生。设有一个半个。别休咎识机宜。岂不是为众竭力。其或未然。只知事逐眼前过。不觉老从头上来。
　　举赵州问大慈。般若以何为体。慈云。般若以何为体。州呵呵大笑。至来日。州扫地次。慈却问。般若以何为体。州放下扫帚。呵呵大笑。雪窦云。前来也笑。后来也笑。笑中有刀。大慈还识么。直饶识得也未免丧身失命。
　　师云。是精识精。是贼识贼。又云。识得不为冤。
　　举德山一日饭迟。托钵过堂。雪峰见云。者老汉。钟未鸣鼓未响。托钵向什么处去。山便归方丈。雪峰举似岩头。头云。大小德山。不会末后句。山闻令侍者唤来。头至方丈。问。尔不肯老僧那。头遂密启其意。山至来日上堂。与寻常不同。头於僧堂前。抚掌大笑云。且喜老汉。会末后句。他后天下人不奈何。虽然如是。也只得三年活。明招代德山云。咄咄咄。没处去没处去。雪窦云。曾闻说独眼龙。元来只有一只眼。殊不知。德山是个无齿大虫。若不是岩头识破。争得明日与昨日不同。诸人要会末后句么。只许老胡知。不许老胡会。
　　师云。末后一句。始到牢关。把断要津。不通凡圣。岩头密启其意。赤土涂牛奶。明日上堂。与昨日不同。疑杀天下人。殊不知。德山年老成魔。不是岩头领过。莫道三年迁化。更三十年也死未得在。明招代云。咄咄咄。没处去。没处去。知心能几人。雪窦云。德山是个无齿大虫。若不是岩头识破。争得明日与昨日不同。闭门不造车。出门自合辙。诸人要会末后句么。海枯终见底。人死不知心。
　　举雪峰一日见猕猴。乃云。者猕猴各背一面古镜。三圣便问。历劫无名。何以章为古镜。峰云。瑕生也。圣云。一千五百人善知识。话头也不识。峰云。老僧住持事烦。雪窦云。好与二十棒。者棒放过也好。免见将错就错。
　　师云。前箭犹自可。后箭射人深。
　　举僧问国师。如何是本身卢舍那。国师云。与老僧过净缾来。僧将到净缾。国师云。却安旧处着。僧安旧处。复来问。如何是本身卢舍那。国师云。古佛过去久矣。云门云。无朕迹。雪窦云。直得一手指天一手指地。争得无。还会么。云在岭头闲不彻。水流涧下太忙生。
　　师云。国师不得云门。洎好劳而无功。总似雪窦。未免白日见鬼。如今有问山僧。如何是本身卢舍那。只向他道。一气不言含有象。万灵何处谢无私。
　　举僧门洞山。时时勤拂拭。莫遣惹尘埃。为什么。不得他衣钵。山云。直饶道本来无一物。也未合得他衣钵。且道。什么人合得。僧下九十六转语。皆不契。末后云。直饶将来他亦不受。山深肯。雪窦云。他既不受。是眼。将来底。必应是瞎。还见祖师衣钵么。若於此入门。便乃两手分付。非但大庾领头。一个提不起。设使阖国人来。且款款将去。
　　师云。者僧下九十六转语。正是九十六种外道。末后道。设使将来。他亦不受。稍有衲僧气息。雪窦云。他既不受是眼将来底必应是瞎。还见祖师衣钵么。若於此入门。便乃两手分付。话作两橛。非但大庾岭头。一个提不起。设使阖国人来。且款款将去。救得一半。
　　举僧问投子。依俙似半月。彷佛若三星。乾坤收不得。师於何处明。子云。道什么。僧云。想师只有湛水之波。且无滔天之浪。子云。闲言语。雪窦云。投子古佛。不可道不知。捡点将来。直是天地悬隔。才问便和声打。
　　师云。投子放顽。天下人不奈何。雪窦据令。未免犯锋伤手。
