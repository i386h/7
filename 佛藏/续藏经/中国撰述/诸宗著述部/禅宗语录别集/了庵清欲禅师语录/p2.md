<!-- { "loadSidebar": true } -->
　　上堂。一二三四五。五四三二一。渡水不穿靴。黄昏候日出。元正启祚。万物咸新。看取千花生碓觜。太平元不在麒麟。
　　天寿圣节满散上堂。摩酰正眼。洞彻十虚。迦陵仙音。徧周沙界。标三才而建立。举四海而安之。缵列圣之否图。膺灵山之付嘱。摧怨破敌。运金刚轮。发政施仁。作师子吼。当流虹之瑞旦。庆万世之昌期。然则蒉桴土鼓。共乐升平。尧舜之君犹有化在。所以道。向上一路千圣不传。万仞崖头。纵横得妙。卓拄杖云。将此身心奉尘剎。是则名为报佛恩。
　　元宵上堂。镜镜交辉。灯灯相烛。境智互融。事理俱备。唤作华藏性海。正是平地扬波。直饶尽乾坤大地。无纤毫过患。犹是转句。不见一色。始是半提。更须知有全提时节。便恁么去。法堂前何止草深一丈。放过一着。有个商量。山门新旧知事。随年进退。因时请得。首座表率。维那举唱。洗光佛日。重整頺纲。见前诸德。一一循规守矩。人人舍短从长。信手揭开释迦老子青莲华眼。徐步蹈着达磨大师生紩脊梁。有底硕学饱参。与汝证据。无底良辰美景。与汝敷扬。以拂子画一画云。好事不须频话会。留将和气暖肝肠。
　　上堂。未离兜率。已降王宫。未出母胎。度人已毕。释迦老子不唧[口*留]。十万里来。九年面壁。直指人心。见性成佛。达磨大师不唧[口*留]。朝往天台。暮归南岳。拨草担风。寻师访道。衲僧家不唧[口*留]。拈拄杖卓一下云。离四句绝百非。动用扬古路。不堕悄然机。喝一喝。
　　上堂。国师三唤。侍者三应。可谓形直影端。及乎道个将谓吾孤负汝却是汝孤负吾。便见分踈不下。且誵讹在什么处。者里悟去。非唯识得国师。亦表参学眼正。其或未然。三十年后。不得道见开福来。
　　圣旨至上堂。久晴不雨。田夫皱断眉头。久雨不晴。衲僧浸烂鼻孔。进一步撞倒百亿须弥山。退一步蹈翻无边香水海。且截断千差。孤危不立一句。作么生道。好大众。迭迭　纶音下九天。融融春意满林泉。一炉沈水一声佛。仰祝吾　皇亿万年。
　　浴佛施主羞供上堂。身口意清净。是名佛出世。身口意不净。是名佛灭度。有般说话。譬如悬百千日月於青冥之中。阿谁不见。阿谁不知。因什么十个有五双。当面蹉过。且利害在什么处。山僧明明向你道。只为你信根少。你若信得及了。推而行之。便是出三界二十五有之日。便是证十地满心之时。所以大觉世尊。从无始劫。发菩提心。积功累德。难行能行。难舍能舍。勇猛精进速得成佛。看他从兜率陀天。驾日轮香象。入摩耶夫人胎藏中。处旃檀宝楼阁。与诸菩萨说受生法。满足十月。於毗蓝园无忧树下。右胁降诞。当是时也。十方佛剎。同放宝光。九龙吐香水。灌沐金色身。地涌青莲华。自然棒双足。南北及东西。各行於七步。分手指天地。作大师子吼。上下及四维。无能尊我者。岂不是大丈夫儿。成就大丈夫事。汝等诸人。幸生圣世。得闻正法。快须信取。勤而行之。设或暂肯回光。则山僧鼓两片皮。摇三寸舌。不为分外。施主辨供。功有所归。击拂子云。我不敢轻於汝等。汝等皆当作佛。
　　小参。有问有答。有佛有法。无问无答。佛法在什么处。竖起拂子云。还见么。击拂子云。还闻么。闻见历然。是个什么。莫匆匆休草草。灯笼皱断眉头。露柱呵呵大笑。昨日生今日老。两手竞拏瓶里雀。顶门失却冲天鹞。又击拂子云。庞居士来也。十方同聚会。个个学无为。此是选佛场。心空及第归。喝一喝。春风得意马蹄疾。一日看尽长安花。
　　复举僧问睦州。一言道尽时如何。州云。老僧在你钵囊里。又问云门。门云。裂破。师云。二老各逞神通。却被者僧勘破。有问开福。只向他道。相逢且说三分话。未可全抛一片心。久立。
　　上堂。十四十五。考钟伐鼓。结却布袋头。剎海无行路。日不待火而热。月不待风而凉。是人知有。南斗七北斗八。一句又作么生道。良久云。幸然平似镜。何用曲如钩。
　　上堂。十五日已前。有得有失。有长有短。十五日已后。无高无下。无党无偏。正当十五。洞里无云别有天。桃华如锦柳如绵。仙家不解论冬夏。石烂松枯是一年。
　　上堂。举五祖和尚云。难难几何般。易易没巴鼻。好好催人老。默默从此得。过者四重关了。泗洲人见大圣。参。师云。山僧即不然。难难没多般。易易有巴鼻。好好元不老。默默无所得。过者四重关了。普州人送贼。喝一喝。
　　上堂。识得一万事毕。衲僧手里秤锤。无端捻得汁出。抛三放两有个商量。不觉秋深夜又长。
　　小参。道大不有。功成不居。作无所作。为无所为。会万物于自己。与千圣而同途。九旬制满。自恣当时。谁远谁近。谁是谁非。文殊大士。三处度夏。迦叶尊者正令全提。一人脚跟下痛领三十。一人顶门上犹欠一锥。者两个老汉。诸方决定放渠不过。山僧者里宽之有余。好大哥。不思议解脱力。妙用恒沙也无极。百草头边活祖师。一言勘破维摩诘。
　　复举应庵和尚云。参学人切忌错用心。悟明心地。是错用心。成佛作祖。是错用心。看经讲教是错用心。行住坐卧。语言三昧。是错用心。吃粥吃饭。屙屎送尿。是错用心。一动一静。一来一往。是错用心。更有一处。是错用心。归宗不敢与诸人说破。何故。一字入公门。九牛拽不出。师云。好个一字入公门。九牛拽不出。妙喜云。华侄提唱。为人径捷。便是者个道理也。虽然。只解理上扫除。不解事上建立。山僧道。参学人直须善用心。悟明心地。是善用心。成佛作祖。是善用心。看经讲教。是善用心。行住坐卧。语言三昧。是善用心。吃粥吃饭。屙屎送尿。是善用心。一动一静。一来一往。是善用心。所以道。於一切处善用其心。自然获诸胜妙功德。诸人若能善用心。便知错用心。若知错用心。便能善用心。还信得及么。今年桃李贵。一颗直千金。
　　上堂。解制诸方有举扬。中山一切只寻常。寻常恰似秋风至。无意凉人人自凉。岂不见。赵州问南泉。如何是道。泉云平常心是道。州云。还假趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓然荡豁。如太虚空。岂可强是非耶。者般说话。正如闹市里扬碌砖相似。直是着者方知。赵州既是打着。当下如暗得灯。如贫得宝。如渡得船。如贾客得海。粉骨碎身未足酬。一句了然超百亿。如今者一片砖。落在山僧手里。自去年此时离凤台来此。十字街头东抛西掷。只是未曾轻轻打着一人。击拂子云。黄河三千年一度清。
　　宣州天宁遗书至。上堂。紩牛吼破双溪月。石女含笙悲不彻。鹘眼龙睛总不知。聋子亲闻哑人说。山僧二十年前。亲见草庭老子。向万仞崖头。拾得个断贯索。到处穿他天下宗师鼻孔。及乎应缘而出瑞世天宁。水到渠成。风行草偃。又却用此索。穿他天下衲僧鼻孔。化缘既毕。奄尔真归。撒手那边。全无朕迹。所以道。声前非声。色后非色。蚊子上紩牛。无你下觜处。山僧今日不免倒行此令去也。小间下座。诣灵前烧一炷香。点一盏茶。却与他穿了鼻孔。何故。吃拳须记打拳时。下座。
　　上堂。赵州吃茶。睦州担板。喝水成氷。蒸沙作饭。披万象独露全身。破微尘出大经卷。拈拄杖云。权实空有。偏圆半满。百般制造由人。到底无过是面。卓拄杖。喝一喝。
　　上堂。深不深密不密。昨夜三更黑如漆。海神推出夜明符。万象莫能逃形质。释迦自释迦。弥勒自弥勒。达磨老臊胡。何处寻踪迹。剎竿头上礼西方。九莲开作黄金色。喝一喝。
　　上堂。心王不妄动。六国一时通。罢拈三尺剑。休弄一张弓。古人可谓运筹帷幄。决胜千里。山僧即不然。五凤楼前听玉漏。须弥顶上击金钟。一毛头上三千界。云月溪山处处同。
　　开炉上堂。今朝十月旦。开炉无兽炭。倒转死柴头。光明何灿烂。三世诸佛在此光里转大法轮。六代祖师在此光里联芳续焰。天下老和尚在此光里各立门庭。光光相罗。如宝丝网。大用现前。清机历掌。有功者罚。无功者赏。引水浇蔬五老前。披蓑侧笠千峰上。喝。
　　上堂昨日十四今日十五。大法难明。时光易度。动则涉尘劳之境。静则沈[(尤-尢+民)/日]醉之乡。动静双泯则落空亡。动静双收则颟顸佛性。到者里。须知有透脱一句始得。拈拄杖云。倒跨杨岐驴。蹈杀长沙虎。掷下拄杖云。三岁孩儿抱花鼓。莫来栏我球门路。
　　上堂。举寒山子道。我见瞒人汉。如篮提水走。急急走归家。篮里何曾有。保宁勇和尚举了拍手大笑云。有意气时添意气。不风流处也风流。师云。然则下坡不走。快便难逢。保宁老汉脚跟下。好与三十棒。
　　小参。僧问。仲冬严寒年年事。晷运推移事若何。师云。昨夜日轮飘桂华。今朝月窟出芝草。进云。仰山近前叉手。意旨如何。师云。奴见婢殷勤。进云。香严叉手近前。又作么生。师云。大家厮淈[泳-永+盾]。进云。去此二途。请师别道。师云。无人处斫额望汝。师乃云。眹兆未分。阴阳已具。乾坤既剖。万汇兹彰。水肃霜清。风高木落。突出无位真人。一个个面前孤迥迥地。新罗国里打鼓。大唐国里上堂。洗面摸着鼻。啜茶湿却觜。七十三八十四。把住雪峰赵州。放过德山临济。倒着襕衫舞柘枝。万仞峰前恣游戏。喝一喝。
　　复举圆悟和尚示众云。到即不点。一大藏教锦上铺花。点即不到。祖师西来金声玉振。且祖意教意是同是别。碧潭云外不相关。师云。老佛果。只解步步登高。不解从空放下。人前一味拍盲。岂信弄真像假。山僧与么批判。诸人还证明得么。良久。捧上不成龙。
　　上堂。华绽老梅。日南长至。笋迸阴崖。吉无不利。东邻西舍钟鼓喧天。后巷前街笙簧聒地。冷风吹帽正中偏。颠雨打窗粗里细。是非荣辱何似生。瞎驴不受灵山记。
　　客至上堂。三世如来同一舌。大藏教中无法说。衲僧手里定盘星。万里长天耀孤月。首座有长处。且不循途辙。荆棘林中放步行。拔出时人钉根橛。
　　先保宁和尚忌日拈香。出黄泉又入黄泉。穴鼻无绳不受牵。倒转一枝无孔笛。芦华明月满平川。你诸人。还知我老和尚落处么。卷四大海水于舌端。不见涓滴。置微尘剎土於毛孔。囊括大千。总谓其嫌白云之语拙。爱五祖之说禅。夫岂善用黑豆之活法。契鹫峰之正传。以香扣炉云。相席打令。饮水思源。盘山会里翻筋斗。到此谁知普化颠。
