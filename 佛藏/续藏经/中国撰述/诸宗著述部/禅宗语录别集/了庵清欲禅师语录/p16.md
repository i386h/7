<!-- { "loadSidebar": true } -->
　　复云。叙谢已毕。拟举一段因缘。供养大众。其奈有妨久立。然而知是般事便休得也。且作么生是此事。喝一喝。今朝七月十四。珍重。
　　上堂。安居禁足。此土西天。向上一路。千圣不传。卓拄杖。清净界中才一念。阎浮早已八千年。
　　上堂。二三日来。智积大士。向这里。与诸人说发生万物。无碍法门不到得。雷声浩大。雨点全无。直得头上漫漫。脚下漫漫。若非诸人咬定牙关。未免浸烂鼻孔。山僧即今与汝拔本去也。万人遐仰处。红日到天心。
　　上堂。僧问。智不到处。乞师指示。师云。南天台北五台。进云。只如古人道。切忌道着。道着则头角生。又且如何。师云。识法者惧。师乃云。一尘入正受。诸尘三昧起。坐断上头关。千华生碓觜。云门大师道。平地上死人无数。过得荆棘林是好手。只知开口易。不觉舌头长。时有僧出云。恁么则堂中上座有长处也。云门云。苏嚧苏嚧。云门若无后语。争服得人。若是真正衲僧。直须荆棘林里坐。荆棘林里卧。前面牛头狱卒。后面马面阿傍。左边铜柱铁床。右畔烈河灰刃。中间吞底热铁丸。饮底洋铜汁。於一昼夜。有万生死。求一毫苦相。了不可得。求一毫乐相。亦不可得。求一毫不苦不乐相。亦不可得。然虽如是。要作半个人。也未得在。作么生得十成去。良久云。劈破华山雷未迅。照开沧海月非光。瞎驴灭却正法眼。直得哀声满大唐。
　　进退头首上堂。今朝九月九。万物随时候。满泛茱萸茶。何用菊华酒。毕竟醉兀兀。不似长醒醒。诸人若也信得及。便见堂中上座决有长处。知得堂中上座。决有长处。便知释迦老子。横说竖说。直说曲说。四十九年。重重败阙。知得四十九年。重重败阙。便知兴化堂前。饡饭吹香。克宾维那。全锋敌胜。知得克宾维那。全锋敌胜。便知古雪窦抑扬有准。韩大伯笑里藏刀。知得抑扬有准。笑里藏刀。便知国师三唤。侍者三应。将谓吾孤负汝。却是汝孤负吾。虽然且道。节文在什么处。击拂子。闪电烁开千圣眼。好山多在大湖中。
　　上堂。僧问。和尚未见保宁时如何。师云。眉毛在眼上。进云。见后如何。师云。鼻孔大头垂。进云。恁么则全承渠力去也。师云。夜半放乌鸡。师乃云。三世诸佛。向火焰上转大法轮。演出一大藏。火焰为三世诸佛说法。三世诸佛立地听。演入一大藏。拈出一大藏。与谁论出入。鲇鱼上竹竿。俊鹞趂不及。离四句绝百非。小玉声中得路归。活衮衮阿剌剌。千里万里横该抹。
　　小参。大智非名。真空绝迹。欲得现前。莫存顺逆。尽十方世界。是个华藏海。尽十方世界。是个舍那身。一椎便就。塞壑填沟。不假一椎。辉天鉴地。可以弘扬祖道。可以建立化门。可以全主全宾。可以同生同死。其或情存限量。识昧圆常。枯木岩前。宁免蹉路。僧问赵州。如何是不错路。州云。识心见性。是不错路。妙喜云。棒打石人头。剥剥论实事。不用作禅会。不用作道会。你要得不错路。直须是识心见性始得。且作么生是识底心见底性。有般汉便道。有水皆含月。无山不带云。恁么见解。正是郑州出曹门。大众。好本天下同。岂不见。兜率悦和尚云。拨草参玄。只图见性。即今上人。性在甚处。既见性了。即脱生死。眼光落地时。作么生脱。脱得生死。即知去处。四大分散时。向什么处去。前箭犹轻后箭深。你禅和家。出丛林入保社。正是为什么边事。你若能识自本心。见自本性了。便如白衣拜相。等闲平步丹霄。出一言施一令。自然风行草偃。水到渠成。且不用倚人门户。傍人墙壁。便乃能驱役一切人。一切人无有能驱役汝者。岂不是大丈夫儿。成就大丈夫事。若也寻言觅句。逞解逞能。以有思惟心。测度如来圆觉境界。如取萤火烧须弥山。终不能着。以拂子画一画云。今夜群阴剥尽。明朝一阳复生。大家履践通天路。莫向时人行处行。
　　复举。五祖演和尚云。僧问赵州。如何是祖师西来意。州云。庭前栢树子。恁么会便不是了也。僧问赵州。如何是祖师西来意。州云。庭前栢树子。恁么会方始是。师云。一等是恁么说话。就中因甚有是不是。山僧借婆帔拜婆年去也。幽幽寒角发孤城。十里山头渐杳冥。一种是声无限意。有堪听有不堪听。久立珍重。
　　上堂。举保宁和尚云。若说佛法。供养大众。未免眉须堕落。若说世法。供养大众。入地狱如箭射。去此二途。当说什么。三寸舌头无用处。一双空手不成拳。师云。用尽自己心。笑杀他人口。
　　上堂。雪岭六年。弄巧成拙。出得身来。天阔地阔。好事大家知。今朝腊月八。
　　仙岩仲谋和尚遗书至上堂。杜城山顶。打凤罗龙。黄池水边。张虾钓鳖。逗到衣锦还乡。一味斩钉截铁。如今傀儡线索断。五色祥麟步天岸。有伴何妨却再来。了却先师旧公案。且先师公案。作么生了。卓拄杖。喝一喝。
　　上堂。恁么恁么。真不掩伪。不恁么不恁么。曲不藏直。恁么中有不恁么。不恁么中却恁么。南天台北五台。一大藏教五千四十八卷。半满偏圆。权实空有。鸟窠吹起布毛。侍者便悟去。即不问。兔头截角。道将一句来。明招云。这里风头稍硬。且归暖处商量。大众随至方丈。明招云。才到暖处。便要瞌睡。以拄杖一时赶散。通方上士。未举先知。后学初机。椎声断后。
　　上堂。顾视大众云。这里莫有作家战将么。时有僧出众云。尽大地是个问头。和尚作么生答。师云。遍虚空是个答语。是你作么生领。僧云。万福。师云。拄杖不在。苕帚柄与你三十。僧云。诸方有明眼人在。师云。你莫是患盲么。僧无语。师喝云。将谓是收燕破赵之才。元来也做未得行间小卒在。出去。师乃云。若论战也。个个力在转处。到者里。直须通方上士。本色英流。寸刃不施。全锋敌胜。其或未然。拟议不来。髑髅粉碎。卓拄杖。喝一喝。下座。
　　为曙讲主下火。几时不得问平安。今日重来已涅盘。宝铎自从天上去。金棺还向火中焚。某人。亲见老南。高提正印。四河翻辩。两董名蓝。不离百界千如。妙阐一心三观。能事既毕。袖手来归。高卧一庵。大忘人世。(以火把打圆相)敢问大众。且道。者个是假观耶。空观耶。中观耶。若向者里科点得出。便见旸谷讲师六十四年前。无假不空。无空不假。六十四年后。全空即假。全假即空。正当六十四年中。假空俱不立。中道亦非安。直饶与么批判得去。也出者个圈子不得。出得出不得。拈向一边。毕竟胜热婆罗门。今日说什么法。咄。看渠五热炙身时。十虚猛焰同时发。
