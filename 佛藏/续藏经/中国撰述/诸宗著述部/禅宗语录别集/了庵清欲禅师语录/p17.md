<!-- { "loadSidebar": true } -->
　　普说释迦老子。三大阿僧祇劫来。做尽伎俩。至於离兜率。降王宫。出母胎。行七步。分手指天地。作大师子吼。甚生气槩。洎十九逾城。三十成道。颠倒开口不得。便乃脱珍御着弊垢。起道树诣鹿苑。周旋三百法会之中。大似泥里洗土块。逗到精神用尽。向灵山会上。百万众前。拈起一枝花。不是大迦叶。曲相成褫。也好些无折合。便乃乘者一笑。而对众曰。我以正法眼藏。涅盘妙心。实相无相。微妙法门。付嘱摩诃迦叶。教外别行。传付将来。无令断绝。元来从前。做尽伎俩。只为发明者一着子。所谓。鲸吞海水尽。露出珊瑚枝。便是者个时节。不是从前布置。到罗纹结角处。心眼相似。力量一般。未免劳而无功。自灭度后。声教所至。若师若徒。多是不省得者个意思。各宗其宗。各党其党。各热其说。互相是非。所谓。师子身中虫。自食师子肉。殊不知。教之与禅。只是一个道理。以要言之。禅是教。之父。教是禅之爷。毁父而誉爷。非愚则狂耳。前大慈云屋瑞华严法师。学该内外。声闻四驰。自忘其大。纡访南堂。区区以禅宗要旨为问。自非高识远见。略去边幅。何能下人之若是。云屋既以真诚相及。余虽衰缪。又岂可不以真诚相报。遂喝一喝云。若向者一喝下便领得去。可谓作家。其或未然。不免为蛇画足去也。吾宗自大迦叶。二十八传。而至菩提达磨。入此土为初祖。良以真丹有大乘根器故。不立文字。直指人心。见性成佛。直接上根。不论中下者。斯盖上承佛祖付授之重。固非下劣种草所能担荷。垂一机示一境。莫非发扬千圣顶[宁*页]上一着子。是以简繁剔冗。自有不期然而然者。若夫旁蹊曲径。普摄圆融。则一大藏教已具。又何俟别。传之说。是以达磨西来。十万余里。逾沙越漠。远泛重溟。三周寒暑。至於中国。游梁历魏。无所契合。兀坐少林者九年。不料撞着一个浑钢打就。生铁铸成底。硬脚禅和。名曰慧可大师。渠本是个博综群书。灵利座主。左淘右汰。莫称己怀。乃慨然曰。周孔之教。礼术风规。庄老之言。未尽妙理。吾闻洛阳有菩提达磨者。吾之师乎。此志既发。便有脱胎换骨之祥。空神显告之验。既至立深雪闻诲励。取利刀断左臂。以示恳切。於是达磨。示以安心法门。遂登祖位。又四传而至六祖大鉴。道满天下。其间青原南岳。两枝尤盛。又三四传。而五家宗派出焉。实为龙骧虎骤。鹘击鹰扬灵机妙用。可以神会。难以事求。子细看来。大似个卖卜样子。岂不见六祖谓南岳曰。昔般若多罗。语达磨曰。震旦虽阔无别路。要假儿孙脚下行。金鸡解衔一粒粟。供养十方罗汉僧。向后佛法。从汝边去。出一马驹。蹈杀天下人去在。病在汝心。不须速说。内卦已成。更求外象。先天二年。居南岳般若寺。开元中有沙门道一者。在衡岳常习坐禅。岳知是法器。外象来也。往问曰。大德坐禅。图什么。一曰。图作佛。行年在坎。岳乃取一块砖。於庵前磨。一曰。磨作什么。岳曰。磨作镜。一曰。磨砖岂得成镜。家先作崇。岳曰。磨砖既不成镜。坐禅岂得成佛。五鬼临身。一曰。如何即是。化纸烧钱。岳曰。如牛驾车。车若不行。打车即是。打牛即是。一校受领。一无以对。病在膏肓。岳又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。汝若坐佛。即是杀佛。若执坐相。非达其理。动遭天罗。一闻示诲。如饮醍醐。静遭地网。礼拜问曰。如何用心。即合无相三昧。佛也救不得。岳曰。汝学心地法门。如下种子。我说法要。譬彼天泽。汝缘合故。当见其道。且试一服返魂汤。又问道非色相。云何能见。岳曰。心地法眼。能见乎道。无相三昧。亦复然矣。一曰。有成坏否。岳曰。若以成坏聚散。而见道者非见道也。听吾偈曰。心地含诸种。遇泽悉皆萠。三昧华无相。何坏复何成。一蒙开悟。心意超然。死中得活。有甚用处。侍奉十秋。日益玄奥。后开法江西。是为马祖。汉州什邡县人也。姓马。本邑罗汉寺出家。容貌奇伟。牛行虎视。引舌过鼻。足有二轮文。祖既符悬记。密受心印。大弘玄化。弟子堪为人师者。一百三十九人。自余潜光匿迹者。不可以数计。洪州百丈海禅师。初参马祖一日侍行游山次。见一群野鸭子飞过去。祖问曰。是什么。丈曰。野鸭子。祖曰。什么处去。丈曰。飞过去。祖遂扭丈鼻。丈忍痛失声。祖曰。又道飞过去。那边落节。者里拔本。丈於言下有省。却归侍者寮中。哀哀大哭。等闲抛一钓。惊起碧潭龙。同事问曰。忆父母耶。丈曰。无。事曰。被人骂耶。丈曰。无。依实供通。事曰。哭作什么。丈曰。我被和尚扭得鼻头痛。实问实对。事曰。有什么因缘不契。丈曰。汝问取和尚。出身犹可易。脱体道应难。同事往问马祖。祖曰。是伊会也。冬瓜印子。汝去问取他。拨转船头。同事归寮。丈乃呵呵大笑。者风颠汉。事曰。适来为什么哭。如今为什么笑。描也描不成。丈曰。适来哭。如今笑。画也画不就。同事惘然。后来松源和尚拈云。当时若撞着聱头。说什么百丈马祖。也须倒退。大慧颂。有时笑有时哭。悲喜交并暗催促。此理如何举向人。断弦须是鸾胶续。大慧和尚。甚生气槩。犹向古人背后叉手。荐福亦有一颂。哭不彻笑不彻。倒腹倾肠向君说。父子非亲知不知。抬头脑后三斤铁。松源老祖。搂出心肝五脏。也未出得他古人。南堂不肖孙。亦有一颂。苦便哭乐便笑。苦乐双忘不同调。高山流水少知音。明月清风古皇道。还委悉么。从前汗马无人识。只要重论盖代功。明日祖升堂。众方集。丈便卷却面前礼拜席。生死根本。祖便下座。归方丈。丈随至。祖问曰。我未曾说话。汝因甚便卷却席。何须更问。丈曰。昨日被和尚扭得鼻头痛。破也破也。祖曰。汝昨日向甚处留心。探竿影草。丈曰。今日鼻头又不痛也。堕也堕也。好与本分草料。祖曰。汝深明今日事。砑郎当汉。丈作礼而退。异日再参次。祖以目顾视绳床角拂子。无风起浪。丈曰。即此用离此用。也好与一拶。祖曰。汝已后开两片皮。将何为人。就窠打劫。丈取拂子竖起。草本不劳拈出。祖曰。即此用离此用。一箭中红心。丈挂拂子於旧处。丧身失命。祖震威一喝。不为分外。厥后开法於百丈山。道化尤盛。得法上首。黄檗运禅师。一日辞丈。丈曰。什么处去。檗曰。欲礼拜马祖去。丈曰。已迁化也。檗曰。未审有何言句。丈遂举再参因缘。乃曰。我当时被马大师一喝。直得三日耳聋。檗闻之不觉吐舌。见个什么。丈曰。汝已后莫承嗣马祖么。瓮里何曾走却鳖。檗曰。不然。今日因师举。得见马大师大机之用。且不识马祖。若嗣马祖。丧我儿孙。赤土涂牛奶。丈曰。如是如是。见与师齐。减师半德。见过於师。方堪传授。接得封皮作信传。檗便礼拜。祸事祸事。大慧和尚曰。百丈被喝。直得三日耳聋。黄檗闻举。不觉吐舌。百丈疑其承嗣马祖。后因临济三度问佛法的的大意。三度被打。六十拄杖。便是与三日耳聋出气。日中阳焰。临济始觉如蒿枝拂相似。眼里空华。既是师承有据。因甚用处不同。会么。曹溪波浪如相似。无限平人被陆沉。也只分踈不下。看他老大慧。将他祖父子孙四世机缘。只据自己见处。与伊批判。直是毫发不差。盖妙得活祖师意。自与寻常人不同也。若是自家眼目不明。便看他古人不破。看他古人不破。便是自家眼目不明。自余印板上打来。模子里脱出。有甚共语处岂不见。宋徽宗时。太尉陈良弼。设千僧斋。圆悟勤祖。法真一公。慈受深公。蹒庵成公。及善华严等。十大法师。皆在会。而善公遽起问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。尝闻禅宗一喝能转凡成圣。则与诸经论。似相违背。今一喝。若能入吾宗五教。是为正说。若不能入。是为邪说。把髻投衙。抱赃叫屈。圆悟以目顾蹒庵。庵乃云。承法师所问。不足以劳三大禅师之答。只净因小长老。亦可使法师无惑。雷声浩大。雨点全无。庵乃召善。善应诺。庵曰。法师所谓吾法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非唯能入五教。至於工巧技艺。诸子百家。悉皆能入。乃震声喝一喝。问善曰。闻么。曰闻。庵曰。汝既闻则此一喝是有。是能入小乘教。良久又问善曰。汝今还闻么。曰不闻。庵曰。汝既不闻。则此一喝是无。是能入始教。遂顾善曰。我初一喝。汝既道有。喝久声销。汝复道无。道无则元初实有。道有则而今实无。不有不无。是能入终教。我有喝之时有非是有。因无故有。无喝之时。无非是无。因有故无。即有即无。是能入顿教。须知我此一喝。不作一喝用。有无不及。情解俱忘。道有之时。纤尘不立。道无之时。横徧虚空。即此一喝。入百千万亿喝。百千万亿喝。入此一喝。是能入圆教。善乃起再拜。泽广藏山。理能伏豹。庵复谓曰。非唯一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故华严经云。法性徧在一切处。有相无相。一声一色。全在一尘中含四义。事理无边。周徧无余。参而不杂。混而不一。於此一喝中。皆悉具足。犹是建化门庭。随机方便。谓之小歇场。未至宝所。殊不知。吾祖师门下。以心传心。以法印法。不立文字。见性成佛。有千圣不传底。向上一路在。空拳呼小儿。善曰。如何是向上一路。莫妄想。庵曰。汝且向下会取。放过一着。善曰。如何是宝所。含元殿上。犹问长安。庵曰。非汝境界。灼然灼然。善曰。望禅师慈悲。把手拽不入。庵曰。任从沧海变。终不为君通。可煞壁立万仞。善乃胶口而退。迟八刻。当时徽宗私幸。目击盛事。皇情大悦。将谓无人证明。是你诸人。要识善华严么。不是一番寒彻骨。争得梅花扑鼻香。岂不见。昔日周金刚。名重西蜀。於性相诸宗。无所不达。尝谓同学曰。一毛吞海。海性无亏。纤芥投锋。锋利不动。学与无学。唯我知焉。洎闻南方禅宗大盛。气为不平。乃曰。出家儿。千劫学佛威仪。万劫学佛细行。不得成佛。南方魔子。敢言直指人心。见性成佛。我当搂其窟穴。灭其种类。以报佛恩。遂担一担青龙疏钞。出至澧阳。路上见一婆子卖饼。因放下担子买点心吃。烂泥里有刺。婆指担子曰。者个是什么。答云。青龙疏钞。婆云。讲何经。周云。金刚经。婆云。有一问。若答得。施与点心。若答不得。且别处去。经中道。过去心不可得。现在心不可得。未来心不可得。未审座主点那个心。生铁蒺藜当面掷。周无以对。塞断咽喉。遂往龙潭。至法堂曰。久向龙潭。及乎到来。龙又不见。潭又不见。好个消息。潭於壁内。引身出云。子亲到龙潭。着忙作么。周无语。当面蹉过。遂放下担子。朝夕咨参。一夕侍立次。潭云。更深何不下去。周珍重便出。却回云。外面黑。潭度纸烛与之。拟接。便吹灭。周大悟。便礼拜。潭云。子见个什么。周云。从今去。不疑天下老和尚舌头也。玄沙道底。来日潭升座谓众曰。可中有个汉。牙如剑树。口似血盆。一棒打不回头。向孤峰顶上。立吾宗去在。乞儿箩易满。周於是取疏钞。堆向法堂前。举火炬云。穷诸玄辩。若一毫置於太虚。竭世枢机。似一滴投於巨壑。焚之而去。始终作家。李都尉云。参禅须是铁汉。着手心头便判。直趣无上菩提。一切是非莫管。便是者般样子也。后来出世住德山。其道大振。示众曰。道得也三十棒。道不得也三十棒。临济闻得。谓侍者洛浦曰。汝去问他。道得为什么三十棒。浦如教而问。山便打。浦接住与一送。山便归方丈。浦回举似临济。济云。我从来疑着者汉。虽然。你还识德山么。浦拟议。济便打。是精识精。是贼识贼。然而精金百炼要须本分钳锤。若是钝铁顽铜。堪作什么。山僧今日。被云屋法师。轻轻一拶。直得口似乞儿破席袋。狼藉不少。众中忽有一个。傍不甘底。出来拽下禅床。烂椎一顿。翻身一掷。抹过太虚。将他从上若佛若祖。所有法门。尽情拈向一边。教他尽大地人。卸下膱脂帽子。脱却鹘臭布衫。非唯截断小净因脚跟。抑且与善华严雪屈。岂不快哉。还委悉么。惊群须是英灵汉。敌胜还他师子儿。卓拄杖。喝一喝。
