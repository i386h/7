<!-- { "loadSidebar": true } -->
　　上堂。更月已来。有三种奇特大事。诸人还猛省么。昨早升堂。拈香祝赞。是第一种奇特事。夜来小参。为存家教。是第二种奇特大事。今朝击鼓庆贺书云。是第三种奇特大事。每一种奇特事。有百千万亿种奇特事。为其眷属。过去诸佛已说。未来诸佛当说。见在诸佛正说。过去菩萨已闻。未来菩萨当闻。见在菩萨正闻。说已说了。闻已闻了。毕竟奇特事。在什么处。击拂子。鸳鸯绣出从君看。不把金针度与人。
　　上堂。举一不得举二。放过一着。落在第二。二由一有。一亦莫守。一心不生。万法无咎。就地捉将黄叶去。入山推出白云来。
　　腊八上堂。半夜逾城。六年苦行。忍冻吞饥。做尽伎俩。明星现时。正眼豁开。便道。尽大地众生。具有如来智慧德相。只为妄想执着。不能证得。於是起道树诣鹿苑。便有涅盘音。法僧差别名。咄。也是为他闲事长无明。
　　上堂。首座已出世。首座已行脚。掀翻华藏海。撼动黄金铎。万仞峰头不露身。抬眸始信乾坤窄。
　　上堂。入城思量上堂。归来举似大众。只恐听事不真。未免唤钟作瓮。便下座。
　　上堂。前无释迦。后无弥勒。中无自己。钟楼上念赞。床脚下种菜。甜瓜彻蒂甜。苦瓠连根苦。时有僧问。心不是佛。智不是道。还端的也无。师云。吃饭止饥。饮水定渴。僧云。智不到处。切忌道着。作么生。师云。塞却耳根。分明听取。僧拟进语。师震威一喝。便归方丈。
　　小参。今夜又是腊月三十日了也。你诸人。一年三百八十四日内。所作所为。神通光明。不可思议。因什么。特地忘却。鼓声才动。大小云臻。拟听山僧说黄道黑。山僧又岂肯向净地上。抛沙撒土。涂涴诸人。盖为诸人分上。各有一段神通光明。实谓不可思议。还信得及么。还捡点得出么。其或未辨端倪。山僧不借眉毛。却须为汝点出。你诸人眼处所有神通光明。不可思议。你诸人耳处所有神通光明。不可思议。你诸人鼻处所有神通光明。不可思议。你诸人舌处所有神通光明。不可思议。你诸人身处所有神通光明。不可思议。你诸人意处所有神通光明。不可思议。你若心不附物。意不停玄。眼处便可作耳处佛事。耳处便可作鼻处佛事。鼻处便可作舌处佛事。舌处便可作身处佛事。身处便可作意处佛事。一根既尔。诸根亦然。一法既尔。诸法亦然。一人既尔。诸人亦然。所以知事能作知事佛事。头首能作头首佛事。耆旧能作耆旧佛事。大众能作大众佛事。脱若彼我混融。能所俱泯。知事便可作头首佛事。头首便可作知事佛事。头首知事。便可作耆旧大众佛事。耆旧大众便可作头首知事佛事。譬如摩尼映於五色。又如帝网交光相罗。一一融通无坏无杂。岂惟诸人分上如是。三世诸佛亦如是。六代祖师亦如是。天下老和尚亦如是。山僧亦如是。拄杖子亦如是。拈拄杖。即今拄杖子。以本有自性神通光明。却作德山临济广大佛事去也。卓拄杖。喝一喝。
　　复举三角示众云。若论此事。眨上眉毛。早已蹉过。时麻谷出众云。眨上眉毛则不问。作么生是此事。三角云。蹉过也。麻谷便掀倒禅床。三角劈脊便棒。师云。二员古佛。然则纵夺可观。其奈伤锋犯手。山僧者里。自来未曾提着此事。诸人也未曾眨上眉毛。中间固无蹉过不蹉过底道理。诸人既不掀倒禅床。山僧也不劈脊便棒。自然声和响顺。形直影端。非唯主伴互融。抑亦人天欣悦。击拂子。水归大海波涛息。云到苍梧气象闲。
　　上堂。岩居阒寂远尘嚣。多谢同人访寂寥。心月有光吞万象。普天无夜不元宵。所以道。当明中有暗。勿以明相遇。当暗中有明。勿以暗相睹。明暗各相对。比如前后步。咄。这里是什么所在。说明说暗。说前说后。咄。道火何曾烧却口。
　　佛涅盘上堂。僧问。摩胸告众。入般涅盘。释迦老子。诳呼闾阎。合与三十拄杖。和尚合作么生。师云。你也合吃六十拄杖。进云。过在什么处。师云。痴人棒打不死。师乃云。如来不出世。亦无有涅盘。以本大愿力。示现自在法。拈拄杖。不是大愿力。卓拄杖。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖。见之不取。千载难忘。
　　上堂。毗卢藏中有大经卷。量等三千大千世界。书写三千大千世界中事。藏在一微尘中。击拂子。只这一尘向什么处得来。尘既不可得。经亦何有。於此荐得。未离兜率。已降王宫。未出母胎。度人已毕。岂不见。德山初参龙潭。便云。久向龙潭。及乎到来。潭又不见。龙又不现。潭云。子亲到龙潭。一印印定。透顶透底。上无攀仰。下绝己躬。常光现前。壁立万仞。因甚却向吹灭纸烛处。方始脑门着地。便乃拈一条白棒。佛来也打。祖来也打。毕竟誵讹在什么处。喝一喝。选佛若无如是眼。宗风那得到如今。
　　上堂。僧问。以字不成。八字不是。是什么字。师云。一大藏教里寻取。进云。恁么则辉天鉴地去也。师云。烁破阇梨面门。僧又问。云门放洞山三顿棒。意旨如何。师云。沙里无油。又问。鸟窠吹起布毛。又作么生。师云。石中有髓。进云。如何是祖师西来意。师云。金锤影动。进云。如何是佛法大意。师云。宝剑光摇。进云。为复只这是。为复别更有在。师云。海里须弥日月高。僧礼拜。师乃云。以字不成。八字不是。一大藏教。辉天鉴地。云门放洞山三顿棒。沙里无油。鸟窠拈起布毛吹。石中有髓。金锤影动。宝剑光摇。海里须弥日月高。拍禅床。下座。
　　天寿圣节启建上堂。三千年黄河清。五百岁圣人出。胸中怀日月。掌中握乾坤。金轮御而万国宁。玉烛调而四时序。光昭文武。德迈牺轩。八方歌有道之君。四海乐无为之化。正与么时。且知恩报恩一句。作么生道。一气不言含有象。万灵何处谢无私。
　　浴佛上堂。举遵布衲在药山会中充殿主。浴佛次。药山云。你只浴得这个。要且不俗得那个。遵云。把将那个来。山便休去。师云。大众。还知二老落处么。其或未善参详。山僧与诸人点出。只浴得这个。不浴得那个。是第一杓恶水。把将那个来。是第二杓恶水。这两杓恶水。无古无今。无高无下。一时泼出了也。三世诸佛回避无门。六代祖师回避无门。天下老和尚回避无门。众中莫有不受这般恶水底么。良久云。举头天外看。谁是个般人。
　　小参。未言先领。会无边剎境於毫端。未举先知。融十世古今於当念。见前众等。适兹夏首。莫不踞菩萨乘。修寂灭行。同入清净实相住持。以大圆觉。为我伽蓝。身心安居。平等性智。如斯标致。足可观光。捡点将来。未免笑破衲僧口。岂不见。云门大师道。尽乾坤大地。无纤毫过患。犹是转句。不见一色。始是半提。更须知有全提时节。大众。你要识全提底时节么。我若全提去。便须荒却院。散却众。是你诸人。拟向什么处措足。事不获已。随汝颠倒所欲。南斗七北斗八。多处添些子。少处减些子。有时拈一茎草。作丈六金身。有时将丈六金身。作一茎草。或则於无中唱有。或则於有中唱无。或则於圣中显凡。或则於凡中显圣。或则於宾中辩主。或则於主中辩宾。或则有证而有修。或则无修而无证。或则先照而后用。或则先用而后照。或则照用同时。或则照用不同时。是皆从无住本。立一切法。如将蜜果换苦胡芦。岂有实法与汝持论。喝。一法不存。翳汝眼睛。眼睛不明。世界峥嵘。卓拄杖。劈开华岳连天秀。放出黄河到海声。
　　复举。古者道。这一片田地。分付来多时也。我立地待你构去。法眼云。这一片田地。分付来多时也。我坐地。待你构去。佛果云。这一片田地。分付来多时也。我今与汝当面庆忏。师云。立地待你构。坐地待你构。庆忏别有上闻。未免违时失候。山僧道。这一片田地。分付来多时也。自是你不肯承当。且道过在什么处。良久云。在家疑是客。别国却为亲。久立珍重。
　　上堂。今朝四月十五。随分椎钟击鼓。灯笼动地放光。露柱掀天起舞。揭开临济三玄。抽却云门一顾。击拂子。发机须是千钧弩。
　　圣节满散上堂。金刚正体。洞彻十虚。般若灵光。该罗万有。昭昭於心目之间。而相不可睹。晃晃於色尘之内。而理不可分。与天地同一覆焘。与日月同一照临。与山岳同一穹崇。与江河同一流注。所谓。佛佛授手。祖祖相传。若圣若凡。皆承恩力。庆逢嘉运。仰祝尧龄。一句当阳。如何举唱。劫石有消日。君恩无尽时。
　　上堂。古德道。护生须是杀。杀尽始安居。会得个中意。铁船水上浮。山僧道。有生还有杀。无杀亦无生。不劳鹅护雪。管取蜡人氷。这个说话。前日首座已说。今日山僧现说。异日诸人当说。已说。现说。当说。不出者个时节。且道是什么时节。茫茫普热。纷纷下雪。倒流四河。再发枯蘖。临济德山特地痴。枉费精神施棒喝。虽然如是。谁知远烟浪。别有好思量。
　　上堂。僧问。离四句绝百非。请师直指西来意。师云。拈灯笼来佛殿里。将山门安灯笼上。进云。还有为人处也无。师云。若无举鼎拔山力。千里乌骓不易骑。僧礼拜。师乃云。离四句绝百非。西来祖意。独露当机。拈灯笼来佛殿里。将山门安灯笼上。咄。若无举鼎拔山力。千里乌骓不易骑。
　　上堂。时节不相饶。今朝五月五。东家钉桃符。西家悬艾虎。孤峰绝顶头。也须资一路。拈起须弥椎。且击虚空鼓。翻身跃倒鬼门关。大地山河无寸土。喝一喝。下座。
　　请提点上堂。杨岐栗棘蓬。东山铁酸饀。多处添些子。点即不到。少处减些子。到即不点。万机俱赴。八面玲珑。一句全提。风行草偃。击拂子。龙得水时添意气。虎逢山色长威狞。
　　上堂。一叶落天下秋。一尘起大地收。国师三唤侍者。无端卖弄风流。灵岩则不然。大空升堂。小空入室。击拂子。多虚不如少实。
　　小参第一句下荐得。堪与佛祖为师。第二句下荐得。堪与天人为师。第三句下荐得。自救不了。三句内则不问。三句外道将一句来。若也道得。不妨坐断报化佛头。超出圣凡途辙。又何必九旬禁足。三月护生。坚守蜡人。无绳自缚。岂不见。文殊三处度夏。迦叶欲摈文殊。乃见百千万亿佛剎。一一佛剎。各有文殊。悉现在前。世尊云。迦叶汝欲摈那个文殊。迦叶休去。可惜许。将成九仞之山。不进一篑之土。当时迦叶见世尊恁么道。只消便击椎一下。和这释迦老子。一时摈出。岂不头正尾正。当时既已放过。如今合作么生。击拂子。但存心地正。何用问前程。
