<!-- { "loadSidebar": true } -->
　　浴佛上堂。一念普观无量劫。无去无来亦无住。如是了知三世事。超诸方便成十力。大众。者一个圈缋子。过见未来尘沙诸佛。无有能出得者。只如释迦老子。未离兜率。也出者圈缋不得。已降王宫。也出者圈缋不得。至於半夜逾城。六年雪岭。起道树诣鹿苑。鹭池鹫岭海甸庵园。三百法会横说竖说。直说曲说。密说显说。无问而自说。也出者圈缋不得。末后拈起一枝华。直得金色尊者破颜微笑。付嘱法眼。也出者圈缋不得。是你诸人。信也出者圈缋不得。不信也出者圈缋不得。会也出者圈缋不得。不会也出者圈缋不得。虽然。且道。山僧还在里许也无。击拂子云。此时若不究根元。直待当来问弥勒。
　　上堂。知有底道得。道得底知有。信手斫方圆。面南看北斗。野干鸣师子吼。稽首文殊普贤。摩诃泥猪疥狗。
　　小参。少室峰前动弦别曲。曹溪路上叶落知秋。放开也。云生八极。把住也。四海截流。拈拄杖云。总在拄杖头上。还见么。
　　大元天子。混一区宇。释迦文佛大阐玄猷。文殊三处度夏。懒安一向牧牛。蹈破脚版。拽脱鼻头。且毕竟发明个甚么边事。卓拄杖云。钓竿斫尽重栽竹。不计功程得便休。
　　复举文殊三处度夏机缘。师颂云。正令当行下一椎。从教徧界是文殊。惊群须是英灵汉。敌胜还他师子儿。
　　上堂。拈拄杖云。与么来者彩凤舞丹霄。不与么来者铁蛇横古路。直饶与么不与么去来道绝。也是秤锤蘸醋。卓拄杖。下座。
　　上堂。大用现前。不存途辙。要默即默。要说即说。指鹿为马。唤日作月。临济德山。只一得橛。喝一喝。
　　僧相看。师问云。甚处来。僧云庐山。师云。五老峰头白也未。僧云白也。师云。年多少。僧无语。师云。你岂不是庐山来。僧云是。师便打出。
　　上堂。十五日已前。水向石边流出冷。十五日已后。风从花里过来香。正当十五日。火后一茎茅。铁蛇钻不入。喝一喝。
　　腊八上堂。万法是心光。诸缘惟性晓。本无迷悟人。只要今日了。咄哉老瞿昙。讨甚闲烦恼。出山与入山。自起还自倒。夜来斗转玉绳横。不觉全身堕荒草。喝一喝。
　　上堂。举拂子云。还见么。见之不取。千载难忘。取则不无。作么生说个见底道理。莫是有见见么。莫是无见见么。莫是不有不无见见么。莫是不不有不不无见见么。若也与么。要作他座主奴。也未得在。所以道。了了见无一物。亦无人亦无佛。大千沙界海中沤。一切圣贤如电拂。好诸禅德。棱道者坐破七个蒲团。末后於卷帘处。蓦然见得。便道。也大差也大差。卷起帘来见天下。有人问我解何宗。拈起拂子劈口打。是他古人。不妨性躁。不妨快活。若约捡点将来。者拂子合是棱道者自吃始得。何故。太平只许将军致。不许将军见太平。
　　上堂。拈一放一。本分宗师。盖地盖天。罕逢作者。刁刀相似。鱼鲁参差。任是鹘眼龙睛。未免错认驴鞍桥。作阿爷下颔。喝一喝。归堂吃茶。
　　上堂。释迦拈花。饮光微笑。达磨面壁。二祖安心。蓦拈拄杖卓一下云。白云为盖。流泉作琴。一曲两曲无人会。雨过野塘春水深。掷下拄杖。下座。
　　上堂。僧问。单传直指。已涉离微。坐断千差。请师答话。师云。破镜不重照。落花难上枝。进云。岂无方便。师云。乌龟钻败壁。师乃云。单传直指。正涉离微。坐断千差。开眼落井。拈拄杖卓一下。乌龟钻败壁。鸡向五更啼。
　　上堂。兜率悦和尚云。拨草瞻风。只图见性。即今上人。性在甚处。识得自性。方脱生死。眼光落地时。作么生脱。脱得生死。便知去处。四大分离。向什么处去。好大众。一等提唱。一等垂示。不妨径截。灼然要出离生死。须是悟自本心。见自本性始得。敢问诸人。此性此心。毕竟作何形段。为是青是黄。是白是黑。是长是短。是大是小。有底闻恁么说了。便道不青不黄。不白不黑。不长不短。不大不小。似则似矣。是则未是。所谓矮子看戏。随人上下。有甚用处。眼亲手辨底。便好向者里指出来看。一表参学眼正。二表丛林有人。三表可以开悟后学。四使佛祖慧命不断。有么有么。其或未然。听取一颂。九夏工夫一月过。克期参究事如何。莫嫌老拙频忉怛。浪死虚生数甚多。珍重。
　　上堂。僧问。一牛饮水。五马不嘶。此意如何。师云。相识满天下。知心能几人。进云。隔江招手。便乃横趋。毕竟是什么眼。师云。莫谤高亭好。僧礼拜。师乃云。未明心地印。难透祖师关。欲透祖师关。须明心地印。拈拄杖云。不是心地印。卓拄杖云。不是祖师关。明得透得。一大藏教。五千四十八卷。半满偏圆。权实空有。不消一击。卓拄杖一下。三脚驴子弄蹄行。蹈碎乾坤无寸土。喝。
　　上堂。行住坐卧。折旋俯仰。打破镜来。全无影像。喝一喝。志公不是闲和尚。
　　上堂。僧问。即色明心。附物显理时如何。师云。癞马系枯桩。进云。三九二十七。牛头南马头北。如何是接手句。师云。百花深处[鹿*鸟]鸪啼。僧礼拜。师乃云。百花深处[鹿*鸟]鸪啼。日出东方又落西。昨夜一番新雨过。今朝流水涨前溪。下座。
　　上堂。真不掩伪。曲不藏直。白日青天。雷轰电激。坐断报化佛头。超出圣凡阃域。大藏与小藏。演出复演入。卓拄杖云。一毛师子众毛毕。
　　上堂。举古德道。天上无弥勒。地下无弥勒。十字街头立。被人唤作贼。师云。天上无弥勒。地下无弥勒。十字街头立底是什么。喝一喝云。贼贼。便下座。
　　上堂。荆棘林中。有通天大路。长安市上。有陷虎危机。透得过者。一任八面四方。透不过者。未免堕坑落堑。岂不见。盐官国师一日唤侍者云。将我犀牛扇子来。侍者云。扇子破也。国师云。还我犀牛儿来。侍者无语。便是者个道理也。灵利汉向者里下得一转语。实谓清风再振。头角重生。非唯盐官老汉满面惭惶。抑且山僧通身欢喜。有么有么。良久云。江上青山老。屋头春色迟。个中消息子。能有几人知。
　　上堂。举世尊初生下时。周行七步。目顾四方。分手指天地。便云。天上天下唯我独尊。后来云门大师云。我当时若见。一棒打杀。与狗子吃却。贵图天下太平。师云。云门好棒。可杀惊人。捡点将来。未免伤锋犯手。山僧当时若见。只消道个澣盆澣盆。老汉若也知方。管取暗里抽身。免见明中落节。事到如今。且放过一着。何故。砒霜鸩毒难拈出。蜜水糖汤一例浇。
　　上堂。两桂垂阴。莫匪少林风旨。一华现瑞。是皆鹫岭宗猷。而况龙门上客骈臻。致此道场增胜。庶几勇猛。以广熏修。说甚威音王已前王老师。直须打彻毗卢藏中第一义。蓦拈拄杖卓一下云。有意气时添意气。不风流处也风流。
　　上堂。一雨普滋。三草二木。雷声远震。地上清凉。如来说一合相。即非一合相。且出息不涉万缘。入息不居阴界。一句作么生道。良久。空生不解岩中坐。惹得天华动地来。
　　上堂。僧问。一不做二不休时如何。师云。水底捞明月。进云。退一步修安乐法。又作么生。师云。相逢尽道休官去。林下何曾见一人。僧礼拜。师乃云。绝罗笼脱羁锁。虽是善因而招恶果。咄。老松源与么说话。於唱教门中。足可观光。要作临济儿孙。未得在。开福莫有长处么。击拂子云。星河秋一雁。砧杵夜千家。
　　小参。一毛穿众穴。众穴一毛收。明明百草头。明明祖师意。龙睛鹘眼。罔测端倪。疥狗泥猪。虚张意气。五祖和尚云。汝等诸人。见山僧竖起拂子。便作胜解。及乎山禽聚集。牛动尾巴。却作等闲。殊不知。櫩声不断前旬雨。电影还连后夜雷。大众。者个便是金刚圈栗棘蓬。若也吞得透得。参学事毕。山僧一夏已来。公委出入。不能与诸人东语西话。然亦未尝不眉毛厮结。其奈不觉不知。翻成踈外。今夜向个里。摇唇鼓舌。撒土抛沙。捡点将来。大似不识好恶。众中忽有忍俊不禁底出来。掀倒禅床喝散大众。山僧大展坐具。礼他三拜。何也。莫怪坐来频劝酒。自从别后见君希。
　　上堂。举圆悟和尚示众云。古德道。结夏已十一日。寒山子作么生。又有道。结夏已十一日。水牯牛作么生。山僧即不然。结夏已十一日。灯笼露柱作么生。若识得灯笼露柱。即识得水牯牛。若识得水牯牛。即识得寒山子。脱或拟议。老僧在你脚底。师云。千钧之弩。不为鼷鼠而发机。三大老也是为他闲事长无明。开福结夏已十五日了也。堂中兄弟。尽是诸方煅了底金。总不须问着。行但行。住但住。坐但坐。卧但卧。忽若露柱着衫南岳去。灯笼沿壁上天台。狸奴白牯无消息拾得寒山笑满腮。山僧却有个细大法门。为汝说破。下座。巡堂吃茶。
　　上堂。早间侍者覆上堂。山僧病余要打睡。听得堂前法鼓鸣。又把眉毛重剔起。说张三话李四。净行何曾有些子。打杀应知狗不噇。何事诸人妄相许。喝一喝。
　　上堂。真净和尚一日举教中道。不见一法是大过患。喝一喝云。有什么过。卓拄杖云。有什么患。复横按拄杖云。德山棒临济喝。举世何人解提掇。天高地回万象闲。总是僧家好时节。掷下拄杖云。是什么时节。喝一喝。下座。老真净。可谓知时识节。善说法要。捡点将来。不免大惊小怪。所以开福寻常不要捏怪。拈拄杖云。大众还见么。若道见。见个什么。若道不见。却是诸人捏怪。靠拄杖云。见怪不怪。其怪自坏。下座。
　　上堂。一夏工夫余半月。也堪欢喜也堪惊。山僧有口不敢道。留得双眉盖眼睛。且道。是什么眼睛。若也道得。一大藏教八万四千法门。不消一击。若道不得。莫道无事好。下座。
　　上堂。举二十五祖婆舍斯多。与外道无我尊论议。外道曰。请师默论。不假言说。祖曰。不假言说。孰知胜负。曰但取其义。曰汝以何为义。曰无心为义。曰汝既无心。安得义乎。曰我说无心。当名非义。曰汝说无心。当名非义。我说非心。当义非名。曰当义非名。谁能辨义。曰汝名非义。此名何名。曰为辩非义。是名无名。曰名既非名。义亦非义。辩者是谁。当辩何物。如是往复四十九反。外道杜口信伏。大慧和尚云。婆舍斯多何用忉怛。当时若见他道请师默论。不假言说。便云。义堕也。即今莫有要与妙喜默论者么。或有个衲僧出来道义堕也。我也知你向鬼窟里作活计。师云。骑贼马赶贼。夺贼枪杀贼。回天转地。合水和泥。教外一宗。扫土而尽。开福门下。今日忽有个汉出来道。请师默论。不假言说。劈脊便棒。还委悉么。棒头有眼明如日。要识真金火里看。
