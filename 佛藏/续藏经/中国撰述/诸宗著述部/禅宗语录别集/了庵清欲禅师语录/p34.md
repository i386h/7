<!-- { "loadSidebar": true } -->
　　送显维那礼五台

　　蓦直台山路。谁夸陷虎机。未言先勘破。携手即同归。师子空中现。频伽脚下飞。天华政多事。缭乱扑禅衣。

　　次韵赠蒋山辅侍者

　　不住朝廷寺。闲居近道傍。依然遇宾客。颠倒着衣裳。况尔锺山至。难将北斗藏。鹰窠出威凤。谈笑发天香。

　　送缘藏主之金陵

　　息庵息不尽。又欲去金陵。宇宙空双眼。江山老一藤。发挥无尽藏。绍续祖师灯。莫学暹禅者。无言恋碧层。

　　示昂禅人

　　要明行脚事。不用别驰求。灭得偷心尽。方知道念周。荡荡空三际。昂昂出一头。悬崖能撒手。脱体更风流。

　　次韵赠志侍者

　　把住犀牛扇。堪称席上珍。莫为断佛种。须作利生因。百炼金除矿。重磨镜绝尘。飘然来又云。一个自由身。

　　次韵赠本侍者

　　啐啄相投处。难教子母知。斯须能不异。远大始堪期。自信皆由我。群居更问谁。八纮云散后。一月正流辉。

　　次韵送宗侍者再参蒋山

　　大法宜修学。明师勿久离。须知末后句。不是最初机。挂拂遭呵处。升堂卷席时。纸衣抄不到。携手孰同归。

　　次韵送檀维那

　　道人曾法战。叱咤破金城。去就鸿毛重。勋名海岳轻。缾盂过携李。节候近清明。百越三台路。徜羊不计程。

　　次韵悼感圣云庵

　　之子喜不兼。持身只守谦。开门临野水。为客卷踈帘。古寺如风穴。宗乘继此庵。话头元自在。今后许谁拈。
　　行脚走三千。探珠下九渊。倒拈苕帚柄。痛扫野狐禅。已办今生事。还思未了缘。老胡真轨在。挈履过西天。
　　未来先寄信。欲去又牵衣。白发怜吾老。朱颜借尔辉。有怀弘道统。无命与时违。千圣头边路。还同把手归。

　　勉庵赠邵上人

　　要会此门风。须凭策励功。孜孜忘早夜。矻矻感秋冬。自弃沟中断。相成爨下桐。一拳恢活业。千古继先宗。

　　钝潜赠颕上人

　　锋芒都去尽。似兀又如痴。万境不相到。一真聊自怡。忘机犹罔象。藏密是便宜。自昔知音者。独存王老师。

　　次蒋山正宗韵送琦侍者

　　扇破索牛儿。千钧弩发机。正宗谁复论。秋月自扬辉。砧杵千家动。云天一雁归。西川回未得。易服问东[碕-大+(立-一)]。

　　竺元和尚山讴四首。寿藏主求和

　　投老无所营。身安万事足。虽承教外传。还把楞伽读。东峰多土酥。西坞富溪蔌。一饱谢尘世。焉用衔花鹿。
　　茫茫六合中。个个无非客。一人万夫敌。六马御朽索。鲁阳不挥戈。白日即西落。咄哉老赵州。八十方行脚。
　　我有无弦琴。中含太古音。岂无少林曲。不入时人心。白鹤千年归。丹凤一日吟。嗟嗟精卫子。弗顾沧海深。
　　我有无孔笛。有口谁解吹。吹者不易得。听者诚难知。空山昼寂寂。草座春依依。一个黄栗留。啼上高高枝。

　　礼应庵祖塔

　　不受云居脑后锥。却来虎穴奋全威。关情最是梅阳老。遥付杨岐五世衣。

　　礼大梅祖塔

　　烂梅无色又无香。碎嚼犹堪诳老庞。札定马师三寸舌。倒流东海入西江。

　　和皎首座杂言韵

　　一灵不昧古犹今。妄想尘尘自陆沉。合浦明珠生蚌腹。凉秋白月到天心。
　　得失双忘语意真。当机拶倒主空神。千门万户无关钥。八臂那咤现半身。

　　送光知客归双溪

　　入门深已辩来风。莫是机先有路通。后夜双溪弄明月。却疑身在水晶宫。

　　悼报国希白和尚

　　无常既到趣行装。浴罢更衣即坐亡。潮落海门新月上。不知全体露堂堂。
　　大涅盘城此日开。廓周沙界净无埃。为人方便知多少。亲切无如者一回。
　　四大分飞五蕴空。此时端可定纲宗。广长舌相吞寰海。伸出炎炎火聚中。

　　送德茂鉴三禅人礼祖

　　湘南潭北路悠悠。不若春风百草头。后夜匡庐看瀑布。大江如练月如钩。
　　五叶流芳满大唐。黄金灵骨转难藏。铁锹正好频提挈。休问湖南堠子长。
　　祖师灵骨徧乾坤。一段光明彻晓昏。鉴在机先如不会。却成容易上人门。

　　和竺元和尚闲居杂言韵

　　童子南询错较量。又寻初友见清凉。眼睛只在眉毛下。庭际春深草自长。
　　于时无梦老岩房。问道何须太着忙。据令提纲成特地。听他梁燕说真常。
　　世路难行滑似苔。山居容易得心灰。时人自是不肯到。老子柴门终日开。
　　寒山拾得是勍敌。百灵庞老非同参。云自高飞水自下。马头向北牛头南。
　　皮髓碎分怜鼻祖。箭锋相拄笑三平。八坳九垤山中路。只许孤云管送迎。
　　金刚正印独心传。不在威音大劫前。数笔远山沧海日。一溪流水绿杨烟。
　　拾枯煮雪烹月团。博山烟细瓷瓯圆。香严大仰小伎俩。原梦直到沩山前。

　　示僧

　　六十蒿枝痛不痕。拦腮一掌为知恩。虎头虎尾齐收处。三世如来总灭门。

　　送僧

　　雪曲阳春调未高。海天空阔看鲸涛。转身蹈着通玄顶。八十翁翁着绣袍。
　　形山有宝莫他求。坐断乾坤百念休。飞瀑界开千丈石。乱云堆里看龙湫。
　　马师一口吸西江。昨夜三更月到窗。懒瓒岩前黄独火。春风吹长葛藤桩。
　　庐山山下大江横。帆饱东风水正生。窣堵波中无佛祖。虚空背上有人行。
　　今无受也昔无传。一句全超旷劫前。未入门时先辩的。大江烟水碧连天。

　　次韵悼华顶无见和尚

　　世出世间无别法。涅盘生死岂殊途。祥鳞掣断黄金锁。万里长空桂魄孤。
　　短发毿毿耿夜光。身前身后总堪伤。顶王三昧无人见。空使波旬笑一场。
　　海天空阔暮云低。华顶峰高北斗齐。月照石床群动息。夜深还听木鸡啼。
　　击碎浑仑吐又吞。此时消息许谁论。霜鲸唤醒轮迥梦。业海无边佛本根。

　　送魁藏主归省竺元和尚

　　鄮岭真传一暮翁。擘开千嶂倚长松。羚羊挂角无踪迹。逐块韩卢岂易逢。
　　根尘脱尽耀灵光。日用何曾有覆藏。路入箨峰三月尽。好风吹绽百华香。

　　送静维那归越上

　　三过堂前法战回。鉴湖风月拥高台。水华不着闲尘上。还许青山送影来。

　　析玉峰讲主送小师皓侍者偈

　　教门深广若尘沙。说妙谈玄路转差。凡圣两忘知见尽。大千都是法王家。
　　容易如何得到家。百城烟水渺无涯。脚跟未动笋鞋破。凉月正高松影斜。
　　子去要须明直指。即是杪椤塔庙东。拈起别峰相见事。讲台华雨正蒙蒙。
　　灵山只是笑拈华。出窟金毛弄爪牙。辟历一轰天地黑。坐观岩电掣金蛇。

　　送相胤慧明四禅人之金陵

　　宝珠峰下是金陵。烟水遥连铁瓮城。今古几多兴废事。江山无口为君评。
　　百尺层台古意深。隔江烟霭暮沉沉。凤皇不作梧桐老。疲马自嘶杨柳阴。
　　真慧华敷觉苑春。月林星渚净无尘。世波不动安禅石。云叶偏随自在身。
　　道过雪窦不归乡。强项仍饶硬脊梁。落日古台三百尺。六朝烟树郁苍苍。

　　送炬禅人归省瑞岩万里

　　惺惺石上旧因缘。落在阇梨父子边。九万里程归一瞬。海天霜夜月孤圆。

　　次韵示兴平二禅客

　　当机突出句中玄。语默商量总未然。推倒门前案山子。阎浮树在海南边。
　　拟报人间两不平。脚跟正好吃乌藤。春光只在梅花上。何用重敲火里氷。

　　病中

　　病无起处药无灵。四壁秋声独照灯。五浊世中安乐法。分明说与枕头听。
　　胸中不着元字脚。室内自生金色光。三际湛然诸境寂。屋头风撼铁琅珰。

　　追和西丘太师祖梅屋偈韵

　　大白山头第一层。一枝春信见无能。何年飘落人间世。散作长街六月氷。

　　送修知客

　　修无修句如何举。门里出身身里门。千岁岩前歌一曲。天香桂子落纷纷。

　　送静上人归云门

　　明知静是真消息。却要横身闹市中。一个白云无住着。又随孤月挂长松。

　　送忠侍者省师

　　秋高木落雁声稀。天外忻逢白凤归。纸袄莫教文彩露。阿师全用险崖机。

　　和讷无言十二时歌韵

　　十二时谁与知。眼上随分安双眉。神珠谩逐黑月隐。白云自傍青山飞。
　　半夜子。睡着是人呼不起。清风皓月四檐秋。输我幕天廉席地。
　　鸡鸣丑。错认七星为八斗。马驹蹈杀天下人。石头可是能真吼。
　　平旦寅。一窗红日破群昏。几多犹作梦中梦。一炷清香为返魂。
　　日出卯。只个平常心是道。眼中童子面前人。斑白何须读黄老。
　　食时辰。白头倾盖无故新。向来梵志语言好。吾犹昔人非昔人。
　　禺中巳。知音赖有寒山子。拶倒毗耶不二门。上大人兮丘乙己。
　　日中午。三十三天击天鼓。乾闼婆王总未知。迦叶无端起来舞。
　　日昳未。敌体有谁分触背。万机休罢即归来。一法何曾在门外。
　　晡时申。一喝当机体用分。不知雪岭同风句。何似云门透法身。
　　日入酉。暗里也须垂只手。见闻都道透根尘。舌本何曾离得口。
　　黄昏戌。万象森罗同一律。月明照见夜行人。一二三四五六七。
　　人定亥。八穴七穿坚固铠。鬼山之下蓦翻身。抹过无边香水海。
　　阿呵呵。见也么。有佛无佛须经过。饥来吃饭困来睡。天上天下如吾何。

　　四威仪

　　行不与人共行。蹈着脚下苔生。堪笑空生未了。无诤还同有争。
　　住不与人共住。铁鞭击珊瑚树。山中明月一家。门外白云何处。
　　坐不与人共坐。省得修因证果。解开三篾肚皮。赢得口吞饭颗。
　　卧不与人共卧。惺惺何若懡[怡-台+罗]。待得玉兔走来。不觉金乌飞过。

　　次韵送满镇成康四上人

　　禅子心如满月明。定乾坤句合相呈。三千里外亲携手。九曲黄河彻底清。
　　满怀倾出镇海珠。仰山却道无言语。烁破乾坤惊倒人。雪里芭蕉不知暑。
　　欲成大树作阴凉。拨草参方道念长。回首宜春台畔路。胸中知见自含香。
　　千岩万壑趣何多。戏海金鳞出网罗。满院清香喷檐卜。莫教孤负老维摩。

　　送金山栢首座礼峨眉

　　金鳌背上急翻身。西望峨眉道念淳。要识普贤真面目。碧天霜月带重轮。

　　资福道元法兄惠笔且谓少助贯华之兴答以二偈

　　坐断禺泉正令新。犹能把笔寄陈人。何如自用腕头力。点出嵩山万古春。
　　远遣宣毫助贯华。要看灵艳吐天葩。老来无许闲心力。此事而今付作家。

　　痴绝翁所赓白云端祖山居偈忠藏主求和

　　闲居无事可评论。一炷清香自得闻。睡起有茶饥有饭。行看流水坐看云。
