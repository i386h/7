<!-- { "loadSidebar": true } -->
　　举太原孚上座参雪峰。至法堂上。顾视雪峰。便下看知事。雪窦云。一千五百人作家宗师。被孚上座一觑。便高竖降旗。孚至来日。入方丈云。昨日触忤和尚。峰云。知是般事便休。云窦云。果然。僧问云门。作么生是触忤处。门便打。雪窦云。打得百千万个。有甚用处。直是尽大地人吃棒。方可扶竖雪峰。且道。太原孚具什么眼。
　　师云。眼眼相觑。心心相知。僧问云门。作么生是触忤处。门便打。棒头有眼明如日。雪窦云。打得百千万个。有甚用处。要识真金火里看。
　　举安国问僧。得之於心。伊兰作旃檀之树。失之於旨。甘露乃蒺藜之园。我要个语。具得失两意。僧竖起拳云。不可唤作拳头。国云。只为唤作拳头。雪窦云。无绳自缚汉。拳头也不识。
　　师云。我不似安国论得论失。一语两意。拈拄杖。我此拄杖。能杀能活。活中有杀。杀中有活。或则杀活同时。或则杀活不同时。若善用去。世出世间。无法不备。便乃纵夺可观。卷舒无碍。若用不得。总是无绳自缚。
　　举僧请益云门玄沙三种病人话。门云。你礼拜着。僧礼拜起。门以拄杖便挃。僧退后。门云。你不是患盲。复唤近前来。僧近前。门云。你不是患聋。门云。还会么。僧云不会。门云。你不是患哑。僧於此有省。雪窦便喝云。者盲聋喑哑汉。若不是云门。驴年去。如今有底。或拈槌竖拂不管。教近前又不来。还会么。不应。诸方还奈何得么。雪窦若不奈何。尔者一队驴汉。又堪作个什么。以拄杖一时打趂。
　　师云。玄沙点出三种证候。云门一试九转还丹。幸自可怜生。然而病久多变。雪窦早是不奈何。山僧今日。不免作死马医去也。竖起拂子召众云。者里悟去。合眼可见。塞耳可闻。闭口可说。三十年后。不得道佛法无灵验。
　　举僧问香严。如何是王索仙陀婆。严云。过者边求。雪窦云。钝置杀人。僧问赵州。王索仙陀婆时如何。州曲躬叉手。雪窦云。索盐奉马。
　　师云。雪窦只知有王索仙陀婆。不知蹉过二员古佛。有问山僧如何是王索仙陀婆。只向他道。退后退后。
　　举鼓山示众云。若论此事。如一口剑。时有僧问。承和尚有言。若论此事。如一口剑。和尚是死尸。学人是死尸。如何是剑。山云。拖出者死尸着。僧应诺。归衣钵下。打迭便行。山至晚问首座。问话僧在否。座云。当时便去也。山云。好与二十棒。雪窦云。诸方老宿总道。鼓山失却一只眼。殊不知重赏之下。必有勇夫。虽然如此。若子细点检来。未免一时埋却。
　　师云。吹毛在握。遍界氷霜。者僧忘躯。敢冲雪刃。可惜不斩作两段。却向贼过后张弓。雪窦虽则一手抬一手搦。也只是个舁死尸汉。
　　举睦州问武陵长老。了即毛吞巨海。始知大地一微尘。作么生。云和尚问谁。云问长老。云何不领话。云我不领尔不领。雪窦云。堕也堕也。复云。者葛藤老汉。好与画断。拈拄杖云。什么处去也。
　　师云。赤洪崖打白洪崖。雪窦要画断者葛藤。堕也堕也。
　　举仰山坐次。大禅佛到。翘一足云。西天二十八祖亦如是。唐土六祖亦如是。和尚亦如是。某甲亦如是。山下禅床打四藤条。雪窦云。藤条未到折。因什么。只打四下。须是个斩钉截铁汉始得。大禅佛后到霍山。自云。集云峰下四藤条。天下大禅佛参。山云。打钟着。禅便走。雪窦云。者汉见几而作。争奈有头无尾。
　　师云。小释迦。不能把断牢关。致令者汉担四藤条。到处卖弄。不是霍山。几被打破蔡州。雪窦云。藤条未到折。因甚么。只打四下。识甚好恶。
　　举玄沙与天龙。入山见虎。龙云。前面是虎。沙云。是汝。雪窦云。要与人天为师。前面端的是虎。
　　师云。天龙是虎。玄沙是汝。大小雪窦。要与人天为师。别作个眼始得。
　　举南泉山下。有一庵主。行脚僧经过。谓庵主云。近日南泉和尚出世。何不去礼拜。主云。非但南泉。直饶千佛出世。亦不能去。泉闻令赵州去看。州见便礼拜。主不管。州从西过东。主亦不管。州又从东过西。主亦不管。州云。草贼大败。拽下帘子便行。归举似南泉。泉云。从来疑着者汉。雪豆云。大小南泉赵州。被个担板汉勘破了也。
　　师云。浑钢打就。生铁铸成。雪窦云。大小南泉赵州。被个担板汉勘破。只知开口易。不觉舌头长。敢谓天下宗师。不消此老一觑。
　　举僧问风穴。语默涉离微。如何通不犯。穴云。常忆江南三月里。鹧鸪啼处百华香。雪窦云。曾有人问雪窦。对他道。劈腹剜心。又且如何。复云。因风吹火。别是一家。伤鳖恕龟。必应有主。
　　师云。不涉离微。全超语默。鹧鸪啼处令人忆。劈腹剜心露一机。别是真人好消息。还见二老宿么。拈起少林无孔笛。夜深吹过汨罗湾。
　　举岩头。云峰。钦山。到德山。钦问。天皇也漝么道。龙潭也漝么道。未审德山作么生道。山云。尔试举天皇龙潭底看。钦拟议。山便打。钦被打。归延寿堂云。是即是。打我太杀。岩云。尔恁么。他后不得道见德山。雪窦云。诸禅德。钦山致个问头。甚是奇特。争奈龙头蛇尾。尔试举天皇龙潭底看。坐具便摵。大丈夫汉捋虎须。也是本分。他既不能。德山令行一半。令若尽行。雪峰岩头。总是涅盘堂里汉。
　　师云。三人行必有一智。钦山既道不得。雪峰岩头还道得么。道得道不得即且置。雪豆道。德山令行一半。令若尽行。雪峰岩头。总是涅盘堂里汉。只如雪窦。还免得也无。
　　举僧问智门。如何是般若体。门云。蚌含明月。僧云。如何是般若用。门云。兔子怀胎。雪窦云。非惟把定世界。亦乃安怗邦家。若善能参详。便请丹霄独步。
　　师云。蚌含明月。兔子怀胎。什么处得者消息来。把定世界。安怗邦家。且信一半。
　　举乌臼因玄绍二上座到。臼云。二禅伯近离甚处。僧云。江西。臼便打。僧云。久闻和尚有此机要。臼云。尔既不会。第二个近前来。僧拟议。臼亦打云。同坑无异土。参堂去。雪窦云。宗师眼目。须至恁么。如金翅擘海。直取龙吞。有般汉。眼目未辨东西。拄杖不知颠倒。只管说照用同时。人境俱夺。
　　师云。乌臼当轩据坐。正令方行。者僧自远趋风。[拚-ㄙ+ㄊ]得吃棒。若是惯战作家。何处有乌臼也。更若未会。看取雪窦葛藤。
　　举僧辞大隋。隋问。甚处去。僧云。峨眉礼拜普贤去。隋竖起拂子云。文殊普贤。总在者里。僧画一圆相。抛向背后。隋云。侍者将一帖茶与者僧。云门别云。西天斩头截臂。者里自领出去。雪窦云。杀人刀活人剑。具眼底辩取。
　　师云。文殊普贤。总在者里。大隋只为慈悲之故。有落草之谈。僧画圆相。抛向背后。咄。者死虾蟇。隋云。侍者将一帖茶与者僧。是何心行。云门别云。西天斩头截臂。者里自领出去。雪上加霜。雪窦云。杀人刀活人剑。好手鉴不出。
　　举雪峰问僧。见说大德。曾为天使来是否。僧云。不敢。峰云。争解与么来。僧云。仰慕道德。岂惮关山。峰云。你犹醉在。出去。僧便出。峰乃召大德。僧回首。峰云。是什么。僧亦云。是什么。峰云。者漆桶。僧无语。峰却顾谓镜清云。好个师僧。向漆桶里着到。清云。和尚岂不是据款结案。峰云。也是我寻常用底。忽若唤回是什么。被他道者漆桶。又作么生。清云。成何道理。峰云。我恁么及伊。你又道据款结案。他与么及我。你又道成何道理。一等是恁么时节。其间有得不得。清云。不见道。醍醐上味。为世所珍。遇此之人。翻成毒药。雪窦云。看他父子相投。言气相合。知之者谓。粉骨碎身。此恩难报。不知者谓。扶高抑下。临危悚人。毒药醍醐。千载龟鉴。还会么。者漆桶。
　　师云。者僧亲为天使来。无端撞在漆桶里。雪峰镜清。素称敏手。要且救他不出。毒药醍醐。千载龟鉴。不是知心者。徒劳话岁寒。
　　举僧问大梅。如何是祖师西来意。梅云。西来无意。僧举到盐官。官云。一个棺材。两个死汉。玄沙闻举云。盐官是作家。雪窦云。三个也得。
　　师云。螳螂捕蝉。
　　举云门问新罗僧。你是甚处人。云新罗人。门云。将什么过海。僧云。草贼大败。门云。为什么在我手里。僧云。恰是。门云。一任[跳-兆+孛]跳。雪豆云。云门老汉。龙头蛇尾。放过者僧。为什么。在我手里。恰是劈脊便打。
　　师云。者僧过得海来。恰值落在云门手里。雪窦推波助澜。可谓小出大遇。
　　举北禅问僧。近离甚处。僧云。黄州。禅云夏在甚处。僧云资福。禅云。福将何资。僧云。两重公案。禅云。争奈在我手里。僧云。在手里则收取。禅便打。者僧不甘。随后趂出。雪窦云。奇怪宛有超师之作。还知者僧么。只解瞻前。不能顾后。若在雪窦手里。棒折也未放在。
　　师云。一不做二不休。打人须是紩拳头。
　　举睦州示众云。我见百丈。不识好恶。大众方集。以拄杖一时打散。复召大众。众回首。丈云。是什么。有什么共语处。黄檗和尚。大众方集。以拄杖一时打下。复召大众。众回首。檗云。月似弯弓。小雨多风。犹较些子。雪窦云。说什么犹较些子。直是未在。若据雪窦。众集一时打下便休。或有个无孔铁槌。为众竭力。善能担荷。可以笼罩古今。乾坤把断。蓦拈拄杖云。放过一着。
　　师云。三段不同。收归上科。
　　举玄沙见鼓山来。作一圆相。山云。人人出者个不得。沙云。情知你向驴胎马腹里作活计。山云。和尚又作么生。沙云。人人出者个不得。山云。和尚与么道得。某甲为什么不得。沙云。我得汝不得。雪窦云。只解贪观白浪。不知失却手桡。
　　师云。道得也出者个不得。道不得也出者个不得。贪观白浪。失却手桡。闲言语。
　　举南泉示众云。王老师卖身去也。还有人买么。一僧出众云。某甲买。泉云。不作贵不作贱。作么生买。僧无语。卧龙代云。和尚属某甲。禾山云。是何道理。赵州云。明年与和尚做一领布衫。雪窦云。虽则作家竞买。要且不解输机。且道。南泉还肯么。雪窦也拟酬个价直。令南泉进且无门。退亦无路。不作贵不作贱。作么生买。别处容和尚不得。
　　师云。南泉善卖。雪窦善买。牙保不来。只成赊话。不作贵不作贱。遇物应缘。乘巧便。流出天涯也可怜。不如且在家中转。咄。
　　举茱萸把一橛竹上堂云。莫有虚空里钉得橛者么。时有灵虚上座出云。虚空是橛。萸便打。虚云。莫错打某甲。萸休去。雪窦云。若要此话大行。直须打了趂出。
　　师云。茱萸空中钉橛。灵虚旱地遭钉。雪窦不管尽法无民。只要话行千古。检点将来。总是一队掠虚汉。
