<!-- { "loadSidebar": true } -->
　　上堂。擘开太华。放出黄河。青天白日。平地风波。逗到伎穷力尽。元来所得不多。临济在黄蘗三年。因首座教令上方丈。问佛法的的大意。坑陷人家男女。被黄蘗打二十拄杖。瞎。如是三度被打。银山铁壁。既不契欲辞黄蘗。却具些子丈夫气息。首座密启黄蘗。问话后生。甚是不凡。他日作一株大树。荫凉天下人在。来辞。可方便指引。着什么死急。临济辞黄蘗。蘗云不须他处去。只往大愚去。临济到大愚。愚问甚处来。临济云黄蘗来。愚问有何言句。济举三度问。三度被打。某甲过在什么处。过犯弥天。大愚云。黄蘗老婆心切。与么为你得彻困。更问有过无过在。为蛇画足。临济於言下大悟云。元来黄蘗佛法无多子。饥来吃饭困来眠。大愚搊住云。遮尿床鬼子。适来又道有过无过。如今又道。黄蘗佛法无多子。是多少。崄。临济向大愚肋下筑三拳。那边吃颠来遮里翻交。大愚托开云。汝师黄蘗。非干我事。上大人丘乙己。临济遂返黄蘗。依前只是旧时人。只改旧时行履处。黄蘗见问云。汝又来作什么。济云只为老婆心切。说着令人满面羞。蘗云大愚老汉饶舌。待他来。痛与一顿。黄蘗棒教谁吃。济近前打一掌。知恩才解报恩。蘗吟吟而笑云。遮风颠汉。却来遮里捋虎须。怜儿不觉丑。金翅擘海直取龙吞。临济被黄蘗打。三顿拄杖。尽大地风飒飒地。暨乎末后向大愚肋下。筑三拳。间不容发。所谓以器传器。以金博金。且道与二祖立雪齐腰。末后礼达磨三拜。是同是别。若向遮里。定当得出。许你会一句中具三玄。一玄中具三要。至於有时夺人不夺境。有时夺境不夺人。有时人境两俱夺。有时人境俱不夺。当甚椀脱丘。后来白云端和尚颂云。一拳拳倒黄鹤楼。一趯趯翻鹦鹉洲。有意气时增意气。不风流处也风流。且道遮一颂。落在黄蘗边。临济边。汝等诸人。於此缁素得出。许你明大法。其或未然。山僧也有颂。东君有令不虚行。三顿乌藤大险生。龙得水时增意气。虎逢山色长威狞。
　　上堂。海岳震虚空裂。万象奔忙走不彻。是什么时节。临济见僧入门便喝。喝一喝云。汝等诸人。向遮里直下承当得去。大千沙界平沉。三世佛祖拱手。全声即色。全色即声。全体即用。全用即体。声是体。色是用。用是声。体是色。与么会得。便见。有时一喝。如金刚王宝剑。有时一喝。如踞地师子。有时一喝。为探竿影草。有时一喝。不作一喝用。喝一喝。那个些儿是一喝不作一喝用。那个些儿是探竿影草。那个些儿是踞地师子。那个些儿是金刚王宝剑。汝等诸人。还辨明得出也无。若也辨明不出。山僧更为你。从头注破。又喝一喝。岂不是金刚王宝剑。岂不是踞地师子。岂不是探竿影草。岂不是一喝不作一喝用。又喝一喝云。恁么会得。总是热碗鸣声。所以道。有时先照后用。有时先用后照。有时照用同时。有时照用不同时。有时夺人不夺境。有时夺境不夺人。有时人境两俱夺。有时人境俱不夺。同时不同时。俱夺俱不夺。则且置。汝等诸人。毕竟唤什么作人。又唤什么作境。唤什么作照。又唤什么作用。喝一喝。只此是人。只此是境。只此是照。只此是用。又喝一喝。同时不同时。一时夺却了也。放汝命。通汝气。试道看。秦时轹[车*度]钻。大随和尚颂云。一剑定烟尘。凭何辨主宾。梯山齐入贡。谁识圣明君。一喝是君。一喝是臣。只如宾与主。又作么生辨。一剑定烟尘。妙喜颂云。入门便喝。有甚巴鼻。带累儿孙。弄粥饭气。山僧也有一颂。雨散云收月正明。无端平地鼓雷霆。惯曾坐断乾坤客。唤作窍中蚯蚓声。
　　上堂。吃饭着衣。事事成现。俯仰折旋。一见便见。是甚么。临济大师示众云。赤肉团上。有一无位真人。常在汝等诸人面门出入。未证据者看。时有一僧。出问云。如何是无位真人。临济下禅床。搊住云。道道。无位真人。是什么乾屎橛。大小临济。用尽自己心。笑破他人口。赤肉团上。有一无位真人。无端话作两橛。常在汝等诸人面门出入。未证据者看。切忌迷头认影。时有僧出问云。如何是无位真人。满口道着。济下禅床搊住云。道道。我今为汝保任此事。终不虚也。僧拟议。且喜直下承当。济与一掌。太杀伤慈。托开云。无位真人。是什么乾屎橛。却较些子。
　　临济大师。在黄蘗。吃三顿拄杖。末后到高安滩上。得大愚点破。也只悟得老婆禅。自此佯狂诈痴。见僧不掌便喝。不喝便当胸搊住。似遮般残羹馊饭。谁无一椀两椀。又谓之风力所转。又谓之弄粥饭气。仔细看来。未为作者。古云。身心一如。身外无余。遮里又说个赤肉团上。又说个无位真人。岂不是话作两橛。既是从汝等诸人面门出入。则六根六尘六识。乃至十八界。二十五有。莫非此无位真人。得大自在。大达解脱游戏之场。更教什么人看。岂不是迷头认影。带累遮僧。不识好恶。出来问道。如何是无位真人。性命落在他人手里了也。所以当胸被人搊住。也大屈哉。若是当初。才见他道个赤肉团。便与掀倒禅床。末后遮一掌。却是临济大师自吃始得。鼓山老禅颂云。面门出入见还难。无位真人咫尺间。去路一身轻似叶。高名千古重如山。妙喜老人颂云。脑后见腮村僧。大开眼了作梦。虽然捉得老鼠。一棒打破油瓮。汝等诸人。且道那一句是颂他赤肉团上无位真人。试自点检看。山僧也有一颂。当机觌面黑漫漫。且待轻轻着眼看。剔起眉毛才拟议。便为闻见色声瞒。
　　上堂。山花似锦。涧水如蓝。面目现在。谁是同参。临济将迁化。付嘱三圣曰。吾去世后。不得灭却吾正法眼藏。三圣云。争敢灭却。济曰。忽有人问汝。作么生道。三圣便喝。济曰谁知吾正法眼藏。向遮瞎驴边灭。山青水绿。夜暗昼明。尽是此正法眼藏之光。头头显露。处处发辉。亘千万劫。不迁不变。无坏无杂。临济却道。谁知吾正法眼藏。向遮瞎驴边灭。莫是颠言倒语么。可惜三圣。当时不能与伊绝却。对他道。争敢灭却。扶起临济大师。醉后添杯道。忽有人问汝。作么生道。三圣也好一喝。只是迟了三刻。致被临济太阿倒持。尽大地人。至今亡锋结舌。山僧路见不平。要为伊刬削。临济将迁化时。入地狱有分在。吾去世后。不得灭却吾正法眼藏。瞎。三圣云。怎敢灭却。已是扫土了也。临济道。忽有人问汝。作么生道。待问即答。三圣便喝。忙作甚么。临济云。谁知吾正法眼藏。向遮瞎驴边灭。脑后见腮。
　　汝等诸人。向遮里。还见得临济大师也无。若也见得。正法眼藏。向遮瞎驴边灭。若也不见。正法眼藏。向遮瞎驴边灭。且道誵讹在什么处。保宁勇和尚颂云。出门把手再叮咛。往往事从叮嘱生。路远夜长休把火。大家吹灭暗中行。且道意作么生。如今有一种义学沙门。往往道。路远夜长休把火。是颂谁知吾正法眼藏。向遮瞎驴边灭却。莫谤保宁好。佛鉴勤和尚颂云。瞎驴灭却正法眼。出得儿孙满大唐。须信茫茫远烟浪。灼然别有好商量。且道商量个什么。莫是瞎驴灭却正法眼么。不是遮个道理。山僧也有一颂。杀活纵横得自由。悬崖撒手觅冤雠。瞎驴灭却正法眼。射斗寒光夜不收。
　　上堂。箭锋相拄。机栝相投。得人一马。还人一牛。更看靴里轻轻动指头。大觉和尚。兴化为院主。一日大觉问云。我闻汝道。向南方行一转。拄杖头。不曾拨着个会佛法底。你凭什么有此语。兴化便喝。觉便打。化又喝。觉又打。明日化自法堂过。大觉问云。我直是疑你昨日两喝。试说来看。化云我在三圣处学得底。尽被师兄折合了也。告和尚。与存奖个安乐法门。大觉云。遮瞎汉。脱下衲衣。待痛与一顿。化於言下领旨。
　　二大老。与么相见。作家则二俱作家。落节则二俱落节。我在南方行脚一转。拄杖头。不曾拨着个会佛法底。且喜天下太平。兴化拄杖在手。正令不行。却借三圣一喝。未免被大觉尽情擒下。只如道瞎汉脱下衲衣。待痛与一顿。与前两次打棒。相去多少。兴化於喝下领旨。又悟个什么。汝等诸人。向遮里点检得出。便见兴化大觉。一喝一棒。直下发明临济心髓。如杲日丽天。又岂可以情意识卜度者哉。兴化道。在三圣处学得底。被师兄一时折合了也。大觉被他一推。落在万仞悬崖之底。至今出身不得。听取一颂。剑为不平离宝匣。药因救病出金瓶。南方自古清如镜。何必无端用甲兵。
　　上堂。电光莫追。石火犹迟。构弗及处。心不可识。智不可知。兴化和尚示众云。今日不用如何若何。便请单刀直入。兴化为你证据。时旻德长老出礼拜。起便喝。化亦喝。旻德又喝。化亦喝。旻德礼拜。化云。若是别人。三十棒。一棒也较不得。何故。为你会一喝不作一喝用。
　　汝等诸人。能於兴化旻德。未相见以前。着得一只眼。则临济四喝四宾主。四照用。四种料拣。不待举而明矣。山僧不怕诸方检责。试为诸人明辨看。兴化道。今日不用如何若何。便请单刀直入。兴化为你证据。碧油幢下。令不虚行。旻德礼拜。不顾危亡。起便喝。金刚宝剑。化亦喝。踞地师子。旻德又喝。化亦喝。两阵对围。曾无胜败。旻德礼拜。深掘陷坑。兴化道。若是别人。三十棒。一棒也较不得。张弓架箭。何故。为他旻德会一喝不作一喝用。收下了也。是汝诸人。於此还见得兴化旻德么。若也不见。听取山僧一颂。同时照用不同时。权实双行作者知。有得虽然亦有失。还他龙虎自交驰。
　　上堂。量外机格外句。凡圣迷魂。佛祖罔措。有来由。无本据。声前切忌错举。兴化僧问。四方八面来时如何。化云打中间底。僧便礼拜。化云昨日赴个村斋。中途值一阵卒风暴雨。却向古庙里亸得过。遮老儿。向大觉棒头。明得临济在黄蘗。吃棒底意旨。一向依模脱墼。见僧不行棒行喝。便是拏空塞空。指东划西。欺胡谩汉。只如道我闻东廊下也喝。西廊下也喝。直饶喝得兴化。上三十三天。扑下来。一点子气息也无。且待我苏醒起来。欵欵地向你道。我未曾向紫罗帐里撒珍珠在。
