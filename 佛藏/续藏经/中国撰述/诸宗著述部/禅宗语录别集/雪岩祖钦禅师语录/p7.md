<!-- { "loadSidebar": true } -->
　　道场门下。不说觑破觑不破。尽是在他顶[宁*页]上。放屙底汉。如今既在这里。聚首片时。钦上座。未免借堂上老人威光。掀翻海岳。撞碎太虚。也要大家证据。虽然王令正严。岂可搀行夺市。今朝九月一。打板坐禅。首座谓之表率。或恐一人半人。新发意菩萨。欲觑捕此道者。未有入头处。未有下手脚处。或工夫有间。而不得成片段。或少有欢喜。不复加鞭。以求正悟。或已有悟门。为悟所迷。光影不脱。碍正知见。或为胜妙快乐所罩。堕在解脱深坑。转身不得。或於古今差别机缘。有意味可以啖啄者。一一计较得行。无意味难於咬嚼者。又却分疎不下。或为一切奇言妙句。奥理玄文。障在八识田中。抛舍不下。谓之杂毒入心。如油入面。永取不出。如今要得通上彻下。一翻翻转。须是将一则古人没意智底话头。如生冤家。与之作对。直是扑一交倒地始得。
　　若是未有这个消息。直饶行脚。走尽天涯海角。口里记尽落索。春秋打开铺席。一似卖狼虎药。只益戏论。诳惑后昆。自己衣单下。半文不直底一着。毕竟不曾摸着。若是真个卒地断。嚗地折底汉。眼目定静。言语提持。着着去离泥水。脱略窠臼。一切处一切时。只么平帖帖地。那里恁么。生生狞狞。咤咤沙沙。道我无敌於天下者也。这个唤作西天九十六种之数。夸张知解。该抹圣贤。望吾佛祖之道。远之远矣。若是具正因。有志之士。莫被这一种。[土*盍]圾性地。泛滥心源。须信有正宗之下。单传直截之妙始得。
　　如赵州一个无字。真个是一口吹毛利剑。可以破疑团。断生死。空万法。融古今。
　　只贵利根上智。拨着便转。撩着便行。然后不妨与赵州老汉。同一眼目。同一受用。以至总万别千差之要。开千差万别之门。全宾全主。全体全用。全放全收。全生全杀。而总不外此矣。
　　若是性根迟钝。操舍不行。却须竖起生铁脊梁。向长连床上。厚着蒲团。挺身而坐。尽三百六十骨节。与八万四千毛窍。并作一个无字。握两拳头。撑两眼睛。一提提起。便欲斩为两段。能如是着鞭。如是用力。何患乎不成片段。何患乎不到头。似觉提不起时。转觉热闷。闷时与昏昏扰扰时。却须全体一放放下。翻转身来。就地略行数步。於行处亦如是着鞭。如是用力。只当下别是一般精神。又复翻身上蒲团。挺身而坐。则胸次中酌然。如银山铁壁。虚劳劳地。静悄悄地。何处有一丝毫动相。有一丝毫异相。到这个时节。却不得守在这里。又须翻身下地。如坐而行。然后又复如行而坐。昼不足。继之以夜。夜不足。继之以旦。翻来覆去。提去提来。不知不觉。忽然拶透。如贫得宝。似暗得灯。如云开见日。如水底火发。尽十方剎海。是个大圆镜。尽十方剎海。是个自己。谓之心空及第。见彻父母未生前面目。若说明大法。透古今。以尽佛祖之奥。喻如入海。方始插得脚。前面洪涛际天。巨浪沃日。那里更在那里。切不得听人道悟是表显之说。个事本来成现。只消一笑知归。是则因是。其奈隔壁抟谜。青黄赤白。长短方圆。毕竟不曾亲见。被人掇在面前。分明是差珍异宝。却唤作瓦砾砖头。分明是瓦砾砖头。却唤作差珍异宝。又不得听人道参禅本是安乐法门。那里有许多生生受受。劳劳攘攘。只消默默提撕。久久自契。这个唤作死水浸石头。永无醒动底分子。又不得听人道只这无字。是个系驴橛子。只消提来顿在面前。牢牢把定。系住这一念子。念头纯熟。自然到家。殊不知。这一念子。如灯焰焰。如水涓涓。眨得眼来。千里万里。自非泼撒一回。那里被你把得定。系得住。又不得听人道只消於闻声见色处领揽。折旋俯仰处承当。开口道着。动步踏着。六根门头。一道神光。昼夜未曾间歇。这个唤作生死根本。业识痴团。急须斩作三段。又不得听人道。从无住本。立一切法。本来无有山河大地。明暗色空。无佛无祖。无众生。无凡无圣。无善无恶。无去无来。无生无死。这个唤作豁达空拨因果。莽莽荡荡招殃祸。又不得听人道坐断主人翁。不落第二见。着衣吃饭。不借他力。山是山。水是水。僧是僧。俗是俗。是法住法位。世间相常住。似则也似。是则未是。
　　如上所说。并是自作障碍。自生退屈。自弃自暴。自残自虐。医不得底。偏僻之病。除是下一服换骨灵丹。出得一身白汗。然后即知。伤寒伤热。伤饥伤饱。尽是大休大歇。大安乐田地。与夫转八万四千毛病。为八万四千。陀罗尼门。是身是病。是草是药。亦能杀一切人。亦能活一切人。临时加减。对证修方。一切在我。若是根本不牢。元气不足。莫教被人下一粒巴豆。便见通身发作。面黑眼花。一时性命。都讨不见。若是识安危。知休咎底汉。但是醍醐毒药。与你对面一翻翻却。於一毫头。别有通霄活路。如今都是口耳传习。讹谬方书。并不见一人。有神圣功巧之妙。悞人多矣。往往指见闻觉知。扬眉瞬目。为自己。复引即心即佛。与目前说法听法。一段历历孤明之语。为证。然后举是风动是幡动。不是风动。不是幡动。却唤这个。作初机公案。教你向这里。淘澄见地。剔抉根源。然后又举栢树子。麻三斤。乾屎橛之类。唤作单头浅近公案。教你开口处。识取话头。然后又举玄沙未彻。赵州勘婆之类。唤作试金石子。又唤作换眼睛乌豆。然后又举百丈野狐。女子出定之类。唤作宗门关键。罗龙打凤底钳锤。然后又举马祖一喝。岩头末后句之类。唤作向上爪牙。衲僧巴鼻。以至从上老冻脓。一时垂慈利物之要。莫不尽有印板上。脱来底样子。教你从头穿凿。从头注解。合着这个样子。便唤作明大法。透古今。殊不知。幸然自是一个净洁琉璃瓶子。无端倾许多狼狼籍籍。在里了也。抑不知。从上若佛若祖。与夫尽天下老和尚。只是共一个舌头。有时用一机。千机万机齐副。有时道一句。千句万句合辙。有时指千句万句。只是一机。有时提千机万机。只是一句。直得摇乾荡坤。盖天遮地。如击石火。似闪电光。构得构不得。未免丧身失命。那里有你取意观瞻。将心凑泊底分。又那里似世间村秀才。教小学。自上大人。读到论语孟子毛诗周易一般。若如是。又何用九年面壁。立雪齐腰。只么传将去。学将去。便休。将知个事是出世间法。须具出世间眼器量。一肩担取始得。若只逐旋扭捏。逐旋抟量。逐旋分别。谓之以情意识。测度如来不思议。大圆觉海。如取萤火。烧须弥山。终不能着。纵饶筑得一肚皮。残羹馊饭。还有一点用得也无。还瞒得一切人也无。纵饶瞒得他人。还瞒得自己也无。纵饶瞒得自己。还瞒得灯笼露柱也无。既瞒不得。未免被森罗万象。在冷地笑你在。只如钦上座。今夜恁么。口唠舌沸。说七道八。且道还出得这一笑也无。若谓出不得。未免亦是西天九十六种之数。若谓出得。其奈有傍观眼在。且道傍观眼。在什么处。夜深久立。伏惟珍重。
　　入室后普说。兄弟且在这里。聚首片时。待为你扭捏鼻孔。劈拆太虚一上。虽是好肉剜疮。毕竟刀子是铁。你还知一句中具三玄。一玄中具三要么。又还知宾中有主。主中有宾。有时全宾是主。有时全主是宾么。又还知杀中有活。活中有杀。有时全杀是活。有时全活是杀么。又还知开口不在舌上么。又还知一手抬一手搦么。若也於此明辩不下。缁素不行。未免见人道是便道是。道非便道非。正谓矮子看戏。随人上下。安知青布幕内。元来有人。
　　这个说话。莫道你未有田地底人。摸索不着。只是参道者禅。着青布衫汉。十个五双。浑仑吞枣。更莫说用意识抟量。口耳沿习之辈。随语生解。逐句穿凿定矣。
　　须知道。此逸格绝尘之妙。不得思量拟议。不涉见闻觉知。又须知道。人人具足。个个圆成。只为无量劫来。为生死飘荡。无明业识蒙。蔽。不得现前。不得受用。如今要得向威音王以前。一翻翻转。
　　须是信道。这一着子。真个是我本有之物。决定不从人得。然后尽父母所生之体。天地所禀之气。并作一口吹毛利剑。将自己一条穷性命。斩作两段。扬在万仞悬崖之下。直得森罗万象。彻底平沉。方谓之心空及第。海印发光。
　　苟或外此。直饶参得一肚皮。筑得一布袋。腊月三十日。未免手忙脚乱。如落汤螃蠏。
　　某在无准痴绝会下时。有个朋友。每每有一言半句。脍炙人口。於古人傍敲暗打处。亦自尽知落着。只是不曾做蒲团上。自己工夫。后来曾在诸方做藏主。气高行辈。一日因打数头闲官司。构架不彻。为他人所胜。因此郁气。呕血致一疾。弗救。於临终时。直得千生万受。求死不得死。每见朋友来问疾。便道。我参禅。平生不曾做蒲团上工夫。不信有悟门。只在册子上着到。将谓佛祖之道。止於此矣。今日到这里。一点也用不着。劝你辈。参禅莫如我一般。须是做靠实工夫。始得。说了又眼泪下。
　　这个便是不信有悟门底样子。死不知去处。生不知来处。所谓生死事大。无常迅速。转眼便是来生。忽然一息不来。前路茫茫。不知何往。撞入驴胎马腹中。总不见得。
