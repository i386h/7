<!-- { "loadSidebar": true } -->
　　又如谓克宾曰。汝不久为唱导之师。克宾曰。不入遮保社。化曰。汝会了不入。不会了不入。克宾曰。总不恁么。化打曰。克宾法战不胜。罚饡饭一堂。明日上堂。克宾维那法战不胜。罚钱五贯。设饡饭一堂。仍须出院。莫即遮便是紫罗帐里撒珍珠么。且道与昨日赴个村斋。值一阵卒风暴雨。向古庙里亸得过。相去多少。汝等诸人。於此拣辨得出。便见。兴化三百六十骨节。节节相连。八万四千毛孔。孔孔皆透。其或不然。且听山僧重下注脚。僧问。四方八面来时如何。是什么人。化云打中间底。棒折了也。僧礼拜。徧地是刀枪。兴化云。昨日赴个村斋。值一阵卒风暴雨。向古庙里亸得过。七佛以前。也未有遮个消息。汝等诸人。闻山僧恁么道。莫有不甘底么。若有。出来。对众证据。如无。更听一颂。阿师昨日赴村斋。几被他人一窖埋。暴雨卒风回避得。也成平地露尸骸。
　　上堂。机夺机句夺句。觌面相呈。更无回互。棒头有眼。迥出常情。语下无私。如何分付。南院示众云。诸方只具啐啄同时眼。不具啐啄同时用。时有僧出问云。如何是啐啄同时用。南院答云。作家不啐啄。啐啄同时失。僧云此犹是某甲问处。南院云。汝问处作么生。僧云失。南院打。僧不肯。后到云门会下。闻二僧举此话。一僧云。南院当时棒折那。僧於言下有省。后回省觐。值南院已迁化。乃访风穴。穴问云。莫是当时问先师啐啄同时话底么。僧云是。风穴云。汝当时作么生。僧云我当时如在灯影里行。风穴云。汝会也。
　　诸方只具啐啄同时眼。不具啐啄同时用。南院与么说话。非但屈辱诸方。抑亦鼓弄他家男女。子啐母啄。正恁么时。唤作同时用即是。唤作同时眼即是。遮僧不辩端由。未免上他钩线。问道如何是啐啄同时用。却被南院老人。向咽喉下一捻。道作家不啐啄。啐啄同时失。遮僧也会道。此犹是学人问处。南院翻一个浪头道。你问处作么生。僧云失。鰕跳不出斗。南院便打。终是老婆心切。僧不肯。后到云门会下。闻二僧举此话。一僧云。当时南院棒折那。冷地不甘。僧有省。八两元来是半斤。后往省觐。千里迢迢任去来。南院已迁化。相见已了。乃访风穴。因行不妨掉臂。风穴问云。莫是当时问先师啐啄同时话底么。面目现在。僧云是。还识羞么。风穴问云。汝当时作么生。僧云。我当时如在灯影里行相似。不但当时。风穴云。汝会也。冬瓜印子。若是仰山即不然。诸方只具啐啄同时用。不具啐啄同时眼。忽有个汉。出来问。如何是啐啄同时眼。听取一颂。同时啐啄不同时。石火电光犹较迟。灯影里行今已会。蹉跎非是落便宜。
　　上堂。人与境空。境与人会。百尺竿头。一采两赛。有么。试举看。风穴示众云。若立一尘。家国兴盛。野老颦蹙。不立一尘。家国丧亡。野老安帖。於斯明得。阇黎无分。全是老僧。於此不明。老僧即是阇黎。阇黎与老僧。亦能悟却天下人。亦能迷却天下人。要识阇黎么。以手左边拍一拍。遮里是。要识老僧么。以手拍右边云。遮里是。云门云。遮里即易。那里即难。跛脚师。也是醉后添杯。汝等诸人。能向天地未形。生佛既兴。识得二大老。则有时夺人不夺境。有时夺境不夺人。有时人境两俱夺。有时人境俱不夺。当什么祭鬼神茶饭。脱或不然。且听山僧下个注脚。若立一尘。家国兴盛。野老颦蹙。山河大地。不碍眼光。不立一尘。家国丧亡。野老安帖。尽大地要觅纤尘。了不可得。於此明得。阇黎无分。全是老僧。三世佛祖。齐立下风。於此不明。老僧即是阇黎。尽大地人。仰望不及。老僧与阇黎。亦能悟却天下人。亦能迷却天下人。人贫智短。马瘦毛长。要识阇黎么。遮里是。四五百条花柳巷。二三千处管弦楼。要识老僧么。遮里是。有意气时添意气。不风流处也风流。只如道遮里则易。那里则难。又作么生。却须参始得。山僧到此。已是口里胶生。未免借古人鼻孔。为诸人别资一路。拈拄杖云。即此见闻非见闻。无余声色可呈君。个中若了全无事。体用何妨分不分。如其不然。又听一颂。且看双放更双收。有底欢声无底愁。一切圣贤如电拂。大千沙界海中沤。
　　上堂。声前句格外机。无得无失。无是无非。无孔由来是铁锤。且道是什么时节。有什么事。试举看。僧问风穴。语默涉离微。如何通不犯。风穴云。长忆江南三月里。鹧鸪啼处百花香。风穴老汉。与么道。是则得路便行。到手便用。依旧未出得语默离微在。若是仰山即不然。忽有人问。语默涉离微。如何通不犯。也只向他道。长忆江南三月里。鹧鸪啼处百花香。且道与古人相去多少。若也点检得出。开口不在舌上。其或未然。岂不见妙喜颂云。忽尔出门先见路。才方举足便登船。十成秘诀真堪惜。父子虽亲不可传。虽然妙不可传。更听山僧为诸人。下个注脚。僧问语默涉离微。如何通不犯。错。答云。长忆江南三月里。鹧鸪啼处百花香。普。汝等诸人。能於遮两句下。承当得去。一大藏教。与一千七百则。陈烂葛藤。不消咳[口*敕]一声。一笔勾下。更若不然。听取一颂。脱然语默去离微。觌面持来付与谁。荷叶团团团似镜。菱角尖尖尖似锥。
　　上堂。巇崄中平实。平实处誵讹。觌面承当得去。元来用处不多。僧问首山。如何是佛法大意。山云楚王城畔汝水东流。汝等诸人。能於未开口以前。见得遮老汉。函盖乾坤句。随波逐浪句。截断众流句。一笔勾下。便见慈明道宜阳秀水。南岳石桥。杨岐道筠阳九岫萍实。杨岐一印印定。如印印泥。如印印水。如印印空。毫发不移。以至僧问。如何是佛。新妇骑驴阿翁牵。如何是祖师西来意。风吹日炙。学人乍到宝山。空手回时如何。家家门前火把子。谓之家贫难办素食。事忙弗及艹书。只如僧问赵州。狗子还有佛性也无。州云无。如何是祖师西来意。庭前柏树子。僧问云门。如何是佛。乾屎橛。僧问洞山。如何是佛。麻三斤。且道相去多少。还缁素得出么。须知道千句万句。只是一句。百千万亿句。终无第二句。还信得及么。更听一颂。暑往寒来春复秋。夕阳西去水东流。茫茫宇宙人无数。那个亲曾到地头。
　　上堂。解语非干舌。能言不是声。既不是声。毕竟是个什么。若也已知。不在忉怛。其或不然。试听举看。僧问汾阳。如何是祖师西来意。汾阳答云。青绢扇子足风凉。敢问诸人。且道与赵州柏树子话。相去多少。若能於此拣辨得出。便见二大老。一等垂慈。不觉舌头拖地。若也明辨不出。青绢扇子足风凉。不妨拈来顿在面前。东咬西咬。东啮西啮。忽然於没滋没味处。蹉口咬着。便见尽大地风飒飒地。便知十智同真。真同十智。以至临济四料拣。四宾主。四照用。三玄三要。总不离遮一着子。便可转天关回地轴。申出三头六臂。着光明衣。说报身佛。着清净衣。说法身佛。且道千百亿化身。着什么衣。苟或不然。且听一颂。当阳拈起足清风。似月团团样不同。腊月也知无用处。暑天消得打蚊虫。
　　上堂。上无敌。下无比。拟议思量。剑去久矣。见得亲。用得到。信手拈来。又却恰好。僧问慈明。如何是佛。水出高原。只遮一句。一大藏教说不到。十大论师翻不出。六代祖师提不起。天下老和尚嚼不碎。是汝诸人。还知落处么。眼里耳里鼻里。闻底见底说底。一时拈却。莫有道得底么。若也道得。三世诸佛。只是西天老比丘。六代祖师。在你鼻尖上。天下老和尚。唤来洗脚。岂不见沩山秀和尚颂云。冲断云根泻出来。泠泠千古下崔嵬。未知的的朝宗意。更听春深动地雷。是汝诸人。还明得的的朝宗之意也无。莫是冲断云根泻出来。泠泠千古下崔嵬么。或若未然。更听春深动地雷。山僧到遮里。已是口哑舌秃谩。借古诗一首。为诸人颂出。穿云迸石不辞劳。大底还他出处高。溪磵岂能留得住。终归大海作波涛。
　　上堂。步行骑水牛。空手把锄头。人从桥上过。桥流水不流。一理足。万事周。一尘起。大地收。机先别有活路。开口不在舌头。复有什么人。同明如是事。试举看。僧问杨岐。如何是佛。答云三脚驴子弄蹄行。仰山道。日午打三更。要见仰山即易。要见杨岐即难。要见杨岐即易。要会三脚驴子弄蹄行即难。会得三脚驴子弄蹄行。更有步行骑水牛。空手把锄头。人从桥上过。桥流水不流在。是汝诸人。且道与三脚驴子弄蹄行。相去多少。还辨明得出么。脱或未然。更听一颂。老杜风前得句时。等闲开口便成诗。就中一着没巴鼻。却把驴儿当马骑。
　　上堂。动即影现。觉即氷生。见闻俱尽。视听如盲。有么。试举看。青原思和尚。问六祖。作何所务。即不落阶级。才有所重。便成窠臼。祖云汝曾作什么来。倒借一问。原云圣谛亦不为。谁与么道。祖云落何阶级。惯得其便。原云圣谛尚不为。落何阶级。特地一场愁。祖云如是如是。善自护持。伎俩已尽。生佛未具。世界未立。以前田地。细入邻虚。大包无外。间不容发。只贵直下承当。领个现成受用。只个领字。已是多了也。莫教动着纤尘。便见堆山积岳。所以古人道。至道无难。惟嫌拣择。但莫憎爱。洞然明白。是汝诸人。还得明白也未。脱或不然。听取一颂。一掬澄潭镜样磨。无风何必自生波。转身纵不离初际。仔细看来较几何。
　　上堂。本无位次。不涉安排。泯然自尽。一种平怀。黑山下鬼窟里。则且置。见闻外。声色先。试举看。药山在石头会下坐次。石头问云。子作个什么。答云一物也不为。石头云。与么则闲坐也。药云闲坐即为也。石头云。子道不为。又不为个什么。云千圣亦不识。石头乃作偈赞云。从来共住不知名。任运相将只么行。自古圣贤犹不识。造次凡流岂可明。药山父子。可谓针芥相投。不间毫发。又如两镜相照。不留影迹。是则固是。未免丧我儿孙。当时见他道一物也不为。便与劈脊痛棒。今日门风未到如此。与么则闲坐也。又却不妨软顽。闲坐即为也。抬脚不起。子道不为。又不为个什么。泥里洗土。千圣亦不识。元来只在遮里。只如药山道。一物也不为。且道在什么处。安身立命。石头道。与么则闲坐也。且道还有计较处也无。若向遮里。检点得出。许你於佛法。有个入处。若也检点不出。岂不见五祖演和尚颂云。任运不知名。轻轻着眼听。水上青青绿。元来是浮萍。大小五祖。只在背后叉手。仰山即不然。试听一颂。平常闲坐与闲行。岭上无心云片生。照镜俱亡人不立。依前日午打三更。
