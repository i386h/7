<!-- { "loadSidebar": true } -->
　　上堂。世尊拈花。迦叶微笑。达磨九年面壁。二祖立雪齐腰。所谓以器传器如印印空。过此以往。且道还有恁么人。发明如是事么。试举看。马祖一日示众曰。汝等各信自心是佛。此心即是佛心。又曰。心外无别佛。佛外无别心。不取善不舍恶。净秽二边。俱不依怙。达罪性空。念念不可得。无自性故。故三界惟心。森罗万象。一法之所印。凡所见色。即是见心。心不自心。因色故有。汝但随时言说。即事即理。都无所碍。菩提道果。亦复如是。於心所生。即名曰色。知色空故。生即不生。若了此意。乃可随时着衣吃饭。长养圣胎。任运过时。更有何事。马簸箕与么说话。可谓倾尽自己心。笑破他人口。说个心。已是强立名字。更说此心即是佛心。所谓头上安头。带累后代儿孙。迷头认影。至今无有了日。既知心外无别佛。佛外无别心。当知无亦本无。无亦不立。到遮个田地。方可谓万象森罗。一法之所印。见色便见心。汝等诸人。即今各各见山见水。见明见暗。一一分晓。一一明白。自家本心。还得亲见也无。若也未见。岂不闻。释迦老子道。明还明。暗还暗。碍还墙壁。通还虚空。不汝还者。非汝而谁。非汝而谁。即汝心也。心不自心。故不可见。既不可见。汝但随时言说。即事即理。都无所碍。菩提道果。烦恼无明。但有其名。都无实义。所以道。心生则种种法生。於心所生。即名为色。知色空故。生即不生。生既不生。当恁么时。唤作色即是。心即是。佛即是。更讨甚么心。觅什么佛。所以妙喜颂云。即心即佛莫妄求。非佛非心休别讨。红炉焰上雪花飞。一点清凉除热恼。且道红炉焰上雪花飞。正恁么时。是什么境界。还有佛可求。心可觅么。更听山僧一颂。语默俱忘非是非。圣凡情尽绝玄微。穿花蛱蝶深深见。点水蜻蜓款款飞。
　　上堂。言发非声。色前不物。当机觌面全提。岂在拈槌竖拂。山河大地。不碍眼光。万象森罗。形端影直。有么。试举看。马祖与百丈行次。相将草里辊。见野鸭子飞过。切忌随声逐色。马祖云是什么。千圣莫能名。百丈云野鸭子。错认话头。马祖云甚处去也。明月芦花两岸秋。百丈云飞去也。夕阳西去水东流。马祖回搊百丈鼻头。果然落草。百丈作忍痛声。遮禽兽。马祖云又道飞过去。误赚人家男女。百丈有省。笑杀傍观。马祖寻常道。凡所见色便见心。心不自心。因色故有。色即是心。心即是色。色本非色。心即无心。无心而心。全心即佛。非色而色。全色即心。马祖与百丈行次。见野鸭子飞过去。大地山河。全体独露。马祖曲尽老婆心。与百丈当阳指出道。是什么。百丈云野鸭子。蹉过了也。马祖又与随后一拶道。在什么处。百丈云飞过去。依旧不知归。马祖到这里。未免伤盐伤醋。将百丈鼻头一搊。百丈忍痛作声。牵得回来。堪作甚么。竖起拂云。汝等诸人。还见野鸭子么。放下拂。如今在什么处。是汝诸人。能於此扫破迷云。豁开慧日。便见马祖与百丈败阙不少。非但见得马祖与百丈败阙。便见山谷道人。见晦堂论此道。晦堂云。论语中有吾无隐乎尔一句。学士试解说看。山谷尽平生伎俩。千说万说。只是不契晦堂意。山谷到遮里不奈何。请益晦堂。晦堂云。学士久久自会。一日相与游山。忽闻桂花香。晦堂遂问山谷云。什么香。山谷云桂花香。晦堂随后云。吾无隐乎尔。山谷於此豁然契悟。虽然。鼻孔未免落在晦堂手里。且道与马祖搊百丈鼻头。相去多少。百丈见处。与山谷道人见处。是同是别。汝等诸人。若向遮里缁素得出。许你具参学眼。无垢状元。见妙喜。与妙喜论正心诚意。致知格物。妙喜曰。状元只知格物。不知物格。无垢曰。如何是物格。妙喜曰。唐明皇幸蜀。斩画像。其人在陕西头落。无垢闻如此道。转见茫然。因如厕有省。乃有颂子云。子韶格物。妙喜物格。元来一贯。两个五百。汝等诸人。到遮里。要会格物则易。要会物格则难。见得物格。也未免被山僧拂子。串却鼻孔。拂子且置。野鸭子即今在什么处。听取一颂。那下飞来水面浮。却来遮里问踪由。只因回首不知处。一捏通身冷汗流。
　　上堂。语是谤。默是诳。语默向上事。毕竟如何近傍。试举看。百丈再参马祖。即日恭惟。马祖竖起拂子。尊候万福。百丈云。即此用离此用。强生分别。马祖挂拂子於旧处。依旧孟春犹寒。马祖却问百丈。汝以后开两片皮。将何为人。不可别更有也。百丈亦竖起拂子。好儿终不使爷钱。祖云即此用离此用。毫发无差。百丈挂拂子於旧处。总离遮里不得。马祖震威一喝。丑举止。百丈於此大悟。直得三日耳聋。真个么。往往尽道於喝下大悟。殊不知。阿魏无真。水银无假。自古自今。天下老和尚。青黄不辨。菽麦不分。独有雪窦较些子。道。大冶精金应无变色。老汾阳颂云。偶因无事侍师前。师指绳床角上悬。举放却归本位立。分明一喝至今传。顺朱填墨。不是作家。真净文和尚颂云。客情步步随人转。有大威光不能见。突然一喝双耳聋。那咤眼开黄蘖面。大力量人。语默里转却。妙喜颂云。马驹脚下丧家风。四海从今信息通。烈焰堆中捞得月。巍巍独坐大雄峰。说道理则不无。要见马祖百丈。大远在。兄弟若欲承当个事。如隔墙见角。便知是牛。隔山见烟。便知是火。又如奔流度刃。疾焰过风。眨得眼来。剑去久矣。百丈当时。才见其竖起拂子。便折作两段。尤较些子。无端问个即此用离此用。鼻绳便落在他手里了也。便被他横拈倒拽。至於震威一喝。却道我当时大悟。直得耳聋三日。也大屈哉。还识羞耻么。山僧到遮里。路见不平。令人刬削。只是寡不敌众。未免随后也与一颂。一喝当头雷电奔。人闻说亦暗消魂。看来何止聋三日。直到如今海岳昏。
　　上堂。寰中日月。量外乾坤。举起也。千差万别。放下也。不立纤尘。试举看。百丈凡参次。有一老人。随众听法。一日众退。老人不退。丈乃问云。面前何人。老云非人也。於过去迦叶佛时。曾住此山。因学人问。大修行底人。还落因果也无。某甲对云。不落因果。五百生堕野狐身。今请和尚。代一转语。贵脱野狐身。遂问。大修行底人。还落因果也无。丈云不昧因果。老人於言下大悟。作礼云。某甲已脱野狐身。住在山后岩下。乞依亡僧例。丈令维那白众。食后送亡僧。食后丈自领众。至山后岩下。挑出死野狐。乃依法火葬。至晚上堂。举前事。黄蘗便问。古人错答一转语。五百生堕野狐。转转不错。合作个什么。丈云近前来。蘗近前。打丈一掌。丈拍手笑云。将谓胡须赤。更有赤须胡。司马头陀。举前话问沩山。山撼门扇三下。汝等诸人。能於沩山撼门扇处。见得彻去。即知五百生前百丈。即是五百生后野狐。五百生后野狐。即是五百生前百丈。要会不落因果么。拍左膝云。遮里是。要会不昧因果么。拍右膝云。遮里是。其或未然。且更为诸人。重下注脚。百丈凡参次。常有一老人。随众听法。冷地看人长短。一日众退。老人不退。不是好心。丈问云。面前何人。勾贼破家。老人云非人也。莫是野狐么。於过去迦叶佛时。曾住此山。且莫说梦。因学人问。大修行底人。还落因果也无。答云不落因果。错。五百生。堕野狐身。即今是第几生。请和尚代一转语。贵脱野狐身。为甚却作人言。遂问大修行底人。还落因果也无。答云不昧因果。错。老人於言下大悟。作礼云。某甲脱野狐身。且信一半。住在山后岩下。敢告和尚。乞依亡僧津送。熟处难忘。丈令维那白众。食后送亡僧。斋后丈躬自岩下指出一死野狐。依法火葬。至晚上堂。举前事。明破即不堪。蘗便问。古人错答一转语。五百生堕野狐。转转不错。作个什么。大虫元是虎。丈云近前来。将谓别有伎俩。蘗近前打一掌。惯捋虎须。百丈拍手笑云。将谓胡须赤。更有赤须胡。焦砖打着连底冻。后司马头陀。举问沩山。山撼门扇三下。遮野狐精。后来法昌遇和尚道。虽则野狐脱去。其奈吐下涎沫。至今无人打屏。法昌与么道。转见狼藉。敢问诸人。不落因果。为甚堕野狐。错。不昧因果。为甚脱野狐。错。直饶道得。落处分明。未出野狐窠窟在。错。法昌当时若见。先与拈出雪峰古镜。教伊转不得。次与拈出紫胡狗子。为伊断却性命。也是强说道理。岂不见后百丈政禅师颂云。画师画地狱。画出百千般。驻笔从头看。特地骨毛寒。还觉顶门重么。遮个公案。邪解者多。错会者不少。如今有一种。义学沙门。唤遮个作差别智涅盘心。我且问你。逐日风动尘起。夜暗昼明。与遮个是同是别。山僧辄随己见。亦成一颂。南山云起北山云。上界钟声下界闻。遥望众僧行道处。天香桂子落纷纷。
　　上堂。发越眹兆。未形消息。提持佛祖。未行号令。虚空斫额。万象拱听。且道是什么时。有恁么事。试举看。黄蘗断际禅师。示众云。汝等诸人。尽是噇酒糟汉。恁么行脚。何处有今日。还知大唐国里。无禅师么。时有僧出云。只如诸方匡徒领众。又作么生。蘗云不道无禅。只是无师。遮老汉。三百六十骨节。八万四千毛窍。一时捏碎。撒在诸人怀里了也。若能於此直下承当得去。可谓坐断报化佛头。不费纤毫气力。傥或当面蹉过。山僧未免矢上加尖。为你重下注脚。汝等诸人。尽是噇酒糟汉。非但汝等诸人。三世佛祖也恁么。恁么行脚。何处有今日。作么生是今日事。还知大唐国里无禅师么。已是无风匝匝波。时有僧出云。只如诸方匡徒领众。又作么生。错。师云不道无禅。只是无师。担板汉。汝等诸人。能於未开口未动舌以前。识得黄蘗。三世佛祖。在你脚底。脱或未然。剑去久矣。岂不见雪窦颂云。凛凛威风不自夸。端居寰宇定龙蛇。大唐天子曾轻触。三度亲遭弄爪牙。大小雪窦。尽力只道得个端居寰海定龙蛇。末后未免转身无路。却被风吹别调。大慧老人颂云。身上着衣方免寒。口边说食终不饱。大唐国里老婆禅。今日为伊注破了。却较些子。仰山效颦。也有一颂。声前一句盖诸方。指出乾坤是大唐。但见皇风成一片。不知何处是封疆。
