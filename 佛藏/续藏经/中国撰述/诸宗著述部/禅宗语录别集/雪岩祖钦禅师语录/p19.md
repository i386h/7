<!-- { "loadSidebar": true } -->
　　昔有一僧。因不自信。遂问石霜云。起灭不停时如何。霜云。一条白练去。冷湫湫地去。古庙里香炉去。又问岩头。头喝云。是谁起灭。此二尊宿。所谓才有所重。便成窠臼。是以活遮僧不得。昨闻大丞相国公。举此公案。撩拨诸山。亦一时盛事也。净慈云。同坑无异土。强费分疎。护国云。在丞相分上。则神通游戏。门外打之绕。某亦有一语。要为遮僧。一刀两段。口未开时。分付了也。
　　如某者。二十年前。亦不自信。钻天掘地。徧求佛法。通宵彻旦。惟被起灭昏沉。交相扰扰。如夙世生冤。无由解脱。虽时时念念。提一个无字。与之[病-丙+斯]捱。终是力不能加。又复多寻方册。博探古今。亦卒无药可疗。忽一日涕流泪下。痛自鞭策曰。从古至今。悟道无数。岂我独无夙种乎。於是奋不顾身。一往直前。将三百六十骨节。与八万四千毛窍。并做一个无字。一提提起。正如一人与万人敌。径欲直趋中军帐里。取将军头。相似。旷劫烦恼。一时现前。只得尽命一挥。忽然起灭昏沉。顿忘所在。身与心。人与境。浑然一片。如银山铁壁。行也如是。坐也如是。饮食起居。悉皆如是。偶一僧问曰。你如此痴狂。作甚么。对曰办道。又问曰。你唤甚么作道。对曰。与我说话是道。又问。你死了烧了。又唤甚么作道。遂不能对。但只茫茫。转加迷闷。竟不觉归僧堂单位下。方始翻身竖起脊梁。面壁而坐。忽然平白。如地陷一般。面前豁开一亮。正如云开月朗。夜暗灯明。森罗万象。法法全彰。般若菩提。尘尘显露。回思从前醒底困底。闹底静底。起底灭底。逐色随声底。至於一切是非得失。喜怒哀乐。移换底。元来尽是现前受用。更非他物。却忆从前。只欲於如上等处。尽力扫除。就海弃浪。良为可笑。自此虚荡荡地。孤迥迥地。常露现前。更无丝毫动相。当时只不合执定此见。返为所见所知。一碍碍住。每於白日。虚闲廓忘知见处。中夜睡着。泯无梦想时。打作两橛。刬地又透不过。既透不过。则生死岸头。便是样子。从上宗门中。一言半句。万别千差。有意味可以啖啄者。一一排遣得下。无意味难於下口者。又却吞吐不得。则他日异时。何以宏宗树教。於是昼而思。夜而咏。行而看。坐而提。如是孜孜兀兀。或进或退。若存若亡者。又阅十载。一日在太白五凤楼前。纵步。举首见一株古柏。触着面前。向来所得。和胸中凝滞。尽底脱去。如在万重荆棘丛中。一跳出在白日青天之外。打一转。相似。更无纤毫勾绊所是。从前有见无见。世出世间。了不了法。一时消荡。净尽无余。一千七百则。闲家泼具。当甚碗脱丘。何处更留一丝头。知见解会。徤行困坐。吃饭着衣。只是一个平常无事人耳。
　　今时诸方。往往不本元由。多只认目前声色。弄个业识团子。接耳交头。商量传受。以当参学。古人一时垂慈方便。将楷定规模。依样着语批判。谓之明大法。自己脚根下。一片田地。依旧黑洞洞。不知着落。殊不知。从上以来。正按傍提之要。全生全杀之机。如大车轮。如大火聚。拶着便转。触着便烧。那有你拟议亲近处。纵饶具奔波度刃底眼。向三千里外提持。亦未可几其万一。岂宜以实法定相。斗钉苟合。误赚后人。瞎将来眼。是致佛祖正传不传之秘。流为世俗口耳之学。实证实悟。教外之旨。指为表显门庭之说。吁惜哉。

　　王潜斋

　　窃谓。吾释之道。从古以坠。非假至尊至贵。翼而扶之。则或不自立。是故迦文诞生兜率。示现王宫。至於成道转法轮。则曰。吾佛法。付嘱国王大臣。为之外护。所以广被西乾。远流东土。绵绵二千余载。而未泯者。实外护之赐也。惟近世以来。时当末运。宗社浇漓。虽王臣外护。不减伊昔。而联芳续焰。大耻先贤。夫圆其顶。方其袍。但知从事乎鄙陋猥屑。殊不原夫吾道之始终。道也者。弥纶乎三界。统御乎大千。天地日月。阴阳造化。风雨晦明。未始不一一即此道。而囊槖之。虚而异。为圣为贤。为愚为蒙。为昆虫。为禽兽。凝而分。为山为岳。为江为海。为竹树为艹菜。以至生死兴亡。迁流代谢。是皆根於之道。翕张而已矣。然则道之为道。果何物也。即羲画未着以前之易耳。易之为体。果何寓也。即乾坤未位以前之理耳。理之为用。果何归也。即万物未化以前之性耳。性之为性。荡荡乎周行。巍巍乎不动。亘十世。穷十虚。而不见其大。返一念。逆一尘。而不见其小。以释而言。曰正法眼。曰大圆觉。曰毗卢印。通而变之。即赵州柏树子。云门乾屎橛。德山棒。临济喝。卷而为玄关。为金锁。舒而为万别。为千差。以儒而言。曰皇极。曰中庸。曰大学。会而归之。即孔氏之忠恕。孟氏之浩然。回也愚。曾子唯。着而为诗书。为礼乐。列而为三纲。为五常。由是而观。儒之与释。道之所在固一。惟其化异。而制不同耳。何哉。是由释之教。以慈忍为化。以戒定为制。故夫人也。或得玩而视之。近而易之。儒之教。以诚明为化。以刑责为制。故夫人也。崇而尚之。仰而畏之。仰而畏。则惧生焉。近而易。则慢生焉。今夫人也。果曰我慢。则其逸俗绝尘。清冷之士。扫踪灭迹。甘与流光俱化。曾何世相之有哉。故曰。不假王臣外护。而翼扶之。则或不自立。果不自立。则彼托形借服。混淆之辈。泛滥法门。又安知吾怀袖中。确有可崇可尚。可仰可畏可惧之道也哉。
　　窃谓。佛法至要。本乎明心。心欲洞明。贵乎息见。见乎不息则邪正交错。心乎不明。则真妄交驰。苟息矣苟明矣。真与妄俱空。邪与正不立。直下儱儱侗侗。颟颟顸顸。如三家村里田舍翁。无丝毫知见。罗网胸襟。无丝毫声色。笼罩耳目。到恁么处。依旧七颠八倒。逆顺纵横。左之右之。无在不在。始可谓之心明矣见息矣。妄与邪。不能干矣。正与直。不必顾矣。更须拨转向上关棙。和底一时翻却。申出三头六臂。於无凑泊处。别开正眼。亦未可称为本分参学。
　　兹者仰荷不鄙。以倾盖一见间。示以入道因缘。且谓於语默提撕不及处。忽然豁尔现前。此正妙喜所谓。爆地断时消息也。有以见台座。於脚跟下。彻证父母未生以前面目。谛且当。深且远矣。但又举。昔有一僧。称台座。慧有余而定不足。台座亦已甚。肯其说。然此僧好与三十拄杖。何故。盖为不曾有本参中事。返於净无瑕颣处。添一重翳膜。遂误台座。直至于今。剔拨不下。所以语某曰。我被遮一件事。碍在胸中。久矣。以某见之。何碍之有。但不合当初於豁然现前时。一认认着。如今於泯然无知处。一忘忘却。是致明暗交争。是非交夺。朕兆未彰以前消息。截作两段。不得自由自在。殊不知森罗万象。明暗色空。烦恼菩提。智慧解脱。通贯是个大圆觉海。欲觅一丝毫根蒂。了不可得。既不可得。则当知教中道。应无所住。而生其心。心既无住。则当会见见之时。见犹离见。见不能及。见既不及。则当思豁然现前之时。此即敲门瓦子。实非堂奥中物。急须扬下。果能扬下。亦不必起扬下之见。若起此见。其病愈增。但只随机应变。任性逍遥。或寄观听於金石丝竹。或全用舍於礼乐诗书。至於升降揖让。游泳推敲。莫不尽从此大圆觉中流出。更无丝毫外来之物。然后佛也心也。见也息也。邪与正也。真与妄也。不待区别。晓然判於明镜中矣。

　　荆溪吴都运书

　　窃观。圣人之道。与如来之道。同一道也。未尝二也。圣人之道。则率性。如来之道。则见性。见性则可以明心。可以成佛。可以度众生。率性。则可以正心。可以修身。可以治国平天下。虽率与见异。而性则同也。非独圣人与如来。同此一性。自曾子子思孟轲以降。至于近世伊洛晦庵水心筼[腮-田+匆]。及荆溪安抚都运侍郎。正脉绵绵。接踵而臻圣人之域。莫不同此性也。
　　西天唐土三十五祖。与德山临济至于近代妙喜应庵。或下世间有作者而出。发扬佛祖不传之秘。於言句之外。是亦同此性也。此性既同。则此道亦同。此道既同。则百家诸儒之书与五千大藏之文。同一舌也。是故圣人曰。吾道一以贯之。如来亦曰。十方世界中。惟有一乘法。然此一乘之法。与一贯之道。即此性。此性即此法。此法即此道。道也。法也。性也。名异体同。其为体也。天包无外。细入秋毫。迎之而不见。弃之而常在。天地依此而立。日月依此而明。圣人依此而设教。如来依此而示现。即儒所谓皇极。无极。大极。释所谓。本地风光。本来面目。本生父母。是也。
　　仰惟安抚都运荆溪侍郎当代道学宗主。清镇台藩。政传中外。辟学校。明仁义。安巨室。宽小民。实谓尽此正心诚意之道。行且力矣。以一身。为金口木舌。化湖湘。为洙泗矣。独释氏之宗。索然坠地。犹未获尽此心。为此道盟至耳。愿於正三纲。修五常之暇。略移一瞬。以照释氏之宗。则见圣人之道。与如来之道。同一揆矣。或谓释氏之宗。多迂阔。多虚无。非迂阔也。非虚无也。盖此本来面目。本地风光。与夫大极皇极。浩浩然。荡荡然。不可得而形容。不可得而拟议。故其立言也。多旷达。寓理也。多幽潜。即幽潜。以见其妙。杲如白昼之明。即旷达。以见其微端。如眉睫之近。其理之幽潜。言之旷达。莫不发越乎此心之中。未常隐也。故圣人曰。以我为隐乎。吾无隐乎尔。如来亦曰。法法不隐藏。古今常独露。但此义。虽至近至易。而非世间聪明利智之。所能达。是须脱去一切情尘解路。至胸中一寸之地。廓若太虚之广。则此义。洞然明矣。而亦便知森罗万象。昆虫草木。即此义。喜怒哀乐。折旋俯仰。即此义。此义既明。则百家诸儒之书。五千大藏之教。未抵一个之字。
　　昔李翱相公。见药山。以云在青天水在瓶。明此义。无尽居士见兜率。於夜半。触翻泉钵。证此义。山谷道人见晦堂。闻桂香。符此义。无垢状元见妙喜。听蛙声。契此义。与夫从上道学诸巨儒。莫不尽与释氏游。而相与握手于至妙至玄之表。近世虽无大颠妙喜辈。可敬而尚之。
　　惟台座揭日月之大明。悬古今之至鉴。烛於混元未判之先。则见圣人之道。与如来之道。同一揆也。明矣。
　　荆溪吴都运书
