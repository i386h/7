<!-- { "loadSidebar": true } -->
　　你辈初机晚进。何不趂身强力健。打教彻去。这里孤峰绝顶。炉韛之所。丛林温暖。百事现成。香积供养殊胜。若不向这里。打教彻去。可谓孤负佛祖。孤负檀信。孤负师友。孤负自己。一朝不恰好。打个手蹉脚跌。自己若不明白。粒米茎齑。悉用牵犁拽杷。偿他始得。岂不见。夏间许多亡僧。各各烧作一堆灰。送在三塔里了。如今在甚处。安身立命。还知么。若也不知。岂不是死不知去处。谓之死大。即今眼眨眨地。在这里。问个父母未生前面目。开口不得。岂不是生不知来处。谓之生大。灼然生死事大。须是把当一件无大至大底大事。竖起生铁脊梁。讨教明白始得。十二时中。莫杂用心。莫只悠悠漾漾。虚度时光。须是打教成一片始得。须是这一念子。无丝毫间断始得。古者尚道。看经看教。是杂用心。何况你白日起来。只了逐东逐西。七上八下。为人事役役者哉。古者又道。参禅学道。是杂用心。参禅学道。既是杂用心。却教你向那里用心。喝一喝。含元殿里。何须更问长安。自是你一念驰求不歇。弃了现成活计。却欲登天入地。别讨生涯。别求佛法。所以做尽伎俩。受尽辛勤。转加颠倒。若能直下顿歇驰求一念。则万法当体寂灭。万法依旧炽然。行也得坐也得。着衣吃饭。不是别人。山青水绿。夜暗昼明。昏沉散乱。生死涅盘。总是自家。纵横游戏。得大自在法门。无一法可弃。无一法可取。佛与众生。俱是假名。殊无实义。虽然你又须是己眼自开。冷地一笑。知道元在自己屋舍中。当轩大坐始得。若只逐旋扶篱摸壁。傍人门户。又是认驴鞍桥。作阿爷下颔。则没交涉矣。如适来为兄弟举话。有一人半人。开口不识语路。踏步不知高低。要登主人堂。入主人室。也恐未得在。如今大事为你不得。小事各自知当。彼此不须败阙。牌且纳还上方。
　　僧问。少林首传二祖。五叶芬芳。葱岭单提只履。千灯续焰。门庭虽有五家。般若同归地位。如何是五家宗旨。答云。有口只堪吃饭。进云。若不借问。怎达本源。答云。未敢相许。进云。如何是沩仰宗。答云父慈子孝。进云。如何是临济宗。答云迅雷不及掩耳。进云如何是曹洞宗。答云三更不借夜明帘。进云如何是云门宗。答云体露金风。进云如何是法眼宗。答云山自青水自绿。进云五家宗派蒙师指。向上宗乘事若何。答云头顶天脚踏地。进云今日座元禅师。为众普说。还有为人处也无。答云你面皮厚多少。进云但得雪消去。自然春到来。礼拜归众。
　　师乃竖起拂子云。这一队太平奸贼。割据一统乾坤。有殃害平人之恶。被拂子一时擒下。缚作一束。号令在这里了也。还见么。若也未见。待与从头点过。以拂子击一下。三玄三要。又击一下。五位君臣。又击一下。一镞破三关。分明箭后路。又击一下。三界惟心。万法惟识。又击一下。丝来线去。明暗相投。既是赃证。一一分明。如今却作么生结绝。连击两下。
　　乃云。佛法无人说。虽慧不能了。只如诸方老宿。匡徒领众。三百五百一千。浩浩地。击动牛皮鼓。摆动牛尾巴。又岂是无说。又如尽大地人。着衣免寒。吃饭免饥。更要了个什么。又何待你板头下。一个黄面汉子。搀匙乱筯。摇唇鼓舌。作什么。虽然你毕竟唤什么作佛。又唤什么作法。了与不了。又作么生。忽若有个生铁铸就底汉。捩转面皮。喝散大众。掀倒禅床。岂不庆快平生。话行天下。若是邯郸学唐步。放过也恐未得在。有么有么。
　　现前诸尊上。既是袖里藏锋。冷观败阙。莫怪向净洁地上。撮些子沙土。撒在你后生晚进眼里去也。
　　山河大地。明暗色空。岂不是佛是法。风动尘起。鸦鸣鹊噪。岂不是佛是法。四时代谢。万物荣枯。天晴日头出。雨落地下湿。岂不是佛是法。以至真如般若。菩提涅盘。无明烦恼。妄想颠倒。行住坐卧。折旋俯仰。岂不是佛是法。这个是诸方丛林中。学得底家常茶饭。有什么交涉。既无交涉。又莫是泥龛塑像。黄卷赤轴。是佛是法么。又莫是即心非心。亦有亦无。半合半开。是佛是法么。又莫是麻三斤。乾屎橛。庭前栢树子。是佛是法么。又莫是观世音。将钱买胡饼。放下手元来是馒头。虾蟆[跳-兆+孛]跳上天。蚯蚓蓦过东海。是佛是法么。又莫是尽一千七百则。主宾互换。生杀之机。与一大藏。五时八教。权实之旨。是佛是法么。这个又是诸方老冻脓。呕出底野狐涎唾。又有什么交涉。既无交涉。又莫是即今口吧吧地。与眼眨眨地。是佛是法么。这个唤作鼓无明袋。弄粥饭气。没交涉中。更没交涉。既无交涉。毕竟佛法二字。却教甚么人说。又教甚么处了。喝一喝。若是师子。便合翻身。韩卢一任逐块。所以道。赤肉团上。壁立万仞。只此灵锋。阿谁敢拟。亦能杀人。亦能活人。奴呼菩萨。婢视声闻。释迦老子。只好提瓶挈水。达磨大师。洗脚也未有分。据生死海。为大解脱游戏之场。灭佛祖灯。如彼梦幻空花之影。无去无来。无得无失。无古无今。无他无自。空牢牢。活泼泼。净裸裸。赤洒洒。没可把。明明向你道。没可把。因什么十个五双。动是扶篱摸壁。无自由分。又如驼一个汉子。在肩上立地了。行一步子。也放手脚不得。你若恁么地。便有驼起。不驼起时。一动一静。未免将自己日用。打作两橛。要见寤寐一如。生死无间。不可得矣。十二时中。便未免有一半佛法。一半世法。互相取舍。无有是处。又於声色堆里。逆顺门头。有个闻底见底。有个是底非底。又有个不闻不见。不是不非底。夹截自己受用之地。要打成一片。不可得矣。只这打成一片底说话。往往多是错会了也。将谓面前有一物在。这里。教你着功用力了。打成一片。殊不知。你但忘知忘觉。绝见绝闻。自然成一片矣。却就这里。纵横游戏。七出八没。发大机显大用。则从上若佛若祖。与尽大地人。赤穷性命。总在这漫天网子里了也。有时把定。教你住也得。有时放行。教你去也得。有时教你生也得。有时教你死也得。有时向你。道是道非也得。有时向你。道有道无也得。以至脱间漏架。换斗移星。指南作北。总不离这一着子。
　　你如今不到这田地。盖谓是你情生智隔。想变体殊。弃了自己成现。泼天活业。却欲向见闻声色之内。佥疆立界。自狭自小。稍有越界侵疆。便见契券不明。作主不得。从上若佛若祖。与父翁。递代相承底。盖古今天地。榛荒草秽。是谓可怜悯者。钦上座到此索性不惮劳苦。与你把手。耕翻到底。喝一喝云。只这是。古今天地。只这是。古今日月。只这是。从上佛祖。只这是。父翁契券。只这是。自己活业。只这是。无明种子。只这是。榛莽交参。只这是。稻香果熟。能於一喝未施。一念未生。一尘未立以前。一踏踏着。万象森罗。一时拱手。更说什么。四至分明。业归本主。直得尽大千剎海。百亿乾坤。是上座自己。穷旷大劫。百亿佛祖。是上座儿孙。以至变桑田为沧海。缩万世为一时。法尔如然。初无奇特。你若不到这个田地。何以谓之明大法。透古今。又何以辨龙蛇。擒虎兕。你若不具杀人不眨眼底气槩。便未免被五蕴四大。牵入阴界中去也。又其不然。今日三。明日四。寒一上。热一上。信一半。疑一半。安有成办底时节。安有到家底消息。你须是奋不顾身。一往直入。百万军中。直取颜良一个头子。号令天下始得。你若只猥猥毸毸。殃殃祥祥。东寻西讨。觑地觅针。又济得什么事。纵饶你忽然看得一句子透。欢喜一上子。从头举来一看。将谓都是了也。逗到明朝后日。莫教筑着一句子。透不过。待从头举来一照。又都不是了也。又听你向这里。东咬西嚼颂古内合。颂古内参。碧岩集上检。耳朵头听。肚皮里卜。忽然卜着。又透得这一句子。又欢喜一上子。又将谓都是了也。忽然不恰好。被个没意智汉。将手向你面前划一划。又透不得。又印都不是了也。无他。盖为你疑团不破。一向只在情意识内走。逗到意路不行处。顿在面前。如银山铁壁。横也没奈何。竖也没奈何。你到这里。须是倒退一步。一翻翻转。扬在背后始得。你若逐旋挨。逐旋拶。逐旋穿。逐旋凿。直饶你讨得些子罅缝。争奈银山铁壁。只在你面前。消化不得。
　　你又不见。白云端和尚道。从上留下一言半句。未透者。如银山铁壁。及乎透了。元来自己。便是银山铁壁。且道白云道底是。钦上座道底是。你若向这里觑得透。一千七百则。闲家泼具。如贯珠轮。一时被你拨在后面了也。其或不然。未免银山铁壁。只在你面前。消化不得。正恁么时。那个是上座自己。喝一喝。剑去久矣。
　　改旦令辰。同列两序。合山尊众。各各道体。起居万福。某夏间误蒙方丈俾令挂牌。甚愧才踈。殊不称职。前月二十日。再为初机。举话一次。复随后忉怛一上。本拟送牌纳还了。在冬节告闲。兹因主人未归。今日是初一。似觉堂中冷淡。不免出来。做个热閧。惟是天寒。牵率大众。不胜战汗。有个四句颂。寤寐一如。举似大众。面前明暗两忘时。莽荡乾坤都不知。到此若生毫发见。依前越国又依稀。
　　湖州报恩普说。三十三州七十僧。驴腮马额得人憎。诸方若具罗龙手。今日无因到净明。此是应庵老祖。开了这般口。至今合不得。报恩今日道。八十余人十七州。相看尽是恶冤雠。诸方有道不肯学。来共山僧作对头。今日到这里。有口却无开处。未免向壁角落头。拈起一柄折颈刀子。度与诸人。所贵向情识未动以前。一刀两段。便见着衣吃饭。不是别人。鹊噪鸦鸣。初非外物。设或信根迟钝。三搭不回。自是你宿无灵种。也怪雪岩不得。
