<!-- { "loadSidebar": true } -->
　　上堂。金不博金。水不洗水。啐啄同时。剑去久矣。且道是什么人。发明如是事。试举看。达磨大师。自西天竺国。而至金陵。见梁武帝。帝问曰。如何是圣谛第一义。达磨答云廓然无圣。武帝曰对朕者谁。磨云不识。帝不契。达磨因此折芦渡江。至魏。后武帝举问志公。公曰陛下识此人否。曰不识。志云。此是观音大士传佛心印。帝曰。当遣使去诏。志公曰。莫道陛下。合国人追他亦不回。达磨与武帝。一挨一拶。如两镜相照。间不容发。无端被志公。向明镜上。彩画。虚空。翻成瑕翳。武帝问云。如何是圣谛第一义。当时教法盛行。教家有真俗二谛之说。第一义即真谛也。达磨云。廓然无圣。且道是为武帝说。答他语。毕竟廓然无圣。理作么生。圣谛第一义。义何所宗。兄弟到遮里。也须是着些子眼脑。揣摩始得。往往尽道。武帝被达磨当面热瞒。殊不知。武帝自是个作家君王。到他面前。一点子也用不着。你看。他才被达磨道个廓然无圣。随口便问。对朕者谁。好兄弟。遮一句子大亲切。达磨到遮里。未免露出本来面目。道个不识。武帝不契。又是放开漫天铁网了也。只如折芦渡江至魏。且道。出得梁朝天地也无。帝后举问志公。也要此话大行。志公云。陛下识此人否。臂肘不向外曲。帝云。不识。达磨元来犹在。志云此是观音大士。传佛心宗。和声便好一时屏出。帝云。当遣使诏。能纵能夺。能杀能活。公云。莫道陛下。合国人去。他亦不回。若回堪作什么。此是祖师门下。第一个话头。颂者拈者。自古及今。不知多少。未免尽道武帝蹉过达磨。诚谓刁刀相似。鱼鲁参差。一箭寻常落一雕。更加一箭已相饶。直归少室峰前坐。梁主休云更去招。此是白云端和尚颂。今时兄弟将谓一箭寻常落一雕。是颂廓然无圣。更加一箭已相饶。是颂不识。若如是。又是个识情计较。讨什么白云端和尚也。末后却道。直归少室峰前坐。梁主休云更去招。又只是寻常世俗之话。大凡宗门下语言。不说体便说用。不说事便说理。却如何只恁么说。若向遮两句下。亲见白云和尚。方知道遮两句。一句全体。一句全用。於二中间。事理双全。然后则知。白云与达磨武帝。在杨子江心握手。却在凤凰台上相逢。凤凰台上握手。却在杨子江心相见。雪窦和尚颂云。圣谛廓然。何当辨的。对朕者谁。还云不识。遮四句一时颂了也。为他才地宽阔。又向下面。下个注脚道。因兹暗渡江。岂免生荆棘。遮两句占了多少田地。合国人追不再来。千古万古空相忆。休相忆。清风匝地有何极。要紧是遮一句子。若向遮一句下。透得。一千七百则公案。许你一串穿却。且道遮一句。落在什么处。遮里有祖师么。唤来与老僧洗脚。保宁勇和尚颂云。炼得通红打一锤。周遭无数火星飞。十成好个金刚钻。摊向门前卖与谁。遮四句子。却无你下口处。亦无你计较处。且道落在达磨分上。武帝分上。志公分上。须是参始得。山僧效颦。也有一颂。西来十万路迢迢。智鉴当轩影莫逃。四海浪平龙睡稳。九霄云净鹤飞高。
　　上堂。玉树琼林。宝阶银阙。皓若芦花。恍然明月。直钩垂钓。自有金鳞上钩。地平如掌。依旧七凹八凸。且道是什么人。有如是照用。得如是心髓。了如是因缘。试举看。二祖神光於少林初参达磨。时天大雪。神光坚立雪中不动。迟明积雪齐腰。可谓是埋没天地。孤负自己。达磨闵而问曰。汝久立雪中。当求何事。已是和赃捉败。光悲泣曰。愿和尚慈悲。开甘露门。广度群品。若不折芦渡江。几被梁主毒手。磨曰。诸佛无上妙道。旷劫精勤。能行难行。能忍难忍。岂以小德小智。轻心慢心。欲继真乘。徒受劳苦。神光闻师诲励。潜取利刃。自断左臂。置于师前。是名真法供养。达磨知是法器。乃曰。诸佛最初求道。为法亡躯。汝今断臂吾前。求亦可在。因与易名慧可。向什么处着。光问曰。诸佛法印。可得闻乎。但尽凡情。别无圣量。磨云。诸佛法印。不从人得。将谓自西天带来。光曰我心未安。乞师安心。喝一喝。甘伏听人处分。磨曰将心来为汝安。光曰。内外觅心。了不可得。一翳在目空花乱坠。磨曰。我为汝安心竟。赚了古今多少儿孙。面壁九年。将谓有多少奇特。平地无端陷了神光。白着只臂。是汝诸人且道。立雪齐腰。正恁么时。是有心耶无心耶。於觅心不可得处。与雪深三尺。相去几何。遮里着得一只眼。便见神光。大师立地处。便知诸佛法印。不从人得。利刀断臂如斩太虚。觅心不得处。山河大地。脱尔现前。只改旧时行履处。依前只是旧时人。所以白云端和尚颂云。终始觅心不可得。寥寥不见少林人。满庭旧雪重知冷。鼻孔依前搭上唇。鼻孔在面上是定。终不生在颔下。妙喜颂云。觅心不得更何安。嚼碎通红铁一团。纵使眼开张意气。争如不受老胡瞒。立雪齐腰。寒冻彻骨。妙喜却云。嚼碎通红铁一团。何得句语相返。毕竟意作么生。你兄弟家。无事也须东咬西嚼。自家卜度看。忽然蹉口咬着。方知道。诸佛法印。果然不从人得。无为子颂云。九年面壁太多言。接得门人一臂全。京洛至今三尺雪。天寒何止普通年。九年面壁。默然而坐。他却道。九年面壁太多言。只遮太多言三字。毕竟如何体解。京洛至今三尺雪。非独京洛。直得尽大地六月尽是严霜。汝等诸人。还觉寒毛卓竖么。其或未然。听取一颂。利刀拈起白如霜。可惜无端成自伤。消尽少林三尺雪。古今天地只寻常。
　　上堂。明如日黑似漆。取不得舍不得。是什么。试举看。五祖大师。示众索偈。欲传衣法。堂中上座呈偈云。身似菩提树。心如明镜台。时时勤拂拭。无使惹尘埃。过遮边着。六祖能大师和云。菩提本无树。明镜亦非台。本来无一物。何处惹尘埃。也是背后叉手。北秀南能。大似徐六担板。各见一边。已为诸人。扫荡了也。仰山莫别有长处么。听取一颂。时勤拂拭与掀翻。错莫无端认定盘。点石化为金玉易。劝人除却是非难。
　　上堂。三界惟心。万法惟识。譬如掷剑挥空。莫论及与不及。真不掩伪。曲不藏直。毕竟如何辨的。试举看。六祖能大师。至法性寺。暮夜风扬剎幡。闻二僧对论。祸不入慎家之门。一僧云。风动。错。一僧云。幡动。错。往返未能契理。一对无孔铁锤。祖云。还许俗流。辄预高论否。鼠口应无象牙。祖曰。仁者心动。错。山僧在天目会中。闻举老佛照在室中。要举。是风动是幡动。遮僧如何。不是风动不是幡动。甚处见祖师。天目下语。是风动是幡动。遮僧如何。贪观白浪失却手桡。不是风动不是幡动。甚处见祖师。揭却脑盖。佛照喜之。后到松源会下。因举前话。松源乃横点头。且道是不肯佛照如此举话耶。是不肯天目如此下语耶。汝等诸人。若於横点头处。见得祖师。识破二僧。便见法昌遇和尚颂云。不是风兮不是幡。黑花猫子面门斑。夜行人只贪明月。不觉和衣渡水寒。毕竟遮一颂。意作么生。只如道。不是风兮不是幡。黑花猫子面门斑。却落在什么处。后面又道。夜行人只贪明月。不觉和衣渡水寒。又作么生。如今有一等。在情识意路上行底。未免道是颂二僧。只知是风动是幡动。却不知是心动。若果如是。法昌堪作什么。当知道他古人着着自有出身之路。岂不见保宁勇和尚颂云。荡荡一条官驿路。晨昏曾不禁人行。浑家不是不进步。无奈当门荆棘生。不妨说得太煞明白。山僧今日。举也举了。注也注了。只是要见祖师与二僧。大远在。听取一颂。两岸桃花红欲然。洞中流出自涓涓。仙家不会论春夏。石烂松枯是一年。
　　上堂。依依稀稀。彷彷佛佛。名不得。状不得。三世诸佛。於此没溺深坑。带累天下老和尚。与尽大地衲子。总跳不出。试举看。南岳让和尚。往曹溪参六祖。弃却衣下明珠。却向外边寻逐。祖问甚处来。曲开方便。让曰嵩山来。道途跋涉。曰什么物恁么来。无端无端。让曰说似一物即不中。大好大好。祖曰还假修证也无。探竿影草。让曰修证即不无。染污即不得。添得一重狼籍。祖曰。即此不染污。诸佛之所护念。汝既如是。吾亦如是。冬瓜印子。然虽如是。自古自今。撑天拄地。戴角擎头者。如稻麻竹苇。要且未有一人。脱得遮个印子。且道印文。在什么处。岂不见汾阳颂道。因师顾问自何来。报道嵩山意不回。修证不无不染污。拨云见日便心开。灼然要承当个事。须是如拨云见日始得。毕竟那里是他拨云见日处。莫是说似一物即不中么。不是遮个道理。又莫是修证即不无。染污即不得么。不是这个道理。且道那里是他拨云见日处。到遮里须是亲面一见始得。又不见。保宁勇和尚颂云。戴角披毛恁么来。铁围山岳尽冲开。阎浮踏杀人无数。蓦鼻浑牵拽不回。若要拨云见日。须是有遮个气槩始得。其或未然。更听一颂。堂堂日用妙无痕。才涉纤毫即是尘。照水银蟾沉夜魄。恋花香蝶醉芳魂。
　　上堂。白衣拜相。平地登仙。是人知有。别无秘传。试举看。马祖在庵中坐禅。死水不藏龙。让禅师往问。汝在此。图个什么。打草惊蛇。祖云图作佛。妄想不少。让乃取一片砖去磨。垂丝千尺。祖云磨砖作什么。上勾了也。让曰磨砖作镜。意在深潭。祖云磨砖岂能成镜。已是照天照地。让云磨砖既不成镜。坐禅岂能成佛。露出本来面目。祖无对。乃云如何即是。把定咽喉了也。让云如牛驾车。车若不行。打车即是。打牛即是。喝一喝云。汝等诸人。若能於此一喝下。承当得去。莫问打牛打车。和让禅师手内一片砖。百杂碎了也。直得寒光炯炯。洞彻山河。让禅师又谓祖曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。若学坐佛。即是杀佛。若执坐相。未达其理。祖闻师诲。如饮醍醐。古人根器敏利。轻轻一拨便转。岂似今人迟钝。终年卒岁。从生至死。只么昏昏醉醉。憨憨痴痴。何时是了。何不也向十二时中。思量他古人道打车打牛。毕竟意作么生。当知遮一句子。便是金刚圈栗棘蓬。一句中具三玄。一玄中具三要。也须东咬西咬。试自嚼咬看。忽然等闲咬着。方知道。磨砖真个成镜。坐禅断不成佛。听取一颂。万法俱忘百念灰。等闲蓦鼻拽将回。镜光一照明如日。直得木人心眼开。
