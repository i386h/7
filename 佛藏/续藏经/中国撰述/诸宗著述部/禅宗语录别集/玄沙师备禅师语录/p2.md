<!-- { "loadSidebar": true } -->
　　上堂。大众朝晚虽然聚集。且无言句。教诸人领解。亦无言句教诸人参。亦无门风教诸人施设。只是与诸人拣择邪正。免诸人取次承当。未得谓得。缘祖道门中。没量大人容易领解。且如往日亲见云门尊宿。具大声价。莫若德山密。洞山初。智门宽。巴陵鉴。佗虽亲见云门。只悟得云门言教。要且不悟道见性。何以知之。且如僧问鉴和尚云。如何是提婆宗。鉴云。银碗里盛雪。又问如何是吹毛剑。鉴云。珊瑚枝枝撑着月。又问佛教祖教是同是别。鉴云。鸡寒上树。鸭寒下水。鉴和尚云。我下此三转语。已报云门恩了也。后来更不与云门设忌斋。大众。云门分明道。此事若在言句。一大藏教。岂无言句。又云。饶你问得答得。只赢得口滑。去道转远。作么生下三转语。便道。我报云门恩了也。可谓埋没上祖。错指后人。遂使儿孙承空接险。从错至错。例皆称提言句。以为向上极则事。大众。若据言句中事。如萤火之光。诸人分上如百千日月。大众。曾於言句中得入者。快须吐却。於自己分上点捡看。是何道理。珍重。
　　上堂云。瘥病不假驴驼药。便下座。
　　上堂。彼此出家人。且作么生是出家眼。如未具出家眼。且依佛了义教。莫依不了义教。如何是不了义教。谈因说果。有圣有凡。福慧二严。阙一不可。此为对盲俗说。为佗不知有出世之道。且令修禅学慧。免佗失却人天二路。若是我沙门释子。不可依从。被福慧系在生死界中。如长绳系鸟足。无有脱期。如何是了义教。福不可作。慧不可修。只要诸人见性悟道。若要见性悟道。一切佛法不可学。三乘圣行不可修。福不可作。慧不可学。所以道。一切无心道合同自己一身解脱犹闲。法界有情。齐成正觉。亦能搅长河为酥酪。变大地作黄金。乃至十方世界。皆成珍宝也则不难。何必劳神结缘作福。莫怪说如此事。山僧早年行脚。所见尊宿皆言。我不答话。纯说乾曝嚗地禅。又云。福慧不可阙。后来觑得破了。洎合被佗赚过一生。所以山僧在众里。不教人学佛学法。不教人作福结缘。然虽如此。百千人中。无一人肯信。为佗无出家眼。根器浅薄。信之不及。所以佛云。薄福鲜德人。不堪受是法。闻必不敬信。若信得及。绍隆得三宝。一切众生。皆有解脱之期。若信不及。永劫受殃。莫言不道。珍重。
　　上堂。初心后学。还得出家也未。若也未得出家。且须持取斋戒。如何是持斋戒。拟心是破戒。得味是破斋。剎那阙漏。大难出家。珍重。
　　上堂。三世诸佛出现世间。赞叹诸人不及。山僧若更开示指南。大似压良为贱。然虽恁么道。只如大众有甚么长处。知得么。捡点看。不请久立。珍重。
　　上堂。行脚人面前。说个甚么即得。何以。十语九中。不如一默。然虽恁么道。大似斧斫了手摩抄。若更待山僧开口。可谓灸疮瘢上。更着艾炷。各自下去。
　　上堂。曹溪路上即不问。且道。兜率内院慈氏如来。共文殊对谈何事。还见么。还闻么。直饶亲见亲闻。犹是兜率内院事。且道。曹溪路上作么生。试道看。莫道是久雨蒌蒿长。莫道春来草自生。若据如此。正是鸟道羊肠。未梦见曹溪路上在。久参先德不在形言。后学初机切须子细。不请久立珍重。
　　施主设斋上堂。欲知佛性义。当观明节因缘。且如今日胜会。是事摐然。一切成现。且道成得个甚么边事。要会么。法本不然。岂其然乎。於斯了得。便是海印发光。到此不明。可谓尘劳先起。奈何法本无私。见有差别。譬如诸天共宝器食。随其福德饭色有异。仁者见之谓之仁。智者见之谓之智。出家人见之是个甚么。傥明此理。乃可取食。若昧斯宗。难为消受。已得者不在言之。未得者快须了取。珍重。
　　上堂。大众。诸人从无始以来。至于今日。有个甚么事。还知么。三世诸佛。向十方世界。觅诸人不得。六道四生。亦觅诸人不得。三乘圣位。尚亦觅诸人不得。拟唤作一物又不堪。说似一物又不得不禁何了道不可以智知不可以识识。然虽如此。亦是名邈雕镌。与诸人分上天地悬隔。诸人既若此此。何用参请。何假修行。当下便休。犹是钝汉。若是拟议。□□自欺。珍重。
　　上堂。大凡参学。但且扣己而参。体取本来无一物。体取目前亦无一物。一一体取了。表里尽情。己见亦亡。便谓之忘己之士。所以古人道。而今天下忘心能几人。如此之人最难得。千人万人学。无一人两人得。未得如此。但且忘心息见。如愚如痴。一二十年。守取一悟。珍重。
　　上堂。出家人。论实不论虚。所以佛云。既得出家。如囚免狱。少欲知足。勿贪世荣。忍饥耐渴志存无别事也。珍重。
　　上堂。道泰不传天子令。时清休唱太平歌。珍重。
　　上堂。去去西天路。迢迢十万余。珍重上堂。衲僧面前。有甚么相瞒处。直饶说得天花乱坠。争似灵龟未兆时。设使释迦掩室於摩竭。盖为下根下器。净名杜口於毗耶。□□不肯。直饶不肯。也是狐假虎威。下座。
　　上堂。大众。山僧今日将三世诸佛所说之法。一时举似大众了也。更不欠少一字。不得嫌山僧急性。盖缘俯为下机。直饶仁者於一言下得谛当分明。说得如云如雨。咄。这吃野狐唌唾底饿鬼。莫向衲僧门下过。打公腰折。莫言不道。下座。
　　上堂。诸仁者。一等参学。且须辨取是非。若也取次承当。便是一生虚过。近来行脚人。例皆以天台华顶南岳石桥。将为向上一路。多少错认。此是暂时行履处。非究竟安身立命之地。又说徐州麦饭。镇州大萝卜头。以为洒洒地衲僧。千足万足。莫错承当。此是非时之食。诱引童蒙止啼之义。在衲僧分上。谓之杂毒食。若也未得其趣。更莫沾唇。若已得其趣快须尽底吐却。傥有纤毫在心。便是虚生浪死珍重。
　　上堂。除非休去便休去。若觅了期无了期参。
　　上堂。诸上座行脚。当为何事。若要知见明白。了达世出世法。多知解会问答。与天地同根万法一体。认得法身法性。速往诸方学取。若要透过法身。会得向上关棙。言无展事。语不投机。凡有问来更不答话。做个洒洒地衲僧。不依倚一物。亦请速往诸方学取。直饶一一见得。与诸人本分事。了无交涉。所以老僧只以本分事接人。若是诸方有语句文字教诸人用心学得。若是山僧此间不立文字语句用心学不得。无你栖泊处。四方学者望涯而退。若要见本分事。便须一切佛法不用学。一切言句不要参。罢却学心。忘却知见。如枯木石头。有少相应之分。若不如是。与道悬殊。珍重。
　　上堂良久云。剑去远矣。徒劳刻舟。珍重。
　　上堂。三世诸佛。仰望不及。天下祖师。结舌有分。知有者善自保任。未知有者。不休何待。参。
　　上堂。丈夫各有冲天气。莫向如来行处行。向甚么处行即是。诸仁者。出来对众道看。莫道是赵州南石桥北。莫道是天台华顶。华岳三峰。莫道是人无远虑。必有近忧。若据如此见解。大似猛虎入阱。俊鹞投笼。自取灭亡。非佗人咎。且道。作么生是衲僧行处。珍重。
　　上堂。大众。昨日施主斋会。僧道威仪济济。俗士礼乐枪枪。供养摐然。香花罗列。如此一筵胜事。且道。今日甚么处去也。若知得来处。即知去处。方不被因果所拘。於诸法中而得自在。汝若向刀山。刀山自摧折。汝若向火汤。火汤自消灭。方能放荡逍遥。有何挂碍。若也未了。万法所拘。无由解脱。可谓业识忙忙。触途成滞。若遇恶境现前。如何消遣。古人道努力今生须了却。莫教永劫受余殃。珍重。
　　上堂。良久。大众不散。师云。做甚么。不可须待恶水泼那。下去。
　　上堂。举百丈恒和尚有时上堂。众才集。云吃茶便下座。有时上堂。众才集。云珍重便下座。有时上堂。众才集。云歇。便下座。往往常用此时节因缘。众人罔测津涯。后来恒和尚作一颂。颂此三转因缘云。百丈有三诀。吃茶珍重歇。直下便承当。敢保君未彻。师云。大众。只如恒和尚作此一颂。且道见处如何。还知得失否。要会么。据它三度上堂时节。恰似个好人。后来作此一颂。恰如面上雕两行文字。若是通人达士。举起便知。后学初机。难为拣辨。老僧与汝从头注出。百丈有三诀。贼身已露。吃茶珍重歇。赃物出来。直下便承当。敢保君未彻。大似抱赃判事。然虽如此。诸仁者若具择法眼。方能证明。如或邪正不分。可谓瞒顸佛性。更须博问贤良。可惜虚生浪死。珍重。
　　因臻和尚大祥斋次上堂。古人道。相识满天下。知心能几人。知心且置。还端的识得天下人也无。如臻和尚迁化。已得二年。我道如今现在。识得么。若也识得臻和尚。非但天下。乃至三世诸佛。一切贤圣。只向这里。一时识得见得。还见得么。直饶一时见得识得。在衲僧分上。也只是萤火之光。然虽如是。亦须是见到始得。何以。若也不明此旨。便有聚散离别之忧。生灭断常之见。珍重。
　　上堂。古人道。无边剎境。自佗不隔於毫端。十世古今。始终不离於当念。只如山僧恁么道。庐山五老峰。还闻也无。赵州石桥。何不出来通个消息。直饶你出头来。也是猢狲系露柱。不请久立。珍重。
　　上堂。三世诸佛亦如是。一切圣贤亦如是。大众亦如是。山僧亦如是。且道。是个甚么。只有照壁月。更无吹叶风。珍重。
　　上堂。祖师门下。故是不容。衲僧面前。是何道理。然虽如是。知恩者少。负恩者多。参。
　　上堂。大阳门下。不假然灯。衲僧面前。那堪开口。所以释迦掩室。达磨缄言。若到荐福门下。放过则不可。扣禅床一下。参。
　　上堂。焉敢触忤上流。盖缘曲为下机。然虽如是。图佗一粒米。失却半年粮。参。
　　上堂。虚空无内外。心法亦复尔。若了虚空故。是达真如理。此是上祖家风。后来儿孙不能继嗣。盖缘易会难见。举了便会了。谓之随语生解。亦谓之依通。亦谓之鹞子解会。不是亲证亲悟。所以疑情不息。盖为无本可据。业识忙忙自生异见云。我不入这解脱深坑。又云。向这法界走。有甚么了期。何不觅个出路里。又云。自有向上一格事。或云。自有透脱一路。如何是透脱一路。王字钥匙宾铁打。或云。驴拣湿处尿或云。春草绿蒙蒙。将上祖门风。却称提言教以为极则。谓之轻心重教。弃本逐末。如犬趂块。百十年来。例皆如此。雪峰和尚云。祖师灭了也。被你而今人。埋在荒草里。若於上祖门风得入。如百千日月。度尽法界一切众生。若於言教中得入。如萤火之光自救不了。何以。乾慧不免若转。诸仁者一等是学。离却文字知见。参取自己事。所以佛教祖教。如生冤家。始有少许相应分。且道。作么生是相应底事。珍重。
