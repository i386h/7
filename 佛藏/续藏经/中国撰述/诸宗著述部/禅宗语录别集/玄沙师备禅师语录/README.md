<!-- { "loadSidebar": true } -->
续藏经   荐福承古禅师语录
　(门人)文智编
 前序

　　　　灵源叟　惟清
　　禅师。即所谓古塔主者也。净行无垢。孤风绝攀。名重当年。诚非虚得。垂机接物。深指悟中。语直标宗。世多参究。然判两篇自已。列三要三玄。类聚因缘。品题缁素。与夫不见云门。而公称嫡嗣。情猜之士。或致讥评。是犹循器定空。刻舟寻剑。亲逢大药。反益沉痾。傥善退思。历然神会。则知彼上人者。岂徒然哉。禅者道宣。竦闻。通辩。请将其录镂板流传。仍乞斯言。为之冠引。实绍圣四年中秋日也。



　　　　云门村叟妙喜　宗
　　禅无传授。可传授者。教乘文字。先德语言而已。非心之至妙也。其至妙之心。贵不越一念而契证。苟如实契证。则教乘文字。先德语言。无少无剩。皆此心之妙用。如柝旃檀。片片匪异。故曰。教外别传。不立文字。直指人心。见性成佛。此万世不易之论。近日丛林。诳妄说法之流。不信有妙悟。而专事教乘文字。先德语言。寻章摘句。狐媚学者。传袭以为家宝。或以只履西归之话。为末后大事。或以五位功勋。偏正回互为箕裘。各立门户。各秉师承。谓之宗旨。观斯之说。何异群虱之处裈中。逃乎深缝。匿乎坏絮。自以为吉宅。炎丘火流。燋邑灭都。群虱裈中不能出。此之谓也。临际曰。有一种不识好恶。向教乘中。取意度商量。成於句义。如把屎块子。口中味了。却吐过与人。三复斯言。未尝不喟然叹息也。呜呼。安得此老复出。为后进针膏肓起癈疾乎。

　　 

　　古禅师语录

　　　　豫章参学门人　文智　编
　　皇宋景佑四年丁丑岁。十月初三日。知郡待制范公。躬率四众。就芝山迎师归本院。师升堂。据座不语。安国长老。乃白众云。当观法王法。法王法如是。众犹不退　师云。安国和尚。适来已是郎当不少。老僧不可向土上加泥。大众。更莫久立。便下座。
　　是日晚参。僧问。法不孤起。仗境方生。学人上来。请师垂示　师云。金刚草鞋。进云。恁么则退后三步　师云。酌然千万里。问。人天交集。四众臻临。如何是和尚为人底句　师云。渌水泛清波。学云点　师云过。学人抚掌　师云退。问。一喝分宾主。照用一时行。此意如何　师云。乾柴湿[竺-二+骹]。学人便喝　师云。红焰炎天。复云。衲僧相见。不涉言诠。争奈俗士在筵。又须开一线道。然虽如是。且作么生辨明。直饶见得谛当分明。在俗士分上即得。衲僧分上天地悬殊。大众。作么生是衲僧分上事。试道看。莫道钱是足陌。莫道地肥茄子懒。若作此见解。与俗何殊。若不然者。且作么生是衲僧分上事。久参先德。不在言之。后学初机。直须子细。不劳久立。珍重。
　　檀越请晚参。僧问。青青翠竹。尽是真如。郁郁黄花。无非般若。如何是般若　师云。黄泉无老少　进云。春来草自青　师云。声名不朽。进云。若然者。碧眼胡僧也皱眉　师云。退后三步　学云苦　师云吽吽　问。人天普集。伫听雷音。学人上来。请师垂下　师云。光阴似箭　进云。一言才剖人皆委。香烟起处尽沾恩　师云。古人有言。学人便喝　师云瞎　学云。放过一着　师云。人天大众前。放你三十棒　师乃云。自从行脚以来。未曾似今岁被人逼令住院开堂作长老。此是衲僧第一不着便处。从今以去。被人唤作长老。或唤作善知识。大似被他劈面唾相似。又被俗士请令晚参。不免为佗说佛说法。或则毁佛谤法。可谓剜肉作疮。笑破衲僧口。诸多俗士。也须抖擞精神。莫受涂糊指注。日晚。各请归家。珍重。
　　上堂。僧问。一人探头。一人下喝。此二人相去几何　师云。三更半夜　进云。龙归沧海。凤反丹山　师云。北斗下烧香　问。临济竖拂。学人起拳。是同是别　师云。讹言乱众　进云。恁么则据令而行也　师云。天涯海角　学人便喝　师云吽吽　问。曲调已成。还许学人断和也无　师云。官不容针　进云。果是伯牙才　师云。自家看取　学人抚掌三下　师云。三十棒　师云。衲僧面前。难为启口。假饶发一言。直得天雨四花。地摇六震。须弥倒卓。海水沸腾。犹是野狐精业。然虽如是。也须见到始得。若也於此不明。便见物类千差。自佗能所。爱憎嗔喜。生死迁流。所以古德云。努力今生须了却。莫教永劫受余殃。
　　至初九日开堂。范公自作请疏云。
　　伏以。无心为宗。非一毫之可立。有言即病。徒万法之强名。然则病非医而曷求。宗因师而乃证。
　　古师和尚。净行无垢。孤风绝攀。法鼓一鸣。有闻皆耸。神珠四照。无隐不彰。群愿斯归。正乘可示。大众瞻仰。即同如来。谨疏。
　　龙图阁待制知饶州军州事范仲淹疏。
　　读疏毕。师告众云。山僧蒙郡侯坚命。此日可谓脱珍御服。着弊垢衣。大似国家兵器。不得已而用之。便升座。拈香云。且道。这一瓣香。为甚么人。山僧初行脚时。先参见大光敬玄和尚。这和尚。坐在荒艹里。后参见南岳福严寺良雅和尚。这和尚。又只是个脱洒底衲僧。这一瓣香。不为大光和尚。亦不为福严和尚。大众记取。唯有韶州云门山匡真大师。稍较[此/且]子。这一瓣香。且为云门山匡真大师烧也。於是趺坐。维那白槌云。法筵龙象众。当观第一义　师云。大众。维那如是咨白。大众还甘也无。何以。若据大众分上。假饶诸佛出世。犹是自谩。祖师西来。诳惑庸小。自余之辈不在形言。若也谈玄说要。大似含血噀人。问答往还。如同魔娆。禅德。大众面前。作么生下口。然虽如是。事无一向。理出百途。曲为下机。有疑请问　僧问。猿抱子归青嶂后。鸟衔花落碧岩前。此是夹山境。那个是荐福境　师云莫　进云。如何是境中人　师云莫　问。知师久蕴囊中宝。今日当筵略借看　师云莫　进云。岂无方便　师云莫　问。大善知识出世。将何为人　师云莫　进云。恁么则有问有答去也　师云莫　有僧才拟伸问　师云。问话且止。直饶问得答得。与道悬殊。大众。似此问话数个阇黎。总未有个出家眼目在。若有出家眼目。一万里外。闻有善知识出世。洗耳攒眉。拂袖远去。争肯来这里。五体投地。问个如何若何。仁者还知道。大众各各自己分上。是个甚么门风。是个甚么体格。直得诸佛仰望不及。天下祖师锁口有分。若能如是明见得。佛之与祖。如同梦幻空花。闻甚深法门。也似风声谷响。自己颕脱独拔。犹闲法界有情齐成正觉。岂不是大丈夫汉。岂不是真出家儿。是事且置。以某累德不高。向道非远。云山遁迹。岁月隳颜。伏承知郡待制。　提点度支。诸位官僚。宠锡文疏。令开堂演法。所生均祉。上祝今圣皇帝。山岳为寿。日月齐明。文武官僚。高登禄位。诸院尊宿。僧正名员。洎诸檀信。元相辅会。敢缓敷宣。久抑尊官。伏惟珍重。
　　上堂。自从入院。诸多俗士。请令晚参。只可随时施设。俯就机缘。若据山僧见处。自是一家。何以。为早岁游方。参见第一等尊宿。或则举经举论。说色说空。三界唯心。万法唯识。乃得天地同根。万法一体。卷舒万象。纵夺森罗。诸事摐然。一切成现。或说向上关棙。透过法身。言无展事。语不投机。承言者丧。滞句者迷。於斯明得。便是个洒洒地衲僧。不依倚一切。纯说乾嚗嚗地禅。凡有问来。更不答话。或说全体作用。法令双行。主宾纵夺。照用纵横。三年内一时被老僧参得。以为祖道真规。后来自家觑破。总是鬼解萤光。上祖门中以为毒药。如今四海大行。所以祖席荒凉。道流阒尔。仁者直须着忖。莫受涂糊。但据当人事。是何道理。珍重。
　　上堂。口是招祸之门。舌是伐身之斧。若有衲僧出来。将老僧拖下禅床。烂殴一顿。岂不是与众雪耻。也许你具一只眼。如今拟在这里。叉手立地。递相钝置。有甚么了期。珍重。
　　众会斋上堂。如来正法眼藏。涅盘妙心。祖祖相传。佛佛授手。凡圣平等。不假外求。万德圆明。岂劳修证。山僧此日觌面相呈。悟之便登佛地。不历阶梯。迷之背觉合尘。枉入诸趣。迷悟自有差殊。此法本无增减。久参达士。同共证明。后学初机。有疑请问　僧问。承和尚有言。觌面相呈。如何是觌面相呈事　师云。莫　进云喏　师云莫　进云喏喏　师云莫莫　有僧才拟伸问　师云。问话且止。与道悬殊。若据诸人分上。具无碍辩。尚没奈何。拟心则差。岂况更形言语。众生流转不息。盖为有心。若得一念心不生。与佛齐肩定矣。天上天下。绝是最尊。巍巍堂堂。十方独步。随机赴感。靡所不周。故号无缘之慈。亦云不请之友。未得如此。堕在邪途。珍重。
　　上堂。鼓声才动。大众已集。却令山僧无下口处。莫怪古人道。十度拟发言。九度却休去。何以。假饶说得掷地作金声。在诸人分上。了无交涉。大众。欲得亲切么。自家道取。诸人作么生道。未开口以前。却较[此/且]子。才开口皆是自谩。莫见恁么说了。便出头来礼三拜。或扬眉瞬目。拂袖出去。或则下棒下喝。转没交涉。除此外。作么生道。这里若道得。亦不虚出家行脚。方能绍隆三宝。若道不得。直须出家。珍重。
　　师早参示众云。大众。霜寒不劳久立。珍重。
　　结夏日上堂。止持作犯为初机。禁足规绳则可知。若是吾曹门下客。林间相见不扬眉。
　　上堂。大众。云门匡真大师。如今现在。诸人还见么。若也见得。便是山僧同参。见么见么。此事。直须谛当始得。不可自谩。且如往古黄蘗。闻百丈和尚举马大师下喝因缘。佗因兹大省。百丈问。子向后莫承嗣大师否。黄蘗曰。某虽识大师。要且不见大师。若承嗣大师。恐丧我儿孙。大众。当时马大师迁化。未得五年。黄蘗自言不见。当知黄蘗见处不圆。要且只具一只眼。山僧即不然。识得云门大师。亦见得云门大师。方可承嗣云门大师。只如云门入灭。已得一百余年。如今作么生说个亲见底道理。会么。除是通人达士。方可证明。眇劣之徒。心生疑谤定矣。见得者不在言之。未见者如今看取。不请久立珍重。
