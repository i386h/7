<!-- { "loadSidebar": true } -->
　　双林众请小参。青苍山色挼蓝翠。潋滟湖光照眼新。珍重导师居此地。颓纲振举是其人。还有借路经过底么(问答不录)　乃云。根尘截断。大千沙界黑漫漫。知见脱然。万象森罗空寂寂。打破净洁球子。突出脑后神光。显杀活纵擒。明权实照用。当机便发。觌面全提。把断路头。不通凡圣。可以击涂毒鼓。发劈箭机。转向上关。明本分事。群魔闻则胆落。异兽听则潜踪。衲僧顶[宁*页]眼开。作者电机攒簇。着着有出身之路。头头明杀活之机。疾焰过风。奔流度刃。正眼观来。一场败阙。何故。不见道。观大海者难为水。游圣人门者难为言。到遮里作么生合杀。如何说个为人底道理。直饶横说竖说。虚空为口说。须弥为舌说。四方八面说。十虚三际说。森罗万象说。异口同音说。结角罗纹说。炽然无间说。说则不无。且道。是何章句。所以道。有说是无说之本。无说是有说之宗。宗本既明。语默皆妙。有般汉才闻。恁么道。使谓之入理深谈。更作禅道佛法商量。入地狱如箭射。虽然如是。不可碎珠觅影。缘木求鱼去也。若是个是衲僧气槩底。终不肯受人处分。岂可机境语默中承当。露布葛藤里折倒。所以岩头道。若是俊流。只向未屙已前。一觑便透。点着卓朔地。蓦直上来。咬人火急。若假言句。亦云唤犬与食。亦云过手与渠。俊者背羽副箭。懵者不说又不见。睦州才见僧便云。现成公案。放汝三十棒。云门大师。教你直下承当。早是埋没了也。看。佗从上古人。向没依倚处。绝气息处。苦口叮咛。老婆心切。至于德山棒临济喝。以至栢树子麻三斤。雪峰脚跟不点地。玄沙犹未彻。德山不会末后句。瞎驴灭却正法眼。且道。具甚么眼。是甚么消息。莫是向上人行向上路么。莫是提持向上事么。大似望空启告。笑杀傍观。钝置衲僧。灭胡种族。只而今也无向上向下。只有一着子。佛眼不能窥。未跨双林门。两手已分付。且作么生承当。良久云。海上六鳌吞饵去。栖芦谁更问渔翁(谢词不录)　复云。山僧昔在锦屏山下玉垒坊头。向重阳药市里。收得些小乾姜附子。到处贱卖与人。今夜幸遇知音。不免倾倒布施。记得新罗僧参天仙和尚。才展坐具。天仙搊住云。未离本国。道将一句来。僧拟开口。天仙便拓开云。教他道一句。却道两句。师云。天仙善能随水把柁。顺风挂帆。虽然。浪涌波翻。争奈龙王睡着。众中尽道。遮僧无语。殊不知不离本国。走徧天涯。坐具未开。贼身已露。而今当炉不怕猛火。忠言不避截舌。或有个衲僧出来问。远上座。未离本国。道一句将来。只对佗道。久立。便下座。
　　除夜小参。尽大地纤尘不立。三界平沈透浮幢。觌体现成。十虚畐塞。浑仑擘不破。直下没两般。仰面看天不见天。低头觑地不见地。於中亦无人亦无佛。了了见无一物。是甚么。饶你瞎底瞎去。聋底聋去。哑底哑去。便是十成百了千当正好。朝打三千。暮打八百。不言别事。且六根四大。还有顿放处么。声色见闻。还有存罩处么。意识分明。还有起灭处么。起灭既无。分别何有。佛法知见。无处安排。如无孔笛撞着毡拍版相似。动即影响。觉即冰生。尚乃不得一半。不动不觉。又向活水里。觅死处不得。更说甚么烦恼菩提。涅盘生死。三界二十五有。九种二义。六七因中。五八果位。性相空有顿渐。偏圆说。玄妙说。心性说。知解说。禅道说。你屋里老爷说。即不无。要且只是说底。如何是不说底。死急作甚么。正是白日尿床。开眼作梦。灭胡种族。钝置衲僧。有般汉。往往更作禅道佛法商量。入地狱如箭射。虽然如是。不可向饭箩边饿死。海水里渴杀去也。若是眼中有睛。皮下有血。具丈夫意气底。终不向遮里折倒。只如德山棒临济喝。秘魔擎叉。禾山打鼓。雪峰辊球。金牛作舞。且道。是甚么消息。还会么。云外一翻风雨过。人间翠色满林梢　复举僧问南际和尚。学人欲亲近。乞师指示。际云。我若指示即屈汝。僧云。如何即是。际云。切忌即是。师云。夺贼枪骑贼马趂贼走。不当英雄。据虎头撩虎须拔虎尾。未为好手。遮僧撞着银山铁壁。进退无门。南际土上加泥。死而不吊。或有人问瞎堂。也只对佗道。切忌即是。待佗拟议。连腮便掴。且道。是指示佗是屈佗。不是标形虚事褫。如来宝仗亲踪迹。
　　小参。举僧问洞山。如何是佛。山云。麻三斤。师云。学佛之辈。尽作超佛越祖会。往往唤作向上一路。殊不知脚跟下蹉过。非但脚跟下蹉过。亦不知自己本命元辰落着。不作向上一路底。出来道看。若无。山僧向不奢不俭处。与你诸人。下个注脚。复云。言无展事。语不投机。顶门着眼。颔下安眉。圣凡路绝。事理俱非。刀截春风。锯解称锤。刀锯俱妙。明暗可追。刀锯不尔。二破一亏。阿呵呵也大奇。风卷怒涛天际阔。莫教断送老头皮。忽若断送后如何。兰生兰叶。檀产檀枝。相命已定。鬼神莫移。歌须摇头。哭须皱眉。咦。只而今那里是那里。阿谁是阿谁。也要知昨夜东海龙王宫中持戒和尚发恶。一拳打杀。西方国里屠儿。牵惹山僧作证。只向佗道。塑佛匠须是叶端友。刺袈裟还佗丘裁衣。
　　结夏小参。僧问。无边剎境无丝隔。妙高峰顶事如何。师云。走杀当年老善财。僧云。豁达顿超诸有表。凝然不动目前机。师云。渐渐入深水。僧云。云收青汉逈。月落碧潭空。师云。真实弄影汉。僧云。底事百城巡已徧。木人抚掌笑呵呵。师云。且坐吃茶。僧云。庵内人。为甚么不知庵外事。师云。拄杖横挑铁蒺藜。僧云。看经只在明窗下。叶落花开总不知。师云。负心人不放债。僧礼拜。师云。苦口是良药　乃云。道绝名言。名言不是道。法离闻见。闻见不是法。不是亦不是。不是个甚么。只遮不是多少人。摸[打-丁+索]不着。无摸[打-丁+索]处病难除。放下蛇头捋虎须。惜尽见除。物我俱丧。目前无法。意在目前。不是目前法。亦非目前事。只而今目前现定。万法摐然。若谓是实。则眼中有物。若谓不是。瞎却人眼。饶你当头裂破。犹是第二句在。乃至棒喝机境。语默露布。百匝千重。正是倚门傍户。未为究竟。着衣吃饭。竖拂敲床。起恶知见。唤作佛法。佛法若只如此。何用达磨西来。教外别传。兄弟。参须实参。悟须实悟。立处孤危。用处脱略。辉天鉴地。盖色骑声。当处即真。随处解脱。犹是衲僧门下沙弥见解。且道。脱笼掣辔一句。作么生道。良久云。青山不锁长飞势。沧海合知来处高。
　　除夜小参。年年腊月三十日。家家门首钉桃符。苦菜澹齑随分有。残杯冷炙阿谁无。大丈夫德不孤。醋酸不用挂葫芦。收白牯放狸奴。地碓舂粳光似玉。沙缾煮豆软如酥。穷鬼子觜。卢都一饱。但知忘百念。更有何人得似渠。喝一喝云。从此华山图籍上。更添潘阆倒骑驴。
　　檀越建禳火道场请小参。性火真空。法无二见。性空真火。一亦不存。心性既空。人境俱寂。不与诸缘和合。不碍众相发辉。譬如三兽渡河。不待截流而登宝所。又若三车出宅。何须频步而证真乘。於一弹指。正念现前。则云行雨施。於一剎那正因不昧。则风回火灭。是以。从上佛祖。於大集会中。但云我若向刀山。刀山自摧折。乃至。地狱饿鬼。火不能烧。水不能漂。刀不能斫。当恁么时。且道。承谁恩力。浓云泼墨无回互。疾焰过风不可窥。赖有金华慈愍力。火坑化作白莲池。
　　复举雪峰示众云。三世诸佛。向火焰里。转大法轮。玄沙云。火焰为三世诸佛说法。三世诸佛立地听。师云。泥里洗土块。土块里洗泥。当时待佗道三世诸佛立地听。只向佗道。有许多闲工夫。复云。只而今坐立俨然。三世诸佛。在甚么处。蓦拈拄杖云。不得动着。动着三十棒。还知雪峰玄沙落处么。三世诸佛转法轮。一大藏教说不尽。象骨当机正令行。玄沙见机行正令。或说或听闻不闻。电卷星飞谁与论。拨转那边关捩子。眉毛留得数茎有。
　　小参。举云门和尚示众云。平地上死人无数。透得荆棘林者是好手。时有僧云。恁么则堂中第一座有长处也。云门云。苏嚧苏嚧。师云。有般底才闻。恁么道。便作玄妙奇特。往往更道。言无展事。语不投机。会么。也无言。也无事。也无语。也无机。是你诸人本命元辰。在甚么处。还见云门与遮僧么。譬如百万军阵前。搴旗诛将。突骑斩关。流血成河。横尸徧野。子细看来。不动一刀一枪。亦不伤锋犯手。你等诸人。还记得生年月日时辰么。待选吉日良辰。为你一坑埋却。只如云门道。平地上死人无数。透得荆棘林者。是好手。后来太平师翁拈云。平地上个个大丈夫。坐得荆棘林者。是好手。何故如此。自代云。格。师云。若无后语。疑杀天下人。一人坐得荆棘林。一人透得荆棘林。坐底胸分泾渭。透底眼略玄黄。坐者透者。总有事在。有一人不坐不透。诸人要识此人么。喝一喝云。无限树头风过耳。拍牛归去阿鸣咿。
　　至夜小参云。来日书云节。新阳岁月更。泥牛光影乱。石女肚膨脝。迤逦蛇吞瓮。相将虎眼横。春风一阵至。敢与百花争。敢问大众。争个甚么。不须争。两人唱上座得　复举玉泉皓和尚至节示众。晷运推移。日南长至。布裈赫赤。莫怪不洗。不是不洗。无来换替。师云。是则横遮四世界。竖盖一乾坤。虽然。好个黑漆布裈。只是未合缝在。直饶合得缝。人天路绝。凡圣道殊。佛及众生。向甚处着。而今与你合缝了也。且道。遮一队闲汉。在布裈内。布裈外。你诸人。毕竟唤甚么作布裈。还知么。天高地厚无人会。日灸风吹子细看。
