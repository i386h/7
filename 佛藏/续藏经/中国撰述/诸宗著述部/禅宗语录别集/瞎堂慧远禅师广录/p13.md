<!-- { "loadSidebar": true } -->
　　某启。伏承致政待制侍郎。临别垂问。古语云。工夫不到不方圜。言语不通非眷属。所言工夫不到者。非有为有作之功。即无功之功。无功用道。是也。才起纤毫。佛法世法。识情闻见。知解隔碍。便云不到。但能把得定作得主。坐断是非关。释迦自释迦。弥勒自弥勒。碍我甚么事来。直教透顶透底。彻骨彻髓。不依倚一物。不与诸尘作对。亦不起凡圣情量。古德云。假饶千圣出头来。犹在渠侬影中现。且道。渠是阿谁。此语最亲切。更是阿谁。不可别有。但恁么信取。所以古人到此。多不肯指注。恐他学者。误认昭昭灵灵。驴前马后。为究竟安乐之地。若果是脚跟下历落。方寸中洞明。正如楞严会上。佛问文殊及诸大众。十方如来及大菩萨。於其自住三摩地中。见与见缘并所想相。如虚空花。本无所有。此见及缘。元是菩提妙净明体。云何於中。有是非是。文殊。吾今问汝。如汝文殊更有文殊。唯无文殊。如是。世尊。我真文殊。无是文殊。何以故。若有是者。则二文殊。然我今日非无文殊。於中实无是非二相。此见妙明。与诸空花。亦复如是。到此直须绝体绝用。风吹不入。水洒不着。方得十二时中。行时不见行。坐时不见坐。净裸裸地。任运腾腾。亦不作佛法道理。老庞云。心空及第归。是也。赵州道。诸人被十二时使。老僧使得十二时。岂不是坐断古今舌头。且作么生坐断。但於心无事。无事於心。会得。势不两立。即无分别智现前。只如古今言句。满龙宫盈海藏。有甚么限量。所以道。直饶脱体会得。犹是教乘中极则事。更须知有教外别传之旨。信有此事。学禅易脱禅难。既知有拈来便用。何愁佛不解语。更愁何处不方圆。又云。言语不通非眷属者。盖为后人不能放身舍命。向悬崖撒手。绝气息处。急着眼。古德云。若论此事。譬如掷剑挥空。不问及与不及。斯乃空轮无迹。剑刃无亏。故无滞碍。但以千句万句。只作一句看。一句明。千句万句一时明。一句透。千句万句一时透。只那透处。佛眼也觑不见。且如世间音声三昧。至於种种差别法门。粗言细语。鸦鸣鹊噪。风动树摇。异口同音。权实照用。皆不出此一句。大藏小藏。亦诠此也。岂不见。弥陀经云。水鸟树林皆悉念佛念法念僧。一念无分别。大智现前。如投水海中。如风中鼓橐。且作么生分别。视之不见。听之不闻。觅他起灭处。了不可得。盖色盖声。普天匝地。通上彻下。无第二见。无第二人。无第二念。剎剎尘尘。故非外物。是以。群灵一源。假名为佛。体竭形消而不变。金流朴散而常存。只那常存底。也不消得。何故。金屑虽贵。落眼成翳。佛法虽妙。存之成病。马大师云。不是心不是佛不是物。是个甚么。说了也。还我金刚王宝剑来。德山云。毫牦系念。三涂业因。瞥尔情生。万劫羁锁。但尽凡情。别无圣量。凡情尽处。圣量现前。又云。毫牦有差。天地悬隔。欲得现前。莫存顺逆。此乃禅家流作用省力处。且如白云端和尚。颂云门北斗藏身云。五陵公子游花惯。未第贫儒自古多。冷地看他人富贵。等闲无奈幞头何。看他具大机大用处。多少脱略。何曾着他北斗藏身处来。又雪窦在大阳玄禅师会下。为客司。因与僧夜话。至赵州栢树子因缘。争辨不已。有行者立傍失笑。客退。乃问何得笑耶。行者云。笑知客有定古今之辨。无定古今之眼。雪窦云。汝作么生会赵州意。行者以偈答之。一兔横身当古路。苍鹰才见便生擒。后来猎犬无灵性。空向枯桩旧处寻。雪窦大惊。遂与之为友。后出世住承天。宗和尚是也。看他虽无巧妙。而句意超然。今时禅和子。才闻人举。一个个肚皮里。有个栢树子。如何得了当去。且如狗子无佛性话。遮僧等闲立个问端。如向饿虎口里横身。赵州只答个无字。如虚空钉个铁橛子相似。至今天下衲僧。无摸[打-丁+索]处。要会么。只消道个无。会便会。不会便休。切莫作道理。有不是有。无不是无。只如未问未答以前。道个甚么。咄。又恁么去也。秋风向冷。万万珍重。

　　答陈判院

　　某启。在家菩萨。要明德山临济宗旨。须是他家子孙。如杨岐栗棘蓬金刚圈。吞底吞跳底跳。吞跳得百千万亿个。更有百千万亿个在。稍稍放开。则落在第二头也。紧峭孤巍处。方可把手共行。淘汰锻炼。到彻证佛地。犹有佛地障在。此乃确实而言。故非因循。不可只管打葛藤去。亦须将自己真正道眼照破。合作么生合杀。将知佛法。只如此耶。从上来入圣位者。莫不皆是就人决择。到用处惊天动地。盖不肯容易小小了却。山僧恁么忉忉怛怛。知是为谁家事。数领来书。及偈颂。甚详学道之志。每相酬酢一句语言。亦不草草。如进一服药相似。若不深辨端倪。终成戏论。非是等闲。只贵药病相投。验蹲坐处。夺执着处。攻偏坠处。截断命根。令直造大休歇之地。前日领所答书云。某有甚么过。尚未知在。可急着眼看。若自知非。棒喝也无施处。时暑珍重。

　　答陈郎中

　　某启。奉违忽觉一月。企仰不可言谕。冬晴。伏想。斋定宴安。道体万福。中间介至。承示直阁文翰。启读三复。惊喜相仍。真不减晋人风度。岂独一时之盛哉。但恨未即见矣。贤兄所诵者佛书。又观二本旨趣。深有造道之理。赃物不捉。自败了也。然文字禅。不可不学。他日参究己事未明。只於教乘中。作个知解。宗徒义学沙门。有何不可。呵呵。判院居士书中有云。幸无示谤法者。恰如荒草里。唤出个焦尾大虫。直得山僧口挂壁上。然亦未为分外。更须知有向上一路始得。不然。一生在死水里。只借他人鼻孔出气去也。贤兄所惠偈颂。足见存诚。前句亦似顺水张帆。於义路上。说些人情道理。禅道佛法。岂可人情。又云。跳脱北斗藏身句。北斗藏身。不在义理言句。聪明解会。须是放下从前满肚皮恶知恶见。妄情执着。佛法世法。朕迹不留。方可入作北斗藏身。乃是云门直截单提。遮一着子。如个生铁铸就金刚圈栗棘蓬。若情尘不脱。你如何吞跳。昔庐山玉简林禅师。颂北斗藏身云。北斗藏身为举扬。法身从此露堂堂。云门赚杀他家子。直至而今谩度量。你道。过在那里。五祖戒和尚。乃云门嫡孙。持此语。问林作偈之意。林举目视之。戒云。若果如此。云门不直半文钱。公亦无目去在。后林果失双目。将知佛法。岂同容易承当。学者多云。山僧语话。不近人情。不是不肯人。只要你参须实参。悟须实悟。见须实见。岂可以实法系缀人耶。不可草草。此乃入佛阶级。透脱生死。安敢自欺。若此不了。空作个拨无因果汉。后悔何及。要须是悟桶底剔脱。方知道元来不在言句上。亦当自知时节。山僧苦口。为你太聪明灵利。恐蹉过了。到此总用不着。三祖大师云。非思量处。识情难测。才入思惟。便成剩法。洞山云。言无展事。语不投机。承言者丧。滞句者迷。会得便会。句中无句名活句。句中有句名死句。但参活句。不参死句。活句下荐得。永劫不忘。死句下明得。自救不了。於此明得。也作个脱洒底道人。岂不快哉。圜悟老师尝云。千句万句。只是一句。千言万言。只是一言。山僧又且不然。只而今尽十方虚空。无量妙义。百千法门。只作一句分付。只贵脚蹋实地。初机后学。欲作偈颂。乃神通游戏边事。有何不可。但只要本领正当。则一切处扑不破。常向兄弟道。参须参那坐断天下人舌头底禅。方为种草。亦多令兄弟。多作偈颂。虽未十成。要他揩磨心识做得了。却与他一槌击碎。大事明了。偈颂亦不用做。如风吹水自然成纹。学做颂时。先看僧问如何是佛麻三斤。后来大愚颂云。横眸看梵字。弹舌念真言。吹火长尖觜。柴生满灶烟。似遮般说话。若非绝情识。安可至此。白云端师翁。作蝇子透窗颂云。为爱寻光纸上钻。不能透处几多难。忽然撞着来时路。始觉从前被眼谩。善知识一言半句。只要利益他人。脱离情识。山僧常问兄弟。有祖已来。时人错会。错则错了也。如何免得此过。多下语未有契者。又问。黄蘗示众云。牛头禅师。横说竖说。要且不知向上事。我且问你。如何是向上事。又问。洞山道。见佛见祖。如生冤家相似。始有参学分。你道。佛祖有甚么过。你若下得遮三转语。更须还我金刚王宝剑来。此事要须是个人方可尘中作主。深愧狂言。勿示於外。向寒。千万加护。

　　答上蓝乘长老嗣书

　　某手白上蓝乘长老。自高亭一别。赴宜春光孝道场。闻入院开堂佛事响。合不踰一年。又闻迁席隆兴上蓝。此乃古圣应化之地。方今丛林凋谢。大法危如累卵。凡称长老者。於我法中。非为小事。利害损益。尽在其间。若也不明道眼。据曲木床。但以饮食卧具之安。枉受人天信施。则铁城有待。宝所无归。直须痛下针锥。为人天解黏去缚。挝涂毒鼓。发劈箭机。转向上关。明本分事。拈杀活杖子。提王库宝刀。断佛祖命根。刬衲僧巴鼻。三玄互唱。五逆闻雷。见处孤危。用处脱略。卷舒出没。岂籍他缘。以楔出楔。以毒攻毒。等闲向绝气息处。发出一言半句。觑得破。挨得开。如石上钉铁橛子相似。谁敢近傍。是故师子游行。不求伴侣。又若菩萨断障。如染一綟丝。一染一切染。如斩一綟丝。一斩一切斩。有甚么共语分。如为方来。挂牌入室。升座小参。直须放出毒手。快下锋刃。一时截断。无令相续。更须揭起脑盖。倒转舌头。滞向寻言者。教他一个个觅起灭。蹲坐处不得。始有自由分。然后。拈东家钵盂。吃西家粥饭。用自己钱。本使他人利息。打杀有甚么过。遇境逢缘。倒使司农正印。与从上佛祖。抗戾而行。你且道。是甚么火色。老僧每於着衣吃饭外。当行此一路。既称长老。作住山人。当以续佛慧命为己任。不可少时自怠。况江西湖南。古今列剎相望。乃佛祖典刑去处。向闹市里孤店头。拨着一个半个。作吾家种草。岂徒然哉。会下办事兄弟。当观其根器浅深。任其院事。则道义人情。总在里许。汝从我游。凡三移住山。必深明此意。幸在勉旃。更不多及。云禅人来下书。煎点礼数。一一如法。老僧晚归都下。住山。　宣诏不时拨冗作此坐夏在。即想体用轻安。法衣拄杖拂子。各一事付去为信。希检收。南北相望。云山万迭。胜集未期。切宜顺序。为法为人。多多保重。

　　答资德本长老嗣书

