<!-- { "loadSidebar": true } -->
　　文上人来。收书并信香等。如数领讫。承开法以来。中外响顺。且喜且慰。夫称善知识者。脱珍御服。着弊垢衣。入八邪林。住三恶道。向刀山剑树上。拔舌犂耕镬汤炉炭中。敲枷打锁。见天下衲僧。如生冤家。与从上佛祖。共相抗戾。绵绵绝渗漏。密密不通风。鉴在机先。言非句下。便是德山临济云门赵州。向未屙已前。一觑便透。已是钝置他岩头了也。你道。遮般汉还有作佛分也无。正令若行。佛殿里荆榛万寻。法堂前草深一丈。凡为人天。提持宗眼。未开口时拶出。无进步处。挨开脱体。现成拟议。则生荆棘。要你放毒手下锋刃。似鹘提鸠鹰拏燕雀。断命丧躯。不留朕迹。截处更捷。净尽无余。才涉思惟。即成剩法。直饶总不恁么。更须换却舌头始得。汝久从我游。挨拶出没。星电交驰。如珠走盘。了无住着。是谓大解脱法。今既住山。当以续佛慧命为务。方今邪法炽然。惊群敌胜处。以金刚眼睛。吞烁群像。佛法世法。影迹不留。凡挂牌入室。如汲井泉。日汲日新。初无间断。接物利生。不出此也。老僧。四十年。凡十三处住山。以此为己职。当在勉旃。法衣一顶。拂子一枝。北果等。以表信耳。时中为法珍重。

　　法语示禅人

　　探玄上士。直须向未举已前。一觑百杂碎。圜陀陀活鱍鱍底。不要须知别有稳身处始得。只今目前。山连水水连山。屈曲千差。交光万状。如何得遮冤家脱离眼前去。要且心不是心。佛不是佛。物不是物。还我金刚王宝剑来。所以道。金屑虽贵。落眼成翳。佛法虽妙。存之成病。动即影响。觉即冰生。不动不觉。死水里讨甚么活路。三十年后。莫言不道。
　　现成公案。无事不办。才涉思惟。即成剩法。击石火闪电光。挨拶出没。早是钝置佗了也。那堪分宾生。存义路。说心性。立玄妙。尽是生死根本。於道则远之远矣。直饶向七佛已前威音那畔。玄会得去。总未出得窠窟在。有般汉。才闻人恁么举便道。用出作甚么。我也知你脚跟下。五色线未断。我且问你。东胜身洲打鼓。南赡部洲吃茶。西瞿耶尼唱歌。北郁单越接拍。是甚么人分上事。若也不会。於吃粥吃饭开单展钵处。亦须子细自点检看。
　　风从虎。云从龙。衲僧拄杖子。放收在我。谁敢唤作拄杖子。须是着着有出身之路。终不受别人处分。岂不见。圜悟先师。参五祖和尚。常云。我常不肯五祖。五祖常不肯我。何故。父子若相肯。埋没宗风。假饶千圣出头。犹在渠侬影里。会便会去。更莫踌蹰。若也不会。切忌胡思乱量。孟八郎汉。有处着你在。
　　心生法生。心亦不存。心灭法灭。法亦不立。不存不立。荆棘参天。不立不存。髑髅徧地。若能指秽邦为净土。呼地狱作天堂。粪扫堆头。现丈六金身。虾蟇口里。演一大藏教。似遮般见解。你且道。还有作佛分也无。若能转位回机。移星换斗。逞通天作略。用跨海神机。终不向恶水坑头。葛藤堆里着到。要须知有不露风骨底一着。耳听则聋。眼见则瞎。三世诸佛不奈何。历代宗师提不起。天下衲僧。无出气处。岂不见。德山示众云。我宗无语句。亦无一法与人。而今抖擞屎肠。一时与你说了也。所以道。金刚圈栗棘蓬。只许人用。不许人说。说底用不得。用底说不得。不说不用。如何通信。若作佛法禅道会。则眉须堕落。
　　禅非意想。道绝功勋。非意想不是禅。绝功勋亦非道。当恁么时。向甚处着到。截断意根。如何分别。不落心识。如何近傍。才入阴界。已是隔生了也。直须盖天盖地了。无佛见法见。刀山剑树上拈来。镬汤炉炭里受用。但恁么信取。自然步步脚蹋实地。把得定作得主。逐物却物。布置临时。向上转去。佛魔削迹。海岳逃形。向下转来。僧是僧俗是俗。超闻见绝依倚。等闲向骑声盖色。敌胜惊群处。急着眼看。岂不见。古德云。俊狗不露牙。拟不拟便着。近来学者。不明自己。强说禅宗。一向掠虚。腊月三十日。阎老子未放你在。
　　圜机普应。鉴在机先。鉴则且置。应后如何。若不阔着步急着眼。堕在死水里。永无出期。若能回身顾影。已是钝置了也。恁么说话。还觉舌头拖地也无。所以楞伽。佛语心为宗。无门为法门。一切世间。差别语言。世出世间。总是大解脱三昧。岂不是佛语。但以心为宗。更愁何处不圜通。何处不是自己。若也便恁么领略去。我早知你作实法会了也。具烁迦罗眼底。试辨看。
　　学佛上士。先要参透法身。透得法身。方解作主。且如何是法身。天不能盖。地不能载。日月不能照。虚空不能容。犹在法身量边走。灯龙露柱。香炉净缾。山河大地。要且不是法身。南斗七北斗八。尽是见神见鬼。说底用不得。用底说不得。而今和座盘掇与你了也。作么生用。作么生说。若也一举便明。一击便透。一屙便了。痛领将去。三十年后。却来打杀老僧。
　　大解脱人。具大根器。离见闻超情识。於日用中急着眼看。断知无上妙道。不在日用处着到。如疾雷破山。於一念未萌已前。识得破佛及众生。也无着处。须是实证实悟。方可向千圣顶[宁*页]上独行。却於异类中插脚。更有甚么佛法禅道。水一滴也无到你口里。软似南宾铁。硬似兜罗绵。便是千手大悲。也无你摸[打-丁+索]处。不见。白云端和尚道。无摸[打-丁+索]处病难。除放下蛇头捋虎须。今日为君通一线。好看月上长珊瑚。白云恁么说话。亦能杀人。亦能活人。三十年后。不得错举。
　　法寂灭相。岂在言诠。上人截却舌头。山僧口挂壁上。还我寂灭相来。把得定作得主。过境逢缘。自解转辘辘。挨得开插得脚。因邪打正。何处不风流。盖天盖地。不从人得。见闻不昧。声色纯真。内外中间。了无干涉。向甚处着眼。所以道。拨尘见佛。佛亦是尘。非佛非尘。是甚么面目。岂不见。古德云。张弓架箭鱼游网。物外栖神鸟入笼。生杀尽时蚕作茧。如何透得此三重。我且问你。临济无位真人。向甚么处去也。有般垛跟汉。一味守古冢。求托生处不得。自救尚不了。如何更为人。要会么。龙门无宿客。大海不停尸。
　　行脚高士。若无灵骨。眼不识人。又不遇真正宗师与之开凿。撞入骨董袋。或三百或二百聚徒处。打野呵。说野话。论心性讲禅道。抑扬古今。唤作佛法。以为法要。正是毁谤大乘。作地狱种。如稻麻竹苇。是谓可怜愍者。吾道衰矣。达磨西来之意。恐不如此。殊不知。掩室杜辞。尽是注脚。德山棒临济喝。亦是下文。更有一般无孔铁槌。但云。了了常知。如如独照。正是鬼窟里活计。道我参禅。我且问你。如何是禅。朝放三千。暮放八百。且喜没干涉。是故教云。多闻无智慧。譬如人身牛。汝但於下脚不得处。急着眼看。上不见天。下不见地。中不见人。是个甚么。若也不会。吾不如汝。
　　忠臣不畏死。故能立天下之大功。勇士不顾生。故能立天下之大名。是以。衲僧家因行掉臂。遇便登舟。七事随身。八面受敌。如水入水。似金博金。无第二见。无第二念。若也爱己之爱。不爱彼之所爱。非大慈也。若也亲己之亲。不亲佗之所亲。非大悲也。是故。入[廓-享+墨]垂手。具大慈悲。以利生接物为先。假使铁轮磨顶。终无退失。所以等空云。禅即是动。不动不禅。是无生禅。你平日参底禅。学底道。不出此也。更有末上一着。如王澹交雨打帛石相以。而今与你一笔勾下。终无两个舌头。宜自知之。
　　夫学佛者。先当以大愿力。破除业种。然后知因果惧罪福。迥绝诸缘。休息万虑。善念恶念。不入思惟。佛法世法。了无记忆。放舍身心。到大休歇之地。如万丈悬崖撒手。等同虚空。亦不起生死妄念分别之相。才有一丝毫头见刺。以智慧剑。和声截断。无令相续。终不肯向光影里着到。甘处下流。不被诸境所惑。不与诸缘作对。闻禅与道。毒箭攒心。得失是非。如镜照像。镜若不存。像归何所。看看。破草鞋泥弹子。半文也不直。古今尽力提持处。亦不假多。直下省力无如。庞居士问马祖。不与万法为侣者。是甚么人。马祖云。待汝一口吸尽西江水。则向汝道。末后契证了。只言心空及第归。且如心空及第归底。是何宗旨。更是阿谁。是故佛祖道。妙体用全真。不立阶梯。本来如是。若能的磪坚守。情尽见除。到命根断处。终无两个舌头。说底用底。了无干涉。饶你绵裹称锤。我则石人腰带。若具大丈夫志气底。然不肯向别人口边。觅涎唾吃。是故。名为无上妙道。岂不见。德山投机於龙潭。言下乃云。我从今日去。更不疑天下老和尚舌头。山僧当时若见。只向佗道。咄咄。我更要你作佛在。且道。佛作么生做。乍可粉骨碎身。终不瞎佗眼目。
　　学道如学射。久久自中的。一句透天关。万机俱丧迹。只那丧迹处。咬定牙关。痛领将去。何难之有哉。只恐力不及志不坚。透不尽见不彻。翻入骨董袋里。卒未能了得。速须退步自看。乃大丈夫事。有若关王阵前。不见颜良头。终不肯住。要在脚跟正当。立处孤危。方能抵敌死生。若滞闻见。纵饶随口便道得出来。也只是闻见。离却闻见。便作主宰不得。才涉思惟。又成剩法。如何得绝气息去。只为大法不明。被十二时使。随物流转。是故。邪说正说无佗。要你当下佛法念断。善恶思亡。当知德山临济。无下脚处。棒喝交驰。总在门外。黄面老子说底大藏小藏不是。敲床竖拂不是。山僧与上座不是。不是亦不是。如王澹交咏雨诗。唯有庭前捣帛石。一点入不得。直须向佛祖未生已前。自家着些精彩。一觑便透。如水投海。如风鼓橐。心虽不住。念亦无差。心念俱非。了无分别。无分别底。复是阿谁。若会吃饭着衣。自合知时及节。更有甚余地。着鞭於古人之前。自在敲枷打锁。独掇单提。从上佛祖。天下衲僧。鼻孔眼睛。一穿穿却。何所往而不利耶。
　　参禅学道。只贵眼正。亦须遇人。不然则堕在业识堆里。菽麦不分。未免骨董。有如百尺竿头进步。万仞崖前插脚。若恁么会。早知你蹉过了也。当知是知。当如是见。此乃是作佛样子。岂不见。蒙山惠明道人。逐老卢至大庾岭头。老卢置衣於地。蒙山尽力提之不动。乃悔过曰。某甲为佛法来。不为衣来。卢云。汝既如是。当於盘陀石上。摄心敛念。不思善不思恶。正恁么时。那个是你本来面目。蒙山忽然有省。起来礼拜。乃云。佛法只如此耶。更有深密处在。卢云。密在汝处。我若向你道。则不密也。於是碓觜生花。毒蛇开眼。是你诸人。向甚处着到。若作佛法会。入地狱如箭。

　　示日本国觉阿

