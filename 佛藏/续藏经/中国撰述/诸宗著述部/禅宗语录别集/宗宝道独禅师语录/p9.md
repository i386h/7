<!-- { "loadSidebar": true } -->
　　严舂陵司李问。弟子职司刑罚。民命攸关。何以令彼无隐情。此无枉法。师云。只从自己根源上。讨个分晓。自然把柄在手。生生杀杀。无非妙用。进云。敢问某甲自己根源分晓所在。师云。山僧若说。是山僧底。进云。某甲向道已久。无柰种种情念。终难排遣。师云。此未是根源话。然试问居士。假如梦中觉梦。还是梦么。进云。毕竟是梦。师云。醒来梦中心境。还用排遣么。进云。不用排遣。师云。根源上明了。亦复如是。一切情念。不除自尽。进云。情念尽时。岂非空无所有。师云。若无所有。又成断灭去也。就者里体验看。
　　金叔起居士。以解易自负。每举一阴一阳之谓道。师云。汝所论阴阳。口头道理耳。却拈不出来。起云。师能拈出。试拈出看。师云。生死大事。汝还知么。起云。不知。师云。一阴生。汝不知生死。还求知么。起云求知。师云。一阳生。
　　法字卍。请益格致之旨。且述阳明颂语以质。师云。此事不与教乘合。况儒典耶。虽然。孔子手眼也不小。渠开口道个在明明德。明德是什么烂柴头。学者向什么处捞摸。阳明揭出良知。亦非世见可到。但云。无善无恶心之体。我不如是。卍云。师意如何。师云。不可思议心之体。有善有恶意之动。何不云一念动处。即为意。知善知恶是良知。说他不是。良知亦不得。卍云。师又如何。师云。知而无知是良知。为善去恶是格物。我与你另拈出。物而无物是格物。
　　僧问。阎罗王还有也无。师云。子甚处来。云杭州来。师云会么。云不会。师云。莫道无阎罗王。吃铁丸有你分在。
　　蔡云怡督学问。日坐金轮峰。还望见汉阳峰顶否。师作此[○@十]相答之。又问。踏上匡山。有三条大路。毕竟那一条是大路。师云。咦。者一条是大路。又问。庐岑险峻高出群峰。为什么群峰让他独出。师云。争怪得伊。又问。身在山中。身在山外且置。祇如粗顽者土皮。垒块者石骨。凹凸者峰峦。参差者林木。奔飞而下坠者瀑布。叆叇而上升者云烟。怎见得庐山真面目。师云。土皮石骨。峰峦草木。瀑布云烟。又问。有人在金轮峰顶。有人在彭蠡湖中。忽遇波浪滔天。石触舟沈。峰上人作何救他。舟中人作何自救。师云。南无观世音菩萨。
　　师与蔡督学话次。蓦指瓶中花问云。一种花。为什么有二种色。蔡云。根无二种。师不肯。蔡云。师意如何。师云。一种花。二种色。
　　灵泌问。如何是但愿空诸所有。师云。出门不踏芳草路。如何是慎勿实诸所无。师云。归家不坐涅盘床。又问。如何是宾中宾。师云。家贫犹自可。路贫愁杀人。如何是宾中主。师云。久旱逢甘雨。他乡遇故知。如何是主中宾。师云。一朝权在手。便把令来行。如何是主中主。师云。八千子弟今何在。更无面目见江东。又问。香严上树。意旨如何。师云。雾卷烟收后。森罗宇宙宽。
　　法树荫问。香严上树。意旨如何。师云。鲸吞海水尽。露出珊瑚枝。又问。如何是你有拄杖子。我与你拄杖子。师云。鸟栖无影树。如何是你无拄杖子。我夺却你拄杖子。师云。花发不萌枝。又问。南泉斩猫。意旨如何。师云。你一切时中。拈匙把筯。又作么生。又问。万法归一。一归何处。师云。来说是非者。便是是非人。
　　僧问。南泉斩猫。还有罪过也无。师云。兔角杖挑潭底月。龟毛绳缚岭头风。
　　僧问。如何是第一玄。师云。如人饮水冷暖自知。如何是第二玄。师云。上座是。如何是第三玄。师云。东去也是上座。西去也是上座。如何是第一要。师云。更无玄与妙。如何是第二要。师云。信手拈来草。如何是第三要。师云。是处有芳草。
　　僧问。香严上树话。意作么生。师云。苍天苍天。
　　僧问。蚯蚓断为两头。两头俱动。未审佛性在那一头。师云。两头俱动。
　　师举云门三顿棒因缘。问法字卍云。云门恁么问。洞山恁么答。为什么放他三顿棒。卍不契。一日师复举前问。卍忽省云。百姓日用而不知。师云。不知个什么。卍云。查渡湖南报慈。师休去。
　　师问卍。你有拄杖子。我与你拄杖子。意旨如何。卍云。恁么娑婆诃。你无拄杖子。我夺却你拄杖子。意旨如何。卍云。不恁么娑婆诃。
　　师问卍。如何是夺人不夺境。卍云。鄱阳湖里绝行踪。如何是夺境不夺人。卍云。与师共坐千峰暗。如何是人境两俱夺。卍云。雨暗庐山深闭门。如何是人境俱不夺。卍云。大家啜茗月明中。
　　僧问。某甲祇是一个不识。结在者里。师云。但向者不识处会取。
　　僧问。某甲如今此心极是安乐。莫便是么。师云。是谁安乐。僧罔措。
　　师问法字卍。如镜铸像。像成后。镜向什么处去。卍云。也跳不出。
　　僧问。惟此一事实。余二即非真时如何。师云。礼拜着。僧礼拜起。师云。余二即非真。僧复举楞严云。山河大地。语未毕。师震声一喝。僧罔措。
　　僧求开示。师云。你一向作什么来。进云。某甲一向行行。不知行什么行。今日远来。望和尚慈悲指示。师云。你谦退作么。进云。某甲实实不晓得。师云。不晓得。岂不是大了当人。进云。某甲未到者田地。师云。你昨日从那里来。进云。自东莞起身。十二日到鹿角。十四日到此。师云。那个同你来。僧指傍僧云。与他向来。师震声一喝。僧罔措。再求指示。师云。适来已彻底相为了也。僧复求。师云。我从来不曾与钵盂安柄。
　　师问僧。你参什么话头。僧云。一口气不来。毕竟向什么处去。师云。有人问你。作么生答。僧以手弹桌子。师云。五蕴身田。强作主宰。僧无语。师云。且去吃茶。僧礼拜起云。某甲实有一语。师云。且去吃茶。
　　僧问。宝剑未出匣时如何。师云。无人能见。进云。出后如何。师云。汝看他是何面目。进云。面目现在。师便喝。僧罔措。
　　僧问。一切意旨即不问。离一切意旨作么生。师瞪目视之。僧拟进。师便打。
　　师举云居膺示众。了无所有。得无所图。言无所是。行无所依。心无所托。令众每句下语。以验一夏所造。各呈毕。丽中昰首座云。上四句且置。只心无所托语。未有近傍。还请和尚着。师云。了无所有。得无所图。言无所是。行无所依。遂张两手云。苍天苍天。座作礼云。某甲更有语在。师云。子作么生。座云。切忌恁么时。师笑云。子深得云居之旨。座便休。
　　居士问。如来为栴檀相摩顶。是一是二。师云。汝未开口时。犹较些子。进云。莫是授记么。师云。汝身上有獦蚤痒。作么主张。
　　僧问。沧海任凭日月转。青山不逐四时凋。如何是和尚无量寿。师云。阇黎问底是。问九九八十一。古人多指出。如何是不落数量底寿。师云。大慈悲菩萨。问大众运为。尽承恩力。如何是普贤行门。师云。上座也解恁么问。问终日穿衣吃饭。动转施为。如何是文殊境界。师云。满眼满耳。问世间什么物。与恁么人同年。师云。问取露柱。
　　僧问。雾罩长空无远近。雪埋深径绝高低。如何得雪消雾散去。师云。人皆苦炎热。我爱夏日长。问冬日则饮汤。夏日则饮水。如何得不违时失候去。师云。心不负人。面无惭色。问水向石边流出冷。风从花里过来香。如何得君臣道合去。师云。九九八十一。问荆棘林中穿日影。烟波水上绉云霞。如何是入廛垂手事。师云。你问我答。
　　居士问。百丈野狐。为什么不落便堕。不昧便脱。师云。打面还他州土麦。唱歌须是帝乡人。进云。恁么则脱者未曾脱。堕者未曾堕。师云。又被风吹别调中。进云。只如黄檗一掌。意作么生。师云。哑子问聋人。
　　僧问。如何是和尚家风。师云。饥来吃饭困来眠。问师唱谁家曲。宗风嗣阿谁。师云。达磨不来东土。二祖不往西天。问如何是学人行脚处。师云。着破草鞋赤脚走。如何是学人一切时不起妄念处。师云。起也。如何是学人亲切处。师云。莫将问来问。如何是学人不假悟处。师云。恶。如何是超佛越祖之谈。师云。一家有事百家忙。如何是和尚亲传底事。师云。有问有答。
　　僧问。离一切语言棒喝扬眉瞬目之外。乞师直指。师云。汝自己道尽了。僧罔措。礼拜起立。师云。汝作么生会。进云不会。师云。不会更妙。进云。还有意旨也无。师云。又是头角生。
　　僧问。如何是前念不生即心。师云。鲸吞海水尽。如何是后念不灭即佛。师云。露出珊瑚枝。
　　僧问。大事未明。如丧考妣。大事已明。如丧考妣。如何是大事。师拈起竹篦云。老僧者个。是竹篦子。又问。不是心不是佛不是物。毕竟是个什么。师云。汝自出供状了也。
　　居士问。文殊罔明女子。是一是三。师云。两彩一赛。进云。罔明又是那个。师云。女子又是那个。乃云。此定就瞿昙也出不得。即今大地众生。亦不曾出此定也。所以云。一切众生已成佛竟。已度生竟。已涅盘竟。进云。毕竟此中不了。师云。又是重添八字眉。
　　僧问。破戒比丘。为什么不入地狱。师云。无孔铁锤。清净行者。为什么不生天堂。师云。石师子。
　　僧问。如何是直截根源一句。师竖起拂子。良久云。汝作么生会。进云。见和尚作用。师云。甚处见得。进云。见和尚举拂。师云。我未举拂时。汝作么生会。僧无语。
　　僧问。千里闻风即不问。海幢消息近如何。师竖起拂子。进云。离了者个。又作么生。师放下拂子。僧礼拜。师云。汝作么生会。僧便喝。师云。好喝。再喝看。进云。喝过久矣。师云。者是套子。复问。志公啖鸽。未曾动着一条毛。请问。鸽子在什么处。安身立命。师云。今日新罗国说什么事。僧拟议。师便打。
　　僧求开示。师竖拂子云。会么。云不会。师云。不会底汝还晓得么。僧展两手。师云。者是学来底。僧复问。如何是觌面无私一句。师云。迟了也。
