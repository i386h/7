<!-- { "loadSidebar": true } -->
　　浴佛日上堂。僧问。空劫前四月八。现前四月八。是同是别。师云。罗浮山。进云。世尊初生。一手指天一手指地云。天上天下惟吾独尊。者个人人本具。个个不无。因甚世尊道个独尊。师云。龟毛拂子长三尺。僧问。和尚未登法座。学人未离禅堂。者一句请师指示。师云。者已是阇黎太络索了也。进云。和尚作么生。师云。山僧退身有地。进云。今日丑媳妇少。不得见翁姑。师云。自领出去。僧礼拜。师乃云。今日四月八。是我佛降诞之辰。法华云。如来出世。为一大事因缘。惟令众生开佛知见。示佛知见。悟佛知见。入佛知见。六祖云。当知如来已具知见。何用更开。所言佛之知见。即汝自心。诸上座。此一心法。有佛无佛。法尔如然。叵耐无人识得。如来出世。才为众生露者个消息。虽露者个消息。犹是儿孙边事。此一心法。总不曾动着。岂不闻。未离兜率。已降王宫。未出母胎。度人已毕。我道。诸上座即今成佛竟。度生竟。涅盘竟。还信得及么。诸上座。莫言佛是累劫熏修而成。我乃博地凡夫。怎能构得。若作恁么见。是汝诸人。自开众生知见。又莫言佛出世放光动地。龙天拥卫。神鬼钦崇。我无如是神通妙用。若作恁么见。自是仁者心有高下。不依佛慧。古人道。如来举身相。为顺世间情。恐人生断见。权且立虚名。假名三十二。八十也虚声。有身非觉体。无相乃真形。此无相佛。即今目前个个完具。常自圆明。佛不过是识得了有自由分。虽在五蕴生死中。而伊无生死。虽在根尘万境交参。而伊自萧然独脱。临济云。是汝四大色身。不解说法听法。虚空不解说法听法。是什么解说法听法。是汝目前历历底没形段。是者个解说法听法。诸上座。岂不是在者里听法。汝特地要求他面目。了不可得。虽不可得。而一切用处。却又分明。是个什么。如水无筋骨。能胜万斛舟。珍重。
　　结夏上堂。僧问。恁么也不得。不恁么也不得。恁么不恁么总不得时如何。师云。山僧道不得。进云。恁么则雨暗罗浮深又深。潮归大海总无声。师云。庭下虚空为汝道。进云。昨夜老人起舞南楼上。玉女笙歌向翠屏。师卓拄杖一下。进云。只如今日结夏升堂。拈椎竖拂。未审以何等法。示何等人。师又卓两下。僧礼拜。僧问。前觉不生。后觉不灭。现在如如。退后一步。请师速道。师云。南无观世音菩萨。僧进前退后。师云。汝进前退后作么。僧作礼云。放下。师云。笑杀大众。僧问。华首开炉。柴炭俱无。熏风劈面裂肌肤。同堂海众忘消息。现前共证古毗卢。如何是毗卢。师竖一拳。进云。圣凡情尽。还容淘汰么。师又竖一拳。进云。如何是觌面无私句。师又竖一拳云。阇黎还知痛庠么。僧一偈云。石虎啸时风满谷。泥龙吟处雾遮天。师云。山僧今日失利。乃召大众。卓拄杖一下云。赤眼归宗道。会得则途中受用。不会则世谛流布。山僧不随古人脚跟转。不会则世谛流布。坐断圣凡情。若在者里透得。也做个脱洒衲僧。便能驱耕夫之牛。夺饥人之食。其或未然。总是弄泥团汉。复卓一下云。会得则途中受用。亦且救得一半。便下座。
　　端午上堂。僧问。耀古腾今即不问。喝一喝云。现前一喝请酬机。师云。不酬机。进竖一拳。师云。笑杀满堂。僧进一喝。师云。一喝两喝且置。三喝四喝又作么生。僧懡[怡-台+罗]。师便打。僧问。剿除狂寇。卸甲倒戈。犹是功勋边事。君臣道合。海晏河清。犹是法身边事。如何是衲僧本分事。师云。口横鼻直。乃云。才过四月八。又是端阳节。奉报诸禅德。光阴如电掣。世事若有若无。人情或欣或厌。波斯匿王云。变化密移。我诚不觉。寒暑迁流。渐至於此。诸上座。还知有不迁流者么。蓦拈拄杖云。惟有拄杖子。萧然独脱。寒暑不能促其寿。鬼神不能妬其福。虽然如是。衲僧分上。眼中着屑。以拄杖卓一下。举瑞岩问岩头。如何是本常理。头曰动也。师云。金刚宝剑当头截。又问动时如何。头曰。不见本常理。岩良久。头曰。肯即未脱根尘。不肯即永沈生死。岩遂大悟。师云。者太煞按牛头了。大众珍重。
　　可都寺为其父太保韩文恪公请上堂。僧问。有个人儿。与某甲同行同住。为什么不度渠侬。师以拂子作圆相。复拂三拂示之。僧问。习得千经万论。为甚当锋一字拈不出。师云。上滩不肯住。下滩不相干。进云。人人脚跟一条大路。有个汉子问着。便恁么眼睁口哑。师云。阇黎好一问。还自知么。进云。和尚婆心太切。人天众前合当礼拜。坐具子吾无隐乎尔。师云。寻常套子也不消得。僧拜起喝云。若要有心听此调。耳根瞎却眼根聋。师云。自纳败阙。乃云。夹山大师道。目前无法。意在目前。不是目前法。非耳目之所到。举拂子云。今日夹山现广大身。逼塞虚空。诸禅德还见么。夹山发大圆音。告诸禅德。不得以色见我。不得以音声求我。若以色见我。以音声求我。是人行邪道。不得见我。山僧道。不以色见。不以音声求。如何得见大师。夹山云。汝岂不闻。拟议前后。安置中边。不得一法。没溺深泉。山僧道。都不如是时如何。夹山云。不敢说。山僧道。为甚不敢说。夹山云。堂头即得。恐诸禅德随语生解。山僧道。官不容针。私通车马。请大师不吝慈悲。夹山云。会么。都不如是我我。现前诸禅德请着眼。者里眨上眉毛。蹉过了也。急急快急急。着靴水上立。走马到长安。靴头犹未湿。今日都寺祖禅。同圣心原心妙心三居士设斋。请山僧上堂。资其父文恪公冥福。伏愿。於真际中。不守自性。天上人间。随处安乐。举文殊问奄提遮女。生以何为义。女云。生以不生生为义。殊云。云何生以不生生为义。女云。若能明知地水火风四缘。未曾自得有所和合。而能随其所宜。是为生义。殊又问。死以何为义。女云。死以不死死为义。殊云。云何死以不死死为义。女云。若能明知地水火风四缘。未曾自得有所离散。而能随其所宜。是为死义。诸禅德。恁么会去。生也未曾生。死也未曾死。皆如来藏妙真如性。如来禅许汝构去。祖师禅未梦见在。且道。祖师禅有什么长处。良久。复举进山主问修山主。明知生是不生之理。为什么为生死之所流转。修云。笋毕竟成竹。如今作篾使得么。进云。汝他日自悟去在。修云。某甲祇恁么。上座如何。进云。者个是监院房。那个是典座房。修便礼拜。师云。者个是监院房。那个是典座房。有什么禅道佛法。於今三家邨里。贩夫牧竖。街头市尾。也解恁么道。有什么奇特。诸禅德会么。以拂子击案云。苦瓠连根苦。甜瓜彻蒂甜。下座。
　　解夏上堂。僧出礼拜。师便喝。进云。更一喝。师又喝。进云。落霞孤鹜齐飞。秋水长天一色。师云。拈者现成句作么。进云。请和尚道新底。师云。山僧今日失利。进云。某甲也大错去。师不顾。乃云。诸上座。一夏以来。还构得也未。若构不得。者一夏又虚度也。举子方上座问法眼云。公久参长庆。为甚却嗣地藏。眼云。为不解他万象之中独露身意。子方竖拂子。眼云。拨万象不拨万象。方云。不拨万象。眼云。独露身聻。方云。拨万象。眼云。万象之中聻。方云。若不到者里。几乎虚过一生。师云。若要透脱生死。把者一则公案。反覆寻思。自然有个入处。不见文殊云。我真文殊。无是文殊。若有是者。即二文殊。然我今者非无文殊。於中实无是非二相。即今诸上座。直下无第二人。者里不生难易想。便可独行独步。会么。复学六祖大师云。吾有一物。无头无尾。无背无面。无名无字。诸人还识否。荷泽云。是诸佛之本源。神会之佛性。祖云。向汝道无名无字。汝又唤作本源佛性。汝向后有把茅盖头。也只成个知解宗徒。山僧今日八字打开。为诸人下个注脚。若是个杀人不眨眼底汉。才见祖师道个吾有。便与震威一喝。直饶通天伎俩。也合一场懡[怡-台+罗]。为甚如此。诸上座。人人壁立万仞。个个鼻孔撩天。以拂子击案下座。
　　林戒庵太守。荐张恭人。请上堂。师召大众云。佛法本自现成。尽十方世界。都卢是个金刚正体。众生诸佛。情与无情。山河大地。日月星辰。总承此光明显发。譬如虚空体非群象。而不碍彼群象发挥。当其发挥。即非群象。所以道人行处。实无一法可当情。实无一物为缘为对。大沩安云。行脚高士。直须向声色里睡眠。声色里坐卧。且唤什么作声色。声色里又作么生坐卧睡眠。不见古人道。见闻觉知无障碍。声香味触常三昧。如鸟空中只么飞。无取无舍无憎爱。若会应处本无心。方得名为观自在。诸上座。空劫以前也恁么。即今也恁么。尽未来际也恁么。若信得及。释迦老子与汝同参。若信不及。便茫茫地向外着境。外既着境。内则生心。心境相对。妄想不停。遂成生死业系。谓之尘劳之俦。汝等试返照看。者个妄想从何处起。是从心起。是从境起。若从心起。心本无生。若从境起。境本无情。目前空不言空。目前有不言有。者个妄想。皆从自己一念颠倒取相而起。知心与境本不相到。一一诸法当处解脱。当处全真。昔二祖断臂求初祖安心。祖云。将心来与汝安。二祖道个觅心了不可得。祖云。与汝安心竟。诸上座。还觉痛快也未。良久云。觅心无得便心休。着衣吃饭还仍旧。大尽三十日。小尽二十九。如上举扬般若。奉为张氏恭人。及诸亡眷。伏愿。无边业障。一念霜融。旷劫尘劳。当下顿息。且道。忏摩荐拔一句。作么生道。回光便是通霄路。母子同登安养台。下座。

　　示众

　　黄岩示众。此事实非容易。当时汾阳最后到首山。举卷席话。始大彻去。你看。龙袖拂开全体现。象王行处绝狐踪。者方是放身舍命。会得者则。管取透得风旛那则。今日山僧拈出。若有人问。不是风动不是旛动。意旨如何。向他道。龙袖拂开全体现。仁者心动意旨如何。向云。象王行处绝狐踪。大众会么。又如大慧当时参有句无句话。屡请圆悟举在五祖处问答因缘。悟为举了。大慧方得大彻。今日山僧又为拈出。若有人问。不是风动不是旛动。意旨如何。向云。描也描不成。画也画不就。仁者心动意旨如何。向云。相随来也。会么会么。
