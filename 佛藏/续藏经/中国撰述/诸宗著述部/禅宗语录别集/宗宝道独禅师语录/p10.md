<!-- { "loadSidebar": true } -->
　　张月鹿黄堂庭二居士参。张云。某甲自庐山承教后。渐觉不大为尘俗所累。每诵心经。至心无挂碍。深信不疑。然不能当下撇脱。毕竟自家放不下。师云。还是看今时不破。若看得今时破。争有放不下底。聻。圆觉云。妄认四大为自身相。六尘缘影为自心相。不知种种皆从缘生。缘聚而生。缘散而灭。如梦如幻。如泡如影。即今山僧与居士。在此谈论。也是偶合之缘也。俱不可得。张云。明知一切皆从缘生。还有不从缘生者么。师云。且喜居士有此一问。黄云。不从缘生。岂不是心。师云。心即缘生。从朝至暮。念起念灭。岂不从缘。张云。除此缘生。更於何处觅真实底。师云。无有一刻不承他恩力。即此生灭。俱从他起。却觅他起处不得。居士须实实用一番力。体究始得。张云。每到此处。便难用力。师云。本自露堂堂。当下不自取。转求转远。楞严云。一切众生生死相续。皆由不知常住真心。张云。于今怎么知得常住真心。师云。居士平时所谓仁义忠信一切道理。是常住么。张云。斯人存斯理存。何尝一刻不存。师云。恁么毕竟理因人显。人且不存。理於何附。黄云。诚知佛教一切归空。师云。且道空归何所。傅大士云。有物先天地。无形本寂寥。能为万象主。不逐四时凋。是空不空。是常住不是常住。张云。某甲虽不知常住真心。但自验。颇有得力处。祇是无求二字。世人事事挂碍。皆因有求。若能无求。有何挂碍。师云。若要彻底无求。也须彻底看得破。譬如灯光焰焰相续。愚者将谓灯光常住。不知后焰已非前焰。又如流水刻刻不停。愚者见水。谓水常住。又如一城人物往来。一年如是。百年如是。宁知死者死。生者生。人物依然。却非其故。又如一人。今日之身已非昨日。佛云。才生即有灭。不为愚者说。者里争容得汝攀援执恋。争容得汝思量分别。如今却把取不得底死舍不得。又争得。张辞。求一言可终身行者。师云。诸恶莫作。众善奉行。张云。愿求进步。师云。当净其意。随举华严偈云。若人欲识佛境界。当净其意如虚空。远离妄想及诸取。令心所向皆无碍。张云。净意岂不是不生不灭境界。黄云。还有工夫在么。师云。不省得时。向者里体究。便是工夫。黄云。某甲於今。凡遇事来物来。随时应付过去。便不留踪迹。何如。师云。者境界也大难。黄复举似首座。座云。要到者田地。先须识心始得。

　　着语

　　翠岩真见慈明。慈明问。如何是佛法大意。着云。探竿影草。真曰。无云生岭上。有月落波心。着云。小尽二十九。大尽三十日。明曰。头白齿黄。犹作恁么见解。着云。贼。真涕泗交流。不敢抬头。着云。被人换却眼睛了也。进曰。毕竟如何。着云。狮子齩人。韩卢逐块。明曰。无云生岭上。有月落波心。着云。毕竟出他鬼窟里不得。真言下大彻。着云。又被人换却眼睛了也。
　　永嘉觉参六祖。绕三匝振锡而立。着云。千里特来呈旧面。祖曰。夫沙门者。具三千威仪。八万细行。大德自何方来。生大我慢。着云。人以语探。水以杖探。进曰。生死事大。无常迅速。着云。把髻投衙。祖曰。何不体取无生。了无速乎。着云。来也来也。曰体即无生。了本无速。着云。果然果然。祖曰。如是如是。着云。未可信在。须臾告辞。着云。掉得便行。有何不可。祖曰。返太速乎。着云。再三捞摝看。曰本自非动。岂有速耶。着云。依旧孟春犹寒。祖曰。谁知非动。着云。深入虎穴。曰仁者自生分别。着云。真师子儿。祖曰。汝甚得无生之意。着云。悬崖一推。曰无生岂有意耶。着云。好个翻筋斗。祖曰。无意谁当分别。着云。前箭犹轻后箭深。曰分别亦非意。着云。大冶精金。应无变色。祖叹曰。善哉善哉。少留一宿。着云。平交平交。
　　洞山价祖偈。切忌从他觅。着云。才生便齩。自然无事。迢迢与我疎。着云。错。我今独自往。着云。巍巍堂堂。处处得逢渠。着云。淫坊酒肆逢弥勒。渠今正是我。着云。老老大大。作恁么语话。我今不是渠。着云。救得一半。应须恁么会。着云。面皮厚多少。方得契如如。着云。一坑埋却。

　　长庆宗宝独禅师语录卷第三
　　音释

　　眚(所景切。生上声。目病生翳也)　蠡(里弟切。音礼。彭蠡泽名)　绉(侧救切。音皱。布也。纤也。聚文也)
　　长庆宗宝独禅师语录卷第四

　　　　丹霞法孙　今释　重编

　　颂古
　　三玄三要。示张莂公孝廉

　　仰山云。百丈得大机。黄檗得大用。余者尽是唱导之师。临济云。大凡举唱宗乘。一句须具三玄。一玄具三要。汾阳深得其旨。方才颂出。其实不分。然又非儱侗。古塔主分体中句中玄中。已失古人意。今时杜撰。则又乌焉成马矣。
　　第一玄。狸奴白牯解相传。碧眼老胡偷吐舌。忍气吞声不敢言。
　　第二玄。左右尽逢源。冤家难解结。急着眼睛看。
　　第三玄。森罗宇宙宽。头头是活计。岂费草鞋钱。
　　第一要。天光不报晓。释迦弥勒不知名。肯向人间留眹兆。
　　第二要。樵歌牧唱真奇妙。争柰途中眼未开。费了许多盐酱料。
　　第三要。大地苍生同此调。折旋俯仰跳不出。业识茫茫真可笑。

　　三玄总颂

　　用中得体号为玄。明明一句绝廉纤。变换自然生活计。铁壁银山横面前。

　　三要总颂

　　体中显用名为要。祇贵学人正眼开。一句明明全具足。当机巧妙任师裁。

　　曹山三堕

　　水牯牛儿事最精。惟知念草绝余情。时人若解通消息。渴饮饥餐总现成(类堕)。
　　任运腾腾声色中。情忘向背境心融。依然仍旧无劳力。真个真空不住空(随堕)。
　　佛祖位中留不得。随缘且作住山翁。山中自有山中趣。御馔珍羞永不逢(尊贵堕)。

　　风旛

　　不是风兮不是旛。关山把截路行难。时人祇管贪程去。那晓全身在此间。
　　风旛不动仁心动。自古来今真便宜。若论拈花重注脚。祖师犹占最初机。
　　不是风旛不是心。祖师到此绝知音。人言富有千金好。何似中人坐竹林。
　　不是风旛正是心。横趋直撞莫沈唫。若人识得东君面。万紫千红春正深。

　　丹霞烧木佛

　　三冬寒气冷难挨。木佛将来劈作柴。身暖寒消无别谓。禅人休更乱疑猜。

　　茅镰子

　　茅镰子。三十钱。人人都晓得。问着便茫然。

　　南泉斩猫

　　猫儿按下有分拏。叵耐禅流不作家。王令已行难躲避。将军塞外漫矜夸。
　　两堂云水鼓风涛。奇特南泉下一刀。救得不得都莫论。不英豪处逞英豪。
　　活猫儿齩死猫儿。请问禅流知不知。一个堂堂无事汉。横趋直撞总由伊。
　　手把狸奴下一刀。禅人何必口叨叨。知音惟有赵州老。草鞋头顶卖风骚。

　　赵州勘婆子

　　台山大路如弦直。来往师僧真饱参。婆子赵州头角露。却令人见转羞惭。
　　年老成精老赵州。助婆作恶起戈矛。台山大路依然在。祇要行人肯点头。

　　临济三玄

　　洪垆翻雪浪。海底起尘烟。人天既不会。佛祖亦忘言。
　　寒山逢拾得。捬掌笑喧喧。傍人都不晓。却道是风颠。
　　阳春布德泽。清明三月天。嫫母连宵织。耕夫忙种田。

　　世尊初生

　　指天指地独称尊。为愍群生出此言。赖得云门知变态。不然空费老婆禅。
　　见怪不怪。其怪自坏。云门善解机宜。祸才生处便消除。奇奇。好事不如无。

　　世尊悟道

　　寥寥独坐霜天后。一睹明星便发机。若也早知灯是火。原来饭熟已多时。

　　世尊问猪子

　　历历分明在目前。何须动舌起言端。虽云佛具一切智。也要侬家莫被瞒。

　　大通智胜佛

　　惟此一心凡圣母。十成圆备莫他求。若云成佛不成佛。尽落今时门底收。

　　城东老母

　　本是天然一尊佛。缘何特地而乖张。虚空有尽渠无尽。五指那能解覆藏。

　　赵州无

　　人人一双无事手。随分拈花和折柳。若人问手在何处。但示花柳不言手。
　　问性惟将无字酬。勿随言觅急回头。忽然踏着来时路。始知人解倒骑牛。
　　赵州道无。言中有响。急着眼看。祇者伎俩。

　　狗子佛性

　　道有道无老赵州。禅和奚不看来由。可怜泣路亡羊者。尽从无有里淹留。

　　日里看山

　　三三该九。四四十六。有米煮饭。没米煮粥。

　　大慧竹篦

　　吞饵已钩肠。清波乱跳扬。丝纶牢在手。更不动刀枪。
　　竹篦背触为君举。狭路相逢无处避。堂堂一个丈夫儿。有志气时添志气。
　　竹篦直截为君说。真个瓮中不走鳖。不用如何与若何。旷劫无明从此歇。
　　老僧举起竹篦。禅和开口即非。背触俱非勿动。急急撒手来归。

　　婆子烧庵

　　主宾相扣有来机。脑后金锤太煞奇。眹兆不留空坦坦。寒岩枯木绿依依。
　　婆子烧庵事太奇。诸方传说尽参差。明修栈道人皆晓。暗渡陈仓几个知。
　　杀活纵横纵夺机。暗藏春色使人疑。瞎驴灭却些儿在。千古还他老古锥。
　　正恁么时意若何。寒岩枯木寄婆婆。趁去烧庵情太毒。却令人见转淆讹。

　　未离兜率已降王宫。未出母胎度人已毕

　　未离兜率降王宫。一期佛事已周融。非但瞿昙自如此。诸人鼻孔一般同。

　　大随坏

　　坏坏石头土块。随随鸟语花飞。澄潭不见苍龙影。但看兴云布雾时。

　　九峰不肯首座

　　香烟才起便归去。个是丛林老作家。若论先师末后意。九峰亦未觑其涯。

　　无见无闻。主在什么处

　　无见无闻主在么。相随来也没如何。谁家门首无明月。叵耐夜行人更多。

　　玄沙三种病人

　　盲聋喑哑最亲切。闻见觉知无二别。韶阳老子太乖张。尽把家珍都泼撒。

　　望州亭乌石岭僧堂前相见

　　大地拈来如粟米。相见相呈亦偶然。若论归家田地稳。鹅湖保福解推迁。

　　陆亘大夫家中片石

　　行船尽在把梢人。信手拈来着着亲。云山水月都游尽。满腔心事与谁论。

　　鲁祖面壁

　　壁立万仞接上机。何劳簸者口唇皮。当时若是高亭老。实胜南泉王老师。

　　法眼卷帘

　　一得一失。摩诃般若波罗蜜。剔起眉毛惺惺惺。一得一失是何物。

　　德山到龙潭

　　不见潭兮不见龙。吹灯方觉在其中。虽然不疑天下老。犹与从前未悟同。

　　俱胝一指

　　万派千流都是水。七金五岳总须弥。逢人遇物竖一指。尘世终然有子期。

　　疎山寿塔

　　一文二文与三文。一寸龟毛重九觔。和尚此生不得塔。饶伊狼籍在荒岑。

