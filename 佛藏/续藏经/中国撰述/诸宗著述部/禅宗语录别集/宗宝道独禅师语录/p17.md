<!-- { "loadSidebar": true } -->
　　博山无异禅师。有法嗣。曰长庆空隐和尚。讳道独。初字宗宝。南海陆氏子也。生三岁。母抱登楼。观蜘蛛结网。瞪目久之。悲喜不禁。晚自言。四五十年来。回忆不加毫末。其夙根如此。六岁失父。随母居近寺。晨趋礼佛瞻视輙移午。闻老僧言见性成佛。遂发深信。如钉入木。得六祖坛经。捧持顶戴。礼大士求识字。疲困倒地。忽觉身腾空中。汗透毛孔。明灯读经。彷佛认是某字。询之人果然。遂数行俱下。年十四。辞母入寺。习定树下。胸次忽如劈竹。冲口说偈。惊动其长老。年十六。自磨刀就盘石上。礼拜剃落。缚茅归龙山。单丁十余年。母病渴。晨担山泉。走二十里。抵城闉始辨掌纹。年二十九。母殁。与其弟灵泌。腰包谒博山。山一见曰。宗宝望汝来久矣。拈倒骑牛入佛殿话勘众。下语皆不契。师呈颂曰。贪程不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。山微笑云。太粗生。是夕布萨告众。莫道博山无人。如今也有个许。为更名登具足戒。住九月而别。嘱曰。汝八月再至。不得辜负老僧。是年九月。山示寂。始知为末后付嘱也。师掩关金轮。徙黄岩。一意住山。无出世念。粤中宰官。请住罗浮。开博山法门。幡然起应。慈悲普熏。机缘冥应。而世变大作矣。闽人以雁湖延师。复请住西禅。海波触搏。弓刀击戛。所至有吉云拥护。甲午岁。扫博山塔。杖锡还粤。丰湖羊城。频受参请。床座礼足。道路布发。津梁稍疲。微示疮疾。辛丑四月。由海幢返芥庵。自克去期。七月二十二日。端坐而逝。世寿六十二。坐夏三十有三。师有二大弟子。曰天然昰公。祖心可公。可公以弘法罹难。坐脱沈阳之千山。师哭之恸曰。吾道丧矣。踰年师示疾。昰公启请住世。师笑曰。汝在。吾何死。於是昰公。奉师全身。塔於罗浮华首台西溪之南。手次行状。遣侍者今覞。间关五千里。撰书币而谒铭於余。余惟。师上根利智。多生熏习。见性成佛四字。直是胎藏钩锁。即心即佛。守定牢关。非心非佛。断为增语。於是乎。全提正令。曲指悟门。遮表二诠。则格量永明。法界一心。则悬镜枣柏。从无一言落夹。片语过头。如今人执痴符。家怀伪契。贩如来法。诃佛祖禅。药病相沿。狂易莫反。标此正印。柱彼倒澜。岂非般若之神符。金刚之宝剑欤。师之深心密行。世所未悉者有二。昔者大慧言。吾虽方外。忠君爱国之心。与忠义士大夫等。洪觉范论鹿门灯公。则曰。孝於事师。忠於事佛。此洞上宗风也。师悲智坚密。垆鞴弘广。植菩提之深根。茂忠孝之芽叶。节烈文章之士。赖以成就正骨。祓濯命根。白蜺碧血。长留佛种。条衣应器。同归法王。此则其内閟外现。阴翊法运者也。古人道眼分明。师资郑重。荣名利养。畏如霜雹。有谓深山里镢头边。捞摸一人两人。为接续者。有谓架大屋养闲汉。所居世界庄严。为痴汉者。师每道。博山语我。过后二十年。宗风扫地。土地庙里也上堂。了不图亲见。此语良为流涕。餐风味道。英特如云。亲承记莂。两人而已。人谓。师严冷孤峭。不走博山一线。岂知其悲愍末法。如救头然。凛自宗之周阹。立他家之榜样。有不胜涕泪悲泣者欤。此则其重规迭矩。谨卫法城者也。往余访憨山大师遗集。致书海幢。师欢喜赞叹。披衣焚香。犍椎以告众。病中见心经笺。大师转生辨重加印可。昰公以余沾被法乳。亦菰芦中幅巾弟子也。故属之以铭。其何敢辞。铭曰。
　　毗岚风吹坏劫初　　昆冈火炎扇洪垆　　有大比丘建法旟　　一单坐断岭海隅　　心月普照身云舒　　如摩竭龙雨焦枯　　分身蜿蜒鳞鬣俱　　矫首蟠尾南北殊　　大云如空覆匡庐　　智电击烁医巫闾　　中央不动常安居　　颔下自护摩尼珠　　黄皮裹骨山泽癯　　缁素旃貉鱼贯趋　　日月耳环徒萦纡　　刀轮剑叶嗟驺虞　　树下三诤今回车　　鹤林变白只须臾　　萧然一榻结双趺　　挥手长揖腥秽区　　法幢倾摧法将徂　　葛藤博饭皆沽屠　　鸟空鼠即胡为乎　　即心即佛心印孤　　宿将严警持兵符　　佛祖齐证谁敢诬　　魔外窜匿同即且　　丹青楼阁焕毗卢　　法座围绕青莲敷　　孤峰独宿我自如　　随身两膝无剩余　　龙象蹴踏看二驹　　瓣香迥向恩不辜　　我作斯铭三叹吁　　博山家风斯世无　　涂青铅墨老笔疎　　逝挽頺波作世模　　剎竿倒却须人扶　　后五百年期不渝

　　长庆宗宝独禅师语录卷第六(终)
　　音释

　　藞苴(上吕下切。音碕。下千余切。音蛆。草枯不芳貌)　燹(息浅切。音鲜。野火也)　缜(止忍切。音轸。致也。缜密以栗)　癯(求於切。音渠。瘠也。山泽间形容甚癯)　覞(昌召切。超去声)
