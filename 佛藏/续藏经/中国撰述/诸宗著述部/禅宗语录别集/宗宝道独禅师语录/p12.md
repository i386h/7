<!-- { "loadSidebar": true } -->
　　即心是佛。即心是法。即心是僧。者老汉。平生只此伎俩。自家玩赏不已。近来亦有知音。二人同心。其利断金。何况又三人。○咦。大家齐着力。报佛恩报祖恩。不可独善其身。须作个般若功臣。

　　又(函荫请)

　　者师僧。面黄眼大。才出娘胎便捏怪。祇求见性成佛。人间事事都不爱。碌碌劳劳四十年。如今不直半文钱。常思自己甘心处。将谓无人识。不料荫阇黎立尽。门前三尺雪。

　　又(华首请)

　　者老子。一生愚鲁。凡百无能。你底些儿伎俩。不过识得一个心。年深岁久。愈老愈精。却来引诱世间人。绝无文采。又不尖新。诸方笑你。祇是一卷坛经。时人恁么说。知汝亦甘心。咦。孰是孰非。黍麦难分。虽然人不识。汝亦有知音。

　　又(海幢请)

　　上无攀仰。下绝己躬。外离离相。内微离空。佛祖位中留不得。由来祇者住山翁。

　　渊教授赞

　　者厮儿。看渠真洒落。破衲芒鞋。萧然独脱。十字街头。东嚗西嚗。自己一身没得求。祇为众人讨安乐。咦。忽然撞着其中人。许多捞摝亦不恶。

　　铭
　　铭拄杖付剩人长老

　　元是汝底。今还与汝。惟论见性。不拘文字。咦。当阳展用任君裁。洞上一宗方在子。

　　长庆宗宝独禅师语录卷第四
　　音释

　　挝(张瓜切。音髽。击鼓也)　帖(他恊切。音贴。妥帖定也)　锽(胡光切。音黄。钟鼓声。锽锽乐之声也)　渊(古渊字。物萌於渊。深广貌)　嚗(披教切。音炮。[鼾-干+恭]然声也)
　　长庆宗宝独禅师语录卷第五

　　　　丹霞法孙　今释　重编

　　书问
　　答张莂公孝廉(附来书)

　　大鉴祇具一只眼。大通双眼圆明。永明老人可谓极护正法。不令狂禅窥其涯涘。乃担板汉。终日遏捺妄想。以求一念不生。往往附会其说。就中差别。伏乞开示。
　　达磨大师云。行解相应。名之曰祖。岂非双眼圆明耶。涌泉云。今时人。须要尽却今时。始得成立。又云。须要识乾。识若不乾。敢道轮回去在。敢道啼哭有日在。岂非重於行履耶。沩山云。祇贵子眼正。不说子行履。岂非重於见地耶。得底人。他自知时。修与不修。是两头语。则非离见地外。另有行履。离行履外。另有见地矣。大通双眼圆明。永明此语。极救一时之弊。岂与盲修瞎炼遏捺妄想者。同日语哉。

　　答曾宅师孝廉(附来书)

　　达磨一宗。以直指为标题。以悟门为究竟。宜了当人现成机用。一切分量渐次。俱为剩义。乃古人云。百丈得大机。黄檗得大用。余者尽是唱导之师。似此。各有分量。疎山云。咸通年前。悟得法身边事。咸通年后。悟得法身向上事。尤属渐次。既有分量渐次。则一悟似非究竟。何谓直指。所以己眼未开人。因此致疑。稍有省悟者。又狂心未息。岂不见高亭隔江招手。横趋而去。船子覆舟示非别有耶。大慧答李汉老书云。公於一笑中释然。还更有奇特道理么。若更有则。却似不曾释然也。乃又云。公欲明大法应机无滞。但且仍旧。不必问人。久久自点头矣。此皆师家亲身经历。方能於直指。具大方便。令学者随器随时。获大饶益。可见法源深远。不可类齐。只今宗风扫地。赖我和尚。开大垆鞴。无不成就。恳求拈出差别。垂示将来。
　　达磨一宗。原是直指人心见性成佛。实以顿悟为则。若悟则一切现成。绝诸分量。即悟之一字亦不立。岂有顿渐彼此哉。虽然。春色无高下。花枝有短长。隔江招手。横趋而去。顿悟者也。咸通年前。咸通年后。渐悟者也。此人有利钝。非法有浅深也。李汉老一笑释然。实无奇特矣。而又疑大法不明。故大慧云。但且仍旧。不必问人。久久自点头矣。此语有权有实。有收有放。百丈再参。德山不会末后句。古人络索。皆从者里出。张无尽见兜率悦。悦云。德山还有末后句也无。无尽云有。悦大笑而起。无尽终夜深疑。始大彻去。如婆子烧庵云。二十年祇供养个俗汉。保寿云。瞎却镇州一城人眼。如此机缘。逗漏不少。正是宗门最后爪牙。若遇大根学人。一见便了。实无分量渐次。惟中下之根。未易窥测。故善知识。具大方便。垂手巧妙。而不失直指之旨。时节既至。其理自彰耳。

　　答金叔起文学

　　欲究无上大道。知之一字。最为亲切。然知之一字。成却多少人。败却多少人。不可菽麦不分也。凡有所知。皆是缘虑心。苟有个道理存在胸中。亦是缘虑心。假如一切放下。但守个知字。亦是缘虑心。连者个知字都放下。单单守个无知。亦是缘虑心。缘虑心者。生死根本也。灵知者。无上大道也。祖云。不见一法存无见。大似浮云遮日面。不知一法守空知。犹如太虚生闪电。亦云。幻知知无。真知无知。到者里。不许有知。不许无知。又异於木石。且道。是个什么。若向者里信得及。许你有个见处。山僧恁么举似。须是急着眼始得。

　　答金以质文学

　　去年三接手翰。祇是痛伤令爱之意不息耳。虽人情难遣。岂不闻生死事大无常迅速耶。世之极寿者百年。极夭者十岁。过一百年。极寿极夭者。都不可得。所谓彭殇徒自异。生死终无别也。文殊师利。问维摩诘言。菩萨云何观於众生。维摩诘言。譬如幻师见所幻人。菩萨观众生为若此。如智者见水中月。如镜中见其面像。如热时焰。如呼谷响。如空中鸟迹。如水上泡。如石女儿。如芭蕉坚。如电久住。菩萨观众生为若此。文殊师利言。菩萨作是观者。云何行慈。维摩诘言。菩萨作是观已。自念。我当为众生。说如斯法。是即真实慈也。如上所举。最为亲切。请居士常作是观。万念无有不销镕者。况居士学道多年。今处顺逆境中。毫无主宰。与不学道者何异。惟痛自警觉为慰。

　　答陈秋涛宗伯

　　即心是佛。率性谓道。为仁由己。圣人虽往。而面目犹存。此为直捷。诚如阁下所言。然信心二字。祇要直下承当。阁下恐学人煞执。师心满假。非无所见。第与率性由己之语。似相违耳。山僧虽学佛。而不识儒。亦曾闻皇天无二道。圣人无两心。请略辨之。所示未信则常虚而灵。既信则易实而碍。不知阁下如何看者信字。吾宗门实重此信。华严云。有能说法之人。有所听法之众。尚未入信门。信之一字。岂易言哉。又云。信是道原功德母。信是无上佛菩提。信能速登解脱门。信能永离生死苦。又云。不信一法。方信自心。是以吾宗门信心。实有下落。不事空言。但须分个早白。即如文王望道未见。孔子仁圣不居。与明月摩尼等喻。尊意以为拂信之迹。恐人生着。极是玄妙之谈。第最初不知从何处下手。然后不居信地。又不知尊意。先知后行耶。先行后知耶。若先行后知。既未知如何行。若先知后行。则与贵知有而后践履。似为相近。惟不知所谓知者何物耳。苟非於知上原本清楚。遂谓要行。即有功勋。尽是有为。尽是臣种。虽饱无力。不离识情。假饶穷到玄玄玄极处。无无无尽头。都不许可。谓其知处先错。行亦无谓也。所以宗门大旨。知外无行。行外无知。知到极处即是行。行到极处即彻知。恁么看来。知行合一。然亦不过强贴耳。岂不闻。知之一字。众祸之门。知尚不立。而况行耶。到此田地。唤作先知后行不得。先行后知不得。知行合一亦不得。非情识见解可到。阁下大须着眼始得。药山问石头。三乘十二分教。某甲粗知。尝闻南方直指人心见性成佛。实未能了。石头云。恁么也不得。不恁么也不得。恁么不恁么总不得。子作么生。此处倘不深悟深信。必然颟顸儱侗。灵润禅师。山行遇火。其徒云。请师避火。润云。心外无火。火到自灭。一人山行。被蛇伤足。以为枯桩所触。行三十里。遇捕蛇者。识为蛇毒告之。其人闻而立毙。且道。未遇捕蛇人。云何行三十里无恙。才闻蛇毒。云何立毙。此皆心外无法。祇是当人信不及耳。若信得及。心外实无毫厘法可得。所以云。无边剎海。自他不隔於毫端。十世古今。始终不离於当念。山僧生平。祇信此心。亦以此心教人。实有原本。上接西来祖意。下辨邪正关头。惟此而已。其中委悉。非言可尽。阁下倘共信此心。不妨觌面商确。方才痛快。至於道听途说。鱼目明珠之混。虽圣人之世。亦所不免。若因此辈。而遂疑信心之道有未尽。则又因噎废食也。过承宠诲。知留心性学。诚世出世间希有喜极。不敢不竭其愚。以备刍荛之采。辱赐佳刻。兼惠腆仪。统此鸣谢。

　　又(附来书)

　　僧问大梅。见马祖得个什么便住此山。大梅云。马祖道即心即佛。僧云。马祖近日又道非心非佛。大梅云。者老汉。惑乱人未有了日。任汝非心非佛。我祇管即心即佛。拙见此语。死煞不像参悟。而马祖何以即首肯。梅子熟也。然则非心非佛之语。果系惑乱人耶。当时大梅。何不直说者老汉非心非佛。正是即心即佛。不较有着落耶。请质高座。望一剖示。
　　即心即佛。表语也。非心非佛。遮语也。今人多重遮语。谓无痕迹。而忽表语。不知即心即佛。惟过量大人。方能担荷。马祖下出八十余善知识。如大梅能有几人。看渠问马祖。如何是佛。祖云即心是佛。渠便礼拜。正如良马见鞭影。追风千里。任汝非心非佛。我祇管即心即佛。三世诸佛。列代祖师。移他不动。者老汉惑乱人未有了日。山僧更喜此语。寻常人祇知门里出身。那知身里出门。者个田地。马祖大梅。心心契合。更不费一些手脚。若云非心非佛正是即心即佛。犹为周折了也。死煞一语。得无孤负古人。二祖觅心了不可得。达磨云。与汝安心竟。与此同一鼻孔。非大根器。岂能如此直捷。至於参悟。是学人途路边事。何可语此。

　　答韩犹龙文学

　　才与么。便不与么。转辘辘地。如大火聚。有什么近傍处。永嘉云。常独行常独步。达者同游涅盘路。妙则妙矣。犹是方便之谈。衲僧巴鼻。自己尚无独知之地。他人岂能窥其踪迹耶。古人云。三世诸佛不知有。狸奴白牯却知有。从上大手眼尊宿行履。大都如此。总是见彻根源。绝诸渗漏。若犹有个保任在。则能保者。是个什么。所保者又是个什么。本是一心。却成两立。更有个平常。有个不可思议。有个昭昭灵灵。有个见闻寂寂。总是识情生死根本。所以山僧常道。凡笔所画者。都是画不是笔。眼所见者。都是物不是眼。心所知者。都是境不是心。谙得此意。敢保掉臂而行矣。

　　答黄无咎文学

