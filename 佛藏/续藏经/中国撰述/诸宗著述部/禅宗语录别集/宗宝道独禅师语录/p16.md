<!-- { "loadSidebar": true } -->
　　李长者华严论。一乘圆顿。见性成佛之秘典也。诸佛根本不动智。即是众生分别性。诚无转折。祇要当人信得及。若信至满处。即入十住初心。明见佛性。成等正觉。所以云。才入信门。便登祖位。或有从来习气。不过以无作三昧方便应之。於此真智之外。非别有毫头法增入。亦不论修与不修。亦无成正觉者。盖一切众生。已成佛竟。已度生竟。已涅盘竟。何以故。十方诸佛。与大地众生。情与无情。一切诸法。同此法界性故。无今古自他之相。及成与不成。直下信得及。当体便是。舍此别求。终无得理。经云。若不见真智。累劫修行。不成道果。名假名菩萨。若见真智。即生如来家。为法王真子。希有哉。道独不知何劫熏得此心。直信无疑。一览此论。痛哭流涕。以为千生罕遇。而今得遇。万劫难逢而今得逢。复自踊跃庆幸无已。丙申秋。驻锡海幢。再览斯论。心意怡然。不忍释卷。觉年垂耳顺。耳目不利。论文浩繁。难於常阅。遂於论内。搜括精义。联为一篇。目曰华严宝镜。宝镜者。法界真智也。此智为万法之体。法界依之而建立。又能洞照万法。故号为镜也。中间一字一句。皆是论主心光。道独不敢臆见。亦述而不作云尔。

　　重刻十明论序

　　通玄长者。未造华严论。先造此十明论。乃华严论之关钥也。盖十二有支。乃一切众生。轮回生死苦海。即是毗卢遮那法性海也。众生苦海。与法性海。元无实性。一念迷。即生死苦海。一念悟。即法性海。其体无二。祇由迷悟而得名。所以云。法无定相。惟心转变耳。古佛智海。迷在无明。全在当人。以方便三昧力显之。言方便三昧者。定慧之异称也。法华云。如来所得法。定慧力庄严。以此度众生。自成无上道。舍定慧而别求方便。则吾未知也。今去圣时遥。人多懈怠。口耳之徒。习以成风。随流失源。迷而不返。良可痛愍。故重刻此论。与同志者醒目。设若反本知源。亦有补矣。或云此是教乘。宗门别有长处。则道独自甘负堕也。

　　心经直说总说

　　般若波罗蜜多心经。乃大部般若经之枢要。成佛真宗。无逾此矣。言心者。指众生妙明心体。心即佛。佛即心。般若乃心之智。心是体。智是用。然体本具智慧之用。不为境缘所夺。声色所缚。故云到彼岸。心即法身。智即般若。彼岸即解脱。此三德。一心本具。法身不痴即般若。般若无着即解脱。解脱寂灭即法身。观自在菩萨。行深般若波罗蜜多时。照见五蕴皆空。度一切苦厄。正此意也。言色空者。色无自性。全体是空。空无自性。全体是色。一蕴既空。四蕴亦然。盖五蕴该尽世间一切万法。是以云。是诸法空相。诸法空相。非断灭空。乃般若真空。真空智中。无五蕴十二处十八界生灭法可得。亦无十二因缘流转还灭可得。无四谛苦集灭道可得。亦无增减智得可得。经云。以无所得故。正是诸法空相。无生法忍。华严云。菩萨成就此忍时。佛心涅盘心菩提心。尚不现起。何况世间尘劳之心耶。若人一念与般若空慧相应时。能灭殑伽沙劫重罪。萧然独脱。不为报缘所缚。远离微细心念。念即常住。得见佛性。名为涅盘。非但菩萨。即三世如来。亦依此般若空慧。而成无上正等正觉。故知般若有大威神。具大光明。最尊最上。无与等者。显密总持。是大陀罗尼门也。庞居士云。心依真智。理逐心行。理智无碍。心亦无生。迷即有我。悟即无情。通达大智。诸法不成。又云。依空默用。即是行深。无有少法。触目平任。无戒可持。无垢可净。洞达虚心。法无寿命。若能如是。圆通究竟。希有哉。般若真智。其斯之谓欤。

　　灵泌润公颂古序

　　灵泌润。吾胞弟也。童稚便有出尘志。予幼即入道。以老母托之。得无内顾忧。盖至孝至信人也。比戊辰母卒。遂於灵前落[髟/采]。相将行脚。予庚午掩关金轮。弟苦参滋剧。誓期妙悟。一日偶与二三子。举风旛话。豁然有省。自此日夜披寻古德机缘。深入玄奥。虽极淆讹。皆能透脱。癸酉。予迁黄岩。执侍关中。春雨蒸湿。予与弟皆大病。寻至海阳就医。而弟已不可起矣。临终之际。萧然独脱。同学问云。如今作得主么。答云。我祇是一身疼痛。复如前问。亦如前答。即端坐而逝。简囊中。惟颂古三十九首。平时得意自着。人无知者。观其向上透彻处。实从胸襟流出。惜限於年。未能报佛祖恩耳。弟沈静寡言。不露其所得。人遇之如不慧。予戊寅度岭。以示首座丽中。丽中视若固然。询之。则黄岩时丽中已见。且相得若水乳。恒闻其以谷泉普化自命云。噫嘻。末法将来。如吾弟。岂可多得。复念衲子中。有真能致力於此道者。潜符密证。不克永年。不能出世。湮没而无闻。当不少矣。遂序而传之。

　　长庆老和尚行状

　　　　嗣法门人　函昰　述
　　师讳道独。号宗宝。别号空隐。博山无异禅师法嗣。南海陆氏子。生三岁。母携登楼。睹蜘蛛结网。瞪目久之。悲喜交至。后尝语人曰。我四五十年。回忆不加毫末。信知师宿根也。六岁失父。随母居近寺。晨趋礼佛。仰视輙移午。闻梵呗音。过耳成诵。从老僧知见性成佛语。益切向慕。逢人輙问。人多戏之无沮色。得六祖坛经。不识字。怀襟袖间。恳礼大士。一夕拜下困极倒地。忽觉起如在空中。汗出浃背。轻快踰常。张灯出经读之。意某字。询之人果然。遂数行俱下。自是始辞母入寺。依离念法。每坐达旦。年十四。习定树下。忽胸中如劈竹。信口成偈云。兀兀圆明体。腾腾物我如。此是无生路。无生更要离。又云。善恶不思处。亦不可追寻。休言云是道。是道是非生。读语录。至石压笋斜出。崖悬花倒生。复碍胸臆。偶山行。举目岩花大放。始豁然冰释。师是岁才十六。依止庵僧无可意者。自携刀就盘石。礼十方佛剃落。缚茅归龙山。单丁十余年。事母至孝。母病须山泉。日肩担走二十里。及城阃始辨掌纹。母卒。庐墓三月。乃以二十九岁入博山。先有传师行实至博山者。山异之。凡见粤僧。必问曰。宗宝何不来。此道不到博山得么。至是闻师至。即呼入方丈。与语竟夕。一日以倒骑牛入佛殿话。命众下语。师有颂呈曰。贪程不觉晓。愈求愈转渺。相逢正是渠。才是犹颠倒。蚁子牵大磨。石人抚掌笑。别是活生机。不落宫商调。一众环睹。山曰。太粗生。师云。大了当人。向善知识前。作么开口。山笑视良久云。何消说。师礼拜。山始与易名。登具足戒。一住九越月。辞去。山不许。师住山意决。再三恳辞。山乃订八月再至。师胡跪床下曰。某有不是。请和尚勿放过。山连声曰。是是。汝他时不得辜负山僧。此崇祯庚午四月也。山竟以是年九月示寂。始悟八月再至之语。师时掩关金轮。复徙黄岩。为金内翰正希陈督学云怡熊督师心开诸公所重。尝造室问道请说法。师一意岩隈。无出世志。迨瀛山雪公殁。粤孝廉张莂公黎美周。谋诸内阁象冈何公宗伯秋涛陈公。力请师住罗浮。开博山法门。博山道法。不绝如缕。赖师振起。师退处如弗胜。真朴之风。绝去时习。而悲愿沁人。略无同异。自节烈文章之士。以至贩夫灶妇。无不醉心。咸愿出门下。闽人闻其风。以雁湖小剎致师。师亦欣然航海而就。至则雁湖为贼煨烬。师寓南台。得山林公。克之方公。孔硕林公。一见心折。与阖郡诸大老。请主西禅。抚台佟公为新之。一时道风徧洽。户屦常满。师颇厌劳。因扫塔博山。杖策还粤。抵芥庵。作投闲计。顷惠阳绅士。请说法丰湖。又广州王臣景慕。往返海幢。幢旛所指。俄成宝坊。师慨然曰。将图息机。反致疲累矣。顺治十七年二月。忽示疮疾。犹接纳无虚日。明年四月。自海幢还芥庵。始谢参请。七月初七日初夜。诏函昰曰。疮患延绵。殊可厌恶。吾旦夕且掉臂矣。昰泣恳曰。乞师住世。群生可念。师曰。吾道有汝。重担可卸。复何恋耶。二十二日晨起。啖粥嚼木如平时。侍者请敷药。师遽曰。今日不敷药。顾左右敛目良久。端坐而逝。寿六十二。坐夏三十又三。全身塔於罗浮华首台西溪之南。师生平以道自守。以悲摄人。遇物纯真。不事声誉。大小浅深各随所受。凡示诲皆明达晓人。稍有所裨。必喜见眉宇。有乞偈颂。随口命记。欲易字句。亦笑从之。人有进曰。道法所关。和尚何得轻易。师正色曰。坛经云。彼善知识有大因缘。所谓化度。人根利钝。不可类齐。但具至诚。岂可辜负。至宗门大法。中下难窥。老僧自有权衡。岂若辈所知耶。故师开法二十余年。所蒙椎拂记莂自函昰。函可而外未尝滥授。示疾以来。一年有奇。日用巨细纤介靡遗。独於临终告众。遗嘱诸事。绝口不道。博山三十年缜密家风。师真无媿矣。示寂之日。内外弟子。咸悲恸弥月。与大觉双林一会。哀震梵天。同一悲仰。其慈光入物。真非思议所至。若道法深稳。易见难知。诸录流通。海内闻见。非函昰所应言也。

　　长庆空隐独和尚塔铭

　　　　礼部尚书虞山　钱谦益　撰
