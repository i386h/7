<!-- { "loadSidebar": true } -->
　　云岩皋长老至。师上堂云。凤凰山色翠凌空。宝殿峥嵘画不同。止止金毛在何处。只应千古绝狐踪。诸仁者。知音相见。岂在多言。如击石火掣电机。点着不来。白云万里。何也。菩提之道。不可图度。动便失宗。觉即迷旨。然竿木随身。逢场作戏。或时手擎日月。游戏神通。有时背负须弥。全军敌胜。或则随波逐浪。或则把断要津。无非古佛家风。尽是道人活计。岂不见。昔日云嵓到药山。山云。闻子解弄师子是不。嵓云。是。山云。弄得几出。嵓云。六出。山云。我也解弄。嵓云。弄得几出。山云一出。嵓云。六即一。一即六。云嵓后到沩山。山云。闻子在药山时。曾弄师子是不。嵓云是。山云。为复常弄有时置。嵓云。要弄即弄。要置即置。山云。置时师子在什么处。嵓云。置也置也。师云。好一个师子。只是弄得有头无尾。当时若见沩山云置时在什么处。便与放出踞地金毛。直教沩山藏身无路。既不能如是。遂成一个不了底公案。法昌今日因风吹火。也未剿绝。却请云嵓禅师略升此座。圆却这个公案。免见他日累及儿孙。
　　上堂云。一尘才起。大地全收。乃拈起拄杖云。诸仁者。十方世界撮来。如粟米大。安在法昌拄杖头上。其中众生。不觉不知。且道法昌寻常在尘里。在尘外。良久云。海枯终见底。人死不知心。
　　上堂。夜半乌鸡谁捉去。石女无端遭指注。空王令下急搜寻。唯心便作军中主。云门长驱。沩仰队件。列五位锵旗。布三玄戈弩。药山持刀。清原荷斧。石巩弯弓。禾山打鼓。阵布雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分路布。截海横山。扬尘簸土。击玄关。除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依前带月啼高树。
　　上堂云。生死交谢。寒暑迭迁。有物流动。人之常情。念念不停。新新不住。如火成灰。渐渐消灭。又如藏舟於壑。藏山於泽。人谓得其固。不知有力者负之而趋。昧者不觉。然虽如是。殊不知。观身实相。观佛亦然。前际不来。后际不去。今则无住。三际求心心不有。心不有故妄元无。妄元无故即菩提。生死涅盘本平等。故维摩经云。不动等觉。建立诸法。不出魔界。而入佛界。於此会得。则终日变化不为动。毕竟寂灭不为休。八难三涂无非净妙国土。尘劳烦恼尽是解脱道场。然虽如是。要且未出教意。譬如蒸沙欲成嘉馔。纵经尘劫。终不能得。既不然者。且道亲切底事作么生。[葸-十+夕]岭不传唐土信。胡人休唱太平歌。
　　师到云嵓。升座云。法无定相。转变由人。用去则天回地转。触处周流。收来则虑息缘忘。圣凡罔测。或则神通游戏。垂手尘劳。利益有情。光扬佛事。或则栖神物表。遁迹嵓阿。枕石眠云。敦修慧业。无非道达群机。利他利己。所谓动若行云。止犹谷神。岂有心於彼此。情系於动静者耶。法昌与么举唱。且道随顺机宜。为复别有长处。还会么。木马追风蹄拨剌。金毛踞地尾查髿。
　　上堂云。闲来只么坐。拍手谁赓和。回头忽见簸箕星。水墨观音会推磨。乃拍一拍云。还会么。八十翁翁虽皓首。看看不带老人容。
　　上堂云。九月重阳节。菊花香未烈。策杖倚栏看。眼中重着屑。诸仁者。燕去雁来。寒暑相催。篱边黄菊。正斗霜开。陌上垂杨。已随露落。或生或杀。互显机锋。或盛或衰。咸张主伴。无非解脱法门。尽是金刚正眼。还有人荐得么。看来只是吹灰法。却向滩头脱却衣。
　　上堂云。法昌今日开炉。行脚僧无一个。为报十八高人。缄口围炉打坐。不是规矩严难。免见诸人话堕。直饶口似秤槌。未免灯笼勘破。不知道绝功勋。妄自修因证果。若逢临济德山。应是难能放过。但知一念回心。定免三乘羁锁。
　　上堂云。青山鸟道。登者即迷。碧落无波。动犯风影。不是目前法。莫生种种心。明暗不相关。虚空无背面。到这里。直似秋潭月影。静夜锺声。犹是生死岸头事。莫当等闲。不见古者道。直须向那边担荷了。却来这边行李。揩磨心识。尽却今时过患。直似枯木逢春不润。始有少分相应。古人与么说话。意作么生。那边檐荷个什么。这边又作么生行李。除非久参硕德。乃可知之。莫只与么业识忙忙。无明人我。私心作解。妄生穿凿。如磨砖作镜相似。多少謷讹。快须着力。莫待前头路尽。方始着忙。一朝心眼顿开。方知法昌老。以佛法为事。
　　上堂云。昨日送残年。今朝贺新岁。新岁与残年。相逐如流水。人无百年人。尽作千年累。一个无常身。百端生狡计。杀命资口腹。结业求富贵。片善不曾修。日为烦恼醉。且莫醉。起来共你说些。周秦并汉魏。霸业及图王。文经兼武纬。凌烟阁上数如麻。尽向青山脚下排头睡。争似无为实相门。一超直入如来地。
　　上堂云。年年四月十六。诸方尽皆禁足。法昌山里如何。但见山青水渌。
　　上堂云。诸仁者。心是根。法是尘。两种犹如镜上痕。痕垢尽时光始现。心法双忘性即真。古人已是四楞着地了也。汝等诸人。作么生会。内视不己见。返听不我闻。觉体超然。不属量数。正是痕垢在你。且道镜在什么处。直饶分明拈出。我更问你。什么处得来。你若不知来处。山僧为你指出。炼得铜山没一星。入红炉里又埃尘。须知本自圆成物。本自圆成无故新。

　　勘辩

　　师在双岭受请。与英胜二首座相别云。三年聚首。无事不知。检点将来。不无渗漏。以拄杖划一划云。这个且止。宗门事作么生。英云。须弥安鼻孔。师云。与么则临崖看虎眼。特地一场愁。英云。深沙努眼睛。师云。争奈圣凡无异路。方便有多门。英云。铁蛇钻不入。师云。这般汉有甚共语处。英云。自缘根力浅。莫怨太阳春。却划一划云。宗门事且止。这个事作么生。师便掌。英云。这漳州子莫无去就。师云。你这般见解。不打更待何时。又打。英云。也是老僧招得。
　　英胜二人。到山相访。英云。和尚寻常爱检点诸方。今日为甚。却来古庙里作活计。师云。打草只要蛇惊。英云。且莫涂糊人好。师云。你又刺头入胶盆作什么。英云。古人道。我见两个泥牛斗入海。所以住山。未审和尚。见个什么。师云。你他时异日。有把茅盖头。人来问你。你作么生祗对。英云。山头不如岭尾。师云。你且道当得住山事么。英云。使镢不及拖犁。师云。还曾梦见古人么。英云。和尚又作么生。师展两手。英云。鰕跳不出斗。师云。莫将三寸烛。拟并太阳辉。英云。争奈公案见在。师云。乱统禅和。如麻似粟。
　　师起法堂。乃问二人。我欲来这里起法堂。且道作得个什么向当。英云。贼是小人。师云。邵武子。动着便作屎臭气。英云。曾轻霜雪苦。师云。明珠自有千金价。谁肯林边打雀儿。英云。大似持钵不得。诈道不饥。师却指胜云。你且道合作得个什么向当好[妳-女+口]。胜云。本来无位次。不用强安排。师云。你这驴汉安向甚处着。胜云。一任敲砖打瓦。师云。也只是个杜撰巡官。英云。若是千金宝。何须打雀儿。师云。东家人死。西家助哀。英云。路见不平。
　　一日英举大梅断夹山定山生死中有佛无佛因缘。问师云。此个公案作么生。师云。大梅当时何不与他本分草料。英云。作么生。师便打。英云。一场儱侗。师云。你试下一转语看。英云。一状领过。师云。矮子看戏。
　　举盘山光境话。英云。只如保福与么说话。未免挂人唇齿。师云。你作么生。英作掌势。师云。自屎不知臭。英云。和尚作么生。师云。若据我见处。掘个地坑。和你一时埋却。且要天下太平。
　　黄龙秀维那与数僧至。师云。重迭关山路。阇梨从什么处来。秀云。三门里来。师云。有三门。则从三门里来。无三门从什么处来。秀云。恁么则不从门入也。师云。因什么得到这里。秀云。法昌门下水泄不通。师云。不解登山。刚嫌路曲。秀拟议。师云。第二参头道。僧云。何不问取维那。师云。酌然龙象蹴踏。非驴所堪。且坐吃茶。人事了。秀乃云。适来公案。可谓光前绝后。师云。射虎不真。徒劳没羽。秀云。何得压良为贱。师云。佛法不是这个道理。
　　师乃问秀。近离什么处。秀云。黄龙。师云。我闻黄龙有三关语是否。秀云。是。师云。将为老僧不知。秀云。有问有答。师云。未到法昌。不妨疑着。秀云。过在什么处。师打一掌云。且莫钝致黄龙。乃送归安下处。秀云。古人道。一言相契则住。一言不契则去。且道。住则是。去则是。师云。你看。这汉一场败阙。秀云。与么则兵随印转。客任主裁。师云。便请入堂挂搭。秀起庵成。师云。庵成了。只是未有主人在。秀云。大似对面不相识。师云。驴前马后汉。秀云。气急杀人。师云。横抱小儿。拟彰黄简。秀云。却请和尚别作个主人来。师云。九五须还天子贵。群雄徒自起干戈。秀云。到头霜夜月。任运落前溪。师云。千里神驹追电去。蹇驴犹自没泥沙。
　　秀一日问师。承闻和尚久止浮山。屡参兴化。为什么却法嗣北禅。师云。瘥病不假驴驼药。秀云。伤龟恕鳖。不免傍观。师云。将谓无人检点。乃拈起拄杖云。且道者个从什么处得来。秀云。这老汉败阙也不知。师云。不是任公子。徒劳话钓竿。黄龙南禅师至。人事吃茶了。师乃云。近日黄龙制得一般茶。实为诸方未有。南云。那里得这消息来。师云。劝君不用镌顽石。南云。老老大大。道听途说。师云。争奈公案见在。南云。这里寻常如何造作。师云。老老大大。说话也不照顾些子。南云。赖得左右无人。师乃唤侍者。更点一椀茶。下茶至。南云。若无造作。这个从什么处得来。师便作拨茶势。南云。这个犹是和尚受用边事。利人事又作么生。师云。遇临济则敲出骨髓。逢德山则揳破脑门。
　　因与南禅师。举程大乡看生缘话。师云。何不直下与伊剿绝却。南云。也曾为蛇画足。是伊自不瞥地。师云。和尚如何为他。南云。咬尽生姜呷□醋。师云。流俗阿师。又与么去。南云。和尚意作么生。师拈起拂子便打。南云。这老汉也是无人情。
　　师因举在湖南时。曾问兴化。知有底人。向什么处去。化云。善财拄杖子。师云。我不问善财拄杖子。且道知有底人。向什么处去。化云。或则登山。或则渡水。师云。和尚只解步步登高。不解从空放下。化云。老僧虽则年迈。要且不负来机。南云。和尚当时作么生。师云。我错怪兴化。南云。而今知也。且道从什么处去。师云。你问阿谁。南云。佯聋诈哑作什么。师云。虽然如是。要且不负来机。
