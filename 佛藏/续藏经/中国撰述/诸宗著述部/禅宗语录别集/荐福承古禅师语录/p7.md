<!-- { "loadSidebar": true } -->
　　孺子从来心性恶。不是德山谁敢扑。法昌一句没人知。信手抝折珊瑚枝。也大奇。五十年来寻不得。[(厂@云)*页]鉴咦。翻身踢破画须弥。拽下虚空。为井盖作地衣。一等师子儿。他时若见毗耶老。脑后锥。头角分明辩大沩。

　　答徐龙图

　　法昌有条老鳖鼻。生得来来没向背。藏身露影恰如无。触着令人身粉碎。那个驴更奇异。两耳累垂。四脚着地。正与么来。为蛇出气。蛇不惜命。近前喷嚏和那。老驴总不灵利。

　　又答徐龙图

　　千里同风君道好。正是将身入荒草。直饶显在众人前。想应未见黄龙老。贴肉汗衫新复新。三山帽子何曾倒。无銙腰带两头垂。没底麻鞋踏未破。来来。与你瓢苗石上栽。来年收得大冬瓜。快斧利刀斫不破。寒山拍手笑呵呵。指出南岳让和尚。

　　寄黄龙南禅师

　　春色青青莺转歌。桃红李白见人多。不知谁爱灵云道。指下山来谒我呵。

　　送僧

　　黄菊香时绿草衰。杖藜林际话南归。也知旧岳无金石。独掩柴门对落晖。

　　师临迁化前一日。送颂与徐龙图

　　今年七十七。出行须择日。昨夜问龟哥。报道明朝言。

　　师住持二十三年徐龙图作师真赞

　　谁不会禅。要作国师。二十三年。无人谩疑。草长雪消春烂漫。分付诸方老古锥。

　　山谷老人颂

　　法法遍参。如镜中现。水上胡芦。按着便转。

　　法昌禅院遇和尚语录(终)

　　达法性地。称性修行。而常以法为娱乐者。予见。
　　老法昌其人也。今余照刻行其语。乞题跋。故为之书。灵源叟　　　　惟清云。
