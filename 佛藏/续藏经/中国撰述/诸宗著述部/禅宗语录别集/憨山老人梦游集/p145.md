<!-- { "loadSidebar": true } -->
　　奇甸香为国。珠崖玉作山。人从尘海渡。俨若出天关。

　　五指山

　　一叶浮天外。千山落镜中。谁人挥五指。划破太虚空。

　　金粟泉

　　粟泛黄金屑。泉流白玉浆。我来持一钵。足可献空王。

　　明昌塔

　　琼海开龙藏。香幢出梵天。即看火宅内。从地涌青莲。

　　刘将军邀观玉龙泉二首

　　清泉寒似玉。嘉树密如云。人有羲皇乐。心同鹿豕群。
　　混沌何年凿。渊泉此地开。人依空界立。山入镜中来。

　　题墨香深处四首

　　碧草横书带。幽兰结佩香。虚亭人独坐。心已到羲皇。
　　竹色侵檐绿。荷花照水红。夜深凉露下。人在暗香中。
　　芙蓉开似锦。黄菊迭如钱。醉眼熏心处。端然自在禅。
　　雪逼梅舒萼。春催草发芽。目前生意事。谁识在山家。

　　寄胶东李生

　　万里路不远。寸心空更闲。不知思我者。如隔几重关。

　　怀丁右武大参

　　落叶千山雨。寒空一片云。举头聊纵目。何处不思君。

　　咏松二首

　　树老心逾赤。枫凋叶更红。可怜霜雪里。独有一枝松。
　　霜干龙鳞老。风枝马尾长。涛声清响发。瑟瑟满虚堂。

　　咏梅二首

　　丛林秋已晚。万木尽凋伤。独有寒梅树。飞来雪里香。
　　雪色春先到。寒香夜更清。一声幽鸟语。忽使梦魂骛。

　　咏竹五首

　　寒飞千尺玉。清洒一林霜。纵是尘心重。相看亦顿忘。
　　矫矫凌云姿。风生龙夜吼。霜雪不知年。真吾岁寒友。
　　霜干寒如玉。风枝响似琴。潇湘一夜雨。滴碎客中心。
　　叶落根偏固。心虚节更高。一林寒吹发。清夜伴松涛。
　　淇澳春云碧。潇湘夜雨寒。虚窗人静听。飒飒响琅玕。

　　喜雨三首

　　凉雨洒炎天。飘风振林木。轻雷响檐端。隐隐似空谷。
　　元阳如烈火。群有若陶铸。忽然风雨来。炎蒸在何处。
　　山空泉更寒。暑气无来往。飒飒风雨生。毛骨更清爽。

　　山中吟六首

　　尘隔三千界。心超十八禅。钟声清夜发。听彻不成眠。
　　日月不知去。此心应合空。山楼时独坐。彷佛在鸿蒙。
　　枝顿春已动。草木气相鲜。静里观时化。心忘有漏年。
　　时折宝林松。旋汲曹溪水。来煮雪中茶。此味无可比。
　　万山寒色破。地气暖生春。花落曹溪水。何人肯问津。
　　无事昼打眠。松风吹不彻。何处木鱼声。梦中响更别。

　　偶占

　　一滴曹溪水。千株逼汉松。人依空界立。宛在画图中。

　　示知事僧二首

　　断臂岩前雪。而今血尚浓。黄梅腰下石。能得几人舂。
　　积雪苦凝寒。丛林尽凋冱。一阳才动时。枝头春已露。

　　董国博过访曹溪因赠

　　曹溪一滴水。流浪满江湖。随君化霖雨。到处洒焦枯。

　　夏日王痴过访

　　炎热毒如火。茶香冷似冰。谁知天壤内。除懒尽输僧。

　　送悟心融首座二首

　　一片江南雪。来清瘴海炎。君今度岭去。寒色带眉尖。
　　七尺藤过顶。三餐饭满瓢。何时万峰里。倦饱卧云霄。

　　对月

　　雪岭孤松老。曹溪滴水寒。谁知今夜月。犹是昔时看。

　　舟过小金山四首

　　一度一回新。重来不厌频。祗因贪佛日。时礼法王身。
　　青山常不改。流水去还来。独有松间月。清光照绿苔。
　　渔火夜深白。沙鸡清昼喧。江空人境绝。长日掩柴门。
　　阶下鱼龙稳。沙头鸥鹭闲。盈盈刚一水。隔断万重山。

　　喜黄生公亮归自蓟门五首

　　人生无百岁。逢君时过半。忽别又三年。离合安可算。
　　昨日乘虚舟。夜来忽风雨。今朝喜逢君。杳然如梦许。
　　塞上草头白。燕山枫叶丹。唯余寒雪色。君尚在眉端。
　　驿路千行柳。江湖万里波。往来空岁月。谁不为蹉跎。
　　罗浮半轮月。曹溪一滴水。与尔共餐之。意味无彼此。

　　喜昙欣庆公至

　　君从白下来。慰我炎方热。火宅喜相看。如对燕山雪。

　　招庆公尝荔枝

　　长夏火云红。五月荔枝熟。与君坐珠江。日日敲寒玉。

　　对庆公怀旧

　　庵居与君邻。水竹清同好。一别三十年。相看今已老。

　　寄蒲坂襄垣震嵩二宗侯三首

　　一派黄河水。遥从天上来。滔滔东入海。借问几时回。
　　华岳双峰出。高空碧玉寒。遥闻天乐响。应是礼仙坛。
　　中条山色青。朝霞散晴绮。知有忘世人。独坐观无始。

　　梦游天台二首

　　忽到天台山。相遇云中老。想是避秦人。颜色如此好。
　　飞上华顶峰。忽听天鸡叫。遥望蓬莱山。掀髯发长啸。

　　怀旧

　　梦坐龙华树。听残长乐钟。醒来空谷里。万壑吼松风。

　　懒残老衲住山

　　庵小山藏寺。心虚芥衲空。懒眠松下石。坐断最高峰。

　　将之雷阳别昙公于江上

　　送别芙蓉江。江水秋逾碧。归舟遡寒流。来往心如织。

　　咏月

　　湛海光如有。寒空色若无。谁知俯仰内。千古照迷涂。

　　咏云

　　一点如纤翳。弥漫塞太虚。但知已起后。不见未生初。

　　试端砚三首

　　君子爱佩玉。温润象其德。此石尤过之。所宝在翰墨。
　　词海万里流。笔峰千丈雪。尽向此中生。时时飞玉屑。
　　浩浩清江水。磊磊紫石山。谁知千古意。元在混茫间。

　　化城庵二首

　　山色自朝昏。榕阴闲古道。多少往来人。红尘空浩浩。
　　凿井在高原。土深水难得。施工极尽时。渊泉流不息。

　　磬室

　　斗室怀幽壑。穷交见古人。虽余方寸地。无处着嚣尘。

　　明禅人施茶

　　此心元不住。白足本无尘。时汲源头水。清凉热恼人。

　　寄尘堂首座

　　忆尔栽茶处。满园春雨滋。何时扫松叶。相对一烹之。

　　寄宗远西堂

　　曹溪春水涨。衡岳雁归时。忆尔跏趺夜。松门月上迟。

　　寄题龙兴寺禅堂

　　王气锺山岳。经声彻帝宫。法筵龙象众。万世祝尧风。

　　寄皇陵供奉

　　乾坤开帝业。日月转河山。香火勤供奉。晨昏仰圣颜。

　　题画小景二十一首

　　流云覆春山。轻寒冻欲坼。何处踏青来。归时月华白。
　　芳树夏初长。轻舟湖水碧。携琴访故人。云深何处觅。
　　断桥人影横。扁舟霜月白。回首望云山。悠然尘市隔。
　　烟树春云绿。江天落日红。不知何处醉。归向月明中。
　　风雨孤舟夜。微茫草树春。茅檐惊犬吠。定是渡江人。
　　江阁流云细。孤村白日闲。小桥横野水。隔断万重山。
　　晏坐桃花坞。幽居远市尘。祗缘春色好。不是为逃秦。
　　高树咽新蝉。深林掩茅屋。断桥人影横。白云满山谷。
　　瀑布寒空外。孤亭水石间。日长无个事。结伴看春山。
　　秋水碧如玉。远山凝似脂。夜深鱼不食。钓饵为谁施。
　　淅沥寒林瘦。潺湲水石清。白云千万里。相对总忘情。
　　万木流云密。千山落照寒。衡门长日掩。酒伴暮相看。
　　远树晴烟合。江空草阁寒。行吟同泽畔。始信独醒难。
　　古木苍松老。清泉白石奇。携琴问知己。遥望酒家旗。
　　江阁坐忘机。凭栏望夕晖。沙头人伫立。拟待月明归。
　　云白天垂练。江清水合空。相携寻酒伴。同过石桥东。
　　秋山云气薄。红树晓霜清。一带湖天阔。空留待月明。
　　山似天台路。花无秦代春。渔郎坐溪口。不见问津人。
　　彤云四野迷。层冰万木折。冲寒访故人。踏破连山雪。
　　万山凝积雪。高树折轻冰。何处寒梅发。香勾一个僧。
　　秋山新雨霁。远水澹无垠。湖上幽人宅。悠然隔市尘。

　　憨山老人梦游集卷第四十八
　　憨山老人梦游集卷第四十九

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　南岳逢何玄圃

　　相逢南岳前。坐对中秋月。清光彻夜看。疑是燕山雪。

　　玉山

　　闲登玉山头。城中见烟火。万井密如云。莲花青朵朵。

　　望江楼

　　独上望江楼。四面山如织。中有餐霞人。相对不相识。

　　高山寺

　　山城枕江流。梵剎云中起。钟鸣万户开。人在莲花里。

　　愚溪

　　愚溪何似我。我愚溪不愚。流泉日夜响。说法声呜呜。

　　华严庵

　　庵近恒河水。僧衣舍卫城。经声和人语。总是说无生。

　　杂咏二首

　　白鹤飞冲霄。翛然任去住。可惜无碍身。不知生死路。
　　蝼蚁慕膻腥。逐气呼伴侣。忙忙不暂停。所得能几许。

　　偶成二首

　　法侣千峰影。生涯数亩田。信知人世里。难结此中缘。
　　青山待人归。本欲求深契。谁知来者心。动静多相戾。

　　山居十三首

　　片云浮太虚。倏忽遍大地。试看未生前。清净无纤翳。
　　万境本寂然。因心有起灭。一念若不生。动静何处觅。
　　长夜无灯烛。修途总暗冥。可怜酣睡者。大梦几时醒。
　　青山容易入。白业不难修。独有降心法。英雄让一筹。
　　一枕黄粱梦。千秋汗血功。秪知常不朽。谁信转头空。
　　雪老苍松古。僧闲水石清。坐来忘百虑。眼见一身轻。
　　酷暑不可人。清风来竹下。飕飕凉气生。毛骨顿潇洒。
　　风静蝉声急。龙归雨气腥。乘凉高树下。闲写换鹅经。
　　云深便野寺。僧老爱扶筇。乞食归来晚。愁穿十里松。
　　爽气入疎林。万山秋色好。贪看溪头云。忘却来时道。
　　独坐长松下。悠然太古心。高山流水意。谁复是知音。
　　日月如飞鸟。乾坤似转丸。浮生忙里度。谁向静中看。
　　长明一碗灯。夜对心更寂。多少醉眠人。梦中狂未息。

　　山居二十首(六言)

　　松下数椽芽屋。眼前四面青山。日月升沉不住。白云来去常闲。
　　雪里梅花初放。暗香深夜飞来。正对寒镫独坐。忽将鼻孔冲开。
　　几片白云不去。一轮明月飞来。伴我山中寂寞。笑他世上尘埃。
　　一片寒心雪夜。数声破梦霜钟。炉内香销宿火。窗前月上孤峰。
　　满面清霜冽冽。盈头白发萧萧。世上空花影落。目中幻翳全消。
　　淅淅泉声入耳。明明祖意西来。不动舌根常说。何须再叹奇哉。
　　幽谷兰香馥馥。中宵月色娟娟。一段清尘勃勃。无端打破枯禅。
　　一念忘缘寂寂。孤明独照惺惺。看破空中闪电。非同目下飞萤。
　　云散长空雨过。雪消寒谷春生。但觉身如水洗。不知心似冰清。
　　衰朽应怜骨弱。看来转觉心强。午夜脊梁似铁。常时一念如霜。
