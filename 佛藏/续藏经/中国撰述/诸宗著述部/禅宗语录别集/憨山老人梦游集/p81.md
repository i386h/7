<!-- { "loadSidebar": true } -->
　　太和之西北四十里。早禾市。有真如庵者。乃云栖弟子广果所建也。果吉安人。早岁茹素。敬事三宝。中年挈妻子出家。祝发於庐山净业堂。受戒於云栖大师。复从古心和尚调练具足。归乡至太和。孝廉罗绍奎。舍地五亩。建庵请居之。以接纳往来。八年於兹矣。久之云集日益众。建殿二座。云堂斋厨。诸所毕备。俨然一道场也。虑无以赡大众。乃集信心。作百子灯会。储其资。买田若干亩。为常住。将以永供大众。四事无缺。可以安居。精修净业。无外募也。事既就绪。果走匡庐。乞予为记。予因谓之曰。尝闻十方净土。唯心所变。心净则土净。譬如梦事。贵人梦苦事而呻吟。贫人梦金宝而欣悦。觉后虽空。梦时未尝不有也。所谓生死涅盘。犹如昨梦。况世谛有为庄严功德乎。昔达摩对武帝云。有为之行。实无功德。净智妙圆。体自空寂。虽然未悟空宗之体。而弃有为之行。讵非枵腹以待王膳。望济其饥乎。所谓有为虽伪。弃之则功行不成。无为虽真。拟之则圣果难克。苟能达性空而建万行。可谓理事双修。真妄一契者也。又何以建立为事行哉。若果禅人。居然一俗士也。中年挈妻子。同出尘劳。顿修净戒。不十年而道场随建。岂非净土唯心哉。且此庵昔为荒卤。今为道场。实成於一念。由是观之。则西方净土不离於目前。讵不信哉。

　　清畅齐记

　　京口为山川都会。而曲阿尤异奥区。惠山负郭枕流。林木蓊郁。湖光漭漾。一碧如镜。冈岭逶迤。万松丛翠。天风时吹。万籁齐发。洞心彻耳。此尘中最胜处也。图南居士。诛茅结庐。宴坐其闲。颜曰清畅。意取晋徐邈节俭清修之意。予丁巳初夏。过惠山。居士周旋问法。及予归匡庐。居士走书乞记。予因谓之曰。夫畅者。郁之反也。故天地郁而厉气发。粪壤郁而毒菌生。人情郁而百病作。是知畅乃气之和。而情之适也。嗟彼沈湎富贵。耽荒物欲。取快一时而为畅。是以郁为畅者也。譬夫食毒爽口。殊不知积久毒发。而戕其生也。昔有宦於西粤者。嗜鹧鸪味。以地多产此。足充其欲。非此不下食。既而宦归疾作。举体肿溃。良医束手。有识者曰。此半夏毒也。谓鹧鸪以半夏为食。嗜久而毒充五脏。殆不可救。世之嗜美疢而发毒者。皆鹧鸪类也。居士轩冕桎梏。富贵浮云。博学强记。潜心佛理。究性命之源。达死生之故。放情霄汉。寄兴云林。而与造物者游。其所畅者。六通四达。将廓太虚以为舍。潜极乐以为家。又岂特节俭清修。而彷佛其神理者哉。居士课子读书於其闲。将以此畅。世其业也。予特为之记。

　　放生功德记

　　佛说法身非身。以众生为身。菩萨妙行。以度生为行。故总万行以六度。而首之以檀。然住相之施。如来所呵。以其物我未忘。不能平等一视。所作之功。多成有漏。如仰箭射空。固其所矣。惟其离相之行。体合真空。即种种庄严。无踰放生功德为最。何也。以彼胎卵湿化。蠢蠕蛸翘。一以佛性视之。愍其沈沦苦道。而必拯之刀砧火镬。捐靡焦腐之地。一旦出其笼系。置之飞空潜渊。优游极乐之乡。慈出无缘。悲非爱见。同体等观。了无一念望报之心。故其功德福量。犹如虚空。不可思议。岂非最上殊胜妙行者乎。然人与物。巨细虽殊。佛性等也。且夫人也。一饭千金。壶浆死报。感恩怀德。固所不忘。况脱汤火於必死之地乎。苟观佛性而施。必称法性而报。因果皎然。若视白黑。固其理也。况人有限。物无穷。今辍一餐之食。而活亿万之命。其所施者。又岂可得而较计耶。故佛教弟子。以护生为胜行。此犹拘拘世外。若夫涉世闲。统贵贱。定智愚。无若放生为妙行也。近世云栖特标此行。戒杀放生。功德感应。着之篇章。海内奉行甚广。予往过皖城。观其俗多奉佛。盖由宰官吴公身以倡之。家谕户晓。洋洋佛国之风矣。可镜湛公。奉云栖法。举放生社。置恒产。以长转无尽大悲法轮。予闻而喜之。曰。昔智者大师。以海为放生池。既而天台一宗。盛行海外诸国。识者谓是所放之生感报地。湛公引一时宰官居士之法流。度无量众生。同归性海。果真常不昧。则蒙恩者。转蜕为人。将见忠臣义士。孝子慈孙。萃集於一方。同心护法。城堑三宝。建大法幢。又不止诸蛮奉法而已。惟是可征於一纪二纪之闲。收功不远。必有目睹其验者。功德又何爽焉。

　　归宗寺复生松记

　　佛说山河大地。草木丛林。皆成佛真体。共转法轮。意显三界唯心之旨。及於无情成佛。世所难信。是不达唯心之义耳。庐山归宗寺。乃赤眼禅师说法处。相继者。明眼知识三十六人。其地踞匡山之胜。为灵久矣。既废之后。琳宫梵宇。委之草莽。独寺前古松一株。挺立撑汉。其根下为樵人剥[利-禾+(亚-一+?)]。已去其半。枝柯枯悴。势将摧折。时达观禅师过而问之。叹曰。此归宗。惟存此一剎竿耳。奈何遭於斧斤。无此。则道场之迹泯矣。乃率诸弟子。运石甃围。以土培之。为之咒愿。誓曰。若寺当重兴。此松复生如故。徘徊赋累丸翁而去。不数年。果重长。皮肤完密。枝叶荣茂。未几岁大饥。寺有残僧。以松易米而食。匠石睥睨。顾将伐之。适有丐者息荫其下。愿乞米以赎。匠氏感之乃已。不数年闲。果清湛公重兴其寺。竟感　皇上颁赐大藏。一时当道。为建殿宇。翻瓦砾为净土。其转变之机。岂不先见於一枯株耶。若谓无情。能若是乎。虽然草木无知。是在精诚感变。而唯心之义彰明矣。观孟宗哭竹而冬抽笋。生公说法而石点头。以法非心外。感变由人。即枯龟告人以吉凶。七十二钻而无遗策。唯在志诚。其应如响。所谓若能转物。即同如来。人物同体。共转法轮。於是乎征矣。因记之以告来者。知此松为法身常住也。后世傥有损其一毛。即为戕害法身。断佛慧命。可不念哉。

　　庐山金轮峰释迦文佛舍利塔记

　　佛法自汉永平。始入中国。吴赤乌闲。西域梵师康僧会。至建康。设像行道。求舍利於长干里。吴王建塔以藏之。创建初寺。此江南塔寺之始也。东晋成帝。咸康中。梵师达摩多罗。持禅经至。时王右军羲之。守江州。见而异之。乃舍宅建归宗寺。以居之。义熙中。远公至庐山。开莲社於东林。梵师耶舍尊者至。远公邀入社。乃以所携释迦文佛舍利。建塔於归宗金轮峰顶。身负铁以为浮屠。此西江塔寺之首焉。至唐元和闲。赤眼常禅师。得马祖心印。开法於归宗。而匡南诸名剎。皆门下高弟。一时之胜。号称法堀。西来单传之道。大振於兹山。自此相继说法者。三十余人。皆载传灯。及五季而宋。道渐衰。寺渐颓。宋景德皇佑闲。再重修之。元丰中。僧文净复振。及元末。毁於兵。自是塔寺废。山场田地。尽为民业矣。万历癸丑。达大师弟子果清湛公。因礼塔。过而叹焉。遂启恢复之志。徧谒诸荐绅檀越。同时一力。致感　皇上敕颁大藏一部。札其徒修慈为住持。当道建殿宇。黄梅孝廉邢懋学。捐资尽赎其山场田地。居然一大道场也。癸丑。湛公欲重修其塔。购铁数万斤。未果即迁化。甲寅。修慈於吴中造毗卢大像。回时。塔舍利放光者。三度。照耀山谷。寺后松结子如塔状者五。高八寸许。各十三级。远近咸异之。乙卯春。慈秉师遗命。冶铁铸浮屠十三级。重开塔藏。见舍利数百粒。五色宝光。眩曜人目。瞻见者。敬礼无不感悦。是年秋九月。安藏之期。山谷震吼如雷者。七次。闻者皆知其为舍利瑞也。慈恐铁易薄蚀。外以磁灰米汁。捣而护之。取坚密可垂久也。予於丙辰夏。自南岳来瞻礼。见其奇峰峭拔。独立撑空。状若浮屠。峰顶不二丈许。石穴数尺。仅容塔藏。盖天造地设。非偶然也。予为记之曰。昔释迦文佛入灭。茶毗得舍利八斛四斗。天上人闲龙宫。各分建塔。阿育王分布阎浮。於我震旦者。一十有九。惟明州建康者。名最着。其他未显闲焉。此岂其一耶。舍利乃戒定之余熏。凝四大所成者。以其血肉毛发齿骨之不一。故有五色之异。其体坚刚。能贯金石。光明夺目。超越世宝。有坚凝而不动者。有流动上下。其状变化不一者。盖各随感而然也。噫。诸佛众生。同秉此心。众生以无明三毒妄想所熏。故其体臭秽。终成败坏。诸佛以金刚心戒定所熏。故其体坚固。光明照耀。常住不坏。正报如此。依报亦然。众生依报。感五浊恶世。杂秽充满。诸佛净土。七宝庄严。故杂花云。其地坚固。金刚所成。是所谓唯心所变。岂他力哉。佛非净土不居。故舍利非胜地不载。维此金轮。匡庐南面。杰立霄汉。势压群峰。即人世空居。而佛法身舍利常住其中。岂小缘哉。虽真常不坏。而世相变迁。故其浮屠兴废不一。欲垂永久。原其建立者之心。与恢复者之志。必有愿力存焉。是为记。

　　明州鄮山阿育王舍利塔记

