<!-- { "loadSidebar": true } -->
　　佛未出世。祖未西来。击涂毒鼓。谁其人哉。鹫岭拈花。少室面壁。只道快便。翻成狼籍。黄梅夜半。老卢窃逃。谁料岭南。有此獦獠。南岳青原。擦脓涕汉。多少痴人。被他诓赚。五家手快。如抚舜琴。南熏倐至。辨者知音。儿孙恶辣。触者先亡。但放一线。其家永昌。门户孤单。命在一丝。有救之者。定是嫡儿。如汉张良。为韩报仇。纵然国破。宗祧可求。是生吾师。如石迸笋。出则凌霄。孰知其本。为法力战。通身汗血。大似李陵。空拳不怯。身虽陷虏。其心不亡。千秋之下。毕竟归王。师金刚心。尽化为骨。逼塞虚空。岂在山麓。师不知我。谁当知师。一死一生。春在花枝。

　　云栖莲池宏大师塔铭

　　师讳袾宏。字佛慧。别号莲池。志所归也。俗姓沈氏。古杭仁和人。世为名族。父德鉴。号明斋先生。母周氏。师生而颕异。世味澹如。年十七。补邑庠。试屡冠诸生。以学行重一时。於科第犹掇之也。顾志在出世。每书生死事大四字於案头。从游讲艺。必折归佛理。业已栖心净土矣。家戒杀生。祭必素。居常太息曰。人命过隙耳。浮生几何。吾三十不售。定超然长往。何终身事龌龊哉。前妇张氏。生一子殇。妇亡。即不欲娶。母强之。议婚汤氏。汤贫女斋蔬。有富者。欲得师为佳壻。阴闲之。师竟纳汤。然意不欲成夫妇礼。年二十七。父丧。三十一。母丧。因涕泣曰。亲恩罔极。正吾报答时也。至是。长往之志决矣。嘉靖乙丑。除日。师命汤点茶。捧至案。盏裂。师笑曰。因缘无不散之理。明年丙寅。诀汤曰。恩爱不常。生死莫代。吾往矣。汝自为计。汤亦洒然曰。君先往。吾徐行耳。师乃作一笔勾词。竟投性天理和尚祝发。乞昭庆寺无尘玉律师。就坛受具。居顷。即单瓢只杖游诸方。遍参知识。北游五台。感文殊放光。至伏牛随众炼广。入京师。参徧融笑岩二大老。皆有开发。过东昌。忽有语。作偈曰。二十年前事可疑。三千里外遇何奇。焚香掷戟浑如梦。魔佛空争是与非。师以母服未阕。乃怀木主以游。每食必供。居必奉。其哀慕如此。至金陵瓦官寺。病几绝。时即欲就茶毗。师微曰。吾一息尚存耳。乃止。病闲归。越中多禅期。师与会者五。终不知邻单性字。隆庆辛未。师乞食梵村。见云栖山水幽寂。遂有终焉之志。山故伏虎禅师剎也。杨国柱陈如玉等。为结茅三楹以栖之。师吊影寒岩。曾绝粮七日。倚壁危坐而已。村多虎。环山四十里。岁伤不下数十人。居民最苦之。师发悲恳。为讽经施食。虎患遂宁。岁亢旱。村民乞师祷雨。师笑曰。吾但知念佛。无他术也。众坚请。师不得已出。乃击木鱼循田念佛。时雨随注。如是所及。民异之。相与累累然。挈材木。荷锄镢。竞发其地。得柱础而指之曰。此云栖寺故物也。师福吾村。吾愿鼎新之。以永吾福。不日成兰若。外无崇门。中无大殿。惟禅堂安僧。法堂奉经像。余取蔽风雨耳。自此法道大振。海内衲子归心。遂成丛林。师悲末法。教网灭裂。禅道不明。众生业深垢重。以醍醐而贮秽器。吾所惧也。且佛设三学以化群生。戒为基本。基不立。定慧何依。思行利导。必固本根。第　国制。南北戒坛久禁不行。予即愿振頺纲。亦何敢违宪令。因令众半月半月。诵梵网戒经。及比丘诸戒品。由是远近皆归。师以精严律制为第一行。着沙弥要略。具戒便蒙。梵网经疏发隐。以发明之。初师发足参方。从参究念佛得力。至是遂开净土一门。普摄三根。极力主张。乃着弥陀疏钞十万余言。融会事理。指归唯心。又忆昔见高峰语录。谓自来参究此事。最极精锐。无逾此师之纯钢铸就者。向怀之行脚。惟时师意。并匡山永明而一之。更录古德机缘中吃紧语。编之曰禅关策进。并刻之。以示参究之诀。盖显禅净双修。不出一心。是知师之化权微矣。万历戊子。岁大疫。日毙千人。太守余公良枢。请公诣灵芝寺禳之。疫遂止。梵村旧有朱桥。潮汐冲塌。行者病涉。余公请师倡造。师云。欲我为者。无论贫富贵贱。人施银八分而止。独用八者。意取坤土以制水也。或言工大施微。恐难峻事。师云。心力多。则功自不朽。不日累千金。鸠工筑基。每下一桩。持咒百遍。潮汐不至者数日。桥竟成。昔钱王以万弩射潮。师以一心力当之。何术哉。师道价日增。十方衲子如归。师一以慈接之。弟子日集。居日隘。师意不庄严屋宇。取安适。支阁而已。其设清规益肃。众有通堂。若精进。若老病。若十方。各别有堂。百执事各有寮。一一具锁钥。启闭以时。各有警策语。依期宣说。夜有巡警。击板念佛。声传山谷。即倦者。眠不安。寝不梦。布萨羯磨。举功过。行赏罚。凛若氷霜。即佛住祇桓。尚有六群扰众。此中无一敢诤而故犯者。不尽局百丈规绳。而适时救毙。古今丛林。未有如今日者。具如僧规约。及诸警语。赫如也。极意戒杀生。崇放生。着文久行於世。海内多奉尊之。曾讲圆觉经於净慈。听者日数万指。如屏四匝。因赎寺前万工池为放生池。师八十诞辰。又增拓之。今城中上方长寿两池。岁费计百余金。山中设放生所。救赎飞走诸生物。充牣於中。众僧减口以养之。岁约费栗二百石。亦有警策守者。依期往宣白。即羽族善鸣噪者。闻木鱼声。悉寂然而听。宣罢。乃鼓翅暄鸣。非佛性哉。噫。佛说孝名为戒。儒呵有养无敬。师於物养而敬。且有礼者也。非达孝哉。师道风日播。海内贤豪。无论朝野。靡不归心感化。若大司马宋公应昌。大宰陆光公祖。宫谕张公元忭。司成冯公梦祯。陶公望龄。次第及门问道者。以百计。皆扣关击节。征究大事。靡不心折。尽入陶铸。监司守相。下车伏谒。及贤豪候参者。无加礼。不设馔。皆甘粝饭。卧败席。任蜥缘蚊嘬。无改容。皆忘形屈势。至则空其所有。非精诚感物。何能至是哉。侍郎王公宗沐。问夜来老鼠唧唧。说尽一部华严经。师云。猫儿突出时如何。王无语。师自代云。走却法师。留下讲案。又书颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一。侍御左公宗郢。问念佛得悟否。师曰。返闻闻自性。性成无上道。又何疑返念念自性耶。仁和令樊公良枢。问心杂乱如何得静。师曰。置之一处。无事不办。坐中一士曰。专格一物。是置之一处。办得何事。师曰。论格物。只当依朱子豁然贯通去。何事不办得。或问师。何不贵前知。师云。譬如两人观琵琶记。一人不曾经见。一人曾见而预道之。毕竟同观。终场能增减一出否。　今上慈圣皇太后。崇重三宝。偶见师放生文。甚嘉叹。遣内侍赍紫袈裟斋资往供。问法要。师拜受。以偈答之。师极意悲幽冥苦趣。自习焰口。时亲设放。尝有见师座上。现如来相者。盖观力然也。师天性朴实简淡。无缘饰。虚怀应物。貌温粹。弱不胜衣。而声若洪钟。胸无崖岸。而守若严城。御若坚兵。善藏其用。文理密察。经济洪纤。不遗针芥。即画丛林日用。量施利。酌厚薄。核因果。明罪福。养老病。公众僧。不渗滴水。自有丛林以来。五十年中。未尝妄用一钱。居常数千指。不设化主。听其自至。稍有盈余。輙散施诸山。库无储蓄。凡设斋外。别持金银作供者。随手散去。施衣药。救贫病。略无虚日。偶检私记。近七载中。实用五千余金。不属常住。则前此岁岁可知已。师生平惜福。尝着三十二条自警。垂老自浣濯。出溺器。亦不劳侍者。终身衣布素。一麻布帏。乃丁母艰时物。今尚存。他可知已。总师之操履。以平等大悲。摄化一切。非佛言不言。非佛行不行。非佛事不作。佛嘱末世护持正法者。依四安乐行。师实以之。历观从上诸祖。单提正令。未必尽修万行。若夫即万行以彰一心。即尘劳而见佛性者。古今除永明。惟师一人而已。先儒称寂音为僧中班马。予则谓师为法门之周孔。以荷法即任道也。惟师之才。足以经世。悟。足以传心。教。足以契机。戒。足以护法。操。足以励世。规。足以救毙。至若慈能与乐。悲能拔苦。广运六度。何莫而非妙行耶。出世始终。无一可议者。可谓法门得佛之全体大用者也。非夫应身大士。朗末法之重昏者。何能至此哉。临终时。预於半月前。入城别诸弟子。及故旧。但曰。吾将他往矣。还山。连下堂。具茶汤设供。与众话别。云此处吾不住。将他往矣。中元设盂兰盆。各荐先宗。师曰。今岁我不与会矣。有簿记。师密题曰。云栖寺直院僧。代为堂上莲池和尚。追荐沈氏宗亲云。过后始知其悬祀也。七月朔晚。入堂坐。嘱大众曰。我言众不听。我如风中烛。灯尽油乾矣。只待一撞一跌。才信我也。明日要远行。众留之。师作三可惜。十可叹。以警众。淞江居士徐琳等。五人在寺。令侍者送遗嘱五本。次夜入丈室。示微疾。瞑目无语。城中诸弟子至。围绕。师复开目云。大众老实念佛。毋捏怪。毋坏我规矩。众问谁可主丛林。师曰。戒行双全者。又问目前。师曰。姑依戒次。言讫面西念佛。端然而逝。万历四十三年七月初四日午时也。师生於嘉靖乙未。世寿八十有一。僧臈五十。师自卜寺左岭下。遂全身塔於此。其先耦汤氏。后师祝发。建孝义庵。为女丛林主。先一载而化。亦塔於寺外之右山。师得度弟子广孝等。为最初上首。其及门授戒得度者。不下数千计。在家无与焉。缙绅士君子。及门者亦以千计。私淑者无与焉。其所着述。除经疏。余杂录如竹窗三笔等。二十余种。行於世。率皆警发语。师素诫弟子。贵真修。勿显异。故多灵异不具载。呜呼。我闻世尊。深念末法众生虽度。恐断慧命。灵山会上。求护正法者。即亲蒙授记。亦不敢入。惟地涌之众力任之。且曰。我等末世持经。当具大忍力。大精进力。即有现身此中。亦不自言其本。泄佛密因。但临终阴有以示之耳。观师之行事。潜神密用。安忍精进之力。岂非地涌之一乎。抑自净土而来乎。不然。从凡夫地。求自利尚不足。安能广行利他。护持正法。始终无缺者乎。予有感而来。略拾师之行事。以昭来世。其他具诸别传。乃为之铭曰。
