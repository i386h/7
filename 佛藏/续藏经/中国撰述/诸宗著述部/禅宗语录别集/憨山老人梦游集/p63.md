<!-- { "loadSidebar": true } -->
　　吾佛设教。以一死生之理。通幽明之故。达鬼神之情。无生不度。无苦不拔。故曰慈悲所缘。缘苦众生。非众生之剧苦。无以见慈悲之广大。此瑜伽之教有自来矣。梵语瑜伽。此云相应。谓心境表里如一也。然教有显密。显则直指。众生本元心体。令其了悟。以脱生死之缚密。乃诸佛心印。是为神咒。诵演则加持。令诸众生顿脱剧苦。皆度生之仪轨也。真言本自灌顶部中。其所以拔幽冥。拯沈魄始於阿难尊者。夜坐林中。见面然鬼王。遂启施食之教。至於咒水咒食。普济河沙。皆出自西域神僧。而流於震旦。传为故事。从不空三藏而宣密言。渐至於梁武帝。因郗氏夫人堕蟒身求度。帝请志公和尚。集诸大德沙门。纂为水陆仪文。则通三界幽显灵祇。靡不毕申其情。自此僧徒相因。为瑜伽佛事。其来久矣。至我　圣祖。制以禅讲瑜伽三科度僧。以楞伽金刚佛祖三经。以试禅讲。以焰口施食津济疏文。以试瑜伽。能通其一。方许为僧。今南都之天界为禅。报恩为讲。能仁为瑜伽。遵国制也。此后流俗渐弊。槩为非破律仪。视为嬉戏然。深失如来度生之本怀。即其疏意。达孝子慈亲之情悃。而秘密真言。演诸如来之心印。一偈而变地狱为净土。一语而化镬汤为莲池。法音及而罪即灭。钟声至而苦遂停。岂细事哉。失其旨。不惟无益。而自损之。莫之省也。楚僧某。以瑜伽发足。嗣参雪浪诸大讲师。听习经论。了如来度生之意。及归。乃慨其流弊。遂本水陆仪文。纂集科仪。以随时变。分条析理。章章不紊。使有所祷者。各据其情。尽其诚。而沙门释子。亦得展悲心。披诚欵。而不失其本。此利他之胜益。集成。公谢世。门人某。善继公志。欲刊行以广其传。使为佛事者。无纰缪黩神之愆。有恳切精诚之旨。令世之孝子慈亲。各尽心以达神明。其功德固非浅浅。乞予为序而传之。予以为凡有益於利生者。皆为妙行。故告以瑜伽之所自。令知吾佛度生之遗意也。

　　千佛忏序

　　原夫心佛众生。三无差别。故众生日用现行无明烦恼。即诸佛之根本实智。所谓诸佛心内众生。时时成道。众生心内诸佛。念念证真。斯则众生与佛。不隔一毫。但以无明深厚。不自觉知。逐妄迷真。起惑造业。长沦生死而不能返。诚可哀哉。我世尊舍自法乐。现身三界。与民同患。而度脱之。四十九年所说诸法。具有种种无量方便法门。皆为众生出苦之具耳。菩萨修行。不出自利利他二种行门。利他之行至广。而自利之行最捷。无非了达自心。以为要妙。至若了心之行。有顿有渐。顿则无踰参禅。渐则不出止观。即此二行。若上根利智。业轻惑薄者。自可直入。中下之士。积劫生死业重罪深。即有志出苦。而为惑业之所障者。必积忏悔之功。消恶业障。方可得入。是知忏悔一行。最为修行出苦第一法门。无论上中下根。未有不从此为发轫者也。即如华严圆顿法门。普贤为法界导师。而所修十愿。必首以礼敬诸佛。次重忏悔业障。楞严为显密圆宗。而必先以建立坛场。礼十方佛。勤求忏悔。忏至罪灭慧生。诸佛现身。感应道交。可许入道。法华为实相大乘。天台释以百界千如。具德圆宗。列为止观。而必精严忏法。以践真修。宗门永明禅师。亲证法界圆融。而时礼法华忏仪。终身不懈。是知忏悔一门。最为末法入道之第一行也。尝闻释迦本师。因闻五十三佛名字。发心修行。得成佛果。展转开示。得三千人。一一皆得成无上道。所以称三千诸佛是也。其有已成未成。而名号具彰藏典。愧未尽探其始末因缘。近世之礼千佛名者。但有佛号。而无披露之文。梁朝一忏。自昔流传。陈情之文虽备。而三千佛号未圆。尝谓末法众生。罪深业重。如世人犯法。投托王家。亦可获免。地狱众生以苦逼。一称佛名。得生净土。何况现前礼敬。诸佛以同体大悲。感应加庇。故其出苦之要。无越忏悔一门矣。吴门某所集千佛忏法。祖梁朝之旧章。增未列之佛号。采教中之成言。叙披露之情悃。始终条贯。如出一辙。述而不作。无胸臆之论。观其利济之心。良亦勤矣。闲有议其非者。皆未原述者之心。亦未信夫自心者也。苟信自心是佛。为恒沙业垢之所障蔽。则礼恒沙之佛以消之。未见其多。法本是心。则何法而非妙行耶。幸无以佛多而生疲厌也。三千诸佛。皆吾本师开导。法味既同。而同一礼敬。则诸佛法身入我性。我性同共如来合。如镜交光。互相摄入。实借多佛之慈光。消我多生之积罪。又奚止赫日消霜露哉。十日并出。大地焚烧。三千佛现。罪垢顿灭。不待求证。而必信无疑矣。观者但自求出苦之心真。信礼佛灭罪之功大。而不必计作者之与否也。特序之。以为真修者劝。

　　楞严接光录序

　　如来始从鹿苑。终至双林。四十九年所说一代时教。无非开示此心之指。以众生惑有厚薄。根有利钝。故设三乘之渐次。以十善而免三途之苦以明有。以谛缘而拔三界生死之缠以明定。以三观而破定有之执以明中。然虽巧设多方。必以顿证法界一心为极则。故以楞严大定。为究竟圆满归趣。此我本师出世。一大事因缘。始终之化法也。是知三观之设。散在五时。而教海汪洋。末法行人难究其趣。若夫廓法界一心。摄一代时教。揭三观妙门。显一心之旨。无尚此大佛顶首楞严一经矣。大哉顶法。真顿证一心之悬鉴也。以十二部经之广演。而收於十轴之文。详十法界之因果。而敷陈於六万余言之内。以无量行海。摄归三观妙门。以旷劫难成之佛。而圆满於首楞严一定。可谓至简至要。最深最奥之法门也。此经自入震旦。古今解者。不啻数十家。虽知见不一。而各有所长。或克文言。而昧其通途。或尚理观。而略其文言。要之无非欲明佛意。惟佛智海。十地望洋。况居有漏乎。故探教者如饮海。鱼龙蚊蚋。亦各尽己量。岂能尽海水耶。然一滴已具百川之味矣。予逸老匡山。闭关枯坐。四一授公。以所着楞严接光录见示。且欲予一言以弁。愧予老矣。目已愦愦。智乏藻鉴。思不关微。安能发其幽奥。勉力一阅。则见其提掇首尾。指点血脉。批导文字。如游刃焉。以公廓达之才。纵横之笔。脱落畦径。似不拘拘矩矱。若以楔出楔。亦从前所无。愚谓有便上智圆机。恐浅识者。重增翳膜也。是在观者。别具超方之眼。独得於文字之外。由此悟入。实非小缘。倘一言有当。如食金刚。功德又可思议耶。

　　重刻六祖坛经序

　　世尊说法四十九年。乃云未说一字。末后拈花。迦叶破颜微笑。於是有教外别传之旨。西天四七。祖祖相传。是为心印。达摩东来。直指一心。不立文字。六传至曹溪。衣钵乃止。以其信心者众矣。六祖得黄梅心印。以悟本来无一物。遂为的骨子。开法於曹溪。以无说而说。门人吠声逐块。缉之曰坛经。其所指示。虽般若一心。心外无法。则口说者。如天鼓音。空谷响耳。岂实法哉。余蒙　恩於岭外。幸作六祖奴郎。聊为料理废坠之绪。因见经本数刻。多有改窜不一。盖以后世聪明君子。将谓老卢本卖柴汉。目不识丁。怪其所说无文彩。故妄易之耳。嗟乎。大音希声。至文无文。况阐无言之道。假舌相以宣。呜乎。夫水流风动。皆演圆音。又何文之有。予偶得古本。乃为勘订。其所记参差者。复为整齐。分为十品。以雅称经名也。刻於山中。适大将军张君乐齐。先开府於粤闲。访予於山中。尝以此经赠之。别十年。公归林下。予过钱塘。公一见。欢若更生。谈及此经。已重刻行。感公力能荷法。乃序之。以见公为禅将军。其有以发见闻之勇猛於此事者劝。

　　刻法宝坛经序(东海遗稿)

　　或谓吾佛四十九年。末后拈花。且道未谈一字。达摩西来。直指人心。见性成佛。不立文字。目为单传。此经岂非文字乎。然殊不知此事。人人本来具足。不欠一法。不立一法。既本具足。是则佛未出世。尘尘剎剎。未尝不炽然常说。祖未西来。物物头头。未尝不分明直指。如是观之。世尊终日直指。达摩九年说法。又何有教内教外。单传双传耶。若人顿见自心者。则说与不说。皆戏论矣。此坛经者。人人皆知出於曹溪。而不知曹溪出於人人自性。人人皆知经为文字。而不知文字直指自心。心外无法。法外无心。一味平等。原无纤毫回避处。悲哉人者。觌面不知。知则谛信不疑。本来无事。无事则又何计佛祖出世不出世。说法不说耶。是则此刻。刻空中鸟迹耳。

　　因明入正理论寐言序

　　原夫一切法界。统惟一真。了然而无诸相也。由迷之而成色心。执之而为我法。依佗妄起。种种徧计。有无之见横生。圆成之性昧矣。故我世尊。特说三界惟心。万法惟识。以直示之。是为宗极。大若标月之指耳。迨自金轮掩耀。玉毫收彩。不百年间。依然邪见参天。性相割据。爰有应真大士。龙树陈那诸师蹶起。拔帜立论。摧邪显正。其犹建瓴之势。以大破之。既而商竭罗主。撮略诸论要义。提挈纲维。名曰因明入正理论。核实邪正。量定因果。三支绮互。一性圆成。务使离过绝非。因是以明正宗之楷式。可谓法界之关钥。实相之神符也。得之可以辟幽扃。佩之可以御大敌。诸法空座。非此不足以据之。慨夫东西异路。南北殊涂。且文略义深。即匠石斫额。嗟乎。斯人望洋之叹久矣。吾法兄雪浪恩公按辔先登。蕴朴愚公从而步武。万历庚寅秋。公挂锡蓟门。一夕感梦金人名七。银人胜十。告以遇田分介。身有官而注焉。觉即探即金胜二论。深穷力究。既而果遇界公新解。值虞公长孺。激发矢心。遂倚双林而构思。斯两月而述成。宛与梦符。诏曰寐言。盖识梦也。噫。征夫那兰纪岁。睹史质疑。由是观之。愚公岂无谓哉。余来自海上。公脱稿示予。予虽不敏。不能洞见玄微。弹花摘实。至谓异品无其所立。遮实自相相违。改品以释是非。番我以明集聚。斯皆出过深潜。良是寤其幽寐。然因正因。不待全提缘了。思已过半。语固有之。因修者易。草创者难。且夫托鸡鸣而过关。假弄丸而破敌者。谈何容易。观者若因是以明宗。由指而见月。直欲睹纤尘而知大地。窥一隙以见太虚。则於法界之功。匪直排布之方也。即隐几据梧。将仰天而叹。岂可以呻吟沈酣者较哉。

　　二十五圆通图序(为王宪长弘台题)

