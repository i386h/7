<!-- { "loadSidebar": true } -->
　　清净法身。草木瓦砾。触目常光。见者不识。宝林之山。其状自别。曹溪之水。其味更冽。祖师未来。山水已开。祖师既至。其道乃炽。祖师灭度。山水露布。饮啄安居。不知其故。不聋不瞽。如盲若痴。采薪汲水。用之靡宜。丛林秋晚。草枯水涸。我念归依。思之如渴。枝叶虽凋。逝者如斯。我卓锡来。将欲浚之。爰有上人。亦随我愿。引华藏流。先开一线。积粒粒米。如香饭界。勺滴滴水。灌华藏海。食者之腹。量等虚空。施者之福。福更无穷。上人志满。我愿未足。一口吸尽。祖师乃出。

　　重修彭城洪福寺记

　　佛法引摄众缘。若合殊流而归於海。故曰。辟如四海。以海为极。惟黄乃四河之一。从昆仑东注。真丹始也。洪流滔天。爰有神禹。凿龙门。疏九河。导百川。而下抵徐。开吕梁。引众派。而归之海。逝者如斯。则治之功。终古一脉耳。吾法自西至东。亦犹是也。窃观中国。名山大剎。珠宫梵宇。凡所以流通道脉。源源不绝者。其开创之功。岂直神禹。且禹之所治者。非性水也。有为之迹。况乃腓胫剥肤。三过其门而不入。必辛苦憔悴而后成功。今也吾人凿无明之坚碍。疏法性之洪流。蹑差别之机缘。而会归觉海。岂易为力哉。非等心死誓。断断乎难矣。彭城当黄河之要冲。天上倾流。建瓴至此。可谓极矣。其奔腾迅驶。孰能当之。故其为害不浅。即有神禹。独且奈之何哉。东坡居士。曾守是郡。怀终古之忧。乃筑黄楼以弹压之。盖黄土也。取克治之义。城北乃建黄福寺。以枕洪流。托之栖禅。然居士深有见於性相之源。义取相融。融则不相陵夺。则滔滔安流。将为有土苍生永永之福。故今之传者。亦曰洪福。其旨微矣。寺今亦为河水漂突。岂非妙达性水真空者主之耶。达观可禅师北游。频驻锡於此。深慨焉。因大开法社。属阇黎慈峰朝公。令其精持性戒。即为疏摄众缘。普会而一新之。将使往者过。来者息。各各同入法性海中。以导西来一脉。期为大地众生永永之福。惟师之心神禹哉。良亦苦矣。诸大宰官居士。一时同发无上道缘。此犹三门既开。七井既凿。中流砥柱。矻立颓波。而千里安流。风[马*凡]往来。舟檝上下。则引摄之功。亦易易耳。朝公乘橇跋涉。当不惜腓胫。必等心死誓。极力而蚤图之。无淹岁月。虽然图难於易。为大於细。尝谓滴水入海。与渤海同枯。苟不让细流。渐成深广。以此前驱。则万钧易举。异日轮奂庄严。如祇桓精舍。吾当以广长舌。吐无尽流。筹量此会人天之福。
　　万历乙未长至十日。余以弘法罹难。　诏戍岭海。达大师茧足数千里。北走唁余。期会於此。及余至。大师已买舟南下矣。主人出其疏。读之怃然长慨。遂秉烛信笔书此。以结他日之缘。语似不伦。亦惯曾为旅偏怜客耳。

　　创建长寿庵记

　　粤城西三里许。曰小圃园。负山带海。为丛林奥区。其地蕴灵秀。由来久矣。万历庚辰。有禅僧如受者。自楚中来。衍化及此。一时富商大贾。及居人之有名行者。率多归依。咸愿请为唱导师。各布金建精舍。为说法所。购土人潘氏地。输财鸠工。不日成之。额曰长寿庵。上下殿堂。两翼方丈。斋厨禅室。轮稛连桊。丹饬焕然。又以锔范如来诸大士像。香华钟磬。鼓乐庄严。靡不毕备。淖音梵呗。日夜交参。居然地涌祇桓。一胜道场也。如受化去。其徒性亮继之。庚寅。亮复拓地范围。门墙巍然一新。丙申春。余　恩遣雷阳。道经此庵。信宿而去。明年丁酉夏。余奉镇檄去五羊。亮乃率诸檀越弟子。稽首作礼。乞余记其事。余欣然。摄衣据席。挥麈而普告之曰。诸佛子。善哉谛听。山河大地。无一处非道场。鳞介羽毛。无一物非佛性。况兹粤地。为两闲之巨丽。顾斯人类。为万物之最灵。讵不顿现净土。而见法身者乎。忆昔世尊。与帝释行次。偶指其地曰。此处宜建梵剎。乃我昔为然灯布发掩泥之所。时长者即拈一草插之曰。建梵剎竟。诸天赞叹。诸佛子。由此观之。随所行处。皆是如来因地。随所施为。即建道场。况夫沥膏剔髓。汗血泥途。而为轮奂庄严者乎。固在施者受者何如耳。苟施者不着相。则功德如空。应量无际。而果报不可思议。如是则束草滴水。粒米茎菜。皆法界性与虚空等。否则计功思利。虽施七宝满恒河沙。适足以增有为业累。况得无上福田。为菩提种子乎。苟受之者不滞迹。则唯心净土。自性弥陀。触目无非极乐。如是则高岩深谷。树下冢闲。皆常寂光等。否则假我偷安。虽居兜率。住梵天。亦祇以增生死业果。况能自他二利。开人天眼乎。诸佛子。施者受者。能忘缘离相。则心境俱空。而所作功德亦如空。所护果报亦如空。是则此庵虽小。可以含法界。包虚空。晨钟夕梵。水月松风。皆演无尽法音。以祝我　圣天子无疆之寿。以培斯民无穷之福。推之以尽大地。无一处而非乐土。广之以极十方。无一人而不证真。是则庵即极乐场。人即无量寿。如是。其志之曰长寿。宜矣。否则水土木石。有为四相。代谢迁流。不啻阳焰空花。又何长之有。诸大众闻说。欢喜作礼而退。遂以此书。

　　重修英德县尧山天心寺记(并铭)

　　岭表僻处东南。与诸羌接。周秦贡服不称。今也。不独为文宪大雅之风。洋洋中国。即琳宫梵宇。在在称雄。爰自梁朝。达摩航海。来於西竺。有唐六祖。衣钵着於曹溪。而禅林道化。为东土宗。斯岂以天地限其道。山川私其气哉。固在弘之得人。行之以时耳。韶之英德。去曹溪咫尺。府治之西百里许。曰尧山天心寺。盖亦创自前代。岂曹溪之苗裔耶。湮不可考。　今上议　东宫大礼。先有采珠之令。特遣　乾清宫近侍。御马监太监李公。至[奥-大+ㄎ]督其役。以万历戊戌秋七月。至青鹦。未几复以　两宫三殿灾。方事大工。东西军兴。司农告匮。再下开矿之命。总归於公。公奉　命唯谨。入海犯风涛。陟山冒虎兕。事上育下。以忠爱为心。安静无扰。邦人受公之惠。亦已厚矣。己亥秋。行部至英德。深穷矿所。道径废寺。公乃愀然。谓父老曰。神者。山川之灵。祸福之宰也。况佛圣为世所尊。梵剎为民之福田。安可荒凉若是乎。遂捐廪金若干。复以疏付土之良民。募众力以成其功。未几。而缘果集。鸠工缉梓。首事於是年冬。落成於辛丑秋。风声响应。百力骈集。殿堂廊庑。山门僧舍。焕然一新。公属为文。以勒之贞石。用垂不朽。余因感公德意。嘉惠斯民。乃为铭以铭之。铭曰。
　　天地种灵。山川含英。鬼神来舍。祸福无淫。大哉慈氏。两足称尊。含齿戴发。各禀性真。洋洋道化。云行八表。有识归依。如风偃草。顾岭之东。惟韶之阳。载英之土。天心惟皇。惟皇於何。大哉大觉。释梵之雄。金口之铎。琳宫净土。在在有之。苍梧之野。实惟建之。岁月迁讹。风薄雨蚀。有形皆化。况兹朽植。像教日颓。孰导迷途。曰惟我公。握天之符。山灵海若。载欣载犇。过兹穷发。投诚布金。赤[方*戠]一立。其应如响。妙丽庄严。地平如掌。神钦鬼伏。天人普集。福被河沙。功超百亿。钟声梵呗。朝昏祝厘。愿吾　皇寿。与天地齐。惟公功德。山川共久。带砺同盟。咸皆额手。

　　忠勇庙碑记(并铭)

　　粤居岭表。山海故多盗贼。往往巨奸大猾。雄据崇山峻岭。长波巨浸。环纡襟带。诸岛星列。恃为金城天府。从来旧矣。无论倭夷内侵。即此辈跳梁。接踵而发。若吴平曾一本。猖獗於嘉隆闲。横行海上。黄纛赭衣。窃号静海。劳我王师。干戈岁无宁日。而海畔苍生死者。泽若焦矣。及一本就擒。其余党。若郑大汉。林道乾。朱良宝。许俊美。林凤。红老辈。各蜂分一隅。更为流毒。时越人吴天赏者。先藉名诸生闲。屡试不售。遂弃举子业。从史椽。奉部檄为制府记室。司马殷公。心识其能。因引为参军。时与筹画诸巢穴部曲事。每发无遗策。司马公大奇之。遂力荐之　天子。先后七疏。始报可。部议擢赏於行闲。起为招讨将军。领白鸽寨军事。而将军父子兄弟皆在军旅从事焉。先是以将军策。大树赤[方*戠]。自闽广一带环海之涯。严守备。设方略。即大将军下。无论诸将领士卒。皆知将军能。无不向将军意指者。因而群盗日就擒。独道乾乘大艘。逃暹罗。将军之子汝实。尾其后。追之未获。所遗者。唯郑大汉。据柳杜澳。红老据珠池。未下。仍以实提兵千人。袭红老。遂斩老。及党三百余级。而郑大汉。则以将军及弟天祥力当之。大汉者。广人。魁梧奇伟。身长八尺。勇冠群盗。卒徒皆精锐枭悍。凡转战。无敢当锋者。将军以抚民二千人。皆素不识兵者。军杜澳会战。天祥贾勇先登。陷阵。遂力战而死。将军奋怒一呼。鼓而乘之。大汉遂就擒。余党溃散。自是海上疮痍方瘳。苍生始可安食矣。司马公大奇将军功。而哀祥死。乃具报　天子。上嘉之。下大司马纪其勋。将叙绩焉。时杜澳土人。感祥以死易其生。乃立庙貌。岁时祀之。额曰忠勇。顷以倭奴犯东鄙。连兵数年。将军子实。犹为两广制府参军。以司马公命往日本。闲谍之。关白果死。实乃携碧蹄所亡火器归。诸执事奇之。未及报　命。而朝鲜倭已退。后司马竟寝之。且以广海兵。分属实。以御倭奴游盗。而柳杜适其其部。实因感往事。痛叔祥死。而草血未乾。旌旗居然在目。不觉发上指冠也。莅事之初。即走余。乞一言以纪其事。余闻土人备谈其故事。因嘉实之功。而壮祥之死。乃为铭。以铭之曰。
　　皇皇上天。福善祸淫。彼桀黠者。胡为有生。桀黠既生。长蛇封彘。噆脑吸膏。日无宁已。於赫　皇威。爰整其旅。桓桓虎将。郊垒是耻。穷兽逃林。猛虎突犇。驱市而战。祥用先登。以虎博虎。其力两当。牙铦爪利。秃者先伤。秃者既伤。亦折其利。遗臭流芳。处死则异。其芳愈流。其荣愈久。庙貌如生。童犇婺走。童犇婺走。生气益灵。岁时伏腊。山倾海吞。肴山酝海。饮之啄之。千秋万祀。其福无涯。

　　电白苦藤岭化城庵记

