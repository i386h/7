<!-- { "loadSidebar": true } -->
　　那罗延窟。古佛道场。毗卢亲口授记处。沉埋海隅。千百年为蔑戾车之所倒置。山僧初以避魔至此。然不知撞入魔界。信乎业属前缘无逃者。此时更无神通。法力可使。唯只抛掷身心。随顺忍受。不与魔冤作对耳。又何敢夸禅定解脱。融通理事无碍哉。尝思法华嘱累。末世利生。第一当起大忍力。大精进力。悲夫黄面老。深有惧於此时也。然山僧自揣非大忍力。大精进力。又何以拔魔帜。树法幢哉。承足下见示。缚解之意。信乎法性原无彼此。尝谓世出世闲。乃生与无生之异耳。然日用现前。种种业幻。诸流转者。皆生死因。若不为所转。不忘境界。有可忍者。谓之生忍。不见可忍。亦无忍者。为无生忍。若忍至无生。则无不忍矣。心境如如。亦为寂灭。然所称魔业。不独冤对为然。即凡当人起心动念。不顺解脱。戕害法身。逼恼正性者。皆魔属也。吾人有志做工夫。出生死者。不能忍此。又何以称有力大人。我辈生居堪忍中。若此处不破。则无可破者。固当直以大忍力。大精进力。为第一义谛耳。无论道缘。前定不前定。功力齐不齐也。足下其信然之耶。见面为难。不觉漏逗至此。
　　又。
　　昔承蜚光照临海印。真不世良缘。顿成金刚种子。永劫不磨。终当透骨而出。此大丈夫之能事。非居士大力量人。一肩担荷。孰敢正视。别后因缘。无从委悉。起居之状。谅已深入如幻三昧。当动静不二也。贫道向为山鬼所弄。加之夙业障缘。致兹严谴。是虽有玷法门。且幸增上道力。所云大火所烧。此土安稳。非妄语也。古人每以苦事。为助道增上缘。得力处正在於此。居士闻之。将为涂毒鼓耶。今业已荷戈半载。适当岁时大凶。疫疠交作。民物凋残。良可悲愍。是故於菩提心。转更增胜。第此幻化空身。居然火宅中也。毗耶法会。对谈不二。端在何日。惟同体之悲。定惟此枯朽头陀。时时瞥兴妄想也。

　　与冯启南孝廉

　　老人与足下游。将二十年矣。如在水月光中。一切逆顺境界。光中之影耳。诸子同入。而受用不同者。正似天人一器受食。而精粗各别。此其佛性贵缘种也。老人与足下诸子。多生一遇。犹时雨也。各各种子。因而发生秀实。存乎人耳。今老人去粤。则似未至之时。幸有足下为之灌溉。不至焦枯。此段因缘。诚非小小。二乘但畏众生难度。故绝分菩提。足下岂存众生於目中耶。大段此事在人之自肯。肯处便是入处。古人拼舍身命。只是一肯心耳。但愿足下。以肯为人。则无不肯者。但思今生错过。一失人身。万劫难复。此则不容不肯耳。老人心知法缘为难。此行盖为山林狭习所使。及至狂心顿歇。观南岳之灵。为诸祖所拔。今已竭矣。生气为难。今寓湖东。如生公住虎邱时也。善孙从北回。不久将同蠢禅入粤。可一悉也。知足下善病。此是足下惯熟法门。愿室中不少师子座。令诸来者。同入幻病三昧。则此病为精进幢也。

　　与龙元温

　　老人初入粤时。足下最先入法门。为居士长。同游二十年来。不在音声色相闲。老人今去粤。赖足下居然为法门长也。惟足下护法精心。如金刚幢。但以护念付嘱为怀。种种方便。引摄有缘。直使慧命不断。为第一义。妙在离言之指。自有撩天鼻孔。岂为老人一茎眉穿却耶。昔世尊不许阿难以缘心听法。宗门不许语言转正。要显出当人作略耳。奚以实法缀人哉。老人感足下殷勤为法。惓惓苦心。岂忍忘情。但愿此道不坠。即千载如一日也。又何有於去来。南岳山灵已竭。一切道场。皆委荒榛。殊为酸心。恐诸老复起。亦未易举也。嗟乎。道与时也。安可强乎。

　　与元温起南

　　足下念老人与诸子周旋。十八年来。大似幻师於四衢道作诸幻事。虽有种种妍丑欣戚之状。总之皆归幻化人。今日观之。又梦事也。老人初心。妄意南岳为大休歇地。及至。乃知山不宜老。种种不易。皆为身心之累。且衰朽又无行脚济胜具。只得随缘放下。将就湖东。幸一二檀越。助营菟裘。去冬诛茅结庐。於逼除日。已就安居。当下狂心顿歇。生平所志愿者。一旦得之。二十年中。跉竮辛苦。化为无上妙乐之境矣。信乎净秽随心。苦乐在己。一切处无非寂光真际也。最可喜者。已蒙　圣恩浩荡。还我本来面目。无复他慕。其山门应接。赖有湛公荷担。老人自此闭门饱食高眠。一切禅道佛法。束之高阁。今日乃为天地闲一无事人。即此一日之安。尤胜碌碌一生也。诸子闻之。岂不为我大生欢喜乎。修公同居。时时提撕此事。恨不与诸子共之。古人谓道路各别。养家一般。诸子果能日用於一切处。以老人之乐为己乐。则老人所有。亦诸子之所有。老人所无。亦诸子之所无也。所谓一身一智。慧力无畏。亦然。此语岂黄面老子自道哉。莫谓老人今日之事。与诸子绝分。但於日用妄想交错烦恼固结处。便是老人现前时节。若当面错过。即隔粤山楚水也。今岁正是诸子愿力成熟之时。尝忆文殊窟中一万眷属。常空数十座。且人人脚下一片云。岂肯让人乘之耶。但有疲於津梁者。启南上座。当为大众白椎耳。

　　答李湘州太史

　　贫道一入空门。即抱向上志。十九披缁。遂弃笔砚。单究己躬下事。荏苒十年。未有开悟。遂匿迹五台冰雪中。刻苦身心。甚至一字不识之地。忽然四大脱落无依。回观从前山河世界。皆梦中事。由是得大快乐。一切应缘。如镜中像。了无滞碍。如此八年。先是诸经实未通达。因思佛楞严。以一心三观为宗。向以文字障碍。贫道澄心谛观。只以理观为主。理观一通。余文可略。嗣隐东海。潜心力究。忽然有得。遂直述此书。自为必信。即法门疑者不无。久慕玄解。特请印正。当有面决处。此时苦以病魔作祟。傥秋爽有期。当与掩关十日。一决生平之素。庶此道寥寥。天壤不孤耳。明发溯流。回首徒有瞻依。

　　寄高瀛台太守

　　顷时事惊心。公壮心勃勃。读尊草。委悉近况。然臣子为国摅忠。固本分事。第非其时。似违用舍之戒。况当垂老之事。居固穷之地。正壮士失色之时。岂不为身心大累乎。杜智者之於重轻。必有一以审处矣。山野年近八十。衰病日至。幸藏迹空山。苟延一息。待死而已。枯朽之怀。无以为知己道者。傥公能降心寂寞。享清修之乐。作出世一段因缘。大为奇事。古云。生平无限伤心事。不向空门何处消。此实意之所望者。

　　答谈复之

　　顷就湖东尺地。结庐於灌水之阴。业幸就绪。於月之十八日。入室高卧。梦想顿空。足可娱老。且喜得如足下信道之士。相与精神流通。可谓不索寞矣。行者来。得足下书中语。似於知见上做工夫。此足下信向之笃。故楞严云。知见立知。即无明本。此谓众祸之门也。又云。知见无见。斯即涅盘。是谓众妙之门也。此中云知见。大非凡情妄想思算境界。皆从实际工夫。真参实悟处做出。殊非口头戏论。当作佛法也。足下信心固笃。入法未深。便作如是种种知见语。皆成戏论。其在善知识分上。不是以佛法作人情。便以冬瓜印子许可也。老人所云。众生知见。即佛知见者。盖推本未迷以前言之耳。不是迷中妄想知见。当作佛之知见也。若以妄想为佛知见。则大地众生。皆已是佛。又何用修行耶。若以寻常妄想情虑。当作受用境界。则一切世闲淫杀未除。贪嗔放逸者。皆是佛矣。若作此解。即是魔说。岂可以邪见作正悟耶。来语种种。皆非真实受用处。足下但将从前知见一切刬去。纤毫不留。於一念不存处。稍见影响。方可以言个中事。若以聪明伶俐知见。把作正解。恰似认驴粪作明珠。若在善知识门下。存此知见。则善知识亦成邪魔种类矣。老人於足下。大生法爱。故不惜眉毛。以酬来意。足下试自点检。果於知见上有何实际。当不落此戏论场中。以为入道真种耳。深切思之。
　　又。
　　向上一路。亲近者稀。不是真正奇男子。决不能单刀直入。此事决不是世闲聪明伶俐。可能凑泊。亦不是俗习知见之乎者也。当作妙悟。亦不是记诵古人玄言妙语。当作己解。只须真参实究。向自己胸中流出。方始盖天盖地。若有志参究。只须将从前知见。尽情吐却。即上大人孔乙己字脚。亦不许存在胸中。吐到乾乾净净。一物不留处。放下又放下。放到无可放处。方是入手时节。此时正好着力做工夫。做到做不得处。如壁立万仞。才是得力时节。如此用心。辟如逼狗跳墙。定有从中迸出一段光景。方是真受用处。殆非泛泛可到此地。苟非真正丈夫。有决定之志者。不能至也。世闲多少聪明伶俐汉。都纳降款於五欲场中。高者纳於功名路上。如此而已。几曾有自己活计哉。以足下之根器。加之笃实信心。已具根本。最为难得。若效当世口鼓子禅。但资说铃。不究实际。岂不孤负己灵哉。以足下信老人心。决定无疑。故不敢负足下归心之望。前书僭妄。以恃知己。故不惜眉毛。不是披剥足下。愿足下诣真实际。不欲向门头户底。堕恒品耳。足下自谓向棒喝下承当。足见大力量处。要知古人棒喝不轻施。即承当亦未可草草。愿足下从今一切知见。尽行放下。就放下处提撕。便见真实受用。以所望足下不浅。故不惜忉怛。政以足下有此大力量。故以千斤担子累足下耳。读书之下。试请大慧书问一看。便见老人不妄与也。

　　与穆象玄侍御

　　山野向有休老南岳之志。去冬杖策而来。山居之缘未就。顷者暂寓衡阳之湖东。亦古道场地也。勤公来。得悉明公。比来大作佛事。顿开人天眼目。闻之喜不自胜。尝谓古今豪杰之士。一段般若光明。多被世缘盖覆。尽力纳向功名富贵门头。肯於自己性命根宗。向上一路着脚者。甚自难得。以此大事因缘。乃大丈夫究竟归宁之地。明公顿能向此。回视功名事业。特尘垢秕糠。欣羡何如。第恨不能相与决择向上事。以此为阙耳。闻明公精持金刚般若。顷有决疑一本。奉为法施。

　　答刘玉受缮部

　　芜关幸入维摩之室。自尔音问时通。第未酬公归命之念。此为抱愧。别入匡山。栖迟六年。壬戌长至月。复有岭南之行。辱惠辛酉闰月书。至癸亥二月。方得开诵。一书之达如此。况人生多世之缘乎。所示病纪。细细披读。虽是病态。要自参究习气中发。非业习也。就中见公欢喜不无。但以为实证。则未可也。且楞严明训。若从真实参究禅定中来。亦不敢作证。若作圣解。即受群邪。况病态乎。虽然。过此一番。公当自信其心。埽除从前知见。不患不到家邦平贴地耳。

　　答杭城诸宰官

