<!-- { "loadSidebar": true } -->
　　顷辱书来。乃知潜心此道。且云。於日用中。善念现前。吾人性自本善。但为尘习所染。故蔽其灵明於日用中。祇用情习。不用性真耳。此所以凡民日用而不知。知则圣贤可立待也。公即於日用善念现前不昧处。便是本来面目发现时也。若时时现前。念念知觉。觉至纯善之地。则性真自复。本体光明。自然披露耳。

　　答邹南皋给谏

　　山野向在绝缘。顷复幻病相仍。养疴深居。其缘益绝。此实天赐为闲人。回视尘寰。扰扰劳生。求无事人能得几。想知己必时时为一鼓掌也。赖此护法。得以安禅寂静於楞伽三昧。所入益深。顷王光禄同丁大参。赴端州制府约。得书云。大有流言於制府中。伤山野者甚众。二公为之力辩。几於发竖眦裂。此果何谓哉。以此知娑婆秽土。土石诸山。难与净土地平如掌。同日语也。向北来徒辈相从者。以无门托钵。今尽遣归。惟山野单丁寄此旅泊。尤为轻快。枯木寒岩。不减在昔。非此无以破炎蒸。消瘴毒也。时惟国事艰难。苍生引领。大慈悲者而津梁之。愿努力加餐。为国自重。为道自爱。
　　又。
　　屡荷手书。辱慈念拳拳。周至委悉。自非同体大悲。等心爱物者。何能切切如此。山野处此患难。幸得以参尘中知识。兢兢自持。所入法门不浅。年来寂寞苦空。不减深山穷谷。屏绝诸缘。迹不入俗。城中知己。独王勋丞一人。经年不三过其门。所幸与右武时相往来。真天涯骨肉。一食不忘。非独道义相裨。即所资给。亦损口分卫。性命相依。此段因缘。大非浅浅。此公肝胆照人。犹如秦镜。遇物应机。洞彻五内。其为载道。最称上根利器。此番天德陶铸。所进益大非寻常。异日庄严佛土。成就众生。不可思议。面时。想当欢喜无量也。
　　又。
　　粤中自庚子岁。世相一变。日见险诐。苦海波涛。望无涯际。贫道随风漂泊。略无宁止。始知古人以尘中作主。大非细事。随缘解脱。诚不易得。每忆别时叮咛之言。及接来教。切切以此再三致意。谚语有之。要知山下路。便问去来人。自非居士深入如幻三昧。何能彻法如此。尝闻烦恼烈焰。正是圣贤炉冶。种种执着之习。非此不足以销铄之。苟非　圣恩。何以臻此。久而愈见　恩大难酬也。此中转尘劳为佛事。更为六祖曹溪作无量功德。此盖从真切苦心中来。较之昔日依无忧树。吃大家饭者。实霄壤矣。曹溪祖道源头。杂秽充塞。久为魔窟。今已洒扫洁净。尚有未了公案。奈此中力竭。正欲遣致尊慈。作金刚幢。适辱使者至。斯岂祖意摄受哉。敬以此中因缘。述其大槩。持入慧照。傥念末法。斯道寂寥。望震天鼓音声。普告有缘。一觉梦幻耳。何如。
　　又。
　　忧患人情。皆本体也。非握至真之符。又何能转烦恼作菩提。转生死作涅盘。惟居士年来所处如此。足知大有所转矣。非此又何以消遣哉。从来学道人。皆在生死关头。掉臂而过。前辈不能尽知。近年若罗近溪。则其人也。贫道身在瘴乡。心存左右。无时不共周旋。是故居士种种三昧。洞然无隐耳。岭南自曹溪偃化。大颠绝响。江门不起。比得杨复老。大树性宗之帜。贫道幸坐其地。欢喜赞叹不穷也。诸生俗习。稍稍破执。此亦开化之基。昨复老为作曹溪志序。真赤心片片。可谓舌长拖地也。呈上幸览。为此群蒙欢喜耳。

　　与岳石[马*凡]

　　别来两奉手书。知有邹鲁之閧。嗟夫。直道既不容於朝廷。复见弃於乡里。世道可知已。闻避地会城。亦非久计。闻之菩萨摄伏众生。深入如幻三昧。原非实法。公久入此法门。幸无深构。当有排解者。一笑而释可也。山野卜隐匡山。甚得其宜。但所云护法者。荷担有心。檀门未辟。未见拮据。傥得文殊遥伸右手。则可顿见楼阁门开也。公其能无意乎。
　　又。
　　往辱顾视司城狱中。不减庆喜之问调达於铁围也。是时以醍醐灌口。甘露洒心。竟作两闲奇事。屈指尘寰。岂能再见。比於座中。睹金刚烈焰。闪烁人目。别来毕竟忍俊不禁。蚤为吐露。不识迩於寂灭海中。时复沤生沤灭否。贫道走入瘴乡。所赖佛祖神力摄受。以车尘为华座。以马捶为拂子。时向罗剎鬼国。谈无生话。令无数髑髓眼开。光破黑暗。诚不自知为业力所使。又不知为愿力所致耶。谅知我者。闻之必资一唾耳。

　　与虞德园吏部

　　遥望居士。踞天目之师子。叱露地之白牛。游戏於西湖三竺之间。水足草足。况复师弥勒而弟无着。聆性戒而睹华光。其寂灭之乐。知广长舌相。不能宣其万一矣。若贫道者。以空华而邀空果。持罪薮而入罪乡。虽於法性无亏。第妄想者。不无颠倒见耳。如居士以法眼视我者。能几何哉。觉音来。持至言盈尺。深荷慈念之至。睹护法精心。真能令人毛孔酸涩。嗟此末法。佛性之在吾徒。如神珠之在溷厕。不独光明不露。抑且恶气逼人。又岂直作夜合花美人子哉。

　　与樊友轩侍御

　　先后接手教累帙。具悉起居。比柯君来。更审善安隐乐。此中三昧。如人饮水。冷暖自知。柯君别经年。亦能长进如此。足见忧患困阨。皆助道具耳。座下瘴乡得此良友。盖天缘也。楞伽新疏因缘。皆从无相心中。变现功德。今仗加被。业已苟完。先致一部求正。谅静里游目。不无漏逗。万乞指摘金篦。更为一大法施也。闻门下诸生日益进。我闻如来不舍一众生。以大悲为首。惟瘴乡正座下悲愿地。冀无倦津梁。为斯道幸。

　　与邢梅阳孝廉

　　江州为匡山诸祖近寺檀越地。般若种子。於此偏多。或焦之者众。独足下抽芽发[乾-乞+余]。敷华秀实杰出前辈。此非愿力之深。亦不能固蒂如此也。达师往来层云五老之闲。非足下同游。山灵何以生色。贫道向慕久矣。恨无缘一把臂耳。

　　与瞿洞观

　　中甫文卿二友入京。妙师已至。法喜游泳。谅不索寞。念兹末法。二谛无人。惟公现宰官身。主盟斯道。可谓法施无穷。愿以无限大悲。度诸未度。令其见闻获益。下智种於今生。证菩提於后世。是时回视昔因。未必不自今日始也。前所见诸公。皆信心真切者。愿公时以法水。溉灌灵苗。不负其夙种耳。是须以幻网三昧。普入其身。以一切智。善巧回转。是则非公其谁哉。鄙人深知灭裂。有滥袈裟。然切不敢增慢。所幸辱在心知。真期不二。庆慰何言。归来诸念皆灰。一心无寄。日沈枯寂。临别数语。实自图之。时方火宅烧然。五热正燃。愿公为道自摄。无疲津济。是所至望。
　　又。
　　承慈眼相视。供以五灯会元。即公惠我三昧也。山僧时时参请。深愧钝根下劣。不能亲见古人。然亦略领刬除。知见边事。恨不[囗@力]地一声。以为庆快生平耳。从此拈转话头。他日或当有报知己。岂敢有忘因地耶。惟公尘尘按指。海印发光。遇物举扬。无非佛事。但不知新发意中。亦有堪能大事者否。愿公不违本誓。随宜调伏。令种金刚种子耳。每想威音余赉。智胜遗尘。偶遇灵山一会。意非此类。则如来出世。谁为当机。然后之视今。亦犹今之视昔也。尊慈以为何如。尝来多宝。问讯世尊。无多憍慢嫉妒众生否。是当以此讯足下。愿时时为道珍护。
　　又。
　　龙华一别。直至而今。回视世间。真同梦事。思晤语印心。如初会者。岂能再得。惟居士利生之愿日广。入理之门益深。福慧两足。自他俱利之行。直进乎金刚心地矣。山野为业风飘鼓。一至於此。且幸如幻三昧。拔理障之坑。此荷诸佛神力。为之劝桥。想居士知我者。必大为之庆快矣。丙申冬被放。荷策南来时。於都门别天池居士。前拟取道黄冈。入维摩之室。不意路头缘差。竟过南康。自入瘴乡。仗慈被。颇能以氷雪心肠。饮岚疠之气。比及三年。可免四大增损耳。曾忆与居士夜谈三教之宗。以唯识证二氏之旨。辱心印相可是时还海上。偶笔之成书。曰观老庄影响论。今始菑木。杨少宰称千古定论。楞伽每慨读不能句。鼻祖指此为心印。而宗教两途。竟为眦雠。山野顷荷　圣恩。赐以空闲之地。深悲无以赎坏法之愆。荷戈之暇。力究此经。凡一言有得。遂笔以记之。不觉终轴。谨并前论。持请法眼决择。傥其不谬。则山野不独不虚此行。实以不虚此生矣。顾此乃文言之末。不足以发当人之性源。若夫於佛祖建立门头。曲唱傍通。聊可以引一线耳。

　　憨山老人梦游集卷第十六
　　憨山老人梦游集卷第十七

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　书问

　　与汪静峰司马

　　忆昔长安大道。把臂同游。策蹇长驱。风餐旅宿。此段因缘。真两间奇事。朅来倏忽。幻化如斯。惟正眼观之。端若空花梦事耳。惟三昧神力。无不深入诸法梦幻实际也。山僧自入瘴乡。仗光被。诸缘寂静。种种皆为助道具。弥感　圣恩。裂破幻网重重。可胜半生行脚。谅知已必不以此为妄语耳。惟马祖唱道西江。而庐阜诸剎。皆从上家传演化地。座下生长於黄梅。开化於青原。今且复为匡山主。此等行脚。皆从马祖解制时来。能不重此本愿乎。闻归宗近蒙　圣恩颁赐大典。今日因缘。大非昔比。地主得座下。则人又非昔比也。西江道法之兴。是有望於座下。愿以金刚心地。为护法檀度。[伫-丁+一]看无尽法轮。皆在一微尘内转也。
　　又。
　　菩提所缘。缘苦众生。惟居士以大悲愿力。置身苦众生界。即梦想中。无非利生事业。知菩提种子。日夜增长。当无量矣。华严五地菩萨。纯以利他。成己妙行。岂坚固我相。及孤调解脱者。而能及哉。是则紫云千峰。未尝不列几席间也。江头晤别。及滨行叮咛首座之言。字字入我甚深三昧。山野二十余年。沉沦苦海。即寤寐山林。如想极乐世界。何幸仰仗慈力摄持。置身万仞峰头。一夕之安。日劫相倍。到此水穷山尽处。岂容更着一毫妄想耶。此吾本分事。是不敢劳多嘱也。仰承檀施。为山林护法。五乳数椽。去冬已就安居。何意余生。得遂高卧。万山积雪。一径云封。不减清凉寒岩彻骨时也。感念护法之心。真不可以言谢。
　　又。
