<!-- { "loadSidebar": true } -->
　　曲阿邑东之观音山广福寺者。有宋神僧。号日光菩萨所建也。菩萨初示逆行比丘。不捡戒律。时人眇之。且责以建立道场。乃处处现身。一时募化。寻其迹者。犹然未出山门也。四方感而异之。遂成宝坊。临终自露其名。至今号为日光菩萨。寺废。住持通溙新之。立相安奉。请余赞曰。
　　惟日在天。光明朗耀。山川幽谷。无处不照。垢不能浊。晴不能昏。如水中影。似影中痕。心在众生。至神至灵。与佛无二。况比丘僧。莲出淤泥。香洁不染。摩尼处秽。光明不减。是故至人。超乎垢尽。不处形骸。岂拘凡圣。破坏威仪。示同游戏。肉眼着相。不知谁是。不出户庭。身徧十方。本无去来。如日之光。即生盲人。赖以成事。色相庄严。犹是唾涕。其迹如空。其应如风。随处示现。不约而同。一日千古。一心万劫。是故大士。其神不竭。

　　维摩大士游戏园林赞

　　不见净土。故不爱住。不见秽土。故不厌居。僧俗相状。是实是虚。男女杂沓。是有是无。口大如空。舌大如口。不会说法。以默遮丑。身不是病。以病病身。苟非借用。可笑杀人。文殊未至。安排等待。及至到来。一场败坏。千古被瞒。见者图度。不是世尊。大难摸索。三十二人。都被掉弄。幸有文殊。闲撕打閧。我不识渠。渠不识我。且待弥勒下生。勘破方才散伙。

　　陈如尊者赞

　　象王游行。象子随至。声气相求。缘会而聚。以冤最重。为道至亲。如车合辙。是必有因。

　　三十三祖道影赞
　　初祖摩诃迦叶尊者

　　金色之形。金刚为心。奉持慧命。常转法轮。世尊拈华。破颜一笑。至今令人。思议不到。

　　二祖阿难尊者

　　多闻如海。饮缩法流。诸佛出没。不离舌头。鼓簧法化。节拍成令。是故我师。为偏中正。

　　三祖商那和修尊者

　　般若灵根。夙生已证。故师将出。瑞草先应。以心印心。如火投火。狭路相逢。定没处躲。

　　四祖优波鞠多尊者

　　一人心空。魔宫震动。握金刚锋。谁敢轻弄。若肯回光。狂心顿歇。礼拜归依。诸罪消灭。

　　五祖那提多迦尊者

　　已悟本心。如日照夜。示生死梦。光明超越。师法本无。我心不有。如空合空。舌不出口。

　　六祖弥迦尊者

　　都因此来。不为别事。闹市相逢。自示其器。县见未然。蚤知今日。当行买卖。不论价值。

　　七祖婆须蜜尊者

　　从熟路来。忽逢亲友。一言论义。顿知未有。乞甘露味。示虚空法。若谓有得。落七落八。

　　八祖佛陀难提尊者

　　不是不言。言之不及。不是不行。本无踪迹。今遇其人。乃可开口。从此便行。不堕窠臼。

　　九祖伏驮蜜多尊者

　　住母胎中。经六十年。只待师来。方遂前缘。顶上光明。原是本有。一刮便透。如狮子吼。

　　十祖胁尊者

　　指地变金。随手而现。圣人即至。何等快便。似乎空谷。应声答响。是知我心。本无来往。

　　十一祖富那夜奢尊者

　　佛不识佛。眼不见眼。更向他觅。故遭检点。将谓浑全。蚤被解破。猛省将来。方知话堕。

　　十二祖马鸣大士

　　马之悲鸣。故自有因。地涌女子。原非其人。魔本非魔。佛亦非佛。正眼看来。竟是何物。

　　十三祖迦毗摩罗尊者

　　从异中来。得正知见。路逢毒蛇。慈悲心现。更问毒龙。都要调服。眼见心知。如响出谷。

　　十四祖龙树尊者

　　龙中化龙。以毒攻毒。尊者妙手。一言调伏。佛性三昧。体若虚空。百千法门。尽入其中。

　　十五祖迦那提婆尊者

　　以针投钵。妙契亡言。示佛性义。满月现前。至长者家。将针引线。假他因缘。为己方便。

　　十六祖罗睺多尊者

　　寻流得源。水穷山尽。忽见其人。知其为圣。香饭擎来。分坐供食。大众同饮。甘露如蜜。

　　十七祖僧伽难提尊者

　　不乐王宫。天开一路。直抵穷源。不知其故。紫云之下。圣者所依。果得童子。会诸佛机。

　　十八祖伽耶舍多尊者

　　七日而生。不堕诸阴。其体香洁。本来清净。扣门一语。答无者谁。猛然唤醒。当下知归。

　　十九祖鸠摩罗多尊者

　　既生天上。不应起爱。一念未忘。便不自在。以般若力。复升梵世。故来传灯。是其家事。

　　二十祖阇夜多尊者

　　无生本具。不用求真。遇缘而发。如花逢春。求之太急。去道转远。当下知归。就路而返。

　　二十一祖婆修盘头尊者

　　明暗同体。圣凡一路。来处幽微。莫知其故。熟处难忘。更求伴侣。忽尔相逢。肯心自许。

　　二十二祖摩拏罗尊者

　　从受记来。不为别事。同类相从。缘会必遇。嗟彼鹤众。蜚鸣既久。一言之言。顿知本有。

　　二十三祖鹤勒那尊者

　　从须弥顶。持金环来。嗟彼鹤众。其情可哀。得狮子儿。作大哮吼。有气贯天。试验其后。

　　二十四祖师子比丘

　　相见索珠。开手便有。以先所付。别来不久。知有夙欠。特来奉酬。将头临刃。白乳横流。

　　二十五祖婆舍斯多尊者

　　秉般若剑。握如意珠。虽云暂到。此行不虚。偶遇恶人。恰得好伴。因邪打正。两得其便。

　　二十六祖不如蜜多尊者

　　从剎利种。续传灯焰。真嗣不明。几乎失陷。从闹市中。忽逢故人。函盖相合。乃得其真。

　　二十七祖般若多罗尊者

　　莫谓无因。相逢便见。来处自然。不假方便。今因其珠。乃得其人。开池得月。买石饶云。

　　二十八祖菩提达摩大师

　　师心甚急。其来太早。一语不投。此心不了。冷坐少林。幸得神光。一臂堕落。其道永昌。

　　二十九祖慧可大师

　　航海特来。多少苦心。大唐国里。祇得一人。觅不可得。如水任器。以此传家。是为第二。

　　三十祖僧灿大师

　　通身是病。不知来处。忽逢医王。猛省其故。心空骨刚。且便行脚。遇有力者。一担付托。

　　三十一祖道信大师

　　少年出家。利根捷疾。六十余年。胁不至席。学侣云臻。何待小儿。以有夙约。观者不知。

　　三十二祖弘忍大师

　　来历不明。出身恰好。一件未完。两家都了。破头山中。黄梅路上。往来自由。具大人相。

　　三十三祖慧能大师

　　樵斧才抛。以石坠腰。灵根久植。从此抽条。源出曹溪。横流大地。直至如今。无处不是。

　　十八尊者赞(有引)

　　昔李龙眠。白描十八尊者。精妙入神。观者目炫。独赵松雪。仿之逼真。近代歙人丁南羽。画诸祖道影。不让古人。而白描亦称擅美。余尝请作厉揭图。竟未能得。顷在五羊。南海侯约我王君。出此卷索赞。展之光明夺目。神情超越。如坐莲华藏中。听如来说自性法门时也。诘其作者。乃黄梅伯羽汪生。敬焚香稽首。总为之赞曰。
　　清净界中。出生众妙。大地山河。总归圆照。鳞介羽毛。普现三昧。何独应真。为希有事。诸阿罗汉。皆幻化身。见之不识。岂得其真。游戏神通。咳唾掉臂。俛仰屈信。皆成佛事。师子嚬呻。凝神壁观。林下水边。生涯无算。搦拳手酸。降龙费力。但歇妄心。自然阒寂。抱膝凝眸。看他作怪。不若持珠。念佛自在。坦腹熙怡。贝叶在掌。挥尘默谈。敲空作响。听之如聋。说者似哑。不比寻常。之乎者也。倦倚长松。瞌睡打盹。伸手从空。忽然提醒。骨瘦眉长。腰曲脚直。动步全凭。荷负之力。晏坐林闲。心闲不过。偶尔看经。便成话堕。钵盂一具。莲华七轴。即此是宝。何须别物。自受用处。唯此而已。天龙恭敬。不以为喜。由人爱憎。任他束缚。一味随缘。自性解脱。只在毫端。现此神力。水底鱼踪。空中鸟迹。镜像空花。乾城水月。作如是观。妙不可说。
　　又。
　　业识不枯。飘流毒海。鱼鳖蛟龙。夜叉鬼怪。可笑尔辈。一味驾空。不敢类堕。谓是神通。苦被佛呵。怕见摩诘。幸尔此闲。躲过黄檗。渺渺长波。滔滔巨浪。不肯放身。是何模样。自己占乾。教他下水。纵是便宜。能得几几。虽云游戏。终成虚诳。唤不回头。倍增惆怅。看尔斗到。龙华会中。将甚鼻孔。见我本师和尚。

　　又次依第合赞

　　人持一经。俱在目前。道路各别。养家一般。踞地而坐。两眼瞠空。有何所见。树此门风。悬崖之下。以杌为几。香篆腾空。如云作雨。骨瘦如柴。精神已竭。还要看经。此心不歇。背痒难抓。聊假一手。在恰好处。妙不容口。有何神通。龙藏在缾。手松放出。任其飞腾。猛虎踞地。威不可触。用尽神力。如猫捕鼠。经非文字。当人不少。莫道眼困。昏沉不好。耳中作声。似有一物。及乎取之。拏掇不出。明月当空。抱膝而坐。如是清闲。何等快活。眉长累坠。时时遮眼。老手无力。翻费撩卷。肚大难遮。甚是褦襶。只须放下。方得轻快。破衲蓝衫。费心连补。一针一线。十分辛苦。手持明镜。自照其丑。忽遇狮子。一声号吼。同行渡水。脚跟到底。何必又要。累人累鬼。

　　又园林游戏图合赞

　　吾师神通。自己有限。全仗大家。团头聚面。龙不可挠。赖此一钵。不是者些。缩手缩脚。手掐数珠。假此念佛。舍己从人。转见忽突。持一瓣香。供养者谁。有为功德。不若无为。擎拳合掌。递相恭敬。临镜见头。空响谷应。手执如意。非无意手。观未执时。本来何有。猛地回头。为何顾[伫-丁+一]。待伴同行。便非大步。军持之中。不见倾注。想是玻璃。内盛甘露。少不努力。老不歇心。拨起眉毛。还要看经。以我观来。都成漏逗。虽会腾云。未离窠臼。前者已去。后者未来。趁步不上。未免挂怀。急走不动。恐天落雨。先戴箬笠。又添辛苦。贝叶无文。真经无字。只解口持。不知心悟。为他有尘。故持白拂。彼净此污。两皆不足。擎拳合掌。同行独往。看他如意。好借爬痒。白羽扇头。皎洁如雪。已断烦恼。如何又热。为问钵盂。有无斋饭。若遇肚饥。施主便办。猛虎爪牙。大开血口。幸遇我师。驯伏而走。一卷真经。有无量义。未展开时。先已见谛。种种游戏。皆成虚诳。试看虚空。是何模样。

　　又渡海图赞

　　苦海无边。恶浪拍天。横身直过。谁敢当先。惟诸尊者。神通自在。拌命不顾。往而不害。以我空故。无害我者。内外无物。故无可舍。视渊如陵。履险若平。随心而至。寓目不惊。纵有蛟龙。夜叉鬼怪。皆为我用。以绝对待。是知至人。处生死中。不与物忤。物无不容。由是观之。法本寂灭。但不生心。称为妙绝。

　　又各随其状而赞之
