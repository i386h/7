<!-- { "loadSidebar": true } -->
　　寒林积雪白日西。慈乌哑哑枝上啼鸱枭在巢未敢栖。饥不得食情惨凄。虞人网罗亦何密。饥乌之肉不足食。何事绸缪日夜求。返哺不遂情何极。母子分飞两不全。况复母死归黄泉。啼声不绝如杜鹃。令子抱恨遗终天。啼乌啼乌真可怜。虞人忽死鸱枭歼。明明天道何昭然。

　　游浮山歌

　　空中一岛攒青霞。宛如香海浮莲花。岩龛石宝簇花蕊。又如帝网珠交加。我来遥登华藏界。一开双眼无遮碍。周围行树影重重。分明炳若瓶中芥。横空殿阁云中影。法身不动青山稳。飞来花气暗香浮。习习侵人重衲冷。拽杖拨开岩中雾。怪石峥嵘若棋布。指点还如数列星。一喷青天洒飞唾。石门磴道一线通。侧身半壁足不容。猿行鸟度亦不易。如何使我筋力穷。攀萝直上妙高顶。眼底湖光霞布锦。足未离地身含空。回看一似冰壶影。小转还过会圣岩。岩廊石室何奇哉。远祖因棋善说法。黑白未兆令人猜。度溪西上莲华石。朵朵金莲从地出。徘徊不见华中人。但听松风广长舌。回礼金谷丈六身。虚明无地容纤尘。劫火洞然此不坏。始信苍岩是本真。我欲诛茅依石室。余生借此藏踪迹。傥得安眠白日高。身心世界都抛掷。如何舍此从他去。一叶浮空都是寄。不若快便早归来。休教猿鹤常相忆。华藏从来是故宅。行尽十方出不得。潜身顿入一微尘。何人於此知消息。

　　担板汉歌(有引)

　　径山法窟。自大慧中与临济之道。相续慧命。代不乏人。近来禅门寥落。绝响久矣。顷一时参究之士。坐满山中。至有一念瞥地。当体现前。得大自在者。惜乎。坐在洁白地上。不肯放舍。以为奇特。不知返成法碍也。教中名为所知障。所以古云。直饶做到如寒潭皎月。静夜钟声。随叩击以无亏。触波澜而不散。犹是生死岸头事。所谓荆棘林中下脚易。夜明帘外转身难。名抱守竿头。静沉死水。尚不许坐住。况有未到瞥地。偶得电光三昧。便以为得。弄识神影子者乎。此参禅得少为足。古今之通病也。恐落世谛流布。疑误多人。因有请益者。乃笑为担板汉歌。以示之。歌曰。
　　担板汉。担板汉。如何被他苦相赚。只图肩头轻。不顾脚跟绊。纵饶担到未生前。早已被他遮一半。者片板。项上枷。浑身骨肉都属他。若不快便早抛却。百千万劫真冤家。行也累。坐也累。明明障碍何不会。只为当初错认真。清门净户生妖魅。开眼见。闭眼见。白日太虚生闪电。乾闼婆城影现空。痴儿认作天宫殿。要得轻。须放下。臭死虾蟇争甚价。乌豆将来换眼睛。鱼目应须辨真假。有条路。最好行。坦坦荡荡如天平。但不留连傍花柳。管取他年入帝京。舍身命。如大地。牛马驼驴不须避。果能一掷过须弥。剑树刀山如儿戏。若爱他。被他害。累赘多因费管带。一朝打破琉璃瓶。大地山河都粉碎。我劝君。不要担。髑髅有汁当下乾。分身散影百千亿。从今不入死生关。

　　闻沈朗臞掩关姑苏城中歌以寄之

　　火宅炎炎梦未醒。尘中一片清凉境。但见燎空烈焰高。道人一念如冰井。市声喧阗奔万马。日夜不休何为者。耳根寂灭心不生。看来尽是空中假。妻子对面如化人。返观亦似镜中身。终朝相见不相识。两眼何处容纤尘。有时神游华藏界。挥毫一洒胸中块。(朗善丹青)。
　　水光山色影重重。交罗摄入无障碍。有时坐入莲华土。地平如掌金沙布。八德池中菡萏开。香风一触心开悟。方丈一室无壁落。量含法界同寥廓。十方海会入其中。坐参更不劳行脚。匡庐万丈悬太虚。与君恰似同室居。不出不入不来往。问君此际心何如。

　　从军诗(有引)

　　余以弘法罹难。蒙　恩发遣雷阳。丙申春二月入五羊。三月十日抵戍所。时值其地饥且疠。已三岁矣。经年不雨。道殣相望。乓戈满眼。疫气横发。死伤蔽野。悲惨之状。甚不可言。余经行途中。触目兴怀。偶成五言律诗若干首。久耽枯寂。不亲笔砚。其辞鄙俚。殊不成章。而情境逼真。谅非绮语。聊纪一时之事云。
　　楚泽非炎徼。行吟愧独醒。瘴烟千嶂黑。宿草四时青。飓触秋涛怒。人靳厉鬼灵。从来皆浪迹。今日更飘萍。火宅谁堪避。清凉自可求。天低偏近日。树老不知秋。海月心何寂。空云思欲浮。却怜无住客。今复寄炎洲。旧说雷阳道。今过电白西。万山岚气合。一锡瘴烟迷。末路随蓬累。残生信马蹄。那堪深树里。处处鹧鸪啼。远道经行地。孤云独可凭。有家俱是客。无累即为僧。毒雾熏心醉。炎风透骨蒸。翻思旧游处。俨若履层冰。
　　行脚原吾事。担簦固所能。心悬万里月。肩荷一枝藤。吃食愁蛮语。安禅喜俗僧。降魔空说剑。今日始先登。
　　出世还行役。谁悲道路难。长戈聊当锡。短发不胜冠。沆瀣余三岛。炎蒸厉百蛮。天南回首处。落日是长安。
　　皇天无不覆。岂独外遐荒。曲折吾生短。驱驰世路长。但知心似雪。忽觉鬓如霜。随地堪埋骨。君恩讵可忘。昔住清凉界。今登热恼天。燠寒风气别。南北地形偏。万里同明月。千山隔暝烟。塞鸿书纵寄。不过雁峰前。
　　髫年从白业。垂老脱缁衣。岂是君恩薄。多应世道违。烟霞行李少。冰雪眼中稀。莫问前途事。家山到处归。晓起占天候。星河曙色分。潮吞丹凤日。山吐毒龙云。飘泊还鸥侣。栖迟忆鹿群。谁知逃世客。临老学从军。此日天涯道。艰虞祇自怜。海风腥酿雨。山气毒含烟。畏路从人后。冲泥向马前。始知行役苦。多在戍儿边。旅宿悲寒食。兵戈老岁年。身经九死后。心是未生前。北伐思山甫。南征忆马渊。梅花何处笛。听彻不成眠。
　　窜逐辞金地。穷荒到海涯。云容飞赤鸟。星尾曳丹蛇。弃杖林成久。挥戈日未斜。天南并塞北。是处有胡笳。
　　一钵从师旅。孤征任转蓬。形骸乘野马。心事托冥鸿。云出苍梧白。霞蒸海日红。吾生久已弃。不待此时空。
　　浮世甘为客。劳生恨此身。舌存终是苦。道在岂称贫。渴鹿争趋焰。饥乌习近人。沧桑虽未变。何地不飞尘。一息余生赘。千山去路长。问途逢牧马。挟策耦亡羊。衷热三秋日。心寒六月霜。所经如蹈镬。安敢任踈狂。幻迹元无住。逢山即当归。因看前路窄。转见此生微。时抱桑间饿。常怀漂母饥。所欣无腊月。不望寄寒衣。

　　独坐

　　浮世吾身外。劳生逆旅中。谁能一只眼。豁尽十方空。碧海飞凉月。青林散晓风。胡床箕踞坐。潇洒意无穷。

　　晚归营门

　　混俗希忘象。临戎想牧羝。前驱[利-禾+殳]忍草。左袒抝伽黎。落日江容醉。归云树色迷。行藏同倦鸟。渐渐向人低。

　　庚子岁即事四首

　　豹虎中原遍。星轺日夜驰。诏无哀痛字。人有向隅悲。远探骊龙窟。深批弱木枝。乾坤聊俯仰。愁绝一双眉。
　　清海初收捷。珠厓始罢征。剑门飞赤羽。阁道走羌兵。帝听怀柔远。王师耻战争。蛮夷应系长。不见请长缨。
　　满目黄尘暗。披肩短发垂。江湖归路杳。鸥鹭傍人疑。康济思今日。安危望此时。从来貂珥重。宁不愧恩私。
　　生事人甘拙。干戈鼎沸腾。金珠欣积累。菅草畏追征。国是谁堪定。天心未可凭。南熏何日奏。一为洗炎蒸。

　　过三峡

　　万壑奔流下。千山紫翠连。帆飞三峡雨。人入九秋天。客路浮云外。归心落日前。吾生犹未已。江汉是余年。

　　宿清溪驿梦得草虫鸣断岸沙鸟宿寒汀之句因续成诗

　　遡流遵远渚。旅洎傍孤亭。月隐山容淡。鱼潜水气腥。草虫鸣断岸。沙鸟宿寒汀。最惜飘零者。浮生梦未醒。

　　酬朱叔祥惠斑竹禅几

　　半榻供禅寂。支颐卧白云。虚心偏爱我。高节独怜君。细拭含湘泪。精裁泣楚文。最宜调病骨。从此绝尘氛。

　　林参军从余入山

　　戎马身经老。风烟鬓已班。骨疲仇铁甲。心冷爱青山。木札禅离味。茶香事尽闲。白云欣共住。肯放出松关。

　　重修曹溪采木入山

　　一水萦纡入。群峰夹岸回。人疑秦代住。僧似竺乾来。竹树连云长。田畴逐地开。谁知五岭曲。亦自有天台。

　　伐木

　　百尺由萌蘖。孤根出草莱。历穷烟瘴苦。听尽鹤声哀。用大应非折。裁成岂是灾。祇怜今夜月。空自照莓苔。

　　小金山坐月

　　藏海浮香剎。华幢涌梵宫。青螺呈宝髻。满月现慈容。世界平如掌。江流净似空。应怜驱逐者。俱堕法身中。

　　腰沽道中

　　荒途无远近。曲折似兼程。地逐河流转。人依鸟道行。云间孤鹜没。木末片帆轻。回首长安路。难闻塞雁声。

　　太平驿

　　策马望邮亭。长途旧所经。终朝岚气白。十月烧痕青。面热摈榔醉。神昏海雾腥。孤城笳鼓动。悲壮不堪听。

　　晓行

　　残月挂城头。征笳惨客愁。北风吹短鬓。凉露湿重裘。野烧连营垒。边烽暗戍楼。孤云聊淡[伫-丁+一]。潇洒竟如浮。

　　化州道中

　　岗峦盘广漠。曲折不知层。夹路疑函谷。居人似武陵。林深藏虎豹。天远击鹯鹰。何事风尘道。驱驰一老僧。

　　化州

　　孤征过万里。道远慨逾深。山色蚺蛇气。人言鴂舌音。蘧庐今日事。冰雪一生心。纵有参天木。难同祇树林。

　　石城

　　行穿穷谷口。树杪见天涯。野旷留残照。城荒带落霞。饥驱忘力倦。欲速较途赊。薄暮投山馆。安眠似到家。

　　横山堡

　　群山低赴壑。一水到回村。平野开炎徼。边陲列戍屯。民生空岁月。时序失寒温。莫谓天涯远。扶桑近日暾。

　　至鲛宫

　　修途烦足力。广衍入平川。地势南溟尽。珠光北斗连。远山低并树。大海立齐天。望若垂云翼。帆开摝宝船。

　　癸卯春日大廉即事

　　炎方风物异。岁事总难期。腊尽虫无蛰。春来鸟不知。荳花开旧荚。榕叶落新枝。因忆燕山雪。阳和似有私。

　　春日偶成

　　琼海积春阴。炎蒸宿雾深。赛兰香作瘴。勒竹苦成林。莫问劳生计。单看近死心。自嫌须发累。日日爱抽簪。

　　放船

　　秋水芙蓉满。扁舟一叶轻。安流犹故宅。飘泊是归程。踈雨炎蒸退。清风縠浪生。往来随所适。不信鹧鸪鸣。

　　中流望飞来寺

　　两岸山垂影。千峰倒入空。云间飞鹫岭。水底现龙宫。细落天花雨。长鸣地籁风。急流将系舫。小可不相容。

　　憨山老人梦游集卷第四十七
　　憨山老人梦游集卷第四十八

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　梦游诗集下

　　凌江喜雪(有引)

　　岭南自古无雪癸卯腊月偶过凌江一见喜而志之。
