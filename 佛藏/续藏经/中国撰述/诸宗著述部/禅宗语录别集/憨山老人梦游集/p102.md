<!-- { "loadSidebar": true } -->
　　此国初十八高僧。示行脚僧语也。余窃谓禅源一脉。自中峰后。阒其无人。空谷而下。多带廉纤。无复古人作略。如脱索狮子也。甲午冬。寓大都慈寿方丈。西云阎公。持所录前偈致予。予读之三复。叹曰。人天眼目。犹在不灭。惜乎不见诸老手泽。遂记而藏之明年三月。予即以法罹难。遣雷阳。於是年十月出都。侍者福善。收予海印草。负笈随度岭。就行间。往来瘴海及曹溪者。十有五年矣。庚戌春王正月。予喜谢曹溪负。身得自由。善欲归省。上元后五日。持予数年积草。於蒙江舟中。检拾残楮。偶得此卷读之。慨忆当日题墨未乾。即有万里之行。讵意今忽得此故物耶。古人云。欲识佛性义。当观时节因缘。岂非佛祖冥加。以神力而摄受之耶。不然。何以始终见此。如出方网三昧。弹指謦欬时也。灯下展卷。喜而不寐。乃为侍者重书一过。嗟予老朽。固不堪与诸老把臂共行。善当不减三山真侍者。行脚事也。古人闲垂一言半语。如天普盖。似地普擎。老人信手拈来。於一毫端作大佛事。则诸大老似掩耳偷铃。老汉未免画蛇添足。善侍者缚作一束。掷向东洋大海。尤较三山百步。否则未免祖祢不了。殃及儿孙也。

　　题达观禅师送三禅人游方卷后

　　从古出家儿。为生死大事。不能自决。故办草鞋。登山涉水。访求大知识决择之。然其大善知识。如踞地师子。一毛不敢撄傍。才傍则命根顿断。凡垂一言半句。如晴空霹雳闪电。使人耳聋眼花。自救性命不暇。况又敢弄佛法禅道乎。此中利害。知之者希。呜呼。二百年来。行脚僧不少。犯此令者。几何其人。今某三禅者。以行脚事自负。其志可嘉。既见达观禅师。爪牙已露。命根不断。又欲别求知识。余见此卷而笑曰。三禅者持此卷行脚。如请上方剑讨贼。不知他时后日。何以缴报。

　　题达观大师祭徧融大和尚文后

　　昔延陵季子。挂剑於徐君墓。谓心许於生前。报知於身后。以为义高千古。世谛如此。况出世乎。古人为生死事大。割爱辞亲。参访知识而决择之。每於一言启迪。施者如天普盖。受者如地普擎。投机於石火电光之间。而生死情尘。迸然雷裂。岂偶然哉。故其恩深。似一滴入海。当与之同枯矣。岂值生前身后而已耶。予观达师祭徧老文。深有感焉。噫。且一饭千金莫报。以为奇事。一语穷劫不泯。又岂等闲。呜呼。徧老度生六十余年。法施将满大地。至若知恩报恩。人间几几。藉令人人如达师者。则大通之因地。又不必取於墨劫之前也。然其徧老之不朽者。赖一语。一语之不朽者。墨点存焉。观者如此。可谓不辜本有矣。

　　佛奴歌跋

　　吴年少比丘大川。发大心。愿以一钵供十万八千众。其行最苦。是故诸长者居士。闻而欢喜。咸皆赞叹。唯顾实甫歌。有萧梁求为佛家奴之句。盖标其能忘身三宝。以略耻天下之自重。不若萧梁者。达观可禅师见而异之。乃尽力奴状。声为歌以发之。余长歌三迭而叹曰。藉令黄面碧眼触此。亦当捧腹绝倒。况奴奴者乎。以宗门向上事。不涉玄途。尊贵无匹。即以尊贵自居。犹是奴儿婢子。呼为顶堕。况种种意想攀缘。流注诸行耳。虽然。少年比丘何为处此。常忆昔有富主。性不易事。唯一奴当心。其昼主极欲以使奴。奴苦无当。其夜主梦为奴。奴梦为主。亦极欲以使奴。奴亦无当。然梦觉等而苦乐异。复何怪哉。今此比丘将以白昼之奴。求为梦中之主。其所供十万多众。岂亦白昼之主。将为梦中之奴耶。噫。生死涅盘。犹如昨梦。比丘知此。可以滴水供养十方恒沙世界。诸佛众生。受用无尽矣。何区区十万八千为。其无以限量心。自割如来无量境界也。

　　寿昌语录题辞

　　寿昌老人。生平行履。惟放身舍命。於空山寂寞之滨。垦土地。博得满腔气息。寻常泼撒向人天众前。如挝毒鼓。使闻声者聋。中毒者死。而中毒者几何人哉。忆昔黄面老子。在灵山会上。领一队懵懂汉。逐日着衣持钵。沿街过巷。乞得一搏冷饭。归来饱餐后。洗钵收衣。趺座而坐。闲打葛藤。如此以为家常过活。若是者三十余年。而人天大众瞢然。毕竟不知所为何事。偶於一日被空生觑破。遂发叹曰。希有世尊。世尊见其眼目动定。遂为尽力。胡乱一上。直使空生纤疑尽净。命根剿绝而后已。故空生感悟切心。涕泪悲泣。痛哭称叹。而不容口。至此黄面老子。气闷少舒。始不负从前一片婆心。今观寿昌镢头。大似黄面衣钵。此语不减灵山葛藤。当知此话大行。如毒鼓声。不知中其毒者。能几何人。至其感悟流涕。如空生者。又不知能得几何人也。谚语有云。相识满天下。知心能几人。后之读此语者。若作言语话会。则有负寿昌。若不作言语话会。则有负自己。若两不相负。当於未举以前。把镢头处。荐取始得。

　　跋可禅人行脚卷

　　昔法照斋次。见万佛菩萨。现形於钵中。不知何以故。乃问僧云。此五台文殊化境也。遂发足履五台。愿见文殊。乃至果见文殊。授以念佛法门。照可禅人。先从云栖得念佛三昧。今欲往求文殊印证则可。倘问南方法众。不可被前后三三。当面瞒却也。
　　又。
　　照可禅人。初住黄山。以华严为业。所谓於一尘中入正定也。今从他方起处。欲破尘出经。将诛茅於西湖之上。意须长者插一茎草。老人直谓之不然。以无碍法界。遇缘即宗。随处具足。但禀明於心。又何假外耶。

　　憨山老人梦游集卷第三十一
　　憨山老人梦游集卷第三十二

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　题跋

　　题坛经首示智境禅人

　　从上佛祖。为生死大事。出现世间。靡不大舍身命。历尽艰难。自万死一生中来。观吾本师和尚。释迦老子。旷大劫来。为此法故。舍头目髓脑。不啻恒沙。即此翻出头。犹向雪山冻饿六年。以至马麦金枪。何所不受。刚刚博得四十九年粥饭气息而已。犹未见有奇特处。且又末后惹得一场笑具。至今流布寰区。乃教碧眼特特西来。把作实事。赚他神光误堕一臂。及至老卢俗汉子。被他一语调弄。刺向黑漆桶中。闷绝至死者。又不止万万也。自黄梅夜半。放下腰间石头。拾得一些子破落索。当作奇货。岂料被他累至於死者。又万万矣。且幸自猎丛跳出。满目羞惭。每每向人申说平生负堕处。即以太虚为口。犹吐露一点不出。直令话柄流落江湖。传者又为实事。悲哉。余亦为此法故。上干　宸怒。实出九死。幸尔绝处再苏。蒙恩贬雷阳。以万历乙未冬日。出　帝都。冒雪南行。至白下。携弟子智境如广作形影。及至雷阳。瘴疠大作。饮者万万无完人。余与从者。俱冒毒疠病。而广竟不起。境则再死而复生。苟非仗诸佛神力加持。及自愿持之。盖万万无遗类矣。境病稍瘥。余即遣归卢山。省乃师。且以借万顷湖光。千尺瀑布。以洗未尽习气也。临行无以为属。案头蓦拈此卷。遂以付之。将见古人大死后。如此消息。但非真死者莫可得。境当持之於孤峰顶上。万丈岩前。试在措手处。定当看。苟能真个大舍身命如古人。则不但不负老人今日之事。抑且不负自己万劫千生。种来最胜金刚种子也。尔其勉旃。无忘所嘱。时万历丙申长至月十九夜灯前。记於五羊东郭之垒壁间。

　　观楞伽记略科题辞

　　科以分经。从古制也。昔道安法师以三分科经。时人讥其离析经义。及亲光论至。果以三分断其全经。时乃叹其雅合。盖经经各有纲宗。科乃提纲挈要。使观者得其要领。庶离言得意而悟入之。令舍筌蹄。殆非支分节解。逞臆断也。后之义学。昧於离言之旨。各恃己见骈枝其说。以取谤法之愆。使学者莫之适从。正所谓以多歧亡羊耳。楞伽以离言说第一义为宗。文博义幽。旧解但科其文。而未尽挈其义。於通途一贯之旨未畅。使观者狥文而失义。以致修心三观。不得其门而入。虽古今讲演流通尽大地。而依之造修者。鲜知其要。有负如来开示正修行路也。今予妄为通议。直欲发心条贯。使学者一览便见指归。其略科但先撮要义。以示文外之旨。使知问答来源。融会一贯。了然心目。冀可忘言得义。不以文句为障碍耳。然即此已为剩法。后之学者。切不得以此为欠。而更增益其说。自取谤法之罪不浅矣。万历戊戌孟夏佛成道日。沙门德清题於五羊之青门壁垒间。

　　题金刚经注解后

　　佛性之在缠。如珠之在怀。水之在地。然虽固有。不指不知。不凿不得也。是则善友知识。乃指珠之人。无量法门。特穿凿之方耳。岂实法哉。如来出世为一大事因缘。所谓开示悟入佛之知见。佛知见者。乃众生之佛性。即般若之真智也。且此真智。吾人本自具足。曾无增减。正犹衣底之珠。本无明昧。地中之水。源有浅深。此其法无顿渐。悟有易难。由根有利钝。障有厚薄耳。上根利智。障薄德厚者。一触便了。此悟之易。故称为顿。如六祖大师。闻应无所住而生其心一语。顿悟本有。便悟无生。是多劫般若缘熟。当机一触。即了然自信。如披襟见珠。原自本有。不假外求。此岂易见哉。嗟乎人者。无明之地坚固。法性之水益深。疏凿之功未着。求其乘顺流而归智海。盖亦难矣。是以圣人不得已而施设。因五性而立三乘。循利钝而开顿渐。此八部般若之谈。犹为创入大乘初步。而此经者。特八部之一。所称金刚。取其能断耳。盖直指当人佛性。坚固不坏。顿断无明。离一切相。如如不动。正若衣珠从来不昧。第指示须人。悟之在己。是则经乃指知之方。注特穿凿之法耳。若夫吸滴水而获清凉。除热恼而解渴爱。爽然意消神释处。是饮者自知。殆非可以向人吐露也。苏君叔达。夙具般若种性。生平酷嗜此经。与焦太史诸大知识游。自信弥笃。得此注本。如获至宝。即寿诸梓。以广法施。余见欢喜合掌而赞曰。婆竭龙王。能以滴水霪满阎浮。润焦枯而成百物。斯特业力变化乃尔。况般若神智所熏发乎。因是而知苏君法施之功大矣。

　　书金刚经颂后

