<!-- { "loadSidebar": true } -->
　　达摩西来。单传直指之道。衣钵六传至曹溪。正法眼藏。流布震旦。今千余年。皆云曹溪一脉。如孔门之洙泗。盖所系法门非轻也。予昔居东海时。每慨禅门寥落。必源头壅阏。尝与达观大师。议欲往浚之。期於匡庐。未几予弘法罹难。达师以予不果行。遂先独往。至其山。见其僧皆田舍郎也。止於檐下。信宿而归。未几。余即以弘法罹难。　恩遣岭外。时则以为佛祖神力所摄也。师候予於江上。谓予曰。某先探曹溪矣。即六祖复生。不能再振也。予曰。顾愿力何如耳。及予度岭。居五年庚子。当事者以曹溪护法为心。力致予往。予至则始於祖庭。及诸三门。百废齐举。其僧无论大小。即诸沙弥。率皆樵儿牧竖。别修禅堂。设为清规。令其各从本业。如是者百余人。惜乎般若之缘不深。老人切示以佛法大义。领荷者希。第在威仪之间耳。老人苦心八年。寺僧阐提作难。老人竟谢去之南岳。诸沙弥。如失乳儿。相继而随者不绝。如觉侍者。先候於南岳。今候於匡山。乃拈香请益。老人哀而谓之曰。汝等生边地。不闻三宝名。盖一难也。幸遇老人。为开导。又何幸也。虽受化有缘。而卒不能深入佛法。是未种般若之缘耳。汝等念我不忘。则信根既具。而佛法终有时而入。所谓欲识佛性义。当观时节因缘。汝今既知舍离俗缠。脱然方外。此为入道正因。且又亲近知识。知其所难。则不当以妄想狂心。当面错过。乃是知所重也。若离俗缘。自以为无拘束。纵浪身心。徒事虚华。耽玩山水。徒费草鞋钱。竟有何益。岂不为重增业苦耶。汝今果能拌舍身命。志求大法。为生死大事。参究向上。趂色力强健。三二十年。直欲发明自性不悟不止。如此立行。乃是出家正行。方不负老人开导之恩。亦不负千生万劫。遇善知识之缘。亦不负出家。亲近六祖肉身。如生前无异。仍须发愿。愿弘祖道。以救道场。以存法门之标准。如此操心立志。乃是曹溪的骨儿孙。若更悠悠度日。执愚自是。以朝名山。礼祖庭。随喜道场。此是粥饭庸流。最下品人之行径。饶汝行尽名山。依然俗骨凡胎。毫无进益。岂不辜负自己。百千万劫之大因缘耶。汝谛思惟。慎无自误。

　　题门人超逸书华严经后

　　此盖余壬寅孟冬。在宝陀山。题门人超逸。为弟子实性补书华严经后。述其发心始末因缘也。余自蒙　恩度岭。说法五羊。教化数年。缁衣中笃信归依者。唯菩提树下数人而已。数人中唯逸公与实性二人。同志同行。同发大心。书大法性。不及半。遂蚤夭。独逸竟其业。噫。唯此不独发心之难。即已发心。而能有缘。遂其志愿者。尤更难也。故我世尊於法会中。历言信法之难。如云假使劫烧。担负乾草。入中不烧。是不为难。我灭度后。若持此经。为一人说。是则为难。由是观之。又不独为信法之难。而持法之难。更有难於万万者矣。顾此南粤居海徼。其俗与中国远。佛法始自达摩航海。昔憩五羊。而跋陀大师。持楞伽来。先开戒坛於法性寺。既而智药大师。植菩提树於坛侧。为六祖大师前茅。几百年而跋剌三藏。持楞严经至。宰相房公。为笔授时。则卢公起於樵斧间。佛法亦自唐始盛。其根发於新州。畅於法性。浚於曹溪。散於海内。是知文化由中国渐被岭表。而禅道实自岭表达於中国。此所以相须为用。为度世之津梁耳。予度岭已十有二年。悯祖道之荒秽。振曹溪之家风。以罪朽之身。以当百折之锋。可幸无恙者。六年於兹。赖佛祖之宠灵。诸凡有序。草创法道之初。时在法会亲炙於余者。独超逸通炯二人而已。此足见教化之难。而得人诚难之难也。逸自礼余。余往雷阳。走瘴乡。理曹溪。往来奔走无宁日。逸乃谨谨奉教。闭门却埽。书华严大经。以为日课。且以余力。求六祖戒坛故址。收赎而重新之。暇则率诸同志。结放生会。每月有常期。渐达海滨。遵为法式。实余唱之。而逸辈能衍之也。今余苟完祖庭。冀休老以了余生。逸又从余以遨游尽生平。唯是不独发心之始难。而更成终之难也。然古所难而公独易。此非多世善根。於般若缘厚者。何易至此哉。回视实性一息不来。便成永劫。即今求其见闻随喜。现前种种殊胜之缘。岂可复得。是则发心同而夙愿异。故生死殊途。幽冥永隔。吾徒有志於生死大事者。於此足以观感矣。以逸与性。同时请益书此经。其赞法之辞。具於前部之首。今於逸所书。不得赘谭。独申发心毕竟始终之难如此。

　　题实性禅人书华严经后

　　我世尊毗卢遮那如来。初成正觉。於菩提场。演大华严。名曰普照法界修多罗。说一切诸佛所证众生自性法门。故曰奇哉奇哉。一切众生。具有如来智慧德相。但以妄想颠倒执着。而不证得。若离妄想颠倒。则一切智。无师智。自然现前。又曰。吾今於一切众生身中。成等正觉。转大法轮。是以此经所诠。纯以一味平等大智。圆照法界为体。以一切圣凡依正。有情无情。悉皆同等。一切众生所作业行。不出诸佛自性法身。一切妄想无明。贪瞋痴爱。皆即诸佛所证真如实智。一切山河大地。鳞甲羽毛蠢动蜎飞。皆即毗卢遮那普现色身。是知吾人日用。折旋俯仰。欬唾掉臂。乃至饮食起居。皆即普贤妙行。不出毗卢遮那如来海印三昧也。何况修习正行。而作白业者乎。第吾人日用而不知耳。悲夫人者。迷此本有智慧。无明业流。沈沦生死。往来六道。备受诸苦。不知其几百千亿。恒河沙数世界。微尘劫矣。曾不自知返省。故我大师。以平等大悲。舍自性法乐。出现世间。挺身三界。而开导之。深入火宅。如长者之捄诸子也。然父之於子。其心不止苟免灾患而已。实望全付家业。此本怀也。故先最初。即说此经。顿示平等法界。直指众生自性法身。令其顿得无量法乐。故曰。譬若一微尘中。具含大千经卷。书写三千大千世界中事。有一智人。明见於中。遂剖破微尘。出此经卷。拈示众生。转为利益。且一微尘者。众生妄想之心也。大千经卷者。乃众生自性功德也。明眼智人。乃诸佛菩萨大悲主也。剖微尘者。乃破诸人妄想颠倒也。剖微尘之方。即诸佛所说一切经法也。然法有顿渐。其余诸经。皆渐剖之。此华严经。乃顿剖之方。示诸佛所证广大佛法宝藏。欲令众生一眼便见。一念顿得无量受用也。由是观之。则吾佛之恩德与众生者。岂浅鲜哉。嗟乎。自有佛法以来。此经流布寰区。见闻不少。求其能知诸佛恩德者。几何人哉。吾佛灭度之后。从上诸祖传佛心印。直指众生佛性者。皆我慈父克家之子也。唯我菩提达摩大师。特为此事。航海而来此土。少林面壁。冷坐九年。被人毒害数四。唯得二祖一人。即便抽身西去。六传至我大鉴禅师。起於樵斧之中。一闻经语。便走黄梅。负舂腰石。竟得衣钵南来。然被恶人加害不一。避难於猎人队中。十有七年。后际因缘时至。聊借风旛一语。震动人天。始得剃发披衣於法性菩提树下。说法於曹溪源头。千七百员知识。从此一派流出。惟此广大功德。皆从我大师忍苦一念中来。岂非法王忠臣。如来慈父真子者乎。至今授戒之坛基尚在。埋发之道树犹存。凡在覆荫之下。靡不安然於盖载之间。食大师之食。衣大师之衣。求其知大师之恩。思大师之苦者。无一人矣。悲夫。是可谓日用而不知也。余忝在大师末法弟子列。弘法罹难。放遣雷阳。丙申度岭过曹溪。瞻谒大师。道骨俨然如生。慨其法道寥落。风俗隳颓。泣数行下者久之。乃之戍所。是秋归会城之青门垒壁间。明年春。饥疠之死。白骨蔽野。收而[疗-(日/小)+土]之者万计。乃为津济道场。延诸僧众。越明年戊戌。荷戈之暇。乃引树下弟子数辈。为说无常苦空之法。既而注楞伽宝经成。为其开示。又往树下。为诸沙弥说四十二章经。则听者日益众矣。弟子超逸实性。执香作礼而白余。愿手书华严经一部。以作苦海津梁。予为欢喜赞叹。二弟子即闭户焚香。始於万历庚子。执笔首事。越明年辛丑。实性奄忽而逝。所书经止二十七卷。其祖超珍。复命实性之师明沾。究竟卒业。满此胜缘。呜呼。悲夫。众生流浪苦趣。往来六道者。如尘沙劫波。於中能遇佛法。能发信心者。政若大海一眼之龟。值浮木孔。岂易得哉。今实性生此末法。仗此胜因。不动步而游华藏之天。一投笔即睹剎尘海会。觐毗卢於当下。圆行海於多劫。即已生非虚生。死非浪死矣。何况乘此津梁。而游不死不生之乡者乎。壬寅孟冬。余将有雷阳之行。超珍持性所书经至。乞子一言以纪其事。余冀后之见闻者。因之而发信心。但能一念回光。即出旷劫生死。是则实性。又以一毛端头。出生广长舌相。而说众生自性法门。不减毗卢遮那坐菩提树。即此便是法身常住也。

　　题曹溪诸沙弥书华严经后

　　大哉法界之经也。惟我本尊卢舍那佛。初成正觉。坐阿兰若法菩提场。金刚心地。入海印三昧。称性所演圆融无碍。广大威德。自在法门。七处九会。不起而升圆满十身。星罗法界。尘剎众生。依正齐说。炽然无间。不可思议之法也。曹溪六祖大师。秉单传心印。西来衣钵。留镇此山。是即法菩提场金刚地也。肉身现在。是即舍那法身常住也。钟鼓音声。朝夕无间。是即剎尘炽然说法也。嗟乎。其徒在座。如盲如聋。是为觌面错过久矣。予往蒙　圣慈。以万里调伏。恩大难酬。因誓舍此身。重整道场。为图报地。诸弟子辈。全不知有此事。无异聋瞽。予因选诸童蒙沙弥。教以习字。书写华严尊经。意将仗此大法因缘。以作金刚种子。果不数年间。发心书者。可期十人。堂主昂公。乃昔所延教师也。持来匡山。予见而叹曰。此即剖一微尘所出之经也。观其点画。皆从金刚心中流出。况有最小沙弥。愿刺血而书之者。斯即吾佛所说。无师智。自然智。现在前矣。予感激含涕。惜予不能为诸沙弥作究竟导师耳。虽然。惟此即予心血所洒。若自兹以往。见闻随喜。发心兴起。缘缘无尽。至未来际。将令曹溪弟子。人人入此法门。即尘说。剎说。众生说。炽然常转此法也。斯即舍那现在说法。六祖常住此间。即予死不朽矣。欣跃何如。敬书始起因缘。以示来者。为发心地。又为老人广长舌也。

　　题曹溪沙弥血书普贤行愿品

