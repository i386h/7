<!-- { "loadSidebar": true } -->
　　首楞严经者。诸佛如来大总持门。秘密心印。统摄一大藏教。五时三乘。圣凡真妄。迷悟因果。摄法无遗。修证邪正之阶差。轮回颠倒之情状。了然目前。如观掌果。可谓彻一心之原。该万法之致。无尚此经之广大总备者。如来以一大事因缘。出现世闲。舍此别无开导矣。判教者局於一时一教。岂非管窥蠡测哉。自入中土。解者凡十余家。如会解之外。近世缁白。各出手眼。而宏通者非一。披文释义。靡不参详精确。发无余蕴。又何俟蛇足哉。但历览诸说。有所未惬者。独理观未见会通。故言句虽明。而大旨未畅。学者未免摸象之叹。余昔居五台氷雪中。参究向上。以此经印证。坚凝正心以照烛之。豁然有得。及至东海枯坐三年。偶阅此经。一夕於海湛空澄。雪月交光之际。恍然大悟。忽身心世界。当下平沈。如空花影落。是夜秉烛述悬镜一卷。乃依一心三观。融会一经。谓迷悟不出一心。究竟不离三观。以提大纲。但以理观为主。於文则略。如华严法界之设。意在得义而言可忘也。说者又以文字为障。不能融入观心。犹以为缺。故予久有通议。酝籍胸中。及投炎荒。虽波流瘴海。而一念不忘者。二十余年。万历甲寅。投老南岳。寓灵湖之万圣兰若结夏。粤门人超逸。侍予最久。甘苦疾病患难。靡不同之。入室请益悬镜。触发先心。遂直笔成帙。广发一心三观之旨。题曰通议。盖取春秋经世先王之法。议而不辨之意。所谓议其条贯。而通其大纲。是於向上一路。实以为赘。其於初机之士。可以饮海一滴。而吞百川之味也。或曰。佛不思议法。可得而议之耶。曰不然。法本离言。而坚执邪见者。非言不破。佛说优波提舍。名为论议。以折邪慢之幢。良以此经摧九界之邪锋。折圣凡之执垒。靡不毕见於广长舌端。种种坚壁。一镞而破之。直使智竭情枯。降心归顺而后已。以经尽发其情。苟不议明正令。无由以净法界之妖氛。彰觉皇之大化。是可以文字目之哉。得意遗言。是在金刚正眼。

　　妙法莲华经通义后序

　　予十九剃发。即从无极先师。听华严玄谈。於法界圆融宗旨谛信。至海印三昧常住用。恍然契悟。遂归心法界之宗。既而听法华经。因闻此经。纯谈实相。乃不知实相为何物。且谓若了实相。则文字可略矣。以此怀疑甚切。每叨副讲。终盲然也。及北游行脚。凡参耆宿。必以如何是实相请益。然竟无有启发者。向以志慕参禅。专心向上一路。遂弃文字。入五台习枯禅。力究己躬下事八年。少有自信之地。复之东海。一日众请说法华经。至方便品。感佛恩深。不觉痛哭流涕者再。於实相之旨。恍然不疑。犹於经文言。未大透彻。似有碍眼。无几何。乃因弘法。上触　圣怒。遣戍雷阳。达观大师。与予期礼曹溪。乃先迟予於匡庐。及闻予罹难报。初意其必死。乃对佛为许诵莲经百部祈庇。予南行过龙江。师候别予於江上。告以许经之故。予丙申三月至行闲。越戊戌。乃结法社於五羊青门垒壁闲。集弟子数十辈。讽诵法华。以了前愿。众请讲演。至现宝塔品。了然如睹家中故物。即信此为示佛知见。及至神力后八品。古判为流通。予深见其非也。遂以开示悟入四字。判其全经。后乃入佛知见也。时会听者。各各踊跃欢喜。罢讲。请笔之。因为击节。遂以四字通一经始终之旨。法门闲有许可者。予以文远义奥。恐初学难窥。越壬子岁。粤弟子众请益。仍为品节以会其义。明年冬。予赴南岳故人之请。遂去粤。至衡阳。止於灵湖之万圣寺。一二护法。为营安居於寺右。落成欲颜之。未就。夜梦一僧告予曰。何不云昙华。觉而知有宿因也。粤弟子通岸超逸二人相从。先於甲寅请述楞严通议。庵成。众请就讲演一周。逸辈复请述法华通义。将会品节以通全经也。予自念老朽。无益法门。傥一言有当。嘉惠后学。於入佛知见。未必无助。於乙卯六月朔属草。至八月朔搁笔。但宗华严。始终融之以理观。统一代时教而归之性海。以见吾佛出世。以大事因缘之本怀。其后六品。判为入佛知见。虽违古作。而理实有宗。非敢妄谈。以信佛心。则不必取准於人也。其文多率意矢口。殊为草略。弟子性融。乃久踞法坛者。相与校核。三越月而成。然非敢为妙契佛心。至於文字般若。亦赞叹持经之一端也。智者苟不以人癈言。请虚怀以观。予有望於知言者。

　　合刻法华文句记序

　　毗卢遮那证穷法界。踞菩提场。说普照法界修多罗。示佛境界。佛知见地。惟佛与佛。乃能知之。故劣根在座。如盲如聋。以是独被上根。摄机未尽。因垂小化身。入娑婆界。现老比丘八相成道。与民同患。五性周旋。三根普被。故曰吾以一大事因缘。出现於世。所谓欲令众生开示悟入佛之知见故。然佛知见者。以彻尽法界草芥微尘。无非成佛真体。了无剩法。是为诸法实相。普令众生知此见此。同入平等法性。方称如来出世本怀。嗟乎。众生垢重。信之者希。况入之乎。是以灵山一会。英杰之士。犹费敲击。四十余年。至法华会上。方信佛心。始有归家之分。一一授记。岂细事哉。及化身既隐。此法独存。千年之下。大教东来。此经流传三百余年。无能识者。天台智者大师。持此大经。一日亲见灵山一会。俨然未散。求证南岳。岳曰。此法华三昧也。非子莫证。非我莫识。自是大师以三观释经。於是九旬谈妙。故有玄义文句。口授门人章安记之。唐有荆溪释签。以发其趣。意指百界千如。备彰诸法实相之旨。顿显十方佛土中。惟有一乘法。无二亦无三之说。观者了然自信。其於佛之知见。跃然而入。得此开示。无余蕴矣。即以观心而见佛心。岂假外耶。向以经记各刻。学者智劣。难於会通。前有会玄签。而略句记。义有未尽。绍觉法师。通会一律。草成未行。智河行公。深悲末法理观之不明。以觉公原稿合刻於经。使后之览者理观分明。由观以达诸法实相。悟佛知见。其於入佛境界。是犹乘万派顺流而入於海。固无难矣。但大师旧判经。后八品为流通分。予少从讲习。即有疑焉。及住山多年。偶为学人演说。至现宝塔品。恍悟示佛境界。即以此为示佛知见。因以开示悟入各从品目。则以后六品。为入佛知见。此似与流通相左。谛观所流通者佛知见也。惟佛知见。非观不入。不入将何法以流通乎。意盖大师引而未发者也。然则言似左而义实符。学者苟不以人废言。了此。则诚不敢是今非古。以启谤法之罪也。居士颜广[睧-氏+兟]。发心力荷而刻之。是与智公与先会合者。皆智者之功臣。如来之遣使。岂同灵山一会之人耶。其法施功德。当与实相等矣。

　　重刻心经直说小引

　　枣柏谓无明十二缘生。即普光明智。以是而观则般若无明。觌体无二。如乳之为酥酪醍醐。不从外得。盖得酵为转变之力耳。今观自在修深般若。其功惟在照之一字而已。以迷般若而为五蕴。由照五蕴皆空。即成般若。则观照之用。得非五蕴之酵欤。以用之者希。故迷之者众。假而大地人人皆用。则大地通成般若普光明藏矣。噫。圣凡之分。一念转变之力。岂细事哉。永为楚南鄙。其俗能敦诗书者。则为上。至佛法则从来未闻。予隐南岳。会参知冯公守兹土。邀予过游九疑。一时诸子翕然信向归依。予为开示般若之旨。闻者跃然。如大梦觉。岂非般若种子纯熟。遇缘而发。若时雨化。门生陈某等。刻而传之四众。将为诸人佛种之酵欤。佛言驴乳不成醍醐。特为不信者言之耳。

　　金刚决疑解序

　　般若真智。为众生佛性种子。各各具足而不知。故我世尊。特为此事。出现世闲而开示之。欲令悟入。以脱众苦之缚。良由众生垢重。初闻惊而不信。以其出情之法。不涉名言思议。而常情所执。我法封蔀。向以名言习气深厚。动则随语生解。潜起意言分别。是以随说随疑。不能顿悟离言之旨。劳我世尊多方淘汰。决断群疑。直使了达般若本智。以为成佛之真因。故此经为入大圣之初门。以拔二乘偏空之疑滞。以实相真空为宗。以断疑生信为用。空则空其所执之情。信则信其本有之智。以空故行无所住。信则心无所疑。不疑则的信自心。与佛无二。无二则生佛平等。我法双忘。斯般若之玄门。成佛之要诀也。是知从上佛祖。教人了悟自心。直到不疑之地。自然默与本智相应。故六祖初闻无住生心一语。当下顿断历劫之疑。所以黄梅单以此经为心印。然信为入道之根。疑乃害信之毒。故此专以断疑为第一义也。昔西域无着菩萨。入日光三昧。上升兜率。请问弥勒。为说八十颂。以解其义。无着以一十八住。判一经之旨。以授其弟天亲。天亲依偈造论。约断二十七疑以释。最为显着。既而长水作刊定记。文颇浩瀚。初学之士。似难领略。卒莫定其旨趣。予蚤年诵习。向未彻其源。顷於曹溪。偶为众演说。窃观於意云何一语。乃即就空生随闻其说。随起疑情处。当下剿绝。不容拟议搏量。以破意言分别。如宗门所谓截断众流。直使纤疑净尽。方与本智相应耳。於是恍然了无剩法。始知其疑。不必拘其二十七则。即於随闻所起言外之计。预揭於前。则本经文以为破敌之具。如此始终一贯。直至情忘执谢。般若玄旨灿然。若视白黑矣。门人如绎。法性弟子超逸。通炯。各捐资重刻。以广其施。余因序其始末。将冀见闻随喜。同悟般若之正因。以为历劫金刚种子。若夫得意忘言。又在具正眼者。决不作区区文字见也。

　　刻金刚决疑题辞

