<!-- { "loadSidebar": true } -->
　　南岳曹溪一脉来。相传明镜亦非台。金刚正眼人人共。须向磨砖一句开。

　　示宗玄禅人

　　幻成五蕴本来空。必欲求之似捕风。试向浑身消散后。应须识取主人公。

　　示南岳庸质山主

　　万山深处一茅庵。朝暮云霞当小参。最是溪声关不住。广长日夜语喃喃。

　　南岳山居

　　七十年来梦里过。江湖踪迹总蹉跎。而今喜得闲田地。莫问从前事若何。
　　脚跟踏徧水云乡。未离清凉古道场。筋力渐衰心已倦。安眠饱食是行藏。
　　大休歇处不寻常。妄想消时世已忘。都向别求真极乐。谁知当下是西方。
　　但见无生寂灭心。了无妄想敢来侵。根尘总是空花影。佛祖何须向外寻。
　　观心生处了无生。闪电光中眼倍明。为问西来成底事。今人都只解贪程。

　　示庐陵僧密洁公

　　庐陵米价近如何。问着休全举似他。一粒但能轻嚼破。始知佛法总无多。

　　示杜言禅人

　　西江一派马师禅。闻道而今久失传。莫谓磨砖堪作镜。自然不堕路途边。

　　示定水禅人

　　久依华座觅真诠。钟鼓分明句句玄。若问西来端的意。从前佛祖未曾传。

　　示量空禅人接待武昌

　　闻开梵剎向江湄。来往风[马*凡]正渡时。为问华亭垂钓者。离钩三寸几人知。

　　题方觉之离垢庵

　　一芥庵中绝点尘。从来无物可相亲。静观寂灭清凉地。顿见如来妙法身。

　　题羼提庵

　　物我如空不可求。无边大海一浮沤。但看起处无踪迹。苦乐从教当下休。

　　示天渊禅人

　　己躬下事甚分明。不用寻师费远行。只向目前亲荐取。是谁见色与闻声。

　　示六义禅人

　　死生大事莫商量。说起愁心可断肠。无量劫来都错过。者回岂忍负空王。

　　寄若昧法师

　　莲华峰下住庵人。日与云中五老亲。瀑布从空霏玉屑。恍如宾主对谈论。

　　示云居常元禅人

　　出世原为究此心。非图名字挂丛林。头话参到无心处。不向他家外面寻。

　　寄海会庵主

　　十方海会此为家。来往经过路不差。香饭饱餐回首去。出门烟水更无涯。

　　答雨法师寄法华新疏

　　灵山一会费商量。四十余年久覆藏。今日通身全吐露。分明只在一毫芒。
　　阁门紧闭不通风。多少踌躇叹路穷。不是轻劳弹指力。安知里许量如空。
　　穷子归来见父时。此心相委信无疑。纵将宝藏全分付。若不掀翻总不知。
　　无边剎海总莲华。可叹从前尽数沙。君向毛头亲点破。自今常御白牛车。

　　示素璞禅人(有引)

　　禅人向参予於曹溪。寻归吴门。顷巢雨二法师。以予与若师雪浪。为法门兄弟。命禅人持书。远走南岳。迎予终老。予感二公高谊。念禅人远劳。因成二偈。用以志怀。
　　曾礼曹溪走瘴乡。归依三匝绕禅床。分明一句无生话。莫道当时有覆藏。
　　遥持一纸故人书。特向空山问卜居。一片身心全付托。余生不必问何如。

　　答巢雨二法师

　　法门义气信非常。自是青山骨肉香。拟向通玄峰顶上。忘言相对一绳床。
　　吴门山水最幽清。二朗高峰久着声。傥得烟霞期共老。安眠饱食遂余生。

　　示浮剎禅人

　　遥向千峰问懒残。口边寒涕未曾乾。火中黄独初煨熟。把似君前不易餐。

　　示大智禅人

　　竹杖芒鞋过万山。远从南岳扣松关。石头路滑难移步。莫道参方是等闲。

　　题别峰相见卷

　　百城南望尽烟波。峰顶相逢事若何。不是善财无面目。祇缘知识信誵讹。

　　讯专愚衡公病

　　四大久观如泡影。病魔何处可潜踪。古人自有安闲法。只在无生一念中。

　　示若拙禅人

　　行徧天涯觅此心。从来都向外边寻。纵然未出门前路。须信漫漫草更深。

　　寄徐菶莪

　　时问维摩病里身。门开不二露天真。饱餐香饭忘言后。方信离情道始亲。

　　示心闻禅人

　　本来自性量如空。见色闻声树过风。但使浮云消散尽。几曾一物着其中。

　　示三昧真禅人游峨嵋

　　历徧诸方好歇心。不虚名字挂丛林。归来满面峨嵋雪。云白山青何处寻。

　　示径山静主

　　电光石火岂为真。瞥地相逢未可亲。若是本来消息断。大千随处现全身。

　　若野音禅人从黄梅走南岳复参双径示之以偈

　　远行南岳觅行踪。喜得黄梅一线通。别向五峰相见处。万山雪拥白头翁。

　　示无瑕禅人

　　策杖遥来双径深。别峰相见是知音。故人若问余生事。万迭云山一片心。

　　示念西居士

　　南询烟水百城过。知识相逢事若何。更向五峰深处觅。须知佛法本无多。

　　示勤如禅人礼峨嵋

　　远从双径礼峨嵋。涉水登山为阿谁。傥见普贤真面目。莫教辜负一双眉。

　　示径山堂主

　　双径单传佛祖心。苍崖翠竹古丛林。应知正令常新处。钟鼓时宣妙法音。

　　挽幻予师

　　寒岩冻饿有谁知。绝后重苏赖阿师。今日五峰窥塔影。恍然犹对坐谈时。

　　示仁安法师

　　身心一片似冰壶。试看其中是有无。妄想不来消息断。何须此外觅工夫。

　　过菩提庵喜逢智河禅友

　　原是菩提树下人。到来恍忽见前身。溪声常说无生法。可惜时人听不真。
　　树下相逢旧有缘。别来不记几生前。入门一笑心相契。始信无言是秘传。

　　示询南禅人看病

　　出世何为最胜因。目前看破病中身。知他痛痒相关处。万行无如此念真。

　　示德门禅人校经

　　海眼从来绝点尘。大光明藏可安身。只须仔细从头看。才着纤尘便失真。

　　示非玄晓禅人

　　曾向慈恩理教纲。钓竿抛却历诸方。於今若识娘生面。不必将心问法王。

　　过甘露接待寺

　　登山涉水总迷途。未审前邨是有无。蓦直忽逢甘露洒。才沾一滴破焦枯。

　　示承拙禅人持明密行

　　烈火炎炎妄想流。醍醐须灌顶门头。会教一滴周毛孔。始是持明秘密修。

　　澹泊斋示云山居士

　　廛中一室冷如冰。趺坐长明午夜灯。来往应真时满座。人人知是在家僧。

　　示莲西居士

　　妄想生时当下休。了无一念挂心头。忘机便是真安养。极乐何须向外求。

　　题达大师书经墨光亭

　　闻道莲华笔底生。墨光犹自照虚明。闲来为问华中主。满耳秋涛说法声。

　　示曹生锡卿

　　丈夫立志岂寻常。刺股悬梁苦备尝。但使六根无垢浊。管教心地自生光。

　　游浮山於妙高峰下闻智灯禅人诵法华经因题於壁

　　水上莲华舌上经。一庵深锁万峰青。松风日夜常宣说。可惜时人不解听。

　　示真嗣沙弥

　　生死无常一息闲。好将心志在青山。但能不作红尘业。嬴得终身物外闲。

　　匡山喜陈赤石大参过讯

　　万迭青山一片心。目前处处是云林。不须更问西来意。水鸟时宣妙法音。

　　示修六逸公掩关金轮峰

　　万仞峰头独坐时。身心放下是全提。银山铁壁须钻透。彻底分明不许知。

　　送悟心融首座还京口

　　空山拟伴老余年。何意东归上法船。好待海门孤月上。话头一为老僧圆。

　　示达本禅人

　　勘破尘凡万劫心。归来遥向白云深。金轮峰下松涛急。日听无生妙法音。

　　示本怀禅人

　　身心久在白云中。何事随缘任转蓬。收拾归来全放下。万山高卧日头红。

　　示行素侍者

　　抛却身心礼法王。前程不必问行藏。但能识得娘生面。草木丛林尽放光。

　　示顿利禅人游五台

　　一条拄杖曳单瓢。参礼休辞万里遥。傥遇曼殊斋会日。休教恶水蓦头浇。

　　示寂知慧林二禅人

　　学人不必苦驰求。妄想消时得自由。但自披衣闲处看。心心不断是谁流。
　　空山寂寂绝诸缘。不学诸方五味禅。参者不须求向上。但能放下自天然。

　　示恒一禅人

　　此事从来不外求。见闻知觉有来由。但知日用头头现。莫落随缘第二筹。

　　示克文禅人

　　空华起灭本无端。争奈人人翳眼看。须信晴空无处觅。丈夫切莫被他瞒。

　　示巨壑禅人

　　坐断千峰不问禅。炉香经卷是生缘。但能此外无余事。自是尘中极乐天。

　　若惺炯首座远来相讯因示

　　苦海相从二十年。重从庐岳礼枯禅。相看莫问余生事。五老云霞在目前。

　　念云禅人遵乃祖命接待吴江今逢六十初度偈以寿之

　　尘中觉路敞云堂。徧布身心满十方。一片祖翁常住地。愿教永劫作津梁。

　　示眉子

　　火宅炎炎不易清。六根销烁可怜生。但能一念如冰冷。便是超凡第一程。

　　送昧法师应讲维扬

　　偶乘一苇截江流。法鼓雷鸣彼岸头。无数群生开大梦。归来毫相不曾收。

　　示郑白生居士

　　一片身心放下时。直教内外似琉璃。其中无着纤尘处。日用头头只自知。

　　示曹溪堂主俛无昂公

　　常想新州戴发僧。不知一字有何能。肩头柴担腰闲石。博得西来无尽灯。
　　道场不必向他求。只在当人一念头。自性但能全体现。何愁法海不横流。

　　示见空禅人

　　出尘本意在山林。四十无闻愧此心。今喜脚跟丝线断。万峰深处更宜深。

　　示禅人礼峨嵋

　　无边法界以为身。触处相逢意最亲。若向峨嵋峰顶上。云霞满目更迷人。
　　西望峨嵋雪似银。普贤端坐一微尘。无边剎海都含摄。应现随缘喜见身。

　　示冶师铸钟成

　　天地为炉万象铜。镕成众窍吼长风。一声响彻三千界。唤醒人闲大梦中。

　　示李生

　　浮世光阴苦不多。己躬下事竟如何。今生若不求归宿。依旧从缘堕爱河。

　　示朴行者乞食

　　市远山深乞食遥。单持一钵路迢迢。莫因曲折生疲厌。应想黄梅石坠腰。

　　示无隐法师

　　昔依华座绕空王。文字时生般若香。今向一毛观剎海。逢人不必细商量。

　　示幻宗老衲印造华严经

　　剖破微尘出大经。法门珠网递相形。分明托出莲华藏。触处令人梦眼醒。

　　赠堪舆响山老衲

　　大地山河入眼空。一条拄杖活如龙。分明指出无生路。直与西来一派通。

　　示体具禅人

　　赵州无字死生关。铁壁银山冷眼看。但向未生前觑破。自然不被舌头谩。

　　示悦禅人清凉庵舍茶

　　杨枝甘露洒焦枯。一滴才沾热恼苏。直指西来端的意。相逢但问吃茶无。

　　寄博山无异来公

　　襟期不隔一毫端。千里云山觌面看。最是思君亲切处。夜深明月照人寒。

