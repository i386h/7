<!-- { "loadSidebar": true } -->
　　出家本为生死大事。今出家儿。不知生死为何物。但知随波逐流业识茫茫。无本可据。古人参方行脚。访寻知识。单为究明己躬下事。今人行尽天下。历徧丛林。唯鼓粥饭习气。竟不知善知识为人处。可惜奔波一生。到底了无下落。是为可怜愍者。至有一念为生死心的。不知修行之要。或以礼诵念佛为修行。一生辛苦。到底於己躬下事。如黑漆桶相似。於生死分上。了没干涉。禅人发心真实为生死大事。唯有参究向上一着。为真实工夫。先要办一片长远决定不退之志。古人二三十年。单提一念。不悟不休。第一不得指望速成就。释迦老子。三大阿僧祇劫。磨炼身心。岂是钝根耶。古德参究机缘尽多。唯有念佛的是谁一则审实话头。最易得力。禅人今日发心参究。但将此一则公案。时时提撕。先将身心内外一切妄想杂乱念头。一齐放下。放到没可放处。即深深提起一声阿弥陀佛。四字历历分明。急着眼看。看得少不得力。又提一声佛。有力便下疑情。审问者念佛的是谁。审之又审。毕竟是谁。看得才有昏散现前。即便快着精彩。又提又看。又审又疑。疑到疑不得处。胸中如银山铁壁。立在心目之闲。如此便是话头得力时也。若到此得力处。正好重下疑情。於日用一切时。一切处。念念不移。乃至久久梦中。一似醒时一般。若用力到此。决不可退堕。忽然疑团迸裂。自然顿见本来面目。若肯发此决定之志操不退之心。但只一念直直行将去。切不可求速效。切不得将心待悟。若工夫绵密。自有打破时节也。如上所说参究一节。最是易为省力。是要放得下。提得起。靠得定。疑得切。不拘行住坐卧。动静闲忙。都是用心的时节。六祖云。若论此事。轮刀上阵。亦可做得。此之谓也。禅人有志。真为生死。便从此一路下脚。

　　示宝藏相禅人礼普陀

　　观音大士。证圆通本根。以法界身。随缘应现。岂定居於普陀耶。海喻生死。山喻涅盘。大士以法身普应生死海中。即众生日用寻常。皆大士威神显现。湛然寂灭。犹如宝山。故以海中普陀象之。由在众生烦恼海中。众生有苦。即大士之苦故。一称其名。即得解脱。乃众生唤醒自心大士。大士现前。则寂灭现前。寂灭则苦不能到。故山在海中。波涛不能撼动。是故名为大士常居普陀。非局指海中拳石。为大士栖托也。众生迷妄不礼自心大士。亲踞寂灭道场。巍巍不动。如海中山尔。乃跋涉山川。必数千里外。跉跰辛苦。而向外求之。迷之甚矣。虽然。如是。经云。归元无二。方便多门。今大地众生。皆信大士於南海。合就其机而引进之。令其涉海登山。一呼大士。猛省自心。则触目波涛。皆入圆通之门。必使自信而后已。同此行者。但有一人能信老人此言。则不负一翻行脚。不然。则空费草鞋钱也。

　　示明辉禅少林礼祖

　　若论此事。佛未出世。祖未西来。照天照地。无欠无余。即黄面老子出世。胡乱四十九年。终日摇唇鼓舌。亦未道着一字。及末后拈花。迦叶破颜微笑。乃曰。吾有正法眼藏。涅盘妙心。今付与汝。大似空拳诳小儿。自是唤作教外别传之道。一似钵盂安柄。一人传虚。十人传实。达磨西来又说作单传直指。少室九年。赚得神光痴种。立雪断臂。将谓有甚奇特。究竟到底。直是个觅心了不可得。从此承虚接响。大家都架空中楼阁。各立门庭。二派五宗。毕竟不曾为人拈出。直至如今。大地黑如漆。致使痴狂之辈。向鬼窟里弄精魂。自谓传少林禅。是某家儿孙。如此诳惑愚人。岂不痛哉。禅人今日参老僧。老僧此闲无佛法禅道与人。说甚么乾矢橛。禅人又要走向少林。礼鼻祖。求佛法禅道舍却自己脚跟下一尺土。更向千山万水之外。向他家。屋里觅。岂智也哉。禅人试将己躬下理会。看。未出门一步。与到匡山时。是同是别。即今离匡山一步。到少林往返归来时。是同是别。若是别。则未出门一步。早已错却了也。况千里万里乎。禅人如不信老人。试到少室。问取单传堂前露柱。看。是个什么。

　　示法界约禅人

　　禅人生长建昌。自离尘以来。久走方外。曾礼紫栢及老人於大都。已三十余年。复觐老人於匡山。因示之曰。从上出家儿。皆为生死大事。登山涉水。求善知识决择。於一言一句之下。剿绝命根。将百千万劫尘劳恶习。当下顿断。如脱鞴之鹰。自此不复受人拘絷。即能掉臂生死路头。绝无顾盼。谛观传灯诸祖。为人抽钉拔楔处。有甚[纟-八]妙秘密耶。只是学人。一向单为生。死一着。蕴在胸中。吞不入。吐不出。扼塞不通。如丧老妣相似。偶因缘时熟。忽遇善知识拄杖头。一拨便转。更有何疑虑耶。唯的信自心本有而已。今人行脚。走徧天涯。入徧丛林。眼中到处热烘烘。便是好道场。见粥饭精洁。一顿饱齁齁的。便是好知识。从遇明眼知识。都被热瞒。当面错过。如此行脚参方。不为本分事。便是流浪生死。一生空过时光。枉费草鞋钱。岂不大可叹息耶。禅人为生死。出家行脚。参知识。住名山。行苦行。种种法行。一一经历。且道即今生死事。毕竟如何。且道。前见紫栢老人。今见老人。与未见时。有何差别。且道今在匡庐万仞峰头白云深处。与王舍城中万仗红尘里境界。是同是别。若道是同。且隔三千里外没交涉。若道是别。衲僧行脚。眼在甚处。若向者里定当得出。三十年即今日。今日即三十年前。红尘即白云。白云即红尘。一切生死烦恼业行。及种种差别境界。无不触目寂灭矣。其或未然。今日再行脚。从头起重到五台峨嵋。参见文殊普贤。试问何等是平等一际寂灭法门。待有话会。再来与老僧相见。

　　示崇观禅人

　　观禅人往来吴楚。不远数千里来参。一见则知其有志而未能也。老人愍其远来。且无可指示。但因其名。乃字之曰见微。以众生生死根株。微细流注。妄想昏迷而不自知。故吾佛大师设观以照之。良以微非观照无以见生死之力大。观不涉微。无以显照用之功力。能破幽微。则生死可出。此特教家之极则。若是衲僧分上。自有格外钳锤。但能一念如铁壁银山。塞断咽喉无吐气处。直得死而复苏。方有少分相应耳。禅人方且波流识海。未能剿绝命根。他时后日。苟能吐却杂毒。放下身心。再来参请有分。

　　示六如坤公

　　从上诸祖教人参禅。虽有超佛越祖之谈。其实要人成佛作祖耳。未有欲求作佛祖。而不遵佛祖之言教者。舍教而言修行。是舍规矩而求方圆也。且佛教阿难。开口便道应当直心。净名云。直心是道场。马鸣大师。开示修行切要。须发三种心。谓直心。正念真如。法故。深心。要集一切诸善行故。大悲心。愿救一切众生苦故。从上诸祖。未有不发此三种心者。学人祇知瞢瞢的去参话头。只要妄想贪求[纟-八]妙。却不知是直心正念真如。祖师方便法门。若说真如二字。学人早作道理会取去。谁肯下死工夫做。若只教去看话头。看到话头。逼拶历劫情根。忽然断处。从来一切妄想情虑。当下消灭。求一念生心。了不可得。到此便是离念境界。正所谓正念者无念也。若到无念。则不求与真如合。自然觌体相应。如此便是佛祖教人直心的样子也。是知参禅。更无别样巧法。只是要人实实死做做到恁般田地。岂有甚秘密巧妙哉。此乃第一直心修行也第二深心。要集一切诸善功德。此诸善功德。不是外边有为的事。如达磨大师。对武帝云。净智妙圆。体自空寂。是真实功德。是知达磨所说净智妙圆。正是马鸣直心正念真如。马鸣所说诸功德。就是将直心正念去做。以真如徧成一切有为事法。今日要求证真如。不是在死眉死眼鬼窟里求。要在一切日用有为万行上求。所以行上求者。不是在事上别讨出一个[纟-八]妙真如来。只是就将直心正念。在一切事上验看。可与直心正念相应不相应。若事事法法。都与直心正念相应。则目前无一法一事。不是真如境界矣。所以马祖与百丈诸弟子。日用中。搬柴运水。锄田插禾。烧火煮饭。事事上觌面勘验。寻常一言一句。冷言热语。都是要弟子入证真如之门。若勘到果然一切处不昧。方许有为人分。若胸中丝毫未透。未到无念境界。起心动念。即被业转。堕在生死窟中。故未轻许印正。此传灯千七百则葛藤。皆真实印正语。非[纟-八]妙机锋语。如今学人都把作[纟-八]妙奇特言句。蕴在胸中。当作己解。日用头头。未曾一毫看破。岂不误哉。第三大悲心。愿拔一切众生苦。如今学人。见拔众生苦。是菩萨事。待他日成了菩萨。才度众生。却不知能度众生。方是菩萨。度众生苦。不是有了神通妙用。才去度众生。却就是直心正念。集诸功德处。就是度生事业。且如世尊。教须菩提度尽众生。实无众生可度。乃至广行六度。更无一法可行。乃至上求菩提佛果。亦无所得。且度众生。岂不是集诸功德。实无一法可得。岂不是直心正念真如。如此妙用。乃自己日用神通。取之无禁。用之不竭。则何法而非功德事哉。以众生日用种种事法。皆是烦恼现行。今以真如一念。事事法法上印破。都转作真如妙用。便是度自心之众生。如此参学。是名真参实究者。不是现成端坐养懒。过了三年五载。便夸大口。说我参禅几多时。悟了多少妙处。如此见识。都阎老子前吃铁棒汉。反不如三家村田舍郎。他倒免酬信心檀越宿债。老汉看来。佛祖教人。原是分分明明。只是后人错会。所以误耳。禅人既归心老人。须信老人言。从今将抱守瑠璃瓶子。一拶粉碎。将从前参的。都移在一片身心上。向成就众生门头。拌却性命去。一一着实体验过。发广大心。能引一众生发菩提心。便是拔一众生之苦。自破一分我执。损一分烦恼。消得一分我见烦恼。便是证一分真如境界。若从此以去。更发长远心。即三生十劫。劫劫生生。行到烦恼消尽处。便是度尽众生处。若众生烦恼一时都尽。更要成甚么佛祖。

　　示西印净公专修净土

