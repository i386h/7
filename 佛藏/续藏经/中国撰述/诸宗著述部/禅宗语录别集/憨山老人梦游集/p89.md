<!-- { "loadSidebar": true } -->
　　佛祖之道。若太虚空。亘古尝然。非昼夜代谢之可明昧。唯得之者。若获如意宝。应用无穷。其不思议力。性自具足。禀明於心。不假外也。从上诸祖。莫不皆然。何近代寥寥。不曰无禅。直是无师。其果无也。予於寿昌禅师见其人矣。按状。师讳慧经。号无明。抚州崇仁裴氏子。父某。母某氏。初产难。祖父诵金刚经。遂得娩。因名经。师生而颕异不群。形仪苍古。若逸鹤凌空。天性澹然。无嗜好。九岁入乡校。便问浩然之气。是个甚么。师异之。居恒。若无意於人世者。年十七。遂弃笔砚。慨然有向道志。年二十。遇入居士舍。见案头金刚经。阅之輙终卷。欣然若获故物。即与士言其意。士奇之。由是断荤酒。决出世志。父母亦听之。蕴空忠禅师。说法於廪山。遂往依之。询其本名。曰慧经。执侍三载。凡闻所教。不违如愚。尝疑金刚经四句偈。一日。见傅大士颂曰。若论四句偈。应当不离身。师不觉洒然。因述偈。有遍界放光明之句。以是知为夙习般若熏发也。时年二十有四。一日阅大藏。至宗眼品。始知有教外别传之旨。至於五宗差别。窃疑之。迷闷八阅月。若无闻见。时以为患痴。久之有省。於是切有参究志。遂辞廪山。欲隐遁。乃访峨峰。见其林壑幽邃。诛茅以居。誓不发明大事。决不下此山。居三年。人无知者。因阅传灯。见僧问兴善如何是道。善曰。大好山。师罔措。疑情顿发。日夜提撕至忘寝食。一日因搬石。坚不可举。极力推之。豁然大悟。即述偈曰。欲参无上菩提道。急急疏通大好山。知道始知山不好。翻身跳出祖师关。因呈廪山。山知为法器。师生而孱弱。若不胜衣。及住山。极力砥砺。躬自耕作。凿石开田。不惮劳苦。不事形骸。每闻空山境喧。乃曰。老僧不采无穷。遂居不闭门。夜独山行。年二十有七。向未剃发。人或劝之。师曰。待具僧相乃尔。至是始剃染受具。影不出山者。二十有四年如一日也。邑之宝方。乃宋师宝禅师故剎也。请师重兴。乃应命。先之廪山。扫师塔而后往。有倏然三十载忘却来时道之句。时师年五十有一。万历戊戌岁也。师住宝方。日益增精进力。凡作务必以身先。形枯骨立。不厌其劳。不数年。百堵维新。开田若干。佛殿三门。堂厨毕具。四方衲子闻风而至者。日渐集。有僧问师。住此山。曾见何人。师曰。总未行脚。僧激之曰。岂以一隅而小天下乎。师善其言。遂荷锡远游。乃过南海。访云栖。复之中原。入少林。礼初祖塔。问西来单传之旨。寻往京都。谒达观禅师。深器重之。入五台。参端峰和尚。峰门庭孤峻。师一见而契。乃请益曰。某甲於古德公案。数则有疑。乞师指示。峰曰。请道。师曰。临济道佛法无多子。毕竟是个甚么。峰云。向道无多子。又是个甚么。师曰。玄沙谓灵云。敢保老兄未彻在。何处是他未彻处。峰云。大是玄沙未彻。师曰。赵州云。台山婆子我为汝看破了也。勘破在甚么处。峰云。却是婆子勘破赵州。师更请益。峰云。知是般事便休。师作礼。遂相印契。峰返诘。师各以颂答。语载别录。末后赵州颂云。暗藏春色。明露秋光。有眼莫鉴。纵智难量。到家不上长安路。一任风花雪月扬。峰深肯之。观师语忌十成。机贵回互。妙叶五位。是知洞上宗风。由此必振。自是师心亦倦游矣。乃返锡宝方。始开堂说法。以博山来公为第一座。师资雅合。簧鼓此道。激扬宗旨。四方衲子望风而至者益众。戊申。邑之寿昌。乃西竺禅师所创也。久頺。众请师居之。旧传有谶。师与竺同乡。同姓。咸以师为竺再来云。师住寿昌。不攀外援。不发化主。随缘任用。数年之闲。所费万计。道场庄严。焕然巨丽。丛林所宜。纤悉毕具。不十年闲。千指围绕。岂师以无作妙力。而幻成者耶。惟师之生也。赋性直质。气柔而志刚。心和而行峻。虽边幅不修。而容仪端肃。严霜加日。不怒而威。衲子一见失其故。又随机善诱。各得其宜。每遇病僧。必亲调药饵。迁化则躬负薪茶毗。凡丛林巨细。必自究心。不谋而合度。不择净秽。必尽心力而为之。胸次浩然。耳目若无所睹闻者。迨七旬。尚混劳侣。耕凿不息。必先出后归。躬率开田。三剎岁入。可供三百众。故生平佛法。未离镢头边也。四十余年。曾无一息以便自安。虽临广众。未尝以师道自居。至於应酬。偈诵法语。川流云涌。诚所谓般若光明。如摩尼圆照。无思而应者耶。自古传灯诸老。虽各具无碍解脱。其不疲万行者。独永明一人。然未及其粗。若师者。可谓道契单传。心融万法。何发强精进之若此耶。益王向师道德。深加褒美。因叹曰。去圣时遥。幸遗此老。其见重若此。丁巳腊月七日。自田中归。语大众曰。吾自此不复砌石矣。众愕然。除夕上堂曰。今年只有此时在。试问诸人知也无。诫语谆谆。后云。此是老僧最后一着。分付大众。切宜珍重。戊午元旦三日。示微恙。遂不食。云。老僧非病。会当行矣。大众环侍。欣若平昔。众不安。以偈谕之曰。人生有受非偿。莫为老病死慌。七日以偈示博山。次第写宝方寿昌遗嘱。乃曰。古人护惜常住如命根。老僧不惜命根为安常住。十四日写书远近道俗。且勉进道。十五日。吉水萧孝廉来参。师开示。但看个万法归一。勉其力究。十六日。分付茶毗。自作举火偈。命侍者彻宗唱偈举火。次辰。取水漱口。洗面拭身。嘱曰。不必再浴。费常住薪水也。诫众无得效俗变孝。违者非吾弟子。乃索笔大书。今日分明指示。掷笔端坐而逝。万历戊午正月十有七日未时也。茶毗火光五色。心焰如莲花。其细瓣如竹叶。顶骨诸牙不坏。余者其白如玉。重如金。文五色。葬於某。建窣堵波。师生於嘉靖戊申。世寿七十有一。僧腊四十有奇。得法弟子若干人。其上首元来。今开法博山。其余守三山常住。有三会语录。予向闻师风。丙辰避暑匡山。有门人持师圆相真者。予展之。即知师为格外人。而恨未及见也。因为之赞。有突出大好山。千里遥相见之语。博山见之。以予为法门知师之深者。乃具述师行状。请为塔上之铭。予痛念禅门寥落。向未有以振起者。狮弦将绝响矣。今师之行履。其见地稳密。机辨自在。不唯法眼圆明。一振頺纲。而峻节孤风。诚足以起末俗。至其大精进忍力。又当求之古人。虽影不出山。而声光远及。岂非尸居龙见。渊默雷声者耶。观其昭然生死。实践可知。因次序其实行。乃为之铭。铭曰。
　　大道廓然。如太虚空。圣凡幻叶。影落其中。即有求者。竟不可得。拟议思量。棹棒打月。瞿昙热乱。达摩忙来。到头落得。一只皮鞋。建涂毒鼓。全彰正令。如有击者。丧身失命。不用命者。时来一击。三日耳聋。晴空霹雳。身心俱碎。魔佛潜踪。摩尼光耀。八面虚通。惟我寿昌。误中其毒。遍身毛孔。三昧出没。化生死窟。作光明聚。日用头头。无处不是。提起镢头。似金刚剑。烦恼稠林。佛祖出现。四十余年。垦土掘地。瓦砾荆棘。纯七宝砌。身心世界。碎为微尘。尘尘佛剎。坐卧经行。佛法禅道。拈向一边。有来问者。直指目前。如大圆镜。五色齐至。不出不入。死生游戏。自堕其中。未常住世。即今便行。亦未曾去。不信但看。草芥纤尘。何有一物。不是全身。青山塔影。松风长舌。说法音声。常无闲歇。

　　九华山无垢莲公塔铭

　　公讳性莲。字无垢。太平仙源王氏子。生而不群。幼喜为佛事。蚤有出世志。初其地佛法未流时。诸外道群聚。宣扬其说。公每往观听。一日谓众曰。此梦语也。其如生死何。因决志出俗。年二十有二。遂弃妻子。破家散产而去。之金陵摄山栖霞寺。从素庵节法师剃染受具。依栖讲席。习诸经论义。置卷叹曰。吾为生死大事。故出家。此岂能了大事乎。遂弃去。复得故乡之牛头山。诛茆以休。刀耕火种。专以己躬下事为念。久之未有所入。遂弃去。至清河谒法堂和尚。授以念佛三昧。乃深信入。寻参遍融老於都下。融一见而器之。遂留入室。久之。妙峰和尚开法於芦芽。公特往见。大有所陶冶。复归故乡之大山。四方缁白。闻风而至。叹曰。吾出家儿。岂为滴水波流把茆。遮障此生平乎。复弃去。誓历尽名山。遍参善知识。多方行脚。备尝辛苦。如是者七年。偶冬日涉河。氷裂作声。堕水寒彻。忽然有省。乃曰。眉元来横。鼻元来直。渴饮饥餐。更有何事。於是生平之疑。泮然氷释。即归卓锡於池阳之杉山。十方衲子日益至。公遂开梵剎。以接待为事。至者无他技。但精洁粥饭茶汤而已。了无禅道佛法。观者谛信不疑。九华圣道场地。迎公为丛林主。公治己精苦。忘身为众。凡化恶性。必委曲方便。跪拜周旋。甚至詈骂。必俟大信而后已。时人称为常不轻。如是几廿年。远近缁白倾心如佛祖。故凡所须。未常发一街坊化主。应时如响。凡足迹所至。或一食一宿之所。皆为道场。若池阳之杉山。九华之金刚峰。观音山之金堂。大山之草庵。莲岭之静室。金陵之花山。余若秦头峰。婆娑垄。岑峰洞。白沙山。吉祥诸天。随地各建兰若数十所。以修隐静者居之。咸有其徒主其业。岂非忘身为物。无心而成化者耶。丙申仲春二月应众请。於三祖之皖山。不数月。百废俱举。远近风动。公复归九华。越明年。皖山四众固请公去。公首肯曰。去即去矣。尚须三日。明日偶过九龙。访一庵主。四顾欣然。乃谓众曰。吾至此山大事毕矣。众不解其意。二日示微疾。竟终於此。全身塔於兰若之右。万历丁酉九月三日也。公生於甲辰之四月八日。世寿五十有四。僧腊二十有五。公弟子甚众。各领其丛林事。其优婆塞。就乞佛法者。独邵季公兄弟。查汝定萧伯谷。相与莫逆。为方外死生交。公迁化月余。汝定即走岭南。访余於行闲。持公行实乞为铭。以余三复。感公之操存。可谓精於忘己者也。故为铭曰。
　　忘身为物。如虫御木。视物为己。水不洗水。物我两忘。不犯锋芒。石人昼舞。金乌夜光。惟公之身。飘若行云。惟公之心。止若谷神。不来不去。谁死谁生。九华参天。观者耳聋。皖山戛汉。听者眼盲。亭亭一塔。卓彼虚空。觅公行处。问取九峰。

　　栖霞影斋珠公塔铭

