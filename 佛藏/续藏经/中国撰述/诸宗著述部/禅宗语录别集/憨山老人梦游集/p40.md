<!-- { "loadSidebar": true } -->
　　前岁侍者南来。手教谆切。诲弟以法门为重。弟钝根下劣。向耽枯寂。日沈孤陋。虽一念生死之心耿耿不昧。第习染深厚。不能顿契无生。上友古人。中心惭愧。有负初志。比见法门寥落。若吾辈天然兄弟。尚参商一方。不能时复促膝究心。鼓簧斯道。况悠悠者乎。弟自奉教以来。利他之心。亦渐开发。惟时自忖。宗欠明悟。教未精研。且末学肤受。贵耳贱目。取信不易。移风易俗之怀。似难顿伸。居常深思吾佛立教。以三学为宗。弟每见后学。如兄所云最难树立者。多不揣其本。即一二根性稍利。又为狂魔所附。以至慢法轻师。至于身心略无检束。根本不坚。又安望其枝叶荣茂乎。此正吾兄所谓千人之中。无一二可语者。惟此未尝不涕下也。弟奉吾兄大教。业二十年。今春始强勉开堂。照常为众讲演。开堂之初。第一瓣香。先供养本师守愚大和尚。弟每念剃染之初。即滥膺华严法席。猥辱先师法爱。不减于兄。但弟之所以报先师者。万无一也。曾忆昔年弟初行脚时。与兄别于雪浪。尝叩吾兄志向所在。且云。待老师百年后。为立一碑建一塔。以酬法乳。足了生平。此其本愿。其他一切可任缘无碍。斯言犹在耳。弟明记于心。亦时复以此举似知己者。但不知吾兄此愿业已酬否。切念与兄年登知命。幻化如斯。即未死之年。亦渐趋衰老。纵利生之愿未艾。而涉世之念已灰。此时若置胜缘。不但泯先师之德。抑且减法门之光。使后学无凭。不知所自。源远流长。古德所重。家声不播。昔贤所耻。若吾辈兄弟。并名宇宙。苟寥寥如此。况其他乎。愿吾兄及时努力。谨薄具名香一炷。石资若干。以为先登。即兄不奈缘。恐建塔为艰。若刻一八楞方幢。更见古雅。其文不必假手于他。愿吾兄亲操。是所至望。
　　又。
　　弟不肖。罪戾无状。取辱法门。为师友忧。大负惭愧。先心拟过家山。将布五体。仰藉慈力摄受。作忏罪羯磨。辱吾师兄暂出那伽。移步江上。怜而教之。使饱餐甘露。顿觉五内清凉。身心俱化。罪福皆空。此善财南游。所以从大塔庙前为初步也。别后于新正六日。抵同江。邹南老迎于铁佛庵中。首出吾兄手书诸祖机缘卷。展之光明赫昱。照耀心目。跋语纵横杀活。俨然据坐挥尘。邹君宝此。即法身常作庵中主也。邹君根最猛利。幸与弟夙缘有在。一语投机。尽翻前案。誓将迎吾兄演化西江。大为开导。此盖渠信心肝胆。傥有问至。兄当善调伏。使其增崇正信。作成佛真种。因缘不浅。经庐陵会王塘老。所养甚佳。其信向净土精专。观其立言。似非本指耳。二月三日度庾岭。六日游南华礼六祖。睹其山川形势绝胜。无怪其千七百人。从此流出。吾徒不可不一瞻依也。十九日抵广州。访陈夷山。已作故物。始闻欧伦老尚在。及将买舟造其舍。则报云化去三月矣。遐方失二知己。良可悲悼。向传南海生机繁衍。风气淳厚。今则凉薄太甚。值岁饥异常。米谷涌贵。民不聊生。从去秋七月。至今不雨。野无农夫。户有盗贼。而雷阳尤甚。会城到戍所路经千五百里。雷地已凶三年。民物凋残。今复瘴疠大作。死伤过半。道路枕藉。悲惨彻心。季春炎蒸犹如流火。弟私谓初心。不以道缘。不知朔雪之寒。今非业力。安知炎方之热。世态二途。弟已极尽。然非彼不足以破此也。弟至即从行伍。寄身古寺。宛是头陀。荷戟辕门。居然马卒。始知幻技儿。幻出种种相耳。且死生患难。弟心何所不安。但念与兄多劫亲因。今幸再值。以未尽宿缘。第恐沈沦瘴海。永隔修途。傥岐路过逢。安得如今若昔。谅吾兄智光圆照。必以平等慈力而摄受之。定不舍此业幻众生。为罪垢耳。其他复何所云。慨斯末法。念报佛恩。愿兄努力为法。自重自爱。
　　又。
　　自江干一宿。蒙以甘露见洒。即走入瘴乡。皆藉以驱炎蒸。消热恼耳。吾兄惠我三昧何深也。弟生平于大法缘薄。幼而无闻老无所知。顷于荷戈之暇。力究楞伽。笔之成记。将以此谢谤法之愆。弟恃孤陋之见。既不蹈袭陈言。又未及请正法眼。竟为好事灾木。可谓驷不及舌矣。敬专侍者。持请印正。不识就中果有少分相应否。傥于性海掠一滴之味。真空通芥孔之光。差不负此平生。亦不累及法座。若一言无当。即为付之水火。决不敢以此博虚名。增业种。自蔽妙明。更障后人眼目也。慨此末法。正因者希。弟幸与兄。同生斯世。同履一门。苟于此法。印可其心。弟即不敢称摩耶同胞。适足以结兜率共座之缘耳。

　　与少林无言宗师

　　伏念祖庭秋晚。举目寥寥。可为垂涕者。非一端也。幸座下乘愿而来。鼎力荷担。正当挥戈驻日之时。去秋天假良缘。聚首王城。一语而别。及归卧海上。以观世相若此。诸念皆灰。无复兴起度生事业。惟兀兀空山。与诸幻众。种田博饭。以消磨白日。送余年耳。比来风闻法雨普润。四众云臻。想雷电之机。将破重昏而启群蒙也。痛念世道交衰。人多薄信。一槩不以根本为怀。且心器不净。又安可以注甘露。瘳大病乎。惟愿座下深思顾命之言。广阐最初之制。使初机之士。追风受勒。大步随钩。然后播真风于性天。撤迷云于蕴谷。特本分寻常轻车熟路耳。狂愚之言。高明以为何若。

　　与愚庵法师

　　佛说四十里外。不闻法者。堕慢法罪。鄙人知法座咫尺。而不亲听闻。亦堕此罪。非本心也。盖为障障此缘耳。昨承枉过。一见甚喜。既而且悲。座下过苦如此。然精进坚确。固乃弘法者前旄。而弃本取末。亦不智之第一也。盖身为道本。重为轻根。而座下以一食之故。欲损生。为众苦形以博名。殊不智之甚。此正不知轻重者耶。古人有一念纯真。日用斗金非分外。座下见解如此。岂自不安于纯真耶。维摩道。于食等者。于法亦等。此语座下把作不偏众为等之耶。若以不偏众平等。至若供养我者。不名福田。此又何谓也。永嘉谓幻化空身即法身。座下今自损法身。亏慧命。可称知法者乎。不知法而说法。将何以模范人天。用规来学乎。有意不偏者。谓曹山之不受食耳。若以座下而观。假如曹山之语。将欲奉行者。岂将与夷齐同贯。而后为得耶。可笑座下。说法不知法。为己不为人。知轻不知重。计亡不计存。是皆颠倒见耳。鄙人此谓。大似雪上加霜。今奉世资若干。为座下开斋之需。座下若不食。当不与之厮面矣。且不及亲往。特遣如珊代为礼三匝。劝转法轮也。
　　又。
　　鄙人以苦言慰座下者。以重法情深故也。悲此末法寥寥。举目无亲。幸赖座下。怀挥戈驻日之心。嘉叹不容己。但此中凄惋处。非常情可知。乃鄙人惯曾为旅偏怜客耳。念座下以二施之力。一肩荷担。日月无常。色力有限。第恐精神不足。则法喜不充。将何以饱饫人天哉。身为法本。此非浪语。心知座下就里密意。正不在言。至若幻化门头。亦借色力勇健。为增上缘耳。古人未有不假借药石。荣卫四大者。以四大幻物。元其家具耳。读法言。霜雪凛凛松柏姿也。但雪解而松柏振色。此不假阳春而发越乎。但愿座下阳春满屋。则使艹木皆春矣。是大有望座下为法门重者。故敢忉忉如此。
　　又。
　　别来忽忽四年矣。诚万里寸心。千秋一日也。所幸发日白。而心日赤。形日化而念日消。昔闻大火所烧时。我此土安隐。今见老胡。真不吾欺也。自入瘴乡。不数日。即念楞伽为寝食。烈焰毒雾中。有此家具。真水清珠。令此身心。如火浣布耳。每坐菩提树下。深念老胡。携此一枝种子。航海而来。幸得卖柴汉。栽培灌溉。令其扶疎。荫庇人天。今二千年来。无复为之料理者。罪夫荷戈之暇。即营其下。侵晨理荒秽。带月荷锄归。渐觉油然生意而发茂矣。曹溪源头扼塞。乃复为疏。浚其志。有若干言。寄法眼照之。足见罪夫此中不敢忘家业。负至恩耳。昔被遣之日。紫柏老人在匡庐。对三宝立愿。愿诵法华百部。以求加被。今还着于本人。因率诸弟子了愿于穹庐。诵持之余。为众敷演。标其大旨。名曰击节。并持请正。以见天涯火宅。红盔下生计耳。一笑。

　　与交光法师

　　朽夫罪累。为法门辱。自知惭愧。无地忏悔。所幸诸知识力加被之致。得久活瘴乡。每思貌座。万指围绕。震海潮音。作师子吼。普警群迷。声光所及。靡不蒙益。况在法亲有缘者乎。顷大义回家山。闻公尚驻锡中条。必得瞻礼光相。小刻数种。奉尘慧目。略见万里怀人之意。傥蒙解脱。尚期把臂于孤峰月下。一笑长空。洗此半生尘困耳。

　　与隐庵上人

　　吾佛以生死。喻海喻河。是则我居海滨。公居河畔。然海水无涯。河流迅驶。我已观海十年于此。未知公观河几时也。每念令师逝而不返。令人悲怆不已。心丧三年。又不知还念令师如区区否。欲公念令师。非欲公效俗情也。乃欲公念生死如河耳。仲尼有言。逝者如斯。不舍昼夜。公将何凭截流而过。其为我言之。以慰悬悬也。兹因便致名香三种。愿以此熏足下信根耳。此香一熏。足下即汗流沾背。是足以供十方诸佛矣。海印以此望足下。足下何以报我耶。

　　与静修上人

　　承惠乃祖翁笠子。精妙绝伦。鄙人时时戴之如天。虽居丈室。亦常目在之也。公戴乃祖物如鄙人乎。吾曹去佛三千年。即今日心存目注。如觌面金容。若存想不真。依教不笃。则非佛弟子。公能三十年。存想乃祖。若我辈所以想世尊乎。鄙人见佛易。见公等难。不是我身不能到人世。即是公心不肯如海。印以身心相离。故难之耳。人生浮脆。流光迅速。公能挥戈驻白日。可许不惧无常虚死也。悠悠笑谈。作何究竟。惟深省之。

　　寄松谷师

