<!-- { "loadSidebar": true } -->
　　连奉手书。具见老居士忧国忧民。及忧法门之心。且辱问虑於山僧者。情何至也。山僧人虽草木。素抱怀出世愿。为法王之忠臣。慈父之孝子。此非虚谈。盖有所试。至若奉佛定业之训。生平盖有年矣。今不幸垂老。眼见世乱。此乃举遭劫数。即完业安可逃哉。顾逃之而不得者。乃名定业。若可逃而不逃。乃愚痴。况不以法门为重。而固守愚痴。岂智耶。屡接明诲。深感护法盛心。非特为山僧一人也。然所教者。若一闻乱。即推倒禅床。喝散大众。遂抽身而去。此苍皇失措。似非智者所宜有。山僧不能。一也。若云。一钵孤游。固是高杰。但山僧年近八十。有愧赵州。二不能也。若云。秋月为养老可归。即可逃名。闻秋月山场数十里。果木养生之物滋设。且恐力不能守。乃投献於王府。求遍於宰官。彼既好名如此。岂避名之所宜耶。若往则彼以我为奇货。且老[牛*孛]不字。此四不能也。然近名为避名。我到人到。如灵龟曳尾。此五不能也。老居士之爱我忧我。固切且深。在山僧有不能奉教者五。故趦趄不能自决耳。前云曹溪亦不可隐。若以地言之。诚不可隐。若以理揆之。此老居士所未知也。然云不可隐者。以海寇为忧。然曹溪去海将千里。扬[马*凡]不至。此无忧者一也。然山虽不深。而地处偏安。即天下大乱。乃不必争者。此无忧者二也。然道场今已千年。屡经更代。大乱不过唐之五季。而黄巢最惨。且亲兵至此。感六祖之灵。舍营地为供赡田。至今为黄巢庄。是以魔王为护法。无忧者三也。且祖庭禅堂。乃山僧所兴之丛林。生平功业。惟存此一事。色色皆我之固有。往如归家。不劳远遁终南。此无忧者四也。且曹溪之儿孙。皆山僧作养之弟子。今彼思我如慈父。往则如父视子。不必投人。此无忧者五也。然所养赡。不但旧日之檀越。即现在之山田可耕。蔬果可食。不必远求於世。亦不必待他人。此无忧者六也。且六祖道骨如生。乃法身常住。若依此中。则与法相依为命。若法身坏而众生乃死。此无忧者七也。闻之忠者以身殉国。若死於封疆。则死且不朽。今山僧愿为法王之忠臣。以佛祖慧命为重。若在匡山。真非逸老之地。即守定业。亦死之无益。若於曹溪。以一日之暇。开导来学。以续慧命。使佛法不断。山僧於此。纵遇大乱。即定业难逃。死且不朽。政若以身殉国者。死於封疆。则死亦得其所矣。可不幸哉。况远五可忧。而得七无忧。抑乃取之於固有。又何惮而不为耶。彼中方伯监司。已三致书。请回山三年矣。今本府具书出帖。差僧来请。坐守於此。山僧情不得已。应命而往。诚恐老居士闻之。以我有违大教。故敢一一备陈。奉慰护法之深心。万万不必以流言悚听也。惟心谅之。

　　答袁沧孺使君

　　屡承手书。知归心净土。决定无疑。不疑则决定信矣。幸甚幸甚。且云。但於天如净土远近。如想天竺之喻未决。然此喻原不亲切。至引梦喻最切。且又未分别净秽之想。所以於唯心之旨不明耳。惟佛说诸法如梦幻。又云。生死涅盘。犹如昨梦。又云。净秽随心。又云。昼为想心。夜形诸梦。故以梦喻唯心之旨。请试言之。然想有染净。皆生死本。故曰一切世界。惟想所持。然参禅要离想。而净土要颛想。盖以想除想。乃博换法耳。以众生日用念念染想。但造生死苦业。今要出苦。故念念净想。想佛净土。净想胜。则染想消。染想消。则净想纯。净想纯。则变秽土而为净土矣。如人想淫。则梦有欲事。然欲事虽假。在梦不无即以为真。若人白日专想净土。则夜梦化台宝地。极乐境界。受用自在。即为实事。此则净土但在梦觉之分。岂有近远之实哉。所以佛说唯心净土者。专在一念净想所感变耳。故曰。想澄成国土。然娑婆秽土。全是众生染想感结。纯一秽恶。而蠡髻梵王见之。纯一净土。正如恒河。人见之是清冷之水。饿鬼见之而为火。是以二乘人见娑婆是秽土。深生厌患。以不了即秽是净。故佛於法华会上。三变娑婆而为净土。要指目前日用行履。步步头头。皆是净土。如此。岂有十万亿之遥耶。然经说十万亿者。乃佛指华藏世界。娑婆之西。越十万亿佛土。有极乐国。乃阿弥佛所居实报土。令人知所归向耳。若言唯心。即华藏亦是唯心。况极乐耶。请以近喻唯心之旨。山野少年听华严经。闻五台山万年冰雪。因而切切想住此山。因而日夜想之。久久但见目前一座雪山。经行坐卧。皆在此中。纵经闹市。亦不见一人。但在雪山中行。及后到五台。俨如昔所想。以此观之。则净土远近可知矣。然五台尚要身到。而净土只要心到。若是专心念佛。念念观想净土境界。久久纯熟。则现前日用。步步头头。如在净土中坐卧经行。即耳闻一切音声。皆是念佛之声矣。如此念到命终时。则一切世闲杂念。都不现前。惟有一念阿弥陀佛。则精进不乱。目前但见净土境界。或莲花现前。阿弥陀佛与诸菩萨。亲来接引。神识安然。直随佛往生。当下便登极乐国。如前梦境无异。如此。岂有十万亿国之远耶。此所谓生则决定生。去则实不去。乃是真真实实地。非是说道理也。只是要一念净想纯熟。博换得过秽想。则自然变秽邦而成净土矣。然生净土如梦之说。不是譬喻。乃是实话。以菩萨修行。乃至七地以前。皆未破无明之梦。一向教化众生。成就净土。皆是梦中佛事。故八地菩萨如梦渡河。犹未存觉。直至於佛。方称大觉。此乃明言。具载华严经。明明证据。只是从来说者。未曾拈着。老居士於此会得。则净土远近。一切疑。净尽无余矣。然念佛法门。弥陀经中所说。只是一心不乱。是究竟语。其实此语亦不易到。老居士自心试验。生净土准不准。只在一念乱不乱上看。则默然自信。如人饮水。自然精进矣。来云久在台宗。今要净土台宗。三观和会。此事妙宗疏最是分明。台宗家事所云。观虽十六。言佛便周。是以观佛为总观也。即此观佛念佛。则念存三观矣。谓正当念佛观时。要将身心内外。一齐放下。丝毫不存。心地如空。不见一法。即是空观。即於此空心中。提一声佛。随举念处。即观佛像。如观目前。历历分明不昧。即是假观。然於正观念时。返照能观能念心体。空空寂寂。当空寂中。又观念不忘。如此不忘不着。一心灵然。即中道观。然此三观。不用安排。但只举念。则三观一心。一念具足。此中又不可将昔日安排三观。措心则不妙矣。请试於此着力何如。
　　又。
　　知老居士。为己躬下一着。决志甚急。此念生死事大。当急时也。但参究工夫。一向都说。提公案话头。若大慧禅师极力主张。是知从前禅门悟心者。皆从提话头工夫做出。但於中用心。有多不同。今时说提话头更错。用心甚远。以祇知提起。不知放下为要妙。古人放下一着。最为入道要说。是知提之一字。乃是放下处为提。不是只想着话头为提也。马鸣云。心体离念。等虚空界。又云离念境界。唯证相应。以心体本来离念。今人不知离念为正念。故执持提起一心。是以转增迷闷耳。何以放下处为提起。只如以阿弥陀佛为话头。当未提佛时。先要将外境放下。次将内心一切妄想一齐放下。次将此放下的一念也放下。放到无可放处。方於此中。着力提起一声佛来。即看者一声佛。从何处来。今落向何处去。把定金刚眼睛。一觑觑定。觑到没着落处。又提又觑。又追到一念无生处。便见本来面目也。初则用心觑追。追到一念两头断处。中闲自孤。更向此孤处。快着精彩直追。忽然迸裂疑团。则本来面目自现。即此便是一念真无生意也。学人但得此一念无生现前。则一切处得大受用。乃是出生死的时节也。近世不知向放下处。求离念一着。死死执定话头。故返增障碍。加之更起种种思想。先存玄妙知见。此是障道根本。即老居士参究心虽切。以未经说破放下一着也。只被玄妙习气影子作障碍故。不得受用耳。百千方便。惟有放下一着最省力。当此省力处做。则日用念念。即真实受用也。高明省之。

　　与袁公寥

　　尝谓自古豪杰之士。能建大功。立大业者。皆自忍辱中来。即成佛亦以忍行为第一。故曰无生法忍。一切圣贤。未有不成於忍。而败於不忍也。老朽少年读史记。至韩信张良传。见其人能建大业。看他毕竟从何处来。因细详其行事。忽於淮阴市上。受恶少胯下之辱。信熟视之。遂出胯下。於此见史笔下一熟字。写尽生平学力。及圯桥之履三进。老人乃可之。其博浪之椎。折於一草履。是知古人得力处。老朽生平以此入佛法。故前书云云。乃淮市之胯。圯上之履耳。

　　与周海门太仆

　　别来忽忽二十年矣。音问不通者。亦十余年。精神固无闲然。不若承颜接响之为快也。去春之云栖。准拟奉教於湖上。久候不至。怅然还山。贫道天假余生。得待死於匡庐。深为厚幸。念此末法。独老居士一人为光明幢。贫道老矣。无复奉教之日。所期当来龙华三会耳。贫道荷蒙　圣恩。假以万里之行。於法门无补纤毫。即向上一着。亦不堪举似向人。所幸於教眼发明直指之宗。若楞伽楞严法华三经。大翻文字窠臼。皆已梓行。托汝定请证。惟琅琊山中野狐潜踪。敢乞金刚正眼。一为照破暗冥。又为此法大助缘也。

　　与贺函伯户部

　　山中得奉手书。知道味日深。世情日远。且以楞伽究心。游泳智海。观察流注妄想。久之澄彻渊源。是则借彼逆缘。为进道之资矣。所不足者。苦无明眼知识。相伴提撕。恐於文言滞碍。大段此事。以教印心。如蜂采华。但取其味。不损其色。故凡有看教典。及古德机缘。会心处领略。不会则置之。勿自穿凿。久自融通。则言言冥合真心矣。政不必以不会作障碍也。公赋性高明。当此妙龄。精力有余。能蚤收摄如此。不唯蹈大方坦途。且为福寿之资。天之所以成公者大矣。幸自保爱。以副区区厚望。

　　答吴观我太史

　　吴越之缘。草草了事。以不耐应接故。即归匡山。而山中安居。殊未易就。投闲入山。而返为山累。衰朽之年大不宜此耳。浮渡令侄肩之。当省老居士之忧。喜师虫已净。继者果得人乎。法门寥落。不但明眼宗匠难求。即衲子中真心实行者。亦不易见。奈何法门澹泊至此。老居士净业精纯。法味日深。心见发光。当洞十方矣。傥有缘徐会一谈。亦此生之余幸也。
　　又。
