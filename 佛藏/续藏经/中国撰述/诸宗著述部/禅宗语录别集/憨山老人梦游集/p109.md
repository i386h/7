<!-- { "loadSidebar": true } -->
　　大士洁白。以本不染。故入众生。其心不浅。如水清珠。投之浊水。珠不留影。水清见底。明月在空。水清即现。不邀而至。不应而徧。故众生苦。为大士身。凡有所求。即大士心。身心无外。彼此不二。应念现前。名不思议。
　　又。
　　湛湛寒空。澄澄秋水。大士法身。实同於此。月不离空。空不离水。似有两般。实无彼此。心本无染。衣非爱白。以不白者。瞻之即洁。大士无心。众生有想。相从想生。如月在掌。是故有求。随念即应。原无去来。自心现证。
　　又。
　　惟我众生苦。即是大士悲。由苦与悲合。故我愿无违。假使百千亿。随求一时应。何况智慧男。於我而独吝。如水银堕地。颗颗思皆圆。我所求一事。事事亦复然。我观大士身。如空谷觅响。大士观我心。事如视诸掌。

　　鱼篮观音赞

　　篮儿在手。脚不住走。十字街头。要人知有。
　　又。
　　手中一物。常放不下。赤心片片。为人不假。是故我说。真慈悲者。
　　又。
　　手提鱼儿街上卖。眼里寻人只图快。中心不爱半文钱。多因要了慈悲债。

　　紫竹观音赞

　　紫竹林。七宝地。普陀岩。金刚际。十方坐断镇常闲。有求之者随声至。不是吾师观世音。谁能个个皆如意。
　　又。
　　紫竹无林。大士非身。今所见者。皆出自心。

　　南海观音大士赞

　　碧海苍崖。黄花翠竹。鱼鳖蛟龙。夜叉鬼窟。随类现形。沿流出没。如空在地。无处不足。此是观音自在身。不枉称为过去佛。
　　又。
　　踞盘陀石。观寂灭心。即彼群动。出微妙音。法离诸相。真经无文。惟我大士。现身如云。有求必应。无类不往。以大悲心。全同妄想。

　　岩龛大士赞

　　苍岩片石。苔封云护。大士法身。於中显露。触目分明。略无回互。而人别求。此何以故。
　　又。
　　片石孤峰。清池白月。自在法身。原无起灭。形不自形。本来如幻。翳目空花。晴虚闪电。非关大士。有心要为。实由幻者。妄想思算。欲见大士。真本来面。但莫思量。全体自现。

　　岩树观音大士赞

　　瞻彼苍崖。巍巍不动。实我大士。法身孤迥。盼彼崖树。枝叶扶疏。维我大士。慈荫开敷。晏坐其中。无说无求。示三十二。妙应普周。群蒙惊起。不出大定。拔尽诸苦。悉令清净。我观大士。了诸无相。於幻化身。号尊中上。出广长舌。山高水深。日夜常说。名观世音。

　　观音大士应变相赞

　　大士之身。如摩尼宝。五色互现。随缘即了。在天而天。在人而人。既称随求。何不现形。若有求男。便应男子。福德智慧。庄严无比。只在求者。一心显现。是故名为。不思议变。

　　自在观音赞

　　稽首大悲主。圆满自在身。镜像水中月。而作难思事。微细法界尘。一尘一切剎。剎剎如尘众。无处不现形。众生一念闲。一时平等应。如圆通所说。犹是分量数。惟我心自知。大士全不觉。
　　又。
　　月影钟声。妙音色相。耳视心闻。功德无量。

　　御刻观音大士赞

　　惟我大士。法身普应。从耳根门。圆通妙证。十方击鼓。十方齐闻。於法界空。现形如云。天上天下。无类不入。是故求者。随心自足。惟我圣慈。宿秉悲愿。如大士心。广行方便。以此妙相。普施群生。令有所愿。如响应声。

　　普陀观音大士赞

　　我闻大士。不思而徧。应微尘国。广行方便。众生即心。心即众生。故有求者。声叫声应。水长船高。泥多佛大。苦剧悲深。应接不暇。踞补陀岩。住生死海。虚空纵销。此心不改。
　　又。
　　踞补陀岩。观寂灭海。普震潮音。名观自在。出广长舌。十方周徧。故有求者。应念即现。众生具足。何劳往救。水澄月现。不前不后。

　　憨山老人梦游集卷第三十三
　　憨山老人梦游集卷第三十四

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较
　　赞

　　天衣观音大士赞

　　稽首大悲主。圆满具足尊。晏坐法界空。皎若星中月。普应众生心。如月临众水。众生日用中。不知大士力。欲现微妙身。故借画工手。画工与大士。同入不思议。影现一毫端。如春在百花。於最微妙中。全体一齐现。庄严极妙丽。璎珞百宝光。天衣覆其身。如薄雾笼月。宛在白毫中。睹此希有相。故我一瞻依。顿入寂灭海。是知求者心。清净如止水。感此微妙身。随念悉成就。以此愿所生。同证金刚体。常住照世闲。解脱一切缚。

　　草衣观音大士赞

　　大士无相。胡为示俗。草衣蒲团。随意具足。须发抓搔。不是不剪。故意留之。刺俗人眼。大士非俗。俗在观者。如空中花。翳之过也。能除我见。大士即我。既随类应。有何不可。又如痛处。痛者自知。若知大士。真俗皆非。

　　海潮观音大士赞

　　森罗普印。性海湛然。境风一击。波浪滔天。圆满法身。端然常住。於波浪中。光明弥露。是故众生。识浪作恶。法身潜为。见闻知觉。是故智者。於见闻中。一念返观。业海顿空。大士救苦。匪从外来。自心显现。不假安排。既唯自心。何用外寻。但闻闻性。名观世音。

　　海月观音赞(海中一月大士坐於满月之中)

　　惟我大士。圆通妙应。入生死海。如月普印。清净光中。法身湛然。烦恼波浪。一任滔天。烦恼愈盛。法身益显。故於众生。随顺不远。如水涵月。月不离水。光光相照。原无彼此。我观大士。不离此心。故求之者。如响应声。常光不昧。死生不隔。寂灭现前。自然超越。

　　空海大士赞

　　生死若海。世界如空。一片身心。放舍此中。空水混融。波涛不恶。此唯我师。是真解脱。

　　现天大将军身赞

　　诸佛所证圆通门。实从众生六根入。六根一际有浅深。独有耳根最圆满。大士故从耳门入。根尘两忘观亦舍。生灭灭已寂灭现。一念与佛众生等。法身平等无不融。十法界身一齐现。但随所愿即得见。犹如空谷答众响。是知天大将军身。求者有心即应手。一身即具一切身。如海水具百川味。智者能离色相观。一切根尘俱寂灭。

　　降伏六魔大士赞

　　我观大士不思议。常在生死苦海中。身心普入诸有情。降伏魔冤利含识。诸魔不止八万余。都以六根为橐钥。六门寂灭妙用全。即是大士威神力。魔与大士本不二。犹如虚空与日光。若空与光有差别。大士即为魔所摄。是故礼拜及称名。不思议力应念现。苍崖翠竹等法身。如如不动真解脱。

　　降十二魔大士赞

　　佛未出世魔界空。佛一出世魔即有。佛魔本自无差别。但从众生颠倒见。根尘对待魔垒封。心境两忘魔队灭。是故观音妙智力。降魔但只净根尘。六门洞逮法界空。佛魔一时俱不现。我今顶礼不思议。愿以无畏施众生。令我顿入圆通门。常使诸魔为法侣。魔能随念建法幢。始感大士威神力。

　　圆通大士赞

　　惟大士身。无处不在。故大士心。圆通无碍。十方众生。原非分外。色里胶青。水中土块。既无彼此。难分疆界。所以应求。如此便快。

　　刺绣大士赞(有引)

　　嘉禾夏母范氏。年五十二。持斋三十五年。日夜诵金刚经。偶患瘘疾。苦剧。妇冯氏。性至孝。愿以身代。乃刺绣观音大士。三年无懈。成二十余幅。母疾果愈。步履胜常。妇竟病且死。母思妇言笑如生。其子锡书。乞为之赞。赞曰。
　　以无缘慈。其身普徧。入众生心。如针引线。媳代姑病。刺大士身。随手而应。若影与形。姑病既愈。其媳亦死。足见体同。原无彼此。媳托大士。死亦不灭。丝丝缕缕。出广长舌。
　　又。
　　法身本无形。形随众生有。众生妄想兴。法身即出现。故此有心人。不忆念别事。专注妙法身。皎洁如光素。乃以观念针。牵引妄想丝。念念透法身。丝丝成妙相。精诚入微细。毫发无渗漏。俨於一真地。幻出无相身。圆满清净心。成就圆通根。是故我瞻依。顿入不思议。

　　绣渡海大士赞

　　三毒海中。波涛正恶。顶[宁*页]上行。全不湿脚。入众生心。无处不徧。从妄想丝。法身出现。念念不空。心心要透。普门示现。自然成就。

　　千手大悲菩萨赞(有引)

　　古娄居士正法。以夙习缘。一心顶礼。千手大悲菩萨。心持神咒。精勤有年。冀仗威神。一生取办。因思诸佛菩萨。救护众生。原无定法。如溺大海。随得何物依凭。必登彼岸。又如雪山众草。无不是药。是知众生有能愿出生死者。不论参禅念佛持咒诵经。苟能的信自心。坚强不退。未有不出生死者。况恃大士同体大悲加持之力。及神咒力。岂不一生取办乎。居士来参匡山。请益老人。无法可说。乃为作此赞贻之。若了明暗不二之旨。则圣凡路绝。生死情枯。则日用头头通身毛孔。皆大士手眼光明赫奕时也。居士应如是观。一心具足。不假外也。赞曰。
　　众生烦恼。八万四千。以黑暗故。六道周旋。在大士身。变成手眼。毛孔光明。随黑暗转。是故众生。有苦必呼。随呼而应。其暗顿无。众生大士。原非两般。明来暗去。应念现前。诸有智者。但求诸己。凡圣二途。本无彼此。如灯破暗。两不相到。以无二故。乃见其妙。能如是观。大士即己。礼拜持名。如水入水。但从众苦。极处一提。光明照耀。日夜无亏。

　　四臂观音大士赞

　　通身手眼。何只有四。於无尽中。聊尔如是。宝杵空魔。真经无字。总是神通。不思议事。

　　礼空中如来大士赞

　　空中如来。从何出现。恰与大士。当头觌面。自蚤成佛。何必礼他。将他显己。毕竟如何。示现不一。礼念不二。普现色身。真不思议。

　　火光三昧大士赞

　　般若光明。如大火聚。大士此中。入清凉地。众生烦恼。乃般若光。是故大士。妙应无方。

　　宝掌菩萨赞

　　问师是谁。自称宝掌。伸手摩空。忽然作响。空响何闻。手摩何触。倘遇毒龙。一时难缩。

　　准提菩萨赞

　　我闻诸佛出生处。本从微妙秘密印。密印即是诸佛心。散入众生妄想梦。梦想若破诸佛现。犹如寒空见日光。若破众生烦恼云。现仗如来密咒力。持咒即持诸佛心。我心原是秘密咒。三缘会合本不二。是故一念悉具足。但能日用常现前。如子得母不舍离。佛心既入持咒心。不用求佛自解脱。

　　日光菩萨赞(有引)

