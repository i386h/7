<!-- { "loadSidebar": true } -->
　　菩提心是梵语。此云道心。诸人若无向道之心。今日决不肯来此高高山顶。摩裈擦袴昼夜勤苦取究死生。当知此个道心。远从多劫之前已曾发起。只为心多懈怠意逐攀缘。未由取证。逗到此际。正宜剪断众缘。休息万虑。单单提起个所参话。向三根椽下尽其形命。一生了辨不为分外。此个正念不能坚固绵密孜孜保任。更欲瞥生情妄。再要发菩提心。是谓虚妄颠倒。忘失正念向外驰求。违背真心与道悬绝。莫说只发一遍菩提心。便是日发千遍万遍。不如一念保任所参底正念。更欲诵经礼拜披陈忏悔等。尽是逐妄随邪。岂不见教中云。若欲忏悔者。端坐念实相。当知实相亦无念者。只是你信得有死生大事。十二时中提所参话。如救头然。念实相底影子幻者。如有一字相诳。自甘永堕拔舌地狱。请异庵悦众白之。要发菩提心之人。望各各放舍。专心辨道好。某拜白。

　　冬安居示徒

　　早间忽蒙首座过门。谓长期方起冬至将临。警励策勋众心渴仰。然应时提唱诸方大有规模。本上座不惟行解全亏。况是素不曾作此模样。寻常诸公以死生大事未即明了。据其己见每与较量。特不过递相警策耳。今日未免重添注脚。切思　先师老和尚为此大事深卧穷山二三十年。惟将个无义味话头与人咬嚼。决不肯效诸方将成现相似语言教人随语领解。当知死生大事是无量劫中自迷自惑底一种妄习。今古与八识五蕴念念迁流。起为爱憎。动为能所。粘骨缀髓极未来际。永无有自了之期。苟不奋一片决定真实信心。向脚跟下悟去。自余功用俱落异途。由是不柰何学者堕於昏沉。流於散乱。以八十日立为长期。欲诸人屏除心念。荡涤外缘。断绝妄情。纯一无杂。单单究此事。所云期者乃相约之义。必期成佛作祖。必期及第心空。必期超越死生。必期续佛慧命。或不与所期相应。便是过此八十日之期。亦不肯懡[怡-台+罗]而休。须做一回倒断。方不孤弃舍世间来此孤峰绝顶。骈肩接踵守此荒寒。原其所来岂在今日。二千年前灵山三百余会转大法轮之时。现前大众皆在老释迦口唇边历历听受。乃至西天四七东土二三诸大祖师互相演唱时。诸人亦未尝不在。或不具此深远根本。今日决不能操大心弘大志。要了此生死大事因缘。从上好时节。诸人等闲为个懒堕懈怠。日复一日。逗到此时未由超悟。岂谓今日遭逢此克期取证之时。更不向所参话上极力提撕尽形体究。如一人与万人敌相似。早求解脱。又复为懒堕懈怠之旧习之所障。方走上蒲团。藏两脚於袴中。缩双拳於怀内。又以纸被通身包裹。但知安乐不觉困来。其巡堂人三回五度警省。略不肯少加精进。似如此参禅。要明心地。要敌生死。要脱略情尘。要剿除窠臼。莫说八十日。便是八十年八十劫。惟增业识但长痴迷。却步求前焉能远到。岂有志於一人与万人歒者当如是耶。岂如救头然者果如是耶。於此可验诸人之道业不可得而成就者必矣。何则。这里是孤峰绝顶。无一点外缘。且是一个个皆是发真实为生死大事之心者。在此际不能奋发。则何处更有奋发之时。此事若非实参实悟。自余皆是掠虚。如今有等人多引证道歌．信心铭乃至古人极理之谈。如未了之人听一言。只这如今谁动口之类。便教人以意识领览在心。认此前尘唤作本来面目。更教人一切平常无事去。谓之保养。谓之履践。说着个看话头做工夫。遽引信心铭谓执之失度必入邪路。刚谓直指单传。无如是事。殊不思其根殊器劣。或不使沥乾情妄。死尽偷心。向万仞悬崖望空撒手。只欲使其带泥带水认有认空。总是自瞒。诚非究竟。本上座於此道自是不曾梦见。但生平信个死生大事非小因缘。今朝狭路相逢。不觉饶舌。及此所说无伦。幸希众悉。

　　示众

　　前日之晚。首座与维那到庵言。结夏在近。请为众道话。一中本曾许在三两日有暇。当请以过庵点茶一杯。共语片时。以见递相警策耳。不谓连值阴雨路滑不便。使更过十二日。则两山人事又尔交接。不能遂幻人远避之心。思之合堂大众皆饱参之士。寻常到庵未曾不蒲团上事相扣。安有结夏解夏之为辨道时节。若以至理言之。最初发心向道时。此夏已曾结了也。十二时中看个所参底无义味话头。未即决了。便是坐夏时。三十年二十年推到神消识尽。冷地里忽尔猛省得着。便是解夏之时。自恣之日。岂以区区九十日为限哉。凡做工夫不灵验者。往往只是偷心未死。所以虚延岁月。别无他病。若是偷心死於今日则今日便相应。死於明日则明日便相应。何谓偷心。但离却个所参底话外。别见有个自己。是偷心。於所见之自己外。别见有人有我。是偷心。做得纯熟时知道纯熟。是偷心。做不纯熟时知道不纯熟。是偷心。面前见有昏沉散乱时。是偷心。不见有昏沉散乱。唯有个所参底话头与疑情交结不断时。是偷心。但是看话头处瞥生一念子。不问是凡是圣。是真是伪。总言之皆偷心也。忽有个伶俐人。向予说处总不相干。别资一路为道为理为见为闻。此又是偷心中之偷心。佛亦不可救药。但尽得许多偷心。只与么依本分靠取个所参底话。如泥塑木雕底有气死人。外不见有大众。内不见有自己。冷冰冰地绝见绝闻。如是守去久之。管取心空及第者必矣。谩书此以当庵中茶话。本上座且过山避人事数日。更不须寻问幻迹在何地。直饶寻见亦不共语。幸首座维那白之。

　　日资须知

　　教中谓初日分中日分后日分。又初夜中夜后夜。即古德所谓昼三夜三者也。又云日不足继之以夜。本色道流。寸阴靡弃。须臾不离。日夜六时宁无资助。谓日资者总言二六时中之标准也。凡一日夜四次坐禅之际。宜各屏心绝虑忘缘息念。深究死生力穷道业。除大小便利外。不许共语。不许洗浣。不许补缀。不许看读。乃至一应事务。非公界普请俱不许作。凡上床下地出堂入户。如临深履薄然。勿使邻单知觉动其道心。自然内外相资。身心寂默矣。

　　警孝

　　偶同参过门与夜坐达旦。忽曰。仆自远逾乡关数千里。二亲垂老。其不奉音容者十有二年矣。因读明教和尚孝论二十篇。独不能无慊劬劳罔极。何以报之。予曰。天下父母之於子。既养之复爱之。故圣贤教之以孝。夫孝者效也。效其所养而报之以养。效其所爱而报之以爱。故孝莫甚於养而极於爱也。然养之之道有二。爱之之道亦有二焉。食以膏粱。衣以裘葛。养之在色身也。律以清禁。修以福善。养之在法性也。色身之养。顺人伦也。法性之养。契天理也。二者虽圣贤不可得兼。盖在家出家之异也。且在家不为色身之养。不孝也。出家不为法性之养。亦不孝也。是谓养之道二焉。昏而定。晨而省。不敢斯须去左右者。乃有形之爱也。行而参。坐而究。誓尽形毕命以造乎道。而欲报资恩有者。乃无形之爱也。有形之爱近而易狎。无形之爱远而难亲者也。苟不能本乎爱。虽近者尔有所不逮。而况远而难亲者乎。斯易难之二由不可得而兼者。盖世出世之异也。世间不能尽有形之爱。不孝也。出世不能尽无形之爱。亦不孝也。是谓爱之道二焉。且效世间之养与爱。有间也。效出世间之养与爱。无间也。何则谓有间。父母存则行之。亡则间矣。谓无间者。岂以彼之存亡二吾学道之心哉。父母谓形生之大本。且吾之形岂特今生有之。思积劫逮今。轮转三界。其受形如尘沙不可数。所谓形生之本者。充塞宇宙遍入寰区。凡接见闻安知其非吾夙生之本也。计其劬劳。殆不可胜记矣。我之不思所以报而累吾父母。教入诸趣备受轮回。率未知已也。故吾圣人与大哀门。夜越王城。高栖雪岭。乃申明其法性之养。无形之爱。以示人也。已四十九年之答问。虽词原滚滚浩无边涯。未有之语不本乎此。所以云流转三界中。恩爱不能舍。弃恩入无为。真是报恩者之语。诚不尔欺也。道即孝也。孝即道也。不知所以孝而欲学道者。是犹背湿而求水也。或谓吾不能预是道。惟能为色身之养有形之爱。可以谓孝乎。予曰此盖在家之孝也。世间之孝。吾党之不预焉者。以投迹於空寂之门。覆形於方服之下。其有雪山大圣人出世之孝。尚未能彷佛其万一。或一念有间则二利俱失。所谓不孝莫甚於此。故明教之所以作也。夫论之作。非苟饰其文词。乃欲昭吾圣人出世之孝於天下也。俾外教不能议吾徒也。亦俾吾徒之未知者。怀其教而趣其道。不可斯须忽忘之也。或谓大圆镜智。融混自它未尝有异。岂各所谓孝乎。予曰。尔徒知镜智之不二。而不知孝与道爱与养俱不二也。自非神心廓悟。洞彻圣人垂教之源者。不可窃议也。诚以斯言择之。庶见予与同参之不妄也。

　　天目山开佛光明佛事

　　大众还见　本师释迦如来四大海清净宝目。与菩萨大阿罗汉金刚正眼。交光相罗如瑶丝网。绵亘古今相续不断么。如其未委。(明本)上座今日开显去也。师子岩头日卓午。万象森罗俱起舞。正宗楼殿倚天开。一会灵山耀今古。昔佛日於参天荆棘里。建立不动之场。众檀越向斩新条令中开辟至灵之府。黄金像岂假涂糊。白玉毫不劳斤斧。三千余丈天目云林泉石。与丹崖碧嶂顿长精神。四方万里象龙生铁脊梁。与禅板蒲团互为宾主。大光明藏靡隔纤尘。净法界身不求伴侣。且即今开显一句如何具举。圣君福寿满乾坤。古佛光明徧寰宇。

　　即休歌

　　道人之休即便休。不待朝暮并春秋。此休不隔第二念。只於当念机全收。有问道人何缘休得速。生死轮回如转毂。自恨从前不肯休。枉被尘劳苦拘束。即今更不肯休去。意马情猿栏不得。随声逐色如跳丸。瞥转机轮无觅处。即今不休何日休。壮色不停如水流。古今多少未休者。髑髅堆积如山岳。休复休。更休休。任是北郁单越。谁管南瞻部州。只将一个大休字。千古万古为同俦。你不见。二千年前甘蔗种。走入雪山拖不动。等视富贵如冰花。更不打他三界閧。自从那时一休直到今。黄金裹面光严身。千叶红莲捧双足。不染世间烦恼尘。即便休来还不早。更不即休徒懊恼。世出世间一齐休。此时方达菩提道。休尽菩提道亦空。白云压碎须弥峰。到头佛也不要做。从教四海扬真风。

　　觉喜泉记

