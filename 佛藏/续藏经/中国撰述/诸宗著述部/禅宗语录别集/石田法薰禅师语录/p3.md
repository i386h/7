<!-- { "loadSidebar": true } -->
　　上堂。石田乍到。人事纷纷。拈得鼻孔。失却眼睛。佛法二字。不怕烂却。且听诸方行棒喝。
　　浙翁遗书至。上堂。千五百人善知识。不念吾宗正岑寂。五峰趯倒浪翻空。大地山河俱失色。金风体露。叶落归根。只堪惆怅不堪陈。
　　上堂。不结毗卢印。那弘古佛心。明月照幽谷。寒涛助夜砧。
　　师云。法华山里举师叔。空担片板。直至而今。不是石田提掇。几乎只么平沉。几个闻弦解赏音。
　　满散宁宗小祥上堂。至人变化。体妙难名。去来不以象。动静不以形。通途自寥邈。何处不称尊。更无一法可当情。直踏毗卢顶上行。
　　蒋山长老至。上堂。独能岗上。慧日峰前。云月是同。溪山各异。正法眼破沙盆。劝君更尽一杯酒。西出阳关无故人。
　　上堂。风萧萧。雨萧萧。丝毫不动。平步丹霄。便恁么去。南山门下土亦难消。
　　上堂。赤肉团上。壁立万仞。临济德山。因邪打正。罗纹结角。百匝千重。等闲抛一钓。惊起碧潭龙。
　　上堂。寸丝不挂。赤肉犹存。黄头碧眼。叫屈无门。我行荒草里。汝又入深村。
　　上堂。万古长空。一朝风月。有祖以来。话作两橛。石田好是明明说。八十翁翁嚼生铁。
　　元正上堂。古今日月。依旧山河。新年佛法。特地干戈。卓拄杖一下云。水到沧溟不是波。
　　上堂。尽大地不是自己。参天荆棘。尽大地总是自己。满目尘埃。横三竖四。捏聚放开。要与南山相见。还我第一筹来。
　　谢诸山上堂。明如日。黑如漆。通天大路。万重铁壁。南山口似血盆。争敢妄通消息。何故。明眼人前。
　　上堂。至道无难。惟嫌拣择。山河大地。日月星辰。草木丛林。鸟兽人畜。什么处是拣择。良久云。不是龙门客。切忌遭点额。
　　佛涅盘上堂。一生空拽露布。末后又把不住。灭度不灭度。总非吾弟子。破布囊尽底翻出。苍天中更添冤苦。可惜黄金成粪土。
　　上堂。不着佛求。不着法求。不着僧求。春花烂熳。春事绸缪。若将春意会。特地惹春愁。
　　浴佛上堂。悉达今朝出母胎。无端满目是尘埃。山僧倾倒西湖水。索性从头洗一回。既不洗尘。亦不洗体。毕竟洗个什么。下座。同诣殿上。与诸人说破。
　　结制上堂。四月十五同结。此土西天不别。杀尽安居。只得一橛。杨花不是天边雪。
　　上堂。是句亦刬。非句亦刬。公案见成。打迭不辨。瞎驴趂队过新罗。临济德山空眨眼。
　　上堂。眼似流星。机如掣电。过得南山门。未见南山面。莫有要见南山底么。天气稍热。别时相见。
　　满散寿庆节上堂。摩耶佛母。现女主身。退藏於密。得一以宁。贵无敌。富无伦。节逢寿庆。四海欢声。愿将西祖真消息。仰祝皇龄万万春。
　　上堂。一不成。二不是。建立乖宗。扫除失旨。忽有个衲僧出来道。总不恁么。南山棒折。也未放你。三十年后。忽然瞥地。
　　上堂。佛法不离日用。日用百发百中。衲僧家动弦别曲。叶落知秋。因什么十个有五双。问着口似匾檐。人贫智短。马瘦毛长。
　　解夏上堂。僧问。风穴九夏赏劳。请师言荐。穴云。一把香刍拈未暇。六环金锡响摇空。
　　师拈云。血脉相连。箭锋相拄。则不无风穴老人。点捡将来。未免小慈妨大慈。南山则不然。忽有人问九夏赏劳请师言荐。拈棒便打。何故。南山从来不敢辜负衲僧。
　　中秋上堂。举盘山道。心月孤圆。光吞万象。光非照境。境亦非存。光境俱亡。复是何物。
　　师拈云。大小盘山。坐在黑山下。南山则不然。光境俱亡。一任将南作北。
　　上堂。佛法二字。不怕烂却。俊快衲僧。隔墙见角。临济德山。蹉过一着。
　　上堂。巧尽拙出。水到渠成。举足下足。十字纵横。三千里外。已被南山换却眼睛。若也不信。试摸索看。
　　上堂。雪峰辊球。禾山打鼓。要觅旨归。月不破五。
　　上堂。取不得。舍不得。状不得。西天碧眼胡。尽力道不识。识不识。临际德山。太平奸贼。
　　上堂。息虑迷源。明机自昧。祖师知有处。诸人不知。诸人知有处。祖师不会。知不知。会不会。国有宪章。三千条罪。
　　上堂。有祖以来。递相欺诳。两两三三。隔靴抓痒。山僧有口未曾开。早已龟毛长数丈。
　　上堂。举僧问云门。如何是云门一曲。门云。腊月二十五。
　　师云。见得彻。用得亲。阳春不同调。入水见长人。可惜黄金如粪土。撒向阎浮人不顾。
　　谢维那上堂。饱丛林。没量汉。法战当先。清机历掌。假饶千佛出头。也下一槌定当。何故。南山门下。令行一半。
　　上堂。深闻浅悟。浅闻深悟。只知贪程。不觉蹉路。莫有不蹉路者么。识取最初一步。
　　上堂。尽大地烁石流金。诸人总道热。惟有南山主丈子。三百六十骨节。八万四千毛窍。冷飕飕地。诸人还信得及么。若信不及。三十年后。暗里点头。莫道山僧多口。
　　上堂。天无门。地无户。文殊维摩。撒手归去。衲僧向这里插得觜。南山分半院与你住。
　　上堂。深固幽远。无人能到。山前一片闲田。松竹清风浩浩。缺齿老胡不得妙。
　　上堂。九年坐兀兀。胡僧无妙诀。长安路坦然。夜行人不绝。
　　结夏上堂。布袋头结。圣凡路绝。蜡人冰。鹅护雪。西天恁么。此土还别。且道。那里是别处。今日南山咬着舌。
　　上堂。举德山示众云。问即有过。不问又乖。时有僧出礼拜。山便打。僧云。某甲话也未问。因甚打某甲。山云。待你开口。堪作什么。
　　师拈云。大小德山。龙头蛇尾。当时这僧道。某甲话也未问因甚打某甲。便与脱下衲衣。痛打一顿。他若是个汉。也须别有生涯。
　　上堂。竿头丝线。不犯波澜。量外机关。岂循途辙。只如德山棒临济喝。且道。是竿头丝线。是量外机关。若不得流水。还应过别山。
　　上堂。直下是。直下是。没量大人。抬脚不起。可怜伎死杜禅和。犹是晓晓挂唇齿。南山。只向他耳边低声道。玄沙道底。
　　上堂。前佛纪纲。后佛性命。衲僧腰间古历日。定是三年逢一闰。虽然恁么。不知东平打破镜。何似灵云打破镜。良久云。参。
　　上堂。金将石试。玉将火试。且道。衲僧将什么试。良久云。败也败也。
　　上堂。欲得见前。莫存顺逆。祖师恁么道。犹费牙颊在。南山则不然。顺自顺。逆自逆。日炙风吹。一片顽石。
　　上堂。溪东溪西水牯。四海五湖皇化。俱胝指头禅。一生受用不尽。赵州无拣择。五年分疎不下。南山忍俊不禁。卓拄杖一下云。今日轻酬重价。
　　上堂。举僧问古德。万境来侵时如何。德云。莫管他。师拈云。大小古德。早已着忙。若有人问南山万境来侵时如何。只向他道。唤什么作万境。虽然如是。若无举鼎拔山力。千里乌骓不易骑。
　　上堂。僧问云门。如何是超佛越祖之谈。门云。糊饼。师云。诸人还识云门么。肥儱俑无腹孔。不识字有钱用。
　　解夏上堂。假使心通无量时。历劫何曾异今日。且道。今日事作么生。西天蜡人冰样冷。东土师僧未点头。
　　上堂。祖师道。不用求真。唯须息见。若也息去。诸佛净妙国土。在汝诸人眉毛眼睫里。若也不息。一任撞墙撞壁。
　　上堂。举资福示众云。隔江望见资福剎竽便回去。脚跟下好与三十。何况更过江来。有僧才出。资福便喝云。不堪共语。
　　师拈云。资福老汉。虽则尽力提持。争奈无途辙中。翻成途辙。南山见处。又作么生。钵盂口向天。
　　上堂。真空不碍有。真空不异色。拈起拂子云。且道。是有不是有。是色不是色。若是伶俐衲僧。便好乘时变豹。傥若踌躇。却被拂子穿却鼻孔。
　　上堂。一夏过半。久参事慢。伶俐衲僧。一咬便断。且道。断后如何。有口只堪吃饭。
　　上堂。僧问六祖。黄梅佛法。是什么人得。祖云。会佛法人得。僧云。和尚还得么。祖云。我不得。僧云。为甚不得。祖云。我不会佛法。
　　师拈云。杀人可恕。无礼难容。
　　上堂。佛法二字。平地波翻。洗脚上舡。已伤物义。卓柱杖一下云。切忌停囚长智。
　　上堂。举长庆升堂。大众集定。长庆拽出一僧云。大众礼拜这僧。又云。且道。这僧有甚长处。却教大众礼拜。众无对。
　　师拈云。明明向道。尚自不会。何况盖覆将来。长庆劳而无功。未免傍观者哂。
　　谢梅山西堂。上堂。举长庆和尚道。撞着道伴交肩过。一生参学事毕。
　　师拈云。长庆恁么道。钝置道伴不少。只如道伴来交肩。还有参学事也无。不是知心者。徒劳话岁寒。
　　上堂。不坐空王殿。不挂本来衣。何须便恁么。切忌未生时。诸人还见古人么。浑家送上渡头舡。
　　上堂。举法眼云。三通鼓罢。簇簇上来。佛法人事。一时周毕。
　　师拈云。大小法眼。泥里洗土。南山道。三通鼓罢。簇簇上来。诸人减却多少威光。南山入地三尺。
　　上堂。当头一句。无过直与。南山有口。不敢错举。何故。笑破露柱。
　　上堂。祖师门下。尺水丈波。若也觑得破。轮王髻中珠。分文不直。若觑不破。迦叶粪扫衣。价重娑婆。千个万个伎死禅和。临济德山将奈何。
　　结制上堂。禁足护生。西天此土。尽是死门。终非活路。忽有一个听事不真底衲僧。出来道。某甲足也不禁。生也不护。黄连和根煮。也未是苦。
　　上堂。从上佛祖。逆风扬尘。后代儿孙。日中迷路。却忆禾山老古锥。逢人偏道解打鼓。
　　上堂。高亭见德山。隔江招手。高亭横趋而过。师召大众云。高亭虽则一期逞俊。争奈与德山。犹隔江在。钱塘江上。衲子往来如织。山僧不曾招手。莫有横趋而过底么。良久云。谁信你。
　　上堂。东头贵买。西头贱卖。田地稳密衲僧。不妨游戏自在。若到南山门下。别有一窍。勘过了打。
　　上堂。开口道不着。偶尔成文。开口道得着。犹隔海在。挑囊负钵。两两三三。浆水钱且置。草鞋钱教谁还。
　　上堂。直截一句。无人能举。四七二三。天下老和尚。总是望云上树。到这里。南山合作么生。仲冬严寒。各自且归暖处。
　　上堂。和尚子莫妄想。怀州牛吃禾。益州马腹胀。南山饶你七穿八穴。也未免手中痛棒。何故。透得龙门。风波更险。
　　上堂。云门到乾峰云。请和尚答话。峰云。到老僧也未。门云。恁么那。恁么那。峰云。将谓猴白。更有猴黑。
　　师拈云。相见不须瞋。君穷我亦贫。谓言侵早起。更有夜行人。
　　上堂。南斗七。北斗八。风来树动。鱼行水浊。诸人三十年后眼开。莫道南山有口无舌。
