<!-- { "loadSidebar": true } -->
　　夫子之道。不愤悱则不启发。瞿昙之道。不勇猛则不精进。道固未易知也。古之释子。山栖林巢。草衣木食。死灰墙壁。其身心而不悔者。为一大事耳。后之真能为大事者。千万人一人。高峰是已。师名原妙。吴江徐氏子。母梦癯僧而娩。幼嗜趺坐。稍长。从嘉禾密印寺老宿法住出家。习天台教。不契。入净慈立死限学禅。胁不席。食不味。见断桥伦。令参生从何来。死从何去。见雪岩钦。令参狗子无佛性。且问谁拖汝死尸来。应声即棒。尝疑万法归一。一归何处。见双径五祖真赞。疑始泮。从钦南明。钦申前问。师喝。钦拈杖。师把住云。今日打某甲不得。拂袖径出。翌旦钦又问万法归一话。师云。狗舐热油铛。自此当机不逊。寻过雪窦。见西江谋希叟昙。复从钦霅之道场。钦时居立僧。与偕赴天宁。欲浼以事。掩耳不顾。钦尝问日间浩浩作得主么。师云。作得主。梦中何如。云作得主。正睡着时无梦想见闻。主在甚处。师无语。钦嘱云。从今不责汝学佛学法。只饥饭困眠。才觉抖擞精神。看此际主人翁竟何在。师益警省。咸淳丙寅冬。入龙须山。卧薪饭松。风鏖日抟。誓欲一着子明白。越五载。中夜推枕堕地有声。廓然大悟。会积雪路绝数日。人谓师已矣。雪霁。宴坐如初。甲戌迁武康双髻峰。德佑丙子春。大兵至。师绝食兼旬。危坐不动。事定。户屦纷至。己卯春。避入西天目之师子严。即石洞营小室丈许。榜曰死关。悉屏给侍服用。破瓮为铛。并日一食。洞梯山以升。弟子罕面。共筑师子院以居。有三关语示众云。大彻底人。本脱生死。因甚命根不断。佛祖公案。只是一个道理。因甚有明与不明。大修行人。当遵佛行。因甚不守毗尼。弗契即拒户不纳。会钦寄竹篦拂子法语。瓣香拈出。道价日隆。远方异域问道踵接。运副鹤沙瞿君霆发。敬慕师。一见机契。即舍田庄为供。师辞不受。君舍心益坚。俾其徒以田别建一剎食。卜莲华。距岩可十里。请於官。扁大觉禅寺。以祖雍摄寺事。乙未子月二十七日。师忽书二真轴。以后事嘱明初祖雍。腊朔上堂云。西峰三十年妄谈般若。罪犯弥天。末后一句。不敢累及平人。自领去也。大众。还有知落处者么。良久云。毫厘有差。天地悬隔。别书偈云。来不入死关。去不出死关。铁蛇钻入海。撞倒须弥山。泊然而逝。庚申奉遗命全归死关。师嘉熙戊戌三月二十三日生。寿五十八。腊四十三。弟子百人。受戒请益者万数。远近奔赴。燃香臂顶。恸哭填咽。师清明枯淡。笃志求道。顿悟之后。屏居穷山。跬步不出。内心无喘。外息诸缘。欣然自得。为人至慈。勤恳诲人。善语和易。或继以泣。及至室中行祖令。鞭策龙象。尽情勘核。丝粟无贷。尝戒学者。今人负一知半解。不能了彻。参徒一诘。茫然莫辨邪正。句来句去。如手搏儿。盖得处卤莽故也。直须大彻。亲见亲证。明得差别智。方解勘辨杀活。机用崄峻。不可凑泊。如此。尤矜细行。崇戒律。虽创两剎。目未尝睹。师行解真实。名震江湖。识与不识。皆手额赞叹曰。古佛善知识也。余弱冠。从无准翁游。师准孙也。创院立庄。两嘱以记。心降久矣。诸徒持事状求铭。乌得辞。铭曰。
　　高峰屹立　　祖孙一律　　妙年求道　　力久真积　　空山夜澄　　扑地枕声　　玄关划开　　宇宙斩新　　万法归一　　一归何处　　热油一句　　大地起舞　　西峰死扃　　余三十龄　　云包雪笠　　朋来於门　　一丝不挂　　万仞如壁　　近不可泊　　远不可即　　断衲子命　　了佛祖心　　手抉重云　　霁月千林　　铁蛇入海　　虚空百碎　　我作铭诗　　无在不在

　　音释

　　愒(丘盖切音慨贪也)　怏(倚两切鸯上声情不满足也)　悫(无约切音却行见中外曰悫)　憧(昌中切音充行不绝貌)　掐(苦洽切嵌入声爪刺)　辖(胡八切闲入声车轴头铁)　迤逦(音驼里行貌又连接也)　姥(莫补切音母老母也)　谫(子浅切音翦浅也)　霅(悉合切音靸溪名)　塍(音成田中畦埒也)　扃(涓荧切音駉外闭之关也)　鐍(居月切音决环有舌者)　鏖(於刀切奥平声鏖战尽死杀人曰鏖)　屦(居御切音踞革履)　癯(求於切音渠瘦也)　瘳(丑鸠切音抽病愈也)　睫(即涉切音接目旁毛也)　殚(都艰切音单尽也竭也)　跬(苦猥切窥上声半步也)
