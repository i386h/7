<!-- { "loadSidebar": true } -->
　　世尊一日升座。默然而坐。阿难白椎云。请世尊说法。世尊云。会中有二比丘犯律行。我故不说法。阿难以他心通观二比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊云。吾誓不为二乘声闻人说法。便下座。
　　师云。世尊能挽千钧之弩。银山铁壁。箭箭皆通。阿难虽有隐身之术。殊不觉髑髅后中箭。还有躲得过底么。
　　世尊有异学问诸法是常耶。世尊不对。又问诸法是无常耶。亦不对。异学曰。世尊具一切智。何不对我。世尊云。汝之所问。皆为戏论。
　　师云。异学有言若哑。世尊无语如雷。遮里见得分明。正是增益戏论。何故。谛听谛听。
　　世尊因自恣日。文殊三处过夏。迦叶欲白槌摈出。才拈槌。乃见百千万亿文殊。迦叶尽其神力。槌不能举。世尊遂问迦叶。汝拟摈那个文殊。迦叶无对。
　　师云。文殊知底迦叶不知。迦叶知底文殊不知。彼彼不知且置。百千万亿文殊。那个是真底。
　　世尊昔在灵山会上。拈花示众。是时众皆默然。惟迦叶尊者。破颜微笑。世尊云。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶。
　　师云。世尊扶头。迦叶扶尾。直至如今。抬举不起。莫有共着力者么。以两手作扶势云。也只兀底。
　　世尊於涅盘会上。以手摩胸。告众云。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。
　　师云。黄面瞿昙。四十九年。颠之倒之。横说竖说。贵图末后殷勤。殊不知赚他百万亿众生。令堕在铁围山下。无由解脱。
　　马大师因僧问。离四句。绝百非。请师直指西来意。师云。我今日劳倦。不能为你说。问取智藏去。僧乃问藏。藏云。何不问和尚。曰和尚教来问。藏云。我今日头痛。不能为你说。去问取海兄。僧遂问海。海云。我到遮里却不会。僧回举似师。师云。藏头白。海头黑。
　　师云。马师父子一门。非特佛口蛇心。亦善六韬三略。遮僧若无诸葛孔明之作。管取丧身失命。
　　僧问马祖如何是佛。祖云。即心是佛。
　　师云。众中商量。皆谓心本是佛。佛外无心。故云即心是佛。苦哉苦哉。若作遮般见解。明后日吃铁棒有分在。既然如是。合作么生。石压笋斜出。崖悬花倒生。
　　百丈和尚。凡参次。有一老人常随众听法。一日众退。惟老人不退。丈问汝何人也。老人云诺。某甲非人也。於过去迦叶佛时。曾住此山。因学人问大修行底人还落因果也无。对云。不落因果。五百生堕野狐身。今请和尚代一转语。贵脱野狐身。遂问大修行底人。还落因果也无。丈云。不昧因果。老人於言下大悟。作礼云。某甲已脱野狐身。住在山后。敢告和尚乞依亡僧事例。丈令维那白槌告众。食后送亡僧。大众言议。一众皆安。涅盘堂又无病人。何故如是。食后丈自领众至山后岩下。以杖挑出一死野狐。乃依法火葬。
　　师云。大众。前云不落。后云不昧。还有得失也无。若无。因甚有堕有脱。若有。试举出来分明道看。有么有么。总是一队野狐精。莫怪山僧压良为贱。
　　忠国师因西天大耳三藏到京。云得他心通。肃宗帝命国师试验。三藏才见忠。乃礼拜立於右。忠问汝得他心通耶。藏曰。不敢。忠云。汝道老僧即今在甚处。藏曰。和尚是一国之师。何得去西川看竞渡船。忠良久再问。汝道老僧即今在甚处。藏曰。和尚是一国之师。何得向天津桥上看弄胡孙。忠第三问。藏良久罔知去处。忠叱云。遮野狐精。他心通在甚么处。三藏无对。
　　师云。大小国师。平生伎俩。总被遮胡僧勘破。虽然。赖遇圣君证明。
　　南泉住庵时。一僧到。泉乃云。某甲上山作务。请斋时作饭自吃了。却送一分来。其僧斋办自吃了。却将家事一时打破。仍就床卧。泉伺久不来。遂归见僧卧。泉亦去一边卧。僧便起去。泉住后云。我往前住庵时。有个灵利道者来。直至如今不见。
　　师云。南泉虽则步步踏实。未免随人起倒。遮僧纵解饱食高眠。决定不知饭是米做。高峰恁么告报。设有一字妄虚。永堕拔舌地狱。
　　赵州因僧游台山。凡问一婆云。台山路向甚处去。婆云。蓦直去。僧才行三五步。婆云。好个师僧。又与么去。后有举似赵州。州云。待我去勘过遮婆子。明日便去。亦如是问。婆亦如是对。州归谓众曰。台山婆子。我为勘破了也。
　　师云。遮个公案。若据诸方判断。赵州勘破婆子。若据高峰点检将来。正是婆子勘破赵州。毕竟以何为验。以手指云。蓦直去。
　　僧问赵州。狗子还有佛性也无。州云无。
　　师云。大小赵州。拈出一粒巴豆子。搅恼衲僧肠肚。设有吞吐得者。亦不免丧身失命。何故。急急如律令。
　　僧问赵州。万法归一。一归何处。州云。我在青州作一领布衫重七斤。
　　师云。赵州一段绵密工夫。风吹不入。雨打不湿。惜乎不解相体裁衣。翻成钝置。高峰则不然。忽有人问万法归一。一归何处。只向他道。我二十年前。曾向遮里打失一只眼睛。至今指鹿为马。大众。且道与古人相去多少。
　　甘贽行者开接待。凡有问行者接待不易。者云。譬如喂驴喂马。琅琊云。快把饭来。五祖和尚云。愿行者长似今日。
　　师云。琅琊和尚。美则美矣。只是做造怆忙。不堪供养。五祖和尚。不鉴来风。一镬淡齑羹。可惜着了许多盐醋。譬如喂驴喂马。只向他道。残羹馊饭。不劳拈出。大众。且道与古人是同是别。定当得出。日消万两黄金。不然。吃水也须防噎。
　　陆亘大夫问南泉。弟子家中有片石。亦曾坐。亦曾卧。如今欲镌作佛得么。泉云。得得。大夫云。莫不得么。泉云。不得不得。
　　师云。南泉恁么祗对。正所谓圣人无常心。以百姓心为心也。
　　大夫尝问南泉曰。弟子家中。於一瓶内。养得一鹅儿。今来长大。欲出此鹅。且不得打破瓶。亦不得损却鹅。未审和尚有何方便。泉召云。大夫。大夫应诺。泉云。出也。
　　师云。南泉潦倒。手眼不亲。纵饶出得。也是死货。高峰只向他道。大夫还曾示人么。才拟祗对。便与乱棒打出。非特为遮汉脱却鹘臭布衫。要使天下衲僧个个解粘去缚。庆快平生。
　　木平问洛浦。一沤未发时如何。浦云。移舟谙水脉。举棹别波澜。平不契。又问盘龙。龙云。移舟不别水。举棹即迷源。平於此有悟。后云峰悦和尚云。若於洛浦言下悟去。犹较些子。后来不合向盘龙死水里浸杀。
　　师云。若不是悦公。洎合被他瞒却。然虽如是。且道盘龙誵讹在甚处。移舟不别水。举棹即迷源。
　　石巩和尚。凡见僧。以弓架箭示之。一日三平至。巩云。看箭。三平乃拨开胸云。此是杀人箭。活人箭又作么生。巩乃扣弓弦三下。平便作礼。巩云。三十年架一张弓。两只箭。只射得半个圣人。遂拗折弓箭。
　　师云。石巩张弓。傍若无人。三平承箭。弄巧成拙。然虽如是。半个圣人又作么生。落花片片随流水。流水无心恋落花。
　　雪峰在德山作饭头。一日饭迟。方晒饭巾次。乃见德山自托钵至法堂前。峰遂问。遮老汉。钟未鸣。鼓未响。托钵向甚处去。山便回方丈。峰举似岩头。头云。大小德山。不会末后句。山闻。令侍者唤岩头去问。汝不肯老僧那。岩遂密启其意。山乃休去。至明日升堂。果与寻常不同。岩至僧堂前。抚掌大笑云。且喜得老汉会末后句。他后天下人不柰伊何。虽然如是。也只得三年。
　　师云。佛祖机缘。古今公案。其中誵讹。无出於此。或谓岩头智过於师。故有密启其意。殊不知犯弥天之咎。万劫遭殃。且道利害在甚么处。抚掌大笑云。侍者分明记取。三十年后。有人证明。
　　雪峰示众云。南山有一条鳖鼻蛇。汝等诸人切须好看。时长庆出云。今日堂中大有人丧身失命。云门以拄杖撺向峰前作怕势。后僧举似玄沙。沙云。须是棱兄始得。然虽如是。我则不然。僧云。和尚作么生。沙云。用南山作么。
　　师云。雪峰和尚。虽惯作窃。争柰诸子不善参随。未免一场败露。至今千载之下。恶声犹在。
　　僧问夹山。如何是夹山境。山云。猿抱子归青嶂里。鸟衔花落碧岩前。后法眼道。老僧二十年只作境话会。
　　师云。大众还会么。直饶向遮里会得。见法眼则易。见夹山则难。
　　僧问投子。如何是十身调御。子下绳床立。又有问凡圣相去多少。子亦下绳床立。
　　师云。一转语天悬地殊。一转语言端语的。具眼底试辨看。
　　声明三藏。善别音声。刘大王请玄沙验之。沙乃将铜火筯敲铁火炉。问云。是甚么声。藏云。铜铁声。沙云。大王莫受外国人瞒。
　　师云。大小玄沙。能所未忘。当时赖遇是刘大王。若撞着个本分衲僧。管取一场漏逗。
　　玄沙坐次。见面前地上一点白。指问侍者云。见么。者云。见。如是三问。如是三对。沙云。你也见。我也见。因甚么道不会。
　　师云。大众。见即见。会即会。无复疑矣。且道遮一点白。决定是个甚么。
　　仙天和尚。因一僧参。拟作礼次。天云。野狐儿。见甚么了便礼拜。僧云。老秃奴。见甚么了即便与么问。天云。苦哉苦哉。仙天今日忘前失后。僧云。要且得时。终不补失。天云。争不如此。僧云。谁甘。天呵呵笑云。远之远矣。僧以目四顾便出。
　　师云。一问一答。有宾有主。尽谓二俱作家。若据高峰点检将来。遮僧犹自可。仙天笑杀人。
　　和安通禅师。因仰山作沙弥时。常唤寂子。与我拈床子来。仰持至。通云。送旧处着。复问寂子。床那边是甚么。曰无物。遮边聻。曰无物。通又召寂子。子应诺。通云。去。
　　师云。潦倒和安。用心不臧。仰山命蹇。为魅所着。山僧恁么道。也是逆风秉炬。
　　僧问佛日[弓*丙*弓]禅师。如何是毗卢印。弼云。草鞋踏雪。僧云。学人不会。弼云。步步成迹。
　　师云。佛日和尚。虽则不负来机。高提祖印。殊不知古篆难明。致令遮僧。遇如不遇。若是高峰则不然。忽有人问如何是毗卢印。但言文不加点。又云学人不会。但云要会作么。且道与佛日是同是别。
　　僧问高安澄禅师。旧岁已去。新岁到来。还有不受岁者么。澄云。作么生。僧云。恁么则不受岁也。澄云。城上已吹新岁角。窗前犹点旧年灯。僧云。如何是旧年灯。澄云。腊月三十日。
　　师云。大小高安。被遮僧随后一逐。如鼠入牛角相似。直至如今。转身不得。莫有救得底么。且待来年。
