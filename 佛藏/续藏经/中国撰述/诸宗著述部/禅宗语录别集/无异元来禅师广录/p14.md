<!-- { "loadSidebar": true } -->
　　上堂。洞山大师悟道偈云。切忌从他觅。迢迢与我疎。我今独自往。处处得逢渠。渠今正是我。我今不是渠。若能如是会。方得契如如。此是洞山宗旨。绵密回互。皆从此偈中流出。不可不理会。诸昆仲此偈中有二句最严。渠今正是我。我今不是渠。渠者何物也。而正是我。我者复何物也。而不是渠。且道。是一个是两个。若向者里会去。始可有参学分。须知。此偈岂但曹洞宗旨。即五家应机接物。皆当向此句中印过始得。不然。在一机一境上。得些子解路。尽是掠虚头汉。有甚么话会处。所以曹洞有三种渗漏。一者见渗漏。机不离位。堕在毒海。此不离即毒海也。二者情渗漏。情存向背。见处偏枯。此向背即偏枯也。三者语渗漏。体妙失宗。机昧终始。此体妙即机昧也。若据此三种渗漏。学者明晦。如见肺肝。所以博山举眼无人。非敢以生灭。勘验诸方。若见彻此偈。洞山大师未曾入灭。博山虽在今时。亦不谙今时事。祇与诸人。二时逐队。诸昆仲古木丛中踯躅。漏逗法身。大洋海底翻腾。侵损渔父。彻见本来面目。野云散而天青。掀开烦热胸襟。衣线绽而体露。还有与洞山大师共出一只手者么。卓拄杖云。举头天外看。谁似我般人。僧问。如何是和尚底具眼处。师云。善世桥边逢　圣主。进云。未是和尚具眼处。师云。三十棒趂出。僧一喝。师云者一喝落在甚处。僧无语。师直打。出法堂。
　　上堂。如何是佛。十方世界最灵物。如何是法。古路迢迢苔藓滑。仍将佛法问根源。云散长空鹤唳天。纤尘不立清如洗。三个猢狲夜簸钱。诸昆仲宗门中事。岂同容易一言一句。一大藏教注不破。历代祖师机深智广。潜兴密运须弥倒。卓拄杖横趋。绘彩色於空中。掷大千於方外。且道向甚么处扪摸。所以云。罗笼不肯住。呼唤不回头。古圣不安排。至今无处所。玄沙大师恁么老婆心切。也只要诸人知个落处始得。诸昆仲青黯黯处。樵子不借路以还家。绵密密时。机妇罢金针而夜织。香销锦帐。露浥芙蓉。发清啸於深闺。吐微言於连枕。情浓意洽。试问。诸昆仲还知得也无。良久云。分明一段风流事。不与诸人较短长。
　　上堂。南阳忠国师云。青萝夤缘。直上寒松之顶。白云淡泞。出没太虚之中。万法本闲。而人自闹。诸昆仲作么生说。个本闲底法。若会得本闲法。则大千世界有情无情等。无纤毫闹相。若有纤毫闹相者。则不得本闲法也。何以故。闹即法故。所以道。静则埋根千尺。动则当处生苗。只饶不动不静。未免飘飘摇摇。博山则不然。动则寒氷凝结。静则白浪滔天。直下了无动静。红炉片雪如绵。若於此二偈中会去。始明得本闲法也。诸昆仲动非动相。虽动极以恒安。静复静元。总静机而常运。秉常运之枢机。履恒安之玄轨。宝镜悬而无隐慝。珠帘卷以纳方来。不涉呼吸之离微。宁有去来之踪迹。诸昆仲顺则吉也。逆则忤也。肯则自许也。若於静闹亲疎。而较其优劣者。尽其恒沙思量分别。莫能得其量也。卓拄杖。下座。
　　上堂。僧问。古德拨尘见佛时如何。直须挥剑。若不挥剑。渔父栖巢。又僧问。古德拨尘见佛时如何。渠无国土。何处逢渠。二大老各道得一边。一个则门庭施设。辉煌掌上之珠。一个则入理深谈。击碎秦时之镜。若是博山则不然。有问。拨尘见佛时如何。绀发旋螺髻兜绵。印手文学人不会。意旨如何。青莲捧双足。赤肉挂金襕。且道。与古人是同是别。若说是同。作么生说个同底道理。若说是别。作么生说个别底道理。若向者里融会得去。博山与汝结个同参。诸昆仲。居正而不立正位。泥牛吼海岸之风。垂偏而不住偏方。石女弄珊瑚之影。乞食於三家村里。讴歌於万仞峰头。借松镜以泻清光。拾苔钱而严富态。有人向三种问答上彻去。洞上宗风。於斯有赖矣。僧问。学人一口气不来。向何处安身立命。师云毗卢阁后凤凰山。
　　真州海吉禅人。率众道侣请。上堂。不与万法为侣者。是甚么人。红尘堆里露全身。了知万象空无物。那见山河碍眼睛。三岁孩儿头似雪。神光万里一条铁。底事分明说与知。当户连山也太奇。兼带位中亲迸出。岩前石虎夜生儿。生儿则且置。且道。是甚么时。子丑寅卯辰巳午未申酉戌亥。乾三连。坤六断。离中虚。坎中满。屈指颠倒。数来依旧。寸长尺短。珍重。
　　余集生居士诞日请。上堂。佛於无量劫。广行无量行。度脱无量众。是名无量寿。诸昆仲我等同世尊。因地以来至於今日。而世尊成道已经无量恒沙劫数。我等轮回生死六道。往还亦经无量恒沙劫数。世界成住坏空。亦经无量恒沙劫数。毗岚风起。金藏云成。而虚空之性。湛然不动。亦经无量恒沙劫数。以此则知诸佛寿命亦无量。众生寿命亦无量。世界寿命亦无量。虚空寿命亦无量。今日集生余居士华筵大诞。而一切人。皆以世礼年月为居士寿。博山则不然。但愿居士寿同善财。菩提心解脱海亦无量。愿居士寿同弥勒。成佛度生海亦无量。愿居士寿同普贤。行愿庄严海亦无量。愿居士寿同观音。大悲示现海亦无量。愿居士寿同文殊。般舟智慧海亦无量。愿居士禄位亦无量。眷属亦无量。亲受用亦无量。三三昧亦无量。岂但居士如是。即现前大众。亲受用三三昧等。寿命亦无量。博山是真语者。实语者。不异语者。且更将何物为居士寿耶。良久云。珍重。
　　解制上堂。佛真法身。犹若虚空。应物现形。如水中月。博山从广信登舟。过鄱阳。出湖口。跨长江。登石头城江岸。从济生庵。至天界寺。安置水月道场。修习空花万行。降伏镜里魔军。成就梦中佛事。岂但博山。遡自释迦大师开场。四十九年。末后拈花示众。正法眼藏涅盘妙心。付嘱摩诃迦叶。亦是梦中佛事。达磨大师航海而来少林。面壁九载。雪庭深夜。断臂酬心。亦是梦中佛事。乃至执役负舂。传衣半夜。亦是梦中佛事。至使五家竞出。千灯列焰。吹箫打鼓。舞剑挥叉。棒喝交驰。语言游戏。亦是梦中佛事。即今博山同。诸昆仲结制解制。升堂入室。问答机缘。劳彼列众监院及天界方丈十位首领道人并诸执事。不以身为身。不以命为命。吃尽艰辛。护扬大法。亦是梦中佛事。诸昆仲博山恁么举似。正是好肉剜疮。梦中说梦。假如有一汉子大喝一声。诸人睡梦醒时。却又作么生道。良久云。毫光直徧三千界。永祝皇图亿万年。僧问。上根人来如何接。师云。此去祖堂三十里。进云。中根人来如何接。师云。献花岩畔古今闻。进云。下根人来如何接。师云。门外好与三十棒。进云。不落阶级人来如何接。师云。阇黎只今。在第几位。僧礼拜。

　　小参

　　小参。腊尽逢春事事奇。海风吹动碧玻璃。昨宵偶得家乡信。破院荒村绝所依。诸昆仲博山家乡。是破院耶。是荒村耶。有人简点得出。博山与彼携手同归。其或未然。法华且谩添尘点。数尽阎浮又一年。
　　小参。僧问竟。师乃云。时名五浊。世曰娑婆。地面丘墟。人心荆棘。青林掌中毒气。破驴脊上来蝇。蹈水火以修行。逐腥膻而喘息。胸中无半点禅气。强作机锋肚里怀。一块骯[骨*(廿/(歹*巳)/土)]。伸为问答。鬼见拍手而笑。人逢侧目而嗔。埋没己灵。辜负先圣。洗心改过。莫逐妄缘。不悛前愆。果从因坠。岂不见。灵山会上知音少。长者园中木耳多。卓拄杖。下座。
　　生生社小参。宗门中事。难以措词。尽力道不得底句。作么生开口。三乘十二分教。有人说去了也。即心即佛。有人说去了也。非心非佛。有人说去了也。不是心不是佛不是物。亦有人说去了也。且道。与诸昆仲分析个甚么即得。良久云。黄金自有黄金价。肯为和沙卖与人。珍重。
　　月上庵小参。忠国师云。青萝夤缘。直上寒松之顶。白云淡泞。出没太虚之中。万法本闲。而人自闹。诸昆仲即今山河大地。万象森罗。水鸟树林。人丛马蹋。唤作万法。作么生说个本闲底道理。舍万法而求本闲。未之有也。即万法而求本闲。须要衣线下迸开始得。所以博山。教人将一句话头。置在八识田中。眉毛与大地厮结。只教自悟自肯。其或未然。听取一偈。诸佛依何住。灵山问意新。心宗为社主。金粟作檀人。一雨滋春国。千灯薄暮云。须知尘界里。真俗未容分。珍重。
　　浮山华严寺立新住持请。小参。一大圆觉。为我伽蓝。又当知。以我伽蓝。为一大圆觉。互摄互融。无二无别。然后应事接物。始无障碍。夫善住持者。先得根本不动智。然后得差别智。根本不动智中容不得丝毫动念处。差别智者。应事接物。头头合辙。若有丝毫念虑可动。未免有生灭去来之相。不名智也。得此智者。以理应事。事事全理。如其不然。不名住持。不见。僧问。云门不起一念时如何。门云。须弥山天童颂云。不起一念须弥山。云门法施。亦非悭。肯来两手相分付。拟去千寻不可攀。山海阔白云闲。莫将毫发着其间。假鸡声韵难瞒我。未肯模糊放过关。天童大师重门击柝。以待暴客。匙钥在手。防御甚严。昔兹山住持远录公。棋无敌手。固是夺角冲关。祇是博山今日。要问伊黑白未分以前。者一着子。毕竟如何下手。从来十九路。迷悟几多人。且道。迷个甚么。悟个甚么。良久云。珍重大龙山中方寺小参。若欲说法。无法可说。无可说者。始名说法。有法可说。恐辱大法。昔世尊升座。文殊白槌云。谛观法王法。法王法如是。世尊便下座。诸昆仲且道。世尊有法可说耶无法可说耶。诸人也须向者里开眼始得。文殊恁么道。在甚么处。见世尊说法。世尊便下座。是许文殊。是不许文殊。诸昆仲还简点得出么。其或未然。听取一偈。白云山顶中方寺。清梵无停僧自闲。只恐溪深流水急。剩分花雨落人间。
