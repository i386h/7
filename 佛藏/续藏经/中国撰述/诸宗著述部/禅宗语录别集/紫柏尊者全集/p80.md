<!-- { "loadSidebar": true } -->
　　示等观读棱严经偈(有序)

　　有身之身。众苦所聚。有心之心。万虑所萦。惟无身之身。形充八极而无患。无心之心。智周万物而不劳。众生日用不知。病在外封六尺。内迷方寸。苟有智男子。达封非封。了迷非迷。然后以一身为无量身。神头鬼脸。辅弼法门。以一心为无穷心。奇媒异智。通达佛法。寄广长舌於诸子百氏之岐。使归大道。是为真报佛恩。
　　十卷楞严一柄刀。全牛不见眼中毛。试将智刃游心马。积劫无明当下消。

　　读东坡观音赞

　　当年客少室。饭讫乃经行。栢根见短碑。刻画观音形。上有东坡赞。读之蚊上铁。徐而久味之。一日顿了彻。自是恣口门。到处为人说。眉山苏长公。觅佛心已歇。心歇光自圆。事理皆活泼。戏谑与讥呵。譬如青天裂。天裂眼界高。天外风景别。如若自不见。反笑人见拙。

　　示周季华

　　众生无明炽。执身招死生。圣人悯其愚。教以一观四。见四了不昧。一身不可得。此涤凡夫垢。非是二乘执。又以一遣四。四亦不可得。一四俱不有。直下无生智。不可以数求。不可以情会。情数两坐断。肉块金刚体。譬如手作拳。或者作拳想。或以拳作手。或者作手想。拳若有拳性。作手不可得。手若有手性。作拳亦不得。拳手两无性。执者宁非惑。虽无拳手性。拳手宛然尔。我以拳手偈。相逢谁荐取。自信合佛心。龙神谨护持。愿凡见闻者。俱悟无生理。

　　分别能所偈

　　若使分别因境有。境有於我何交涉。一切凡小未了知。根尘扰扰无由歇。了知两者但名言。能所何曾是两橛。环轮之上觅始终。笑杀东村王大姐。了知成修佛真子。烦恼未除超十地。此知止观大导师。愚者弃师寻觉路。无能所中怖根境。谁知根境觉路资。氷多水多何须疑。众生若使无我所。圣凡血脉皆枯断。拨无因果成魔种。却疑了知非亲儿。谁知生灭不生灭。智识一条有同别。我今说此妙伽陀。何异幽宵悬日月。大家苦乐光明中。日用不知盲者咎。医王一朝抉障翳。光明初不离眼有。此光若谓医王与。寻常见暗是何物。

　　示知几病中偈

　　祁寒溽暑。羁旅不归。啖热吞冷。惟自知之。境缘错迕。饮气支持。苟弗以理。消释甚难。逆顺荣辱。理遇本闲。若以情遣。纷扰无端。喜则属阳。怒则属阴。阳易舒畅。阴易结沈。舒畅融通。面目光泽。结沈凝滞。毒乘为贼。贼据肯[启-口+月]。痛不可胜。究其所以。惟业是生。业生无地。造者惟心。心外有法。圣人沈吟。南岳大师。身忽肿胀。求生不得。求死无恙。转侧靡停。苦极觉朗。知病惟业。知业惟能。推能之初。无我而灵。肿胀顿消。获宿命智。过去善恶。云度沼沚。纤毫不昧。如见十指。贵郎贵郎。病卧一床。正当病痛。情识张皇。智不可治。力不可降。痛痛痛觉。能所两角。我代渠观。根尘廓落。病乃知识。诱我得入。奇哉奇哉。我入贼出。一尘正受。尘尘历历。自他无闲。维摩神力。八万师座。总纳丈室。大小相容。位分不失。问何宗旨。端郎把笔。笔如宝剑。圣凡失色。且道末后一句。又作么生。灯烛光中相问疾。净明茶饭自然香。

　　示贺仰庵(有引)

　　夫心无真妄。而真妄名生。良以迷无真妄之心。而真妄之名。不得不立焉。又有迷真妄之名。而不求其实。役役然。巅毛白而执名不返。可不痛哉。夫物必有名。名必有物。名物不相负。而天机深者。即名为梯。缘而上之。终得其实。实得心明。则真妄可辨矣。何谓真。无我而灵。炽然而分别。与性不违。此真之始也。何谓妄。流逸前境。迷而不返。妄之谓也。又妄身假四大而有。妄心亦假四蕴而有。故妄身盈不五尺。妄心周不逾身。今天下竞以五尺者为真身。不逾身者为真心。不知果真乎。果妄乎。吾闻空无边际。乃法身中影子。故曰。空生大觉中。如海一沤发。吾闻圣凡依正。亦无有穷尽。依真心而建立。故曰。心外无法。又凡夫迷真既久。故真生妄熟。而於妄熟之中。籍佛祖圣贤师友眷属。缘因熏发。了因初启。培而养之。境风顺逆。死生好恶交加之闲。以勇济明。以明扶勇。锐然而进。精然而深。是谓以生灭心。开生灭解。和泥带水。究竟十信。皆圆解生灭之力也。入住则力非生灭矣。吾悲悯汝兄弟。身处尘劳腥膻之阱。而能长斋不茹一切血肉。真火宅莲华也。乃说此偈曰。
　　因境而生。因境而灭。生灭无常。凭境贸易。从无始来。至於今日。执此为心。认贼为子。自劫家宝。无时不尔。失功德财。一贫如洗。背无生灭。随顺生灭。十二缘生。以为窟宅。忻忻恋着。莫思舍离。不舍离中。众苦积集。如影随形。怒逐不去。从劫至劫。等汲井轮。下上无歇。如上众苦。初本无地。一迷本智。幻出诸有。无能所处。建立人我。戈剑胜负。血流漂杵。皆自心作。离心无有。即心观察。本智何物。有何因缘。变出根境。一旦精明。如子得母。彼十二支。皆功德使。自利利他。无有穷极。

　　示李次德偈

　　水外有波。波必不湿。波若果湿。何波非水。愚人不了。见彼波相。千变万化。汹涌无常。生灭多状。逐彼名言。为境所转。炽然分别。从无始来。了无休息。改头换面。鳞甲羽毛。人间天上。升沈随业。此皆波也。迷水疑波。谓波非水。故名愚人。智者不然。了波即水。达境唯心。本无凡圣。岂有古今。灵然无我。为群有祖。故知祖者。必能孝顺。悟自心者。必能奉重。如不奉重。说食不饱。乾慧无用。触事临机。情见妄觅。法珠在掌。勿误堕失。年光难把。老病莫期。小子痛惭。日用勿昧。

　　吊顾諟斋偈

　　世有涂毒鼓。有击则有声。毋论心有无。闻者靡不丧。若使无人击。声亦无所有。无声而有闻。闻者闻何物。是故涂毒鼓。有毒等无毒。虽复鼓上卧。毒不能毒人。所以无缘者。佛亦不能化。吾鼓则不然。以名而为之。涂毒於名上。以传而为枹。一人传百人。百人传无尽。如是无尽枹。援之击兹鼓。无论见不见。闻者无不死。有人未见我。但闻我名号。谁知涂毒名。闻声毒入耳。毒入而不发。决无有是处。公曾闻我名。岂得不受毒。以此因缘故。公终偷心死。心死性则活。性活孰非佛。吾是以知公。已堕诸佛数。

　　悼藏主法本偈(有引)

　　夫割股救人。不若割股救亲。割股救亲。莫若割俗亡身弘法。何以故。资我身者。不能使我无生。生我身者。不能使我无患。老氏曰。我有大患。为我有身。我若无身。何患之有。惟亡身弘法之德。近则使我即大患而为药草。远则使我铸缘生而终契无生。以患为药。智者所甘。从缘悟入。众入所昧。智甘众昧。水中择乳。苟非明而勇者。孰能鉴此。尔少业瑜珈。既而遇大善知识。割瑜珈而从禅。禅虽未悟。而操介卓伦。教虽未了。而弘法无懈。惜其志有余而气不能持。於万历某月日大命将终。犹谓法侣曰。我今生乏财。凡作佛事。则多难少易。此去再出头来。倘得作宰官身。则刻藏不难也呜呼。为僧知僧贫。而不知官贫。为官知官贫而不知僧贫。僧贫於财。官贫於闲。两者所贫。皆非识心达本者也。故为官多受劳辱。则曰莫若为僧清闲。为僧多受贫困。则曰莫若宰官如意。殊不知劳勤莫先於有心。大患莫若於有身。惟了心非心。达身非身者。照穷万有而不劳。形充十虚而无患。然后发同体之悲。接无量之众。运智於无何有之乡。究竟无上。灯传不绝。乃吾曹能事。故曰。厌生死苦。失佛法道。今尔发愿虽与众殊。然以吾曹本色断之。步骤失矣。夫形有聚散。心无古今。有聚散者既化。则无古今者宁不存耶。汝生以慈父事我。且为法而死。若不以率性之痛诲。超情之椎轮。提撕本色。恐成埋没。听吾偈曰。
　　四十九年前。四十九年后。反复觅生死。日中见北斗。厌僧欲为官。官贫汝知不。俸薄不能给。合家饿如狗。为官得有财。必从贪中来。以贪作佛事。培福反培灾。赖有弘法愿。终与众人殊。舍身复受身。慎勿失戒珠。戒珠如不失。生处自光洁。所愿终当克。九原休泣血。我若老未死。迟汝疾出头。果不昧初心。来充法海牛。耕徧大藏田。福慧始无边。假使热铁轮。在汝顶上旋。[拚-ㄙ+ㄊ]教烧个死。亦是好因缘。

　　示王孟夙偈

　　若人静坐时。妄想来打搅。种种力排遣。此妄终不了。不了妄是贼。贼必劫我宝。我宝既劫去。主人等枯槁。人为万物灵。枯槁岂相较。若欲得真静。必先求动自。此动为我生。此动为物起。此动果我生。物未感不有。此动为物起。物感木人无。往复究竟动。物我求无得。物我求既无。横谓合而有。两无合若可。水可洗其水。水既可相洗。己眼见己眼。己眼能见眼。谛观君自省。

　　醒梦偈

　　梦里冤亲。相逢喜瞋。醒中无异。奔逸前尘。鼠饿翻盆。醒知非真。幻兼泡影。喻此梦身。露电倐忽。臂交故新。仲尼哀之。菩萨沾巾。颜子未荐。坐忘弥勤。肢堕聪黜。离云月轮。清光充满。照绝边中。以眼观声。普门圆通。百川一月。触处相逢。念彼善财。参寻未回。难光觅月。月被云霾。身等梦幻。泡影露电。壳虽假合。恒作是观。一观若成。余五自现。见思消融。是身舒卷。譬如白云。岂涉牵绊。跣足经行。脚跟具眼。

　　墨画偈

　　万物本虚。惟人自扰。一心本真。逐物颠倒。惟物惟心。悟之皆妙。以未悟故。成敌狂闹。惟大觉人。日用了了。见物即心。见心匪槁。智周万有。兹灵常皎。即色入空。废器小道。即空接粗。众无不晓。以觌墨画。赋此寄奥。

　　伊峰偈

　　非纵非横。凡圣莫测。瞥尔生心。雷轰耳侧。

　　持戒偈(有序)

　　五戒名根本戒。盖人天圣凡之根本也。廓而大之。则名沙弥十戒。再廓而大之。则名比丘二百五十戒。然皆以初五戒为根本。故名根本五戒。凡具诸觉而有生者。如於初根本五戒中。不持一戒两戒。决不能生人中。故曰。戒胜则生胜。戒劣则生劣。大块闲所以富贵与贫贱。断非造物使然。皆自心所造尔。古人有曰。五戒不持。人天路绝。咦。人天路绝且问汝举足向甚么处去。偈曰。
　　五戒不持。人天路穷。举足何往。牛马胎中。持戒不难。难在重道。苟能重道。何戒不皎。戒皎根香。香遍十方。是凡是圣。出没香光。如戒有破。头头死路。我不敢言。尔痛自悟。

　　紫栢老人集卷之二十
　　紫栢老人集卷之二十一

　　　　明　憨山德清　阅

　　杂说
　　匡石暴亡说

