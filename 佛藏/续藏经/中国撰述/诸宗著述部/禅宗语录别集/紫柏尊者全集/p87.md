<!-- { "loadSidebar": true } -->
　　世疑大悲菩萨。臂目广多。互相惊怪。盖不以理察。横以情观。苟以理察之。则人人自信不暇。岂独疑於大悲乎。如我一身之眇。毛孔八万四千。布植森如。六尺匪狭。正当毛孔森显。则一身弗留。一身现前。则毛孔皆隐。隐显互换。而一多历然。适此之时。岂不有。非一多之数。所能牢笼系缀者存乎。若环轮之无竟。应万物而无穷。大悲独有。而我独无。此情也。非理也。故以理应目。则象帝之先。我得而彻视也。以理应耳。则八荒之外。蚊蚋之音。我得而彻听也。我常静坐。忽然身心都遗。耳目无边。远近情化。古今梦破。始怪大悲臂目甚寡。而世犹疑为多。不亦痴乎。虽然。南人不信有千人之帐。北人不信有万斛之舟。盖其信情。而不信理故也。殊不知祸福死生。物我广狭。古今代谢。清浊浮沉。皆情有而理无者也。倘能以理折情。则近取诸身。远取诸物。皆我臂与目也。若然者。提挈四生。智周万有。初非勇与明所能预者也。铭曰。
　　本一精明。暂应六根。应而不返。望流迷源。大悲菩萨。教我观音。不以耳听。目视禅深。禅深莫测。一六陈迹。锦绣刍狗。既陈勿惜。一为无量。无量为一。事理无成。慈及万物。循业发现。我本平常。三十二应。尘剎放光。若出有心。菩萨病狂。鼻祖东来。眉山奇才。大悲阁记。捏聚放开。卷舒自在。理彻无碍。桄楖林中。长公放赖。态罴虎豹。视以侪辈。出怒入娱。了不惊怪。吾生公后。知公三昧。得自禅老。语言黼黻。晔若春花。春容衒态。不善观者。离花觅春。春不可得。泣岐沾巾。文字语言。道之光华。何必排摈。始谓不差。

　　韶石铭

　　视端神凝。牧竖在郊。尼父见之。悟其闻韶。愀然鞭后。至则乐凋。不以耳闻。音鸣寂寥。初无古今。宁有近遥。是石舜心。连云岧峣。

　　丁南羽结绿现铭

　　混沌之精。昌溪之骨。南羽得之。象罔不识。玄池天启。彩笔龙游。弹指之闲。诸佛云涌。庄严净土。熏炙群生。若见若闻。当处解脱。谁促大地。成此片琼。囊括十虚。现诸希有。须弥为舌。难尽赞扬。口即大虚。浑吞不出。丁氏诸子。互相宝之。譬若眼珠。明不可失。

　　于中甫宋端砚铭

　　由天而人。由人而天。太古之色。中有玄泉。云出无尽。鱼龙可眠。若人得之。造化同坚。

　　卧牛砚铭

　　溪山无尽。春草有余。饥渴弗扰。憨卧超如。毛颕为鞭。一声觫然。颈尾屈伸。蹄角柔坚。噫。鹤背轻危龙背滑。归来牛背稳如船。

　　孚泉砚

　　辞修诚立。信贯金石。卓锡泉飞。卧氷鲤出。用无圣凡。名有黑白。甘冽异常。孚翁血脉。

　　瓢铭

　　纳十方之虚不为大。勺四溟之水不能溢。实济渴之胜具。乃补饥之妙器。其余滴余粒。可以饱龙蛇足虎豹。是为钵之良辅。

　　独高庵铭

　　爽垲之阳。卜居斯祥。风度疎林。香涛琅琅。饭讫无事。读天竺之章。闲或得意。身世都忘。本真揭露。云净月光。散步庭除。薜衣清凉。城市焦烦。一刻十霜。王侯兮若梦。争如落魄而徜徉。

　　竹瓢铭

　　若之为物兮。坚而有节。虚而能容。雅分溪边之月。闲挂石上之松。偕而老兮。万壑千峰。

　　云笠铭(原本缺文)

　　头上笠。人不识。譬如片云覆松梢。夜鹤归来巢莫觅。

　　无巴生传

　　无巴生自言。生於青草滩。滩即姑苏之松陵。今之吴江也。予从无巴生游甚久。每於无巴。行藏所忽之闲。音声笑貌之际。与夫习气动静。徐而察之。似非青草滩人。盖无巴受性超放。不耐世故。於习俗绳墨。了不相拘。予尝规之。无巴笑曰。子奚不检名而审实耶。名检则实审。实审则名不虚。名不虚。宾即主也。主即宾也。物与我。皆不得已。而受形於天地之闲。倘不达此。则何往而非有待乎。夫有待则有累。有累则孔隙不待凿。而不可胜数矣。吾尝历观有待之大槩。不出乎地水火风空见识七大而已。如以自心观七大。则七大有名而无实矣。方此之时且问子。大火聚中。为吾拈得一茎眉毛出乎。予曰不能。无巴舍然大笑曰。子虽从吾游甚久。然不我知。若是谓之相知可乎。子不闻龙树有颂乎。诸法不自生。亦不从他生。不共不无因。是故说无生。即此观之。有生则有我。有我始有物。脱求以名实之相。外名则无实。外实则无名。吾故曰。宾即主也。主即宾也。宾即主。则主未尝主。主即宾。则宾未尝宾。主未尝主。宾未尝宾。则我与物。物与我。不待观空而始荡然也。故曰。会万物归於己者。其惟圣人乎。如我有己。则物岂可会乎。如物有物。则物亦不受会也。所以有待显。而无待隐矣。无待既隐。则地以坚为孔隙。水以湿为孔隙。火以暖为孔隙。风以动为孔隙。空以无形为孔隙。见以照为孔隙。识以分别为孔隙。皆不得无巴鼻者也。如以自心观此七者。则地未尝坚。水未尝湿。火未尝暖。风未尝动。空未尝无形。见未尝照。识未尝分别。若然者。谓七为一。可也。谓一为七。可也。七若可一。则七未尝七。有待隐。而无待显矣。一若可七。则一未尝一。无待隐。而有待显矣。吾以是知。有待与无待。初皆无性也。如曹溪佛性无常。诸法有常之说。亦此谓乎。故吾以自心。观九窍与六根。我实未尝有也。然九窍六根。不妨用而不废。我实未尝无也。有无路穷。凡圣情断。子谓我有巴鼻可乎。如木生也直。人生也静。直则无私。无私则无我。静则无扰。无扰则本虚。虚则灵。灵则妙。既妙矣。有巴鼻可也。无巴鼻可也。虽然。庄周谓七窍凿而混沌死。吾则曰。孔隙凿而巴鼻形。所以钩索得而秘之矣。今吾一受形之后。六根九窍。巴鼻太多。於是乎声色钩索於外。好恶钩索於内。吾本无巴鼻者。始不得自由矣。故以无巴字我者。阴借其名。而鞭我后也。子亦何疑。而私察我耶。予闻无巴之义。乃稽首谢不知之罪。无巴曰。罪本无性。何谢之有哉。予不知答而退。

　　紫栢老人集卷之二十二
　　紫栢老人集卷之二十三

　　　　明　憨山德清　阅

　　书
　　复王宇望叔侄

　　书经之事。本老汉私恩。岂可累弟子。古有僧或荷母而行。旁人怜其劳顿。欲代荷之。其僧拜而辞曰。吾母宁敢劳君。由是言之。弟子图治经坛。设迟速亦奚罪。且接岁荐饥。人力疲极。虽素称阿堵翁者。为之艰难。而况王生家向清寒。首出延陵者哉。日附件淳此简。情真而言朴。亦老汉见汝叔侄。於北园。请书经之心。情真色悚。诚可裂石。所以久淹留都。未他游者。恐负叔侄初心也。或者解传溢言听复不察。比来此流触处。洋洋汩人耳目。使闻见倒置。争斗横起。情少弗合。视如胡越。情少苟合。胡越同心。是皆我刺坚固。佛手难拔矣。可笑。老汉不识时务。将一片热心。出乎委曲。强欲拔之。刺不能拔。反受刺刺。此非人过。过在老汉修行无力。天犹不佑也。自今而后。惟图自治。弗敢照人。若起照人之念。即我失照。失照不照。谓之即昧。昧而不反。更复尤人。罪莫大焉。贤叔侄并痛感吾言。日用之中。精进学吃欺。觉得吃欺有欢喜处。便是学佛灵效。若书经日期。俟晤再定。

　　与王宇泰

　　所受三戒。命根金汤。凡百行止。切切护念。如或放逸。其畏非言可喻。想此个光景日用。宇泰不忘也。且凡夫情习浓厚。卒难即除。当如蝼蚁过须弥。力虽微弱。必期逾顶而后已。须弥之高。蝼蚁之微。以常情观之。过也必难矣。据其初志。则蝼蚁与我何别。惟吾宇泰。常以蝼蚁为师。志必须逾顶可也。然众生情习。积劫熏久。高厚烦恼之山。又过於须弥远矣。

　　与王后石

　　蓦地相逢。雅同旧识。非顶门具眼。病犯烟霞者。宁有此哉。显亲别后。抱寂芙蓉。高谊如云。攸攸在望。不遑过我。岂暑妬青山耶。闻上人来金坛。一询起居。知令孙女已游九原矣。云先生追伤成疾。世外野人亦觉怆如。虽然。死生者。造物之蘧庐也。死者既归嬉笑家山。先生皇皇未已。何啻求马於唐肆哉。且有先生而有令郎。有令郎。而有令孙女。先生能善返之。则令孙女犹在。在而求之。所谓头上寻头也。闻上人风便。谨奉解忧散一剂。敢乞服之。

　　答王方麓公

　　睡眼乍开。日高三丈。余睡未尽。拭眼读手偈。旨趣清远。涤除睡魔。何啻天外长风。杯中春茗也。但一微涉动。起灭万端。喜怒战酣。苟不以一微之前者督之。则血流漂杵。长劫无已耳。故所谕诚尽善矣。然道待器言。静待动言。是皆一微待中境界。苟不以一微之前者吸之。不过能观者一微。万起万灭者。特一微待也。故曰。达本忘情。知心体合。此古人万古不欺之言也。本即一微之前者。此尚不可以有无求。况可以起灭观之哉。又心不知心。如己眼不见己眼。作么生知。既不可知。则古人又道知心体始合。贫道辱方老过奖。屡矣。无以报德。敢以谕次直心请。余则披晤。再请教不尽。

　　与王方麓公

　　夫有身必有心。有心必有知。故搯胸则胸知。搯背则背知。搯首则首知。搯足则足知。如离身一纸。搯则不知矣。今此身从顶至足。特不过五尺耳。此知即五尺则有知。离五尺则无知。又爪发须眉。皆五尺之分。皆搯而不知。由是而观。则此知但能周五尺。此知果是我心。我心何小哉。此知非我心。则离此知。别无有心。且自古及今。建大勋劳。虑周万物。果周五尺之知之能耶。或离此知。别有所能者耶。呜呼。此知甚微。孰肯审而究之。如究之得其所以然。则中庸之未发。大学之在明明德。一以心言。一以性言。此圣贤之深慈也。若未发可以五尺拘。已发亦可以五尺拘。未发非已发可知。何以故。已发之知。但周五尺。岂周五尺者。能知未发哉。贫道与方老。或披晤。或促膝。谈笑之闲。若皆处乎无我人之乡。苟非两下超情。安有此等光景。今方老年高。贫道鬓毛亦颁白矣。恐此一别。不知再晤何期。所以深坐而不忍即去。兹以周五尺之知。请教方老。愿方老不负贫道狗马之心。傥一检之。或有小补。未可知焉。

　　与陆五台公病中

