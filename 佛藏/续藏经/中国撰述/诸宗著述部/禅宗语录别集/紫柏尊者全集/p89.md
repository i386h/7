<!-- { "loadSidebar": true } -->
　　达观自匡庐下江南。二三年往来吴越闲。初心窃谓宗门寥落。法道陵迟。假我门庭。炽然以魔习为传。以讹继讹。真伪不辨。天下遂谓宗门光景。不过如此。而不求真悟。至於少林奉朝廷钦依。以传宗为名。而崇尚曹洞。临济。沩仰。法眼。云门。五家纲宗。亦不辨端倪。不知设此胡为。则宗风扫地可知矣。岩头奯云。但识取纲宗。本无实法。若然者。则纲宗乃宗门之命脉。而有志於斯道者。岂可忽诸。达观以此。未尝不痛心疾首。抚膺流涕。然知我此怀者。几人哉。所以下匡庐。持僧宝传。林闲录。智证传。三书虽亡者糟粕。而五家典刑纲宗系焉。以故急为梓行。意在广传。今天下岂无豪杰挺生。遇此书顿断命根。洞豁纲宗。荷担法道。不顾危亡。必有以宗风中兴为志者出焉。则我寂音尊者。千古之下。若旦暮遇之也。达观於居士中。时时举扬。而荐此者希。惟汝虽不能始终彻然。然亦知好恶承顺触犯。奈汝胜习微弱。善根虽有。实不能如好坚木。出地顷刻千尺。垂阴如盖。作众生疲热避凉处。此皆是往因愿力轻鲜。感报不宏故也。自今切不可埋没此生。直於逆顺关头。利害之际。如风过树。如云行空。即常光时时现前。如投夜明珠於金盘之中。宛转横斜。莫测方向。特不出盘耳。从上祖师以纲宗为盘。以见地受用为珠。有珠无盘。则非人天眼目。有盘无珠。则自沉情海。虚张纲宗。拟欲度人。则龙天不佑。佛祖所厌。福日消而罪日长。慧云散而情风炽。一旦业报尽来。请随无常杀鬼受指挥去。那时始悔心地未彻。妄拈纲宗之所致也。悔之何及。此等忌讳。谅汝必知。今书此遗汝。虽达观隔远展之。示有志於宗乘者。则达观未尝不在也。比日舟过吴江。汝曾索开示。当谨受持。不可错举。若要相应我语。不许夜行。投明须到。於此不能透彻。吾此葛藤。何异说梦。

　　与平廓

　　庄周有言。鱼相忘於江湖。人相忘於道术。夫人不以此而称相知者妄也。不佞与座下周旋甚久。受座下益甚深。今座下行。思无以报。敢割肝胆吐一言。愿座下采听。座下素研精教乘。而宗乘亦未始不留心。不无领会处。然命根情窟。未能翻空截断者。其过安在。古人云。一则不透。则千则不透。千则不透。则一则不透。座下得无坐此乎哉。惟座下於五灯中留神一上。或有一机半缘。与座下相仇雠。卒不能消释者。决不可放过。挨排久之。而一朝爆然拶破。则向所谓仇雠者。翻为骨肉矣。

　　答汪仲淹

　　辱惠书。读至比来业重灾生处。达观亦不觉为仲淹怆然久之。遂亦为仲淹喜。大抵人苦不能自反。既不能自反。不但达观救不得。直教诸佛亦无下手处。仲淹独能自反。则苦根将拔矣。惟仲淹一反永觉。於爱憎关头。死生境上。挺然独立。[拚-ㄙ+ㄊ]命捱将去。了不失脚。正当苦时。即推苦根。为自心生耶。为从业生耶。为心业共生耶。为离心业生耶。若从心生。非业则心本无病。若从业生。非心则业本无主。若心业共生。初於自他两者推之。既无生处。又将何物而共生耶。若离心业而无端生。更无谓矣。仲淹果能触境谛察。深推於四生中。何生中生。是苦根。一旦推功极处。苦根披露。到此地位。仲淹方体得古人道。老僧自有安闲法。八苦熬煎也不妨。仲淹若不能担当做得去。则所问若宗若教。何日暮途远。尚有闲工夫及此耶。虽然达观一则古人葛藤。聊为仲淹病苦中。作个消闲的方子。一日洞山不安。僧问和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他如何。山云。则不见有病。达观将此问仲淹。病时亦有人看仲淹否。仲淹亦能看渠否。於此句中。若仲淹罔措不荐。则病熟命光迁谢之时。敢保至爱的代你不得在。江山修阻。云月长新。南羽康虞信来。复此以为山中音耗耳。

　　与陆太宰

　　大法丁艰。残灯几灭。仅凭墙堑。保障缁林。是以安禅无狼虎之惊。集讲有龙象之庆。然则百尺竿头非进步之阶。千峰顶上岂穷年之地。檀越位高爵厚。任重心劳。虽则帝渥靡涯。悬恐精神有限。事繁食简。德茂年尊。莫教眼下蹉跎。直向胸前便判。鸟未倦而知返。云将归而始闲。不失早见之明。全收自知之誉。功留三宝。荫庇诸方。此世外野人。延颈檀越者也。

　　答李虹霄

　　读手疏。服笔力雄徤。辞旨精朗。但神迹之论。尚堕於常习。世谓迹粗神密。殊不知迹是何物。神又何物。苟神迹果殊。圣人曷能会万物归於己哉。是以移旧染。扩本光。必理行事行。如车并轮。如鸟双翅。始能运远腾空。今公独抱理行。弗重事行。何异鸟之折翅。车之废轮。又执事习气。偏用事行则有益。偏用理行则无益。大都事行难逃於实迹。理行则易资乎空谭。贫道探讨此道。颇有年矣。少见不真。决不敢横断。惟高明思之。

　　与雷雨居士

　　人有小技。谤阶自设。况吾尔抱出世之道。而陵厉尘奴。则其不悦自引也。又何介哉。
　　二。
　　人若不生病。则空谈可当修行。人若不有好恶境界。则真心学好无可辨验。汝生得这点病。便觉受他不得。根在何处。只为生病日子少。无病日子多故耳。勿厌此语。当味之。

　　与邹南皋公

　　燕山无量寺。风月不减西江。仲淳近当行踪飘泊之际。足下能不忘燕山之旧。一旦为渠东道。则西江风月。乃无量之故物也。牢山亦自燕山来。缧绁隆冬。将有万里之行。究其所自。因弘法被谴。亦可哀已。然观其眉宇。自有一段不可言处。使人意消心化。今渠道吉水。足下当一晤之。铁佛庵有佛名而无佛实。如南皋即佛。不必别铸。虽然。也须大经垆[缶*垂]。一上始不负名此贫道犬马心也。闻仲淳堪舆役忙。峰头涧畔。葛藤无量。倘失脚绊倒。足下不垂手扶持之。更待阿谁。昔沩山勘仰山曰。当此境界。铁佛也须汗出。夫此汗出境界。从上圣贤。苟不以了知为前茅。随顺心体为急务。此汗亦未易出。

　　与李君实节推

　　易传。有宋刻。无一字讹者。惜未得也。闻屠田叔有之。田叔亦曾亲老汉瓶锡。今在福建。如得渠的本。证抄本之讹。剔芜没之垢。俾列圣不传之妙。即文字而传。传之者。始知无所得也。知无所得。则一切众生。可以交神之道见之。见之者。乃痛民饥即我饥。民寒即我寒。如未见之。不过率情之痛。非率性之痛。情属生灭。性无生灭。故以有生灭者痛民。终有倦时。惟无倦者。□□见之不见之。在李郎而不在老人也。

　　与汤义仍

