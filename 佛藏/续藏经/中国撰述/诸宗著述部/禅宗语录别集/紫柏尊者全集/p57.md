<!-- { "loadSidebar": true } -->
　　此经不属刻未刻。亦不不属刻未刻。所以众生与诸佛。未尝须臾离此经也。然诸佛证而忘之。忘而用之。故日用触事而真。真则神。神则不可测。故曰。此经非思量分别之所能解。唐修雅法师。谓此经佛之意。祖之髓。众生之心。由是观之。则修雅之言。又可比丘之左券也。虽然众生日用而不知。又岂能证而忘之。忘而用之哉。故不知此经者。不可不知。证此经者。不可不忘之。故曰。情存一念悟。宁越昔时迷。檇李鲍胜友昆季。发心刻小字梵策。妙法华经。与佛顶首棱严经。法华根於无量义处。束为六万余言。六万余言。束为二十八品。二十八品。束为七轴。七轴束为如是妙法。四字而已。四字束为众生日用现前一念。一念束至於无念。无念即无量义处也。此无量义处。则十方三世圣凡依正。精粗好丑。报复因果。皆无量义处。大圆镜之影像也。鲍胜友昆季。所刻二经。笔画精爽。流布稀奇。负笈担囊。行脚甚便。於鉴照。真不可思议功德耳。鹤林蕖公属比丘跋之。比丘素不能言。姑书鲍胜友昆季。刻二经缘起遗之。然二经刻未刻。二胜友於境风逆顺之顷。未尝不流布也。

　　小板棱严经序

　　首棱严。此言一切事究竟坚固。一切事究竟坚固。即法华触事而真也。第名异而实同。故未得坚固定者。往往被名言所转耳。棱严七处征心。与八还辨见。佛与阿难。主宾酬酢。往复奇险。虽苏秦张仪之辨。设登棱严会上。知其必舌卷而神丧矣。盖苏张能驰骋有心有见之域。一涉无心无见之场。其舌之卷。神之丧。不亦宜乎。呜呼。无心则无不知。无见则无不视。於无不知之知。无不视之视。会一切圣凡好丑之事。则何事不坚固哉。鲍胜友昆季。倘能悟此。则棱严与法华。字字皆实相顶佛也。

　　重寿投子青和尚颂古集序

　　洞上家风。曹山三堕。日出连山。月圆当户。纵横生杀。明暗相参。无缝布衫。木人服得。半穿皮履。石女拖来。汝若下劣宝几珍御。汝若惊异白牯狸奴。至於云攒顶急。佛眼难窥。劫外灵枝。乌鸡失晓。此非卖油翁的骨儿孙。管取未梦见在。嘻。此一段家风。寂寥扫地久矣。岁戊戌一阳初复。连山之日重放光明。当户之月倍加精彩。吴临川谓天地君亲师。皆罔极之恩。一官尽瘁。万不酬一。莫若举扬洞上家风。君臣五位。曹山三堕。使下劣者。睹宝几而情消。惊异者。触狸奴而心歇。辉佛日。固皇图。莫是过也。虽然曹洞家风。绵密精深。若非真参实悟。掉臂祖关者。往往心粗胆大。死在句下。故卖油翁。颂药山与云岩游山。腰闲刀响因缘曰。大鹏无伴过天池。师子将儿绝后随。昆仑触犯归行路。一吼吞云万象驰。看此翁作略如此。济上谓之全机大用。全机大用。即两个泥牛斗入海之机也。不是家里人。切不可向痴儿前说梦。临川受性踈朴。甘澹泊如鱼甘水。昔舒王见蒋山元。问向上事。元曰。公有障道者三。近道者一。赏舒王平生甘澹泊。如头陀耳。

　　远公五论序

　　夫论以不敬王者名。果不敬乎。盖将折衷於至理。而特申其情耳。其情既伸。则知方内方外。并行而不悖矣。岂唯不悖哉。将使方内有资方外弘通之益。而方外有启方内无生之明。有启无生之明。乃凡有所知者。皆沾其灵照。有资弘通之益。方外之宾。虽迹绝於物。苟欲行道。必乘王者之运。其化始广也。是故经世能以出世为宗。谓之豪杰而圣贤。出世能以经世为用。谓之圣贤而豪杰。若然者。方内方外。犹波与水耳。今有人於斯。谓必拨波而饮水。其渴始解。外水而能波。其源始澄。虽三尺童子。必聚口而笑。况上智乎。兹论五篇。大略阶浅及深。缘微而着。在家奉法。以体极为尊。顺化为宅。所以重君亲也。方外之士。必以求宗而超化。超化则不贵厚生为益。求宗则以息患为功。以至形神殊致。形则有聚有散。神则无灭无生。是以为善必召余庆。为恶必有余殃。辟夫昨日敬客。今日客敬我。昨日辱人。今日人辱我。如我前生为善。今日得乐。前生为恶。今日罹殃。推而广之。一生既尔。则千生万生。以至无尽生。靡不皆然也。呜呼。孔子作春秋。托名於褒贬。使后世乱臣贼子。惧诛而不敢肆横。夫名者。宾也。借名而讨罪。天下尚诫而生恐。我楼烦大师。特伸亮到之心。精剖无生之旨。使夫高识之流。即缘生而达无生。籍无生而广治道。小人知为恶有报。则其迁善之心。不待刑后而始生。君子知为善无罪。能为之弗已。则善化而造微。微则妙。妙则不可以有心求。不可以无心入。有无既不能彷佛其樊。岂可以心思口议哉。以此观之。东鲁之於楼烦。名实可辨矣。然此论不行世久矣。予甚慨之。如日月在天。浮云蔽之。使天下不睹其光辉。如摩尼在秘。使饥寒者莫得济其欲。於是授梓弘通。凡有缘者。如渴饮海。虽小腹与大腹。固不同量。恣其各得所饱也。

　　重刻应庵和尚语录序

　　临济正宗。大於杨岐会。盛於五祖演。至於圆悟嫡嗣。曰虎丘隆。而隆之嫡嗣。应庵和尚是也。予读和尚。住处州妙严禅院语。乃知此老。有心开饭店。争柰米不贱。饥者怕来吃。饱者又生厌。若有人於潭柘句中理会得。即要见应庵亦不难。若也理会未得。见潭柘尚难。况见应庵者哉。

　　记
　　造栴檀轮记

　　俟刻方册大藏经成。予愿造栴檀轮贮之。轮之上下。列四圣六凡。轮之最下。谓之心海。盖四圣六凡。虽升沈有异。而离心别无建立。故曰。离圆觉无六道。舍圆觉无三乘。圆觉即自心之别名也。大藏经五千余卷。虽浅深弗等。圆别逈殊。至於权权实实。千变万化。不过发明我之本有心源耳。若然则心海之大。此轮之妙。转而弗停。流而无止。正如夜光之宝。宛转於金盘之中未尝息焉。但众生见有身故。即生死浩然。执有心故。即爱憎横起。是以心海之大。迷而成小。此轮之妙。转而为粗。若复大藏流充寰宇。使凡有心识者。藉佛灵宠。於一言半句之下。心海开通。即粗为妙。则刻经之功。造轮之胜。又岂凡夫浅见薄识所能思议者乎。老汉虽不敏。愿心既发。轮影已成。由影而形。将徧尘剎。由一佛境。至於百千佛境。由百千佛境。至於无量佛境。此心此愿。亦随诸佛境昭廓。我既昭廓。愿一切众生。如我无异。虽然唯不能始终之为难。即刻经之际。若触可意不可意事。此皆十方诸佛。护念汝之深慈也。无得错会。

　　微笑庵记

　　夫微笑者。金刚王宝剑也。是凡是圣。婴其锋芒。命根立断。故我大觉老人。拈花於灵山会上。能破颜而微笑者。饮光一人而已。至於风穴上堂。拈饮光微笑。勘诸大众。惟念法华。接拍成令耳。万历丁酉。於吴江观音大士像前。偶阅大宝积经。兜率天授记品。触着我释迦如来微笑光剑。是时也。但觉根外无境。境外无根。根境各不相到。直得一切凡圣窝窟。不踢自翻。然知根境不相到者。复是何物。呜呼。眼不见眼。鼻不嗅鼻。花不拈花。香不闻香。请试道看。如道不得。则达观道人。且不妨移名换字去也。径山寂照之傍。有大白寮。取棱严大白伞盖意也。恐后人妄会为老氏大白若辱。故用微笑易之。凡我法属。若知易名之意。管取立地凡圣情尽。笑光剑新。无择有心无心。百尺竿头。进步不进步。吹毛剑上。舍命不舍命。道人但管尽法。不管无民。如是则此微笑光剑。又为涂毒鼓也。咦。大众火速掩耳。留取穷性命。下五峰。出双径。震大法雷施大法雨。也不是分外事。各各珍重。

　　长松馆记

　　长松馆。在浔阳城中。其地有隐然隆然之势。馆去庐岳不远。故山岚潭雾。每轻笼迟回而不灭。灭而忽明。明灭无常焉。昔山谷谓招隐风。槩湖光山色。朝莫万态。能阴而善晴。若有鬼神假之作奇供。以徼福於有道之士。今是馆之岚雾阴晴。於前后左右之松。似亦不逊招隐也。顾予非有道者耳。往年抱疟松云闲。来慈偕其弟匡石。多方调治。予性不耐服药。复恣情所爽口者。故疟鬼得肆焉。既而予疟稍瘳。遂有曹溪之役。曹溪还。复偿牢山之盟。奄忽三易寒暑。至戊戌。结夏襄之隆东华严寺时。庐岳黄龙潭。名修洁者。赍来慈书至。则匡石已有净土之游矣。叹息久之。於是复还浔阳。一悼匡石。淹留累日。复坐长松轩下。经行庭除。见山岚潭雾。变态恍惚。不觉追惟过现交游聚散之情。与夫死生之变。并不可以思惟心。定其凶吉。若岚雾之幻化。可见而不可执捉者也。夫名与利。众人之所争者也。身与心。众人之所执者也。然有变化密移之君。握其机权。而我人闲世。无论智愚贵贱。皆不敢不遵其命者也。惟未穷而知变者。能弃众人之所争。空众人之所执。则密移之君。始不得逞其权耳。即过现之机局既然。则六合之内。六合之外。种种升沈情状。何异乎馆之前后左右。山岚潭雾。去来之无常哉。

　　归宗坚固子记

　　岁戊戌。汪大参静峰。授实斋居士。坚固子一颗。己亥春。饶州阮司丞。遣皖山马祖庵主圆通。赍沉香龛一座。供养紫栢。紫柏以授实斋居士。贮大参所授坚固子镇抚归宗。居士曰。汪大参无心於沉香龛。阮司丞亦无心於坚固子。两无心而适相受。如磁石针。自然相吸。愿乞一言记之。紫栢曰。夫坚固不自坚固。香龛不自香龛。我谓之坚固。则坚固现前。我谓之香龛。则香龛本具。如谓坚固与香龛是两物。则分别未忘。又谓坚固与香龛。皆非心外之物。则能以理融事。未能触事而真。苟能触事而真。十方三世。皆坚固子也。尽空法界。皆沉香龛也。汪大参与阮司丞。作如是施。则一施一切施。实斋居士作如是受。则一受一切受。一施一切施。施本无施。一受一切受。受本无受。施本无施。施无有穷。受本无受。受无有尽。如是施。何异虚空生风。如是受。何异镜光纳影。所以劫石消。而施受皆无尽藏也。居士知此。则金轮与法轮。日用齐转。岂惟坚固子与沉香龛。善能说偈哉。松风水月。瓦砾荆棘。无非归宗广长舌相也。

　　檀溪寺菩提灯记

