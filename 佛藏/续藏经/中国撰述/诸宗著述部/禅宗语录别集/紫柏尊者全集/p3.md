<!-- { "loadSidebar": true } -->
　　夫大地死生。颠瞑长夜。以情关固闭。识锁难开。有能蹶起一击而碎之。掉臂而独往者。自非雄猛丈夫。具超世之量者。未易及也。历观传灯诸老。咸其人哉。久不复作。顷於达观禅师见之矣。师讳真可。字达观。晚号紫栢。门人种尊者。重法故也。其先句曲人。父沈连季子。世居吴江太湖之摊缺。母梦异人。授以附叶大鲜桃。寤而香满室。遂有娠。师生五岁。不语。时有异僧。过其门。摩顶而谓其父曰。此儿出家。当为天人师。言讫。忽不见。师遂能语。先时见巨人迹。下於庭。自是不复见。师髫年。性雄猛。慷慨激烈。貌伟不群。弱不好弄。生不喜见妇人。浴不许先。一日姊误前就浴。师大怒。自后至亲戚妇女。无敢近者。长志日益大。父母不能拘。尝有诗曰。屠狗雄心未易消。年十七。方仗剑。远游塞上。行至苏州阊门。天大雨。不前。偶值虎丘僧明觉。相顾盻。觉壮其貌。知少年不群。心异之。因以伞蔽之。遂同归寺。具晚飱。欢甚相得。闻僧夜诵八十八佛名。师心大快悦。侵晨。入觉室曰。吾两人有大宝。何以污在此中耶。即解腰缠十余金授觉。令设斋。请剃发。遂礼觉为师。是夜即兀坐达旦。每私语。三叹曰。视之无肉。吃之有味。时觉欲化铁万斤。造大钟。师曰。吾助之。遂往平湖巨室门外趺坐。主人见。进食。师不食。主问何所须。师曰。化铁万斤造大钟。有即受食。主人立出铁万斤於门外。师笑。食毕。径载回虎丘。归即闭户读书。年半不越阃。尝见僧有饮酒茹荤者。师曰。出家儿如此。可杀也。时僧甚惮之。年二十。从讲师受具戒。尝至常熟。遇养斋翁。识为奇器。留月余。之嘉兴东塔寺。见僧书华严经。乃跪看。良久叹曰。吾辈能此足矣。遂之武塘景德寺。掩关三年。复回吴门。一日辞觉曰。吾当去行脚诸方。历参知识。究明大事也。遂杖策去。一日闻僧诵张拙见道偈。至断除妄想重增病。趋向真如亦是邪。师曰。错也。当云方无病。不是邪。僧云。你错他不错。师大疑之。每至处。书二语於壁间。疑至头面俱肿。一日斋次忽悟。头面立消。自是凌跞诸方。尝曰。使我在临济德山座下。一掌便醒。安用如何如何。过匡山。穷相宗奥义。一日行二十里。足痛。师以石砥脚底。至日行二百里乃止。师游五台。至峭壁空岩。有老宿孤坐。师作礼。因问一念未生时如何。宿竖一指。又问既生后如何。宿展两手。师於言下领旨。寻迹之。失其处。师至京师。参徧融大老。融问从何来。曰江南来。又问来此作么。曰习讲。又问习讲作么。曰贯通经旨。代佛扬化。融曰。你须清净说法。师曰。只今不染一尘。融命褫师直裰。施傍僧顾谓师曰。脱了一层还一层。师笑颔之。遂留挂搭。时知识啸岩法主。暹理诸大老。师皆及门。去九年。复归虎丘省觉。乃之淞江掩关百日。之吴县。适聊城傅君光宅为县令。其子利根。命礼师。子不怿。子一日搦二花问师云。是一是二。师曰。是一。子开手曰。此花是二。师何言一。师曰。我言其本。汝言其末。子遂作礼。之天池。遇管公东溟。闻其语。深器之。师因拈蔷薇一蒂二花。问公。公曰。此花同本生也。师分为二。复问公。公无语。因罚斋一供。遂相与莫逆。时上御极三年。大千润公开堂少林。师结友巢林戒如辈。往参叩。及至。见上堂讲公案。以口耳为心印。以帕子为真传。师耻之。叹曰。西来意固如是邪。遂不入众。寻即南还。至嘉禾。见太宰陆五台翁。心大相契。先是有密藏道开者。南昌人。弃青衿。出家披剃於南海。闻师风。往归之。师知为法器。留为侍者。凡百悉委之。郡城有棱严寺。为长水疏经处。久废。有力者侵为园亭。师有诗吊之曰。明月一轮帘外冷。夜深曾照坐禅人。志欲恢复。乃属太宰为护法。开公力主其闲。太宰公弟云台公。施建禅堂五楹。既成。请师命一联。师曰。若不究心。坐禅徒增业苦。如能护念。骂佛犹益真修。谓当以血书之。遂引锥刺臂。流血盈碗书之。自是接纳往来。豪者力拒。未完局。后二十余年。适太守槐亭蔡公。竟修复。盖师愿力所持也。师见象季。法道陵迟。惟以弘法利生为家务。念　大藏卷帙重多。致遐方僻陬。有终不闻法名字者。欲刻方册。易为流通。普使见闻。作金刚种子。即有谤者。罪当自代。遂倡缘。时与太宰光祖陆公。司成梦祯冯公。廷尉同亨曾公。冏卿汝稷瞿公等议。各欢然。愿赞佐。命弟子密藏开公董其事。以万历己丑。创刻於五台。属弟子如奇纲维之。居四年。以冰雪苦寒。复移於径山寂照庵。工既行。开公以病隐去。其事仍属奇。恊弟子幻予本公。本寻化。复请澹居铠公终其役。始司成具区冯公。意复化城为贮板所。未克。初桐城用先吴公。为仪曹郎。参师入室。从容及刻藏事。师遽曰。君与此法有大因缘。师化后。吴公出参浙藩。进至方伯。竟复化城。且蠲俸散刻藏数百卷。固吴公信力。亦师预谶云。师先於嘉禾刻藏有成议。乃返吴门。省前得度师觉公。时觉已还俗。以医名。师闻之。意行度脱。时夜觉饭。盂忽堕地裂。其精诚所感如此。乃诈病於小舟中。命请觉眕视。觉至。见师。大惊惧。师涕泣曰。尔何迷至此耶。今且柰何。觉曰。唯命是听。师即命剃发。竟载去。觉惭服。愿执弟子礼。亲近之。师初过吴江。沈周二氏。聚族而归之。时至曲阿。贺孙二氏。率族而礼至敬之。至金沙。于王二氏。合族归礼。愈益重。师於于园书法华经。以报二亲。颜书经处。曰墨光亭。今在焉。师以刻藏因缘议既成。闻妙峰师。建铁塔於芦芽。乃送经安置於塔中。且与计藏事未偕。复之都门。乃访予於东海。时万历丙戌秋七月也。是时予以五台因缘。有闻於内。因避名於东海那罗延窟。适遇慈圣皇太后。为保圣躬。延国祚。印施大藏十五部。皇上颁降海内名山。勅僧讽诵。首及东海。予以谢恩入长安。师正携开公走海上。至胶西。值秋水泛涨。众度必不能渡。师解衣先涉。疾呼众。水已及肩。师跃然而前。既渡。顾谓弟子曰。死生关头。须直过为得耳。众心服师。时予在长安。适师弟子于君玉立来访。言师已东行。计其程。旦夕乃入山期也。予闻之。亟促装归。日夜兼程。亦犯横流。赶至即墨。时师已出山。在脚院。诘朝将长发。是夜一见。大欢笑。明发。请还山。留旬日。心相印契。师即以予为知言。许生平矣。师返都门。复潭柘古剎。乃决策西游峨嵋。由三晋。历关中。跨栈道。至蜀礼普贤大士。顺流下瞿塘。过荆襄。登太和。至匡庐。寻归宗故址。唯古松一株。为寺僧售米五斗。匠石将伐之。适丐者怜而乞米赎之。以存寺迹。师闻而兴感。其树根底。为樵者剥斫过半。势将折。师砌石填土。咒愿复生。以卜寺重兴兆。后树日长。寺竟复。其愿力固如此。时江州孝廉邢懋学。礼师延居长松馆。执侍最勤。师为说法语。集名长松茹退。先是邹给谏尔瞻。丁大参勺原。素雅重师。意留驻锡匡山。未果。遂行。过安庆。时有江阴居士赵我闻谒见。不可。适阮君自华。归心於师。因为居士先求得度。未许。阮君请游皖公山马祖庵。师喜其境超绝。即属阮宜建梵剎。居士恳乞出家。遂剃发於山中。詺名曰法铠。是为澹居。其庵今蒙勅赐佛光寺。师复北游。至石经山。晋琬公。虑三灾坏劫。正法浸灭。乃石刻藏经安於岩穴。师见而感之。时琬公塔院。被力者侵。师志复之。启石室。佛座下。得函贮佛舍利若干。出时。光烛岩壑。适圣母。闻师至。命近侍陈儒致斋供。特赐紫伽黎。师让之。谢曰。自惭贫骨难披紫。施与高人福更增。因请佛舍利入内。供三日。出帑金重藏於石窟。师重二事。思得予作记。适予闻师西游回。即驰至京。候於上方兜率院。师拉予游。观石经。遂记之。予回寓慈寿。师感遇亦出山见访。同居於西郊园中。对谈四十昼夜。目不交睫。信为生平至快事。时徧融老已入灭。因吊之。有嗣德不嗣法之语。师在潭柘。居常礼佛后方食。一日客至喜甚。误先举一食。乃对知事曰。今日有犯戒者。命尔痛责三十棒。轻则倍之。知事惊。不知为谁。顷师授杖知事。自伏地於佛前。受责如数而股如墨。乃云。众生无始习气。如油入面。牢不可破。苟折情不痛。未易调伏也。师与予计。修我朝传灯录。予约师。往浚曹溪。以开法脉。师先至匡山以待。时癸巳秋七月也。越三年乙未。予初以供奉圣母赐大藏经。建海印寺成。适以别缘触圣怒。诏逮清下狱。鞫无他辞。送法司拟罪。蒙恩免死。遣戍雷阳。毁其寺。时师匡山闻报。为予许诵法华经百部。冀佑不死。即往探曹溪回。将赴都不救予。闻予将南放。遂待於江浒。是年十一月。方会师於下关旅泊庵。师执予手叹曰。公以死荷负大法。古人为法。有程婴。公孙杵臼之心。我何人哉。公不生还。吾不有生日。予慰之再三。濒行。师嘱曰。吾他日即先公死。后事属公。遂长别。予度岭之五年。庚子。上以三殿工。下矿税令。中使者驻湖口。南康守吴宝秀不奉令。劾奏被逮。其夫人哀愤缳死。师时在匡山闻之曰。时事至此。倘阉人杀良二千石。及其妻。其如世道何。遂策杖越都门。吴入狱。师至多方调护。授吴公毗舍浮佛半偈。嘱诵满十万。当出狱。吴持至八万。蒙上意解。得末减。吴归。每念师辄涕下。师以予未归初服。每叹曰。法门无人矣。若坐视法幢之摧。则绍隆三宝者。当於何处用心耶。老憨不归。则我出世一大负。矿税不止。则我救世一大负。传灯未续。则我慧命一大负。若释此三负。当不复走王舍城矣。癸卯秋。予在曹溪。飞书属门人之计偕者。招师入山中。报书直云。舍此一具贫骨。居无何。忽妖书发。震动中外。时忌者乘白简劾师。师竟以是罹难。先是圣上以轮王乘愿力。敬重大法。书金刚经。偶汗下渍纸。疑更当易。亟遣近侍曹公质於师。师以偈进曰。御汗一滴。万世津梁。无穷法藏。从此放光上览大悦。由是注意。适见章奏甚怜之。在法不能免。因逮及。旨下。云着审而已。及金吾讯鞫。以三负事对。绝无他辞。送司宼。先是侍御曹公学程。以建言逮。久在狱。与师问道。有圜中语录。时执政欲死师。师闻之曰。世法如此。久住何为。乃索浴罢。嘱侍者小道人性田曰。吾去矣。幸谢江南诸护法。道人哭。师叱之曰。尔侍予二十年。仍作这般去就耶。乃说偈。语在录中。言讫端坐安然而逝。曹公闻之急趋至。抚之曰。师去得好。师复开目微笑而别。时癸卯十二月十七日也。师生於癸卯六月十二日。世寿六十有一。法腊四十有奇。噫。师生平行履。疑信相半。即此末后快便一着。上下闻之无不叹服。於戏。师於死生视四大如脱敝屣。何法所致哉。师常以毗舍浮佛偈示人。予问曰。师亦持否。师曰。吾持二十余年。已熟句半。若熟两句。吾於死生无虑矣。岂其验耶。师化后。待命六日。颜色不改。及出。徒身浮葬慈慧寺外。次春夏霖雨及秋。陆长公西源。欲致师肉身南还。启之安然不动。适予弟子大义。即奉师龛至。经潞河。马侍御经纶。以感师与李卓吾事。心最恸。因启龛拂面。痛哭之。至京口。金沙曲阿诸弟子。乃奉归径山。供寂照庵。以刻藏因缘。且推沈中丞重建大殿。乃师遗命。以师临终有偈云。怪来双径为双树。贝叶如云日自屯。以是故耳。时甲辰秋九月也。越十一年乙卯。弟子先葬师全身於双径山后。适朱司成文宁公。礼师塔。知有水。亟嘱弟子法铠启之。果如言。复移龛至开山。乃与俗弟子缪希雍。谋得五峰内。大慧塔后开山第二代之左。曰文殊台。卜於丙辰十一月十九日茶毗。廿三日归灵骨塔於此。予始在行闲。闻师讣。即欲亲往吊。因循一纪。未遂本怀。顷从南岳数千里来。无意与期会。而预定祭日。盖精神感孚亦奇矣。师后事。予幸目击。得以少尽心焉。於戏。师生平行履。岂易及哉。始自出家。即胁不至席。四十余年。性刚猛精进。律身至严。近者不寒而栗。常露坐。不避风霜。幼奉母训。不坐阈。则尽命。立不近阃。秉金刚心。独以荷负大法为怀。每见古剎荒废。必志恢复。始从棱严。终至归宗。云居等。重兴梵剎一十五所。除刻　大藏。凡古名尊宿语录。若寂音尊者。所着诸经论文集。皆世所不闻者。尽搜出刻行於世。晚得苏长公易解。大喜之。室中每示弟子。必令自参。以发其悟。直至疑根尽拔而后已。然义重君亲忠孝之大节。入佛殿见万岁牌必致敬。阅历书。必加额始览。师於阳羡。偶读长沙志。见忠臣李贲。以城垂陷。不欲死於贼。授部将一剑。令斩其全家。部将恸哭奉命。既推刃。因复自杀。师至此泪直迸洒。弟子有傍侍者不哭。师呵曰。当推堕汝於崖下。其忠义感激类如此。师气雄体丰。而面严冷。其心最慈。接人不以常情为法。求人如苍鹰攫兔。一见即欲生擒。故凡入室不契者。心愈慈而恨愈深。一棒之下。只欲顿断命根。故亲近者希。凄然暖然。师实有焉。师性耽山水。生平云行鸟飞。一衲无余。无住足地。居常悲禅宗凋敝。欲求国初来诸尊宿机缘。续为传灯。未遂本愿。赍志而往。於戏。师岂常人哉。即其见地直捷稳密。当上追古人。其悲愿利生。弘护三宝。是名应身大士。予尝有书答故人。问师何如人。予曰。正法可无临济德山。末法不可无此老也。师每慨五家纲宗不振。常提此示人。予尝叹曰。纲宗之不振。其如慧命何。原其曹洞则专主少林。沩仰圆相久隐。云门自韩大伯后。则难见其人。法眼大盛於永明。后则流入高丽。独临济一派。流布寰区。至宋大慧中兴其道。及自国初楚石无念诸老。后传至弘正末。有济关主。其门人先师云谷和尚。而典则尚存。顷五十年来。狮弦绝响。近则蒲团未稳。正眼未明。则妄自尊称临济几十几代。於戏。邪魔乱法。可不悲乎。予以师之见地。足可远追临济。上接大慧之风。以前无师派。未敢妄推。若据尧舜之道。传至孔子孟轲。轲死不得其传。至宋二程直续其脉。以此证之。则师之不忝为转轮真子矣。姑录大略以俟后之明眼宗匠。续传灯者采焉。以师未出世。故无上堂。普说。示众诸语。但就参请机缘开示。门人缉之。有集若干卷。梓行於世。入室缁白弟子甚多。而宰官居士尤众。师生平行履。不能具载。别有传。乃为之铭。铭曰佛未出世。祖未西来。击涂毒鼓。谁其人哉。鹫岭拈花。少室面壁。只道快便。翻成狼籍。黄梅夜半。老卢窃逃。谁料岭南。有此獦獠。南岳青原。擦脓涕汉。多少痴人。被他诓赚。五家手快。如抚舜琴。南熏倐至。辨者知音。儿孙恶辣。触者先亡。但放一线。其家永昌。门户孤单。命存一丝。有救之者。定是嫡儿。如汉张良。为韩报仇。纵然国破。宗祧可求。是生吾师。如石迸笋。出则凌霄。孰知其本。为法力战。通身汗血。大似李陵。空弮不怯。身虽陷虏。其心不亡。千秋之下。毕竟归王。师金刚心。尽化为骨。逼塞虚空。岂在山麓。师不知我。谁当知师。一死一生。春在花枝。
