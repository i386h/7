<!-- { "loadSidebar": true } -->
　　时万历四十四年嘉月朔旦
　　前海印住山沙门辱教德清稽首撰

　　祭文

　　维万历四十四年。岁次丙辰。十一月庚子朔。越十有九日丙戌。前海印沙门辱教德清。谨陈香积之供。致祭於紫栢尊者。达观大师之灵曰。呜呼。惟师之生也不生。乘愿力而来。师之死也不死。顺解脱而去。去来不落常情。生死岂同世谛。以师之住世也。秉金刚心。踞坚固地。三十余年。家常茶饭。脊骨纯钢。千七百则。陈烂葛藤。鼻孔残涕。推倒弥勒释迦。不让德山临济。为人极尽慈悲。临机绝无忌讳。誓护法若惜眼睛。求大事如丧考妣。不与世情和合。便是真实行履。晏坐水月光中。独步空华影里。初访予於东海也。顿脱形骸。既再晤於西山也。搜穷骨髓。当予祸之未形也。备告之以隐微。及予难之既发也。将为我以雪洗。且酬夙约於曹溪。将扣阍於帝里。冒炎蒸於道路兮。望影响而进止。乃设法以多方。冀出予於九死。呜呼。师之为法门也。实抱程婴杵臼之心。师之为知己也。殆非管鲍陈雷之比。予荷皇仁之薄罚兮。师之心犹未已。予被放岭表兮。师伫候於江沚。一见欢若更生兮。如九原之复起。予与师作永诀兮。甘为炎方之厉鬼。师嘱予以宁志兮。冀幽扃之再启。予挥涕以临长路兮。师执手含悲而不语。维时关山一别兮。日月若矢。心知师之不我忘兮。每叮咛其无以。师以愿力所持兮。誓不负其本始。乃敛太阿之光焰兮。不顾放身於尘滓。冀和璧之必信兮。不惜隋珠之轻抵。将扣君门兮九重。倐遇飙风兮四起。陆海波腾。龙蛇披靡。玉石俱焚。法幢倾圮。师登八道之康衢兮。忽遇长蛇与封豕。皇天实鉴其衷兮。唯见逞於庸鄙。幸此心之白兮。聊以发其蕴底。师实旷然。何忧何喜。逆顺随宜。死生游戏。何夙负之相寻兮。信前缘之固尔。师悲五浊之不堪。直一行之可恃。乃盥漱以趺坐兮。遂寂然而长往矣。呜呼痛哉。师既不以祸患撄宁。又何以去来为事。故撒手便行。全无拟议。惟师以金刚为心。故留不坏之体。有予弟子奉师以南旋兮。就双径以归止。予闻讣以摧心兮。望长空而殒涕。欲亲礼於龛室兮。柰业系之羁縻。拟生还以慰师灵兮。忽星霜之踰纪。匪此心之暂安兮。第因缘之不我与。顷幸遂其本怀兮。始得陈辞而致诔。呜呼痛哉。师何死兮我何生。我不来兮师不宁。形骸异兮共此心。幽冥隔兮终合并。誓同归兮践深盟。寂光朗兮师安住。我顶礼兮展哀慕。陈香积兮洒甘露。师临机兮愿来赴。光明兮照曜。翘勤兮延伫。哀哉尚飨。

　　举火

　　性火真空。性空真火。狭路相逢。定没处躲。恭唯紫栢尊者。达观大和尚。偶来人世。误落尘寰。赤力力。脱尽娘生布衫。光烁烁。露出本来面目。荷担正法。纯钢炼就肩头。彻底为人。生铁铸成肝胆。死生路上。直往直来。今事门头。半开半掩。六十余年。松风水月襟怀。千七百则。兔角龟毛拄杖。饶他末后风流。未免藏头露尾。撇下赃私。谁料落在憨山道人手中。今日特为人天众前。当阳拈出。大众还见么。(以火把画○相云)拄杖挑开双径云。通身涌出光明藏。珍重诸人着眼看。这回始信无遮障。

 紫栢大师全身舍利塔颂有序

　　一切宗教。不离七佛偈以为根本最初。毗舍浮佛偈云。假借四大以为身。心本无生因境有。只这半偈。已将三藏十二部。五千四十八卷。千七百则葛藤。满口道出。更无覆藏。悟之者号祖师禅。证之者即如来果。紫栢大师。持此半偈。普印众生若干种心。四十年胁不至席。手不停挥。为初学人。谈法相义。为久习辈。开般若门。为利智根。指涅盘心。显法界藏。有时雷轰电掣。截断众流。有时带水拖泥。四轮着地。随机赴感。未曾一针锋许。出得半偈道场。谓法友憨山师道。吾持此偈。已得句半现前。更得半句。了了常知。自许一生。参学事毕。后十余年。师以佛知见力。慈善根力。向刀山剑岭。任运游戏。自在神通。戒定余熏。生身不坏。可谓空假泯合。心境一如。用四大分解之尘根。演半偈重玄之妙旨。毗浮舌相。徧覆三千。持与持者。同时寂灭。谁谓师非七佛所遣化人。广瀹。睹面缘悭。闻名种熟。清净明诲。私淑有年。甲寅秋仲。卒业遗教。增上闻思。虽漩澓惊涛。目不得暇。而王印在手。斗柄当天。行布圆融。莫不消归半偈。独恨未能将此半偈枯禅。消归自己。长为穷子。辜负婆心。聊作颂辞。充窣堵波。最下劣供。七金山下。羽毛有同色之奇。两足舌端。毒药化醍醐之味。以此善根。自熏成种。或者他生后世。不烦半偈阿师。眉毛堕地矣。颂曰。
　　四大是假亦是真　　心境不二亦不一　　兼二为一一亦亡　　即假悟真真乃徧　　发毛爪齿及涕唾　　暖气动转诸浮根　　我说即是金刚王　　幻化空身皆实相　　地水火风和合聚　　明暗色空相待摇　　识心吸揽镜上痕　　若亏其一必无两　　十方三际本虚玄　　无相无名无有边　　一切时处入一尘　　半偈重重罗帝网　　紫栢得此三昧门　　从大涅盘示生死　　来以口光说半偈　　风林墙壁皆雷音　　缶泻云兴文字禅　　一一众生毛孔吼　　去以身光说半偈　　常与无常俱戏论　　了知假合即坚固　　皮囊劫火恒宴然　　於去来中逆顺行　　梦入他心令觉梦　　悲智交参禅教律　　发挥半偈无有余　　巍巍双径窣堵波　　师坐其中炽然说　　佛偈即师师即偈　　徧在众生心想中　　我从遗编获髻珠　　不历百城持供养　　传师半偈即传衣　　一切如来同鼻孔
　　万历丙辰季秋七日皖舒私淑小子广瀹优婆塞吴应宾和南谨述

 紫栢老人圜中语录序

　　圜中语录。录紫栢道人居圜语也。录语者。浙西吴生彦先也。彦先儒者。何慕为此耶。吾儒宗孔孟。辄云辟佛老。非恶其道之尽非也。恶溺於非者。相率而至於灭伦畔道也。苟可以裨性灵。廓闻识。补吾圣教所不及者。即伶人[婺-矛+牙]妇之辞。昆虫草木之变。无往而非道。稗官博士。往往不弃。至采之声歌。以备览观。矧吾儒与二氏分驰。鼎立於当代哉。昔韩昌黎称一世大儒。力排异说。原道一篇。凛凛乎与日月争烈。及居潮时。贻大颠书累幅。至留题留衣。又何两截也。彼其所以非之者。非其流於邪者也。所以是之者。是其近於正者也。故曰通於儒者。始可与谈佛老矣。紫栢道人。字达观。早失恃怙。廿岁出家。不识文字。立禅三年。苦行持戒。一旦顿悟。藏典群书。了然领会。云游遍天下。胁不至席者三十年。像若弥勒。心若寒潭。声若洪钟。口若悬河。静慧玄朗。名倾海内。荐绅贵倨。每折节下之。道人内大慈悲。外严戒律。世拟为临济尊宿复出云。於人无贵贱大小。持平等心待之。故贱者小者喜其容。贵者大者目为傲。得其门而入者。靡不归依。不得其门而入者。闲为排诋。道人故以此得名。亦以此贾祸。道人自谓有义命存焉。吾不知有名实也。吾不知有祸福也。此可以槩其生平矣。岁庚子。玉芝子。与南康子同系福堂。闲谈名理。南康子喜诵佛经。予独不喜诵佛经。每嘲云。即心是佛耶。即口是佛耶。南康子未与道人面。而心严事道人。笔札相往来。尝出其观音赞示予两人。相赓和。道人有当於心也。因了戒子寄予茶。贻予半偈。予酬和之。又为予作石佛渡海记。语语皆明心见性。又赠茶扇香花四偈。各有唱和。恨不一见以偿夙心。无何讹言构。大狱兴。蔓延善类。中外震悚。道人亦以挂误下於理。两人幸相见之晚也。道人拷讯时神色自如。持议甚正。以衰老残躯。备尝笞楚。抵死不屈。有烈士风。时严寒。道人且冻馁。予施一盂饭。一蒲团。一衲衣。道人昼夜跏趺不寐。环匣累系者扣之。随人启迪。无非接引向善。不剿空谈幻语惑人。宜当代贤豪。乐与之游甚广也。癸卯十二月初五日入狱。十七日无疾坐化。寿止六十一。先是道人授彦先偈。若预知其将化者。又与予论朝闻道章。甚有解脱处。化之日说偈若干首。至五鼓语人以圆寂。人莫解。天明户启。呼姜汤净口。作念佛声。出门就地坐。众惊扶坐榻上。闭目不语。众走报道人逝矣。予往视之。大呼道人去得好。记着么。道人复张目视予。自启手扶两足。跏坐而逝。舁出闲地。经六昼夜。旋风曝日。阴翳严霜。飞沙落垢。摧折备至。俨然端坐。神采焕发。现光明状。予与圜中人。靡不目击叹异。焚香顶礼。佛声浩浩。及埋[疗-(日/小)+土]土穴中。七越月。启骸南迁。幻身如生不毁。世未曾有。此平湖陆西源亲历其事者。吁异哉。岂其巨灵呵护。抑道人自护有神欤。江南士人某等嘉其神异。治龛藏魄。归葬初修山寺中。道人逮系。彦先始终周旋曲至。复手录圜中问答语偈。以授旧游者。自谓於道人有夙缘。乞予一言叙之。予惟佛氏不立文字。此录不足为道人有无。生死一大事。乃前知其故。至灭不乱性。留不坏身。踪迹昭然。灵异如此。此非修持於一世者。可得而骤至也。又岂末世缁流。所能彷佛其万一也哉。
　　玉芝子湘源曹学程撰

　　紫栢老人圜中语录
　　示潭柘寺僧众

　　水缘湿燥。山以高崩。此有因所致。为福致殃。为恶致祥。此何因耶。因自多生。凡夫不觉耳。老朽出山。山门无恙。欲不待请。主先往焉。彼必以余事累汝等。姑待之。汝辈遇境慎勿惊。以因不属汝辈故也。雪寒蔀屋亦不恶。镬汤炉炭。苦痛呻吟。总是意乐三昧。不信请於老朽瞑目地验之。

　　被逮答檀越

　　达朽既被逮已。有世智辨聪辈。愤然谓余曰。和尚厌离尘界。宜翛然无累。何载遭白简。犹恋恋京师。致今日之苦耶。曰檀越以何物为尘界。何物为苦乎。深山大泽。虎豹龙蛇居焉。蛇虎未尝不苦人也。然探渊者则得珠。凿山者则获璧。是见珠璧之为利。未尝知有龙蛇虎豹也。吾诸大乘沙门。以利济为事。方冒难以救援。安知尘劳之可出。无上大宝。失之於穷子。方矢浩劫以追求。乌知分段之可惜。特患衣珠之喻未喻耳。不患衣之频易也。朽乘此解脱其躯壳。岂但解脱鹘臭弊衣乎。内衣之珠。不假外得。夫何苦哉。檀越言苦。异乎朽之为苦矣。

　　与曹直指夜谈

　　曹直指。举苏长公罗汉赞曰。右手持杖。左手拊石。为手持杖。为杖持手。宴坐石上。安用杖为。无用之用。世人莫知。尊者曰。入道之机。机则透微。微透则手杖皆离。故曰离微入道之真机。直指曰。东坡东坡。手杖如何。有时用。也有时舍。作甚么。尊者曰。撑天拄地。
