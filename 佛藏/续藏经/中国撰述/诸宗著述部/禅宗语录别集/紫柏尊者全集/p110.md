<!-- { "loadSidebar": true } -->
　　君不见牛与马。只爱憨眠不爱打。草肥水美情更欢。蹄角饥焦难可惹。水中鱼。树上鸟。一样飞潜无大小。慕潭择木最难瞒。骇弩惊钩太分晓。又不见上达轻轩冕。云壑松泉苦耽湎。空谷幽兰独自香。终须不逐清风卷。惟中人。甘缙绅。声色游观意气新。琼林宴罢喝如雷。带酒归来烛已陈。田家苦。田家乐。苦乐浮沈任丰约。最是西风晚稻香。浊醪肥鸭对斟酌。南枝鹊。瀚海羊。苏武当在冷独尝。马市开来三十年。破肤将军齿尽黄。人与物。殊阶级。喜则扬声悲则泣。莫言人贵物贱微。一念未生皆独立。性所变。乃为情。憎爱交加理不清。须知想念即本智。觅水离氷佛岂成。临济棒。德山喝。马面牛头手段辣。士庶公侯只眼看。是凡是圣从宰割。这些子。真妙术。扫却迷云悬慧日。大家都在清光中。盲者依然黑漆漆。再方便。开觉路。内外推寻心无住。无住之心物我同。炽然成异因喜怒。喜怒起。初无性。离却前尘没把柄。智者顿达能所空。迸出轩辕太古镜。等闲用处辨妍媸。断送瞿昙穷性命。悟道易。难在人。人而果敢冬可春。孟宗哭竹笋为抽。蛇奴虽钝亦登真。满天下。老和尚。一片舌头横赞谤。一千七百葛藤窝。都将截断随风扬。吃饭穿衣谁不能。死生荣辱奚欣怆。荒坟见鬼不生疑。便是金毛师子样。

　　棕履歌

　　破棕履。聊相赆。蹈遍千崖与万仞。试看脚尖未举时。圣凡侧耳雷电迅。勤警策。勿懈困。好把年光惜分寸。塞北边南往返劳。不明大事千生恨。又不见老达磨。手持只履过寒[施-方+山]。岭头相见果是真。熊耳开棺事更讹。何如老汉这棕鞋。浪迹云山与薜萝。直饶大悲千手眼。管教摸索火中波。又一事。谩再卜。来去如球转辘辘。东村大伯最相知。几回正笑翻成哭。妄念起。不须觉。信步茫茫最真朴。若离大地觅脚根。何殊离石求其璞。诚实语。若斟酌。失却木梳问锄镢。向上程途有路行。赚煞呆郎自担阁。

　　登径山歌

　　紫栢老。紫栢老。一枝筇杖探奇奥。但除中国未经封。胜水佳山无不到。惟此山。未尝攀。春来绝顶叩禅关。五峰盘踞诸天上。双径潆回万壑闲。唐国一。号初祖。芟茅剪棘开兹土。灯传终古慧光寒。龙象绳绳争步武。这担板。不可绾。是圣是凡一切刬。直饶剑刃解翻身。早被侬家笑杜撰。法王孙。喻鸾凤。岂逐山鸡闲打閧。羊角风高十万里。世闲荣辱谁能控。朝出将。暮入相。一息不来皆莫仗。拆天勋业目前云。罪过阎罗肯轻放。君不见留侯挥臂入千峰。不事君王事赤松。不是好花开未遍。等闲台殿起秋风。

　　虎丘图

　　海涌崔嵬高入云。青松白石远尘纷。烟萝深处前朝寺。钟磬风清时忽闻。我曾投策礼大觉。殿堂金壁光辉发。谁将龙脑焚宝炉。香云缭绕沾摩衲。今日君家见此图。当年胜事宛如昨。人生韶华能几何。常年行乐不为多。君不见吴王盛时强已极。观兵中国谁敢逆。黄池败阙归来迟。吴王山川带羞色。英雄梦。在瞬息。平地宫花变荆棘。剑池今已属游人。惟有鱼肠伴枯骨。又不见勾践得意渡钱塘。如花吴女满舟航。蛟龙欲得不敢夺。越王载之还故乡。只今会稽仍复在。竹箭萧萧变人代。吴王盛。越王衰。越王盛时吴王败。吴越雌雄梦一场。业魂千古偿冤债。前车既覆后车鉴。一念回光复不远。虽然大小不同伦。由来有理不隔线。我作此歌有深意。顺逆关头君却记。吴越争锋尚已非。侬家那复争闲气。澹泊勤劳是本行。精深内典明心志。从他面面鼓风波。一炷清香答天地。消遣春光展此图。虎丘移入书堂里。

　　题某公禅房歌

　　羡公所居兮。高旷而远尘机。重岩阒寂兮。麋鹿同栖迟。白云抱幽石兮。未可以有无知。明月留清泉兮。岂可以去来期。雪窦抚髀兮荐此机者稀。余拽杖出山兮。孤松芳兰牵所思。牵所思兮在离微。离则不可言说求。微则不可心想推。既不可求推兮。天地一指。万物一马。渠即是我我即伊。我即伊兮何所思。

　　看花歌

　　看花来。看花来。花开花落乐多回。人闲富贵亦如此。看花几个心花开。心花开。色本空。从来富贵花在风。风中艳冶与馨色。兔角龟毛岂不同。眼见色。耳闻声。声色场头多爱憎。荣即喜兮辱即悲。茫茫苦海岸难登。看花好。看花好。寒暑相催人易老。从今热恼化清凉。莫使清凉来热恼。花即心。意最深。相逢几个是知音。文殊队里解翻身。尘尘剎剎皆黄金。花障眼。眼生花。分明本是却成差。境缘好丑心外无。天上人闲一朵花。看花去。看花去。凡圣有无切莫住。从来花相权最奇。既解放开又捏聚。问君把柄凭谁力。看花歌意休轻举。

　　赠戴升之

　　君不见戴郎短小胆气豪。不畏岷江涛。不畏庐山高。慠然驾孤蓬。意思何飘飘。轻截蛟龙窟。闲寻虎豹巢。长松之下拜老衲。老衲无印佩瘦腰。戴郎所为为何事。敢挹玄津滋灵苗。灵苗一抽千万丈。天风忽起摩重霄。见说稻花香十虚。金汤大法安辞劳。又不见戴郎裘敝黄金尽。众人相逢无不哂。谁知屈乃伸之机。头角峥嵘待雷震。泥蟠设无冲天志。丈夫虽生何异死。又不见勾践报吴痛尝胆。孟明拜赐心不反。破釜焚舟决一战。晋人坚守出不敢。戴郎别我将十年。鬓毛相见惊苍然。精神不似观河时。负车犹困羊肠巅。自惭本是解空叟。不觉饮泣独良久。青春古道不再来。戴郎此去莫甘朽。庐山山色镇长青。岷江江涛镇长吼。焰光一朝烧杏花。三尺乌纱也不丑。再来五老望番湖。莫言心事今朝剖。

　　紫栢老人集卷之二十九(终)

