<!-- { "loadSidebar": true } -->
　　自摩竺入震旦。为义学蒿矢。达磨来。文物为玄学前茅。义则可以名言求。玄则不可以知。识得既不可以知识得。则诸方衲子。号称玄学者。终无所得耶。昔有僧。问尊宿曰。寒暑到来。向甚么处回避。宿曰。向无寒暑处回避。僧曰。如何是无寒暑处。宿曰。寒时寒杀阇黎。热时热杀阇黎。则曰。垂手还同万仞崖。正偏何必在安排。琉璃宝殿藏明月。忍俊韩卢空上阶。津禅人派通名津。字玄藏。或以问紫栢先生。先生曰。狮子蹴人。韩卢逐块。子若荐此。唤玄名藏亦可。指藏名玄。亦可。如不荐此义。乃玄则不藏。藏则不玄。又曹洞家。以黑象正位。以白象偏位。正位。即知识不可得者。偏位即临济家人境俱不夺者。故曰。善财参徧处。黑豆未生芽。由是而观。谓玄名黑。谓黑名玄。谓玄名远。谓远名藏。无不可也。法华曰。法花经藏。深固幽远。无人能到。又曰。是法非思量分别之所能解。先生故曰。谓玄即黑。谓黑即玄。谓玄即远。谓远即藏。谓藏即非思量。者以此。虽然道不虚行。存乎其人。义学玄学。初非两藏。由智识而入。乃名义学。离情识而悟。乃名玄学。如亮座主见马祖。而乎大事。此非由义而玄乎。如晦堂心玄学透彻。复从泐潭精楞严大意。此非由玄而义乎。津禅人苟荐寒暑之机。玄亦可。义亦可。如未悟。此生斋戒持律。讲诵经书。崇饰塔寺。真积力久。一旦触事而真。道岂远乎。玄藏勉之。

　　常如字说

　　夫天不常高。地不常厚。人不常灵。如是则天不如天矣。地不如地矣。人不如人矣。三才为万物之统。而皆不如。独万物如乎哉。然而如者。何为也。良以吉凶悔吝。纷然而至。本自如也。此如在天。可以为高。在地可以为厚。在人可以为灵。在万物可以各遂其所生。今有人於此。如不如。则常不常。不如则乖真。不常则累物。真乖而物累。谓之颠倒。故二乘颠倒。醉於空寂。凡夫颠倒。醉於爱欲。皆非如也。兹以常如字某人。当於吉凶悔吝之中。死生得失之际。心光弗昧。终始常如。则此说。名当其实矣。常如勉之。

　　金仲坚字说

　　夫正金。精而最坚者。莫坚乎黄金。故金坚也。性以不改为义。不改亦坚也。兹金生姓金。名性。字仲坚。予徐而观之。则知金生。志在坚之又坚。犹恐未坚。复字仲坚以坚之。坚则坚固矣。如以易道观之。则艮之又艮。艮之又艮者也。艮之又艮。则身不获。而庭无人矣。况又艮之艮哉。夫身不获则我忘。庭无人则物忘。我与物兼忘。则身虽有。物虽在。未尝有身与物也。身与物既未尝有。则我之姓。名与字独有耶。且心外无法。何法非心。心本妙物而无累者也。妙则泛应曲当。无累则超然而无待也。此艮之止也。昔人有言曰。死水不藏龙。此病艮之又艮者也。盖艮止也。止则足矣。而止之上又止之。此何异死水乎。即此观之。艮之又艮。不但死水而已。死水而臭者也。予故易金生之名。名耀。易其字。字仲如。耀则照与寂会。如则寂与物通。照与寂会。则智周万物而不劳。寂与物通。则形充八极而无患也。虽然知之易而行之难。行之易而证之难。证之易而忘之难。忘之易而用之难。凡求无上菩提者。苟不知五难之精粗。横谓一念不生。全体自现。何烦琐琐而广求哉。殊不知博则能约。不博而约者。非约也。横莽也。故宗门大老悟心之后。必皆遍游诸方。参求知识。淘汰见地。以圆差别。岂无见而然耶。盖根本智固已发明。而差别智未圆。则根本智之用。终是不全。差别智圆。则本智之用始全也。故曰。全机大用。又禅门自曹溪之后。马祖与石头诸老。以谓自拈花微笑以至曹溪。而拈花之机。变而为义理窠臼。使神而明者。死矣。於是翻然。复义理而为禅机也。使狂慧与夫世智辩聪揣摩之徒。苟未到智讫情枯之地。终不能会神而明之者也。呜呼。江西石头。此心何心哉。是不可思议之深心也。而或者。反谓禅家。惯设隐语以欺人。何失言至此耶。良以己眼生盲。遂谓举世不睹日月也。岂日月之咎乎。盲者自咎耳。仲如倘知此。则生盲障翳。岂不可抉之哉。仲如勉之。

　　无所字说

　　震旦鼻祖。少林壁观。九易寒暑。有号神光者。断臂求祖安心。祖索光心。光谛思少顷。索而无物。对曰。觅心了不可得。祖曰。与汝安心竟。於是光断臂谢祖。昔人为法忘身。今汝之求。不下昔人。夫觅心可得。则有所。觅心不可得。则无所明矣。大槩所之所生。必由乎能。能之所起。必由乎所。心苟不安。能未忘故。能未忘者。以有所故。所之为咎。能为媒故。觅心无得。则所无媒。所既无媒。能岂有妁。往返推究。能所都遗。知都遗者。复为都遗之能。都遗成所。亦势然也。莫若一心不生。根境陆沈。有所无所。不生之影。影不自生。则生乎形。未生为形。已生为影。影可见而不可捉。谓有可乎。形则可捉矣。嘻。无可捉。则兔之有角。龟之有毛。截角为弓。以毛为弦。以无我为箭。张而射之。有无之鸟丧。是时也。有所耶。无所耶。无所来前。吾语若。若身假四大而成。若心托前境而有。四大是身。何物非身哉。前境是心。心岂有无。无所若能。痛而思之。思极情忘。情忘则智枯。智枯情忘。则所者在无所。不在紫栢先生矣。无所勉之。

　　紫栢老人集卷之二十一
　　紫栢老人集卷之二十二

　　　　明　憨山德清　阅

　　杂记

　　一日于比部。言一屠牛者。牛将屠。忽跪而求生。泪堕不止。屠不胜怒。遂刺其两目。牛死未移时。屠剔牛肯綮。刀忽跃刺其目。毙焉。呜呼。万物一物也。万神一神也。故以大道观之。天地我伯仲也。以天地观之。万物我伯仲也。我戕伯仲。则伯仲戕我。何尤哉。
　　苏长公跋张无尽清净经曰。作止任灭。佛言四病。无尽言。作止任灭。是四法门。长公则曰。无尽若见法门。应无是语。紫栢老人试拈问麟郎。麟曰。两头不着。老人曰。尚未信。汝再道看。麟则崖柴笑而已。老人谓麟。汝见车轮否。能引重致远。千里往复。轮若掩地。则一转不能也。汝知此。谓四病四法门。果是两头语。然汝还欠一筹者。殊不知即两头耳。
　　夫龙之为物也。隐显莫测。变化无常。以故世多奇之。殊不知有豢龙氏者。驾之若牛马。驱之若犬羊。夫复何奇。岂非有欲则易制。无欲卒难驯耶竖而趋者。灵出万物谓之人。设有欲亦弗灵矣。昔有鴝鹆效僧念佛。久之。一旦无疾而化。既检其余烬。得舍利若干粒。灿然夺目。闻而未知奇者。将非黑业酒醉。父母撼而未醒乎。当湖有僧诵法华经。有年数矣。一虾蟇闻经声。忽作拳跽状者移时。众见怪而厌之。少顷。若禅坐。撼之已息断矣。达观道人闻而奇之。以为法华会上。八岁龙女。能。献珠得佛。独擅其美。而斯虫复能数千载之下。追其芳躅。是不奇。又孰为奇。夫茫茫宇宙人岂少哉。人弗能而虫能之。则有愧於牛马多矣。虽然。诵经不诚。音难悟物。睹虾蟇。而后信诵者之诚也。我闻唐修雅法师曰。佛之意兮祖之髓。吾之心兮经之旨。合目冥心仔细听。醍醐滴入焦肠里。若然者。则是虫岂非醉醍醐。而熟睡者耶。
　　达观道人。乙酉岁之伏牛山。道出滁阳。遘丁太仆。时方炎暑。与二三法侣。纳凉於滁之龙泉寺。一时田侍御。并邹锺二司马。俱问法於道人。道人应机率性。适忤锺司马。司马大怒。威作百态。道人未能以慈心三昧摄伏之。终有愧焉。使锺君邂逅於今日。必以道人为春风主人矣。惜其即世早。无及此缘也。龙泉元封。相去八十余里。故结夏焉。寺主东州。与杜生善。道人於是始识杜生。将七易寒暑矣。田侍御。两司马。较诸二善友。虽显晦未始同条。然皆识道人於乞食之初。可无念哉。乃今惟杜生不远千里。谒道人於曲阿于生之别墅余甚感之。乃嘱杜生曰。汝识吾面。莫若识吾心。汝识吾心。莫若识吾无心之心。识吾无心之心。又莫若识汝之本有心。识得本有心。虽复舆台走卒。轩冕莫若也。如未识之。急须识取。
　　予登峨嵋。往返几三年。以贪观山水。须发不暇剃除。遂成头陀焉。既至曲阿于观察北园。时比部为地主。常熟缪生。吴江周生并在。予以暑热。乃剃发而留须。发几四寸许。以一囊红花裹而藏之。携至清凉。授开侍者。寓清凉半载。除夕须亦剃除。亦授开侍者。惟左右鬓。命众阄之。时一芦运禅人得其右。一微渊禅人得其左。叶航江禅人阄毕。特请於余曰。愿得分少须发供养。予睹其眉宇。真色蔼然。乃分向授开侍者所藏发一束与之。虽然。老汉以十方世界为一缕发。且道全身向什么处安着。以十方世界为全身。且道一缕发向什么处挂着。道得亦三十棒。道不得亦三十棒。如何即得不受棒去。咄。云山万迭水潺湲。窣堵棱层顶如削。
　　嘉靖初。蒲之万固寺。背七里许。峰峦攒秀处。有古剎曰赞叹。其中老纳义秀者。温里人。精进敦实。日课阿弥佛十万余声。朝夕无闲。五十余年矣。至於经行之所。砖砌成漕。或穿及底。人试补之。久复成漕。今犹在也。初有贫寒子。不能自活。来依秀。秀纳之。久之见其动静弗佳。因呵曰。汝真贼也。无何果约其党。乘夜击秀。初击秀称佛声犹洪。再击称佛声弗断。然亦微矣。因死。亦当垂绝之际。佛声不断。至於股折。能跏趺而逝。非五十年志气坚强劲正。乌能至此。又有白居士者。亦往来蒲城。佣役得值。不择僧俗。悉施与之。一日灌园汲水。忽遗身心。鼻息乎绝。有老妪不知其定。多方强救之醒。七日。旋定如初。后游陕。定於盩厔冷庙中。将九十日。村人谓其死也而埋之。呜呼。秀老精进而取杀。居士禅定而活埋。皆多生夙殃也。
　　五祖演和尚。一日云。我这里禅似个什么。如人会作贼。止一子。其子一日忽问云。我爷死后。我却如何养家。须学个事业始得。其爷一夜引至巨室穿窬。入宅开柜。教儿子入其中取衣帛。儿才入柜即锁却。父乃寻先窦而去。其儿子在柜中。计无所出。故作鼠啮声。其家点灯开视。柜才开。贼儿耸身跳出。人不及措手。得脱。随赶至中路。贼儿忽见一井。乃推巨石投井中。追人却於井中觅贼。儿直走归家问爷。爷云。你且道怎生得出。儿具说所以。爷云恁么。却尽做得。万历丁亥冬。余结制芦芽。禅余无事。偶与主人妙师。阅及此篇。妙师捧腹笑而泪下。余问何故若是。妙师曰。我笑中有痛。余又问。痛甚事。妙师曰。痛他父子情忘。始做得贼。余感妙师知言。故录之。
