<!-- { "loadSidebar": true } -->
　　瞿昙老子。费尽口业。横说竖说。初无一个元字脚。与人咂啖。达磨大师。得得西来。单传心印。亦无一针锋许。与人作道理。须是个汉。具天然气槩。於一切时。一切处。向瞿昙未出世。达磨未西来以前。研穷体究。时节既至。喷地一下。明见本地。便知。瞿昙不曾出世。达磨不曾西来。在在处处。常光现前。剎剎尘尘。初非外物。直饶恁么。犹是小小歇场。暂时活计。未是宗门中事。不见云门大师道。任你横说竖说。未是宗门中事。是甚么热椀鸣。三乘十二分教说梦。达磨西来说梦。若有老宿开堂。椎杀百千万个。有甚么过。云门恁么揭示。且道。还当得宗门中事也无。山僧自住持以来。亦曾为人。东说西说。若是宗门中事。未曾梦见。有人痛下毒手。椎杀山僧。不为分外。岩寿首座。极有志於道。忽来告别。觅语。蓦云。某甲下手。山僧只向佗道。善为道路。

　　示法嗣知客

　　衲僧门下。正令全提。如击石火。闪电光。旱地奔雷。悬崖落石相似。未曾眨眼。早是蹉过。是佗从上老宿。踏得这一脉着。等闲垂一机。示一境。自然去离泥水。活人眼目。初无实法与人。岂不见。良遂座主。参麻谷。谷一见来。便去锄草。良遂到锄草处。谷殊不顾。便归方丈。掩却门。良遂乃敲门。谷问云阿谁。遂拟对。忽然契悟。乃云。和尚莫谩良遂好。若不来礼拜和尚。几乎被经论。赚过一生。且道。麻谷有指示。无指示。若道有。麻谷向道什么。若道无。良遂因什么悟。后归到讲肆中。谓人曰。诸人知处。良遂总知。良遂知处。诸人不知。良遂得这些巴鼻入手。便有活人底眼目。检点将来。未免乞儿暴富。当时讲肆中。忽有个汉。不受人谩。翻转面皮。看佗良遂无容身之地。
　　法嗣知客。自锦城讲肆中。知有教外别传一段大事。得得南泉。寻人决择。两到山间道聚。山僧曰。衮於人事海中。无暇去锄草。亦不曾闭却方丈门。只是相烦客司一年了。是个气吞宇宙底汉。一点也谩佗不得。但如良遂见麻谷一回。便知经论。果有赚人处。若有赚人处。则自己知处。灼然一切人不知。如是则未离讲肆。未出瞿塘。行脚事毕。岂待区区八千里往来。然后为得耶。虽然。归到讲肆中。切忌妄通消息。忽然撞着个人。翻转面皮。莫言不道。

　　示悟开首座(前住建康清凉)

　　达磨六传。而至曹溪。曹溪之后。南岳收其余毒。肆其酷於江湖之间。马驹中毒。杀八十四人。个个阿辘辘地。独有百丈。向一喝下。拾得个穷性命。坐在大雄峰顶。幸自可怜生。无端被黄檗觑破。唤作大机之用。带累临济。只具一只眼。自此一人传一人。习以成风。莫之敢遏。至於杨岐栗棘蓬。白云上大人。东山暗号子。赚得圆悟於小玉声中。此毒现前。熏染应庵。毙於睡虎爪牙之下。幸而有个破沙盆。活得起来。直得炎炎之气。塞乎天地之间。穷其来处而无踪。究其用处而无迹。皆所以碎诸方之窠臼。发千圣之灵机。近来此毒。看看扫土而尽。绝无气息。
　　悟开首座。拚得性命。於无气息处。发此余毒。以施来学。则达磨正宗。不致寂寥也。

　　示智沂首座

　　诸佛未出世以前。好个清平世界。及乎灵山拈花。以正法眼。付金色头陀之后。便见干戈一动。四海尘昏。西天四七。略露锋铓。唐土二三。互施剑戟。带累后代儿孙。各据一方。递相鼓儱。指南作北。喝水成氷。未曾有一人。端的见正法眼之落处。独有云门风穴二大老。较些子。一人道普。一人道瞎。虽则各出只手。扶此正法眼。欲使其光明灿烂。殊不知。转见黑墨律崒。便恁么去。譬如清庙之瑟。朱弦而踈越。一唱而三叹。有遗音者矣。是故密庵师祖。得其遗音。唤作破沙盆。扬在粪扫堆头。无人会得。独有松源老人。知得落处。放出个拗驴。一踏踏得粉碎。只要於诸佛未出世以前。善自提持。以寿后世无穷之传也。

　　示了徽侍者(前住渠州延福)

　　佛祖阃域。衲僧巴鼻。非是聪明利智。博见多闻。而能证入。又非峻机慧辩。泯默忘言。而能造诣。直饶具通天作略。盖世英雄。未举先知。未言先领。亦未得其仿髴。须是於二六时中。回光返照。乍可不会。不可妄有领览。才有一毫发。妄自领览。执以为是。则便是生死根本。但一味退步。就己默默参究。愈退步。愈有力。愈不会。愈现成。蓦然一处错踏翻。千处万处俱透脱。始见从前聪明利智。博见多闻。峻机慧辩。泯默忘言。皆是自家受用三昧。便能欺贤罔圣。破二作三。拈一茎草。作倚天长剑。杀活自由。以黑豆子。换天下人眼睛。圣凡罔测。得到恁么田地。莫便是佛祖阃域。衲僧巴鼻么。且喜没交涉。
　　了徽侍者。为道正切。以省亲西泝。一日告别。蓦问云。如何是佛祖阃域。衲僧巴鼻。余谓之曰。若要洞明此事。初无佗术。别没誵讹。余三十年前。与令师祖哑庵老子。於江湖上。究之已熟。此老虽过去久矣。然浮屠巍然。肉犹暖在。归到家山。但拊塔而问之。此老虽冥冥中。自有方便。然子生平崛强。岂甘受秤锤落井之讥耶。佗日再南。却须为我说破。无爽此语。

　　示觉照首座(前住江州东林)

　　行脚道流。挑个钵囊。置身在丛林中。只要洞明自己。自己若不洞明。粗则被地水火风汩没。细则被生住异灭流注。内为见闻觉知所惑。外为色空明暗所使。无自由分。是佗本色行脚道流。一旦洞明自己。许多粗细。内外境界。尽向这里。一时氷销瓦解。任是从上若佛若祖。天下老和尚。悉须向背后叉手。盖由佗识得自己分明。於一切处。作得主宰。不为一切善恶凡圣摇撼。到此田地。亦未是本色行脚道流。立地处在。
　　岂不见。曹山和尚云。师僧家。在这个衲衣下。须会向上事。莫作等闲。若承当得分明。即转佗诸圣。向自己背后。方始得自由。若也转佗不归。直饶学得十成。须向佗背后叉手。说甚大话。若转得归自己。一切粗细境来。亦尽作得主宰。
　　曹山等是老婆心切。然就中要妙。只如道。须会向上事。且作么生是向上事。这里承当得分明。便知本色行脚道流。立地处。既知行脚道流立地处。非特转佗诸圣。向自己背后。亦乃敢开大口。说大话。捩转天下人鼻孔。
　　觉照首座。相处既久。造诣益深。且问大话。作么生说。捩转天下人鼻孔。无出这些子。试向未行脚以前。露个消息。直饶恁么。衲僧门下。当甚破草鞋。

　　示晞勤藏主

　　为人须得为人眼。见地须得见地句。是佗从上老宿。等闲垂一机。示一境。七纵八横。千变万化。不守故常。俾一切人。不觉不知。蓦然漆桶破。光影尽。譬如昨夜降雪相似。天昏地黑。朔风撼空。冻雪压屋。尽大地人。不知所以。及乎曙色才分。各各起来。豁开户牖。四方八面。世界一时别了。直得大地山川。了无高下。百草树木。莫辨洪纤。虽则一色全真。洞然明白。若不见晛则消。遇雨则解。依旧是从前世界。则一切万物。皆无生意。
　　参学人。若得漆桶破。光影尽。正是坐在一色全真。洞然明白处。若不是个具大眼目底。与伊痛下毒手。尽底揭翻。使之依旧眼横鼻直。一切寻常。则未免陷入解脱毒海里。头出头没。更无活路。只是个死汉。有甚用处。
　　晞勤藏主。久游丛林。今欲西泝。袖纸觅语。正值大雪漫漫。因呵冻述此。以遗之。且道。是为人眼。见地句。试辨看。

　　示从闻禅人(前住建康崇因)

　　西天四七。唐土二三。天下老和尚。互兴於世。略露目前些子。如刽子手里刀相似。直下截断人命根。初无丝毫许。实法与人。入思惟。作道理。向衲僧门下。犹如掘地觅天。那更谈玄说妙。举古明今。三玄戈甲里。定誵讹。四种料拣中。分得失。丝来线去。露布葛藤。锢鏴人家男女。未有了日。是佗有志参学之士。负冲天气宇。蕴盖世英雄。着眼於佛祖未兴以前。密契於古今窠臼之外。等闲一语默。一动静。自然超宗异目。草偃风行。终不肯倚佗墙壁。跨佗门户。坐佗床榻。吃佗残羹馊饭。以自屈抑。於衲僧门下。方较些子。
　　岂不见。高亭参德山。乃隔江问讯。山以手招之。高亭忽然开悟。便横趋而过。尽道。德山略露目前些子。无法与人。殊不知。无端与贼过梯。高亭横趋而过。其奈已是吃佗残羹馊饭了也。蒋山恁么道。未免罪过弥天。若检点得出。於衲僧门下。却较些子。苟或未然。三十棒山僧自吃。不干你事。

　　示惠照藏主

　　真实参学之士。欲明此道。至不一也。锐者喜进。怯者日退。敏者易趋。急者思止。或以泯默无言。为实地。或以研穷性理。作根源。或以明辨古今。为极则。或以百无所解。为歇场。智识之偏。趋向之异。虽豪杰特达之士。有不能自免。若不是个咬猪狗。恶手脚。活爪牙。有三千里外。定誵讹底眼目。提向上钳锤。攻其偏坠。击其乖异。则未免大家衮在草窠里。以谓此道。只如此。深可怜悯。
　　岂不见。赵州问南泉云。如何是道。南泉云平常心是道。这些子。如砒霜狼毒。峭壁悬崖。无你下口处。无你入作处。独有赵州较些子。便云。还可趋向也无。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。豁然如太虚空。岂可强是非耶。只如南泉恁么道。莫便是提向上钳锤。攻其偏坠。击其乖异么。且喜没交涉。
　　惠照藏主。要知落处。此去天台城外。有个瑞岩老子。具三千里外。定誵讹底眼目。脚未跨门。必能为子说破。便见光孝一场败缺。不同小小。

　　示绍明维那(前住建康天禧)

　　达磨大师。自西天。带得些毒气。来此土。惟神光中之。一失人身。万劫不复。自此毒气。流行天下。递代熏蒸。直至于今。虐焰愈炽。独有临济老汉。在黄檗山中。毒气熏心。无理会处。及到高安滩头。此毒见前。便解掣风掣颠。但有来者。一味喝将去。谁奈伊何。譬如鸩鸟飞空。一毛落处。山无草木。水无鳞介。后来兴化。於大觉棒下。此毒一发。於克宾维那法战之时。痛下毒手。即罚钻饭。赶出院。便是与临济。吃六十拄杖。雪屈在。今丛林列剎相望。据位称师。孰不自谓曾中此毒。欲求中得亲切。善用此毒者。谁欤。禅和家道。我到处行脚。往往寻香逐臭。亲切中此毒者。谁欤。山僧自行脚住山而来。横草不拈。竖草不斩。瞒瞒顸顸。饥餐渴饮。且恁么过。逈不知此毒来处。但只相烦绍明维那。悦众兹山。以无心应大帅天禧之命。袖纸觅语。不觉引笔及此。逗到天禧。忽地此毒流行。切莫错怪蒋山好。

　　示宗雅首座(前住建康奉圣)

