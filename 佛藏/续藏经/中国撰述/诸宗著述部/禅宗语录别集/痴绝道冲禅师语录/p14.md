<!-- { "loadSidebar": true } -->
　　丛林高士。办一片真实身心。出丛林。入保社。寻师择友。只要洞明自己。了达生死。若不如此。只是个游山玩水。空踏破草鞋。赢得脚板阔。於己无益。所以永嘉大师道。游江海涉山川。寻师访道为参禅。自从认得曹溪路。了知生死不相干。古人恁么告报。已是十分入泥入水。若是个汉。能善其机。通其变。则不移寸步。独跨大方。掀翻自己山川。竭尽本来江海。脚根下。踏断释迦老子性命。拄杖头。擉瞎达磨大师眼睛。无道可访。无师可参。发无师智。纵自然智。岂不见。龙济修山主。再参地藏琛和尚云。己有未决。这回跋涉许多山川。极是辛苦。地藏云。许多山川。於汝也不恶。看佗地藏。不费纤毫气力。用将出来。岂止药龙济向外驰求之疾。直得尽大地人。驰求之心。於此氷消瓦解。
　　宗仁禅人。铁塔上足。欲为庐山游。袖纸觅语。途中为助道之要。但能於地藏所示。许多山川。於汝也不恶。急着眼看。忽然觑透地藏用处。便见一切时。一切处。无虚弃底工夫。一举足。一动步。尽在曹溪路上。信知生死了不相干。庐山面目。处处发现。直饶恁么。更须知有诸佛未出世。祖师未西来底一着。始称行脚高士。蒋山已是不惜口业。前途亲见庐山面目。和自己鼻孔。一时打失。却回铁塔堂上。为师拊背放光。始见蒋山败缺。不同小小。

　　示祖传维那

　　祖宗门下。据令而行。何啻法堂前。草深一丈。直得乾坤大地。一时荒却。也未得其彷佛。何况三婆两奶。说黄道黑。穷性理。谈玄妙。辨古今。从事泯默。游神觉观。广立门庭。展开户牖。簧鼓人家男女。以谓祖宗门中。实有恁么事。大似郑州出曹门。是佗从上老宿。具大眼目。初没周由者也。及其用将出来。如张道陵丹笔。等闲提起。自然石裂崖崩。神号鬼哭。看者不容眨眼。参学之士。到个里。若非蕴大根哭。有大力量。往往望崖而退。岂不见。兴化和尚。一日为克宾维那云。汝不久为唱道之师。克宾云。不入这保社。兴化云。汝会了不入。不会不入。克宾云。总不恁么。且道。克宾恁么祗对。还契得兴化意也无。若也契得。兴化为甚么便打。罚饡饭。赶出院。若契不得。为什么嗣佗兴化。祖宗门下。得人憎。无出这些子。看佗父子相投。水乳相合虽则就中要妙。未免递相钝置。当时兴化。更若尽令而行。临济正宗。不到如此。
　　祖传维那。亲从华藏会中。来此相聚。兴化打克宾底拄杖。在今天下。惟淳庵老子一人有之。想法战时。决然别有长处。惜余无定古今眼。以辨之。子虽理西泝之舟。不暇与余道破。然佗日再南。蓦札相逢。不勘自败。始知祖宗门下。令不虚行。青山一会。俨然未散。

　　示惠济藏主

　　达磨西来。直指人心。见性成佛。且道。有恁么事。无恁么事。若道有。埋没自己。若道无。孤负先圣。这一脉。虽则如天普盖。似地普擎。如风普吹。如日普照。其奈无你会处。无你不会处。设使有亦不立。无亦不着。不求诸圣。不重己灵。本自天真。不假工夫。学得正是依草附木精灵。守古冢底鬼子。那更拟心凑泊。着意研穷。玩寂默之乡。游语言之域。执性难相。析妙剖玄。考古论今。契理就事。譬如蒸砂作饭。岂疗饥疮。掘地觅天。莫睹霄汉。行脚人。等是踏破草鞋。索性一踏踏翻。天崩地裂。周行无辙迹。四顾绝遮栏。驱八面风。鬼神莫测。说甚么达磨西来。恁是黄面瞿昙。也须向手中乞命。虽然要且只明得达磨西来事。未明得达磨未来事。且道如何是达磨未来事。此去天台瑞岩。有大导师。名曰高原。达法源底。善说法要。到彼炷香作礼。而问曰。如何是达磨未来事。此老必为说破。却款款来锺山。请木上座。为汝证明。

　　示思远禅人

　　宗乘一唱。十二分教。瓦解氷消。祖令当行。尽大地人。亡锋结舌。威音那畔。无师自悟。正是倚墙傍壁汉。在母胎中。便解作师子吼。何异野干鸣。将知个一脉子。若不是个有力量大人。全身担荷。未免向骨董袋里。头出头没。岂不见。德山未出峡时。幸自可怜生。才到南方。向吹灭纸烛处。中龙潭之毒。此毒一发。只据一条白棒。但有来者。从头打将去。直至于今。尽大地人。忍痛不彻。虽然。要且未曾有一人。知得此痛来处。
　　思远上人罢讲行脚。有志於道。若知此痛来处。便见德山未出峡时。性命已在龙潭手里。龙潭心肝五脏。未吹灭纸烛。已被德山觑破。如是则万里南来。娘生面目。在在处处分明。及其西归本所住处。剎剎尘尘顿现。苟或未然。前途筑着脚指头。蓦然悟去。始知蒋山多口。

　　示海印禅人

　　大凡挑囊负钵。出丛林。入保社。见尊宿。究明袈裟下。一段大事。要得透顶透底。常光现前。自由自在。直是三界二十五有。八万四千。尘劳烦恼。笼罩不住。等闲行一步。直得尽乾坤大地震动。道一句。则从上若佛若祖。一切言句。尽情氷消瓦解。得到恁么田地。犹谓之暂时岐路。小小歇场。亦未是袈裟下大事在。那更寻言逐句。向外驰求。古今因缘里。剖拆玄微。诸方禅床角头。咂味野狐涎唾。以当平生。将谓袈裟下事。只如此。真所谓。地狱劫住。未有出期。岂不见。古德云。地狱未是苦。袈裟下事不明。最是苦。古人恁么告报。虽则一等和泥合水。然就中要妙。若是翻身师子。返掷无踪。大阐提人。佛也不识。更有甚么袈裟下事。地狱劫住。又向什么处着伊。自有超宗异目底气槩。又何患达磨正宗寂寥耶。
　　海印上人。久历丛林。今欲西泝。道过锺山。一见而别。又且需语。信笔遗之。若向此纸上卜度。则山僧当堕无间。

　　示宗亮藏主

　　见成公案。不涉廉纤。匝地普天。笼今罩古。拟心凑泊。分明对面隔西天。脱体承当。犹是依草附木汉。将知此事。无你会处。须是自家。蕴生铁铸就底身心。拚得性命。二六时中。密密体究。时时履践。蓦然打个没合杀。逢境遇缘。亲师见友。轻轻点着。如睡梦觉。如云开见日。方省个事。遍周沙界。为山河大地根源。作四圣六凡本要。而蕴在当人。方寸之中。不从佗处发挥。常在顶门显露。得到恁么田地。正好寻大炉鞴。恶钳锤底宗师。千煅万炼。去却从前顶门显露底。许多光影。然后眉毛。只在眼上。鼻孔依旧大头垂。只可随缘放旷。任性逍遥。设或兴慈运悲。等闲拈一丝头。自然摇乾撼坤。与一切人。截生死根源。碎圣凡窠臼。真不负平生行脚志趣。
　　岂不见。马大师。因水潦问。如何是西来的的大意。马祖当胸一踏踏倒。水潦起来。拊掌大笑云。百千法门。无量妙义。只向一毫头上。识得根源去。且道。这一毫头。从甚处来。这里知得来处。便见马大师。与贼过梯。不为好手。若总道。便是马大师。拈一丝头。与人截生死根源。碎圣凡窠臼。非但不识马大师用处。亦乃孤负行脚本志。方今天下。得马大师用处。惟长芦老子一人而已。宗亮藏主。宜往问之。将见脚未跨门。先遭一踏。莫言不道。

　　示闻解上人

　　吾蜀有志行脚之士。经万里之遥。历三峡之险。初不为游州县。看景致而过。直为生死心不明。着身丛林中。寻师择友。蕲一言半句。以脱生死。然此事。惟在当人办长久之心。立决定志。昼三夜三。孜孜地。於十二时中。行住坐卧。默默提撕。切切体究。直令自家。三百六十骨节。八万四千毛窍。以至尽乾坤大地。色空明暗。无一丝毫。不是我生死不明之心。若如此体究。如此提撕。从朝至暮。无有间断。时节既至。或逢缘遇境。或师友触拨。蓦然哑地一声。前后际断。三祇劫空。即此生死不明之心。当下如十日并照。如闹市里。逢着故人相似。方省本有之物。元来只在这里。参学人。得到恁么田地。十个有五双。尽向这里。点头咽唾。自谓快活不彻。殊不知。正是生死根本。若不是具大眼目宗师。用蛊毒底手段。烂却肚肠。断却性命。未免打入依草附木。魍魉孤魂队里。无出头处。
　　在今天下。用得这个手段底宗师。惟天童老叔一人而已。行脚人。往往贪生畏死。不肯亲近此老。
　　闻解上人。既拚得性命而往。决定未过钱塘江。被毒气一熏。丧却命根。和骨头一时换却。非特不负行脚本志。抑亦见吾言不妄。

　　示士杰侍者

　　近来学者。挑囊负钵。见善知识。求朋择友。到处千百成群。总道我行脚。及乎问佗。如何是行脚事。十个有五双。目瞪口呿。或道不知。或云不会。至於拂袖而出。掩耳便行。竖指擎拳。扬眉瞬目。画个圆相。作女人拜。绕禅床。跷足立。千般妖怪。万种技能。总是业识茫茫。无本可据。若是行脚大事。直是未在。且毕竟如何是行脚事。但於十二时中。回思发足。出丛林。入保社。诸方知识指示。良朋善友激励。其行脚大事。到与不到。彻与未彻。一一在当人方寸之中。不待他人指注。然后始知如是。其已彻已到底消息。未曾添一丝毫。其未彻未到底消息。未曾欠一丝毫。只要当人日用中。念念不忘。心心无间。一旦如三家村里人。於耕田处。拾得一粒金丹。等闲吃了。直得浑家白日升天相似。其彻与未彻。到与未到底。尽向这里。氷消瓦解。觅此方寸之地。了不可得。然后於不可得处。拈一丝毫。用将出来。自然一一盖天盖地。便可於一切处。造千般之妖怪。用万种之技能。使一切人。知有行脚大事。直饶到恁么田地。犹是业识茫茫。无本可据。毕竟如何。明眼汉。没窠臼。却物为上。逐物为下。透得过者。八面玲珑。透不过者。未免死在句下。可不勉哉。
　　士杰侍者。觅警策之方。因笔此。以示之。倘能信於言意之外。行脚大事现前。始不孤所示之要也。

　　示宗宝藏主

　　昔睦州勉临济。问黄檗佛法大意。三度发问。三遭痛棒。议者谓。三入炉鞴。不犯杂毒。殊不知。已深中黄檗之毒了也。只是不知此毒来处。是他睦州。不知具何眼目。又谓黄檗云。问话上座。甚如法。若辞和尚。方便接伊。向后穿凿。成一株大树。阴凉天下人去在。若果是阴凉大树。肯受人穿凿耶。逗到大愚。此毒一发。便能筑大愚三拳。挥黄檗一堂。看他知得此毒来处。拈来便用。岂止天愁地惨。鬼哭神号。纵千佛出来。也不柰伊何。虽然。未免已被人处分。当时睦州勉令问黄檗佛法大意之时。便用此拳。挥此掌。则黄檗宗乘。何翅如此。后来独据一方。专以一喝用事。快如倚天长剑。钝似无孔铁锤。至於三玄三要。四种料拣。做尽鬼怪。皆是此毒现前。
