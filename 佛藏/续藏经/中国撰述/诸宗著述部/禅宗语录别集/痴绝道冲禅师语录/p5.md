<!-- { "loadSidebar": true } -->
　　上堂。举药山问高沙弥云。闻说长安甚闹。师云。金将火试。沙弥云。我国晏然。师云。早是干戈竞起。药山云。汝从人得。请益得。看经得。师云。刺窟笼里出头来。沙弥云。不从人得。不从请益得。不从看经得。师云。未免依草附木。药山云。有一人。不从人得。不请益。不看经。因什么不得。师云。却较些子。沙弥云。不是不得。只是他不肯承当。师云。承当则错。师云。药山虽则养子方知父慈。若使衲僧令行。佛法付嘱有在。
　　上堂。古德道。以理观唯识。成佛无疑。以事观唯识。轮回不息。天童见处。也要诸人共知。本自见成。无处回避。以理事观。二俱不是。当恁么时。成佛轮回。了然安寄。终日和云占洞庭。浑家不管兴亡事。
　　上堂。若论此事。以言其有。相不可寻。以言其无。性不可易。恁么告报。未免带累人。向虚空里。强分区宇。以拂子。击禅床云。有无性相。尽向这里。并迭了也。毕竟唤什么。作此事。良久云。宁可截舌。不犯国讳。
　　上堂。百丈遭马祖一喝。三日耳聋。带累后代人。听事不真。唤钟作瓮。众中莫有不蹑前踪。出来向独脱处。露个消息看。如无。莫道不疑好。
　　冬节上堂。拈拄杖云。群阴剥尽。一阳来复。万汇咸亨承化育。拄杖机轮转辘辘。左边卓一下云。转天关。右边卓一下云。回地轴。掷下云。百亿分身遍剎尘。良久云。应时纳佑从人欲。
　　上堂。举洞山见隐山。隐山云。此山无路。阇梨从甚处来。师云。来处不明在。洞山云。无路且置。和尚从何而入。师云。却被葫芦倒缠藤。隐山云。我不曾云水。师云。草鞋钱。教什么人还。洞山云。和尚住此山多少时。师云。住着即错。隐山云。春秋不涉。师云。早是违时失。候了也。洞山云。和尚先住。此山先住。师云。颠言倒语得人憎。隐山云。我亦不知。师云。塞断洞山口未得在。洞山云。因甚不知。师云。果然。隐山云。我不从人天来。师云。无地头汉。洞山云。见什么道理。便住此山。师云。穷源须到底。隐山云。我见两个泥牛斗入海。直至如今没消息。师云。屋破见青天。召大众云。隐山勾贼破家。不能擒贼。却反与他供款。洞山不会作客。肆无忌惮。频频聒噪主人。捡点将来。总欠一着。当时待洞山道无路且置。和尚从何而入。便与白棒赶出。岂止截断洞山许多葛藤。亦乃为丛林师匠。且道。洞山恁么征诘。意在什么处。良久云。若不登楼望。焉知沧海深。
　　惊蛰日上堂。百丈於马祖喝下耳聋。临济於黄蘗棒头取证。譬如仲春之令。蛰虫欲作。造物者。惊之以雷霆。汝等诸人。在我这里冷坐。时节既至。乃拈拄杖。卓一下云。不免惊之以雷霆。可中还有轰开蛰户。飞腾变化底么。如无。后五日。雷乃发声。直须猛省。靠拄杖下座。
　　上堂。举覆船问道吾云。久向和尚会禅。是否。吾云。苍天苍天。师云。若不是道吾。几遭毒手。覆船近前。掩道吾口云。低声低声。师云。杀人可恕。无礼难容。道吾遂与一掌。师云。好掌。更与两掌。不为分外。覆船云。苍天苍天。师云。饥鹰爪下分餐。道吾把住覆船云。得恁么无礼。师云。据款结案。覆船却与道吾一掌。师云。猛虎口里夺肉。道吾云。老僧罪过。师云。输本算人。未为好手。覆船拂袖便出。师云。虽则见机而变。要且跳道吾网子不出。道吾云。早知如是。悔不如是。师云。毒药醍醐一道行。复召大众云。道吾秉当断不断。不招其乱底剑。杀活自由。覆船有欲行未行。必行之机。卷舒在我。虽然如是。且道二大老。是会禅耶。不会禅耶。试辨看。
　　上堂。黄蘗打临济。六十拄杖。尽大地人。痛入骨髓。其柰不知拄杖来处。若知来处。正法眼藏。付嘱有在。是汝诸人。还猛省么。
　　上堂。秘魔擎杈。赵州吃茶。禾山打鼓。归宗斩蛇。良久云。惯钓鲸鲵沉巨浸。却嗟蛙步[马*展]泥沙。
　　上堂。举教中道。大通智胜佛。十劫坐道场。佛法不现前。不得成佛道。师召大众云。衲僧门下。却较些子。何故。道泰不传天子令。时清休唱太平歌。
　　上堂。佛祖不到处。时人知有。时人知有处。佛祖不知。何故。天高地厚人难见。暗剖衷肠说向谁。
　　上堂。达磨西来。不立文字。直指人心。见性成佛。师召云。大众。弗询之谋勿庸。无稽之言勿听。然虽如是。不因樵子径。争到葛洪家。

　　临安府景德灵隐禅寺语录

　　师於淳佑甲辰。七月十四日。入院。
　　拈诸山。并山门疏云。冲上座。幸自可怜生。无端被诸方老宿花擘。丑恶俱露。山门两序。虽欲掩之。而不可得。既掩之不可得。却请首座书记。锦上铺花去也。
　　指法座云。千圣顶头行一步。大地平沉。一毫端上定千差。十方普会。须弥灯王百杂碎。遂骤步登座。
　　(问答不录)师乃云。道无二道。凡情圣解两俱忘。心无二心。此界他方无别路。所以在天童。则四面云山双沼月。自演真乘。来鹫岭则十里荷花九里松。全提纲要。直得从上佛祖。天下老宿。传不及处。行不到处。一一尽情显露。如青天白日相似。无你左遮右掩处。新长老。到这里。只得口似磉盘。无插觜处。不免据见成公案。坐致太平。助扬　圣化。寿　圣人则尧舜禹汤。祝贤佐则皋夔稷契　帝道如日月之大明。祖道似江河之无竭。世出世间俱超越。若人於此彻根源。不用灵山亲记别。
　　复举　太宗皇帝。诏庐山僧。(名赤脚道者)问云。南方禅律如何。僧云。究之一理　太宗皇帝。下龙床。绕一匝云。是禅是律。僧无语。
　　师云。太宗皇帝。德如天地之覆载。品类咸亨。用如雷电之震惊。蛰户俱启。这僧因什么无语。复颂云。龙床一绕定纲宗。四海从兹信息通。但见皇风成一片。不知何处是疆封。
　　当晚小参。大圆觉海。处处见成。自己蜡人。尘尘顿现。拟心则千差万别。无意则四海一家。无一处而不可护生。无一尘而不是禁足。那边结制。而无结制之迹。这里解制。而无解制之踪。既无迹又无踪。昔年亲到。曾为拂袖下山人。今日重来。元是旧时增上慢。权柄在手。杀活临时。九十日无虚弃底工夫。二千年前。家法犹在。在在。八极清风动天籁。呼猿洞口听猿啼。笑倒明州憨布袋。
　　举洞山问云居膺云。甚处来。云居云。踏山来。师云。脚跟未点地在。洞山云。阿那山堪住。师云错。云居云。阿那山不堪住。师云。将错就错。洞山云。恁么则国内山。总被阇黎占了也。师云。中间犹隔须弥山在。云居云。不然。师云。你要待翻款那。洞山云。恁么则子得个入路。师云。铁山当面势崔嵬。云居云。无路。师云。四方八面绝遮栏。洞山云。若无路。争得与老僧相见。师云。过山寻蚁迹。云居云。若有路。即与和尚隔生也。师云。渡水觅鱼踪。洞山云。此子已后。千人万人拦不住。师云。系缚肓驴。断送末劫。复召大众云。云居持一白契。冒占官山。更得洞山老。怜儿不觉丑。冷地为他作保。千古之下。挂人唇齿。今日忽有人。问国内山。总被长老占了也。只向他道。流水下山非有意。片云出岫本无心。
　　上堂。衲僧家。欲要提持个事。第一要见地明白。如中秋月。普天匝地。无幽不烛。第二要用处轩豁。如钱塘潮。波腾岳立。观者无不骇愕。善斯二者。始可扶竖丛林。苟或未然。便是地狱劫住。
　　上堂。举麻谷南泉。二三人。同往径山。路逢一婆子。乃问。径山路。向甚处去。婆云。蓦直去。师云。早是迂曲了也。麻谷云。前面水深。过得不。婆云。不湿脚。师云。正好进步。麻谷云。上岸稻。得恁么好。下岸稻。得恁么怯。婆云。总被螃蠏吃了。师云。且未具辨好怯眼在。麻谷云。稻得恁么香。婆云。没气息。师云。换却鼻孔。麻谷云。婆在何处住。婆云。只在这里。师云。狐狸恋窟。
　　三人至店。婆煎茶一瓶。携盏三只。至前云。有神通者。即吃茶。师云。若是有神通者。决不肯吃这般茶。三人相顾间。婆云。看老朽。自逞神通去也。遂拈盏倾茶。便行。
　　师复召大众云。个老婆。颠言倒语。用尽神通。若不是三大老。冷眼觑破。未免被老婆禅缠倒。然虽如是。且道。径山路。毕竟向什么处去。
　　上堂。召大众云。长庆棱道者。向卷起帘处。错认定盘星。便解拈个拂子。穿天下人鼻孔。殊不知。自己鼻孔。反遭穿却。既是反遭穿却。是汝诸人。向甚处出气。
　　上堂。黄面老子。四十九年。聚四大部洲铁。铸一铁门限。流落至于今日。未曾有人透得过。众中还有透得过底么。
　　因雪上堂。举赵州一日。於雪中倒云。相救相救。一僧去身边卧。赵州遂起去。
　　翠岩芝云。这僧在赵州圈缋里。有人出得么。
　　师云大小翠岩。只具一只眼。总道赵州眼光烁破四天下。为什么勾贼破家。有人辨得。许你具一只眼。
　　谢新旧庄主上堂。庄上吃油糍。冷地被人觑破。展手说大义。无端错下名言。然虽如是。神仙妙诀。父子不传。
　　上堂。举枣山光仁和尚。一日升堂众集。未登座乃云。不负平生眼目。置个问讯来。有么有么。师云。幸然开饭店。不怕肚皮宽。时有僧出作礼。师云。何不掀倒禅床。山云。负我且从大众何也。便归方丈。师云。何不与本分草料。
　　异日有僧。请益云。和尚前日升堂云。负我且从大众何也。意旨如何。师云。冷地有人疑着。山云斋时有饭与汝吃。夜间有床与汝眠。一向煎逼我作么。师云。倒腹倾肠。说与人。僧礼拜。师云。好与适来僧同参。山云。苦苦。师云。为人须为彻。僧云。乞师指示。师云。太无厌足生。山遂垂下一足云。舒缩一任老僧。师云。莫怪坐来频劝酒。自从别后见君稀。复召大众云。还见枣山老子用处么。渠侬不是拖泥水。[拚-ㄙ+ㄊ]得浑身待作家。虽然如是。土旷人稀。相逢者少。
　　上堂。举宝盖访渐源。源见宝盖来。遂卷帘归方丈。宝盖遂下却帘。归客位去。源令侍者。去传语云。远涉不易。犹隔津在。语未了。盖便掌。侍者云。有堂头和尚在。打某甲不得。盖云。为有堂头和尚在。所以打你。侍者回举似源。源云。犹隔津在。
　　师召大众云。二大老。恁么相见。譬如两阵交锋。文来文对。武来武对。虽则不让先手。要且优劣不分。若不得侍者传令。争见主宾互换。酬酢分明。其柰不能同生同死。具眼者辨取。
