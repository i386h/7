<!-- { "loadSidebar": true } -->
　　云岩路滑。到者应稀。剑池水深。如何到底。当恁么时。莫道山僧。与诸上座。讨头鼻不着。直饶千圣万圣。现三头六臂出来。也自入作无门。如今幸遇虎丘蒺藜师兄。放一线道。蒋山借路经过。因行掉臂去也。
　　乃以拂子。击绳床左边云。这里见得彻去。主则始终主。以拂子。击绳床右边云。这里见得彻去。宾则始终宾。以拂子。中间点一点云。这里见得彻去。宾即是主。主即是宾。宾主交参。应用无碍。应用无碍也。宾头卢日应四天下供。不离当处常湛然。梁宝公现十二面观音。也知不是闲和尚。是汝诸人。还知蒋山与虎丘落处么。两翁总是王蛮子。举世谁人解赏音　山野一坐锺山九年。旱涝相仍。一众艰食。由是下山持钵。以谋一饱之计。仰荷虎丘师兄。令为众东语西话。然某道学肤浅。严命之辱。不敢固辞。不免借师兄鼻孔出气。应个时节。如师兄示众云。虎丘无可取。只有三转语。验尽天下人。非今亦非古。敢问大众。如何是虎丘三转语。久参先德。一举便知。后学初机。如何洞明。如何造入。须知这三转语。从上若佛若祖。天下老和尚。以此应世。乾坤大地。日月星辰。森罗万象。色空明暗。以此建立。四圣六凡。情与无情。以此出没。兄弟家。未透得三转语时。被从上若佛若祖。天下老和尚谩了。乾坤大地。日月星辰。森罗万象。色空明暗。谩了。四圣六凡。情与无情。谩了。既一一被谩了。如何得此三转语现前。除非自家。二六时中。四威仪内。一切时一切处。一动静一语默。自己三百六十骨节。八万四千毛窍。以至尽乾坤大地。一时皆是明此三转语底时节。直得心心无间。念念不忘。日久岁深。逢境遇缘。筑着磕着。如崖頺石殒。天崩地裂相似。一回便见。从上佛祖。天下老和尚。尽向手中乞命。乾坤大地。日月星辰。森罗万象。色空明暗。无处桩立。四圣六凡。情与无情。一时消殒。始信从上佛祖。天下老和尚。谩我不得。乾坤大地。日月星晨。森罗万象。色空明暗。谩我不得。四圣六凡。情与无情。谩我不得。何故。盖为从上佛祖。天下老和尚。以至四圣六凡。情与无情。尽从此三转语中流出。所以道。佛及诸众生。皆承此恩力。识得此恩力。众生绝消息。然虽如是。且道。此三转语。从什么处流出。须知虎丘师兄。自灵山付授而来。所以流自胸襟。盖天盖地。其奈土旷人稀。相逢者少。
　　岂不见。昔日雪峰住庵。有僧来参。雪峰以手托庵门云。是什么。僧亦云。是什么。雪峰低头归庵。雪峰等闲略露目前些子。如寸铁在手。遍地刀枪。只是这僧不得柄杷。若得柄杷。甚处有雪峰。僧遂辞雪峰。峰问云。什么处去。僧云。湖南去。峰云。我有个同行。住岩头。寄个信去。僧云。便请雪峰信。云一自鳌山成道后。直至而今饱不饥。兄弟。这个是岩头与雪峰。辞德山。至鳌山店上。阻雪底因缘。看佗古人。念道之切。至于孤村陋店。亦以此道为念。岩头长伸两脚眠。且道。意在什么处。雪峰堆堆打座。向什么处留心。岩头云。噇眠去。恰似七村里土地相似佗日异时。魔魅人家男女去在。是知切瑳琢磨。深锥痛札。若非具大眼目底。同行道伴。安能诫告。如此之切。雪峰既被岩头痛处一札。乃自指胸云。我这里。实未稳在。是佗大力量人。不肯只么休去。故得岩云。若恁么。据你平昔见处。一一举来。是则与汝证据。非则为汝刬却。峰乃诣实供通云。我初见盐官。闻举色空义。有个见处。只今目前。所见是色。当体即空。空亦不可得。如此见解。还得彻也未。是故岩云。此去三十年后。切忌举着。峰云。因见洞山过水悟道颂。有个省处。颂云。切忌从佗觅。迢迢与我踈。我今独自往。处处得逢渠。渠今正是我。我今不是渠。应须恁么会。方始契如如。且道。渠与我。是一是二。十二时中。还得如此也无。岩云。若恁么。自救也未彻在。岩头钳锤在手。应用临时。峰又云。我因问德山云。从上宗乘中事。某甲还有分也无。德山打一棒云。道什么。我当下。如桶底脱相似。岩头云。你岂不见道。从门入者。不是家珍。只如德山。打一棒云。道什么。还当得从上宗乘也无。雪峰当下。如桶底脱相似。又有甚不得处。因什么。岩头道。从门入者。不是家珍。将知万里无云。青天犹在。寸丝不挂。赤体犹存。雪峰敌国家财。既被岩头打并了。计穷力尽。乃问岩头云。毕竟如何得是。岩头云。佗后若播扬大教。须是一一从自己胸襟流出。与我盖天盖地。雪峰於此大悟。跳下床礼拜云。今日始是鳌山成道。今日始是鳌山成道。大众。雪峰自闻色空义。见洞山过水颂。於德山棒下。皆有证悟处。其奈一翳在眼。空花乱坠。当时若不是岩头有针膏肓。起必死底手段。安有鳌山店上。一段奇事。故信云。一自鳌山成道后。直至而今。饱不饥。也是贫儿思旧债。岩头遂问这僧云。雪峰更有什么言句。僧举前话。岩头云。雪峰道什么。僧云。无语低头归庵。岩头云。我当时悔不向伊道末后句。若向佗道。天下人。不奈此老何。且道。如何是末后句。但向雪峰低头归庵处会取。这僧既不荐。至夏末。请益岩头。头云。雪峰虽与我同条生。不与我同条死。要识末后句。只这是。这僧自雪峰处。担得一担骨董。到岩头处。添得一担颟顸。直是不奈何。了带累二大老。费口分疎。究竟不知落处。然则雪峰岩头。兄呼弟应。激扬此道。即不无。毕竟低头归庵。与末后句。如何理会。须信道。雪峰岩头。如转轮圣帝。施一号。发一令。四方八表。无不顺从。这僧为什么。头头蹉过。汝等诸人。若要彻底分明。须是参取虎丘三转语。若参透此三转语。则低头归庵。与末后句。自然念念现前。临机应变。得大自由。生死去来。了无朕迹。然虽如是。蒋山恁么说话。向虎丘师兄面前。不满一笑。何故。当门不用栽荆棘。后代儿孙惹着衣。
　　众道友。就净慈请。
　　山僧。自住锺山以来。旱涝相仍。今岁尤甚。下山持钵。荷众信檀越。令升此座。举扬宗旨。俾得余利。以为一饱之计。且道。如何是宗旨。作么生举扬。据实而论。设使尽大地。若草若木。各各具广长舌相。亦不能措一词。今为众信之心诚确。不免就第二义门。东语西话。应个时节去也。
　　所谓宗旨者。盖是释迦老子。三百六十余会。横说竖说。说不着底。一着子。末后於百万大众中。拈花示众。独有迦叶一人。破颜微笑。释迦老子。便与佗着一个名字。谓之正法眼藏。涅盘妙心。分付摩诃大迦叶。自此西天四七。唐土二三。天下老和尚。的的相承。而至今日。鞠其所归。不出只今见前一众。各各当人。真实一念。此念未明。以前诸人。日用应缘处。不曾减一丝毫。既明之后。诸人日用应缘处。亦不曾增一丝毫。上至诸圣。下及六道。一切含识。皆具此真实一念。以其於日月应缘处。迷则业缘。悟则佛性。然则业缘佛性。间不容发。但忘取舍之心。随处自然解脱。所以佛说。南阎浮提人。念头猛烈。最能为善。最能为恶。超四果。越十地。坐与诸佛齐等。亦由此一念所为。经三途历六道。终陷阿鼻地狱。亦由此一念所造。众信道流。傥能一念顿证。则善之与恶。笼罩不住。所以六祖大师。谓明上座云。不思善不思恶。正当恁么时。如何是明上座。本来面目。然则诸檀信。见前一众。日用应缘处。此一念。不系於善。不系於恶。殊不知。此一念。如大日轮。升于东方。清净光明。无幽不烛。只如诸檀信。见前一众。每日起心动念。运转施为。折旋俯仰。父母夫妇之间。兄弟朋友之际。或流於善。或流於恶。一一皆谩自心不得。既谩自心不得。但於日用应缘处。急急着眼看。此一念之善。一念之恶。自何而来。蓦然觑破。知此一念来处。则世间善善恶恶。笼络不住。三界二十五有。当下氷消。八万四千尘劳。随处解脱。全体是自家真实一念。方信道。从上佛祖。天下老宿。以至山河大地。日月星辰。草芥人畜。情与无情。悉从我一念。真实心中流出。所以道。只个心心心是佛。十方世界最灵物。纵横妙用可怜生。一切不如心真实。古人虽是慈悲之故。有落草之谈。只要个人。明此真实一念。
　　岂不见。昔日灵山会中。有一上首。为乞士。遇恒迦比丘。问之。乞士从何而来。乞士云。从真实中来。恒迦云。何名真实。乞士云。寂灭故名真实。只如见前。三界绵绵。四生浩浩。僧是僧俗是俗。立底立坐底坐。内为见闻觉知。生住异灭。所惑。外为万象森罗。色空明暗所移。是寂灭。不是寂灭。这里若不是真实一念见前。则未免被物所转。恒迦又问云。寂灭相中。有所求耶。无所求耶。乞士云。无所求。恒迦云。既无所求。何用求耶。乞士云。无所求中。吾故求之耳。看佗二人。问者穷源到底。要见浅深。答者似镜临台。难逃妍丑。恒迦又问。无所求中。何用求耶。乞士云。所有求者。一切皆空。得者亦空。着者亦空。实者亦空。来者亦空。语者亦空。问者亦空。寂灭涅盘。一切虚空分界。亦复皆空。吾为如是次第空法。而求真实。大众。得者不空。则为得心所累。着者不空。则处处执滞。不得解脱。来者不空。则为动相之所移。语者问者不空。则死在句下。为语言之所役。寂灭涅盘。一切虚空分界不空。则为胜妙境界之所笼罩。无有出期。则真实一念。何由发露。只如山僧。今岁诸庄大浸。颗粒不收。可谓空矣。下山持钵。所至处。被人所迫。不得已。东语西话。然未尝有一毫实法与人。可谓空矣。便恁么去。山僧以此一念。无说而说。见前一众。以此一念。无闻而闻。既无说又无闻。毕竟唤什么。作真实。喝一喝云。寐语作十么。
　　聪藏主为母请。
