<!-- { "loadSidebar": true } -->
　　世之学者。根有大小。性有利钝。是故从上老宿。以善巧方便。随其根本之大小利钝。而诱掖之。或马面夜叉。或诸佛菩萨。或刀山剑树。或佛国莲宫。或随类分形。予夺纵横。生杀自在。攻其所偏坠。激其所未到。俾其各悟自本心。明自本性。然穷其用处。初无一丝毫许。实法与人也。譬如物之在天地之间。虽洪纤长短之不齐。及其鼓之以风雷。润之以雨露。俾各遂其生育长养之事。凝之以霜雪肃杀之气。以成其结实藏敛之功。更无一芥子许。不适其宜。而不得其所。然穷其造化之用。了不可得。我这里。不问你根之大小。性之利钝。只有一圜悟关。透得过底。一任天下横行。透不过底。一任天下横行。透得过底。固是天下横行。透不过底。因甚么。也天下横行。要作达磨种草。请着眼看。勉之毋忽。

　　示了心藏主(前住建宁三峰)

　　衲僧家。在母胎中。自解作师子吼。有此体裁。方可担荷此宗。如其自负依佗。待人指授。记人言语。以当宗乘。总是灭胡种族。近来此道不振。良由师与弟子。递相印证。拨无因果。诳呼闾阎。自谓能荷此宗。譬如刻粪作旃檀像。纵经尘劫。只成臭气。有志之士。速须远离。自着精彩。自着眼脑。自成自立。一旦己眼洞明。放光照破四天下。方始不负行脚之志也。大匠诲人。能与人规矩。不能与人巧。宗师家用处则不然。先与汝拈却规矩。待汝解信手斫方圆。自然规矩符合。则巧在其中矣。虽然如此。亦是暂时岐路。小小歇场。便从衲僧门下过。更参三十年始得。且道。衲僧门下。有甚长处。

　　示祖聪藏主(见径山无准和尚。前住潭州智度)

　　世尊拈花。迦叶微笑。世尊便道。吾有正法眼藏。涅盘妙心。分付摩诃大迦叶。自此西天四七。唐土二三。人传一人。如水传器。的的相承。至於今日。皆是上梁不正。下柱参差。以致天下老和尚。各据一方。播扬大教。明眼汉没窠臼。且道有恁么事。无恁么事。若道有恁么事。大丈夫气宇。又安在哉。若道无恁么事。只如天下丛林。列剎相望。又作么生排遣。五峰顶上。有个无面目汉。可往见之。脚未跨门。必为子说破。

　　示巽升维那(前住梓州牛头山)

　　巽升维那。吾蜀英伟之士。久处丛林。浩然有归省之志。江湖道旧。欲留之而不可得。道过锺山出此纸觅语。余谓之曰。所谓法语者。盖前辈有道之士。提持佛祖不传之妙。警悟学者。余之不敏。乌足以能之。况子久参浙翁。大得其道。遍历江湖。饱谙浅深。又安用此。虽然。以子归省之志。形於梦想。故得发予之绪言。
　　余尝患。今之学者。父母不供甘旨。丛林中行脚。大事邈不加意。甘为明教罪人。真可怜悯。今子非特了行脚大事。又且切切於归省。是可嘉也。因记得。圆悟禅师示众云。生身父母居堂上。从本爷娘在顶门。且道如何是从本爷娘。试以子在淛翁炉锤之下。如爆龟纹。爆则成兆底时节。考之。则娘生面目。遍界难藏。昔日视亲庭。奉甘旨。昏定晨省。冬温夏清。而不为亲。及乎别亲庭。游江海。涉山川。寻师择友。参禅访道。而不为踈。而今归省也。脚才跨门。母念子之心。子宁亲之意。啐啄同时。默默相契。语言不及。融融泄泄。和气霭然於一堂之上。不知与当时。在淛翁炉锤之下。爆底时节。为同为异。蒋山口门窄。说不能到。子之令兄。儒门宗匠。眼高诸方。必能定当。子若能未言先领。未举先知。方信道。达磨不来东土。二祖不往西天。更能推此一着。以惠来学。使一切人。知有从本爷娘。在顶门者。真不负生平。行脚眼目。

　　示行弥藏主

　　正法眼藏。自灵山拈花。少林面壁而来。一人传虚。万人传实。是皆赃证分明。偷心已死。然后於一切处。施白拈手。当面换人眼睛。是故三圣贼行愈高。累及兴化。於大觉棒下。见彻临济在黄檗处。吃棒底意旨。自兹十一传。而至密庵。向白拈队。夺得个破沙盆。非特换却松源眼睛和耳根。一时塞却。至今尽大地人。东西不辨。无处雪屈。若是个善窃者。鬼神不知底汉。向未拈花。未面壁以前。验得赃证分明。便见。从上若佛若祖。历世老宿。白拈款桉。不待鞠勘。一时败露。则所谓正法眼藏。愈见光明盛大矣。

　　示正受知客(前住建宁府云溪)

　　古德云。参学人。且向着佛不得处。体取。时中常在识尽功成。瞥然而起。即是伤佗。而况言句乎。只如道着佛不得处体取。且道。佛有甚么过。阿那个是着不得处。作么生体取。这里见得彻去。识虽尽而不尽。功既成而无成。便见常在底人。脱体现前。妙用纵横。无有不利。更有何物。瞥起而伤之乎。当恁么时。一大藏教。千七百因缘。直下氷消瓦解。觅一元字脚。了不可得。全体是自家。常在底生涯。更须和这常在底。一时扬却。衲僧门下。方较些子。千佛不能思。万圣不能议。乾坤坏不坏。虚空包不包。一切比无伦。三世唱不起。且道是什么物。得恁么奇特。十二时中。试着眼看。释迦老子家法。达磨大师门风。非心思意解。而能洞明。岂语言文字。而能造入。是以灵山拈花。少林面壁。便有人。领之於一笑之顷。得之於觅心了不可得处。自兹千灯续焰。五叶流芳。的的相承。绵绵不断。等闲垂一机。示一境。一言半句。尽是与人抽钉拔楔。去离泥水。活人眼目。只要尽大地人。各各悟自心。见自性。初无实法与人。作窠窟。开活路。是故古德云。若以实法系缀人。土亦消不得。既是不以实法。系缀人。唤什么。作释迦老子门风。达磨大师家法。这里若有转身一路。始不负平生。参学眼目。

　　示觉崇禅人(前住建宁府三峰)

　　无一定不易之操。不足以行脚。无坚忍力行之志。不足以办道。是故古来参学之士。坚守其行脚之操。而不为虚文之所惑。力行其办道之志。不以小小不如意。而自沮。发之以强勉。为之以果敢。断之以决烈。故其行脚之操。愈久愈固。办道之志。日进日新。及其日久岁深。或师友激励。逢场遇缘。蓦然洞明。父母未生以前。一段风光。不从佗得。如抛家日久。一旦而返。故乡父母亲属。旧时丰采。一时顿现。不着问人。始不孤行脚之操。办道之志。岂不见。云峰悦禅师。参大愚芝和尚。三问佛法大意。大愚初无佛法玄妙。与之开活路。令其乞食。又令其营炭。而又令充悦众。且道。大愚老子。意在什么处。当时云峰。若无一定不易之操。坚忍力行之志。安能一一受大愚之训。至於闻桶篐爆声而悟耶。皆自云峰。不为虚文所惑。不为世纷自沮。当乞食营炭悦众之时。其操一定不易。其志坚忍力行。是致桶爆声中。透顶透底。洞明大事。及乎急走方丈。欲吐所悟。大愚才见。便谓云峰曰。且喜大事了毕。且道。具个什么眼目。这里识破大愚。则知俾云峰乞食营炭悦众。如善射者。箭不虚发。
　　觉崇上人。见流移坏芦场安众之具。事事失准。发心乞食。觅此为警策之方。但如云峰。有一定不易之操。负坚忍力行之志。何患大事不明。勉之毋忽。

　　示大方首座(前住梓州弥勒)

　　大方首座。道聚既久。一日袖纸觅语。西泝。余见其诚笃。由是以十方虚空为纸。四大海为砚。须弥为墨。大地草木为笔。用此砚。磨此墨。蘸此笔。以此纸。将从上佛祖。传不及。说不到底法门。一笔写就。聊以为赠。方遂欢喜踊跃。一心谛受。而谓余曰。好法语。但中间腕头用力太过。错了数字。余曰非子之敏。不足以知此。然余方以土木之[仁-二+(儿/又)]。装怀。未暇厘正。姑持以归。当有具大眼目者。为汝点破。便见蒋山。未曾容易错误人。

　　示宗定书记(前住明州兴善)

　　若论此事。非是智惠辩博。多闻强记。而可彷佛。又非泯默忘言。澄心静虑。而可造诣。设使击石火里。挨拶得出。电光影里。鞭逼将来。正是弄精魂汉。至於机境上。作活计。理性中。求妙解。皆为依草附木之妖讹。总不恁么。自有转身一路。也是痴狂外边走。所以道。丝毫系念。三涂业因。瞥尔情生。万劫羁锁。将知此事。才恁么。便不恁么。是句亦刬。非句亦刬。若有毫芒及不尽。总是天魔外道眷属。是佗得底人。出得一切险难。离得一切窠臼。终日只闲闲地。如痴似兀。亦不为此事所缚。等闲用将出来。自然裂破古今。摇乾撼坤。悉使尽大地人。各各洞明此事。独脱无依。不随许多涂辙。亦未是此事根抵在。
　　岂不见三角示众云。若论此事。眨上眉毛。早是蹉过。时麻谷出众云。蹉过即不问。如何是此事。三角云。蹉过了也。谷便掀倒禅床。三角便打。个条活路。踏着便知。二大老虽则把手共行。未免各自奔前程。若是此事。梦也未梦见在。
　　宗定书记久历丛林。深谙此事。我且问书记。那里是二大老。未梦见处。穿天下人鼻孔。无出这些子。稍或踌躇。待山僧换却舌头。款款为书记道破。

　　示道如书记

　　真如不动。动用三界之中。至理绝言。言满四天之下。只如世尊拈花。达磨面壁。是真如不动。是至理忘言。若明辨得出。便知世尊不曾拈花。达磨未尝面壁。真如至理。皆是空花。动之与言。俱为梦事。自家田地。触处现成。拈毫端於文彩未彰之前。天回地转。用一机於语默未施之际。鬼泣神号。如是则未出瞿塘。南询事毕。不移寸步。已到家山。若是行脚大事。未曾梦见。
　　岂不见。石头示众云。言语动用没交涉。药山云。直得非言语动用。亦没交涉。头云。这里针札不入。山云。这里石上栽花。个条活路。踏着便知。二大老把手共行。虽则各自奔前程。要且同时而到。若是行脚大事。亦未曾梦见在。
　　道如书记。久从天童老子游。行脚大事。此老必为说破。江湖兴阑。浩然有归志。故来探水。袖出此纸。觅语为警策之要。然蒋山素来。乾爆爆地。石上栽花。针札不入。要知浅深。但向未见天童时荐取。

　　示宗仁禅人游庐山

