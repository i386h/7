<!-- { "loadSidebar": true } -->
　　禅师於景定壬戌八月一日。唱生于温州乐清林氏宅。天历己巳十一月二十二日。唱灭於金陵凤台山保宁禅寺。其所来也。有所为焉。其所去也。有所由乎。自达磨传迦叶之道。为二十八叶。以行赤县神州。师传於达磨。复二十八叶也。然自达磨以来。将及千载。中间大机大用。至於纵横变态。以强厥绪。莫知其几。洎乎末裔枝出。细琐巧竞。几於不振。乃有横川。鄙斥藻绘。[廿/马]示古淡。学者稍知归焉。然逆风孤骞。独奋绝侣。大音希声。难为和者。洎得禅师。而水氷蓝青。所作天出。所从风靡。反斫雕咸敦朴。化臭腐为神奇。剖大方之藩。发千古之覆。於是天下英俊之士。彻见从上来事。灼乎霍然。若披云雾而睹青天白日也。其来所为。在於斯矣。能事既毕。於是乎以去也。师自居众。及坐道场。一言脱口。四海咏歌。未及刊行其语。而争相缮录。户有而家藏。至於所在。负之而游。不啻如宝左券。是故到今天涯地角。靡不有师之言也。师化之日。遐迩相吊。如失至亲。面无人色。讲道者为之辍席。声梵者不为讽呗。其况歌谣相舂者乎。故有千众同志。於冷泉亭。罗拜泣祭。於千里之外。盖可见也。将赴难提。而长竿之塔。与灵龛交光。五彩错发。万人惊呼。佥谓。如佛所说。唯除命终阴有遗付。兹其表示。有自来矣。况乃兹塔。先佛应化。以康僧会。后佛千载。精祷致祥。厥初而有。迨今又逾千二百余岁矣。邂逅於斯。奇瑞自发。希异若是。吁人之第见师之唱生。复唱灭耳。莫之识师果为谁哉。师之既化有年。日本扶桑之域。求师语录。刊以播其国。又后有欲南询者。舶被风。至高丽。彼人问故。乃出巨编。皆师偈颂。二百余首。如获至宝以归。复於国之它处。得若干。几三百首。皆师已刊录中所无有者。国之君臣俊乂。及众玄侣。乐相挥金入梓。目曰古林和尚偈颂拾遗。而遐方异域所尊慕者又如此。初是师之将诞也。母氏梦。僧迦大士曰。庆汝得子。为世间眼。洎长参方。人则交称为小达磨。是岂彼是二十八叶之谶。在於斯哉。逮出世。宗之为天下百世之师。万代之心目。仰之如北斗泰山。景而从焉。且尝论之。凡古与今。宗通德备。有诸己者。信矣。能使天下无贤不肖。悦而诚服者。不亦非易。而亦几稀乎。是盖天亦莫能为也。人其如之何哉。若夫圣君贤臣长者。归心眷顾。赐赉褒宠之优。此乃一时之遇。古今多矣。不足为师之荣。兹得以概言耳。师讳清茂。字古林。号金刚幢。又自称休居叟。再住开元时。赐号扶宗普觉佛性禅师。余则具於行状塔铭。兹亦概不复书。而师开发人之既多。故为师之嗣者。实于寰中。溢于海外。以唱师之道。所谓日本扶桑。遐方异域。犹为伙盛。如梵仙之不肖。逾越数万里之鲸涛。而至於斯。盖以承师之记也。乙酉岁。因商舶获师后录。明年丙戌。众请碑师之德。昭示后来。因以述之。乃为颂曰。
　　泰山北斗金刚幢　　剖藩发覆持天杠　　蒿箭离弦铁鼓透　　推荡琐碎施洪厖　　披云撒雾青天开　　白日下照临高台　　凤皇一去不复返　　长江滚滚空悠哉　　日高若木清风生　　江流入海声匉訇　　昭回祖道运无疆　　衣被万像超八纮

 刊古林和尚拾遗偈颂募缘疏

　　　　建仁雪村　友梅　撰
　　古林和尚平生语要。奚翅充栋汗牛。而世得传者如海一滴耳。其残膏剩馥。人得味之。如甘露之灌肠沃胃。不知厌也。玙侍者昔游海外。传之而归。意欲镂板与诸好事者共之。其功既繁。其费不少。輙持短疏。遍扣英檀。慨然乐施。则与夫佛性禅师同一劳侣也。
　　龙象众集。结龙藏於毕钵岩中。凤凰台空。传凤鸣於扶桑国里。是宜佛祖芳猷之不坠。岂非古今作者之同途。遗簪堕珥印中提。拔揳抽钉机尽妙。片言行四海。跳出寻常葛藤窠。一字直千金。唤回多少担板汉。只凭毛锥子。扶起金刚幢。
