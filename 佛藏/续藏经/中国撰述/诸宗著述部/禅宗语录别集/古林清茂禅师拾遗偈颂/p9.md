<!-- { "loadSidebar": true } -->
　　师讳清茂。字古林。号金刚幢。晚称休居叟。温州乐清林氏子。祖父世业儒。母薛氏。事佛唯谨。产三子。师其季也。方妊之夕。梦僧伽大士。将青莲花以授之曰。庆汝得子。为世间眼。复以杂花散之。既觉清快异常。以宋景定壬戌。八月一日而诞。未睟见人辄合爪微笑。年十岁。从社友诵法华。至妙庄严王品感悟流涕。白父母求出家。不听。遂废寝食。明年适僧舅自杭归师。默计。此天相我也。伏诉於母愈切。悯之白父。父曰。出家非细事。吾虑无成其志者。舅氏之来。维其时矣。族人皆抑之不可。於是从舅而西。又明年回天台依国清孤岩启禅师。又明年得度。一日启禅师升堂举。高庵悟和尚。凡为僧入室。稍不契。即诊其臂云。父母生汝身。友成汝志。无饥寒之迫。无征役之劳。於此不坚确精进。成办道业。它日何面目。见父母师友乎。师闻之泫然泪下。故后常曰。我於此时。便知有出生死。报佛祖深恩底事。未几皇元革命。大兵压境。有士卒以刃加师项者。师无变色。事定即徧参。首谒简翁敬禅师於雪窦。敬归寂。继席者欲致师。即逸去。众皆高之。一时传誉。寻往南屏石林巩禅师。一见乃曰。此子虽后生。却堪琢削。遂问。甚处人。曰温州。林云。永嘉到曹溪。因甚打失鼻孔。师无语。少顷呈偈云。永嘉到曹溪。鼻孔何曾失。振锡绕禅床。九九八十一。林云。善则甚善。只恐错会。试与我说看。师拟开口。林喝云。果然错会。翌日林上堂举以示众。且峻励之。师愤愤不平。既归堂。迹不出门。誓期彻证。经两月入室。闻举南山筀笋。东海乌蠈话。微有省。林迁化。师往苏之承天见觉庵真禅师与语。称於人曰。再来人也。由是流辈交名为小达磨。时横川珙禅师谢事雁宕能仁居放牧寮。痛斥诸方提唱。皆藻绘入时之谈。坐使真宗。流为戏论。川虽谢事而不倦为人提激。师闻其风。兼程进谒。川亦预知师名。既至三日后。始容相看。未交一语。胸中所重。十去八九。遂依止。及出平日制作一巨编。川竟火之曰。佛祖之道。岂才辩之事。要须不落情识。直究根元。绝后再苏。方堪煅炼。异日把人杓柄。庶不错悞人家男女。不然非吾辈种草。师不觉面热汗下。自是顿息身心如枯若槁。一日川顾师云。僧问云门。不起一念还有过也无。门云。须弥山。声未绝师豁然大悟。厉声云。和尚教坏人家男女。川把住云。你向甚处见云门。师拓开云。张公吃酒李公醉便礼拜。川与一蹋。自此机感相投。造诣日深。时十九岁。明年复回国清拟寒山诗三百首。故后有送僧归天台有休居平生懒开口。咄咄拟题三百首。正音决定有谁知。古也不先今不后之句。逮横川赴诏住育王即专永藏主速师至。未几归择木寮。久参硕德。已立下风。时川会下有宝其名者。尤为颕出。故川每曰。唯宝茂二师。能知老僧舌头落处。依育王六载。再往姑苏省启禅师。道由钱塘。径山云峰高禅师延之度夏。所有名衲悉浞之游且求师判云门室中垂示。及诸因缘。随扣随应。座客愕然。秋至平江灵岩。启禅师留掌藏钥。续於承天归蒙堂。尤为虎严伏和尚推重畏敬。力挽分座。后出世天平白云禅寺。为此庵之嗣。居九载迁开元。丛席尤盛。或云。自古才高谤起。法盛魔生未可为福几半载果有不意之桡谢去。虎丘东洲永禅师辟室於隆祖塔院以延之。互为主伴。应接无方。故有休居来云岩偈债有千万年头至年尾迅笔宁不办之句。时有宣莒二藏主服勤左右。洎请益雪窦拈古。每举次必着语于后。宣集之行于世。未几奉旨重镇开元。道光益炽。明年冬杨国公俺普。以师道闻于朝。仁庙赐号扶宗普觉佛性禅师。特加护持。内参伯长袁公居翰林。以偈寄师云。玉几峰头第一枝。老禅吃吃我深知。曾将铁杵敲氷骨。自怪铅刀割蜜脾。法外无心犹涉解。句中有眼即成疑。袈裟不展蒲团稳。此是开元妙总持。又明年退居天平松下。后迁饶之永福。道风大振。时师以宗门寿世之书。传灯之下统要最为纶贯。永公所编止於元符已前。厥后命世宗师。机缘拈提。岁久沦坠。未有继永公之志。缵而续之。永嘉江心虚席。院官欲师为锦旋之荣。力请之。使三返弗起。乃遗之以偈曰。老我已无乡土念。未应真觉是同条。云云。不日建康保宁命至。不得不起也。台省诸官虑师弗起。特差宣使僧家奴。驰檄以聘。且道所以必来之意。故饶之众愿留不可。泣涕以钱。官舟解缆。祖饯彩帐。掩蔽云日。道经南康。庐山诸禅。迎於水次。历池阳安庆诸处。所至求法语者。迅笔示之。毋虑千有余纸。入寺开堂。大音一振。玄保景从。虽诸方大龙象。莫不愿为洒扫给侍。希闻至赜。公卿道俗。耳目为之一新。未几百废具举。先是总统妙公尝问道於师。时留禁庭。尤加慰问。明年冬扫祖塔於苏台。缁白请说法于万寿。近远幼艾毕集观听。欢声雷动。又明年英庙诏师问道。省札下建康津发者再。师称疾弗起。未几朝廷建大会于金山。命浙右三宗师德。互宣法要。佥谓保宁虽非浙右。然此当时禅伯如其不在何以仰副宸衷。於是省院大臣差官络绎。远拜床下。礼以敦请。洎师举唱。犹鼓狮弦。万众惊伏。师於保宁八载。尝闵学者崇事口体之患。乃揭水雪相看四字於方丈以砭之。伯生学士虞公。嘉师之风。为之劈窠大篆。素负其疾者。莫不凛然自省。迨己巳岁秋。每谓学者曰。吾不久矣。汝等勉旃。八月发监收者。嘱以早归。尚可相见。众皆愕然。至十一月十一日。俄索衣钵单目。輙封题之。十三日数僧求法语真赞。乐为之书。且曰。吾绝笔於此十五日。径山意首座求偈。师云。老僧收拾行止。何暇事笔砚。首座丛林饱参。安用此。竟不允。十六日与端讲主同赴谢诚之家斋。归谓端曰。汝能送我否。端云。和尚何往。师云。后五日看。至晚呼知事诫云。汝等各宜守职。毋悞常住。老僧倦甚。明日弗出。是夕微疾。十八日两序耆宿问讯起居如常。十九日诸山问疾退。海东皎首座侍次师问云。你得得杭海而来。觅个甚么。皎云。开口见胆。师云。与么祗对滴水难消。皎便喝。师云。老僧病。不能打得你云云。二十日平江慧日雪窗长老见师若无恙言别。师乃留之曰。送我了去。二十一日蒋山昙芳忠禅师龙翔笑隐忻禅师再至。缱绻不忍去。临别蒋山云。和尚。道契王臣。名喧宇宙。去来之际。须与教门作主。师笑曰。非公不闻此语。二十二日疾病。寺众祷於观音大士殿。师闻而斥之曰。生可恋乎。死可避乎。吾素恶诸方道眼不明。临终之际。祈禳卜问。错乱颠倒。甚於无知。俗子汝等。置我於是辈耶。至晚众环视不散。有信女称拗牛者问病。乃云。和尚到者里。常住事务。悉须放下。师展手云。更有甚事。少顷左右请遗偈。师云。未在。又顷之既进纸笔。即引声吟云。昨夜问龟哥。报道今朝吉。今朝吉。遂书偈乃问。何时耶。曰戌时。即点首云。时亦至矣。即挺身敛手。瞑目而化。停龛十余日。次月二日。奉全身窆于勇禅师塔之北原。丧輀既举。云惨风悲。俄天禧寺塔。遥舒五色光。曲灌龛顶。时前松江达鲁花亦宋忽都海牙首睹奇瑞。失声惊呼。士俗万象。共相瞻仰。悲喜交作。忻踊感悼。声震遐迩。临圹瑞雪缤纷。如天花密雨。万像衣白。葬毕即霁焉。时圣上宣赐白金以问师耗。先是上居潜邸时。留神内典。时数枉驾诣师问道。薄莫方归。每印施般若心经并高王观世音经。必命师章显佛心冠乎经首至是即即位之明年也。使者既至。而师已化。师世寿六十八。僧腊五十五。师之平生。为人提激机缘语句。不可槩举。既载语录。花不重着。洎与夫士大夫等参请既多。及事无大关系者。并昭昭在人耳目。人所共知者。亦复不书。唯是撮其梗槩。聊为私记之耳。是盖得金陵开福法兄了庵清欲禅师所撰行状。以传写本鱼鲁滋多。遂芟润以重修云尔。若夫其大全事迹。必具元本。想已刊行。惜未至此也。
　　时壬午十月海东南禅嗣法比丘四明　梵仙拜手

 古林和尚碑

　　　　嗣法比丘　梵仙　撰
