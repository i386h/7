<!-- { "loadSidebar": true } -->
　　古圣在位。必有贤者。趋集其时。而为显用焉。若黄帝尧舜。夏后周文。成康之圣。则有巢阁止庭。仪韶之凤。负文之神龟。鸣岐之鸑鷟。在郊薮之麒麟。殊类而应之。故显於时者。则有六相四岳。八元八凯。九官二南之贤。至於更代继圣。或有应之趋之者。不过率犹是也。钦惟　　皇帝。文明英武。一统绥服。相兼群贤。传得　帝师若圣之应。则有栴檀　古佛。延光于京师。天人殊类。咸仰利。然以昔之视今。隆治何如哉。且昔之应者。殊类也。群贤趋之。尚蒙显用。而况今者。应之以佛。尤为天人殊类。所共仰。苟有异业之士。以时而趋之。岂得志不速成。而道不大达也耶。
　　福唐默堂上人。学富而诗工。早游方外。久寓金山。尝掌内典。因阅优阗王。刻栴檀象。遗事。有激于中。故愿趋京。致膜拜于古佛之真仪。求妙法于帝师之堂下。及观圣德之光明。宫阙之崇丽。冠盖之众多。文物之华耀。玉帛之富饶。礼乐之备至。以发其蕴。以利其业。以成其志。以达其道。猗欤盛哉。龙腾于渊。而山川出云。虎啸于野。而岩壑生风。行矣。适际斯时焉。群公既壮以诗。予辱乡曲也。故赠以序云。

　　题五尊宿书卷

　　凤瑞物也。昌期则现。昏代则隐。或堕一毛於林间池上。有得之者。犹为希世之瑞。秘而珍之。况多得乎。
　　今观故宋村僧。橘洲。石桥。淅翁。天目。五先德遗语。编次为轴。殆乎凤毛集瑞。粲粲然。照耀八表之窗几。琅琅然。省发群学之耳目。如使时出。益加披究言外之旨归。得不回宗教於季运。而复昌期耶。视凤之毛。抑岂足为世瑞哉。珍之宜矣。

　　跋密庵和尚嗣法书

　　玉蕴荆山。非卞和别之。不能以自白。珠沉赤水。非罔象得之。不能以自表。先中峰老祖。复广福安长老嗣法书。词严旨密。殆乎玉之蕴山。珠之沉水。今为日东荣首座得之。其非具明宗之眼。探玄之手。有加於卞和罔象。何能及是耶。

　　跋独孤。为华藏别岸和尚上堂

　　百川学海。而至于海。古子书之语也。若华藏海。重重无尽。当从何学。而可至耶。噫先灵隐孤翁。为华藏岸翁上堂。遗语具在。能从是学。殆庶几焉。

　　南雄魏处士。集金刚经众解跋

　　天地之有山海高深者。一气融结。而致状貌。斯分也。释尊之受善现诸法者。一心流出。而致文教。斯立也。心无相。非文教莫能显。气无形。非状貌莫能彰。气不异心。心不异气。肇论云。天地与我同根。万物与我一体者。信不欺矣。
　　南雄魏处士文英。夙植德本。勤饶益行。广采诸德。共诠般若。文教众说。捐财锓梓。期永流传。苟现世异代。同志众士。熟览而精究之。不外天地根。而同证金刚体。不外金刚体。而同圆天地根。则处士之本愿。庶几其酬也。如其否乎。岂处士之本愿哉。勉焉。

　　大金东庵真济二老手帖跋

　　金时名师。东庵真济二老遗墨。日东无梦首座。出以示及。予得寓目焉。乌乎汉更新室。仅三十年。父老见光武军容之异。犹叹曰。不图今日。复见汉官威仪。皇朝更化。车书混一。岁数倍之。彼时二老。文华之异。今日见之。得不与见汉官威仪。同一感叹耶。

　　题东山长老法云送行卷后

　　富贵送人以金。仁者送人以言。此孔子去周。老子送之。云尔。今东山去焦山。应法云命。玄隐翁偕山之主会中众士。各出章句。以送之。殆与孔老之谓。同义。噫水月流辉。海门增色。法云布影。少室回春。宜在斯人焉。

　　圆伊庵记

　　紫金山之耆英。章权管文叟。偕侄广提点天岸。共出己资。佃屯地。造丛屋于草场湾之麓。功成。不自有。回舍而及予。期为身后卜此与同归。以表不背生死义。感其意真。故纳之。
　　昔岩头先德。发明涅盘伊字教义。有三眼语。垂示学众。未有能圆之者。今予他日。与二公。异域而同归。非全生死义。即圆∴字。三眼之义也。宜以圆伊。而名庵。嗣灯徒属。毋坠厥始。乃得矣。至正五年。岁次乙酉。十月辛亥朔。十有四日甲子。五十四代住山释某记。

　　靖明居士舍钞。盖殿。荐二亲记

　　佛之垂教利世。度门有六。檀度其一也。世有信是门。捐财以植福者。何果不圆耶。姑胥城居回回氏藏吉沙。祖出西土。由其父纳速刺丁中奉。早官南邦。晚参江西省政。秩满来吴。遂就家焉。父既没。子藏吉沙。追念劬劳德重。莫克修报。过金山。睹佛之殿废。卜兴。因损财若干[紌-尢+(氏/日)]。以相成。母刘扬氏。期钧胜果。而毕为子之孝志。乌乎若藏吉沙。世固戴天为心。今乃回天心。以合佛心。助财兴殿。图报罔极。期二亲即出生死之表。而承胜善福力。同超梵天之上。享世出世间妙乐。宜如佛说七福田。真典首章之文。无疑矣。抑亦可与蓼蓼者莪之什。同韵而传於无穷。来者加劝焉。

　　西资海印禅寺记

　　毗陵古郡也。郡有门。曰石幢者。乃旧有经幢在是。而得名亦古也。山木环屏。河流曳带。岂膻祠腥宇。足称之耶。天历己巳。苏之录事。张承事了无公。暇日阅内典。悟应无所住之旨。遂休官。卜家于幢之净方。以道而高居。从郡之天宁寺主永宁。乞名。曰道实。化其母魏氏妙元。偕眷聚。各冠道冠。服道服。茄素礼念。而归佛乘。又造一体三宝图。及善恶诸图等。期启未悟之众。五台弥陀寺主如璘。服其作。因以进呈帝师。深加叹焉。后至元戊寅。奉法旨。改家曰西资海印禅庵。随改曰寺。及赐金襕袈裟。褒以佛心海印了义真空普鉴禅师号。凡授法旨。有四。皆昭令德也。至正癸未。礼紫金山之寺主契了。为师。以下发付衣拂。以表信。度弟子二。以承业。曰正宗。曰正智。市田八十六亩有奇。及基地。通蔬圃三十一亩有奇。为众者居止。食钵熏炬之储。然又虑久不继。诸封硕德。佥用实之愿言。申寺于分治之教省。别选十方之传持。实则不取元功也。乌乎古之诸祖。皆由甲乙。更十方。故传之益绵历。今实亦更甲乙。为十方传。以答君亲之隆德。是即规古法也。承传之者。苟如其愿。广延奇衲。大倡圆音。各俾契旨於言前。等共弘宗於教外。焰续法灯之不息。派疏道源之不竭。抑实之始愿。庶几其酬不徒。应以宰官居士比丘身。巧运多智。示诸法相。而开利现在未来之者矣。传者宜加知劝焉。
　　实之先世。出自济南邹平县。后迁益都潍州北海县之下泊村。父永康尹。为邑。殊有声。母恭人。学佛已有成。其行实。具见于别录。若实。既全力以肇寺。全孝以奉亲。则又全忠以报国。可记也。歌以系之曰　云山兮苍苍。河水兮汤汤何古何今兮。常演赞。万年寿圣兮超虞唐。

　　大鉴禅师舍利塔铭(并序)

　　佛之为道。以心为宗。身有灭没。心无变迁。圆裹十虚。而不逼者。心之体也。普应群机。而不胶者。道之用也。凡生有识者。悉皆具之。岂居异域。习殊俗者。不有心之与道乎。达磨大师。自乾竺传是道。而来震旦。以裨梁巍。卒弘五宗。罗什法师。亦自西传是道。而来东土。以裨姚秦。卒弘三藏。大鉴禅师。今自大元。传是道。而之日本。期弘佛宗。裨国化。岂外古耶。
　　师讳正澄。字清拙。福唐连江邑刘氏子。世业儒。母孙氏梦。僧伽授以神珠。有娠。咸淳甲戌。正月十三日生。白光满室。幼敏不群。至元丙戌。年十三。父母知其志。送依城南之报恩。圆公月溪师。下发。既受具。即参方。造杭之净慈。慧公愚极师之室。语契机。俾执侍。极入寂。宝公方山师补处。改典法藏。职满巡礼。至袁之仰山陵公虚谷师。嘉其造诣。延以第一座。谷迁径山熙公晦机师嗣席。举以鸡足出世。倡极之道。立三关语。透者难之。既谢事。复吴淞。省其同母兄印公月江师于真净。因留以养高。
　　泰定丙寅三月。日本慕其道。聘以法礼。舟由高丽。遭风涛变。师惟长哦自若。以安众心。天为开霁。是年十一月。达相州。馆于建长。正中丁卯正月。使请开法。百辟交会。群衲交参。故者更新。废者并举。帅府为施贺积庄田。而广食钵。又给山前官地。以为菟裘。榜曰禅居。庚午移金山之净智。明年补瑞鹿之圆觉。皆改前作。建武癸酉。文保　圣主。复宝位。敕关东道。起师。住　都城之建仁。法化尤加。建长丁丑。复敕主瑞龙之南禅。召对称旨。前羽林征夷武卫大将军。与其仲氏左典廐源公。及诸僚属。咸以师礼而共事。公又独建开善仁祠。以报德。
　　己卯正月。默世匪坚。托以衰病。引退。乃自着表章。进谢　主上。及遗诀诸殿诸檀。诸山交旧。手书。兼垂诫诸徒。语尤切至。即以是月十七日。书偈示众。泊然而逝。
　　前典廐藤公。既闻。亟驰至前。泣拜。仍张目视之。为授戒法衣号。即闭目如初。龛奉七日。颜色如生。禀命於禅居。举阇维礼。公侯子男。缁白士庶。莫不哀慕追送。如失怙恃。火余设利五色。大如菽者。不以数计。塔于建长。谥曰大鉴。
　　乌乎师。自元国。至本国。六坐道场。包笠共谘之者。无虚往。车骑共扣之者。无虚还。慧珠应现。又若尔。得不为嗣佛宗。降国化者之良师欤。俗寿六十有六。僧腊五十有三。依法祝发。禀戒弟子人。总若干。
　　予与师生同里。传同宗。弟子坚瑶。出师事状。以请铭。故不让勉。为核其要者。序而铭之。铭曰。
　　猗欤觉皇　　善启觉场　　炎炎三界　　濯以清凉　　幽幽六趣　　烛以净光　　羸羸穷子　　导以宝方　　繄大知识　　得宝王力　　既赞　　皇元　　复昌　　王国　　宰执效忠　　凶顽化德　　军旅解严　　安邦安域　　云山苍苍　　云海茫茫　　木兮可折　　水兮可量　　惟施法雨　　弥满八荒　　泽物无竭　　寿君无疆　　国界法界　　无中无外　　土广穹高　　何载何盖　　日东月西　　何明何昧　　潭北湘南　　同小同大　　骨相斯[疗-(日/小)+土]　　光相何蔽　　上贯三辰　　下彻三际　　宗嗣绳绳　　灯传世世　　万祀千灵　　式呵式卫

　　古山歌

