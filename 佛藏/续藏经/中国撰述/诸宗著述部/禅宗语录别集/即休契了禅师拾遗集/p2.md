<!-- { "loadSidebar": true } -->
　　神眼能灵鉴。相逢渡口船。长房徒缩地。邹衍谩谈天。象纬分诸掌。牛腰载巨篇。却言老禅衲。耳远更饶年。
　　总师仁山公。分填常润二郡。方外群英。祖之以什。且承不以城市山林有间。枉遣垂教。非惟识公文武才备。抑予获揽蒙益尤多。然虚辱可乎。谩勉扶惫。缀言卷末。以致敬服之怀云。
　　北固毗陵连望郡。分符兼填自英豪。尊前迅辨夺三史。幄内良筹空六韬。岳器盍更农器用。骚坛可并将坛高。全吴共庆无危阽。羽翼南藩有凤毛。

　　造寺化疏(并序)

　　寺乃东晋大宁间。裴公祖师所建。至梁大宝末。及唐之会昌。故宋建炎初。已尝三遭劫火。若今之火。众屋不存。二塔亦毁。岂应郭璞四劫之谶乎。
　　伏以。长江东去。山犹砥柱屹中流。大教西来。寺化劫灰归下土。佛不逃於定业。人那免於谶言。但得财用足而食用全。即看匠力集而功力就。櫩牙插星斗。一新梵剎。环裹於鳌头。轮影乱龟鱼。双朵浮图。光分於龙角。复追南徐之风月。益壮北阙之山河。谨疏。

　　常州华藏寺。大后寿星殿。及经阁钟楼。化疏

　　华藏含摄重重之剎海。法界全彰。太湖管领浩浩之风烟。寿宫宜辟。消得缠腰十万贯。伫看芘日百千间。玉偈杂金文。胜压石渠之秘典。琼楼接银汉。听敲霜月之洪高。檀度集祥。枫宸衍算。

　　帝师堂下五州寺起造疏

　　山控五州。广纳几多风月。寺移两度。积荒五十春秋。帝师作主务鼎新。宰相赞缘期复旧。求之与之不吝芝楮力大。解化莲华宫。明哉良哉载歌椿算数绵。永培枫阶寿。

　　颙长老住鹤林。诸山疏

　　禅宫类久着败碁。慨无出手者。宗纲犹欲压累卵。俟有兴心人。论既共归。进母固让。某人。法得北山北固。道弘西竺西吴。面皮刮得霜。盍开马素旧闭之门户。笔头钻破纸。宜翻龙华故祀之郊词。句续半日闲。偈联五叶秀。黄鹤黄花未老。尽堪助发般若之玄谈。赤帜赤水无殊。亦可互扬罔象之胜义。诸封增色。季运延光。

　　沙弥十一岁。化庵疏

　　青山有约。种松道者重来。白水无涯。掷钓儿郎再现。刬草机缘既符古昔。缚茆门户要拓今时。万金不吝倾囊。一默尽堪报德。乱云堆里。何妨入草求人。闹市门头。普请拨尘见佛。灯传千古焰。寿祝一人尊。

　　孝感请正长老。诸山疏

　　金翅擘海。已具吞龙之威。乳虎堕胎。便有食牛之气。如是逸类。宜出为人。某人。沧海元孙。长溪嫡嗣。语妙吐藏里摩尼五色。眼明耿眉间宝剑孤光。法海簸狂澜。百川伫看障回於既倒。宗纲如朽索。诸峰共倚扶捄於将颓。太起孝感仁祠。广辟临济祖域。

　　夹岗接待。化疏

　　暮雨湿行装。忍听数声泥滑滑。春流鸣过橹。厌看两岸柳丝丝。青烟绝处要选住场。白水穷边庶有归所。精粮不匮。任大地人如返故家。栋宇既完。虽小庵儿尽含法界。二严报施。三祝输忠。

　　三山龙王堂化疏

　　龙会三山上宇。半摧於下土。蝉联万户内藏。多足於外财。求之欤与之欤。出乎尔返乎尔。天瓢大注。何殊雨玉而雨珠。水殿翻新。尤胜美轮而美奂。成功不日。报施有秋。

　　南报恩。化四大部经疏

　　南山一新巨剎。殆冠江城。西竺四大部经。足包海藏。黄金输舍不吝。白城翻出何难。印板上脱来。字字光吞於银汉。函橱中盛却。重重势压於石渠。永阐万叶芳猷。普集众檀善福。

　　禅慧玉长老。住天竺。乃其师开山镇江。诸山疏

　　楚弓楚得。可堪堕他掌握中。赵璧赵归。必须入家怀袖里。况干蛊才备。毋撝谦力辞。某人。眼照人天。胸吞藏海。颓波曾起於杨子。初步早试於黄桥。弟应兄呼。宜续吹[埃-矢+贝]吹篪翻古调。父作子述。合追肯基肯堂策新功。竺天西日伫麾戈。吴地北邻希伐鼓。

　　李商主。水陆寄库。右语

　　伏以。佛称四生父。希睹有若优昙华。道为三界尊。共荫无异菩提树。幸逢大教。僭展微忱。切念某人。舟居江河间。货通市肆内。荷二仪以盖载。感三光以照临。得遂殖生。罔克修报。乃设伊蒲。崇水陆。广陈两永昼夜净仪。仍转法华集桑门。总宣百四十四部妙典。炼财预托於阴帑。分劵期证於阳文。庶赎现过先愆。兼植来因后果。伏愿。世龄益衍。家眷咸宁。在在兴贩。而常通津祥风顺序。生生富饶。而倍润屋福海增澜。谨疏。

　　祭元叟和尚文

　　佛日普照禅师。始自分座双径。至于起应凤山中天之命。以及晚主五峰之席。逾四十年。说法利生。得度最多。知我最久。寿登八十有四。达世相之匪坚。乃辑化权。而以至正元年。八月四日。书偈而入寂。越九月三十日。远示遗音。金山东庵。休居比丘某。即於是日。就假法堂。为位设礼。而祭于灵。乌乎山之隆隆。群木咸植。海之渊渊。群鳞咸集。惟道惟德。是似是则。今焉已矣。曷附曷立。老我退藏。涕泪交作。华林飞霜。长鱼窜壑。天阔江空。水云漠漠。一奠凭风。斯文何若。乌乎尚享。

　　祭李檀越文

　　至正二年。三月十有四日。讣报故檀越李公佐之提举。已卜是月十有四日。归空于姑苏北关外之新堂。镇江金山禅寺住持释某。感公生前。有诺鼎建释尊之殿。雅愿未酬。不得匍匐。即追执绋者后。谨备经疏香烛。庶奠之仪。诿寺之知客僧某。代诣神主之前。昭告于灵。而尽哀悼之礼焉。
　　乌乎。孔释并立。如月如日。畴不载之。同旦同夕。公博鲁书。我守竺居。名虽有异。义固无殊。义既不异。前盟宁替。肯基肯堂。谅累贤嗣。杨子滔滔。妙峰峨峨。丰功倘树。曷已曷磨。伏惟尚享。

　　祭靖明仁善处士

　　乌呼。林高羽集。渊深鳞聚。犹公靖居。厚产薄仕。尚善尚仁。众共驰慕。嗟我遭屯。兼阻江寺。不得遇公。惟接元嗣。施粟施金。为法檀度。非公善仁。曷及乃事。仁者宜龄。苍胡夺数。幻质匪坚。真体元固。情寓一辞。道存千古。伏惟尚享。

　　祭龙翔笑隐和尚文

　　大龙翔宗主。笑翁和尚。寿年六十有一。病世虚伪。乃以至正四年。五月壬子。遽委宗柄。而归真寂。越八月庚申。而以讣闻。金山住持某。雅服翁彻释宗之本原。兼贯孔李之异旨。　朝廷搢绅之士。所共慕。湖海包笠之众。所共归。意者足振斯文。而光季运。岂谓今也已矣。哀朽何堪。谨以是月壬戌。为位设奠。而祭于灵。以尽哀焉　於乎。汶阳不决。西秩何平。龙河不作。西教何弘。我托邻并。老亦何成。一辞幸起。万象同盟。尚享。

　　祭甘露无传和尚文

　　甘露堂上无传和尚。寿享八十有一。达生如寄。乃以至正丁亥。七月十又三日癸丑。示归真寂。越十有七日丁巳。金山封邻比丘某。敬以香茗果蓏。庶馔之奠。率众临帏。而祭于灵。以尽五十年余德谊焉。乌乎。兰丛昌昌。莸可并芳。琪树昌昌。葭可并苍。我托邻并。弥久弥光。今焉已矣。如琪陨霜。昔者莫复。如兰飘香。何以解忧。遗续彰彰。法幢斯建。法纲斯张。千秋百代。山高水长。乌乎尚享。

　　祭独孤和尚

　　乌乎。天道与下民相县。能察薄蚀於未形之先者。占者之良也。圣道与凡下相分。能达死生於未变之前者。师者之良也。若叔兄。昔主霅川之天宁。武林之鹫峰。至於退休峰西之双松。是皆一以是道。而参弘之。凡下之众徒。窒去来之相。而不知道之妙体。曾无间於生死也。譬诸民下蒙於天道者。徒见日月。有薄蚀之象。岂知天道玄常。曾无晦明之殊耶。乌乎叔兄有是。我故似是。一以表同门义。一以为来者谕。真灵昭昭。庶几鉴哉。尚享。

　　祭别岸和尚文

　　吴门寿山东堂。岸翁和尚。以至正八年。六月三日。顺寂于圆通之东庵。禀法上首。永福西堂。以七月二十有四日。将命而来金山。出其遗音遗仪。以下示住持法弟比丘某。追念。翁寿七十有八。少予二白。由其早倡佛慧定智先师之道。于义兴之芙容。常城之天宁。郡城之是山。晚乃养高于是庵。开利学众。曾不倦。诚得并其而弘宗。故以兄礼而让之。今也既寂。老怀何堪。敬以二十有七日。扶惫为位设奠。而祭于灵。以尽同门昆季之义焉。乌乎。弦绝朱丝。鸾胶可续。珠遗赤水。罔象可求。惟师之道。危若缀旒。我衰我独。曷绍宗猷。残星横晓。残月横秋。余光有几。翁兮鉴不哀哉。尚享。

　　祭焦山桂提点文

　　焦山提点法兄月岩公。寿享七十有七。以至正九年己丑。二月九日庚午。顺寂于德善之兰若。越十二日癸酉。金山住持法属比丘某。敬以香烛汤茶。果蓏庶馔之奠。帅众临帏。讽诵拜首。而祭于灵。乌乎。昔者焦寺竞席。如覆局之败碁。公独出手。以捄之。久焉遂匡。丘陇祠虚。如暗室之入夜。公独续焰。以严之。久焉遂张。迩者寺产夙遗。如弱敌之遭强。公独贾众叶力。以复之。久焉遂昌。至於庶务纷集。如冻猬之寒芒。公独恕己徇机。以决之。久焉遂臧。是功是德。曷泯曷亡。我托邻并。尤叨余光。乌乎。狎势要者。内顾必以权。狎市贾者。内顾必以利。利狎易衰。权狎易变。若公。外赞数代之良师。内敦群衲之宏义。虽处生死之衰变。何能倾夺哉。矢词是白。公盍我格。既格既白。何假铭刻。尚享。

　　祭昙芳和尚

　　大龙翔宗主。广慈圆悟禅师。寿享七十有四。达世相之匪坚。乃以至正八年。十月二十有八日。而入寂。越明年。二月十有八日。法侄少室上主。禀命迁临金山。出遗音遗仪。而示及法弟某。谨以是日。为位设奠。拜首而祭于灵。乌乎。群动之集。必宗於海。群植之产。必宗於岳。若师。早由新亭。而迁锺山。由锺山。而登双径。晚让双径。而补龙河。四坐道场。几五十载。湖海包笠之众。宗之。曾无虚往者。朝野车骑之众。宗之。曾无虚还者。师门赖张。宗门赖振。何盛如焉。今也已矣。衰独何堪耶。乌乎。灯明既绝。注之以膏。花焰可续。镜明既昏。摩之以药。净光可复。师灵。昭昭能悯。宗门师门。二俱牢落。不俟於他。而可复作乎。忍言及是。幸鉴之哉。尚享。

　　静上人之京师序

