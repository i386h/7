<!-- { "loadSidebar": true } -->
　　师入寺开堂。拈香云。此一瓣香。恭为今上皇帝。祝延　圣寿万岁万岁万万岁。次拈香云。此一瓣香。奉为　　判府安抚留守端明尚书暨阖府勋贵。同资禄算。又拈香云。奉为前住平江府虎丘山隆和尚。用酬法乳之恩。遂敛衣就坐。保宁和尚白槌云。法筵龙象众。当观第一义。师云。若论第一义。如红炉上一点雪相似。若也听不出声。见不超色。何妨出众决疑。僧问。古释迦不先。新弥勒不后。正当今日佛法委付蒋山。未审千圣不借底机。如何举唱。师云。直下荐取。僧云。恁么则控佛祖大机。廓人天正眼。师云。穿天下衲僧鼻孔。僧云。一句逈超今古格。万年仰祝　圣明君。师云。满口道着。僧云。祇如不借底机如何分付。师云。脑后看。僧云。铜头铁额如龙虎。看取金圈栗棘蓬。师云。正是老僧用底。僧云。灵山会上世尊拈花迦叶微笑。未审此意如何。师云。一人传虚。万人传实。僧云。世尊道。吾有正法眼藏。分付摩诃大迦叶。又作么生。师云。听事不真。唤锺作瓮。僧云。灵山拈花分付正法眼藏。蒋山今日开堂。有何垂示。师云。还见么。僧云。今日一会。不异灵山。师云。更出佗一头地。僧云。有意气时添意气。不风流处也风流。师云。救得一半。师乃云。金刚正体。融摄十虚。透顶透底绝罗笼。亘古亘今无向背。不是心不是佛不是物。当头坐断。千眼顿开。天地以此和气。万象以此发辉。诸佛以此出世。祖师以此西来。衲僧以此辟选佛场。启大炉鞴。拈本分钳锤。碎邪师窠臼。於其中间。一个半个按下云头。一旦知非。洞明生佛已前一段大事。不在一剎那间。顿入不思议大解脱门。所谓大丈夫成就大丈夫事。是故。灵山会上广额屠儿放下屠刀云。我是千佛一数。大集会中大力魔王云。待一切众生悉皆成佛了。众生界空。然后发菩提心。岂不是龙驰虎骤香象渡河。又如师子筋琴。抚之则群音顿绝。到这里。上无攀仰。下绝己躬。常光现前。壁立万仞。德山有棒无下手处。临济有喝无开口分。至於天下老和尚据曲录木。敲床竖拂。瞬目扬眉。指东划西。鼓唇摇舌。亦未免依草附木。虽然。一向恁么去。何止法堂草深一丈。有条攀条。无条攀例。岂不见。天亲菩萨从弥勒内宫下。无着菩萨问云。人间四百年。彼天为一昼夜。弥勒於一时中。成就五百亿天子。证无生法忍。未审说什么法。天亲云。说这个法。唯是梵音清雅。令人乐闻。看佗过量人。提持过量事。於过量境界中。发过量机。显过量用。不妨头正尾正。直得尧风荡荡。舜日高明。野老呕歌。渔人鼓舞。当此之时。毕竟承谁恩力。紫烟笼帝阙。瑞气绕天津。
　　上堂。道不得底句。不在天台。定在南岳。蓦拈拄杖云。是汝诸人还见蒋山拄杖么。卓一卓云。人贫智短。马瘦毛长。
　　上堂。举僧问赵州。夜升兜率。昼降阎浮。为甚摩尼珠不现。州云。道什么。僧拟进语。州云。毗婆尸佛早留心。直至如今不得妙。师云。这一则公案。诸方未曾有批判者。蒋山今日为诸人着一转语。洗脚上船。
　　焚众僧发。拈火把云。一呼善来。须发自落。积累既多。无处安着。普请大众把火烧却。且道。烧却后如何。不用拨灰求舍利。无边顶相放毫光。
　　开炉上堂。三世诸佛吞却火焰。火焰烧杀三世诸佛。一盲引众盲。相牵入火坑。棒打不碎底。填沟塞壑。刀斫不入底。卧雪眠霜。作世谛商量也得。作佛法流布也得。浑仑吞却。三十年后有人索饭钱在。直饶烂嚼白汤咽下。未免黏牙带齿。且道。蒋山为人在什么处。烂研巴豆三千颗。泻却诸方五味禅。
　　元正上堂。元正启祚。更无回互。万物咸新。截铁斩钉。应时纳佑。跳出窠臼。孟春犹寒。言端语端。知事头首。各各希有。云堂大众。雍容郑重。蒋山恁么说话。且道。在里许。不在里许。若在里许。未免是个流俗阿师。不在里许。又着在什么处。所以道。世人住处我不住。世人行处我不行。不是与人难共住。大都缁素要分明。
　　上堂。举教中道。从闻思修入三摩地。师云。思是闻之本。闻是思之用。且道。作么生说个入底道理。青原白家三盏酒。吃了犹道未沾唇。
　　上堂云。道远乎哉。触事而真。善因招恶果。圣远乎哉。体之即神。刻粪作旃檀。蒋山恁么着语。是汝诸人还知落处么。良久云。不因风撼庭前树。争见山花入袖香。
　　长芦到上堂。风行草偃。水到渠成。夙世冤家。同门出入。闻禅闻道。似鸭听雷。见佛见祖。如风过树。隔江见剎竿便回去。脚跟下好与三十棒。未足观光。直须眉毛厮结。同生同死。且道。五逆闻雷一句作么生道。良久云。上大人丘乙己。
　　佛生日上堂云。铁壁铁壁。从来真实。号之曰佛。常在苦海中立。风吹不入。水洒不湿。棒打不入。是故以本愿力。捞摝众生不息。云门忍俊不禁。打与狗吃。此意深密。非语默可及。四月八日。是渠诞迹。露柱烧香汤已毕。大家送至龛室。泥人揩背一拶骨出。忽然怒发打瞎顶门一只。直至而今叫屈。屈屈屈。堪述。休相忆。清风匝地有何极。咄咄咄。
　　上堂云。赵州吃茶。我也怕佗。若非债主。便是冤家。倚墙靠壁成群队。不知谁解辨龙蛇。
　　圣节上堂云。天上无双日。阎浮一至尊。万年松不老。圣寿等乾坤。
　　普请栽松上堂。举临济在黄蘗栽松次。蘗云。深山里栽许多松作什么。济云。一与山门作境致。二与后人作标榜。道了以镢打地三下。蘗云。虽然如是。子已吃吾三十棒了也。济又打地三下作嘘嘘声。蘗云。吾宗到汝大兴於世。沩山问仰山。黄蘗当时祇嘱临济一人。别更有在。仰云有。祇是年代深远。不欲举似和尚。沩云。虽然如是。吾也要知。但举看。仰云。有一人指南吴越令行。遇大风即止。师云。黄蘗道。虽然如是。子已吃吾三十棒了也。养子之缘。故当如是。临济正令虽行。可惜向镢头边。甘自活埋。仰山见解。未出常流。岂止遇大风即止。当时何不道直待虚空界尽此话方始大行。岂不是头正尾正。蒋山今日捋下面皮。要与诸人相见去也。蓦拈拄杖卓一卓云。惊群须是英灵汉。敌胜还佗师子儿。
　　上堂云。十五日已前。半暗半明。十五日已后。半明半暗。正当十五日。面如满月目如莲。天上人间咸恭敬。桑树着箭。柳树汁出。若论佛法两字。谢三娘卖银。
　　径山大慧禅师至。上堂。僧问。昔日法华到琅琊。二俱提向上机。显奇特事。今日径山象驾光临。未审如何相见。师云。漆桶相揩。进云。通人分上。触处相逢。师云。切忌恁么会。进云。非唯和尚亲见亲闻。学人一众。小出大遇。师云。一切堕坑落堑。进云。直得古风来不绝。仰观佛日正高辉。师云。满口道着。进云。心不是佛。智不是道。又作么生。师云。掘地深埋。进云。还有承当处也无。师云。切忌承当。进云。棒打石人头。剥剥论实事。师云。如何是实事。僧云。向下文长。师云。速礼三拜。僧云。谢师答话　师乃云。我本无心有所希求。今此法王大宝自然而至。法王大宝既至。汝等诸人。急着精彩。所谓见之不取。思之千里。岂不见大隋和尚道。我参七十余员善知识。具大眼目底。祇有一二。其佗尽具正知见。在今天下。具大眼目真善知识。唯法叔老师一人而已。黑漆竹篦掀翻海岳。从头打过。虽是死马医。就中要妙。黄蘖打临济拄杖。蒋山岂是无耶。盖为土旷人稀。云门一曲。臈月二十五。那在今朝十六日吹唱。蓦拈拄杖卓一卓云。虚空可量风可系。无能尽说佛功德。
　　复举。顷在虎丘。闻先师举。佛眼叔祖。初作无为军化士。因道中着颠。有个省处。归来举似师祖。后令充知客。因夜坐拨火。忽然猛省。虽然如是。每至入室。未能深入阃奥。从容请益。大师祖云。我为你说个喻子。正如一人牵一头牛从窗棂中过。两角四谛。悉皆过了。唯尾巴过不得。师云。这个说话。多年在肚皮里。信知在今天下无人理会得。所以密之三寸。苟非法叔老师到来。小侄此生无因拈出。敢问诸人。既是大底过了。如何尾巴却过不得。且道誵讹在什么处。小侄今日对众拈出。供养我法叔老师大和尚。惟愿寿与赵州同年。为佛法作大主张。使天下衲僧。洞彻此一段奇特大事。下座。同知事头首大众。殷勤拜请。伏望慈悲。俯垂开示。
　　隆报觉长老受请。上堂云。无上法王。有大陀罗尼门。名为圆觉。流出一切清净真如菩提涅盘。蓦拈拄杖卓一卓云。普请向者里入。闻声悟道。见色明心。观音菩萨将钱买胡饼。放下元来是个谩头。又拈拄杖卓一卓云。若向这里入。瞎却人眼。不向这里入。又向什么处入。伶利汉。一拨便转。更须知有出身一路。敢问大众。作么生是出身一路。又卓一卓云。举头天外看。谁是我般人。
　　上元日上堂。去年无此雪。今年有此雪。人皆怨此雪。不见元霄灯与月。莫怨雪。自是时人无辨别。堪辨别。一片清光倚寥沈。
　　上堂。举僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。师因成一颂。一茎两茎斜。其意毒如蛇。三茎四茎曲。无疑入地狱。言下若知非。心空及第归。堪笑蒋山老。无端入荒草。
　　圣节上堂云。时康道泰。天清地宁。一人端拱无为。万物各得其所。普天率土。无不承恩。航海梯山。均蒙雨露。释迦弥勒。共乐升平。文殊普贤。咸扬正化。尘尘剎剎。普现威光。物物头头。全彰正眼。且道报恩一句作么生道。祇将一味无求法。仰祝天申亿万年。
　　端午上堂。一二三四五。五四三二一。从头点检来。笑杀维摩诘。带累李胡子。喷水髭须湿。洒净已周圆。次念波罗蜜。蒋山恁么道。千古谁人识。识不识何处觅。堪与丛林为轨则。蓦拈拄杖卓一卓云。急急如律令勑。
　　上堂。泥多佛大。水长船高。直饶说得道理分明。也须亲到一遭。敢问诸人。且道亲到后如何。有理不在高声。便下座。
　　上堂。举西堂正法和尚立僧云。西天四七。唐土二三。天下老和尚。无不以此顶[宁*页]上一着。流通正法眼藏。显示涅盘妙心。是故云梦之竹。天下之劲也。然而不矫揉不羽筈。则不能以入坚。堂溪之金。天下之利也。然而不镕范不砥砺。则不能以击强。矫揉羽筈。镕范砥砺既妙。至人之用。其赤手提持。解黏去缚。抽钉[托-七+(友-又+乂)]楔。烹佛煅[示*旦]。转凡成圣。亦不出此个端由。所谓善知识者。是大因缘。其斯之谓欤。正当恁么时如何。伫看汗血八骏驹。何啻日驰三万里。
