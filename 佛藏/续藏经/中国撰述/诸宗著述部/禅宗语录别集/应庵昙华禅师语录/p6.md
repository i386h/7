<!-- { "loadSidebar": true } -->
　　上堂举庞居士访洛浦。士拜起云。仲夏毒热。孟冬薄寒。浦云莫错。士云。庞公年老。浦云。何不寒时道寒。热时道热。士云。患聋作么。浦云。放你三十棒。士云。哑却我口。瞎却你眼。师云。庞居士虽是煅了底金。要且未经本分钳锤。洛浦虽轻放过。归宗不免贼过后张弓。当时待佗道仲夏毒热。孟冬薄寒。便与赶出。何故。车不横推。理无曲断。
　　端午上堂。五月五日端午节。好事当阳难掩塞。归宗突出拄杖头。闲神野鬼俱消灭。俱消灭。砌下寒泉忽倒流。岭上白云不敢白。
　　复举文殊一日令善财采药云。是药者采将来。善财遍采无不是药。却来白云。无不是药者。文殊云。是药者采将来。善财拈一茎草与文殊。文殊提起示众云。此药亦能杀人。亦能活人。师云。大小文殊被善财换却眼睛。下座。
　　上堂。僧问。林泉日永。殿阁凉生。时节因缘即且置。百丈卷席事如何。师云。毗婆尸佛早留心。直至如今不得妙。进云。祇如马祖归方丈作么生。师云。不是苦心人不知。进云。首山道龙袖拂开全体现。又作么生。师云。刺头入胶盆。进云。汾阳道师意如何。首山云。象王行处绝狐踪。岂不是明百丈卷席意。师云。两个无孔铁锤。进云。汾阳於言下悟去。还端的也无。师云听事不真。唤锺作瓮。进云。汾阳如此悟去。也合吃归宗手中棒。师云。过在什么处。进云。贪观山色好。忘却祖师禅。师云。阇梨棒教谁吃。僧礼拜云。谢师答话。
　　师乃举风穴示众云。若立一尘。家国兴盛。野老颦蹙。不立一尘。家国丧亡。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能迷却天下人。亦能悟却天下人。欲识阇梨么。右边一拍云。这里是。欲识老僧么。左边一拍云。这里是。师拈云。大小大风穴。不会转身句。
　　上堂云。从上佛祖。道不得底。拈不出底。归宗今日尽情与你诸人拈出。有般漆桶。见拄杖便唤作拄杖。有般漆桶。见拄杖不唤作拄杖。似这般底。向归宗门下。总是担枷带锁汉。五十年前。一百年后。拳趯相副。箭锋相拄。且道。为什么人发机。毗婆尸佛早留心。直至如今不得妙。
　　上堂云。参学人切忌错用心。悟明见性。是错用心。成佛作祖。是错用心。看教讲教。是错用心。行住坐卧语言三昧。是错用心。吃粥吃饭屙屎送尿。是错用心。一动一静一往一来。是错用心。更有一处错用心。归宗不敢与诸人说破。何故。一字入公门。九牛拽不出。

　　应庵和尚语录卷第三
　　应庵和尚语录卷第四
　　婺州宝林禅寺语录

　　　　嗣法门人　(守诠)　等编
　　师受请。僧问。三圣道。我逢人则出。出则不为人。意旨如何。师云。斩钉截铁。进云。兴化道。我逢人则不出。出则便为人。又作么生。师云。随邪逐恶。进云。恁么则一点水墨两处成龙。师云。不是恁么。师乃云。孤峰顶上。耸壑昂霄。好不资一毫。十字街头。和泥合水。丑不资一毫。如是则在彼在此。同得同用。所以道。我此法印。为欲利益世间故说。在所游方。勿妄宣传。到个里。推倒须弥。饮乾大海。於其中间。出没卷舒。了无妨碍。且应缘利物一句作么生道。雪后始知松栢操。事难方见丈夫心。
　　当晚小参。僧问。未离兜率。已降王宫。未出母胎。度人已毕。此意如何。师云。一人传虚。万人传实。进云。为复是神通妙用。法尔如然。师云。一刀两段。进云。金鸡啄破琉璃壳。玉兔挨开碧海门。师云。犹欠一半在。问。弥勒真弥勒。分身千百亿。时时示世人。世人皆不识。如何是弥勒。师云。是甚乾屎橛。进云。若然者。头头垂示处。子细好生观。师云。你无佛性。观作什么。僧礼拜。
　　师乃云。弥勒真弥勒。分身千百亿。时时示时人。时人俱不识。这老汉。四棱榻地了也。是汝诸人还识得也未。若识得。正是眼中添屑。若不识。宝林有过。便下座。
　　上堂云。达磨西来。直指人心。见性成佛。者老臊胡。当时若知有转身句。是你诸人未免横尸露骨。且道。宝林恁么告报。还有地头也无。莫守寒岩异草青。坐着白云宗不妙。
　　谢知事上堂。一喝分宾主。照用一时行。要会个中意。日午打三更。祇如一喝未施已前。还有宾主也无。既分之后。那个是宾。那个是主。者里缁素得出。宾则始终宾。主则始终主。祇如宾不是宾。主不是主。且一喝落在什么处。横按镆铘全正令。太平寰宇斩痴顽。
　　上堂云。佛祖正印。衲僧藞苴。有眼如盲。有口如哑。更问如何。可知礼也。
　　上堂。举兴化见同参来才上法堂。化便喝。僧亦喝。化又喝。僧复喝。化近前拈棒。僧又喝。化云。你看者瞎汉犹作主在。僧拟议。化直打出。法堂。侍僧问。适来僧。有何相触忤。化云。是佗适来。也有权。也有实。也有照。也有用。我将手向伊面前横两遭。到这里去不得。似者般瞎汉。不打更待何时。师云。兴化门墙千仞。从来家法森严。这僧暗透重关。要看洞中春色。好则好。未免二俱失利。祇如兴化道。我将手向伊面前横两遭。又作么生。天堂未就。地狱先成。
　　上堂。举安国挺禅师。因僧问五祖。真性缘起其义云何。祖默然。时挺禅师侍次乃谓。大德正兴一念时。是真性中缘起。其僧言下大悟。师云。五祖不合默然。好与二十棒。挺禅师不合道大德正兴一念时是真性中缘起。也与二十棒。其僧言下不合大悟。也与二十棒。且道。宝林还有过也无。也与二十棒。
　　上堂。举庞居士。一日卖箍篱。扑倒在地。灵照便去身边卧。士云作么。照云。见爷倒地。特来相扶。师云。居士倒地。灵照扶起。乞儿伎俩。讨甚巴鼻。击禅床。下座。
　　上堂。尽乾坤大地撮来无一丝毫许。你诸人向甚处安身立命。直饶倜傥分明去。未免无绳自缚。且道。宝林恁么。还有着力处也无。啼得血流无用处。不如缄口过残春。
　　上堂。僧问。杨岐问慈明。幽鸟语喃喃。辞云入乱峰时如何。明云。我行荒草里。汝又入深林。此意如何。师云。两个漆桶。失却鼻孔。进云。是什么人收得。师云。是上座。进云。争柰不乱拈出。师云。贼身已露。进云。祇如杨岐道。官不容针。更借一问。慈明便喝。还有为人处也无。师云。无为人处。进云。许多葛藤。向甚么处着。师云。虚空里着。进云。虚空无壁落。四面亦无门。作么生着。师云恰好。进云。杨岐亦喝。慈明又喝。意作么生。师云。平地吃交。进云。争柰杨岐一拳还一拳。一趯还一趯。师云。莫谤杨岐好。进云。见成公案。师云。何不拈出。僧便喝。师云。有甚交涉　师乃云。心不是佛。智不是道。量才补职。舍重从轻。二百个衲僧。一百九十九个。匙挑不上。且道。那一个着在甚么处。瞎汉。归堂去。
　　冬至上堂。君子道长。小人道消。衲僧活计。不在两头。有般痴汉便问。未审在什么处。似者般底。不打更待何时。且道。宝林恁么道。还有过也无。试定当看。
　　上堂。举僧问智门。如何是般若体。门云。蚌含明月。僧云。如何是般若用。门云。兔子怀胎。死心和尚拈云。如何是般若体。一堆屎。如何是般若用。屎堆里虫。师云。两个漆桶。一时话堕了。更添一枚。如何是般若体。相见便无礼。如何是般若用。从来爱打閧。且道。三个漆桶。还有优劣也无。若检点得出。许你具顶门眼。
　　退院上堂。祖师心印。状似铁牛之机。去即印住。住即印破。有般漆桶。便向不去不住处坐地。无异蚊蚋。以足欲探沧溟之深浅。其可得乎。岂不见古人道。世人住处我不住。世人行处我不行。不是与人难共住。大都缁素要分明。祇如死心和尚一日挟火示僧云。若唤作火烧杀你。不唤作火冻杀你。是你诸人还缁素得出么。苟或未然。珍重五湖云水客。笑看千嶂起风雷。

　　婺州报恩光孝禅寺语录

　　　　嗣法门人　(守诠)　等编
　　入院上堂。僧问。祇者是。埋没自己。祇者不是。辜负先圣。去此二途。和泥合水处。请师道。师云。玉筯撑虎口。进云。一言金石谭来重。万事鸿毛脱去轻。师云。莫瞒老僧好。进云。和尚得恁么絮那。师云。你莫作絮会。进云。争柰步步相随。言言见谛。师云。却是你絮　师乃云。古佛家风。遇古佛然后拈出。大人境界。见大人乃可显扬。今日朝旆临筵。人天普集。古佛家风既展。大人境界全彰。揭示摩酰正眼。洞明少室真机。顿契佛祖不传妙心。开悟父母未生面目。直下斩钉截铁。犹是把缆放船。苟若说心说性。未免和泥合水。这条通天活路。千圣共行。万灵同辙。净裸裸没虚空。赤洒洒无空缺。虽居有为界。示无为法。而不灭坏有为之相。虽居无为界。示有为法。而不分别无为之相。如是则如锺在虡。扣之则鸣。似镜临台。物来斯照。於其中间。应变万差。出没卷舒。得大自在。祇如应真不借一句又作么生。双溪源脉深无底。济物曾无有倦时。
　　复举。王常侍。与临济至僧堂乃问。这一堂僧还看经也无。济云。不看经。还习禅也无。济云。不习禅。侍云。经又不看。禅又不习。毕竟作什么。济云。总教成佛作祖去。侍云。金屑虽贵。落眼成翳。济云。我将为你是个俗汉。师云。风行草偃。叶落知秋。临济虽本分钳锤。常侍乃顶门具眼。祇如今日　判府殿撰正言。入山与老僧相见。虽无僧堂可至。亦无佛法商量。祇者便是出佗一头地处。且道。以何为验。以此为验。
　　上堂。举赵州和尚。一日见僧来。便面壁书梵字。僧展坐具礼三拜。州转身。僧收坐具便行。州云苦苦。僧抚掌呵呵大笑。师云。苦苦。苦中苦。乐中苦。谁道黄金如粪土。象骨老师曾琨球秘魔叉下捉老鼠。
　　上堂。举僧问云门。杀父杀母佛前忏悔。杀佛杀祖向什么处忏悔。门云。露。师云。光孝着一转语。不是老僧见处。亦非垂手为人。何故。岂不见道。字经三写。乌焉成马。
　　上堂。举灌溪初参临济。才跨门。济蓦胸擒住。溪便云。领领。济便托开。师云。灌溪气宇如王。被临济活埋。在镇州十字街头。当时若是光孝。棒折也未放佗在。何故。家肥生孝子。国霸有谋臣。
　　上堂。举龙牙和尚道。云居师兄得第二句。我得第一句。西院云。祇如龙牙与么道。还扶得也无。云门云。须礼拜云居始得。西院云。傍观者哂。师云。龙牙若非西院当头坐断。几乎打破蔡州。云门冷处着把火。义出丰年。光孝过犯弥天。一任诸方检点。

　　再住归宗禅寺语录

　　　　嗣法门人　(守诠)　等编
