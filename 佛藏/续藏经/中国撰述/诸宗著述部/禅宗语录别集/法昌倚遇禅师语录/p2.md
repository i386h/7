<!-- { "loadSidebar": true } -->
　　熙宁乙卯季冬节。凛凛寒风飘密雪。兽依岩谷鸟依巢。老幼贫人无处歇。苦夜长愁岁月。父母妻儿各离别。头发髼松似鬼形。肌肉乾枯如墨刷。手足皴皮剥裂。行步艰辛滴鲜血。瓶为锅镬艹为衣。策杖尪羸语呜噎。叫声频谁采括。往往无知将水泼。盖谓前生不早修。致使今生衣食缺。生不生灭不灭。为报聪明与贤哲。负却青苗助役钱。饿死黄泉向谁说。

　　师一日。诣章公府相公。留斋下羊肉馒头。与师吃了。相公言赚。师云。我向道好吃那个畜生撞着我。遂留一偈云

　　旱年祈得雨。高山好种田。吃菜若成佛。驴马也生天。

　　住灵山与章相公

　　章敦章敦。请我看坟。我却吃素。你却吃荤。

　　章丞相诞日。师以白犬一只。上寿

　　山中无羊犬当羊。头无双肉尾巴长。非但补劳并益髓。夜间别有好思量。

　　师到平江府。接章相公

　　眼昏耳聩老身孤。林下无人泪似珠。相公许我云中雨。救取甘泉涧底枯。

　　送平上人随章相公之潭州

　　子来别我去潭州。要见沩山水牯牛。水牯原来头角在。当途一见便回休。

　　章相公被召。以母老辞免

　　点铁成金易。忠孝两全难。仔细思量着。争如长兴灵山孝感禅院。青松林下无用老僧闲。

　　祭银青章相公

　　维某年月日。谨以宇宙为器。明月为奠。祭於章公之灵曰。了本真性。上升安养。五福生臻。子孙将相。千足万足。伏惟。尚飨。

　　悼章相公

　　生兮大海一沤发。死兮大海一沤沦。章公了此辞清世。一梦今经九十春。

　　章相公赴召别师

　　师请入方丈。茶汤罢。师云。且为爱护佛法。相公云。不兴不废爱护佛法也。师令侍者取糖与相公。送路吃糖次。师云。相公甜么。公云。甜。师云。甜便住。相公一笑遂起。

　　师因入京。谒章相公。夫人不悦。乃留颂

　　天上一声雷。老僧头上过。幸自安闲人。何用做这个。

　　师因章相公请供赚下馄饨

　　腥馄饨素馄饨。满碗盛来浑仑吞。垃圾打从滩上过。龙宫海藏自分明。

　　退灵山

　　枢密枢密。聪明正直。见我老衰。教我种植。桑柘千株。松柏万亿。思量祖教。苦极苦极。辞归林下。为报恩德。

　　武康章法禅院行化偈

　　破落长老着破袄。住个破院无烦恼。借得破轿去人家。破絮肚肠慢慢讨。

　　陆朝奉请赴任　(字蒙老)

　　正是炎炎六月天。白云深处恣高眠。山童忽地来惊我。报言蒙老在溪边。拏舟远远来相访。问余临别有何言。不说教不谈禅。专听政声。如我山前水流归沧海。清清常湛然。

　　答陆野翁入山偈　(野翁谒师偈附)

　　浪生浮世虽无益。祖道庞公喜为传。了得宗风无个事。买琴沽酒未还钱。
　　老僧兀兀山中坐。物外良朋来访我。物外良朋忽下山。我侬依旧山中坐。

　　示虞提刑

　　少年天子少年臣。治国安民德最深。奉劝公心扬政化。此心便是祖师心。

　　同诸公游[彳*(巢-果+(一/自))*亍]场山

　　水牯年深气力颓。登山下岭喘如雷。野华春艹满山秀。幽鸟声声教我回。

　　赠吴少卿入山

　　友人相访入柴关。云水宽闲溪涧寒。莫道山家无可待。老松修竹任君看。

　　别周察院

　　但灭心头火。前程路坦夷。三冬无雨雪。各自着便宜。

　　宣城吕大资招游黄蘗山

　　黄蘖昔年裴相召。老僧今日大资留。须知此理非今古。一月分明照万流。

　　和友人入山韵

　　闲来无事对山屏。古涧寒松畅野情。是处岩华高下色。几般幽鸟往来声。

　　吕公求坐禅颂

　　吕公好坐禅。张公好学仙。徐六喻担板。各自见一边。

　　舒王请益

　　师在京师。王荆公请讲禅。就大相国寺设斋。看经次。荆公入院。焚香毕。问诸方云。佛未出世时。看甚么经。众无语。师云。相公周孔未出世时。读甚么书。公云。伶俐衲僧。又云。南无观世音。说出种种法。古今沈没者。声声怨菩萨。

　　一日因蔡察院入山云。和尚道眼虽明。好去见法涌禅师。淘汰古今因缘。师以颂答之云

　　野老平生懵懂。模样一似漆桶。看来孔窍全无。粥饭也解口动。出言鄙野无文。愚拙不能取奉。自知道眼不明。不会葛藤骨董。忽逢道友良朋。劝我去参法涌。我闻法涌禅师。福德王臣所重。行则隐隐轰轰。坐处千从云拥。吃着锦衣细食。住处雕梁画栱。野老仔细思量。也是一场[门@兴]閧。

　　游西湖

　　不爱禅家翁。唯谈上上宗。不爱讲家流。日日挥清风。却爱西湖上。凤皇桥下水流东。

　　别丞议赴宣州吕大资请

　　今日宣城去。蟾光照竹扉。途中唯一衲。寒便把来披。

　　别吕大资

　　岭上梅华犹未绝。岸头柳眼绿依依。临歧执手不忍别。争奈春风送我归。

　　偈答周察院

　　林下无人老自悲。袈裟权且当蓑衣。骆驼桥上观明月。不为鲈鱼尾更肥。

　　师在京师慧林院见圆照禅师。圆照出迓曰。村里师子儿。便作师子势。应声成偈曰

　　村里师子村里弄。眉毛与眼一齐动。开着口肚里。直儱侗。不爱人取奉。假饶弄到帝王宫。也是一场乾打閧。

　　又颂上圆照禅师

　　仁者乐山。智者乐水。竹月松风。常为伴侣。绝学无为真我师。白云深处孤峰里。

　　师入城。太守李丞议相见云。和尚既是清净法身。何得头白。师云。老僧有十愁。因兹头白。遂索笔书云

　　第一愁。常怕黄河水决流。年年迭土如山岳。岁岁须防布袋头。
　　第二愁。江湖水涨寔难留。苏湖尽是低乡住。须防洪水没田畴。
　　第三愁。人间谷米少人留。忽然一日饥荒后。饿倒贫人无处求。
　　第四愁。看看翰苑少文俦。国家若要才人用。诗赋通经双泪流。
　　第五愁。臣僚代代报冤雠。子子孙孙何日了。劝君为国早回头。
　　第六愁。近来将相寔难求。儿孙受禄黄金贵。才闻边用皱眉头。
　　第七愁。人间广阔老僧忧。近来改寺为宫观。台殿桥梁社稷休。
　　第八愁。国家节用最为忧。忠臣慈孝应难得。小人娇逸逞风流。
　　第九愁。懒养爹娘要剃头。刮削民财求度牒。还他宿债眼惆惆。
　　第十愁。林下无人双泪流。去圣远兮邪见近。野老因兹白了头。

　　师观浮生富贵贫贱。皆属幻空。而人不悟。遂作十空警世

　　人生难满百。华无十日红。有钱不布施。死了一场空。
　　衣食皆前定。随缘任命终。假饶强讨得。横死一场空。
　　钱多转不足。余剩尚言穷。莫教时运退。懊恼一场空。
　　俗事如麻粟。妄想起重重。多贪心不足。折本一场空。
　　色身不坚固。常忧火宅中。佛经不持念。闲过一场空。
　　他事不干己。闻时似耳聋。自身不会理。闲管一场空。
　　骨肉权相聚。妻儿防命终。无常一旦至。离别一场空。
　　在堂不恭敬。死了强搥胸。寒食因游玩。祭奠一场空。
　　富贵多丰足。前缘所种功。今生不修福。后世一场空。
　　劝君家有剩。报答四恩浓。结缘须及早。不舍一场空。

　　答妙庵主　(妙庵主词附)

　　伏睹。章法禅院。有眼未尝逢见。数间破漏行廊。一所崩摧古殿。不堪雨雪风霜。尽是玲珑。椽箯香垆。永绝香烟。经案更无经卷。看来一所孤村。到者须生嗟念。又无云水高人徒弟。任他稳便门徒施利争收。应不用心营建。庄产只用资粮。蚕熟各收丝绢。斋蔬尚没油盐。饭食难逢乳面。豺狼日日成群。施主何曾见面。十方禅客到来。怎不教他厌贱。周回甚处安身。转脚一时行徧。可怜端老高僧。住此非他意愿。岂图佛法流传。可为名利留恋。却缘强顺人情。枯淡暂时吞咽。不如及早辞归。此处莫劳营变。山居寂宽犹常。且是门无半片。诸方多少禅林。惟此不堪举荐。奉咨县宰檀那。空把祖师劳练。教他几个村僧。且自独营独膳。不须更作十方免见烦州括县。聊书数句风词。尽是寔头相劝。
　　大宋无心野老。不会葛藤禅道。好处不肯住持。破院随缘养老。忽同庵主入城。撞见武康寻讨。野老不肯承当。庵主劝道也好。受疏相伴入山。翻笑我受枯槁。因公送到丰词。野老随缘十好就。以十好偈答。
　　第一好。碧嶂重重何处讨。龙回虎转少人知。图画难成非所造。
　　第二好。寂寂松门通大道。柴关不掩绝尘嚣。白云片片时时到。
　　第三好。尘埃一任风来扫。白牛随步过岩前。一时吃尽路傍艹。
　　第四好。林里霜猨忽然到。中宵岭上啼一声。天边明月云开照。
　　第五好。燕雀不来林下噪。时时老鹤憩高松。清唳一声惊百鸟。
　　第六好。乾柴软米山田稻。虽无百味及珍羞。粥饭随缘宜进道。
　　第七好。前溪后溪明月皎。夜深静坐念浮生。莲经七卷声声了。
　　第八好。前人相见无可道。只愿一年强一年。官中苗税供输早。
　　第九好。门前古涧生苹藻。药苗旋植四时供。守贫林下无烦恼。
　　第十好。且无蚊蚋来相恼。松风吹籁响长空。真是山僧堪养老。

　　吴山解空院建轮藏榜

　　夫转轮经藏。乃弥勒大士所建也。观末世众生。懒堕懈怠。不能诵经坐禅。如法修行。造此良因。徧周沙界。续佛慧命。无令断绝。当山比丘常智。竭力干求施主。共结良缘。施主入山舍财。宜志心恭敬。愿来世龙华三会。与诸上善人。同会一处。时崇宁癸未六月日老僧书。

　　师於寺侧。建一小庵。乃号归云。每书偈咏於壁间云

　　老来林下养闲躯。茆屋清虚蚊蚋无。一径松风何处起。入松穿竹两三株。

　　睡起

　　石枕藤床一榻低。觉来还自日沈西。白云堆里翻身转。一曲渔歌在碧溪。

　　观松

　　片云忽起去。老鹤又高飞。惟有岩前老松树。青青长长岁寒枝。

　　负暄

　　茆屋正当南。天寒好负暄。太阳胜软火。第一且无烟。

　　戏书二十三字

　　谁知万象是无常。林下闲闲人自忙。思忆高僧守孤节。惭惶。

　　老病

　　也不能诵经。也不能坐禅。日中噇一顿。困来伸脚眠。时至即行无系绊。从他东海变桑田。

　　自述

　　自叹老一身。七十余三岁。田不耕一丘。蚕不养一[廿/废]。肚里不曾饥。未寒有衣盖。幸遇太平时。未可便辞世。

　　又述

　　山僧落魄隐岩居。静坐端披古圣书。惟爱月明松竹长。不扳朱紫佩金鱼。
　　潇洒岩居畔。结茆唯一庵。清风销暑气。寂寞少人贪。
　　幽有鸟声碎。禅无衲子参。斋余林下去。华雨落毿毿。
