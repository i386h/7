<!-- { "loadSidebar": true } -->
　　如是虚空界尽众生界尽众生业尽众生烦恼尽我此随学无有穷尽念念相续无有间断身语意业无有疲厌。
　　△疏第九恒顺众生三一牒名。
　　复次善男子言恒顺众生者。
　　谓随顺众生种类根性饶益成就。
　　△疏即利他行。
　　○钞第九恒顺众生行佛言随学生云恒顺者诸佛因果之行可宗可慕顺於真理故须运心仿学众生善恶之行不离迷心粗犷乖道非可轨持等故不言学然不坏假名不灭假相法无自性一切皆如常以同体大悲融通物我故云恒顺如何顺耶先释不顺反明顺义若见众生是定有定有则体异真性则阻隔难化故名非顺也若见众生是定无定无即断灭断灭亦异真性还成阻隔亦非顺也今以普贤行愿力故普见众生无非性之缘起既托真性而现故无自体既云现也则幻相历然非断非灭如镜现面像但云面无骨肉之自体岂不现面像耶如此普见众生是为恒顺也故缘起章以普贤行入佛界众生界门中云由众生寂灭本来自尽时即是法身界法身随缘成有时即众生界今以寂灭非无之众生恒不异真而成立又以随缘非有之法身恒不异事而显现是故菩萨入众生界时即是入佛界入佛界时即是入众生界也问义理既尔何得复云众生乖道非可学耶答众生虽举体全真且不如是知乖背此理所作颠倒不可仿学故缘起章约众生门中所见佛及众生皆是生灭善恶境界良以情计不破故所见佛亦同情计当知众生所见未曾有一佛清净解脱者是故识倒佛亦倒情迷佛亦迷故此云不可学也问既尔何必随顺耶答如有贤人具足信义忠孝忽然梦见杀害父母造诸非法众人闻已岂以梦造非法而弃之耶然虽不可弃岂可复欲仿其梦事造非法耶若有弃者效者二皆痴狂是知学众生迷心之行者或隔众生全云是妄者二亦皆痴狂所以不可学但言顺也然虽不学必须旷荡虚心物我无二自觉真性凡圣不差上合十方如来下合六道含识如斯见解如是用心方名普贤行愿故前门令合诸佛此门令合众生也妙哉必尔智者详焉谓随顺至他行者顺种类根性者则不坏随缘假相饶益成就者则顺理观之令其称真一一离也如下文中为作光明贫得伏藏等此义类例如下七种代众生苦中六七二义利他行也故前随佛学中标云自利也亦可前智此悲也。
　　△疏二释相二一正明二一所顺众生。
　　谓尽法界虚空界十方剎海所有众生种种差别。
　　○钞先标所顺众生后正明随顺初中分二初别销经文后会释疏意初中二初总标方处可知后显所顺生有二先总标经言众生者如大法鼓经云一切法和合施设名为众生谓以四大五蕴十二处及十八界十二因缘等合成假名为人号曰众生又般若灯论云谓有情者数数生故名为众生又不增不减经云此法身本性清净但为恒沙烦恼所缠随顺世间往来生死即名众生。
　　△所谓卵生胎生湿生化生。
　　○钞后别释有二先显四生后明余五初中分二先别显四生义如下释。
　　△或有依於地水火风而生住者或有依空及诸卉木而生住者。
　　○钞后依义别显又二先约差别后摄所余前中三一明依止差别二明种类差别三明受用差别初文可知。
　　△种种生类种种色身种种形状种种相貌种种寿量种种族类种种名号种种心性种种知见种种欲乐种种意行种种威仪。
　　○钞次种类中一一差别故云种种言寿量者谓短长不等分限差殊如北洲千岁东西半减南洲不定等余文可知。
　　△种种衣服种种饮食处於种种村营聚落城邑宫殿。
　　○钞后种种衣服下即受用差别也。
　　△乃至一切天龙八部人非人等无足二足四足多足。
　　△有色无色有想无想非有想非无想。
　　四生九类义见普救夜神。
　　○钞乃至下摄所余类中言天龙等者具如经末所明有色无色下后明余五义如下辩后会释疏意疏四生至夜神者四生即卵胎湿化更加有色无色有想无想非有想非无想等都成九类也普救夜神即前寄十地中之善友也具足应言普救众生妙德主夜神住菩提场寄焰慧地得菩萨普现一切世间调伏众生解脱门彼亦有九类之文疏释云九类略有二种差别初明四生则依止差别报之所托故余三可依化生依何依业染生也地持论但云业染即俱舍世间品意偈云倒心趣欲境湿化染香处天首上三横地狱头归下论曰如是中有往至所生先起倒心驰趣欲境彼由业力所起眼根虽住远方能见生处父母交会而起倒心若男缘母起於男欲若女缘父起於女欲翻此二缘俱起瞋心若湿生者染香故生谓远齅知生处香气便生爱染往彼受生随业所应香有净秽若化生者染处故生谓远观知当所生处便生爱染往彼受生随业所应处有净秽又天中有首正上升如从座起人鬼傍生中有行相还如人等地狱中有头下足上蹎坠其中云余五类则粗细差别此明报相下二界有色为粗无色为细於有色中有想为粗无想为细非有想非无想则无色界中唯举其细对余为粗以义对之应云有想无想为粗非有想非无想为细故此指云义也然经文所列有多种统之不出九类故疏但指九类然彼解但配所依及粗细未配五道今此更明天及地狱化生鬼具胎化人畜各通於四鬼胎化者地行罗剎夜叉及鬼母儿皆是胎生余皆是化人具四者卵如毗舍佉母卵生三十二子胎如常人湿如奈女从庵萝树湿气而生即庵萝女也化如劫初之人从二禅下生人间畜具四者如龙与金翅鸟各有四生故正法念经云化生金翅鸟能食四生龙如次湿胎卵能食三二一等余鸟皆卵余兽皆胎着地飞空若水若陆微细蠢动或化或湿或卵或胎不可具分品类又杂心云谓生摄趣非趣摄生以中阴化生趣不摄故问化生最强何不为首答有二一约境释二约心释约境释者具缘多者而为首故如卵生必具胎湿化胎生但具湿化湿生唯兼於化化生唯一更不兼余此即前前具后后后后不具前前故为此次也二约心释者从本至末为次无明卵生无明者取第八识心三细最初业相也此初起之念能所未分浑沌如卵既是根本故首明之无明发业蕴在藏识之中为胎也爱水流注润之方能受生为湿也化生则无而忽有为化也有色者下二界皆有色阴即有漏五根也无色者则四空处但以四蕴为身无色阴之五根也有想者除无想天及有顶余皆此摄无想者即无想天非有想非无想者即有顶天也若以九类配三界即化生遍三界三生唯欲界有色遍下二界有想该三界而不遍余二天故无想则色界中一天也非有想非无想则无色界中一天也恐有力者要说故具叙之不说又虑阙用。
　　△疏二正明随顺。
　　如是等类我皆於彼随顺而转。
　　△种种承事种种供养。
　　△如敬父母如奉师长及阿罗汉乃至如来等无有异。
　　△於诸病苦为作良医於失道者示其正路於暗夜中为作光明於贫穷者令得伏藏。
　　△菩萨如是平等饶益一切众生。
　　钞随顺而转者随如上彼彼众生生起观智故云转也言如敬父母者如本生心地观中说父有慈恩母有悲恩长养之恩弥於普天怜愍之德广大无比世间所高莫过山岳悲母之恩踰於须弥世间之重大地为先悲母之恩亦过於彼若背恩不顺令其怨念父母发恶子即随堕世间之疾莫过猛风怨念之征复过於彼以百千种上妙供具供养一百五通神仙一百净行一百善友不如以微少物供养父母校量其福不可为比如须阇提太子自割身肉供养父母行菩萨道涅盘亦云供养父母得无量福广如经说言如奉师长者生我者父母成我者朋友生我法身皆由师长乃至教诲引导直至菩提阿罗汉者梵语翻就唐言有其数义今取三义真谛三藏解云阿罗汉者此云不生谓不於三界烦恼之中更受生死之报故云不生二名应教谓自学已满将己所证堪应教人故名应教三名应供善见律云是人智断具足是胜福田堪销物供能生大利故名应供具此等义故以名焉今言恒顺还同於此也如来可知但以普贤行愿之力令观行遍法界於如上种类众生中念念如此以彼彼众生有解会者自沾如上之益言平等者称性普观普益也。
　　△疏二征释二一令佛喜二一征。
　　何以故。
　　征意云但应顺佛何要顺生。
　　△疏二释。
　　菩萨若能随顺众生则为随顺供养诸佛。
　　△若於众生尊重承事则为尊重承事如来。
　　△若令众生生欢喜者则令一切如来欢喜。
　　疏释意云若顺众生则为顺佛若不顺生佛不欢喜。
　　○钞顺生则为顺佛者此文既略更以海印之喻以明如香水海澄淳须弥日月四天下中种种众生种种国土居处屋宅皆於中现若执此像是有命之众生有质之世界是乖像也非唯乖像亦乖海也必须定知此像一一具咸湿之体及不宿死尸等十种之德华严经三十九卷说海有十德以况十地一次第渐深如初地出生大愿渐深故二不受死尸如二地不受破戒死尸故三余水入中没名如三地离世假名故四普同一味如四地与佛德同一味故五有无量珍宝如五地出生方便神通宝故六无能至底如六地观察缘生甚深理故七广大无量如七地广大觉慧善观察故八大身所居如八地示广大庄严事故九潮不过限如九地深解行世实而不过限故十普受大雨如十地能受一切如来大法明雨无厌足故始名顺像既顺像也始得名为顺海海即如来像即众生余义昭然可见故出现品云佛子譬如大海普能印现四天下中一切众生色身形像是故共说以为大海诸佛菩提亦复如是普现一切众生心念根性欲乐而无所现是故经云顺生即是顺佛乃至尊重承事欢喜等是故说名诸佛菩提也。
　　△疏二增大悲二一征。
　　何以故。
　　疏征意云生佛悬隔何以顺生诸佛欢喜。
　　△二释意云佛以大悲而为体性若不顺生不合佛体。
　　○钞大悲而为体性者诸佛从因至果所作无不为生大悲般若常相辅翼方名无住涅盘故悲是体也。
　　△疏文三一法说。
　　诸佛如来以大悲心而为体故因於众生而起大悲因於大悲生菩提心因菩提心成等正觉。
　　疏即标示同体大悲。
　　○钞因於众生至成等正觉者大悲欲化众生须学化生之智智既圆矣自名成佛而菩提心必具大悲大愿大智等也所以言诸佛如来以大悲而为体也谓佛普贤摄化门中普解一切弥纶而不漏称之为大见诸众生恒处生死五趣轮回造众恶因受诸苦楚如来愍伤深加恻怆是故名悲也即世间之悲不得名大出世之悲方名为大出世中二乘之悲不名为大佛菩萨悲方名为大也谓此大悲是众行之首也故理趣六波罗蜜经云佛告慈氏菩萨摩诃萨修行静虑波罗蜜多应当修习大悲无量谓此大悲於诸善业而为导首譬如命根於出入息而为其先轮王七宝为先大乘万行大悲为先譬如长者唯有一子父母怜念彻於骨髓菩萨大悲亦复如是於诸有情住於极爱一子之地又此大悲能作方便成办一切助菩提法故又此大悲能悟无师自然智故又此大悲能除一切自心热恼随顺有情为饶益故是故如来以此为体也初标指经文中疏同体大悲者如向所引海中万像与海同体佛菩提中众生与菩提同体法喻备矣。
　　△疏故出现品云如来成正觉时普见一切众生成正觉乃至普见一切众生入涅盘皆同一性。
　　△疏以了众生皆无性故大悲相续救护一切。
