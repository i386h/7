<!-- { "loadSidebar": true } -->
　　△从初发心为一切智勤修福聚不惜身命。
　　△经不可说不可说佛剎极微尘数劫。
　　△一一劫中舍不可说不可说佛剎极微尘数头目手足如是一切难行苦行。
　　△圆满种种波罗蜜门。
　　△证入种种菩萨智地。
　　△成就诸佛无上菩提。
　　○钞从因至果为一切智者为智修福方是佛因舍不可至手足者举内财之难尚舍则身外财可知也如心地观经说佛於往昔行难行苦行为凡夫时作雪山童子为求半偈弃舍全身萨埵王子舍身救虎为六牙象王自投猎者作圆满福智王施眼睛为金色鹿王舍身求道作慈力王施五夜叉作庄严王施妻无吝为最上身菩萨施头目髓脑如是一切难行苦行等广如菩萨本行经等说也又法华经云观三千大千世界乃至无有如芥子许非菩萨舍身命处言圆满种种波罗蜜门者六度十度乃至八万四千波罗蜜门也诸度尚圆况檀那中岂不兼於内身乎故知上且偏举难者也证入种种菩萨智地者即十地也亦前明福此明智二严具备也。
　　△及般涅盘分布舍利。
　　○钞遗形普济言般涅盘古译云入灭总有四种如下所引此即应灭谓众生无感应尽还源大悲熏修分布舍利普使群情灭罪生福也言分布舍利者如西域记说如来寂灭人天悲感盛七宝棺千氎缠身设香华建幡盖末罗之众奉舆发引前后道从北度连河盛满香油积多香木纵火以焚二氎不烧为诸众生分散舍利唯有发爪俨然无损八国之王备四兵至遣直性婆罗门谓拘尸力士曰天人导师此国寂灭故自远来请分舍利力士曰如来涅盘甚为苦事灭世间明导丧众生慈父如来舍利自当供养徒疲道路终无得获时诸大王逊辞以求既不相允重谓之曰礼请不从兵威非远直性婆罗门扬言曰念哉大悲世尊忍修福善弥历旷劫想所具闻今欲相凌此非宜也今舍利在此当均八分各得供养何至兴兵诸力士依其言即时均量欲作八分帝释谓诸王曰天当有分勿得力竞阿那婆答多龙王文邻龙王医那钵罗龙王复作是议言无遗我曹若以力者众非敌矣直性婆罗门曰勿喧诤也宜共分之即作三分一诸天二龙王三人间八国重分天龙人王莫不悲感人间天上各将归於本处建塔供养后因无忧王位当铁轮使诸鬼神分之以为八万四千宝塔大唐国内除佛牙外有十九塔如是分布皆为利益一切众生如无上依经说若得如来身分如芥子许一瞻一礼千返生於大梵天上受诸快乐广如阇维经说故云分布等也。
　　△所有善根我皆随喜。
　　△二喜诸趣善。
　　及彼十方一切世界六趣四生一切种类所有功德我皆随喜。
　　○钞二明六趣四生善中言六趣者趣谓趣向求生者所趣向处也言六者数义一地狱二畜生三饿鬼四修罗五人六天言地狱者以多在下故故圣义名为地狱梵云那落迦正理论云那落云人迦名为恶人多造恶堕落其中由是之故名那落迦趣即是增上苦处也言畜生者正理论云傍生以傍行故故以为名今言畜者自人畜养摄不尽故言饿鬼者多希求故又性多怯劣形体瘦悴故言阿修罗者正云阿苏落正理释云素落名天是自在义无天实德名阿素落言人者心多增上慢或多思虑故名为人天者威德尊高神用自在名之为天等也四生者如下自明。
　　△三喜二乘善。
　　十方三世一切声闻及辟支佛有学无学所有功德我皆随喜。
　　○钞三明二乘善中言声闻者声谓声教因闻声教悟四谛理起七方便谓五停心观别相念观总相念观燸顶忍世第一是为七经说资加二位道火现前得入见道断三界四谛下八十八使分别惑尽得须陀洹果次断三界九地俱生四惑谓贪瞋痴慢上二界除瞋三界共有十使分九地断每地九品共有八十一品三界共断欲界九品断至五品名二果向第六品尽名一来果谓一往天上一来人间或反於此断下二品名三果向断三品尽名不还果更不来於欲界故次断上二界八地七十二品修惑断至七十一品名阿罗汉向断七十二品尽阿罗汉果此上四果皆因闻教故总曰声闻三果四向皆名有学阿罗汉果名为无学此有三种一声闻声闻因果俱同故二缘觉声闻因是缘觉果成声闻三菩萨声闻因是菩萨果成声闻也言及辟支佛者此云独觉独一觉故亦名缘觉从缘生觉故此有二种一麟喻二部行谓观外物因生觉解自得道果犹如麒麟独一角故故名麟喻出无佛世以神通化物也若部行者即因闻解生悟解无性或於十二因缘作四谛观四十四智而得菩提或因观老死推因审因三世观之及一法住共成七智约十一支作七十七智观而得菩提名为缘觉唯一果向名为有学辟支佛果名为无学此有三种一缘觉缘觉因果俱同故二声闻缘觉因是声闻果成缘觉三菩萨缘觉因是菩萨果成缘觉此上二乘与佛如来同证解脱有大功德能与众生作大福田故令随喜也。
　　△四喜菩萨善。
　　一切菩萨所修无量难行苦行志求无上正等菩提广大功德我皆随喜。
　　△疏谓随喜四类以摄诸善佛为最胜所以先明余之三类从劣向胜。
　　○钞后校量胜德文中三一会四类次第胜劣合宜佛为下是华严宗中诠法次第例多如此初发心时便成正觉直造最胜然却从十住乃至十地等觉即从劣渐胜也意显顿悟渐修之相也二显自益深引他为证有二初引大品经。
　　△大品经中随喜品明大千海水一毛破为百分渧取海水可知其数随喜之福不可知数故结无尽等虚空界。
　　△法华随喜展转至於第五十人尚难校量何况最初。
　　○钞大品下经云复次憍尸迦三千大千国土满中海水取一发破为百分以一分发滴取海水可知滴数是随喜福终不可数知故结无尽下指自当经益深也二引法华证即第六卷中随喜功德品第十八也经云尔时弥勒菩萨白佛言世尊若有闻是法华随喜者得几所福佛答云从会中闻随喜至於余处转说至第五十人其第五十人闻已随喜功德今当说之若四百万亿阿僧祇世界六趣四生充满其中有人求福一一众生与阎浮提金银七宝乃至象马车乘奴婢人民宫殿楼阁等如是布施经八十年后以佛法而训导之总令得四沙门果是大施主所得功德宁为多不弥勒云若是施主但施众生一切乐具功德无量何况能令得阿罗汉果佛答云如上功德不如是第五十人闻法华经一偈随喜功德百分不及一乃至算数譬喻所不能知何况最初於会中闻而随喜者其福复胜无量无边阿僧祇不可得比彼既如此有广大益今此随喜亦复如是。
　　△此随喜如来权实功德故佛最胜。
　　○钞三彰自所喜重明佛胜此随喜如来等者即简异大品法华随喜法也言权实者诸佛功德不出权实二位摄尽也且通途论之佛身及佛所修因行皆有权实如佛三身中法报二身是实变化身是权又佛所证菩提涅盘亦通权实法报二身菩提是实化身菩提是权又涅盘有三种性净圆净涅盘是实方便净涅盘权假此唯就佛所证果论若约佛从凡至圣所起功用自利利他门中亦有权实且如凡夫初悟时始自十信初心终妙觉位於其中间经不可说不可说佛剎极微尘数劫施为种种难行苦行自利利他等则权实俱有何以谓六度十度有为万行一一真修故则是其实若为度众生随根诱接亦有权假也何以不施方便权巧诱之彼难回故若约示生王宫从初发心踰城学道种种苦行乃至树下成大菩提说法利生等则是权也若言分布舍利者唯是权假也此意说从因至果始终相收该罗本末都来总指也故经云从初发心等斯乃佛之功德若深若浅若实若权凡所施为皆难可测唯佛与佛余无知也又况华严经所说真应相即分圆全收体用无碍者也故宜佛为最胜也。
　　△三总结无尽。
　　如是虚空界尽众生界尽众生业尽众生烦恼尽我此随喜无有穷尽念念相续无有间断身语意业无有疲厌。
　　△第六请转法轮三一牒名。
　　复次善男子言请转法轮者。
　　疏即是劝请除谤法障起慈善根。
