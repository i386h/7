<!-- { "loadSidebar": true } -->
　　○钞第六法轮行门中分三先标名中略明转法轮义通途要知先明所转法轮略以八门分别一释名义二辩体性三种类四转相五分齐六转处七转时八转主今初释名义者於中有二一约所转二就能转且初言法者轨持义通教理行果轮者所成义大小乘别且小乘二部通明五义一速疾义如轮王轮有速疾转义今圣智起时一剎那间有速疾之用也二有取舍义如轮王轮舍东洲取南洲等圣智亦尔舍苦谛取灭谛等三降伏义如轮王轮若未伏者即能伏之圣智若生能断烦恼等四镇已伏义如轮王轮尽皆归伏轮亦常行镇之今明见道虽断尽分别烦恼更作观智令障转远如覆障法五上下转义如轮王轮有上下转义今明圣智三界上下断烦恼也即苦法智忍苦法智断欲界惑苦类智忍苦类智断上界惑证无为理具此五义名为法轮若约大乘轮有四义一圆满义具毂辐辋三故二摧坏义螗螂拒辙轮能摧之圣道现前能摧烦恼也三镇遏义即相见道更作观行镇伏烦恼仿法假施设也四不定义即从见道入修道修道入无学自既证已即起慈心度诸众生令同所证也二就能转即展转传授义谓过去佛传至现在未来佛等能所合故名转法轮也二明体性者大小乘通以八圣道为体(言八圣道者一正见二正思惟三正语四正业五正命六正精进七正念八正定等)具毂辐辋三故而配法即别小乘以正语正业正命三法为毂(又小乘以戒为先由持戒故能引生善法)即以正见正思惟正念正精进四法为辐将正定一法为辋(即定能摄缘诸法故)大乘即以正见正思惟二法为毂(缘大乘以正见为先)即将正语正业正命三法为辐(以有正见故能持於戒也)即将正念正定正精进三法为辋(念是定学迹以有正念故能引生定也精进即能遍策诸行也具上功德故以为辋也)大小乘配属虽别然同以八圣道为体也三明种类有三小乘四谛若约能知亦四谓眼智明觉眼即总观余三如次别观过去未来现在苦等又一一转中皆生六益谓眼智明觉通生慧生如婆沙云一一转时各别发生眼智明觉俱舍疏中引此论释彼以见道十五心中法忍名眼法智名智类忍名明类智名觉如彼疏亦引婆沙但名义释眼是观见义智是决断义明者显了义觉者警察义更加通生慧生通是除障义慧是简择义此即各就一说也二三乘中三转四谛通三机约初教也三一乘准下文有十谛差别然尽总以无尽法界为一大法轮海常无休息也四明转相有二一为自三转一印相转在见道印者不错谬义谓此是苦如实了知此苦圣谛乍可令日轮冷月轮热不可转易此苦圣谛令成於乐即如实了知是苦不虚也余三准此二应作转亦名应修转在修道既知已即须修也作法者谓此是苦须厌此是集须断此是道须修此是灭须证由未遍知应遍知苦圣谛余三例然三已作转在无学道谓此是苦我已厌此是集我已断此是道我已修此是灭我已证也二为他三转者一示相转即指示四谛法相令知谓此是苦等令入见道也二劝修转亦名劝知转既知已即劝令修谓此是苦汝应知等令入修道三名引证转亦名作证转谓此是苦汝已知等令入无学道故净名云三转法轮於大千其轮本来常清净天人得道此为证三宝於是现世间三乘皆同此说但义理差别准大品经既言鹿园转法轮时无量众生发菩提心无量众生得初地等无量一生菩萨一时成佛此亦应同彼三转是通非别不可别配若依一乘转无尽称法界法轮与所被机同一法界无二无别法尔常恒无断徧益五明法轮分齐若小乘中佛说四谛名为法轮若说世语即非法轮若三乘中佛一切语及身威仪皆入法轮无不益生故若一乘中通三世间俱入法轮一切众生语言亦如法轮经云能令三界所有声闻者皆是如来音六转处小乘唯一娑婆百亿鹿苑等处三乘或百亿或千百亿或恒沙为一化境一乘遍通树形乃至华藏及一切尘中帝网重重具足主伴七转时小乘三乘或二七三七或六七或七七或一年等此并是末教随机见闻耳一乘本教要在初时第二七日更无异说仍摄前后若无量劫念念无间亦各摄彼前后际劫重重无尽八转人小乘主为释迦生身及化身佛伴谓声闻弟子唯益小机等三乘主即三身伴声闻菩萨弟子通被三机一乘主即十身伴即普贤等亦重重无尽唯被圆机或通一切即五种所为如前机感中已辩。
　　△声闻自度但忏而已菩萨愍众故须劝请请佛普雨必自他沾洽。
　　△二释相二一举所请境。
　　所有尽法界虚空界十方三世一切佛剎极微尘中一一各有不可说不可说佛剎极微尘数广大佛剎一一剎中念念有不可说不可说佛剎极微尘数一切诸佛成等正觉一切菩萨海会围绕。
　　○钞所请境中经文分二先标所遍处后举所请人处中有两重无尽言一一各有不可说等者此中具有二种无碍一一多无碍二小大无碍所以然者谓以性融相故尔二人中有果人因人诸佛即果菩萨即因言念念有不可说等者意在境宽能请无边故其所现身应如第一门中说一念尚然况经多劫。
　　△二正明请法。
　　而我悉以身口意业种种方便殷勤劝请转妙法轮。
　　○钞正明请法中经言种种方便殷勤劝请者如我释迦世尊初成正觉住多演林独坐入定观察世间思惟所证甚深难解唯佛乃知若为人说彼不能达徒施无益而默然住复念诸佛常得梵王劝请方转法轮念是事已放白毫光远照三千大千世界时娑婆世界主螺髻梵王承佛威神作念往请即告梵众言世间有情善减恶增佛成正觉默然无所说故我宜往请即与六十八拘胝天众往诣佛所作礼旋绕住立具以损益白佛唯愿哀愍为转法轮后以偈赞殷勤劝请时佛默然梵供养已忽然不现是时如来欲令世间尊重法故甚深妙法得开显故思惟我法深妙非分别能解不如不说是故默然梵知圣止诣憍尸迦劝令同请时梵释天众共至林中礼已三绕住立一面说偈重请世尊降伏诸魔冤其心清净如满月愿为众生从定起以智慧光照世间如来犹默时大梵王即从坐起偏袒右肩胡跪合掌以偈重请如来今已降魔怨智慧光明照一切世间根熟有堪度唯愿世尊从定起佛告大梵王我法深妙穷极寂静若为人说彼不能解梵释闻已忽然不现梵於异时忽念世间魔界增剧重诣劝请即说偈云摩伽陀国多诸异道因邪见故种种筹量唯愿牟尼为开甘露最清净法令其得闻佛所证法清净离垢至於彼岸无增无减於三界中超然特尊如须弥山显于大海常於众生起哀愍心而救济之云何弃舍幸以法光除诸暗冥唯佛大慈不舍本愿如师子吼如天雷震为众生故转於法轮尔时世尊以佛眼观见诸有情上中下根定不定聚如来尔时观不定聚众生起大悲心作如是言我本欲为此等众生转於法轮故出现於世又为梵王请故即以偈颂告梵王言我今为汝请当雨於甘露一切诸世间天人龙神等若有清净者听受如是法梵王闻已欢喜礼足绕无数匝忽然不现尔时地神告空神言佛受梵请欲转法轮哀愍利益安乐无量诸众生故念顷转至有顶皆知时有四护菩提树神一名爱法二名光明三名乐法四名法行礼足白佛当於何处转於法轮如来告彼言於波罗奈仙人堕处鹿野苑中天白佛言彼地非胜何於彼转佛言举要言之往昔九万一千俱胝诸佛皆往是处转正法轮一切甚深微妙之法皆从中出故此常为天龙守护是故於彼转正法轮时佛作念谁应先度即念二仙彼又已灭即念五俱轮合先得度即入定观察乃见此五人在鹿野苑如来即往波罗奈城至鹿野苑五人共议悉达狂人无有志耐若来此处不应兴起及佛至已奔速来迎如来见已即为说法转大法轮於是三转四谛十二行法轮时憍陈如最先领解相次五人皆得道果於是三宝出现世间皆申劝请一切诸佛悉皆如是也问既约圆宗一切无非法轮念念常转今要请者盖以情迷起念滞於色声既五音令人耳聋即不闻圆音遍演故须请也有随缘请有称性请随缘可知称性请者须恒悟一切声如空谷响缘起无性非断非常一一全真无非法界既闻无所闻即终日闻法心观如此是请转法轮故出现品法轮章中云知声如响而请转法轮了於诸法真实性故於一音中出一切音而转法轮毕竟无主故又云欲知如来所转法轮应知如是法轮所出生处佛子如来随一切众生心行欲乐无量出若干音声而转法轮释曰既随众生之心即知愿请转法轮须令自心称法心若不称亦不闻故故藏和尚缘起章第六请转法轮门中云由一切诸佛唯智唯德菩萨即以穷法界之智而请佛说法是故一切诸佛无不雨大法雨然菩萨唯愿唯行诸佛即以甚深愿力而加所请是故菩萨无不获於大益当知菩萨常请诸佛常说未曾失时也。
　　△三总结无尽。
　　如是虚空界尽众生界尽众生业尽众生烦恼尽我常劝请一切诸佛转正法轮无有穷尽念念相续无有间断身语意业无有疲厌。
　　△第七请佛住世三一牒名。
　　复次善男子言请佛住世者。
　　即是劝请中别义。
　　○钞偈云十方一切佛若欲舍寿命我今头面礼劝请令久住释曰众生心净见佛常住众生心垢见佛舍命佛无生灭随机见殊故知心净观佛佛则常住为真劝也。
　　△二释相。
　　所有尽法界虚空界十方三世一切佛剎极微尘数诸佛如来。
　　△将欲示现般涅盘者。
　　△及诸菩萨声闻缘觉有学无学。
　　△乃至一切诸善知识。
　　△我悉劝请莫入涅盘。
　　△经於一切佛剎极微尘数劫为欲利乐一切众生。
