<!-- { "loadSidebar": true } -->
　　○钞言一四句偈者梵云钵陀正云跛那此翻为句准婆沙论有其五种今取五内处中句即八字为一句也即当此间五字或四字句等言偈者梵语伽他此翻为颂即四句为颂言一四句者取其最少不过一四句也又显义团圆目之为句一义圆足名一四句也各是一意今此意云若人受持此经一四句偈便能除灭五无间业等也先通明十种法行言法行者总有十种如疏列名一书写者有人为重法故常自书写经典二供养者有人常以香华供养经法三转施者有自解书写施与他人转读或自转念以此功德回施於他四听闻者有人常在法会听闻教法五披读者有人常披览教法对文而读六受持者有人受持经典恒不忘失七开示者有人自得义味恒时开演曲示他人八讽诵者有人记忆文句常自歌讽千遍万遍九思惟者有人闻教已思惟义理生得慧解十修习者有人自达教旨依法修行此亦名十法师於中一是人法师能解义理故法之师余九法即师此十法行辩中边论颂云书写及供养施他听披读受持及开演讽诵与思修则通而言之谓受持大乘教法入理之方便也贤首大师所制华严三昧观门第四简教门中假问云众生修行为要受持圣教耶为要舍教耶答有十类一者自有众生无识悬舍圣言师自愚心复随邪友违教修行巧伪诳惑此为恶人也二者又有众生亦背圣教以质直心谓为出要勤修苦行竟无所益此上二人俱舍圣教不依义理三者唯诵圣言不解义意依傍圣教求名求利违自所诵亦名恶人四者唯逐文句不知义理但以直心读诵虽无巧伪亦无所益此上二人俱不舍教不得义理如上四门皆不可依五者读诵圣言分知解行多读文句少有修行六者广寻圣教遍知解行渐略圣言取意专修七者受持得意唯在修行不复寻言八者寻教得旨知一切法无不称性是故於教亦不持舍即此言教称性约教修行九者常持称性之教不舍不着恒观绝言之理不弃不滞此上五门犹未究竟十者寻教得实理教无碍常观理而不碍教常持教而不碍理此即理教俱融合为一观方名究竟此上十门前四门全不可依次五门从浅至深随根悟入然但是革凡成圣之方便楢未究竟唯第十门方为究竟也又贤首大师云受持大乘经须知五法一须明其文有五谓善知分段起尽前后相属次第连合诠旨圆满无增无减二解其事亦五谓说处说主徒众请仪及知圆音所说三达其义亦五谓略标纲要广释除疑譬喻令解引事证成举益劝学四得其意亦五谓令发大心观真理伏烦恼慈悲救物勤修万行五顺其行自有五种一於前四门法行在身在心未曾暂息二历前四门以起胜心谓於前文教起难遭想於前事相起尊重心念佛难逢伤己薄佑於前义理起爱乐心於前意旨悲喜交集三受持正法谓於前文教书写流通图画形相表佛法会撮略意旨曲示行人四自行增谓亲近善友系念思惟五成无碍行谓得旨亡诠故不可守亡诠由教故不可舍是故於教生无守无舍行今此虽开为十法行但是众缘资成正助相兼总曰受持修习全依此者可为圆因精勤不退皆证满果自教至大唐古今有依法修学者灵通感瑞其类实繁具如华严传五卷纂灵记两卷所说略而言之谓一书写经辉五色即后魏王延明王元熙英明博达尝以香和金写经一百部每部五香为藏七宝函盛日夜清斋行道即放神光五色照烛庭宇众所咸睹因而发心者不可计数也楮香四达僧德圆妙统宗极修一净园种楮鲜华香草杂之每洗浴方入园溉以香水楮生三载香气四达后以为纸写经才书数行每字皆放光明也二供养瑞鸟衔华僧法诚於盖谷造华严堂画七处九会变相兼写此经专精供养每有瑞鸟形色非常衔华入室旋绕供养也三转施灌掌之水尚拯生灵僧弥伽多罗师子国第三果人因至西太原寺遇诸僧转华严经忽然改容云不知此处亦有此经合掌欢喜赞叹言曰此大方广经功德难思西域相传有人称赞此经以水灌掌水沾虫蚁而舍命者皆得生天何况受持读诵思惟观察等四听闻功齐种智金刚菩萨云闻此法门如一切智行所集福德五披读眇然履空隋朝禅定寺僧慧悟持华严经与持涅盘经僧同隐终南岩栖木食各专其业后有一人请斋二人相让请者云请华严悟尚即便随往乃是山神千罗汉皆推之令於上坐斋毕神呼一童令侍乃入悟口便得神通却归取经辞涅盘僧眇然履空而去莫知所往六受持焕若临境僧辩才事裕法师学华严经久而不悟净室专精三年乃梦普贤指授觉后悉通焕然犹如临镜也七开示华梵通韵宋朝三藏求那跋陀罗天竺人精华严来至此土七百余人请讲恨以华言未通礼忏虔请乃梦一人执剑持一人头刎却跋陀罗头安提来者遂通唐言讲数十遍故云通韵人天共遵魏朝勒那三藏中天竺人既至此土华音又通讲华严经次忽有一人执笏形如天官云天帝令请师讲华严经都讲维那梵呗咸须同去勒那曰待讲毕去得否使云可尔及讲终即与都讲等奄然卒於法座之上人皆叹仰神光入宇法藏和尚字贤首十七辞亲求法於太白山后母病归觐时俨和尚於云华寺讲华严经至中夜忽见神光照烛庭宇知有异人及明过俨和尚即敬事之深入华严旨趣也良以一文之妙摄义无遗故一偈之功能破地狱也京兆人姓王不得名死被二人引至地狱见一僧云是地藏令诵偈云若人欲了知三世一切佛应观法界性一切唯心造遂得解脱声所至处有受苦者悉脱其苦后一日却苏忆持此偈向道俗说诸德寻经方得知是华严经夜摩天偈也八讽诵每含舍利安定郡樊玄智依顺和尚诵华严经每因诵经口中频获舍利前后数百粒也适会神僧京兆苑律师贞观年初宿灞桥店有一僧同主人别房安下饮酒啖肉律师持戒精洁勃然戒之其僧餐了以灰水嗽口诵华严经俄终一轴未满五更一部都毕其律师入房悲泣忏谢讫至明便乃分袂不告名字不知所至九思惟则无生入证偈赞排空即解脱和尚台山佛光寺立精舍读华严经依经作佛光观又求文殊得见云何须礼我可自悔责后因自求乃悟无生遂欲广礼诸佛证此因缘感诸佛现与说偈言诸佛寂灭甚深法旷劫修行今乃得若能开晓此法眼一切诸佛皆随喜又问寂灭之法若为可说教人佛即隐身但有声曰方便智为灯照见心境界欲究真实法一切无所见十修习海神听而时雨霶[雨/(湤-方)]僧道英亳州人年至十二亲为之娶五年同居全无世事后因听讲华严经乃出家入太行山栢梯寺修止观时年天旱唯讲华严感二人云是海神来听讲经遂令下雨须臾霶[雨/(湤-方)]也天童迎而大水弥漫隋朝灵干讲华严经住兴善寺常作兜率及华严观临终之日有天童来迎而不随去云吾志在华藏矣寻见大水弥漫莲华满中乃忻然曰此果吾愿遂与同住僧童真相别别讫奄然而逝也。
　　△速能除灭五无间业。
　　△所有世间身心等病种种苦恼乃至佛剎极微尘数一切恶业皆得消除。
　　○钞言五无间业者梵云半左阿难他哩(丁也反)哩野尼迦云五无间或云阿鼻旨或云阿毗古译云无择或云无间具其四义或五义也一受生无间二寿命无间以无中夭者三身量无间以身遍满故四受苦无间无等流处所故五受报无间以决定顺生故由具上五义故名无间随造一业便招此报所言五者即五逆罪谓杀父害母出佛身血杀阿罗汉破和合僧此五随犯一件皆得逆罪堕阿鼻狱经一中劫受无间苦故名五无间业又此五逆有小大之异上说五逆犹是小逆佛月藏经等名为大逆故彼第八云但出一佛身血得无间罪尚不可算堕阿鼻狱况出万亿佛身血者终无有人说彼罪报若有恼乱骂辱打缚为我剃发着袈裟片缕不受禁戒及破戒者得罪多彼况持戒者故名为大下偈中云极恶五无间也又四重罪名近无间其罪亦重故名为近除普贤愿王及陀罗尼法威德力无能除灭也言所有世间身心等病者依涅盘经说有二种一者身病二者心病身病有五一者因水二者因风三者因热四者杂病五者客病客病有四一者非分强作二者忘误堕落三者刀杖瓦石四者鬼魅所着二者心病亦有四种一者踊跃二者恐怖三者忧愁四者愚痴复次善男子身心之病凡有三种一者业报二者不得远离怨对三者时节代谢生如是等因缘名字受分别痛因缘者风等诸病名字者心闷肺胀上气咳逆心惊下痢受分别者头痛目痛手足等痛是名为病受所分别也言种种苦恼者此有二种一即直指诸病有种种苦恼二即兼摄余诸苦恼谓诸所有逼迫等事也。
　　△一切魔军夜叉罗剎若鸠盘茶若毗舍阇若部多等饮血啖肉诸恶鬼神皆悉远离。
　　△或时发心亲近守护。
　　疏略说功德也唯说离恶亦即现报。
　　○钞明魔鬼潜护中二义句初明魔鬼远离后显发心守护初言魔者梵语具云魔罗此云杀者杀修行人智慧命故此为生死之根本也略说有四一烦恼魔是生死因二天魔是生死缘三蕴魔四死魔是生死果今言魔军者即天魔也军者众也即下鬼神皆魔军众也言夜叉者此云猛捷即捷疾也罗剎者即食血肉之鬼类也海中有罗剎城人落其中多遭食啖也鸠盘茶者此云守宫神亦云冬瓜鬼以其阴囊似冬瓜也毗舍阇者啖精气鬼饿鬼中此稍胜也部多者此云大身鬼亦云自生鬼此类若从父母生者名曰夜叉若自生者名曰部多饮血等者总举诸类也皆悉远离者后结远离也亦即现报者对生报后报以满三也。
　　△疏二偏举一行广显众德二一举一行。
　　是故若人诵此愿者。
　　疏举一例余。
　　△疏二广辩德具多胜德不出五果。
　　○钞不出五果者俱舍显相云异熟无记法有情有记生但是无覆无记故不通余从善恶因所感名有情有记生又瑜伽云诸不善法於诸恶趣受异熟果善有漏法於诸善趣受异熟果等流似自因相似同类兼说自因又瑜伽三十八云习不善故乐住不善则不善法增长习善法故乐住善法则善法增长为等流果或似先业后果随转此有二义后义果似於因即此意也如杀生短命等前义即后果之报如前世乐於杀生今还好杀等也离系由慧尽离诸结缚名离系果慧者择也尽者灭也谓此择灭离系所显故将择灭释离系果瑜伽论云以道灭惑名离系果又诸异生以世俗道灭诸烦恼不究竟故非离系果若因彼力生是果名士用若法因彼力生如因下地加行力上地有漏定生然离系名为不生由道力证得亦得名为不生士用果也除前有为法有为增上果谓有为法生余法不障是增上果故增上果唯有为法除前已生有为之法非增上果谓果望因或俱或后必无前果后因故云除也除此前后余诸有为为增上果论云增上之果也又瑜伽云若眼识等是眼根增上果乃至意识是意根增上果众生身分不散不坏是命根增上果解云眼等诸根不障识生身分不坏不散令不断命根皆以不障义边名增上果也仔细详意用之问士用增上何别答士用唯对作者增上通对所余如匠所成对能成匠具得士用增上果名对余非匠非匠非造故非士用也然上所引是俱舍根品彼以六因成斯五果非今所要今但以诵普贤行愿一因自然具斯五果此与诸宗有因同果异如十地中同修五种十善感果各殊有因异果同如此因及六因也因果俱异可以意得也。
　　△疏文三一通明五果。
　　一增上果。
　　行於世间无有障碍如空中月出於云翳。
　　△诸佛菩萨之所称赞。
　　△一切人天皆应礼敬。
　　△一切众生悉应供养。
