<!-- { "loadSidebar": true } -->
　　钞赞相中云各以出过等者辨能赞相有四义句初标能赞相二正辨称赞三赞所经时四明其周遍初中辩才天女者如最胜王经说有大功德能满众愿能施辩才经云有受持经者我当益其智慧具足庄严言说之辩若於文字句义有所忘失皆令忆持能善开悟复与陀罗尼总持无碍又如下偈赞云聪明勇进辩才天人天供养悉应受名闻世间遍充满能与一切众生愿又云吉祥成就心安隐聪明惭愧有名闻为母能生於世间勇猛常行大精进又云大婆罗门四明法幻化咒等悉皆通於天仙中得自在能为种子及大地诸天女等集会时如大海潮必来应於诸龙神药叉众咸为上首能调伏於诸女中最梵行发言犹如世间王辩才胜出若高峰念者皆与为洲渚众生若有希求事悉能令彼速得成亦令聪辩具闻持於大地中为第一於此十方世界中如大灯明常普照乃至神鬼诸禽兽咸皆遂彼所求心向下因明有求愿者乃至佛辩亦能满足即知位次多是得果不舍因门菩萨此上经文逐略引来非其次第广如经说问经说天女有求辩者能施与佛辩既彼有佛辩则无更胜者何言出过耶答彼虽至极更无超越之者此是普贤方便令修行者起最胜意乐作其观想生不足之心故言出过理亦无爽或彼有佛辩佛辩即合法界法界即是无尽不可超也即取出现品中有一天女有妙舌根念想胜彼故言出过彼经云譬如自在天王有天彩女名曰善口於其口中出一音声其声则与百千种乐而共相应一一乐中复有百千差别音声有似辩才如彼天女所有舌根出妙音声但合众乐今以胜解力故所出音声遍合法界故言出过也言辩才者总有四种一法无碍解於一切法无不通达故二义无碍解於所诠道理无壅塞故三词无碍解以智慧力普应一切众生心行差别四辩说无碍解此复有七一应辩一剎那间应得一切众生三乘五乘根性乐广乐略者总能应得也二捷辩谓言说迅捷而无蹇讷也三峻辩如悬河建瓴四无疎谬辩谓一一句义称理合机无疎谬之失也五无断尽辩说经长时无间断故六丰义味辩凡所演说丰足义味此具五义一甚深如雷二清彻远闻三谛了易解四人心敬爱五听者无厌七一切世间最上妙辩更无过者总此七种得名辩说无碍解或此七辩亦通前三中开出也然诸经论中或说辩才有多种者皆是随义展转开出根本不过四辩也此四辩第九地菩萨方具得之已前得者非胜也若穷理尽相朗照无遗者佛及普贤方称穷极具足辩也经言微妙舌根者如大经说菩萨摩诃萨有十种舌所谓开示演说无尽众生行舌开示演说无尽法门舌赞叹诸佛无尽功德舌演畅词辩无尽舌开阐大乘助道舌遍覆十方虚空舌普照一切佛剎舌普使众生悟解舌悉令诸佛欢喜舌降伏一切诸魔外道舌除灭一切生死烦恼令到涅盘舌若诸菩萨成就此法则得如来遍覆一切诸国土舌相也。
　　△疏三总结无尽。
　　如是虚空界尽众生界尽众生业尽众生烦恼尽我赞乃尽而虚空界乃至烦恼无有尽故我此赞叹无有穷尽念念相续无有间断身语意业无有疲厌。
　　疏文少略前若具说者皆如初段。
　　○钞第三总结无尽疏云文少略前者礼敬总结无尽有二先显无尽后彰无间就前显中先别明虚空后总例余三今称赞中但有总举四法无先别明虚空之异故云略也今此文有二义句初结无尽后彰无间前文中有二义句如是虚空界下反显无尽而虚空下顺成无尽也。
　　△疏第三广修供养三一牒名。
　　复次善男子言广修供养者。
　　△疏二释相二一正明供行四一所供境。
　　所有尽法界虚空界十方三世一切佛剎极微尘中一一各有一切世界极微尘数佛一一佛所种种菩萨海会围绕。
　　△疏二能供因。
　　我以普贤行愿力故起深信解现前知见。
　　△疏三列所供具。
　　悉以上妙诸供养具而为供养。
　　△所谓华云鬘云天音乐云天伞盖云天衣服云。
　　△天种种香涂香烧香末香如是等云一一量如须弥山王。
　　△然种种灯酥灯油灯诸香油灯一一灯炷如须弥山一一灯油如大海水。
　　钞第三列所供具於中有二先总标后别显今初一切诸佛皆修供养如释迦世尊然灯佛前得值八百四千万亿那由他诸佛悉皆供养承事无空过者买华布发等又诸菩萨常以种种涂香烧香华鬘璎珞宝瓶劫树饮食灯明宝山宝类宝幢幡盖铃佩珠璎宫殿宝帐天男天女水陆诸华一切受用一一皆成广大云海为作事业故供养诸如来如是供养一一皆有广大果报谓奉嬉常受悦献笑佛怜悯奏歌得法音供舞得神通奉瓶得宝瓶进宝获觉分亦感宝庄严由供庄严树得庄严觉树奉幢得雨宝能遍济贫乏供幡超胜幡献铃众归敬奉璎获严具进鬘得宝冠上华得佛容如是一一皆获胜报今此文中略标少分广如大经羂索回向轮大云轮请雨等经广明供具皆云天者表法界中法尔自然有如是不思议德用也天者自然义皆言云者是随缘义表由行愿力故法如是故也大经每欲说天地征祥皆标云法如是故佛神力故法如是者即法尔也同此云天佛神力者即缘起也同此云云行愿以义例之此亦应云法如是故行愿力故为缘起者谓此供具色相显然智鉴无性从法性空无生法起能现所现能现即行愿所现即供具逈无所依应用而来来无所从用谢而去去无所至而能含悲润注法雨益济万物重重无尽故有云像焉菩萨修行如是供养之时不碍上供养诸佛炽然下济含识先作是念无边有情漂沦六趣由自心虚妄感种种果报内怀佛性而不自知实可愍伤云何当救即作是念由我献华鬘得佛殊胜相愿回此功德成妙觉华台舒光遍照触警觉人天耽着欲境报尽寿终众苦缠逼愿彼诸天菩提心敷荣获普贤常乐供鬘得宝冠由献音乐得佛法音献盖得覆阴供衣得佛衣愿以此等福令一切安乐是为菩萨修供养行也次明香供养义分为三先总标次别显后分量初中云种种香者谓沉檀薝卜龙脑郁金及诸华香须曼那华香阇提华香末利华香及天上所有波利质多罗树香拘[鞥-合+(白-日+田)]陀罗树香及人天本体之香和合变易之香一一皆成广大云海而为供养次别列中云涂香者谓和合诸香用涂身手供养之时当作是念我献涂香愿从此等流五无漏涂香磨莹热恼者脱彼诸地狱一切极炎蒸献焚香时当作是念由我献焚香得佛无碍智悦怿具端严愿回此香云氛馥寒冰苦末香可知后明分量者如须弥山须弥山者取人间目睹高大无过又四宝所成而具十德表供具一一具德相妙用也十德在须弥品疏文然亦不繁具引也下明灯供文分为三总标别列分量二别列者菩萨修灯供养时当作是念由我献灯明获智慧光明及清净五眼愿为般若灯照曜阿修罗永改矫诳心恚痴好斗诤傍生鞭挞逼互相害食啖愿得慈慧心常生人天路色无色界天耽着三昧味愿脱此惑缠也三分量中言如大海水者以表供养称理故深称事故广以深广故喻之如海也。
　　△疏四正明供养。
　　以如是等诸供养具常为供养。
　　钞以如是至供养者如何办得如是等多多供具如何常供如上多多佛耶准藏和上述缘起章第三供养门中云菩萨凡所施设乃至一香一华一衣一盖一供养具无不称於真理等虚空界即以全法之身游诣佛剎称真之物供养於佛是故菩萨不虚行於所修常值诸佛恒不失时一切供具常称理而成就何以故法施於佛称真理故释曰准此云一香一华等又云常称理而成就者即知经中所列皆以称理即一之多等也修行者但安心观行物物自多皆遍佛也故寻常云愿此香华云遍满十方界供养一切佛。
　　△疏二校量显胜二一校量二一举所校量二一总指。
　　善男子诸供养中法供养最。
　　△疏二别明。
　　所谓如说修行供养利益众生供养摄受众生供养代众生苦供养勤修善根供养不舍菩萨业供养不离菩提心供养。
　　疏别明七行皆法供养。
　　○钞举所校量中先总后别别明所校量中云如说修行供养者智度论云能行说为正不行何所说若说不修行不名为智者故如说行方得佛法不以口言而可清净也又如大法句经云虽诵千言不行何益不如一闻勤修得益虽诵千言句义不正不如一要闻可灭意虽诵千言不义何益不如一义闻行得度虽诵千言不敬何益不如一行欣乐奉修虽诵千言我心不灭不如一句舍憍慢逸虽诵千言求名愈着不如一说弃执离着虽诵千言不欲舍罪不如一闻去离生死虽言千言色情愈固不如一解心境忘怀虽诵千言不求出世不如一悟绝离三界虽诵千言不存悲智不如一听自他两利又文殊章云如说修行如行而说若不能尔是亦不能利乐众生自疾不能救等又云善男子如来从修行中来若能修行是则成就供养如来利益众生供养者如十地品云所修善根皆为救护一切众生又云诸佛出世本为利乐一切众生故所以利益名真供养摄受众生供养者彼名以慈悲心随顺摄取又云诸佛出世为以慈悲摄众生故如净名居士以善方便居毗耶离资财无量摄诸贫民奉戒清净摄诸毁禁以忍调行摄诸恚怒以大精进摄懈怠以禅定摄乱意以智慧摄愚痴乃至入诸酒肆能立其志等又一切菩萨皆以普门示现等皆为摄取一切众生安置佛道故代众生苦供养者以代众生上契佛意故勤修善根供养者彼云不舍勤修一切善法若不勤修一切善法是亦不能利乐一切众生不舍菩萨业供养者彼名不舍一切菩萨事业何以故若舍菩萨所修事业是亦不能利乐众生故不离菩提心供养者彼名常不舍离大菩提心离世间品中有十种退失善根法所谓舍菩提心凡所修善魔所摄持前章又云若暂舍菩提心者是亦不能利乐众生何以故善男子夫为菩萨为欲利乐诸众生故勤求阿耨多罗三藐三菩提若无众生一切菩萨不成正觉善男子汝应如是解法供养则得成就供养如来非以世间财宝饮食名为供养也。
　　△疏二正明校量。
　　善男子如前供养无量功德比法供养一念功德百分不及一千分不及一百千俱胝那由他分迦罗分算分数分喻分优波尼沙陀分亦不及一。
　　准先经文以前本行校量法供养。
　　△然法供养胜财供养诸经论中无不此说。
　　△文殊章中已广解释法供养胜。
