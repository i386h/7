<!-- { "loadSidebar": true } -->
　　二形夺无寄门疏言无事非理故事非事者谓事既揽理遂令事相皆尽唯一真理平等显现以离真理无事可得故如以水夺波波无不尽言无理非事等者谓真理随缘成诸事法然此事法既匝於理遂令事显而理不显如水成波动显静隐也。
　　△三双融俱离性相浑然门者。
　　△曲有十门。
　　三明双融俱离性相浑然门中有二初标牒后开释曲有十门乃至不离此门於中有二初开释后融结初中分二先开曲有十门后释於十门分之为二初前之七门明事理无碍后之三门明事事无碍今初文也。
　　△一由离相故事坏而即理。
　　△二由离性故理泯而即事。
　　初二门出理事相於中初门事坏即理疏云离相故者此标所以也相即是事此举缘起如幻之事非妄计定相之事也事坏而即理者正显理相也二明理泯即事疏言由离性故者举其所以此明无我理非事外定空之理也理泯而即事者正显事相也。
　　△三由离相不坏相故事即理而事存以非事为事也。
　　第三门举第一门收第二门明理时不失事疏言由离相即第一门由离相故不坏相故即第二门理泯而即事即是反显不坏相此举所以也言事即理等者正显理时不失事言事即理者意显非取理外定相之事如摩尼珠空净所现之丹青非朱砂蓝色之丹青故於珠全空时不碍色存也言非事为事者意显非是妄情所计定相之事只以真理随缘所成之事为事故约理时不失事也如摩尼珠体空净能现众色摩尼珠体空净喻理所现众色喻事也。
　　△四由离性不泯性故理即事而理存以非理为理也。
　　第四以第二门收前第一门明事时不失理疏言由离性不泯性故者此标其所以也离性即第二门离性故不泯性者即第一门性即是理言以非理为理者意取缘起无性之理非取事外定空之理如珠幻色无体之空非太虚之空故於珠全色之时不碍空存也。
　　△五由离相不异离性故事理双夺迥超言念。
　　第五收一二二门同时故理事俱绝疏言离相即第一门明离相故不异离性者即第二门明由离性故是即举第一门收第二门同时是以双泯又亦由前三四二门既不相失随一泯时即一切泯如前珠色珠泯即色亦泯也。
　　△六由不坏不异不泯故有初事理二界俱存现前烂然可见。
　　第六以第三门收第四门明理事双存疏言不坏即第三门中不坏相不异不泯者即第四门中明不泯性此是举所以既不坏相不异不泯性即随一存时二皆存也如珠现色亦在也。
　　△七由不坏不泯不异离相离性故为一事理无碍法界使超视听之妙法无不恒通於见闻绝思议之深义未曾碍於言念。
　　第七举第六门收第五门明事理无碍疏七由下此中有三义句一标所以二正明无碍三举德显能不坏至离性故此标所以也不坏不泯即第六门明不坏不泯离相离性即第五门明离相不异离性此中亦明存泯无碍第六明存第五明泯此二门既其同时故无障碍也亦远收第三四及一二门疏言不坏即第三门明不坏相故不泯即第四门彼明不泯性故离相即第一门离性即第二门故总之一处为一事理无碍义也言超视听及绝思议者即指离相离性也言恒通见闻及未曾碍於言念者即指不坏不泯也逦逸有此三重事理无碍之义方备智者一一审之令见门门之意不得率尔粗心失其深趣由上义故成下三门事事无碍义也。
　　△八由以理融事令无分齐。
　　八蹑前意明事事无碍之所以及总相明一切诸法一一皆能遍能包各各无尽言以理融事等者以事无别体全假理成以诸缘起皆无自性故由无性理事方成故事既揽理即事相全虚既事理相即故能一一包遍。
　　△如理之徧一入一切如理之包一切入一故缘起之法一一各摄法界无尽。
　　言如理之徧者谓诸事法与理非异故事随理而圆遍全一尘普遍法界法界全体遍诸法时此一微尘亦如理性全在一切法中如一尘一切皆尔如理之包者谓诸事法与理非一故存本一事而能广容如一微尘其相不大而能容摄无边法界由剎等诸法既不离法界故俱在一尘中现由上一事含於理故余一切事与所含理体不异故随所含理皆於此一事中现如一尘一切皆尔也。
　　△九由因果法界各全摄故令普贤身中佛佛无尽佛毛孔内菩萨重重。
　　九又蹑前诸法之例明佛菩萨各相全摄重重无尽。
　　△十由因果法界差别之法无不恒摄法界无遗故随一一门一一行位各摄重重。
　　十又於前因果中各自有多多差别若分若全乃至微细亦各具摄重重无尽故云剎身尘毛等也。
　　△故广剎大身轻尘毛孔皆无有尽。
　　广剎大身等者此明依正无碍今释此文聊作六句一以轻尘摄广剎大经云佛剎微尘数如是诸剎土能於一念中一一尘中现又此经下文云一尘中有尘数剎一一剎有难思佛等二以毛孔摄大身现相品云如来於一毛孔中一切剎尘诸佛坐等三以毛孔摄广剎依阿僧祇品云於一微细毛孔中不可说剎次第入毛孔能受彼诸剎诸剎不能遍毛孔等四以轻尘摄大身此经下文云於一尘中尘数佛各处菩萨众会中无尽法界尘亦然深信诸佛皆充满等五以轻尘摄身剎大经云一一尘中无量身复现种种庄严剎等六以毛孔摄身剎大经云一毛孔中难思剎等微尘数种种住一一皆有遍照尊在众会中而说法等此即皆由一一各摄法界无尽故(此上二句中皆有一多无碍大小相容)。
　　△以其后一总融前九为第三浑融门也亦融前二不离此门。
　　又此亦者即是总总融前故如文可知。
　　△第二明能入者总即普贤行愿。
　　△若别说者略有二种一者身入二者心入。
　　△身由心证故广辨心入心入有三一者正信二者正解三者正行此三无碍。
　　△谓於此行门深忍乐欲净信不逾於斯行门晓了性相依之起行一一真修。
　　△解行相扶自然契合。
　　第二明能入者下於中二一总标行愿能入二别说身心能入文中又二一略指身心二身由下广释心入随识则身阻碍依智则身融通先标列然从凡至圣不过信解行证证是果相义在契合中收今明能入之因故此但明三也言此三无碍者有信无解增长无明有解无信增长邪见有解无行其解必虚有行无解其行必孤若称法界三必无碍也后解释疏谓於此至净信者释信也不逾至性相释解也依之至真修者释行也亲证唯解行故但结二。
　　△第三能所契合者正显入义入者了达证悟之名。
　　△略有二门一者果海离於说相二者因门可寄言说。
　　第三能所契合下文三初释入字次略有下双指因果。
　　△今且略明无分别智证理法界以为五门一能所历然二能所无二三能所俱泯四存亡无碍五举一全收。
　　后今且下寄说因门於中二初明入理法界后明入无障碍法界初中三初标举开章二第一下随门牒释三结前五门生后文势。
　　△第一能所历然者谓以无分别智证无差别理心与境冥智与神会成能证智证所证理。
　　△如日合空虽不可分而日光非空空非日光。
　　二中五如文一明能所历然第一则法相宗证道谓大乘始教也夫法约内则分别名识无分别名智约外则差别名境无差别名理亦名境也心与境冥等者即唯识见道偈云若时於所缘智都无所得与境冥与神会尔时住唯识离二取相故二取谓能所即前加行推一切法名义自性差别空能缘亦空然未冥合故偈云现前立少物谓是唯识性以有所得故非实住唯识少物谓空相也有所得者未冥合也日空者喻理智但昼明便是日光不必须见日轮之相及照物之相也。
　　△第二能所无二者以知一切法即心自性以即体之智还照心体举一全收举理收智智非理外举智收理智体即寂。
　　△如一明珠珠自有光还照珠矣。
　　二能所无二第二法性宗证道谓大乘终教也知一切法即心自性是梵行品文言即体之智等者七祖云只是无念之心自知无念文云即体而用自知即用而体自寂又回向品云无有如外智能证於如亦无智外如为智所证。
　　△第三能所俱泯者由智即理故智非智以全同理无自体故由理即智故理非理以全同智无自立故。
　　△如波即水动相便虚水即波故静相亦隐动静两亡性相齐离。
　　三能所俱泯第三即大乘顿教中证道泯有二意一互夺故具如疏文二本心顿现故俱泯谓本觉心体自知不可将知更知心体以照体独立故如眼不自见刀不自斫等故七祖云拟心即差正证之时无别能证能证既无即是本心所证无得亦唯本心故能所本绝般若心经云无智亦无得又四祖云若以知知寂非是无缘知如手执如意非无如意手若以自知知亦非无缘知如手自作拳非是不拳手手不执如意亦不自作拳本手自然在非谓於无手也若知不知寂亦不自知知本心宛然在非为於无知也疏文喻中正喻互夺亦合后义水之动静两亡即能所互夺是前义也而湿体显现不属动静即为泯也灵知本觉显现不属理智亦然。
　　△第四存泯无碍者以前三门说有前后体无二故离相离性则能所双泯不坏性相则能所历然正离性相即不坏故存亡无碍。
　　△如波与水虽动静两亡不坏波湿。
　　第四文相自显然必曰能证方悟心体本绝能所故三门无二也。
　　△第五举一全收者上列四门欲彰义异理既融摄会何二源。
　　△如海一滴具百川味。
　　第五总收也前门但收存泯此门又收开合以前三门则存泯开第四门则存泯合此门复收开合为一也故逦迤五门方备也。
　　△上但约无分别智证於真理有此五门。
　　上但约下三结前五门生后文势言但约者意表义理未尽四法界唯一也就一之中有此五门法相又唯得第一一门义也故知有云唯识论一部一切经论已备者轻谤佛法之甚也哀哉哀哉。
　　△若以无障碍智证无障碍境境智圆融难可言尽总为能所契合。
　　若以无障碍下后明入无碍境界也无碍智者即如理智如量智乃至三智四智皆无障碍以成重重无尽也无碍境者正明事事无碍法界含摄事法界及理事无碍法界俱无障碍亦总成重重无尽也约能入所入对前理法界亦应五门由非一向明理故无第三双泯既无泯也即无第四收存泯义既阙二义但有三门一开能所二合能所三复收开合同时无二初中谓智无碍故一智则一切智境无碍故一境即一切境境智各有一多无碍相对论之义有四句一一智证一切境(无法不通方成一智)二一切智证一境(欲识一尘之义须圆一切智慧)三一智证一境(此即事法界也不坏一一事事法历然)四一切智证一切境(即重重无尽也)二合能所者谓一切境皆是自心谓无心外境能与心为缘何以故由心不起外境本空故出现品明如来境界云如是如是思惟如是如是显现即心见境界之佛即境见唯心如来又心中悟无尽之境境上了难思之心心境重重重重无尽言总为能所契合者都结也三收开合者亦应云上列二门欲彰义异理既融摄曾何二源如海一滴具百川味。
　　△上之三门以后契合但合前二故三门一揆为入法界缘起普贤行愿之宗矣其行愿别相文中具之。
　　上之三门下结归宗於中二初结三门无二后结行愿在经。
　　△第三翻译传授者。
