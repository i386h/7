<!-- { "loadSidebar": true } -->
续藏经   华严经合论
　唐 李通玄造论　志宁厘经合论

 大周新译大方广佛华严经序

　　　　天册金轮圣神皇帝制
　　盖闻造化权舆之首天道未分龟龙系象之初人文始着虽万八千岁同临有截之区七十二君讵识无边之义由是人迷四忍轮回於六趣之中家缠五盖没溺於三涂之下及夫鹫岩西峙象驾东驱慧日法王超四大而高视中天调御越十地以居尊包括铁围延促沙劫其为体也则不生不灭其为相也则无去无来念处正勤三十七品为其行慈悲喜舍四无量法运其心方便之力难思圆对之机多绪混太空而为量岂算数之能穷入纤芥之微区匪名言之可述无得而称者其唯　大觉欤朕曩劫殖因叨承佛记金仙降旨大云之偈先彰玉扆披详宝雨之文后及加以积善余庆俯集微躬遂得地平天成河清海晏殊祯绝瑞既日至而月书贝叶灵文亦时臻而岁洽踰海越漠献琛之礼备焉架险航深重译之词罄矣。
　　大方广佛华严经者斯乃诸佛之密藏如来之性海视之者莫识其指归挹之者罕测其涯际有学无学志绝窥觎二乘三乘宁希听受最胜种智庄严之迹既隆普贤文殊愿行之因斯满一句之内包法界之无边一毫之中置剎土而非隘摩竭陀国肇兴妙会之缘普光法堂爰敷寂灭之理缅惟奥义译在晋朝时逾六代年将四百然一部之典才获三万余言唯启半珠未窥全宝朕闻其梵本先在于阗国中遣使奉迎近方至此既睹百千之妙颂乃披十万之正文粤以证圣元年岁次乙未月旅姑洗朔惟戊申以其十四日辛酉於大徧空寺亲受笔削敬译斯文遂得甘露流津预梦庚申之夕膏雨洒润后覃壬戌之辰式开实相之门还符一味之泽以圣历二年岁次己亥十月壬午朔八日己丑缮写毕功添性海之波澜廓法界之强域大乘顿教普被於无穷方广真诠遐该於有识岂谓后五百岁忽逢金口之言娑婆境中俄启珠函之秘所冀阐扬沙界宣畅尘区并两曜而长悬弥十方而永布一窥宝偈庆溢心灵三复幽宗喜盈身意虽则无说无示理符不二之门然因言显言方阐大千之义辄申鄙作爰题序云。

 大方广佛华严经合论序

　　　　宋沙门慧研奉　王旨撰
　　夫法界之真源也浚十重之藏海涌万德之华王体用齐彰身剎互含於影像果因相入智悲交焕於灵真原其无性妙光若金波而粲影幻生齐应同众水以分形良由瞥循一照之精明倐晦千光之圆鉴返认创成於心体云点太清依心发动於轮回波摇玉海故我毗卢遮那如来愍乎寝惑布以身云於一切法而坐道场於一切智而成正觉说此大方广佛华严经也繇是即阎浮之境界统华严之庄严星罗於五位神天镜写於十方剎海雕宫绀殿含莫限之劳生玉树金台诞微尘之佛子一念未移於莲座九天同发於雷音神光开十会法门宝泽润三周因果故此经初世主云集同心嘿请有三十七问备陈体用因果法门则一部雄文之宗极也谓藏身为体行海为用以体起用断习为因以用全体习尽为果中有神通之义心境互彰者则明因果相入体用一揆是以从心念法明体起用则菩萨神通从境宣音明用全体则佛神通咸诸妙门同酬此问若夫法无宗旨人莫准凭爰彰古佛之果因以显今人之证信是以初会世尊光腾皓齿海众云舒则示乎果也次乃玉毫相中诞诸佛子则示乎因也后以普贤承威宣华藏海则因全果也然以毗卢印之则明古佛果因总答前法又以智海无性因觉妄而成凡达妄原虚即凡心而见佛故第二会普光明殿以佛果为凡心信因三会妙峰山凡心相尽成佛住四会夜摩天以智从用成佛行五会兜率天智行相入成佛回向六会他化天自他同体成佛地七会三禅天智行清净成佛华八会普光明殿自因成果为佛出现九会普光明殿因果圆融即普贤常行十会给孤园诸位齐明同彰法界此则发心因果总答前法次复圆悟一真恐迷修进不尽千门之惑习焉成万行之智悲故以善财特行轨范初参文殊佛智信因南询诸友发行治习入慈氏阁习尽成果再面文殊因果同时便见普贤法界原行此显修道行门一周因果良以三周十会之玄称三十七义之指归一字法门书海墨而无尽二乘权学谅涯涘而莫穷故此教非贝岩所编乃文殊结集总三部一部有十三千大千世界微尘数偈一四天下微尘数品一部有四十九万八千八百偈一千二百品一部有十万偈四十八品隐乎龙藏未擅阎浮逮从正法光余年将五百则第十四代祖师龙树运神海藏观前二部非世人所及乃诵后部归于五天传布千年方垂华夏东晋初译地涌灵泉唐朝次翻天降甘露玄宗开元中太原有逸士李通玄者间代净名也而神鉴物表陶情释氏因阅华严义疏叹云大教弘芳多家繁制劳文白首岂暇进修遂穷八十卷之真诠总括四十轴之玄论夜驱神笔舒玉齿之祥光日探幽玄感天童之给膳张皇教海罗列义天大中载无诸有高僧志宁缅思后进之披寻难测法门之丰富遂合经论文旨相须然其义类繁衍未圆品藻慧研因参云水叨览指归敢揾笺毫整斯漏略列经论以标举彰教理而相收义朗文清不假猊台而抱帙神辉智发何劳鹫岭以寻师总圆一部一百二十卷粤有报恩光教道场正觉空慧禅师永安传心祖印味道华严仰闻　王旨以倾金开印传通而广益慧研虔膺制命俾序真文輙述大纲深惭丽则所冀长光佛日将两曜以齐明永赞金轮等二仪而远大。
　　时龙集乾德岁旅丁卯蕤宾之月望日序

 大方广佛华严经合论序

　　　　唐福州开元寺沙门志宁述
　　邈矣旷古太素为混沌之先存而不论道为一生之始洪儒之子浴归沂水之滨周圣孔明乐在先王之道安有得於太空之量现法界於一尘之中耘除始终蔑彼生灭太虚不能齐量无为犹是假名常用而常无居有而非有华严经者盖非罗汉结集亦非小圣传持大本华严非佛不能知见中本华严住地菩萨乃能知之小本华严即十万之偈今之所传只获四万五千余偈即八十卷经是也(此准华严经纂灵记中说也)经云此经不入二乘人手若无大心凡夫此之法门即当散灭经有十玄六相义如结绾众丝帝网天珠重重各有条贯谈端举一则万类齐归义海千殊烂如星布以缘生为旨以法界性为宗法身与报化同时体用别无二相以华严为游履以菩提心为家以万德万行为家业以文殊为种智以普贤为行华以毗卢遮那为结果之身以四十二位而为眷属演则弥纶法界卷则巨海毛端会万象虽以云多入尘毛尚有余地圆融行布理事互参行布圆融主伴交现如断金之杖一即是多如断杖之金多即是一随观一境四种法界圆顿现前一地初登百门妙义联绵俱集证趣七地功用方休八地定力转深起智还由诸佛风帆既便任运而行其势不停直至法云之地会中十地普眼初游未见普贤佛前大智十大声闻不睹逝多之胜事良由发心既小大愿未圆等觉妙觉现前尔乃二愚方尽此经法界无始无终佛身非有成与不成大智无灭无生常以利人为本普慧二百大问普贤二千法酬法界性本如如出没卷舒自在(经云如人化心化作佛化与不化等无异一切诸佛成菩提成与不成无差别)善财童子成道只在一生六千比丘发智不由多劫白牛之驾将悟即以超於大乘金色世界现前文殊之智全证法华龙女成佛只在剎那妙峰见佛光明初住便登正觉但随圆见网取渐修顿悟只在剎那如牛食肥腻之草大唐忻代之间有长者姓李号通玄其实异人莫知来处造斯经论四十卷成彼有记云猛虎驮经引於岩下下笔之后常得天人饷食乃至论终身亦去世后人获其稿本传写流行其论所明与诸家疏义稍有差别经有十处十会义搜璎珞经文(璎珞经两卷是)四十品之妙文文在第三禅说十十以为圆数岂合只有三十九品之文恐是梵本翻译之时有所流落今寻经见义又似贯华甘露泽流犹如瓶写去圣悬远谁复证明十万之途孰能往检亦如生公忍死清辩留身后若勘同方知义在普光明殿三会岂乃成三善财福城之东良亦成其会数志宁虽不亲观造论皆凭人世盛传览此论文稍似得其大意今见此方君子好善之流以论与经难为和会志宁不揆衰迈才无能为今将论文注於经下使后之览者无费乃心才始开经便得见论稽首诸佛毗卢遮那一切圣贤愿垂加护论从第八卷起注入经兼论与经共成一百二十卷愿诸达士罔有怪焉论有会释七卷不入注文今亦写附於初矣。

 释大方广佛华严经论主李长者事迹

