<!-- { "loadSidebar": true } -->
　　无量劫中修行海　　供养十方诸佛海　　化度一切众生海　　今成妙觉徧照尊　　毛孔之中出化云　　光明普照於十方　　应受化者咸开觉　　令趣菩提净无碍　　佛昔往来诸趣中　　教化成熟诸群生　　神通自在无边量　　一念皆令得解脱　　摩尼妙宝菩提树　　种种庄严悉殊特　　佛於其下成正觉　　放大光明普威耀　　大音震吼徧十方　　普为弘宣寂灭法　　随诸众生心所乐　　种种方便令开晓　　往修诸度皆圆满　　等於千剎微尘数　　一切诸力悉已成　　汝等应往同瞻礼　　十方佛子等剎尘　　悉共欢喜而来集　　已雨诸云为供养　　今在佛前专觐仰　　如来一音无有量　　能演契经深大海　　普雨妙法应群心　　彼两足尊宜往见　　三世诸佛所有愿　　菩提树下皆宣说　　一剎那中悉现前　　汝可速诣如来所　　毗卢遮那大智海　　面门舒光无不见　　今待众集将演音　　汝可往观闻所说
　　【论】第二从尔时世尊知诸菩萨心之所念已下有一段长行并一偈颂是如来放齿光十方告众令众咸集现法答前所问分於此分中大意有十一如来知众心念有疑二齿光普照三其光有十名四明光具眷属五陈光色相六明光照远近七明大众蒙光彼此相见八明光徧他方众会九明光能出声告众十明十方之众闻告咸来问曰何故如来面门齿间出光告众答曰面门及齿明言音出於中故於中出光今欲答众所疑普告十方佛土大众来集示法答前三十七问中云何是诸佛地佛境界佛加持佛行佛力等故须口中齿间放光光者除暗义又答前云何是佛光明除现在未来众心疑暗故口齿者吐纳言音说法表告之所由也故於中出光於此光明说其二十行颂於中大意叹如来道满利生光明出音告众令集闻法。
