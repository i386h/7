<!-- { "loadSidebar": true } -->
　　【论】第三主海神(有六行经一百二言)明无违逆行明忍波罗蜜如海能纳众流是无违逆也主忍波罗蜜有十个海神即明忍波罗蜜中十波罗蜜也各随名下义如前配之大意此十行中忍以法性大悲以为忍体是故如海含润处其下流能容一切无明高慢生死之流皆为法流而无妨碍故名无违逆行如善财童子无违逆行中善知识南方有城名曰海住有优婆夷名具足素服垂发者慈忍之貌具足成忍无行不周故名具足海神者女神明慈悲柔软处行能忍其心如海福智具足饶益众生是故忍为万行中果也能容众流。
　　【经】复有无量主水神所谓普兴云幢主水神海潮云音主水神妙色轮髻主水神善巧漩澓主水神离垢香积主水神福桥光音主水神知足自在主水神净喜善音主水神普现威光主水神吼音徧海主水神如是等而为上首其数无量常勤救护一切众生而为利益。
　　【论】第四主水神(有六行经一百二言)明无屈挠行主精进波罗蜜为明水体能净诸垢以明此位菩萨以法性之水常勤精进教化众生一一知根而益而无屈挠其心如水润生随物而益各得其所而无屈挠於中十个水神即是精进波罗蜜中十波罗蜜明其万行如水同事润生各各随名下义配之常以十行中精进为体如十住中精进门乐勤观法性为体此十行中以精进门处世益生以行润物为体位位中各随当位主行为体余九於主忍行体上作别不得一向解故即体意不当如十回向中精进波罗蜜圆融理智大悲使令均平自在如是五位得一即五位俱有齐等以惯习生熟须有次第虽立次第以法界智体而无前却是无前后中次第是一性无差别中同异不可以情作前却解也以实而论初发心住中如一渧之水入大海水中总同海体诸龙鱼宝藏咸在其中为教化众生故教网筌罤方法不可不具以名言竹帛着箓即似如前后义生体道者明鉴即如持宝镜普临万象十地即明使惯习功成等觉位中即明自在行周法界若但置十住一位但明见道初功又安十行修行但有出世心胜加十回向兴大愿云使令悲智万行圆满十地但蕴功成德使令惯习须成十一地入俗自在行周任法饶益明张教网学者有所归依若不如斯发心者何措。
　　【经】复有无数主火神所谓普光焰藏主火神普集光幢主火神大光普照主火神众妙宫殿主火神无尽光髻主火神种种焰眼主火神十方宫殿如须弥山主火神威光自在主火神光明破暗主火神云音电光主火神如是等而为上首不可称数皆能示现种种光明令诸众生热恼除灭。
　　【论】第五主火神(有六行经一百十言)明无痴乱行主禅波罗蜜於中十神明禅波罗蜜中十波罗蜜皆以十行位禅为行体即明普智照而恒寂故即以火神为定体即寂而常照即事而常理悲智照用而无碍故以火神为定体若其世间事也即南方离神是也若其人也是其心也离法心故若其法也是虚无之智也若外事是其日也若在其身也是其目也若在方法也为中道为正为明为虚无为智照万有为普光明殿是女神故善财童子南行意者为若此也明无痴乱行以火神能破暗故不迷惑故无暗障故此一段约用而为定也。
　　【经】复有无量主风神所谓无碍光明主风神普现勇业主风神飘击云幢主风神净光庄严主风神力能竭水主风神大声遍吼主风神树梢垂髻主风神所行无碍主风神种种宫殿主风神大光普照主风神如是等而为上首其数无量皆勤散灭我慢之心。
　　【论】第六主风神(有六行经九十八言)明善现行以般若波罗蜜为体十个风神明智慧波罗蜜中十波罗蜜也若世间也即辰巳之间巽神也是女神故为法则也为言说为教令如周易乾四世卦巽上坤下曰观易云风行地上可以观象君子设政教而众人从之而法之可以观以是义故巽为风教明第六波罗蜜智慧功成善现言教教化众生此名善现行也又辰巳之间如来取之为斋戒法则明吉凶之际成善之终至午即万法为正也上值角宿角为天门主僧尼道士在其中明是设教令成众善之门也一切风化皆从此起象以口为天门吐纳风气成政教故以智为神又敷华发果发生一切能持世界能成能坏故名善现行也此经下文云如海有四种风一名积集能集众宝明大圆镜智二名能成能成众宝明成所作智三名拣择能拣众宝明妙观察智四名能散能散众宝明平等性智是故以四智为风神能现法自在故以风神为表善现行故为此第六智慧法以智慧风神善现一切法行悉皆自在故如十信位中第六信位佛果配在东南方佛号究竟智为东南方是巽以巽为风神又易云巽为言说以借物表法将风神明智慧能善现众法故方者法也以取其法大象无方也。
　　【经】复有无量主空神所谓净光普照主空神普游深广主空神生吉祥风主空神离障安住主空神广步妙髻主空神无碍光焰主空神无碍胜力主空神离垢光明主空神深远妙音主空神光遍十方主空神如是等而为上首其数无量心皆离垢广大明洁。
　　【论】第六主空神(有六行经九十八言)明无着行主方便波罗蜜成大悲门以法空起行教化摄取一切众生故名方便故名无着行於中众神明方便波罗蜜中十波罗蜜以一切法空为体以智为神故无所着以一切法空能生悲智故即万行无着。
　　【经】复有无量主方神所谓遍住一切主方神普现光明主方神光行庄严主方神周行不碍主方神永断迷惑主方神普游净空主方神大云幢音主方神髻目无乱主方神普观世业主方神周遍游览主方神如是等而为上首其数无量能以方便普放光明恒照十方相续不绝。
　　【论】第八主方神(有六行经一百六言)明难得行为智用无功功难成故主愿波罗蜜为智体性净以愿防之念其本愿引智起行令行周遍使令不住涅盘不住生死於中十个神明愿波罗蜜中十波罗蜜方者法也以第八行大智成就以智设法饶益众生此是大智为神总以震坎兑离四维上下正方之神都举明无功之智圆摄故。
　　【经】复有无量主夜神所谓普德净光主夜神喜眼观世主夜神护世精气主夜神寂静音海主夜神普现吉祥主夜神普发树华主夜神平等护育主夜神游戏快乐主夜神诸根常喜主夜神出生净福主夜神如是等而为上首其数无量皆勤修习以法为乐。
　　【论】第九主夜神(有六行经九十八言)明善法行主力波罗蜜法力已成法王功辨常处生死长夜以法照明世间故名善法行於中十神主力波罗蜜中十波罗蜜是女神也此为善财童子十地中知识故以明此位行体彻十地法故。
　　【经】复有无量主昼神所谓示现宫殿主昼神发起慧香主昼神乐胜庄严主昼神香华妙光主昼神普集妙药主昼神乐作喜目主昼神普现诸方主昼神大悲光明主昼神善根光照主昼神妙华璎珞主昼神如是等而为上首其数无量皆於妙法能生信解恒共精勤严饰宫殿。
　　【论】第十主昼神(有六行经一百六言)明真实行主智波罗蜜於中十神明智波罗蜜中十波罗蜜以智日恒明名为主昼智无为而应万有称之为神叹德中俱共精勤严饰宫殿者以智普周教化众生成法宫殿悲为宫智为殿成就众生悲智宫殿展转相益故已上明十行位竟。
　　第四从阿修罗王至日天子於中有十众用表十回向何以然者为阿修罗居大海中不没其身表十回向圆融真俗常处生死大海不没其身前之十住十行但修出世悲智心增加以回向回真入俗以成处世悲智圆满故以阿修罗等十众以表十回向处大海而不溺表此位菩萨以大悲心得真不证知真同俗处俗无染利生自在。
　　【经】复有无量阿修罗王所谓罗睺阿修罗王毗摩质多罗阿修罗王巧幻术阿修罗王大眷属阿修罗王大力阿修罗王遍照阿修罗王坚固行妙庄严阿修罗王广大因慧阿修罗王出现胜德阿修罗王妙好音声阿修罗王如是等而为上首其数无量悉已精勤摧伏我慢及诸烦恼。
