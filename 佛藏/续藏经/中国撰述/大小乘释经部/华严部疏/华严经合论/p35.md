<!-- { "loadSidebar": true } -->
　　【经】复有无量诸大龙王所谓毗楼博叉龙王娑竭罗龙王云音妙幢龙王焰口海光龙王普高云幢龙王德叉迦龙王无边步龙王清净色龙王普运大声龙王无热恼龙王如是等而为上首其数无量莫不勤力兴云布雨令诸众生热恼销灭。
　　【论】第六(有五行半经九十二言)毗楼博叉龙王亦依所管得名毗楼博叉天王主领龙众在须弥山西并富多那此主热病鬼此之龙王主随顺坚固回向明般若波罗蜜门如龙游空能隐显降雨润众生故以般若空慧自在有无雨诸法雨益众生故以龙表之也毗楼博叉者具云毗路波呵迄叉亦云杂语主旧云丑目新名毗者种种也路者色也波呵迄叉者根也以种种色庄严眼根明以种种慧庄严诸见令见无着龙有五种龙一象形二蛇形三马形四鱼形五虾蟇形一善住龙王为一切象形龙主二难陀龙王此云欢喜为一切蛇形龙主三那婆达多龙王此云无热恼亦名清凉为一切马形龙主此一个龙王远离诸龙三种过患一热沙不堕其头二不以蛇形行欲三无金翅鸟畏又更有一苦以风吹宝衣露身生苦唯此龙王得免斯恼故曰清凉依智度论此龙王是七住菩萨四婆楼那龙王此云水天为一切鱼形龙主五摩那苏婆帝龙王亦名摩那斯此云慈心慈心风不鸣条雨不破块亦名得意又云摩那此云意高以此龙有威德故名为意高为一切虾蟇形龙主如四分律文中说诸龙初生时睡时瞋时行欲时此四时中不能变形余时皆能变形此约三乘中龙王其事如是如此一乘中龙王其德并是入不思议乘佛果位中大菩萨等为化众生故徧於诸道普现其身今於此会贺佛出兴酬其本缘寄位表法即如此经毗楼博叉龙王得销灭一切诸龙趣炽然解脱门为明此位般若智慧之龙常游法空以种种语言设诸教网故此是十回向中檀波罗蜜娑竭罗龙王此云海也得一念中转自龙形示现无量众生身解脱门明此是入生死海成大悲戒报得愿力神通故此十回向大体成慈悲愿行得愿力神通云音幢龙王得一切诸有趣中以清净音说佛无边名号海解脱门此明忍招名誉如是获益分中广明德叉迦龙王者此云能害於所害为德叉是所害声迦是能害声言此龙瞋时嘘视人畜皆致命终故旧云多舌龙者由多言故故云多舌非是口中有多舌故表进修中此是第六般若波罗蜜门善说多法故故云多舌托此龙位寄显法故已下准上以名义配之可知已上十龙王以十回向中般若波罗蜜为体表智慧游空雨法自在。
　　【经】复有无量鸠盘茶王所谓增长鸠盘茶王龙主鸠盘茶王善庄严幢鸠盘茶王普饶益行鸠盘茶王甚可怖畏鸠盘茶王美目端严鸠盘茶王高峰慧鸠盘茶王勇健臂鸠盘茶王无边净华眼鸠盘茶王广大天面阿修罗眼鸠盘茶王如是等而为上首其数无量皆勤修学无碍法门放大光明。
　　【论】第七(有六行半经一百十二言)等随顺一切众生回向以鸠盘茶王主之明此位菩萨成大悲徧入诸道垂慈利生此是魇魅鬼神啖食精气亦名冬瓜鬼依正法念经说其名字如是恶众生菩萨亦皆随顺是故名等随顺一切众生回向乃至地狱悉皆徧入此神是南方天王领二部众一名鸠盘茶二名薜荔鬼此鸠盘茶阴囊大如冬瓜若行乃擎置肩上坐时即踞之而坐法界品云常勤除灭诸饿鬼趣鸠盘茶王明爱染贪求犹如饿鬼大悲菩萨尽兴随行断一切贪求故。
　　【经】复有无量乾闼婆王所谓持国乾闼婆王树光乾闼婆王净目乾闼婆王华冠乾闼婆王普音乾闼婆王乐摇动妙目乾闼婆王妙音师子幢乾闼婆王普放宝光明乾闼婆王金刚树华幢乾闼婆王乐普现庄严乾闼婆王如是等而为上首其数无量皆於大法深生信解欢喜爱重勤修不倦。
　　【论】第八(有六行半经一百十二言)真如相回向寄乾闼婆王以表法此云寻香有香气处以作娱乐而求其食托事表真如相位菩萨常以真如法界戒定慧解脱解脱知见五分法身无染之香娱乐众生令其爱乐故下文云皆於大法深生信解欢喜爱重勤修不倦入法界品云常令众生增长欢喜乾闼婆王以法悦众生义故於中十王明愿波罗蜜中十波罗蜜此位智增随根设教悦众生故令欢喜也。
　　【经】复有无量月天子所谓月天子华王髻光明天子众妙净光明天子安乐世间心天子树王眼光明天子示现清净光天子普游不动光天子星宿王自在天子净觉月天子大威德光明天子如是等而为上首其数无量皆勤显发众生心宝。
　　【论】第九(有五行半经九十二言)无缚无着解脱回向托事於月天子表力波罗蜜以无缚无着法性虚空智慧照烛众生净烦恼热得法清凉故於中十个月天子明力波罗蜜中十波罗蜜随名下义配之可见。
　　【经】复有无量日天子所谓日天子光焰眼天子须弥光可畏敬幢天子离垢宝庄严天子勇猛不退转天子妙华缨光明天子最胜幢光明天子宝髻普光明天子光明眼天子持胜德天子普光明天子如是等而为上首其数无量皆勤修习利益众生增其善根。
　　【论】第十(有六行经九十九言)入法界无量回向以日天子托事表之明十回向中智波罗蜜如日处空下临照万有其位於上其功益下像此位菩萨其智甚高其行弥下彻至人天神鬼外道邪行畜生地狱尽同其行犹如日月其形在上其功在下善恶俱照故於中十日天子明智波罗蜜中十波罗蜜一一随名义配之常以智波罗蜜为体已上十王配十回向中十波罗蜜竟如十住十行十回向乃至十地一一位中波罗蜜各随当位取意即得一例取之即不知其趣如日月二位其形状及高下者如俱舍论月去地四万由旬广四十由旬以水精白银合为两面回转相映故有亏盈此论如是说未可为定依但依经说者为指南依长阿含经其月上有城其城正方一千九百六十里高下亦尔二分天金作一分瑠璃作以遥看似圆天子五百岁子孙相袭一劫日月相近光影相映即有亏盈此可为定日广五十由旬其城正方二千四十里高下亦尔其城纯金七宝蓥饰王坐二十里寿命子孙同月天子以风持故绕须弥山日月天子总是四天王所摄此已上多依长阿含经说如是日月天子皆表十回向成大悲愿行之门明悲智无依常以法空为体随根普照无有所为任无功之智日称万有而成益。
　　第五从三十三天王已下至大自在天王於中有十大天王明十地利生因果者。
　　【经】复有无量三十三天王所谓释迦因陀罗天王普称满音天王慈目宝髻天王宝光幢名称天王发生喜乐髻天王可爱乐正念天王须弥胜音天王成就念天王可爱乐净华光天王智日眼天王自在光明能觉悟天王如是等而为上首其数无量皆勤发起一切世间广大之业。
　　【论】从初第一三十三天十大天王(有六行经一百七言)托事表初欢喜地义分为四一举天王名号二寄位表法三释名配行四结数叹德一举天王名号者如经云所谓释迦因陀罗天王等十大天王名号是二寄位表法者寄托此天表欢喜地菩萨得欢喜地时得法悦心无有世间五欲等诸系着故乐唯是法乐以此义故多欢喜多适悦犹如世人创得生於忉利天上受天妙乐又如升山顶至无相际身与空合明此位菩萨从十住十行十回向习气之有为而升此初地之位法空之际一分习气尽故以须弥之顶忉利之天寄表其位令易解故十住十行寄表如神十回向位寄表如王於此十地寄表如天明其进修渐渐惯习殊胜以总别同异成坏门三对六字义该之亦以十玄门该之如是进修差别总是一剎那中同异皆不得如情所知如理思之可见又如仁王经云习种铜轮二天下银轮三天性种性道种坚德转轮王七宝金轮四天下初地菩萨忉利王二地菩萨夜摩王以次寄位配当明福智殊胜不可以世间之乐为比也以实而言如菩萨悲智所摄周徧六道所生不弃微流一切恶生之类但以饶益故法性自在故寄表如天如王自在之义不忻世乐之所表之如此华严经下文初地菩萨多作阎浮提王今十大天王但为表法进修不离一剎那间渐渐殊胜故又此天名妙高天其山在大海中出水高八亿由旬入水深八亿由旬四宝合成北面黄金南面琉璃西面水精东面白银形如腰鼓上有四层级四天王各随方所居四面其山顶上四埵埵别八天王各有自部众中顶帝释居众宝所庄严以是名妙高亦名妙峰山亦名忉利天此云能主天由帝释能为天主也依主为名故下有七重海重别金山围绕迦楼罗速飞七日方始达金山有天居皆四天王所摄其上三十三天所有天身长一由旬衣长二由旬广一由旬衣重六铢寿一千岁一日一夜同此人间一百年三十日为一月十二月为一岁已上依俱舍三法等论说此天王有五种名一名能主一名释提桓一名憍尸迦一名天帝释一名因陀罗天此名天主具云释迦因陀罗释迦者此名百也为先因百度设无遮斋得作天主此配欢喜地中檀波罗蜜已下十天王是檀波罗蜜中十波罗蜜各随名义配之可见其四段配文如前可知此位菩萨对治观行苦空无常世法非实皆从十二缘生本无体相成於舍法身命财等如是於诸佛法信顺修行且治欲界粗悭吝业行檀波罗蜜於十二缘生未善了知六地菩萨方明十二缘法作如炼真金数数入火喻明对治悭障。
　　【经】复有无量须夜摩天王所谓善时分天王可爱乐光明天王无尽慧功德幢天王善变化端严天王总持大光明天王不思议智慧天王轮脐天王光焰天王光照天王普观察大名称天王如是等而为上首其数无量皆勤修习广大善根心常喜足。
　　【论】第二复有无量须夜摩天王(有五行半经九十五言)托事表离垢地为此天离地际故依空而居有众妙乐也像此位菩萨戒波罗蜜增胜有法妙乐以法身为戒体故渐增进离前地世间系故初地檀度为胜此位上上十善净戒为胜名为离垢初地须弥之顶世界与人连寄同世间此位以空居寄同出世间故名离垢初地喻炼真金未云加药但数数入火转转明净此地炼真金加以矾石转令明净以戒为矾石然金体无二明以戒对治欲界中爱欲等粗障但以法身大慈大悲大愿四摄四无量十波罗蜜三十七道品之法药互相磨蓥使令智悲自在故夜摩天者此云时分天也为此天无日月天光自相照不分昼夜但莲华开合知其昼夜时分故此天身长二由旬衣长四由旬广二由旬衣重三铢寿二千岁日月岁数与前天倍此天王有十天众即明此戒波罗蜜中十波罗蜜各随位名义配之可知此位修上上十善戒治欲界现行粗惑习气三地修九次第定方无三界烦恼生如来家同如来性。
　　【经】复有不可思议数兜率陀天王所谓知足天王喜乐海髻天王最胜功德幢天王寂静光天王可爱乐妙目天王宝峰净月天王最胜勇健力天王金刚妙光明天王星宿庄严幢天王可爱乐庄严天王如是等而为上首不思议数皆勤念持一切诸佛所有名号。
