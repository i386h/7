<!-- { "loadSidebar": true } -->
　　钞则题目该於一会者以依一会能诠所诠立於一题复以一题开成一会故却该一会也言遮那遍中者下显疏中遮那遍中之言该其二品一遍华藏世界即华藏品二遍法界中一切世界即世界成就品也彼偈云下成就品文也无边剎海既皆遮那严净故亦遍一切世界海也况第六经下即现相品文第五经下即妙严品文下疏云前半严净佛土后半调伏众生兼显人法为严之义为大菩萨从大法喜正所生故最妙法者拣非权小昔以妙法净所化心故所感土亦有清净佛子来生其国还雨妙法言皆普徧义者谓上说依报法界重重正报必遍故并是果德即佛子也言故遮那遍中之言下结法所属谓上虽引四品五段经文皆证遍中之言该成就品也问初会具有六品何故疏中唯约三品以示一题耶答以世界成就华藏世界毗卢遮那此之三品是初会正陈所说前之三品但其由序故不言也或可疏虽不言钞文影出以遍中之言该现相妙严二品文也如钞可知普贤三昧显虽无文理亦合具应云普贤三昧亦佛华严经云入一切诸佛毗卢遮那如来藏身菩萨三昧疏云此虽果定菩萨问入故云菩萨三昧故即佛华严也言果证法界下就圆证说不遮因中亦分证也。
　　疏又展此会等者展总成别复有四周因果之异及广明大方广体用之法望因为所修望果为所证也四周皆尔。
　　钞总有二十六节放光者一照此一三千界二照十方邻次各十世界三百世界四千五十千六百千七百万八一亿(千万为亿也)九十亿十百亿十一千亿十二百千亿十三那由他亿十四百那由他亿十五千那由他亿十六百千那由他亿十七无数十八无量十九无边二十无等二十一不可数二十二不可称二十三不可思二十四不可量二十五不可说(此上皆有世界之言)二十六尽法界虚空界已上所照分齐其能照者即世尊两足轮所放百亿光也故下疏云唯放一光同时顿照尽虚空界但谓言不并彰说有前后随根心现节节各见则如来光节节而照金色文殊节节而至乃至法界各见亦尔在佛文殊节节皆遍如月普遍百川各见言悉皆明现者谓其一一世界中所有诸法於光明中悉皆明现也。
　　钞此云例上等者主经为能例伴经为所例以上光明觉品主经已尽法界虚空界故为其能例所例伴经应知亦尔。
　　钞皆悉重重等者第九虽说尘中有剎等但是一重今说重重无尽第六虽遍法界之会各有重重主伴但是同类界中说之故亦不同也。
　　钞明从一法界下应有问云此中正明於展何故有举题总收举本总收之义耶故此答也意云虽言其收意明展至无尽皆从一法界无明无相中展成无尽令知其本。
　　疏第六卷摄相尽者谓法体自能卷摄非由於他也卷则以后望前摄则以前望后乃至法界之相亦不存故言相尽也。
　　钞不出九会是第四节者若约卷中当第六节此指展中故云是第四节耳或是六字甚妙。
　　钞而有二意等者初意当疏中非理不智等二者下当疏中亦摄智从理等言初摄二为一等者於第二意中复有其二初义可知。
　　▲后理体性离一亦不存者当疏中体性自离已下文耳又准前展等者疏外以前展为例释成卷也言若从七字倒收等者别明一理而有二意初摄归大字先正释后引证二大体性离下大亦不存也准此例前展中亦应尔也谓从离言绝思展为大字又从体展用为大方广从法展人为佛华严从义展教以为经等妙义无方不应一准。
　　疏上来诸门者即指上七门也言如前已辨者如前展中已辨也。
　　钞先以法摄等者谓人法中随应举之以义而言无不圆收先指前不出总题者即前展中疏云皆不出大方广佛华严故今疏云或以七字摄尽如前已辨但前明从一题展至无尽今以一题收摄无尽故异也。
　　钞谓或於无字中者谓於无名字中假立一字以摄尽也或可无字与一字分为二义初无字摄尽如前疏云无字皆摄华严性海既以义圆收何待言其一字后一字摄尽中或教如教体中何所不收或义如义理分齐亦圆收也开则万法合则一性一切唯心亦义圆收也问此何异於第九摄归一心答此但泛明随举一字圆收第九门中以前八门皆归一心则总别异耳若尔何名以义圆收但是别故答无有不收之法故名圆收以人法中但是法为门故况唯是法中一义尤显成别为门别故理各有归互不相违。
　　▲钞疏有三节者一教义二理智三人法问疏云或人法摄尽此中人摄与次人摄何殊答此以法为门则无非法者故人亦在中彼以人为门则无非人者故法亦在内虽各举一全收而为门自异故言亦更应言或法界字摄者疏外补出也一部所诠不离法界故。
　　▲钞顺於后表三圣故者华即普贤普贤行故严即文殊文殊以解起行故佛即圆解行之普贤文殊证法界体用之普贤文殊成毗卢遮那光明遍照以行解证三字摄尽也亦应云下此下皆疏外补出也。
　　▲言从所诠故者通指入法界及理行果也。
　　▲钞教即经字下前疏七字摄尽总举题为能摄今以教理行果配归一题欲显四字摄尽既即总题总无不摄或教义成处下泛言四字该摄一切言故总卷之下谓上释约其总相此下於四字中各卷成一法以摄无尽也或信解行证下问但收一部何名圆收答教虽无边岂出四义文且配归一部实则无不该收言如下当知者指下别释文义中当知也。
　　▲钞谓加一理字者或可加一教字开能诠故复诠上四。
　　▲钞理即所信等者等取所解所行所愿所证所信即十信也。
　　▲钞或七字下问前疏已指七字今何重说答前但总指此约增数至此复言一题通目无尽法者乃至十类之经皆名大方广佛华严经故此犹约部类言之既以义收何法不摄。
　　▲钞或八字下以是宗中八字故义如前说既是经宗无不贯故即摄尽也或九字下先举总体言无障碍法界前法界言虽亦是总此更表具德加无障碍言又不开理实故既约增数以明故且略其不思议言又前宗中已说义在其中故或十字下即前大字十义顺文对故少不次也十表无尽至此略毕又举此为式余准知故。
　　钞然有二重先约人法对辨二圣者谓理智为法普贤文殊名人或可人即华严法即大方广将此人法对辨普贤文殊二圣人也一释之中后解为胜若依前解人及二圣皆是普贤文殊云何分别能所对辨耶应但言约法辨二圣何言约人法对辨二圣耶问疏中既有三圣何言二圣耶答佛无别法合前二成具理智之人法故。
　　▲钞后於人法中各有二圣下即华严名人大方广名法各有二圣如疏中配言佛字当中下疏云佛即圆解行之普贤文殊者此以佛字向下取华严二字收人中二圣第一重也证法界体用之普贤文殊者此以佛字向上取大方广三字收法中二圣第二重也成毗卢等通上两重又唐梵双言逐便释故以成文故或可佛字当中等言即通就前二科中释也以佛字皆於前二科内皆在大方广法下华严人上故云佛字当中两重总收前科疏云佛即遮那具能所故后科疏云佛即圆解行等此即但说两科以为两重故前钞标两科云然有两重不尔钞文何不解前科佛字耶二释随取以后科中亦有两重故。
　　钞谓心体离念等下正是起信论显示正义中释觉义之文也彼疏云心体离念者离於妄念显无不觉虚空有二义以况於本觉一周遍义谓横遍三际竖通凡圣故二无差别义谓在缠出缠性恒无二故言岂非大耶者即是钞词指属言一心六度万行皆起者前中心体相用者心是所观真心此中一心六度者心是能观观心则能所有异言觉心性相等者觉者即上观心也在因名观在果名觉即是能觉心性相者心是能具真心体相是所具三大等即是所觉言一念相应觉者谓觉心初起心无初相始觉合於本觉无复始本之异故云相应故经云下即离世间品文也言觉性无觉下绝能所故觉相历然下不坏能所故此二不二下存泯无碍故此皆修生之智。
　　▲钞觉非外来下明全依本智全同所觉全同本智则新本冥符全同寂体则能所一味言一亦不为一者法句经文也具云一亦不为一为欲破诸数如斯下总结谓始则因文悟理终则观成契入如其能尔虽观文字心无取舍岂但弃於文字便为真正故得逢文义俱能发畅对根宜悉善调伏故云未曾一念不契华严问何故但契华严不言大方广等答华严是能观之止观若能止观双运证体相时即大方广由证此故即是佛也故虽只言华严便以义具上之四字或可成文便略故不言之然疏中更有性海二字即是归极之所。
　　疏第十泯同平等者谓泯心境二法同一真如则举心即境举境即心平等无有障碍也言为未了等者先释泯异归同平等之义为未了自心者令了自心云何了耶若知下释既触物皆心谁为能了能了不立所了安在故梵行下如彰地位中已释言然今学法下叙此门之来意也言多弃内而外求者以弃自内心而外求他境故言好亡缘下好亡外缘而内照自心执心执境故并为偏执今既心境如如故平等无碍。
　　钞前八法师所知等者此释疏然今法学下文也谓或有依前八门所说秪寻文解义而已即法学之者弃自心而外求但名解法与他而为轨范自乏正行故若依第九修习禅定好乐亡缘内照自心为所崇尚此是失前九门正意故疏会为偏执俱滞二边故。
　　▲钞即借帝网下喻家喻也谓镜灯是能喻帝网为所喻帝网为能喻重现无尽为所喻今云借者以彼喻重现无尽此喻平等无碍故云借也或可彼总喻一切法此别喻心境故云借也。
　　疏见夫心境互照者若了上喻之者则解见心境而互相照现实由本觉之智入心入境故既本智双入是谓境即心故心中悟境心即境故境上了心故心境重重互现而本觉智性常在於心境也。
　　钞但取明了之义者以灯为喻但取灯上明了之义喻於本智或可两镜一灯皆明了故明了即是喻体心境本智唯一真心随义别故皆有明了之义言智性色性下即起信论文以智性证上入心以色性证上入境本无二者证双入也此文或可亦证心境俱有明了义也知一切法下梵行品文由本智入心入境故一切法即心自性也则双证二义可知故此下释成双入义。
　　钞尊容喻真佛等者性本是佛名真佛故言今人只解下遮非或举浅解以显深义也今明下显正也虽但言如为总融万有即是一心之理故名如也言作佛者如镜新明合於本明义言作故亦无能合所合言心佛重重者境中见重重心佛心中见重重境佛疏文语略但言心佛又欲成文义已说故而本觉性一下即真佛唯一也今以像喻真云即尊容之双入。
　　疏皆取之不可得下谓上心境二法皆以心取之不可得其形相即成止也以心照於心境而不可穷尽即成观也。
　　钞双融前二者两镜互照虽重重递现一灯尊容双入亦影现重重皆以手取之不可得法准应然上来心境二法重重互现名为心境今取之不可得名为两亡故成止也而照前互现不可穷心境交彻故名观也。
　　疏境境互望者以此境对彼境本觉之智双入彼此二境故此境悟彼境之佛彼境了此境如来一一同前心心等例知。
