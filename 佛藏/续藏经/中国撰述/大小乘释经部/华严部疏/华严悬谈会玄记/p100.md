<!-- { "loadSidebar": true } -->
　　钞二者既言等者如前合教二师处已明言若一直声昔义非正者出现品疏钞云圆音亦名一音有三一叙昔二辩违三会通今初叙昔有三义一云诸佛唯是第一义身永绝万像无形无声直随机现无量色声犹空谷无声随呼发响然则就佛言之无音是一约机言之众音非一而言一音圆音者良由一时一会异类等解随其根性各得一音不闻余声不乱不沓显是奇特故名一音音徧十方随机熟处无不闻故名为圆音非谓如空徧满无别韵曲经云随其类音普告众生斯之谓也二云就佛言之实有色声其音徧满无所不徧但无五音四声等异无异曲故名为一音无不徧故名为圆音但是圆音作增上缘随根差别现众多声犹如满月唯一圆形随器差别而现多影亦如长风随其众窍声有多种经言佛以一音演说法众生随类各得解三云如来於一语业之中演说一切众生言音是故令彼众生各闻己语非是如来唯发一言但以语业同故名为一音所发多故名为圆音如舍支声尚多音声齐发况如来耶二辩违者上来三解偏取皆失初第一义无形无声非音义故但随他音非自音故第二唯是一语无多音故一不即多岂为圆音有则多亦应有无则一亦须无何得一有而多无耶第三虽但是多又无一故若语业同一切众生岂一音耶故并非也三会通者上但责偏不谓全失合上三义方是圆音之义耳谓多即一若多不即一则非一音一复即多若一不即多非圆音二即是空空即是二若二不即空是所执故不无性故非圆非一空不即二非空非圆故镕融无碍即是圆音十中三义(即圆音十义中三义)谓初是无生灭义次一是无邪曲义后一是普至义是知得正义则傍收无遗不得正意并为乖理释曰今钞所非即第二师义也。
　　▲钞下引诸经者即当部中诸处经文。
　　▲钞三法雨下随一一音说徧无尽之法故又随一一法门称性故皆充法界即徧充义别也故下云三节已含四义以第三节含上二义故一则展一普徧下别显四句也有本云三展一普徧者三字悞书下三句可知。
　　▲钞譬如下疏云遍入无住喻言法喻之中亦自影略者喻中亦应言普入一切处乃至一切报中法中亦应云普入一切事乃至出世间处故一切众生种种语言下摄他入己亦应摄所诠皆文影略何以下征释法性融通因也如书字无事不录(释名云书者庶也纠庶物故亦曰着着万物故)则无所不入寻之岂有住耶喻虽互入而无住可谓玄矣。
　　▲钞随义名异下即容入义异立容入名容入体同即义一也。
　　▲钞譬如自在天王下即他化自在天王之婇女也。
　　▲钞已有数重者於前一一佛法中但取一法出妙音声不可说此是一重音声转法轮是两重法轮复演修多罗是三重修多罗又分别法门为四重法门又说诸法为五重故云已有数重但说一法也。
　　疏若类通诸法等者上说十玄但依声名句文四法为门以明若以诸法显义体例同声等则何法不是能诠皆具十玄之义仍能诠为门即次此能诠而为所诠亦具十玄之义如义分齐说皆为教体。
　　疏第十海印炳现等者以前九别说此一门总明也则三乘一乘等皆定中炳现耳言此约果位者经云譬如大海普能印现四天下一切众生色相形像是故共说以为大海诸佛菩提亦复如是普现一切众生心念根性欲乐而无所现是故说名诸佛菩提此是约佛海印定也言若约因位下圆满信心位至初住时亦得印现或可圆教信位亦得印现言贤首品下具如前辩。
　　疏语之所尚等者圭峰云就宾主谈论时言之云语之所尚曰宗趣谓意趣趣向即心意所归趣之处以所宗尚必有意之所趣。
　　钞主也等者随其所宗之义为主余但兼故又多分明其所尚之义余少说故。
　　钞本二者即上座部大众部者南山戒疏云根本二部如四分中初结集时选五百人即是窟内迦叶上座部也余不在数名为大众即窟外部也所谓上座大众创分结集之初故文殊问经云根本二部即此是也后百余年摩竭提国王号无忧统摄赡部即化洽人神时有大天者其未出家时犯三逆罪谓杀父杀母杀阿罗汉造已深生忧悔欲求灭罪遂逢窟外大众部僧既不知其犯逆便与出家受具以聪明故为无忧王之所宗敬后与上座部乖诤(以大天说五事偈云无学漏失因魔娆无知疑惑由他度圣道不起假声呼是谓如来真净教)时大天谓戒经中若灭诤者当依多人语时上座部耆德虽多人数甚少大众部党内耆德虽少人数极多王因以大天为是是以二部抗行若慈恩瑜伽略纂云佛涅盘后第一百年因彼大天诤於五事大天名高德大果证年卑王贵钦风僧徒仰道既而卓荦无侣遂为时俗所嫉谤之以造三逆加之以增五事竞名角利今古所同虚中槅架是凡共有由此纷纭故诸小乘因分别部黄金数段白[迭*毛]片分佛悬记之从斯始矣(准此一百年后方分根本二部)又宗轮论说於大众部流出八部於上座部流出十部兼本二部共二十部也故彼云第二百年大众部中流出三部一一说部二说出世部三鸡胤部次二百年从大众部复出一部名多闻部次第二百年大众部中复出一部名假说部次第二百年满有一外道出家舍邪归正名曰大天(非前造逆之大天也)於大众部出家受具多闻精进居制多山与彼部僧重详五事五事偈云余所诱无知犹豫他令入道因声故起无慈真佛教因此乖诤遂分为三部一制多山部二西山住部三北山住部本末合成九部也二上座部从三百年初(大众部耆德小二百年后便分上座部耆德多三百年后方分也)迦多卫尼子於上座部出家盛弘一味论少说经律既乖部旨遂分为两部一说一切有部亦名说因部谓此部立义广出因故也二上座部转名雪山部上座部弟子本弘经教说因部起多弘对法既闲义理故伏上座上座部弱於后移雪山避之故依处而为名也次三百年从一切有部出一部名犊子部次三百年从犊子部流出四部一法上部二贤胄部三正量部四密林山部次第三百年从一切有部复出一部名化地部次第三百年从化地部流出一部名法藏部次第三百年末从说一切有部流出一部名饮光部次第四百年从一切有部复出一部名经量部亦名说转部本末成十一部并前大众共二十部皆以二部为本故云本二也。
　　▲钞无是亦无非等者先长行经云能令法住并得四果三藏平等如海无异味如有人二十子真实如来所说上约佛说以随情执故无是四谛等更无异说故无非或但各言自是岂名实是故云无是各互非他岂名实非故云无非又既皆从大乘出何有是非或可依之修行无不获益故云无是亦无非也言未来起者对说经时名为未来如来灭度一百年后方起也具如上说。
　　▲钞以义相从者下谓小乘异计有多十八本二已是合之今将二十部以义相从更复合之为其六宗兼诸大乘故有十宗也。
　　钞早欲参涉大乘者以彼假名无定实之义似参大乘复以经为定量不依律论故云经部言但除下即但空之意也言妙有真性者谓后不空而为妙有真性非是即空之有而为妙有也。
　　疏今总收一代时教以为十宗者且前四宗外护身寺自轨法师於前四内加第五法界宗即华严经又耆阇寺凛法师复为六宗如前钞叙皆非今所用今此十宗即於大乘法师八宗内全收前六以彼第七胜义俱空宗今为第八真空绝相宗以彼第八应理圆实宗为第七三性空有宗其第九第十二宗是疏主於大乘法师外新加故有十宗以收一代时教也。

　　华严悬谈会玄记卷第三十四


　　音释


挟
　　(胡颊切怀持也藏护也)。

荦
　　(吕角切卓荦也)。

槅
　　(古伯切大车轭也)。

胄
　　(直佑切裔也)。
　　华严悬谈会玄记卷第三十五

　　　　苍山再光寺比丘　普瑞集
　　疏第一我法俱有宗等者探玄记云谓人天位及小乘中犊子部等今不言人天者以文略故又人天不立有我以为宗故不言之言三聚等者聚是积聚义藏是含藏义五中开有为聚为三世成三第四名同第五即非二聚谓非有为聚非无为聚即是不可说为有为无为也既非有为无为法乃是我也言然此部下回向疏云内外道自以聪明读佛经书而生一见附佛法起故得此名犊子读舍利弗毗昙自别制言我在四句外(三世及无为法为四句也)第五不可说藏中佛说此人不异外道诸论皆推不受名外道也。
　　钞一犊子部等者宗轮论疏云即律主名也上古仙人居山静处贪欲已起不知所云近有母牛因染生子自后仙种皆言犊子即婆罗门姓也佛在世日有犊子外道归佛出家如涅盘经说此后门徒相传不绝至此分部从远袭为名言犊子也二法上者律主名也有法可上名为法上或有法出众人之上涉钞云此部弘持律藏自许所弘之法在众部之上也三贤胄者纂玄及宗轮疏云贤者部主之名胄者苗裔之义是贤阿罗汉之苗裔故从所袭部主以为名也四正量者权衡刊定名之为量量无错谬名之为正此部所立甚深之义刊定无邪自称正量从所立法以彰名五密林山者部主所居山林蓊郁繁密从所居以为名。
　　疏谓萨婆多等者此云说一切有言不离色心者谓一蕴之色四蕴之心即五蕴摄一切法也言或立三世无为者除上不可说我故也言或分五类者即前小乘五类七十五法谓心法有一心所有四十六色法有十一不相应行有十四无为有三故云五类也此中唯无有我而诸法皆有故云一切有部。
　　钞二雪山部等者义如上释以一切有部元从中分出故云多同但弘对法及经律有少异耳三多闻部者以部主学通三藏深悟佛旨故云多闻言化地部者部主昔作国王化治地上人庶后舍位出家修道从本为名曰化地部言亦有中有者此有二解一云言中有者是生死二有中间之中有也然准法苑化地部说定无中有应是末计今由义异乃名末计故云亦有中有故於钞外别作问答问中有身为实有无答涅盘经云有中阴无中阴如是诤诵是佛境界非是二乘分别所知若人如是生疑心者犹能摧坏无量烦恼如须弥山若於是决定者是名执着二云言中有者是过未之中间现在法亦有也然有本钞文加一於字具云亦於有中有一切法则是於时有中现法亦有不必作异解也。
　　疏立正因缘者云何名正因缘由三毒因缘起福等三业三业因缘起三界法由此因缘有一切法等。
　　钞今初九十五种如第六回向等者疏云诸处多说九十五别有九十五种邪论萨婆多律说外道六师各有十六种法一法自学余十五各教一弟子师徒合论有九十六贞元疏云别有九十五种外道邪论经则九十六中一是佛道然至妙下即正理名道小乘虽未彻源亦少分见故出分段生死不尔云何有是力用自此已往皆名外道。
