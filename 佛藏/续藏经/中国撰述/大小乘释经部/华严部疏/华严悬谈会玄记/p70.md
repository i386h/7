<!-- { "loadSidebar": true } -->
　　▲钞於第一义等者谓第一义中无有次第相续之所说既无所说即是无所有妄相之寂灭法也或可说字属下其义甚妙言同证如矣者以此二地是因位证如之始终故偏举耳言初地不为烦恼所动者初地分别烦恼不动八地俱生烦恼不动同不动故言第九同第七无生忍者约仁王五忍配也一伏忍当地前三贤二信忍当初二三地三顺忍当四五六地四无生忍当七八九地(上之四忍各各分上中下故皆有三也)五寂灭忍当十地佛地(此合等觉在第十地唯有上下二也)今文所用对此可知言七八二地同纯无相观者即唯识意然有少异故分二地彼论云第七地中纯无相观虽恒相续而有加行八地已上纯无相道任运起故又无加行等言颂上经文者以颂对上长行也可知言一句之要者以初句十地即为初深即为浅难见超间之相唯第二句超间义显故云要也然正意在无所有何次谓本无所有何论次第耶即是无位之义言等余经文者谓上唯引四卷楞伽中文等余七卷十卷中文或等一代时教中似此之文皆顿教中摄故。
　　钞若诠三乘下广钞云先小后大先空后不空先相后性等即是渐教若诠事事无碍何所不通故云即是圆教今顿诠言绝之理立名顿教故皆从所诠立名也言何得难言及迷之甚矣者二句钞主责刊定也中间更何是理一句牒其难词有本云是教然理字为正又复难言下更叙彼二种难也亦是遮救可知言但用一句诸难皆破者但用疏中顿诠此理名为顿教一句则诸难皆破何者以贤首不约即言亡言等立故或前难既破遮救自亡也。
　　▲钞形虽入室等者论语云回也升堂入於室也由也升堂矣未入於室也今反用此。
　　钞四教分之者非是以贤首顿教分为四分各配天台四教天台四教虽各有绝言之理随教浅深不同所以悟者得益胜劣亦异言并令亡诠会旨者即当教下得意忘言犹得鱼忘筌尔。
　　▲钞今欲下明於前四绝言之外别有甚深绝言顿理於彼四教根外别为一类离念顿根也不尔岂天台预分后人贤首义耶何言不有此门逗机不足耶。
　　▲钞即顺禅宗者禅源诠云经是佛语禅是佛意诸祖相承观风化物无定事仪未有讲者毁禅禅者毁讲达磨见此方学人多未得法唯以名数为解事相为行令知月不在指法在乎心故但以心传心不立文字显宗破执故有斯言今时学禅者以经论为别宗讲说以禅门为别法闻谈因果修证便推属经论之家不知修证正是禅门之本事闻说即心即佛便推属胸襟之禅不知心佛正是经论之本意等。
　　▲钞若不指一言等者谓标与其名曰心直示其体曰知如达磨令二祖绝诸缘诸缘绝已问断灭否答虽绝诸缘亦不断灭问以何证验云不断灭答了了自知言不可及师即印云秪此是自性清净心更勿疑也若所答不契即但遮诸非更令观察终不先言知字直待自言方验实是亲证其体然后印之令绝余疑故云默传心印问今钞有即心是佛四字应非一言答然一言有二义如子贡问一言而可以终身行之者乎子曰其恕乎又五言四言诗等皆以一字为一言也二如云诗三百一言以蔽之曰思无邪及如知为君难不几乎一言而兴邦乎皆以多字为一言故知指四字一字皆有理若约今文四字为正。
　　钞南北宗禅下禅源诸诠聚玄记云慧能大师俗姓卢氏少失其父负薪供母因店闻客诵金刚经心有所悟感客奉银供母令往黄梅参五祖忍大师因呈心偈知有所悟密付衣法也神秀大师俗姓李氏五祖门下众之上首秀弟子普寂伪称师为第六祖为帝所重敕号大通禅师也此之二师虽俱受达磨之心而所禀开导之门顿渐不同谓能大师禀顿门而开示众生自心本净元无烦恼无漏智性本自具足此心即佛毕竟无异以此传心秀大师而禀渐门开示众生虽本有佛性而无始无明覆之不见故轮回生死依师言教息灭妄念念尽觉悟无所不知以此传心故唐宣宗问弘辩禅师曰禅宗何有南北之名师曰禅门本无南北自如来附法传至五祖忍大师东山开法有二弟子一名慧能受祖衣法属岭南传法一名神秀北地扬化所得法虽是一开导发悟有顿渐之异故曰南顿北渐问南宗是顿可尔北宗既渐云何答此宗多渐少顿故又虽渐调伏然亦不住名言地位故贞元疏云今诸禅宗多依此教被离念之根理极显故。
　　疏圆教中立名约位相即具足主伴而立者以立教必须类证阶位等殊故正约此亦由前渐教五位次第不同顿教一向无位今此不尔故云一位即一切位等也。
　　▲言十信满心等者问既一位即一切位等何不十信心皆摄五位须信满耶答教义云若自别教则不依位成今寄终教位说以彼教中信满不退方得入位今则寄彼得位处一时得此前后诸位行相是故不於信初心说以未得不退不成位相但是行相故若尔应云住位成佛何名信满答由信成故是行佛非位佛也故就能成信说非初住成佛也余如前教起因缘中说。
　　疏如此经等者等义有二义一等华严支流等经二等一代时教中但有圆融具德之经皆此圆教中收。
　　钞大同诸师圆教故者诸师所立圆教皆依晋经显现自在力为说圆满经今既立圆亦取此耳然义理分齐逈异诸师故但名同云大同也是知上之五教小则劣於大大则深於小始则对於终终则终於始分则权於实实则会於权渐则显於顿顿则融於渐偏则偏於圆圆则圆於偏上依总相相待或作异门相待重数极多(谓隔越对如小终小顿小圆始顿始圆等隔二隔三相对也)若依当相一一绝待(五教一一不对余四五也)全对待而全绝待皆六句融之应结颂云行者住是绝待法於中相待不可尽入此绝待甚深处待与非待皆寂灭於诸教法应如是知以圣人垂教无非甘露矣。
　　钞五类法者一色二心三心所四不相应行五无为此数不等故有多少也问列数次第何小乘先色后心大乘先心后色耶答小乘心外别有色故积微所成粗显先说大乘之中心外无法故先心后色也然此中七十五法全依俱舍颂文今依彼论长行略释名义。
　　初色法中言五根者颂云彼识依净色名眼等五根释曰谓彼眼耳鼻舌身识所依五种净色名眼等根是眼等识所依止义故云五根言五境者即是眼等五根境界所谓色声香味触颂曰色二或二十声唯有八种味六香四种触十一色性释曰言色二者一显二形或二十者谓青黄赤白(此四显色也)长短方圆高下正不正(此八形色也)云烟尘雾影光明暗(此八显色所摄差别也)有余师说空一显色第二十一言声唯有八种者谓有执受大种为因(如手等鼓所发声)无执受大种为因(如风林河等所发音声)及有情名声(如语表业等)非有情名声(除语表业余声是也)此四为别复可意及不可意差别成八(於前情无情中各有此二故成八也)言味六者谓甘酢醎辛苦淡别故言香四种者谓好香恶香等不等香有差别故言触十一为性者谓四大种为四滑性涩性重性轻性及冷饥渴言及无表者颂曰乱心无心等随流净不净大种所造性由此说无表释曰此无表虽以色业为性如有表业而非表示令他了知故名无表(此释总名)言乱心者谓此余心无心者谓入无想及灭尽定等言显示不乱有心相似相续说名随流善与不善名净不净为拣诸得相似相续是故复言大种所造言由此说无表者略说无表业及定所生善不善色名为无表(上释偈无表相)谓无表色应不名色(上问下答)有释表色有变碍故无表随彼亦受色名譬如树动影亦随动(此杂心师所立下论难云)此释不然无变碍故有表灭时无表应灭如树灭时影必随灭(上第一师义)有释所依大种变碍故无表色亦得色名(此有宗所立义)若尔所依有变碍故眼识等五应亦名色(此外难下论主通云)此难不齐眼识等五所依不定或有变碍谓眼等根或无变碍谓无间意无表所依则不如是故变碍名色理得成就(此论主成第二有宗虽有二义并依色成无表色也上依清凉注释)。
　　言二心法一即是意识者圭山云虽云六识但是一意识於六根中应用故名六也然以大乘各别出体小乘心心所法同一体性故云尔也俱舍偈云心意识体一释云集起故名心思量故名意了别故名识复有释言净不净界种种差别故名为心即此为他作所依止故名为意作能依止故名为识故心意识三名所诠义虽有异而体是一(心所一体略不引也)。
　　言三心所有法等者颂曰心所具有五大地法等异释曰诸心所法具有五品一大地法二大善地法三大烦恼地法四大不善地法五小烦恼地法地谓行处若是彼所行处即说此为彼法地复有此余不定心所谓恶作等(故钞通说六类)。
　　初大地法(即钞徧大地也)大法地故名为大地此中若法大地所有名大地法谓法恒於一切心有(俱舍踈云此言大者目受想等十心所也以受想等通三性等一切心品故名为大言地者行处一即目心王是诸心所行处故名为地是大之地依主释法之一字还目心所是大地之法亦依主释故论云此中若法是大地所有名大地法也)颂曰受想思触等者释曰如是十法诸心剎那和合徧有此中受谓三种领纳苦乐俱有差别故想谓於境取差别相思谓能令心有造作触谓根境识和合生谓能有触对欲谓希求所作事业慧谓於法能有拣择念谓缘明记不忘作意谓能令心警觉胜解谓能於境印可三摩地谓心一境性言遍於一切心者释独得大地法名也。
　　二善法地名大善地此中若法是大善地所有名大善地法谓恒於诸善心有(疏云大即遍义谓信等十心所法徧一切善心得大善名心王名大善地者是大善法所行处故大善之地依主释也故大善地言唯目心王也法字还目信等心所是大善地之法亦依主释也)颂曰信及不放逸等释曰如是诸法唯徧善心此中信者令心澄净有说於谛实业果中现前忍许故名为信不放逸者修诸善法离诸不善能守护心名不放逸轻安者谓轻利安适於善法中心堪任性舍谓离诸沉掉心平等性无警觉性惭愧二种谓於所造罪自观有耻观他有耻於罪见怖二根者谓无贪无瞋其无痴善根慧为性故前大地法中已说此不重出言不害者谓无损恼勤谓精进令心勇捍为性言唯遍善心者一唯是善性二遍一切善心故名大善地法也。
　　三大烦恼地此中若法大烦恼地所有名大烦恼地法谓法恒於染污心有(疏谓痴等六恒遍染心目之为大大即烦恼持业释也)颂痴逸怠不信等释曰此中痴者所谓愚痴即是无明迷诸境起无智无显逸谓放逸不修诸善是修诸善所对治法怠谓懈怠心不勇捍是前所说勤所对治不信者谓心不澄净是前信所对治惛谓惛沉即身重性心重性身惛沉性心惛沉性也掉谓掉举令心不静此地法唯六唯徧染心俱起非余故言恒唯染者一唯染二徧染故独得大烦恼名也。
　　四大不善法地名大不善地此中若法大不善地所有名大不善地法谓法恒於不善心有(疏云谓无渐等恒徧於彼不善之心是不善之大或大即不善依主持业随应如次)颂曰唯徧不善心无惭及无愧释曰唯二心所但与一切不善心俱谓无惭愧故唯二种名此地法谓於所造罪自观无耻名无惭观他无耻名无愧然有二义得大不善名一唯不善性二遍一切不善心故。
