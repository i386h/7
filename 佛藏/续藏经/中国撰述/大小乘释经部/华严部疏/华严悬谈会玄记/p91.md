<!-- { "loadSidebar": true } -->
　　▲钞普贤行品等者钞云初偈达众生及器此二世间假名无实即假观次偈双离分别及无分别即空观次偈解念无念即中道观(又云初偈观次偈止后偈双运止观)次偈不动游剎於器界自在故如是自在下结上自在皆由知如梦故亦通喻为无为大品云设有一法过涅盘者我亦说言如梦如梦既尔下如影等准此知之以此文亦可证知如影故问梦境可尔梦心岂无答亦从缘故何有真实。
　　钞引证便合者后二句合前二句故也言但言下即摄论中引经颂耳案西域下钞转引梦事以证也彼云婆罗痆斯国境有涸池周八十余步一名救命又谓烈士闻诸梵志曰数百年前有隐士於此池侧结庐屏迹等(云云同钞)言筑坛场者彼续云周一丈余命一烈士信勇昭着执长刀等言达明登仙者续云所执之刀变为宝剑指麾所欲皆从无衰无变不病不死是人既得仙方等言后得烈士下具云后於城中偶见一人悲号逐路隐士睹其相心甚庆悦即而慰问何至怨伤曰我以贫窭佣力自济其主见知特深信用期满五岁当酬重偿於是忍勤苦忘艰辛五岁将终一旦违失既蒙笞辱又无所得以此为怨悲悼谁恤隐士命等同此言愤恚而死下续云免火灾难故云救命感息而死又曰烈士。
　　疏六如影像下决择记云影字疑错应是镜字寻钞自知以疏中二义释之结云一切法互为镜像此是喻体喻一切法皆如镜如像如镜时为能现以一真心全体成一切法故皆如镜含明了性而为能现如像时为所现谓彼复心心所法所变境故为所现也既释之与结皆约镜像何得标名乃云影像耶故知错尔或可不错标义狭释义宽钞自拣故。
　　钞然约镜像等者随前错不错二释亦别若约错字释者此标拣非今所用言无镜之能者镜像既别於一一法上唯有所现像虚之义无能现镜实之义以能现镜喻真理故诸法唯有像义言今取下正显今之所用但一一法皆有镜像二义故互有能所现也若依不错字释者应有问云疏释中既有镜像二义何以标名但云影像耶然约下答也意云若约镜像为喻法喻不齐喻中镜不是像像不是镜镜无虚无之义像无能现之功法中不尔故标名中但取影像为喻以况性空虚无之义也问何以释中却具镜像二义耶今取即入下答也既一切法全真心成皆亦为能现有镜之能现而全为所现故约镜像二义释也二释之中后释近宗。
　　钞十忍品等者次前经云譬如日月男子女人舍宅山林河泉等物於油於水於身於宝於明镜等清白物中而现其影然诸众生下与钞同彼疏云由以有无为有无不知即影了不可取故成执着於中先取有无为着后远物下举正义显上为执不知此影无远近故如执镜临池池中月出而此影不近天上之月去地四万二千由旬影落潭中而亦不远以不可取故无远近上皆是喻谓菩萨下法合以自他无别之身合前现影於自国土合前近物於他国土合前远物谓能现国土虽自他远近之异菩萨所现之身岂有自他远近之别也上随喻合以国为能现身为所现若唯约法说以国为所现身为能现耳故彼钞云以喻菩萨远在他方恒住此故虽在此处常在彼故安有远近之异相耶一切远近皆类此知(今取经中明镜现日月男女等以证前镜像之义取影不随物而有远近证前如镜互照不坏本相也)。
　　▲钞偈中云下以水喻於世间以影喻菩萨之身影於水中非内非外菩萨於世不住不出由入此甚深之境能於无边之世普化群生释曰下不但菩萨如影亦了世间皆如影也。
　　疏常修缘起下约其能等缘起观无性观大愿回向即此三行能於外及余无量殊胜因故若约所等缘起无性等者一近等上四二等二观之余齐佛所知一切因门也大愿回向等者亦等取法界诸因也问与前等何以异耶答前等约因无限量此等约一一称同法界故二别也。
　　钞如一慈门下妙严品云清净慈门剎尘数共生如来一妙相一一诸相莫不然是故见者无厌足。
　　▲钞兼起下即缘起相由观法无定性观言是法所摄者即十对体事皆用此观门而贯通之既於诸法中不生碍解则一切法皆得自在言如於昔因下果似於因故佛名为果究竟为果菩萨名果对前修因今得为果亦可彻果得名为果。
　　疏由冥真性得如性用者由佛无分别智冥契真性体用证法在己法尔能令诸法混融无碍故。
　　疏无比功德等者具云以一国土满十方十方入一亦无余世界本相亦不坏无比功德故能尔前钞云即约德相之文此晋经也然据旨归此证在因无限中彼解云无比德者出所因也意以无限善根为无比功德以此为因即因由之因也若今疏第七即昔胜因此亦探玄自改以分因果之殊今疏所用尔。
　　钞无比功德即佛德也者拣别旨归之意也以证法在己超过人天为无比功德也。
　　▲钞普贤行品云下举劣况胜也世界名号尚不可尽况胜智佛法耶此胜智佛法即佛无比功德言前即德相下问前料拣云八唯德相今何通业用耶答有二意一云前但约一相耳非尽理也尽理亦具相用二云虽有业用约佛用亦称德相德上用故。
　　疏而彼微尘亦不增等者此句与下相连不与上连谓与钞中相连云於一普现难思剎等。
　　疏十神通解脱者谓佛灵妙不测之神於境无拥之通名为神通解脱者是作用解脱非离障解脱也言十通者如造疏十意中已列由通力故令无障碍不思议法下义引略证解脱疏引智论云菩萨有不思议解脱(离障解脱)诸佛有无碍解脱(作用解脱)所作无障脱拘碍故。
　　疏由上十因下令十对所依体事之法具上十玄之义明知十因皆建立无碍义之因非辨法之因也。
　　钞该取前三等者意明虽此疏文正结第四周徧含容以上十因正是周徧含容之因故但正结第四一门而意亦兼取前所依体事摄归真实彰其无碍皆别教一乘义理分齐以前标四门释亦四门今亦结四门则标释结皆相应故。
　　疏教所被机者志延钞云谓诸众生性欲差别有如草木种类不同则名根也若众生扣发如来应会其犹杼轴关牵交织故名机也又楞严搜微钞云机是弩牙机动则箭无不发机感则应无不往故谓机也。
　　疏若明能应等者是约能被身教之法拣定所被之机也。
　　疏前五拣非器等者约其兼正前五俱是所拣约其引权远为前五皆为所被。
　　疏一无信非器等者此五即前劣后胜贞元疏云约非正为皆成所拣。
　　疏二违真非器等者以行违真道故探玄记云不求出离庄饰我人故离世间品云於甚深法深生悭吝有堪化者而不为说若得财利恭敬供养虽非法器而强为说是为魔业(且儒教宗意在道德仁义礼乐智信不在於驰骋名利所令扬名后代者以道德孝义为名尚不以官禄才艺为名况释教宗意在通达自心精修定慧具大悲智不在立身业而却依傍此经以求名利非魔业而何也)大乘方等总持经说我灭度后四众弟子实非菩萨自谓菩萨是外道人曾於过去供养诸佛发愿力故於佛法律而得出家随所至处多求亲友名闻利养恣行秽污成就恶行自不禁制自不调伏於一切法门及出生坚固三昧皆悉远离实无所知为亲属故妄称知解住於谄曲口说异言身行异行无堕此类之中思之自省慎之勿为言下经下即离世间品疏云由妄行本令所修善感生死果不至菩提故是魔业。
　　钞三乖实非器下既如文取义乖背实理也探玄记云虽不巧为然随自执见以取经文则超情理不入於心止观云如人久住城门(弘决志云正法所都为城通法之教曰门)分别瓦木评薄精粗谓南是北非东巧西拙自作稽留不肯前进非门过也着者亦尔分别名相广知烦恼多诵道品邀名聚众媒衒求达打自大鼓竖我慢幢夸耀於他互生斗诤八十八使真爱浩然皆由着心於正法门而生邪见所起烦恼与外道无异方等云种种问桥智者所呵(方等陀罗尼经云我於往昔作一比丘时有居士设大施会请诸沙门婆罗门贫穷下贱须衣与衣须食与食须珍宝与珍宝我时极大贫穷而无所有我时望得财贿往诣会所於其中路见一大桥於其桥上见众多人匆匆往来时诸人中有一智者我以愚意问此人言此桥何人所作此河从何而来今向何流问此木何林所生何人所斫何象所载青乎白乎黑乎何日所斫此木松也栢也柳也曲也直也有节无节破此木紩何冶所出何匠所作此河咸也苦也深也浅也何用作此桥也我於尔时作七千八百问已尔时智者便答我言咄痴沙门居士请汝汝但涉路至於会所可得悦意后不生悔汝今设问如是等事於身何利何用问为汝今速去还已语汝我时闻此语涉路而去便到会所所食荡尽财宝无余我时见已〔慎〕恼结恨还到桥上时人问言汝何憔悴我时答言以贫穷故往诸会所欲求衣食所须之〔置〕於其中间以见於汝徒问无益之言使我不值饮食所须财物以是因缘我心生恼尔时智者而便答言夫为比丘於身无利而不应问何用问为乃至广说故云种种问桥也)言故下文云下即出现品次文云唯除菩萨疏云明受非受有圆信手能受众行故为之权小於斯不尽能受是故不为集法经云是经虽行阎浮提於能信深法者常住如是众生心手常於诸佛所护众生中行於直心不谄曲众生中行等又探玄云若不发菩提心终日执卷未曾入手起惑造业为名利讲读遍数虽多未曾入手良以此经非是众生流传之缘故不入手。
　　钞论云等者下疏云一不正信以随言解不称实故二退勇猛不能忘相趣实理故此二违行三诳他以己谬解为人说故丧他慧目自说魔法故四者谤佛指己谬解是佛说故此二违人五者轻法以浅近解解甚深故谓法如言不殷重故此一违法应知岂但熟习文义便名解了耶。
　　疏四狭劣非器等者由无大悲不能下化故狭中无大智不能上求故劣或可反此亦得五守权非器者谓守执权教行於权行希於权果者非此经之器也问若约五教当何教菩萨耶答会解云据下钞唯圆教因果但有实事前四因中则有至果皆无由修权因若入地后即归实故即总拣由闻三教也言随宗者即瑜伽璎珞等宗中也探玄云谓三乘共教菩萨随自宗中修行未满初僧祇亦非此器(以第二僧祇入地即入实也故唯约三贤非器)下文云菩萨摩诃萨虽无量亿那由他劫行六度乃至犹为假名菩萨问璎珞经等十千劫修十信行满何故此中无量亿等不信此经答以彼但於行布位中修行信等於此圆融普贤十信一摄一切犹未闻信由此故知二宗差别若不尔者修行既经尔许劫不信此经何名菩萨摩诃萨也。
