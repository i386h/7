<!-- { "loadSidebar": true } -->
　　▲钞谓於无障碍法界者然此法界非界非非界非法非非法无名相中强为立名名为无障碍法界问上云玄微即前法界多义今剖玄微为心境何独剖无障碍法界耶答上虽有多义法界皆不离无障碍法界约能归有多所归唯一故。
　　▲钞一真法界者未分理事等殊绝待曰一非妄曰真问上云无障碍今云一真有何异耶答无异也约离过义名为一真约具德义名无障碍体即一也体绝对待本无内心外境一理多事等殊为引生悟入义分心境为趣入之门也。
　　▲钞故下裕公云者下宗趣疏中引即灵裕法师也彼谓法界门中义分为心境诸佛证之以成净土法界即是一心诸佛证之以成法身等此但证义分心境非证能所证也从则二皆所证下是钞出彼意也问上立义以心为能证境为所证今引证如何却以心为所证耶答心有王所不同若总望境为言则王所皆名心故得为能证若约人运智则王所别明故心为所证心所中智为能证也故诸佛语其总体克性唯智能证心境皆为所证此所证唯在果。
　　▲钞所证之境下却以心为能证也能所证通因果故以佛华严为能证也。
　　▲钞文中广说者既配一题此即经字准此则亦剖裂於心境及前法界多义也。
　　钞若凡等者地前为凡地上为圣等觉已下为因妙觉为果此等心境广明故。
　　▲钞出现品下以佛果心境例余心境也佛境者经云云何知应正等觉境界佛子菩萨摩诃萨以无障无碍智慧知一切世界境界是如来境界(一)一切三世境界(二)一切剎土(三)一切法(四)一切众生(五)真如无差别(六)法界无障碍(七)实际无边(八)虚空无量(九)无境界之境界是如来境界(十)一切世间境界无量如来境界亦无量乃至无境界无量又云应知如来智海无量从初发心修菩萨行皆佛境界应如是知疏云正显分齐之境兼辨所缘之境分齐即因果理智凡圣有无等即无分齐之分齐境所缘则齐佛所知二义相成皆难思之境界矣如来心者出现亦云如来心意识俱不可得但应以智无量故知如来心譬虚空为一切物所依而虚空无所依如来智慧亦复如是为一切世间出世间智所依而如来智无所依等总有十相如经。
　　▲钞诸位心境例此可知者如三四五会明内凡三贤心境第六一会明十地菩萨心境第七会初六品明等觉心境广如经说下皆准此。
　　▲钞如云欲知下亦以观佛心例余也此偈即出现品如来心也长行如次上所引疏云诸乘之智依佛智生而佛智果满更不依他问岂不依心及依理耶答此中王所无二故无智外如故然此中言令观佛心者如何观耶钞主云欲言其有同如绝相欲言其无幽灵不竭欲言其染万累斯亡欲言其净不断性恶欲言其一包含无外欲言其异一味难分欲谓之情无殊色性欲谓无情无幽不彻口欲谈而词丧心将缘而虑亡亦由果分不可说故是知佛心即有即无即事即理即王即所即一即多心中非有意亦非不有意意中非有心亦非不有心王中非有数亦非不有数数非依於王亦非不依王一一皆示圆融无碍即观佛心义也。
　　▲钞又云若有下出现品偈后空心境中亦引当具释之疏云初二句总以喻显后二句约法别显别显有二妄取如彼净空无云翳故斯则真止二触境无滞如彼净空无障碍故斯即真观此观不作意以照境则所照无涯此止体性离而息妄故诸取皆寂若斯则不拂不莹而自净矣无净之净则暗蹈佛境此为心要后学思行既远离妄想空能观之心及空所取之境令心所向皆得无碍。
　　▲钞又云若有欲得下十地品文疏云劝修利益初句所求次句空妄心也次句不许断常通达平等空妄境也亦无平等之念以远离微细念故能如是修疾作人天大导师也。
　　▲钞云何张小下意云心境不互全收皆名为小心境互收张小使大也故下经云者即回向品文疏中自有三释一约如体性空故如外无智等二如智一味同一真体安得智外更有如耶三事事无碍举一全收佛智称真收法界尽差别事法皆随所依理在佛智中况所证如宁在智外评曰第一义顺前心境空义次义即下终教中所引义今正用第三义故证如智相收也。
　　钞真心真境下通难也此牒难辞然此难与答真妄影略问准答妄具难应云真心真境本自无涯无可张小妄心妄境本自局小如何使大答中应云真体虽尔若非经说无由得知妄随情局经说即真名张小使大也。
　　▲钞经云下问明品文疏云上句总标体深次句分量广大故佛地论引经释云诸佛境界唯除虚空无能为喻下二句云一切众生入而实无所入。
　　▲钞又云下法界品文疏释云即二十一种功德中於所知一向无量转功德也谓佛无障碍智於一切事品类差别无着无碍故今唯取其如空广大之义下句云其心本来常清净。
　　▲钞知妄本自真下须弥偈赞品文疏钞云遍计所执理本是无今既知妄本真则见依圆名见佛清净也。
　　▲钞如心佛下晋经夜摩偈赞文也下释云心为总体悟之名佛成净缘起迷作众生成染缘起虽有染净心体不殊然上三各有二义总心二者一染二净佛二义者一应根随染二平等违染众生二者一随流背佛二机熟感佛各以初义成顺流无差各以后义为返流无差上约横论若约一人心为总相佛即本觉众生即不觉无差可知。
　　▲钞皆张妄心者影取妄境故以上文中亦有妄境即真之义也或云此约唯心门境不离心故。
　　▲钞因果万法等者问经中昭廓无边之法何以但言心境故此答也如或有别说不同则随一一事皆有张廓也准此则前三义别说因果万法亦然。
　　疏穷理尽性彻果该因者大意如钞今钞外别伸二解一望前总别解二望后拣余解初者科云别显深广者由上总明能诠剖裂玄微昭廓心境然未知玄微心境穷理尽性彻果该因否故此别显前总中玄微等理无不穷性无不尽果无不彻因无不该故云尔也二望后拣余者对下结法所属唯华严有穷理尽性等反显余经於理未穷於性未尽於果未彻於因未该也如法华等尚於事事无碍理趣未穷况余权教耶又余经虽明佛性未显法界性虽明三身之果未彻十身满果又彻果唯属果未能属因故又虽该因未彻五周圆融之因又该因唯属因不能属果故并非深广以拣之也。
　　钞理谓理趣道理等者理性各二义释然理虽通真理今对性字故唯目理理二训然理趣则义有所归道理则但可诠显如言火但诠显火而非水等名道理若言要火本欲成食温身等名理趣余则例然今皆穷极故云穷理性二训约法约心分二义也如在有情数中名佛性在无情性中名法性之类也其体是一然下疏云法性者法谓差别依正等法性即彼法所依体性即法之性故名法性又性以不变为性即此可轨亦名法性此则性即是法故名法性此二并不变释一切法各无性故名为法性即随缘之性法即性也钞释云法性三义前之二义虽依主持业不同然皆与法不得相即以不变之性非妄法故第三随缘与法不离不即不离方为真性评曰今通此三故约深也二心性者若与妄心为体故云心性即心之性若与真心为体心即性故依主持业二释如次上之二性今经皆尽故云尽性也。
　　▲钞昔者圣人作易下彼疏云昔者圣人之画卦作易也本意将此易卦以顺从天地生成万物性命之理也。
　　▲钞注云者即韩康伯注也言生之极等者有本以极字皆是传写误耳准易注皆极字彼疏释云命者人之禀受有定分从生至终有长短之极故云命者生之极也此所赋命乃自然之至理故穷理则尽其极也。
　　▲钞即以极字下钞主释也言取意即别者即上二理二性也。
　　钞言彻果该因等者一段钞文准指玄略为科排分二。
初今四字通深广二义(二)
　　初略标二义(言彻)后广释二义(二)
初证释成(二)
　　初释广(彻究)　　后释深(若云)

后重料拣(二)
　　初辩其广义直目能诠经(上约)后释其深义转归能诠经(二)
　　初证释却是所诠(今约)　　后通妨转归能诠(而其)




　　后古八字唯局深一义(然因)


　　钞言彻究五周之果者一所信因果(即初会六品后二品是)二差别因果(从第二会至七会中随好已前是也谓第七会中前之六品并前六会是因不思议等三品是果亦名生解因果)三平等因果(即第七会中后二品也普贤行品为因出现品为果亦名出现因果)四成行因果(即第八初明六位之因后明八相之果亦名出现因果)五证入因果(即第九会中初明佛果大用后显菩萨起用修因因果二门俱证入故也)言六位之因者即第二会十信第三十住第四十行第五十向第六十地第七等觉。
　　▲钞若云因该果海等者释深义初发心时便成正觉即梵行品意具如下引言虽得佛道不舍因门者法界品意位后普贤故寂照云文殊虽已果满反为佛子(证果彻因源也)迦叶上位菩萨却礼初心(因彻果也以涅盘中彼说偈云发心毕竟二无别如是二心初心难自未得度先度他是故敬礼〔而〕发心等是也)。
　　▲钞上约广义等者指玄云上字缘文隔越指前广义名上今字无隔指上深义名今言以因彻彼果故者彻字误书应是该字上释彻果此解该因故或是行文影略互显不错无妨。
　　▲钞而其能诠者释妨也问既深义约所诠者如何科云别叹能诠故云尔也。
　　▲钞然因该果海下显用文字以上句用易即全用其文而不取其意下句用古人之言然欲含其深广故略彼四字也。
　　疏汪洋等二句既结且叹上句别叹深广下句总叹深广虽广大悉备合当广义然约深广皆悉备谈故云尔也谓上句四字即为四句汪即是深洋即是广冲即非深非广冲者中也以双遮显中故融即亦深亦广下句即四句皆备也。
　　钞冲亦深也者以双非故深言中也者准道教则道体离天地之二边故中今以离理事二边故中也和者唯准道教释也。
　　▲钞老子云者即彼道冲章第四中文也彼注云道出冲和之气而用生成万物有生成之功而不盈满云或似者於道不敢正言彼疏云冲虚也谓道以冲虚为用也。
　　▲钞融者融通下无不融通谓之广难穷源底谓之深。
　　▲钞故肇公云下即涅盘无名论意也意云汪哉甚深洋哉甚广四生九类何有不由此本性清净之涅盘也。
　　▲钞八师经者梵志此云净行言暗旬者捡本即耶旬或是别译但梵音轻重耳彼经次云巍巍堂堂犹星中月神智妙达众圣中王诸天所不及黎民所不闻愿开盲瞑释其愚痴所事何师以致斯尊天尊答曰快哉斯问发开大行吾前世师其名难数吾今自然神曜得道非有师也然师有八谓一杀二盗三淫四妄五酒六老七病八死吾见此八事多诸过患因而修道离苦获安故曰八师释曰前五即戒防非故无六道之业断集也发善故为出世之因修道也后三由见苦果即知苦也以斯成道即证灭也今但取其汪洋之言所出耳。
　　▲钞亦如冲和等者上唯引文所出此下方配释经谓所如即冲和之气用生成万物无有盈满能如之经即出生无尽义理无有盈满时也问上引三文证其汪洋冲之三字何故唯约老子配释答虽引三文余二文约法显其深广故不须配唯老子冲字对此是喻故须配释也。
　　▲钞融通下出上融字深广之相也上句广下句深故。
