<!-- { "loadSidebar": true } -->
　　▲钞所引即净名经者即上云诸余佛土亦依光明等是也如诸法显义体中钞文具引言等取触思数者以前经文中光明是色香味如名故等触思二尘显余五尘皆得立教也(思即法尘故也)言以众生机欲对待故假者意言随机心乐欲不同对彼机缘於六尘境皆能显义即色乃至思上有此名等是假属不相应摄也然假有三一因成故假二相续故假三相待故假具如前引。
　　▲钞又梵云下别会文句之华梵也初会文即是味故净名等经詺曰文句味故味即文也此便缮那一名四实总是显义如扇显生凉障尘相好显尊贵根形显丈夫味是盐显诸物味今以文义有意味者目文为味此拣显得名也言古德说名为味者意云古德说文之名目为味也对法下证文能显义恶剎那下会文之梵语别也此约文字无改转如对法论中说也由是或云字梵云恶剎那或云文梵云便缮那言钵陀是迹等者此显句之梵语於义可知。
　　▲钞今疏总略以论对下意谓但寻钞中所引自知疏义不必别别对疏以钞释之问准法苑中四重出体无以体从用名句文为教体答既许摄假归实以声为体理应亦有以体从用名等为体故略钞云唯识既云此三离声虽无别体而假实异亦不相即声即知名等能诠非声能诠也。
　　疏皆有教理者前摄假从实以体从用理也二段引证之文教也。
　　钞亦是第三香积品文者以前段依光明妙香等已引故云亦也然是菩萨行品言香积者误书也至下显义体同自见言义如下释者十地经云如空中彩画如空中风相牟尼智如是分别不可得疏云举二喻者喻旨别故论云画者喻名字依相说故谓画有相状如名句之屈曲能显地相风者以喻音声声无屈曲如风一相假实既殊故双举之又假实相依阙一不可等。
　　疏正就佛说容为教体等者意谓但在佛正说时有声之实得为教体此只在说时唯得於近也若流传后代既无佛声可闻应无教体故疏主意取名等为体远近皆得谓正在佛说时取其诠义以名等为体此得近也又传末代书之竹帛(以古未有纸时用竹帛书故)亦依书以显名等诠义亦是名等为体此得远也此是疏主新意妙出古今。
　　疏亦与名等为所依者谓声既与名等为所依今书翰之色亦与名等为所依也故结云故亦色蕴摄意谓声是色蕴摄书亦色蕴摄也故有二亦字。
　　钞显无方理者有二一以是通方之教不但局此土故二妙理无方不取常规。
　　钞会通前文者亦是通妨恐有难云既前引净名十地通取四法今何唯取名等耶故此通也言但言所用者谓当时佛说法所用用此四法流传后代何必用四。
　　钞大王是经等者经云百佛千佛百千万佛说名句味於恒河沙三千大千国土中盛无量七宝等有本云亿及成字恐后人笔误耳七贤即七方便也不如於此下以此一念於大乘法起净信心当成佛果普令一切得无上觉是故超过令他得小果也一念信德尚尔何况解一句义云何解耶随说何句而不可得云非句恐谓为非句故云非非句於是不取明解现前德转深妙故彼经次云般若非句句非般若今但下出疏略引之意可知。
　　钞声是心变者即心自证分为能变声是所变相分於世俗谛说之为实依胜义谛故亦无实虽从种生依他如幻何有实耶。
　　▲钞一空为初门下但佛声等缘生无性即但空意破相始教义二顿寂声等诸相显真体故即绝待真空意。
　　▲钞以其被呵者以须菩提舍贫从富(镜幽记引开玄钞云须菩提过去生中作贫人时世饥馑不施辟支佛饭圣者强化乃起瞋心怪辟支佛佛现神通腾身而上虚空而住便生悔心为此因缘九十一劫堕剥皮地狱从地狱出承忏悔力得值遇佛乃至出家修道证阿罗汉果即前生所为讥嫌圣者获大苦果我今身是罗汉若向贫人乞恐娆贫故如我前生所以舍贫从富也)就净名舍乞食净名盛满钵饭手擎未与(生公曰恐有吝惜之嫌故盛满钵恐不尽言论故未授与也)而呵之有四义故一法食等(言於一切法等者於食亦等若能如是方可取食)二染净等(不断淫怒痴亦不与俱等)三邪正等(外道六师是汝之师彼之所堕汝亦随堕)四损益等(入诸邪见不到彼岸同於烦恼离清净法)乃至若能如是乃可取食世尊我闻是茫然不识是何言不知以何答便置钵欲出其舍(此下便连钞文)言不着文字者肇公云夫文字之作生於惑取法无可取则文字相离虚妄假名智者不着解脱谓无为真解脱也言通圆顿意者即言亡言顿寂诸相顿教意也即言全收亡言亡言全收於言无尽难思圆教意也。
　　▲钞以风画合空等者下疏云於空中风画以喻阿含所依之空以喻地智然空中风画不可言无谓若依树壁则可见故亦不可言有依空不住故非有非无故不可说。
　　▲钞经云下标告反明真空深理舍利弗诸法实空下覆明玄妙如来以是下如证而说先标念处次舍利弗下释成念处名为下所念无处恐谓非处无念无念体也无念业无业用也相应时一聚无想无分别无意具无意业无思体无思用无法体无法相此上皆无和合有尚无合说何离散是故下结归悟者是名下结上多义总名念处经但总说诸法声等四法义必应然故证顿寂诸相故言何等名为者有本作多字应是名字言是名念佛下结归正行也。
　　疏文是所依等者谓由依六文方显十义故总名一切圣说能诠之教诠理则无法不尽矣问次诸法显义体岂出於此何别说耶答此以所诠不离能诠故兼收之彼以诸法为体复建名等别有所诠耳。
　　钞六文十义者瑜伽云一名者名诠诸法自性此复略有十二种一假名(谓於内假立我及有情命者等名於外假立瓶衣等名)二实名(谓眼等色等诸根义中立眼等名)三同类相应名(谓有情色受大种等名)四异类相应名(诸佛受德及青黄等名)五随德名(谓变爱故名色领纳故名受发光故名〔曰〕等)六假说名(谓舍贫为富若余所有不观待义安立其名)七同所了名八非同所了名(谓共所解相与此相违是非同所了名)九显名(谓其义易了故)十不显名(谓其义难了故如达罗弥荼明咒等)十一略名(谓一字名)十二广名(谓多字名)二句者诠诸法差别随义不同此复六种一不圆满句(谓文义不究竟故如言诸则文不圆满若言诸恶者则义不圆满也)二圆满句(如加莫作方得圆满也)三所成句四能成句(如说诸行无常有起尽法此中为成诸行无常故次说言有起尽法则前是所成句后是能成句)五标句六释句(如言善性标句也谓正趣善士此释句也)三字者前名句所依(谓若究竟若不究竟名句所依)四语者谓说真正法令乐闻解如说行证故略具八分一先首语(谓趣涅盘宫为先首故)二美妙语(其声清美如羯罗频伽音故)三显了语(谓词句文皆善巧故)四易解语(巧辩说故)五乐闻语(引法义故)六无依语(不依希望他信己故)七不违逆语(如量说故)八无边语(广大善巧故)五行相者(谓诸蕴相应诸界相应诸处相应缘起相应处非处相应念住相应如是等相应语或声闻说或如来说或菩萨说是名行相)六机请者(谓因机请问方起言说故)如是六文总有四相说名为文一所说相谓名句字及行相以所为相谓机请摄二十七种补特伽罗三能说相谓语四说者相谓声闻菩萨及如来如是六种皆由能显於义是故名文问六文之中何有说者答机请中所请为说者或语之能说或在行相之中故。
　　▲十义者一地义略有五一资粮地二加行地三见地四修地五究竟地二相者有五相一自相二共相三假立相四因相五果相三作意者有七种作意一相作意二胜解作意三远离作意四摄乐作意五观察作意六加行究竟作意七加行究竟果作意四依处者略有三种一者事依处(此复有三一者根本事依处有六一善二恶三退堕四升进五生死六涅盘二者方便事依处有十二行一欲二离欲三善四不善五苦六非苦七顺退分八顺进分九杂染十清净十一自义十二他义已上皆有行字三者悲愍他事依处有五一离欲二宗现三教导四赞厉五庆喜)二者依时处(略有三一过去言事二未来言事三现在言事)三者补特伽罗依处(谓顿根等二十七种补特伽罗)五过患者以要言之於应毁厌义而起毁厌或法或人六胜利者谓应称赞义而起称赞或法或人七所治者谓一切杂染行八能治者谓一切清净行如贪是所治不净为能治瞋是所治慈悲能治等是九略者谓名义俱略十广者谓名义俱广。
　　疏又瑜伽云下即上所引六文总有四相是也。
　　钞此中有二义者以前三义中正取中间第二义为主向下取第三义向上取第一义以一三两义在第二义之上下故故纂玄记云总此有三初能说佛次声名句文后所诠义谓声等四法正在其中一通所诠则向下取义二通说者则向上取佛故云二义也。
　　钞六尘者色声香味触法此六名尘者数广故如尘坌污净心故如尘过累杂沓故如尘难防故如尘故昔人云看即微微不可防埋金翳玉渐无光体达用斯皆能入法故悉为教体。
　　疏净名第三云下证余之五尘皆为教体此段有三光明等是色尘衣服卧具等是触尘八万四千诸尘劳门等是法尘余之二尘影在结例文中也而云佛事者佛所事业名佛事也佛以此法为利生事业故名佛事下皆准此下引楞伽但证色尘耳。
