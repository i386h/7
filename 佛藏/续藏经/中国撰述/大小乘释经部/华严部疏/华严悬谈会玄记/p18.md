<!-- { "loadSidebar": true } -->
　　▲钞文云下同普贤化生又云下较量所入剎海言毛孔剎中等者总结平等周徧(如是而行下总结亦不於下平等念念周徧下周徧)言如是而行者以前经云善财於一毛孔剎中行一步过不可说不可说佛剎微尘数世界如是而行尽未来劫犹不能知一毛孔中剎海次第等言亦不於此剎没等者以没现相如法性故斯则没而无没现而无现真法性中无出没故此约事理无碍此彼相即故即事事无碍相即有三一此剎即彼剎一剎即多剎二此步即彼步一步即多步三一念即无量劫又此彼相炳然具故秘密隐显俱成故此彼时处互相在故帝网重重同时具足皆不动故。
　　▲钞当是之时下明位满齐佛初句自得余皆等上初一等因圆次一等果满一身下别显等相下疏云此即义当等觉以等佛故因位既满更无所修故但说等不更趣求斯则一生顿成因果行布亦足非唯理观初后圆融。
　　疏剖微尘下尘喻情念经喻佛智喻中既剖一一尘中之经法中念念相应果智则众生情尘因中显斯果智故科云显因成果益也新经序云情尘有经智海无外。
　　钞出现品等者即彼品意业中文言大经者佛智无涯性德圆满也量等三千界者智如理故言三千界者俱舍颂云四大神洲日月须弥六欲天梵世各一千是名小千界此小千千倍是名中千界此千倍大千俱同一成坏言在一尘中者一妄覆真故二小含大故三一具多故一切尘亦然者无一众生不具佛智故有一聪慧人下出经益物佛智下合显因也妄想合尘诸佛合聪慧人令其下合成果为益又经云下示念念果成之文也亦即彼品出现菩提中文下疏云明普遍诸心念念常成无有际畔故此征释云不离者有二义一众生身心即佛所证故显因也二全即菩提性故念念与此菩提之性相应则念念成菩提矣成果为益也。
　　钞成就行愿益者问余教皆云众生无边誓愿度何独此经彼岂不成益耶答彼虽尽生之愿与今同则无尘尘行满之义故异也以彼不约一切尘中诸剎内穷劫化生以满其愿故若尔余教岂虚其愿耶答不然但於诸剎中修行以化生耳今约尘尘称性故得徧诸剎尘思之言故十地品云者即彼正说分初地中有十种大愿结无尽中文彼有十种无尽今唯举其一耳今众生界虽无有尽下通难问生界既无尽菩萨何发尽生界之愿耶故此答也普开之者发十大愿欲尽无尽之众生也。
　　钞常恒之说者贤首旨归文也无有一国下十地品文经文佛子我不见有一佛国土其中如来不说此十地者言有说不说者总结上二通时及处皆常徧故言一一称理故者出现品云随顺法性演说如来出现不思议故我法海中下下疏云先返显无不能舍一文尚无所不舍况一部耶以一文是即一切之一如海一滴故。
　　钞即智明映夺喻者约法目喻也能喻应云日光夺曜喻言初升之日谓之杲日者日在木下曰杳日在木中曰东在木上曰杲即升明之义也言丽者着明者周易离卦彖曰离丽也日月丽乎天百谷草木丽乎土注云丽犹着也言日月着於天得其所着之宜也今用其意耳言此经犹如杲日下问上云智明映夺则杲日喻智今何喻於经耶答约此经所诠之智境界以夺余经也即大明下法喻合释问说此经时未有余经何言斯经大阐众典无辉答有二义一云约后时说故疏云寻斯玄旨却览余经非约说时先后也二云约说时亦可映夺诸乘也又出现品夺假名菩萨法界品夺在座声闻等能依之人既夺所依之教居然夺也。
　　钞高胜难齐喻者亦约法目喻能喻应云山王形夺喻前喻其明此喻其高既高且明无若是经也须弥亦云苏迷卢此云妙高妙有十义一体妙(谓四宝所成)二相妙(谓八方四级)三色妙(谓四正色北金东银南吠琉璃西颇胝迦一切草木鸟兽等物随所至处即同其色自常不变也)四德妙(谓八方猛风不能动故)五眷属妙(谓七金山七重围绕七香水海海印漩流也)六依持妙(唯天依住得通者居)七作业妙(不离本处而镇四洲映蔽日月而成昼夜)八生果妙(谓波利质多能益天众)九为首妙(於四洲地最在先成)十坚固妙(於轮围中最在后坏)言高者高八万四千由旬入水亦尔下据金轮上邻空界顶上纵广量亦如之独出九山故称妙高也言群峰者即余九大山也(一雪山二香山三鞞陀利山四神仙山五持双山六马耳山七持边山八轮围山九计都末底山)今并其高也法中可知言七金等者俱舍颂云苏迷卢处中次踰徤达罗(此云持双以山顶有二道脊山能持此故以为名夜叉居)伊沙陀罗山(此云持轴山峰上耸犹如车轴山顶持故)竭地洛迦山(俱舍疏云此即西方树名檐木山上宝树形似彼故)苏达梨舍那(此云善见见者称善即五通神仙居住)案湿嚩羯拏(此云马耳山形似彼故出一切诸果)毗那恒迦山(此云象鼻以形似故)尼民达罗山(俱舍疏云鱼名其鱼觜尖山形似故华严音义释云此云持边山大力龙神所居)於大州等外有铁轮围山前七金所成(即上七山因此名七金山也)苏迷卢四宝入水皆八万妙高出亦然(七金入水与须弥同出水即不同也)余八半半减广皆等高量(谓持双山出水四万乃至轮围出水三百一十二踰缮那广量各与出水量等无差别也)言培塿者上蒲口切下郎斗切谓小阜也问法华亦云如须弥岂不相违答彼约破小显大会权归实难信难解诸经莫比此约为诸教本圆极不共最为胜故各据一理故不相违。
　　钞五百年者合云六百年有云佛去世三百年后出寿七百岁若尔亦应六百年方入龙宫尔新经疏云大师晦迹六百年后方出五天千二百年始传东夏(谓佛涅盘至晋义熙十四年经千二百岁也)探玄记序亦云舍那创陶甄於海印二七日后爰兴龙树终俯察於虬宫六百年后方显言龙树者亦云龙猛然龙猛二字皆唐言树字通唐梵义净三藏云阿离野(此云圣)那伽(此云龙或云象)曷树那(义翻云猛)按别传云其母树下生之以龙宫成其道故曰龙树即二字皆正翻也天台云树生生身龙成法身今从此也。
　　▲钞事如别传及纂灵记者传中唯有入龙宫缘纂灵记中却有搜求得经之缘故今双引以证也如下传译感通中具引。
　　钞正取觉贤者梵云佛度跋陀罗此师所译此经於东晋故正取也所以科云弘阐元由言兼余等者以晋经是智俨亲往西域从佛陀先受禅法因请觉贤归东夏译此经故也而慧严慧观润文法业笔授日照三藏次於大唐永隆元年译晋经脱文实叉难陀此云喜学於证圣元年翻译唐经言等者等取同译诸师谓义净弘景圆测神英等师也。
　　钞神洲大夏者下钞亦云葱岭之东地方数千里曰赤县神洲即有唐中华之国也唯识枢要义苑钞云言神洲者谓此东土燧古已前未有人民唯鬼神所居故名神洲言大夏者存三代时国号也言一文一句者即海云所持普眼经一偈即觉林菩萨所说若人欲了知等一光即地狱天子三重顿圆之光也广如下说。
　　钞何幸像法等者论语疏云凡事应失而得曰幸生居下应失也反顾下而得也自幸之义例此可知言不减正法等者世尊别记正法一千年(有教有行有得果证)像法一千年(有教有行而无果证)末法一万年(有教无行亦无果证)由度女人正法减半然有二说一云虽说八敬不减正法由彼不行正法还减二云若不说八敬全无行者正法欲灭即有行者正法依定(上萨婆多宗下大众部说)今依后义也(八敬法者后当具示)。
　　▲钞大师涅盘等者周昭王二十六年四月初八日生周穆王五十二年壬申二月十五日入灭至今大元致和元年岁次戊辰计二千二百七十七年正当末法之际翻闻难思之经亦庆幸之致也。
　　钞大集月藏分等者金刚刊定记云前前胜后后劣解脱者证也即三乘圣果禅定者行也即漏无漏大小乘事理等定也多闻者解也即顿渐偏圆空有等(上三前必具后后未必具前也)塔寺者不求至道多好有为以身外资财修世间福业等斗诤者此明佛法之中多有诤论且如西天大小乘分河饮水大乘之内性相又殊小乘之中二十部异各皆党己自是他非爰及此方未免於是若相若性南宗北宗禅讲相非彼此朋党互不相许名斗诤也言牢固者人多相袭决定不舍然此但就增胜而说非不相通佛灭后一百年育王造塔岂局第四耶又菩萨藏经云后五百藏无量善人修禅定解脱岂唯一二三耶。
　　钞今值圣明天子者即唐德宗也塔记云兴元元年甲子岁造疏贞元丁卯岁功就皆德宗年号以贞元得二十一年故至贞元丙子岁方译新经次造疏名新经疏亦贞元中作也言列剎相望者梵语掣多罗西土更无别幡竿即於塔覆钵柱头悬幡今云剎者讹略也(此寂照解)玄赞中亦如是说又要览云梵语剌瑟致此云竿今略名剎即幡柱也言相望者望者无放反说文出望在外望其还也若音无放反说文月满与日相望也今取后音言钟梵交响者梵即梵呗要览上卷云梵云呗匿华言止断由外事已止已断尔时寂静住为法事又云诸天闻梵心则欢喜故须作之法苑云夫呗者赞咏之音也当使清而不弱雄而不猛流而不越凝而不滞远听则汪洋以峻雅近瞩则从容以和肃此其大致也昔魏陈思王曹子建游鱼山忽闻空中梵天之音清响哀婉其声动心独听良久乃摹其节写为梵呗撰文制音传为后式梵音兹为始也。
　　钞闲居学肆者此一句是肇公涅盘无名论文光瑶注云肆者陈也周孔云(有说周公孔子未敢详定疑是周礼也)学中陈列书史如市肆陈列货物也今陈列圣教以为异耳要览云后汉张楷字公超学徒随之所居为市故今学处而称肆焉言探赜玄门者探字他含反探者尝试取其意也赜字士责反刘献注周易云赜幽深之极称也玄门可知。
　　钞得在灵山下问清凉山何名灵山耶答以古有大孚灵鹫寺即山形似鹫鸟故也西域灵鹫山亦略云灵山今亦略云灵山也或可此山灵应既多故曰灵山。
　　▲钞大圣虽周下即举总称别尊其德故不指其名如今山中称念只云大圣菩萨也。
　　▲钞万圣幽赞於五峰即菩萨住处品文殊与一万菩萨住清凉五峰之内等言百祇者如南山感通传时有天人姓陆名玄畅诣宣律师所师问清凉山文殊之事答曰文殊是诸佛祖师随缘利见应变不同大圣之功非凡境界不劳评薄但知多在清凉五台之中往往有人见之不得不信又周穆王时已有佛法此山灵异文殊所居穆王於中造寺供养阿育王亦依置塔如斯不一故云百祇传庆等言大孚等者即汉明帝所立言大孚者弘信也如前题目中已说言一介微僧者周易法云介纤介也盖自谦德之柄也言爰媿多生者有二解一云爰者於也媿者荷也感荷於多生善根之力今得滥居胜处(多生属过去)二云爰者发语之词荷宿善之力今居胜处此之庆幸多生岂能忘耶(多生属未来)言不入余人之手者出现品云此法门不入一切余众生手疏云权小於斯无圆信手不尽能受是故不为言何幸者法集经云是经虽行阎浮提於能信深法者常住如是众生心手中行言手舞何阶者子夏诗序云情动於中而形於言言之不足故嗟叹之嗟叹之不足故咏歌之咏歌之不足不知手之舞之足之蹈之也疏主意云此虽为极喜亦不及我庆跃余莫能知我心唯圣贤之能知也。
