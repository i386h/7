<!-- { "loadSidebar": true } -->
　　二法有我无宗等者疏文有二先正立后显功能今初言等者等取余二半谓此计都有三全一少分谓一一切有部二雪山部此即上座部宗轮论云多同说一切有故亦等取也三多闻部宗轮叙多闻部云余义多同一切有部并不立我计法有实故言一少分者化地部末计彼云过去未来并皆实有亦有中有一切法所知所识故名有法无我。
　　▲又於有为之中立正因缘以破外道邪因无因。
　　又於有为下第二辨教功能於中有五一总显功能二广显所破三举正折邪四指广从略五结功超胜今初因缘能破无因正因以破邪因。
　　▲然西域邪见虽九十五种或计二十五谛从冥生等或计六句和合生等或谓自在梵天等生或谓时方微尘虚空宿作等而为世间及涅盘本。
