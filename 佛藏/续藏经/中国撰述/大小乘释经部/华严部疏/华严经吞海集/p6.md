<!-- { "loadSidebar": true } -->
　　二文殊菩萨。住普门城。智照无二相。昔受文殊教。历於一百一十城。即伸右手。摩善财顶。若离信自心。则一切善法不得成就。信与智无二也。三普贤菩萨。在如来前。於一一毛孔中。现无边光明云。善财见已生大欢喜。彼一切微尘中普贤。即伸右手。摩善财顶言。我法海中一文一句。未有不是舍转轮王身位而求得者。善财住自位。普贤摩顶已。证与诸佛等。
　　意曰。善财冥心得见三千大千微尘数善知识者。五根五尘皆善知识。略示一二。以例诸法。
　　一灯烛善知识。在如来座前。告善财言。我得解脱。名普照灯。於日没夜暗时。作大佛事。若人见我。生欢喜心。若天见我。生快乐心。龙神见我。生敬仰心。声闻见我。生寂静心。菩萨见我。生慈悲心。如诸菩萨其心如地。我岂能知。
　　二卓子善知识。在如来前。告善财言。我得解脱。名普皆平等。於三世诸佛一切众生。其心平等无有高下。犹如大地不生分别。如诸菩萨普覆三界。我岂能知。
　　三法堂善知识。在如来会上。告善财言。我得解脱。名普荫一切。若诸众生得见我者。生广大想。生清凉想。生寄特想。生听法想。一切凡圣常来此中。天龙围绕。闻法欢喜。作礼而退。

　　大方广佛华严经吞海集卷下

