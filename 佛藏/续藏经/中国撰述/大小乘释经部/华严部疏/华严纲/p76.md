<!-- { "loadSidebar": true } -->
　　第二施饮中亦三。初施行。次以下二句。牒起。次所谓下别显愿相。下皆仿此。然所愿即顺物而发回向之愿。一一皆然。
　　佛子。菩萨摩诃萨布施种种清净上味。所谓辛酸醎淡及以甘苦种种诸味。润泽具足。能令四大安隐调和。肌体盈满。气力强壮。其心清净常得欢喜。咽咀之时不欬不逆。诸根名利。内藏充实。毒不能侵。病不能伤。始终无患永得安乐。以此善根如是回向。所谓愿一切众生得最上味。甘露充满。愿一切众生得法智味。了知一切诸味业用。愿一切众生得无量法味。了达法界。安住实际大法城中。愿一切众生作大法云周徧法界。普雨法雨。教化调伏一切众生。愿一切众生得胜智味。无上法喜充满身心。愿一切众生得无贪着一切上味。不染世间一切诸味。常勤修习一切佛法。愿一切众生得一法味。了诸佛法悉无差别。愿一切众生得最胜味。乘一切智终无退转。愿一切众生得入诸佛无异法味。悉能分别一切诸根。愿一切众生法味增益。常得满足无碍佛法。是为菩萨摩诃萨布施味时善根回向。为令一切众生勤修福德。皆悉具足无碍智身故。
　　第三施味。愿得上味者佛但食入口悉为甘露。
　　佛子。菩萨摩诃萨施车乘时以诸善根如是回向。所谓愿一切众生皆得具足一切智乘。乘於大乘。不可坏乘。最胜乘。最上乘。速疾乘。大力乘。福德具足乘。出世间乘。出生无量诸菩萨乘。是为菩萨摩诃萨施车乘时善根回向。
　　第四施车乘。义通车马。愿中皆约代步。以后第十六别施车故。
　　佛子。菩萨摩诃萨布施衣时以诸善根如是回向。所谓愿一切众生得惭愧衣以覆其身。舍离邪道露形恶法。颜色润泽。皮肤细软。成就诸佛第一之乐。得最清净一切种智。是为菩萨摩诃萨布施衣时善根回向。
　　第五施衣。施衣能感妙色。以衣御寒。令颜色润泽故。
　　佛子。菩萨摩诃萨常以种种名华布施。所谓微妙香华。种种色华。无量奇妙华。善见华。可喜乐华。一切时华。天华。人华。世所珍爱华。甚芬馥悦意华。以如是等无量妙华。供养一切现在诸佛及佛灭后所有塔庙。或以供养说法之人。或以供养比丘僧宝一切菩萨诸善知识声闻独觉父母宗亲下至自身及余一切贫穷孤露。布施之时。以诸善根如是回向。所谓愿一切众生皆得诸佛三昧之华。悉能开敷一切诸法。愿一切众生皆得如佛见者欢喜心无厌足。愿一切众生所见顺惬。心无动乱。愿一切众生具行广大清净之业。愿一切众生常念善友心无变异。愿一切众生如阿伽陀药。能除一切烦恼众毒。愿一切众生成满大愿。皆悉得为无上智王。愿一切众生智慧日光破愚痴暗。愿一切众生菩提净月增长满足。愿一切众生入大宝州见善知识具足成就一切善根。是为菩萨摩诃萨布施华时善根回向。为令众生皆得清净无碍智故。
　　第六施华。先列施物。后供养下明所施田。及自身者。身为福田。足法器故。依之进道。故施自身胜施外道无量。
　　佛子。菩萨摩诃萨布施鬘时以诸善根如是回向。所谓愿一切众生人所乐见。见者钦叹。见者亲善。见者爱乐。见者渴仰。见者除忧。见者生喜。见者离恶。见者常得亲近於佛。见者清净获一切智。是为菩萨摩诃萨布施鬘时善根回向。
　　第七施鬘。鬘者贯华如环而为首饰。或以璎身。
　　佛子。菩萨摩诃萨布施香时以诸善根如是回向。愿一切众生具足戒香。得不缺戒。不杂戒。不污戒。无悔戒。离缠戒。无热戒。无犯戒。无边戒。出世戒。菩萨波罗蜜戒。愿一切众生以是戒故皆得成就诸佛戒身。是为菩萨摩诃萨布施香时善根回向。为令众生悉得圆满无碍戒蕴故。
　　第八施香。准下十度万行皆香。此徧语戒者翻破戒之秽故。有十二愿。一不缺谓具持三聚。二不杂谓不杂外道。三不污谓无染心。涅盘云乃至染环钏声。亦名污菩萨戒。四无悔谓不犯重故。犯重之人多生悔恨。五不缠谓设有误犯深惭愧故。知其故犯。数犯不生惭愧。深爱着犯。见犯是福。名之谓缠。六无热。七无犯。谓定共相应故无惑热。常持如初故无犯。九无边。十出世谓道共相应。离断常边。成出世行故。十波罗蜜者谓远离二乘圆修十度方名不犯菩萨律仪。是智所赞戒。末句结因成果。谓五分之一。
　　佛子。菩萨摩诃萨施涂香时以诸善根如是回向。所谓愿一切众生施香普熏。悉能惠舍一切所有。愿一切众生戒香普熏。得於如来究竟净戒。愿一切众生忍香普熏。离於一切险害之心。愿一切众生精进香普熏。常服大乘精进甲冑。愿一切众生定香普熏。安住诸佛现前三昧。愿一切众生慧香普熏。一念得成无上智王。愿一切众生法香普熏。於无上法得无所畏。愿一切众生德香普熏。成就一切大功德智。愿一切众生菩提香普熏。得佛十力到於彼岸。愿一切众生清净白法妙香普熏。永灭一切不善之法。是为菩萨摩诃萨施涂香时善根回向。
　　第九施涂香。十度皆有熏发资长菩提心。辟除蔽恶。俱得称香。
　　佛子。菩萨摩诃萨施床座时以诸善根如是回向。所谓愿一切众生得诸天床座。证大智慧。愿一切众生得贤圣床座。舍凡夫意住菩提心。愿一切众生得安乐床座。永离一切生死苦恼。愿一切众生得究竟床座。得见诸佛自在神通。愿一切众生得平等床座。恒普熏修一切善法。愿一切众生得最胜床座。具清净业世无与等。愿一切众生得安隐床座。证真实法具足究竟。愿一切众生得清净床座。修习如来净智境界。愿一切众生得安住床座。得善知识常随覆护。愿一切众生得师子床座。常如如来右胁而卧。是为菩萨摩诃萨施床座时善根回向。为令众生修习正念善护诸根故。
　　第十施床座。后第十八有别明施座。故晋译此为床敷。深见当也。
　　佛子。菩萨摩诃萨施房舍时以诸善根如是回向。所谓愿一切众生皆得安住清净佛剎。精勤修习一切功德。安住甚深三昧境界。舍离一切住处执着。了诸住处皆无所有。离诸世间住一切智。摄取一切诸佛所住。住究竟道安乐住处。恒住第一清净善根。终不舍离佛无上住处。是为菩萨摩诃萨施房舍时善根回向。为欲利益一切众生随其所应思惟救护故。
　　第十一施房舍。言不舍佛无上住者。住大寂室故。
　　佛子。菩萨摩诃萨施住处时以诸善根如是回向。所谓愿一切众生常获善利其心安乐。愿一切众生依如来住。依大智住。依善知识住。依尊胜住。依善行住。依大慈住。依大悲住。依六波罗蜜住。依大菩提心住。依一切菩萨道住。是为菩萨摩诃萨施住处时善根回向。为令一切福德清净故。究竟清净故。智清净故。道清净故。法清净故。戒清净故。志乐清净故。信解清净故。愿清净故。一切神通功德清净故。
　　第十二施住处。言住处谓僧坊等。
　　佛子。菩萨摩诃萨施诸灯明所谓酥灯。油灯。宝灯。摩尼灯。漆灯。火灯。沉水灯。栴檀灯。一切香灯。无量色光灯。施如是等无量灯时。为欲利益一切众生。为欲摄受一切众生。以此善根如是回向。所谓愿一切众生得无量光普照一切诸佛正法。愿一切众生得清净光照见世间极微细色。愿一切众生得离翳光了众生界空无所有。愿一切众生得无边光身出妙光普照一切。愿一切众生得普照光於诸佛法心无退转。愿一切众生得佛净光一切剎中悉皆显现。愿一切众生得无碍光一光徧照一切法界。愿一切众生得无断光照诸佛剎光明不断。愿一切众生得智幢光普照世间。愿一切众生得无量色光照一切剎示现神力。菩萨如是施灯明时。为欲利益一切众生安乐一切众生故。以此善根随逐众生。以此善根摄受众生。以此善根分布众生。以此善根慈愍众生。以此善根覆育众生。以此善根救护众生。以此善根充满众生。以此善根缘念众生。以此善根等益众生。以此善根观察众生。是为菩萨摩诃萨施灯明时善根回向。如是回向无有障碍。普令众生住善根中。
　　第十三施灯。言宝灯者如夜光之类。以沈水旃檀香。用和酥油。无量色者然膏色白。然漆色赤。然油色黄。然油色绿。如是种种愿中。瑜伽明施灯得净眼报。烧燃灯供佛。大能灭罪生福。令发愿言。当以大海为油。须弥为炷。然大明灯。照佛剎海。供养无休。又愿法门之灯。大愿为炷等。今文愿中具身智二光。并可思准。
　　佛子。菩萨摩诃萨施汤药时以诸善根如是回向。所谓愿一切众生於诸盖缠究竟得出。愿一切众生永离病身得如来身。愿一切众生作大良药灭除一切不善之病。愿一切众生成阿伽陀药安住菩萨不退转地。愿一切众生成如来药能拔一切烦恼毒箭。愿一切众生亲近贤圣灭除烦恼。修清净行。愿一切众生作大药王永除众病不令重发。愿一切众生作不坏药树。悉能救疗一切众生。愿一切众生得一切智光出众病箭。愿一切众生善解世间方药之法。所有疾病为其救疗。菩萨摩诃萨施汤药时为令一切众生永离众病故。究竟安隐故。究竟清净故。如佛无病故。拔除一切病箭故。得无尽坚固身故。得金刚围山所不坏身故。得坚固满足力故。得圆满不可夺佛乐故。得一切佛自在坚固身故。以诸善根如是回向。
　　第十四施汤药。施药近果得无病报。如薄俱罗。远得药王树身等。愿中言不重发者。经云。世医所疗治。虽瘥还复发。如来所治者。毕竟不复发。言自在坚固身者。生公云。金刚为内照之实。非唯金色。故云自在。
