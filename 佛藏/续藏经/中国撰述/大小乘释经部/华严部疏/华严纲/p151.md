<!-- { "loadSidebar": true } -->
　　此菩萨功德边际。智慧边际。修行边际。法门边际。自在边际。苦行边际。成就边际。清净边际。出离边际。法自在边际。无能说者。此菩萨所获得。所成就。所趣入。所现前。所有境界。所有观察。所有证入。所有清净。所有了知。所有建立一切法门。於不可说劫无能说尽。
　　九自德无边故他不能说益。
　　佛子。菩萨摩诃萨住此三昧。能了知无数无量无边无等不可数不可称不可思不可量不可说不可说不可说一切三昧。彼一一三昧所有境界无量广大。於境界中若入若起若住。所有相状。所有示现。所有行处。所有等流。所有自性。所有除灭。所有出离。如是一切靡不明见。
　　十三昧无边自无不了益。上十段中前七别明。后三总结。
　　佛子。譬如无热恼大龙王宫流出四河。无浊无杂无有垢秽。光色清净犹如虚空。其池四面各有一口。一一口中流出一河。於象口中出恒伽河。师子口中出私陀河。於牛口中出信度河。於马口中出缚刍河。其四大河流出之时。恒伽河口流出银沙。私陀河口流出金刚沙。信度河口流出金沙。缚刍河口流出瑠璃沙。恒伽河口作白银色。私陀河口作金刚色。信度河口作黄金色。缚刍河口作瑠璃色。一一河口广一由旬。其四大河既流出已。各共围绕大池七匝。随其方面四向分流。澒涌奔驰入於大海。其河旋绕一一之间。有天宝所成优钵罗华波头摩华拘物头华芬陀利华。奇香发越妙色清净。种种华叶种种台蕊。悉是众宝自然映彻。咸放光明互相照现。其无热池周围广大五十由旬。众宝妙沙徧布其底。种种摩尼以为严饰。无量妙宝庄严其岸。旃檀妙香普散其中。优钵罗华。波头摩华。拘物头华。芬陀利华。及余宝华皆悉徧满。微风吹动香气远彻。华林宝树周匝围绕。日光出时普皆照明。池河内外一切众物。接影连辉成光明纲。如是众物若远若近。若高若下。若广若狭。若粗若细。乃至极小一沙一尘。悉是妙宝光明鉴彻。靡不於中日轮影现。亦复展转更相现影。如是众影不增不减。非合非散。皆如本质而得明见。
　　大文第三以喻寄显中正显前体用及益。亦明前所未显。故不全似上文。文中二。先总举喻体。
　　佛子。如无热大池於四口中流出四河入於大海。菩萨摩诃萨亦复如是。从四辩才流出诸行。究竟入於一切智海。
　　后对喻别合。有十三门。各先喻后合。一合流沙入海喻中先总明。喻合虽举四河。意在四口出沙。故下第九别明四河。
　　如恒伽大河从银色象口流出银沙。菩萨摩诃萨亦复如是。以义辩才说一切如来所说一切义门。出生一切清净白法。究竟入於无碍智海。如私陀大河从金刚色师子口流出金刚沙。菩萨摩诃萨亦复如是。以法辩才为一切众生说佛金刚句。引出金刚智。究竟入於无碍智海。如信度大河从金色牛口流出金沙。菩萨摩诃萨亦复如是。以训辞辩说随顺世间缘起方便开悟众生。令皆欢喜调伏成熟。究竟入於缘起方便海。如缚刍大河於瑠璃色马口流出瑠璃沙。菩萨摩诃萨亦复如是。以无尽辩雨百千亿那由他不可说法。令其闻者皆得润洽。究竟入於诸佛法海。
　　后别明四辩即喻四口。所说即喻四沙。
　　如四大河随顺围绕无热池已四方入海。
　　二合绕池入海喻。於中先喻后合。此喻。
　　菩萨摩诃萨亦复如是。成就随顺身业随顺语业随顺意业。成就智为前导身业。智为前导语业。智为前导意业。四方流注究竟入於一切智海。佛子。何者名为菩萨四方。佛子。所谓见一切佛而得开悟。闻一切法受持不忘。圆满一切波罗蜜行。大悲说法满足众生。
　　后合中先合绕池。菩提心志名之为池。三业随顺智慧即为绕义。后佛子下合其四方。
　　如四大河围绕大池。於其中间优钵罗华。波头摩华。拘物头华。芬陀利华。皆悉徧满。菩萨摩诃萨亦复如是。於菩提心中间不舍众生。说法调伏悉令圆满无量三昧。见佛国土庄严清净。
　　三合池间宝华喻。说法有开敷之义。三昧有感果之能。庄严清净皆华上之别义。
　　如无热大池宝树围绕。菩萨摩诃萨亦复如是。现佛国土庄严围绕。令诸众生趣向菩提。
　　四合宝树绕池喻。
　　如无热大池其中纵广五十由旬清净无浊。菩萨摩诃萨亦复如是。菩提之心其量无边。善根充满清净无浊。
　　五合大池清净喻。即是池体。
　　如无热大池。以无量宝庄严其岸。散栴檀香徧满其中。菩萨摩诃萨亦复如是。以百千亿十种智宝庄严菩提心大愿之岸。普散一切众善妙香。
　　六合旃檀香岸喻。十种智宝。有二义。一即离世间中七种如宝智。二即他心等十种智也。
　　如无热大池底布金沙。种种摩尼间错庄严。菩萨摩诃萨亦复如是。微妙智慧周徧观察不可思议菩萨解脱。种种法宝间错庄严。得一切法无碍光明。住於一切诸佛所住。入於一切甚深方便。
　　七合底布金宝喻。妙智合金沙。解脱合摩尼。无碍光明合二种放光。住佛所住入於甚深合布其底。上四段各以如无热大池为首。
　　如阿那婆达多龙王永离龙中所有热恼。菩萨摩诃萨亦复如是。永离一切世间忧恼。虽现受生而无染着。
　　八合龙王无恼喻。即合池名。名因龙得故。
　　如四大河润泽一切阎浮提地。既润泽已入於大海。菩萨摩诃萨亦复如是。以四智河润泽天人沙门婆罗门。令其普入阿耨多罗三藐三菩提智慧大海。以四种力而为庄严。何者为四。一者愿智河。救护调伏一切众生常不休息。二者波罗蜜智河。修菩提行饶益众生。去来今世相续无尽。究竟入於诸佛智海。三者菩萨三昧智河。无数三昧以为庄严。见一切佛入诸佛海。四者大悲智河。大慈自在普救众生。方便摄取无有休息。修行秘密功德之门。究竟入於十力大海。
　　九合四河润泽喻。
　　如四大河从无热池既流出已。究竟无尽入於大海。菩萨摩诃萨亦复如是。以大愿力修菩萨行。自在知见无有穷尽。究竟入於一切智海。
　　十合四河无尽喻。
　　如四大河入於大海无能为碍令不入者。菩萨摩诃萨亦复如是。常勤修习普贤行愿。成就一切智慧光明。住於一切佛菩提法。入如来智无有障碍。
　　十一合入海无障喻。
　　如四大河奔流入海经於累劫亦无疲厌。菩萨摩诃萨亦复如是。以普贤行愿。尽未来劫修菩萨行。入如来海不生疲厌。
　　十二合入海无厌喻。上之四喻。各以如四大河而为喻首。上之十喻。皆以菩萨而为合初。
　　佛子。如日光出时无热池中金沙银沙金刚沙瑠璃沙及余一切种种宝物。皆有日影於中显现。其金沙等一切宝物。亦各展转而现其影。互相鉴彻无所妨碍。
　　十三合众宝交影喻。先喻后合。
　　菩萨摩诃萨亦复如是。住此三昧。於自身一一毛孔中。悉见不可说不可说佛剎微尘数诸佛如来。亦见彼佛所有国土道场众会。一一佛所听法受持信解供养。各经不可说不可说亿那由他劫。而不想念时节长短。其诸众会亦无迫隘。何以故。以微妙心入无边法界故。入无等差别业果故。入不思议三昧境界故。入不思议思惟境界故。入一切佛自在境界故。得一切佛所护念故。得一切佛大神变故。得诸如来难得难知十种力故。入普贤菩萨行圆满境界故。得一切佛无劳倦神通力故。
　　合中二。先正合。后何以故下征释涉入所由。
　　佛子。菩萨摩诃萨虽能於定一念入出。而亦不废长所在定。亦无所着。虽於境界无所依住。而亦不舍一切所缘。虽善入剎那际而为利益一切众生现佛神通无有厌足。虽等入法界而不得其边。虽无所住无有处所而恒趣入一切智道。以变化力。普入无量众生众中。具足庄严一切世界。虽离世间颠倒分别。超过一切分别之地。亦不舍於种种诸相。虽能具足方便善巧而究竟清净。虽不分别菩萨诸地而皆已善入。佛子。譬如虚空虽能容受一切诸物而离有无。菩萨摩诃萨亦复如是。虽普入一切世间而离世间想。虽勤度一切众生而离众生想。虽深知一切法而离诸法想。虽乐见一切佛而离诸佛想。虽善入种种三昧而知一切法自性皆如无所染着。虽以无边辩才演无尽法句而心恒住离文字法。虽乐观察无言说法而恒示现清净音声。虽住一切离言法际而恒示现种种色相。虽教化众生而知一切法毕竟性空。虽勤修大悲度脱众生而知众生界无尽无散。虽了达法界常住不变而以三轮调伏众生恒不休息。虽常安住如来所住而智慧清净心无怖畏。分别演说种种诸法。转於法轮常不休息。
　　大文第四总结双行。谓权实定散无障碍故。於中三。先法。次佛子下喻。后菩萨下合。然法中即寂而用。喻合明即用而寂。
　　佛子。是为菩萨摩诃萨第九法界自在大三昧善巧智。
　　三结定名。

　　大方广佛华严经纲要卷第四十二


　　大方广佛华严经纲要卷第四十三

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十定品第二十七之四

　　佛子。云何为菩萨摩诃萨无碍轮三昧。
　　第十无碍轮三昧。初总标。亦初征。次释。后结。
　　佛子。菩萨摩诃萨入此三昧时住无碍身业。无碍语业。无碍意业。住无碍佛国土。得无碍成就众生智。获无碍调伏众生智。放无碍光明。现无碍光明网。示无碍广大变化。转无碍清净法轮。得菩萨无碍自在。
　　二释中三。初明入时方便。二佛子菩萨摩诃萨住此三昧已下明入己智用。三佛子菩萨摩诃萨入普贤所住下定满成益。今初有二十二句。兼显定名。初十一句因用无碍。是无碍义。后普入下有十一句。住果圆满即是轮义。今此段中即此无碍无所不摧亦即轮义。初三句三业无碍。次句器世间无碍。次二句众生世间无碍。余句智正觉无碍。
　　普入诸佛力。普住诸佛智。作佛所作。净佛所净。现佛神通。令佛欢喜。行如来行。住如来道。常得亲近无量诸佛。作诸佛事。绍诸佛种。
　　后住果中。二智通权实故云普住。三作利乐事。四净二障种。七智契佛境。余七可知。
　　佛子。菩萨摩诃萨住此三昧已。观一切智。总观一切智。别观一切智。随顺一切智。显示一切智。攀缘一切智。见一切智。总见一切智。别见一切智。
