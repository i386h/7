<!-- { "loadSidebar": true } -->
　　尔时善财童子一心思惟安住神教。忆持菩萨不可沮坏智藏解脱。修其三昧。学其轨则。观其游戏。入其微妙。得其智慧。达其平等。知其无边。测其甚深。渐次游行至於彼城。从东门入住立未久便见日没。心念随顺诸菩萨教。渴仰欲见彼主夜神。於善知识生如来想。复作是念。由善知识得周徧眼。普能明见十方境界。由善知识得广大解。普能了达一切所缘。由善知识得三昧眼。普能观察一切法门。由善知识得智慧眼。普能明照十方剎海。作是念时。见彼夜神於虚空中处宝楼阁香莲华藏师子之座。身真金色。目发绀青。形貌端严见者欢喜。众宝璎珞以为严饰。身服朱衣。首戴梵冠。一切星宿炳然在体。於其身上一一毛孔。皆现化度无量无数恶道众生。令其免离险难之像。是诸众生或生人中。或生天上。或有趣向二乘菩提。或有修行一切智道。又彼一一诸毛孔中示现种种教化方便。或为现身。或为说法。或为示现声闻乘道。或为示现独觉乘道。或为示现诸菩萨行。菩萨勇猛。菩萨三昧。菩萨自在。菩萨住处。菩萨观察。菩萨师子嚬申。菩萨解脱游戏。如是种种成熟众生。善财童子。见闻此已。心大欢喜。以身投地。礼夜神足。绕无数匝。於前合掌。而作是言。圣者。我已先发阿耨多罗三藐三菩提心。我心冀望依善知识。获诸如来功德法藏。唯愿示我一切智道。我行於中至十力地。时彼夜神。告善财言。善哉善哉。善男子。汝能深心敬善知识。乐闻其语。修行其教。以修行故。决定当得阿耨多罗三藐三菩提。善男子。我得菩萨破一切众生痴暗法光明解脱。善男子。我於恶慧众生起大慈心。於不善业众生起大悲心。於作善业众生起於喜心。於善恶二行众生起不二心。於离染众生起令生清净心。於邪道众生起令生正行心。於劣解众生起令兴大解心。於乐生死众生起令舍轮转心。於住二乘道众生起令住一切智心。善男子。我以得此解脱故。常与如是心共相应。善男子。我於夜暗人静鬼神盗贼诸恶众生所游行时。蜜云重雾恶风暴雨日月星宿并皆昏蔽不见色时。见诸众生若入於海。若行於陆。山林旷野诸险难处。或遭盗贼。或乏资粮。或迷惑方隅或忘失道路。慞惶忧怖不能自出。我时即以种种方便而救济之。为海难者示作船师。鱼王。马王。龟王。象王。阿修罗王。及以海神。为彼众生止恶风雨息大波浪。引其道路示其洲岸。令免怖畏悉得安隐。复作是念。以此善根回施众生愿令舍离一切诸苦。为在陆地一切众生於夜暗中遭恐怖者。现作日月及诸星宿晨霞夕电种种光明。或作屋宅。或为人众。令其得免恐怖之厄。复作是念以此善根回施众生。悉令除灭诸烦恼暗。一切众生有惜寿命。有爱名闻。有贪财宝。有重官位。有着男女。有恋妻妾。未称所求多生忧怖。我皆救济令其离苦。为行山险而留难者。为作善神现形亲近。为作好鸟发音慰悦。为作灵药舒光照耀。示其果树。示其泉井。示正直道。示平坦地。令其免离一切忧厄。为行旷野稠林险道藤萝所罥云雾所暗而恐怖者。示其正道令得出离。作是念言。愿一切众生伐见稠林截爱罗网。出生死野。灭烦恼爱。入一切智平坦正道。到无畏处毕竟安乐。善男子。若有众生乐着国土而忧苦者。我以方便令生厌离。作是念言。愿一切众生不着诸蕴。住一切佛萨婆若境。善男子。若有众生乐着聚落贪爱宅舍。常处黑暗受诸苦者。我为说法令生厌离。令法满足。令依法住。作是念言。愿一切众生悉不贪乐六处聚落。速得出离生死境界。究竟安住一切智城。善男子。若有众生行暗夜中迷惑十方。於平坦路生险难想。於险难道起平坦想。以高为下以下为高。其心迷惑生大苦恼。我以方便舒光照及。若欲出者示其门户。若欲行者示其道路。欲度沟洫示其桥梁。欲涉河海与其船筏。乐观方者示其险易。安危之处欲休息者示其城邑水树之所。作是念言。如我於此照除夜暗令诸世事悉得宣叙。愿我普於一切众生生死长夜无明暗处。以智慧光普皆照了。是诸众生无有智眼。想心见倒之所覆翳。无常常想。无乐乐想。无我我想。不净净想。坚固执着我人众生蕴界处法。迷惑因果不识善恶。杀害众生乃至邪见。不孝父母。不敬沙门及婆罗门。不知恶人不识善人。贪着恶事。安住邪法。毁谤如来坏正法轮。於诸菩萨呰辱伤害。轻大乘道断菩提心。於有恩人反加杀害。於无恩处常怀冤结。毁谤贤圣亲近恶伴。盗塔寺物作五逆罪。不久当堕三恶道处。愿我速以大智光明破彼众生无明黑暗。令其疾发阿耨多罗三藐三菩提心。既发心已。示普贤乘开十力道。亦示如来法王境界。亦示诸佛一切智城诸佛所行诸佛自在诸佛成就诸佛总持。一切诸佛共同一身。一切诸佛平等之处令其安住。善男子。一切众生或病所缠。或老所侵。或苦贫穷。或遭祸难。或犯王法临当被刑。无所依怙生大怖畏。我皆救济使得安隐。复作是念。愿我以法普摄众生。令其解脱一切烦恼。生老病死忧悲苦患。近善知识。常行法施。勤行善业。速得如来清净法身。住於究竟无变易处。善男子。一切众生入见稠林。住於邪道。於诸境界起邪分别。常行不善身语意业。妄作种种诸邪苦行。於非正觉生正觉想。於正觉所非正觉想。为恶知识之所摄受。以起恶见将堕恶道。我以种种诸方便门而为救护。令住正见。生人天中。复作是念。如我救此将坠恶道诸众生等。愿我普救一切众生。悉令解脱一切诸苦。住波罗蜜出世圣道。於一切智得不退转。具普贤愿近一切智。而不舍离诸菩萨行。常勤教化一切众生。尔时婆珊婆演底主夜神。欲重宣此解脱义。承佛神力。观察十方为善财童子。而说颂曰。
　　我此解脱门　　生净法光明　　能破愚痴暗　　待时而演说　　我昔无边劫　　勤行广大慈　　普覆诸世间　　佛子应修学　　寂净大悲海　　出生三世佛　　能灭众生苦　　汝应入此门　　能生世间乐　　亦生出世乐　　令我心欢喜　　汝应入此门　　既舍有为患　　亦远声闻果　　净修诸佛力　　汝应入此门　　我目甚清净　　普见十方剎　　亦见其中佛　　菩提树下坐　　相好庄严身　　无量众围绕　　一一毛孔中　　种种光明出　　见诸群生类　　死此而生彼　　轮回五趣中　　常受无量苦　　我耳甚清净　　听之无不及　　一切语言海　　悉闻能忆持　　诸佛转法轮　　其声妙无比　　所有诸文字　　悉皆能忆持　　我鼻甚清净　　於法无所碍　　一切皆自在　　汝应入此门　　我舌甚广大　　净好能言说　　随应演妙法　　汝应入此门　　我身甚清净　　三世等如如　　随诸众生心　　一切悉皆现　　我心净无碍　　如空含万象　　普念诸如来　　而亦不分别　　了知无量剎　　一切诸心海　　诸根及欲乐　　而亦不分别　　我以大神通　　震动无量剎　　其身悉徧往　　调彼难调众　　我福甚广大　　如空无有尽　　供养诸如来　　饶益一切众　　我智广清净　　了知诸法海　　除灭众生惑　　汝应入此门　　我知三世佛　　及以一切法　　亦了彼方便　　此门徧无等　　一一尘中见　　三世一切剎　　亦见彼诸佛　　此是普门力　　十方剎尘内　　悉见卢舍那　　菩提树下坐　　成道演妙法
