<!-- { "loadSidebar": true } -->
　　尔时善财童子说此颂已白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。时不动优婆夷。以菩萨柔软语悦意语。慰喻善财而告之言。善哉善哉。善男子。汝已能发阿耨多罗三藐三菩提心。善男子。我得菩萨难摧伏智慧藏解脱门。我得菩萨坚固受持行门。我得菩萨一切法平等地总持门。我得菩萨照明一切法辩才门。我得菩萨求一切法无疲厌三昧门。善财童子言圣者。菩萨难摧伏智慧藏解脱门。乃至求一切法无疲厌三昧门境界云何。童女言。善男子。此处难知。善财白言。唯愿圣者。承佛神力为我宣说。我当因善知识能信。能受。能知。能了。趣入观察。修习随顺。离诸分别。究竟平等。优婆夷言。善男子。过去世中有劫名离垢。佛号修臂。时有国王。名曰电授。唯有一女即我身是。我於夜分废音乐时。父母兄弟悉已眠寝。五百童女亦皆昏寐。我於楼上仰观星宿。於虚空中见彼如来如宝山王。无量无边天龙八部诸菩萨众所共围绕。佛身普放大光明网。周徧十方无所障碍。佛身毛孔皆出妙香。我闻是香。身体柔软心生欢喜。便从楼下至於地上。合十指爪顶礼於佛。又观彼佛不见顶相。观身左右莫知边际。思惟彼佛诸相随好。无有厌足。窃自念言。此佛世尊作何等业。获於如是上妙之身。相好圆满光明具足。眷属成就宫殿严好。福德智慧悉皆清净。总持三昧不可思议神通自在辩才无碍。善男子。尔时如来知我心念。即告我言。汝应发不可坏心。灭诸烦恼。应发无能胜心。破诸取着。应发无退怯心。入深法门。应发能堪耐心。救恶众生。应发无迷惑心。普於一切诸趣受生。应发无厌足心。求见诸佛无有休息。应发无知足心。悉受一切如来法雨。应发正思惟心。普生一切佛法光明。应发大住持心。普转一切诸佛法轮。应发广流通心。随众生欲施其法宝。善男子。我於彼佛所闻如是法。求一切智。求佛十力。求佛辩才。求佛光明。求佛色身。求佛相好。求佛众会。求佛国土。求佛威仪。求佛寿命。发是心已。其心坚固犹如金刚。一切烦恼及以二乘悉不能坏。善男子。我发是心已来经阎浮提微尘数劫。尚不生於念欲之心。况行其事。尔所劫中於自亲属不起瞋心。况他众生。尔所劫中於其自身不生我见。况於众具而计我所。尔所劫中死时生时及住胎藏未曾迷惑起众生想及无记心。况於余时。尔所劫中乃至梦中随见一佛未曾忘失。何况菩萨十眼所见。尔所劫中受持一切如来正法未曾忘失一文一句。乃至世俗所有言辞尚不忘失何况如来金口所说。尔所劫中受持一切如来法海。一文一句无不思惟。是不观察。乃至一切世俗之法亦复如是。尔所劫中受持如是一切法海。未曾於一法中不得三昧。乃至世间技术之法。一一法中悉亦如是。尔所劫中住持一切如来法轮。随所住持未曾废舍一文一句。乃至不曾生於世智。唯除为欲调众生故。尔所劫中见诸佛海。未曾於一佛所不得成就清净大愿。乃至於诸化佛之所悉亦如是。尔所劫中见诸菩萨修行妙行无有一行我不成就。尔所劫中所有众生。无一众生我不劝发阿耨多罗三藐三菩提心。未曾劝一众生发於声闻辟支佛意。尔所劫中於一切佛法。乃至一文一句不生疑惑。不生二想。不生分别想。不生种种想。不生执着想。不生胜劣想。不生爱憎想。善男子。我从是来常见诸佛。常见菩萨。常见真实善知识。常闻诸佛愿。常闻菩萨行。常闻菩萨波罗蜜门。常闻菩萨地智光明门。常闻菩萨无尽藏门。常闻入无边世界网门。常闻出生无边众生界因门。常以清净智慧光明。除灭一切众生烦恼。常以智慧生长一切众生善根。常随一切众生所乐示现其身。常以清净上妙言音。开悟法界一切众生。善男子。我得菩萨求一切法无厌足庄严门。我得一切法平等地总持门。现不思议自在神变。汝欲见不。善财言唯。我心愿见。尔时不动优婆夷坐於龙藏师子之座。入求一切法无厌足庄严三昧门。不空轮庄严三昧门。十力智轮现前三昧门。佛种无尽藏三昧门。入如是等一万三昧门。入此三昧门时十方各有不可说佛剎微尘数世界六种震动。皆悉清净瑠璃所成。一一世界中。有百亿四天下百亿如来。或住兜率天。乃至般涅盘。一一如来。放光明网周徧法界。道场众会清净围绕。转妙法轮开悟群生。时不动优婆夷从三昧起。告善财言。善男子。汝见此不。善财言。唯我皆已见。优婆夷言。善男子。我唯得此求一切法无厌足三昧光明。为一切众生说微妙法。皆令欢喜。如诸菩萨摩诃萨如金翅鸟游行虚空无所障碍。能入一切众生大海。见有善根已成熟者。便即执取置菩提岸。又如商客入大宝洲采求如来十力智宝。又如渔师持正法网入生死海。於爱水中漉诸众生。如阿修罗王能徧挠动三有大城诸烦恼海。又如日轮出现虚空。照爱水泥令其乾竭。又如满月出现虚空。令可化者心华开敷。又如大地普见平等。无量众生於中止住。增长一切善法根芽。又如大风所向无碍。能拔一切诸见大树。如转轮王游行世间。以四摄事摄诸众生。而我云何能知能说彼功德行。善男子。於此南方有一大城名无量都萨罗。其中有一出家外道名曰徧行。汝往彼问菩萨云何学菩萨行修菩萨道。时善财童子顶礼其足。绕无量匝。殷勤瞻仰。辞退而去。
　　第九不动优婆夷。寄善法行。约力度。自发心来。於一切法无不得定。烦恼二乘不能动故。亦令众生心不动故。以智修慈。故示以女。居王都者。王子位故。智契实法不为缘坏。名为安住。言善法者。说法授人动成物轨。思择修习。一切法故。善财初依教趣求。正念思惟大光王教。种种忆念。观察思修前法。生欢喜心。因修得益。故有十一种心。如是思惟。悲泣流泪。念善知识实为希有。为出生一切诸功德处。有九行经。皆思念之事。广叹友能。如是思惟时。如来使空中天而告之以随善知识教。有六行半经。皆空中天教示之事。推功归友。然善财一向求善知识。但是精勤不倦。至此而言悲泣流泪者。修悲将满。故积悲於此。天乃欢往后友。时善财童子渐次游行。至安住城。推求不动优婆夷。今在何所。时众生告言。此优婆夷身是童女。在其家内。父母守护。与自亲属演说妙法。善财闻已。即诣其舍。入其宅内。见彼堂宇金色光明照耀。遇斯光者。身意清凉。善财身触其光。顿得五百三昧门。身心柔软如七日胎。善财前诣其所。恭敬合掌。一念观察。见其正报殊妙。有七行半经。言其形相端好。唯除如来。余无及者。尔时善财见此女人。其身心自在。色相容颜。世无等者。乃先说偈赞。然后陈已发心。谘问法要。时不动优婆夷。先以软语慰赞。次乃正授法界。告言。我得菩萨难摧伏智慧藏解脱门。又得坚固受持行门。又得一切法等地总持门。又得照明一切法辩才门。又得求一切无疲厌三昧门。所以此位得五种法门者。此亦同九地当法师位。须广知故。此五种门疏有多义。次善财征问五种三昧之业用境界云何。童女曰。此处难知。则已示其三昧广大深远矣。善财重请。自陈堪受。时优婆夷先明得法因缘云。过去世中有佛。号修臂如来。修者长也。臂有提挈之义。表大悲为手提挈众生。故时国王唯有一女。即我身是。我於夜分楼上。仰观於空中。见彼如来心生欢喜。便从楼下瞻礼彼佛。请问法要。时彼如来为我说法。我是时发心已来。经阎浮提微尘数劫。尚不生一念欲心。历事多佛所得法门一字不忘。我从是来。劫劫生生。以妙言音开悟法界一切众生。如此有四十八行经。具叙往因之事。释上难知。次言我得菩萨求一切法无厌足庄严门。乃问善财。汝欲见否。善财言愿见。时优婆夷。即入此三昧。显示业用。即见十方微尘数如来示现八相利生之事。时优婆夷从三昧起。问善财言。汝见此否。善财言我皆已见。优婆夷言。我惟得此求一切法无厌足三昧而已。以此三昧光明为众生说法。如诸菩萨广大摄生事业。非我所知。乃谦己推胜。於此南方有都萨罗城。有一出家外道名曰徧行。汝可往问。善财顶礼辞退而去。

　　大方广佛华严经纲要卷第六十六


　　大方广佛华严经纲要卷第六十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之八

　　尔时善财童子。於不动优婆夷所。得闻法已。专心忆念所有教诲。皆悉信受思惟观察。渐渐游行经历国邑。至都萨罗城。於日没时入彼城中。廛店邻里四衢道侧。处处寻觅徧行外道。
　　第十徧行外道。寄真实行。约智度谓智度已圆。称於二谛。言行不虚故名真实。初善财依教趣求。
