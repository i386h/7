<!-- { "loadSidebar": true } -->
　　何以故。佛子。若诸菩萨於余菩萨起瞋恚心。即成就百千万障门故。
　　二征释。释中二。一总显。
　　何等为百万障。所谓不见菩提障。不闻正法障。生不净世界障。生诸恶趣障。生诸难处障。多诸疾病障。多被谤毁障。生顽钝诸趣障。坏失正念障。阙少智慧障。眼障。耳障。鼻障。舌障。身障。意障。恶知识障。恶伴党障。乐习小乘障。乐近凡庸障。不信乐大威德人障。乐与离正见人同住障。生外道家障。住魔境界障。离佛正教障。不见善友障。善根留难障。增不善法障。得下劣处障。生边地障。生恶人家障。生恶神中障。生恶龙恶夜叉恶乾闼婆恶阿修罗恶迦楼罗恶紧那罗恶摩睺罗伽恶罗剎中障。不乐佛法障。习童蒙法障。乐着小乘障。不乐大乘障。性多惊怖障。心常忧恼障。爱着生死障。不专佛法障。不喜见闻佛自在神通障。不得菩萨诸根障。不行菩萨净行障。退怯菩萨深心障。不生菩萨大愿障。不发一切智心障。於菩萨行解怠障。不能净治诸业障。不能摄取大福障。智力不能明利障。断於广大智慧障。不护持菩萨诸行障。乐诽谤一切智语障。远离诸佛菩提障。乐住众魔境界障。不专修佛境界障。不决定发菩萨弘誓障。不乐与菩萨同住障。不求菩萨善根障。性多见疑障。心常愚暗障。不能行菩萨平等施故起不舍障。不能持如来戒故起破戒障。不能入堪忍门故起愚痴恼害瞋恚障。不能行菩萨大精进故起懈怠垢障。不能得诸三昧故起散乱障。不修治般若波罗蜜故起恶慧障。於处非处中无善巧障。於度众生中无方便障。於菩萨智慧中不能观察障。於菩萨出离法中不能了知障。不成就菩萨十种广大眼故眼如生盲障。耳不闻无碍法故口如哑羊障。不具相好故鼻根破坏障。不能辨了众生语言故成就舌根障。轻贱众生故成就身根障。心多狂乱故成就意根障。不持三种律仪故成就身业障。恒起四种过失故成就语业障。多生贪瞋邪见故成就意业障。贼心求法障。断绝菩萨境界障。於菩萨勇猛法中心生退怯障。於菩萨出离道中心生懒惰障。於菩萨智慧光明门中心生止息障。於菩萨念力中心生劣弱障。於如来教法中不能住持障。於菩萨离生道不能亲近障。於菩萨无失坏道不能修习障。随顺二乘正位障。远离三世诸佛菩萨种性障。
　　次征列。标虽百万。略列百门。古人寄位分五以释。非不有理。如贼心求法。岂独障於地耶。是知通障一切。信尚不起。况后位耶。又所障法界如帝网重重。能障同所。亦皆无尽。故知百万犹是略明。
　　佛子。若菩萨於诸菩萨起一瞋心。则成就如是等百万障门。何以故。佛子。我不见有一法为大过恶如诸菩萨於余菩萨起瞋心者。
　　三结成。
　　是故诸菩萨摩诃萨欲疾满足诸菩萨行。应勤修十种法。
　　第二能治深妙中二。先正显。后结劝。今初。文有六位。位各十行。初一始修。后五成益。后五段展转依初。是为初即摄后。一治一切治也。说有前后。得即一时。今初分二。先标举劝修。
　　何等为十。所谓心不弃舍一切众生。於诸菩萨生如来想。永不诽谤一切佛法。知诸国土无有穷尽。於菩萨行深生信乐。不舍平等虚空法界菩提之心。观察菩提入如来力。精勤修习无碍辩才。教化众生无有疲厌。住一切世界心无所着。是为十。
　　后征列及结。於中十法摄为五对。辨五种修。初二约人明谦敬修。敬上爱下故。次二约法明真正修。顺教知事故。次二约心行明广大修。乐大行大心故。次二约智明增胜修。内入果智。外起胜辨故。后二约悲愿明长时修。众生无尽悲化不疲。世界无边。愿住不着故。
　　佛子。菩萨摩诃萨安住此十法已。则能具足十种清净。何等为十。所谓通达甚深法清净。亲近善知识清净。护持诸佛法清净。了达虚空界清净。深入法界清净。观察无边心清净。与一切菩萨同善根清净。不着诸劫清净。观察三世清净。修行一切诸佛法清净。是为十。
　　第二清净者。依前正修行时成离染故。文中二。初蹑前起后。后征数列名。下皆仿此。列中十句。次第从前十句而成。一由不舍众生故达深法净。以众生皆有佛性。即妄而真。为深法故。二由敬上故能近。三由不谤故能护。四由知无尽故了如空。五由菩萨行不离法界。故深入。六知菩提心等虚空故无边。七观察菩萨皆同此观能入佛力故名为根。八精修不懈故不着劫数。九由化无厌故观三世众生化未化等。十由愿住世界。能修一切佛法。
　　佛子。菩萨摩诃萨住此十法已。则具足十种广大智。何等为十。所谓知一切众生心行智。知一切众生业报智。知一切佛法智。知一切佛法深密理趣理智。知一切陀罗尼门智。知一切文字辩才智。知一切众生语言音声辞辩善巧智。於一切世界中普现其身智。於一切众会中普现影像智。於一切受生处中具一切智智。是为十。
　　第三广大智者。垢染既拂。本智自明。称性相知。故云广大。亦从前十及次十而成。可以意得。
　　佛子。菩萨摩诃萨住此十智已。则得入十种普入。何等为十。所谓一切世界入一毛道一毛道入一切世界。一切众生身入一身一身入一切众生身。不可说劫入一念一念入不可说劫。一切佛法入一法一法入一切佛法。不可说处入一处一处入不可说处。不可说根入一根一根入不可说根。一切根入非根非根入一切根。一切想入一想一想入一切想。一切言音入一言音一言音入一切言音。一切三世入一世一世入一切三世。是为十。
　　第四普入者。事随理融。本来即入。智了法尔。无境不通。故身心皆入。亦从前三生。可以意得。非根者。境识及理皆非根也。
　　佛子。菩萨摩诃萨如是观察已。则住十种胜妙心。何等为十。所谓住一切世界语言非语言胜妙心。住一切众生想念无所依止胜妙心。住究竟虚空界胜妙心。住无边法界胜妙心。住一切深密佛法胜妙心。住甚深无差别法胜妙心。住除灭一切疑惑胜妙心。住一切世平等无差别胜妙心。住三世诸佛平等胜妙心。住一切诸佛力无量胜妙心。是为十。
　　第五胜妙心者。由前知法本融。则事理无碍。应机成益。名胜妙心。从前四生。亦可意得。
　　佛子。菩萨摩诃萨住此十种胜妙心已。则得十种佛法善巧智。何等为十。所谓了达甚深佛法善巧智。出生广大佛法善巧智。宣说种种佛法善巧智。证入平等佛法善巧智。明了差别佛法善巧智。悟解无差别佛法善巧智。深入庄严佛法善巧智。一方便入佛法善巧智。无量方便入佛法善巧智。知无边佛法无差别善巧智。以自心自力於一切佛法不退转善巧智。是为十。
　　第六善巧智者。由上理事无碍。今则权实决断。名善巧智。有十一句。后二合一。余皆如次。从前十成。一即亡言言为甚深。二无依故广大。三如依空生色。故能说种种。四住无二边故故证平等。五了种智深密故了差别。六无差全同。七若无碍惑。则佛法庄严。八以平等成一方便。七三世法约差别门。为无量方便。十由住佛力。得知佛无边自力不退。从前十既尔从前四段亦然。如是展转不离始修。故随一法。具一切矣。
　　佛子。菩萨摩诃萨闻此法已。咸应发心恭敬受持。何以故。菩萨摩诃萨持此法者少作功力。疾得阿耨多罗三藐三菩提。皆得具足一切佛法。悉与三世诸佛法等。
　　第二结劝。一行能具一切。故疾得菩提。
　　尔时佛神力故。法如是故。十方各有十不可说百千亿那由他佛剎微尘数世界六种震动。雨出过诸天一切华云。香云。末香云。衣盖幢旛。摩尼宝等。及以一切庄严具云。雨众妓乐云。雨诸菩萨云。雨不可说如来色相云。雨不可说赞叹如来善哉云。雨如来音声充满一切法界云。雨不可说庄严世界云。雨不可说增长菩提云。雨不可说光明照耀云。雨不可说神力说法云。如此世界四天下菩提树下菩提场菩萨宫殿中见於如来成等正觉演说此法。十方一切诸世界中悉亦如是。
　　大文第二证成中二。初现瑞证。先此界。后如此下结通。
　　尔时佛神力故法如是故。十方各过十不可说佛剎微尘数世界外。有十佛剎微尘数菩萨摩诃萨来诣此土。充满十方。作如是言。善哉善哉。佛子。乃能说此诸佛如来最大誓愿授记深法。佛子。我等一切同名普贤。各从普胜世界普幢自在如来所来诣此土。悉以佛神力故。於一切处演说此法。如此众会如是所说。一切平等无有增减。我等皆承佛威神力。来此道场为汝作证。如此道场我等十佛剎微尘数菩萨而来作证。十方一切诸世界中悉亦如是。
　　二诸菩萨证。亦先此土。后如此下结通。言授记深法者。少用功力即得菩提故。同名普贤者。皆有此行故。普胜世界者。依此普法最为胜故。普幢自在者。此行成果高出无碍故。
　　尔时普贤菩萨摩诃萨以佛神力。自善根力。观察十方洎于法界。欲开示菩萨行。欲宣说如来菩提界。欲说大愿界。欲说一切世界劫数。欲明诸佛随时出现。欲说如来随根熟众生出现令其供养。欲明如来出世功不唐捐。欲明所种善根必获果报。欲明大威德菩萨为一切众生现形说法令其开悟。而说颂言。
　　第二以偈重显中二。先叙述。后正颂。先说仪。后欲开说意。此有十意。偈中并具。文显可知。
　　汝等应欢喜　　舍离於诸盖　　一心恭敬听　　菩萨诸愿行
　　第二正颂中。百二十一颂。分二。前二十四显说分齐。余皆正辨普贤行相。此是伽陀。与前长行绮互共显普贤之行。前是略明十法展转相生。此则广显诸门略无展转。文前多显体。此多辨用。前中二。初一诫听许说。
　　往昔诸菩萨　　最胜人师子　　如彼所修行　　我当次第说　　亦说诸劫数　　世界并诸业　　及以无等尊　　於彼而出兴　　如是过去佛　　大愿出於世　　云何为众生　　灭除诸苦恼　　一切论师子　　所行相续满　　得佛平等法　　一切智境界　　见於过去世　　一切人师子　　放大光明网　　普照十方界　　思惟发是愿　　我当作世灯　　具足佛功德　　十力一切智　　一切诸众生　　贪恚痴炽然　　我当悉救脱　　令灭恶道苦　　发如是誓愿　　坚固不退转　　具修菩萨行　　获十无碍力　　如是誓愿已　　修行无退怯　　所作皆不虚　　说名论师子
　　余正示分齐。於中二。前九颂许说过去菩萨行。
　　於一贤劫中　　千佛出於世　　彼所有普眼　　我当次第说　　如一贤劫中　　无量劫亦然　　彼未来佛行　　我当分别说　　如一佛剎种　　无量剎亦然　　未来十力尊　　诸行我今说
　　次於一贤劫下。许说三世佛菩萨行。於中二。前三偈举说时处。前二时。后一处。
