<!-- { "loadSidebar": true } -->
　　诸天子。譬如汝等昔在地狱。地狱及身非十方来。但由於汝颠倒恶业愚痴缠缚生地狱身。此无根本无有来处。诸天子。毗卢遮那菩萨威德力故。放大光明。而此光明非十方来。诸天子。我天鼓音亦复如是。非十方来。但以三昧善根力故。般若波罗蜜威德力故。出生如是清净音声。示现如是种种自在。诸天子。譬如须弥山王有三十三天。上妙宫殿种种乐具。而此乐具非十方来。我天鼓音亦复如是。非十方来。
　　二以他喻己。显来即无来。文有三喻。并显可知。然恶业善根。是来因缘。因缘无性。故来即无来。非先有法在十方中从彼来也。故因缘者即是智慧。智慧之法本非因缘。云何念言有何因缘。
　　诸天子。譬如亿那由他佛剎微尘数世界尽末为尘。我为如是尘数众生。随其所乐而演说法。令大欢喜。然我於彼不生疲厌不生退怯不生憍慢不生放逸。诸天子。毗卢遮那菩萨住离垢三昧亦复如是。於右手掌一随好中放一光明。出现无量自在神力。一切声闻辟支佛尚不能知。况诸众生。
　　三以己况佛难思之境。合中举手随好者。别举显胜。上救下趣故举足光。今约显通故举手耳。
　　诸天子。汝当往诣彼菩萨所亲近供养。勿复贪着五欲乐具。
　　四正劝往诣。诫不应留。於中二。先总诫劝。
　　着五欲乐障诸善根。诸天子。譬如劫火烧须弥山。悉令除尽无余可得。贪欲缠心亦复如是。终不能生念佛之意。
　　次广释。於中亦二。先释前诫。有法喻合。
　　诸天子。汝等应当知恩报恩。诸天子。其有众生不知报恩。多遭横死生於地狱。诸天子。汝等昔在地狱之中蒙光照身。舍彼生此。汝等今者宜疾回向增长善根。诸天子。如我天鼓非男非女而能出生无量无边不思议事。汝天子天女亦复如是。非男非女而能受用种种上妙宫殿园林。如我天鼓不生不灭。色受想行识亦复如是不生不灭。汝等若能於此悟解。应知则入无依智印三昧。
　　后释劝。於中有六。一顺释。为报恩故。二诸天子其有下反释。三诸天子汝等下示其恩相。四汝等今者下劝往增善。五诸天子如我天鼓下示法令修。谓说二空。非男女。喻不生不灭。以显法空。六汝等若能下劝修成益。言无依印者。既解悟无生。则能所双寂傥然靡据。故曰无依。以斯智印。印定万法。不收不摄。任心自安。故称三昧。
　　时诸天子。闻是音已得未曾有。即皆化作一万华云。一万香云一万音乐云一万幢云一万盖云一万歌赞云。作是化已。即共往诣毗卢遮那菩萨所住宫殿。合掌恭敬於一面立。欲申瞻觐而不得见。
　　第五依劝诣佛中。分五。一献供不遇。
　　时有天子作如是言。毗卢遮那菩萨已从此没。生於人间净饭王家。乘栴檀楼阁。处摩耶夫人胎。
　　二闻其所在。
　　时诸天子以天眼观见菩萨身处在人间净饭王家梵天欲天承事供养。
　　二观见下生。
　　诸天子众咸作是念。我等若不往菩萨所问讯起居。乃至一念於此天宫而生爱着。则为不可。时一一天子与十那由他眷属欲下阎浮提。
　　四发心欲往。
　　时天鼓中出声告言。诸天子。菩萨摩诃萨非此命终而生彼间。但以神通随诸众生心之所宜。令其得见。
　　第五教见佛仪。於中二。先教识受生。令舍曲见。后教发心悔过。令其必见。今初。由前不遇。后睹下生。不离有无。情存彼此。故示体用显无生受生。文中有法喻合。法中先诫其曲见。后但下示其正见。是知佛化所生。非殁生也。
　　诸天子。如我今者非眼所见而能出声。菩萨摩诃萨入离垢三昧亦复如是。非眼所见而能处处示现受生。离分别除憍慢无染着。
　　二喻。三菩萨下合。於中先明法身无生。徧而叵见。而能下应无不生。即处处皆有。有感此中亦见。何须更下阎浮。离分别下显应生之德。拂其诸见。以无分别智而生。非谓有选生处。虽处王宫而无憍慢。诸天围绕而无染着。后文第二诸天子汝等应发下教发心悔过。中三。初标科意。二依科释。初中分二。初标章。二释相。今初标章。夫欲悔过。须识逆顺十心。谓先识十种顺生死心。以为所治。一妄计人我。起於身见。二内具烦恼。外遇恶缘。我心隆盛。三内外既具。灭善心事。不喜他善。四纵恣三业。无恶不为。五事虽不广。恶心徧布。六恶心相续昼夜不断。七覆讳过失。不欲人知。八虏扈抵突不畏恶道。九无惭无愧不畏凡圣。十拨无因果作一阐提。次起十种逆生死心。从后翻破。一明信因果。二自愧克责。三怖畏恶道。四不覆瑕疵。五断相续心。六发菩提心。七修功补过。八随喜他善。九念十方佛。十观罪性空。今此三段。文皆具有。而为次不同。向以起心之次第。此以胜劣言故。
　　诸天子。汝等应发阿耨多罗三藐三菩提心。
　　今初标教诲中。文有四节。治其六失。一发菩提心。为忏所依。以是行本摄众德故。首而明之。翻昔恶心徧布。自安危人。今悲覆法界。广利有情。
　　净治其意住善威仪。
　　二令净三业为能忏体。净治其意是意止行。住善威仪义通止作。谓当发露不覆瑕疵。及断相续心。翻前六七。
　　悔除一切业障。烦恼障。报障。见障。
　　三令除业障。即惑业苦。业报二障。约因果分异。既忏报障。则怖畏恶道以翻不畏。天子新从彼来故不广明。於烦恼中。利钝分二。邪见断善最可畏故。别明见障。又障所知亦见障故。余如别说。
　　以尽法界众生数等身。以尽法界众生数等头。以尽法界众生数等舌。以尽法界众生数等善身业。善语业。善意业。悔除所有诸障过恶。
　　四运心普徧令无不尽。由昔起过既徧诸境。今悔昔非。故普运三业。等众生界一一佛前及众生前。皆发露忏悔。既人天凡圣皆对忏悔。则自克责。翻无惭愧。由意徧运。令身口徧。头即顶礼。兼身为总五轮着地。此言徧者。为以何徧。故下次言善三业徧。此即修功补过。翻纵恣三业。
　　时诸天子闻是语已得未曾有。心大欢喜而问之言。菩萨摩诃萨云何悔除一切过恶。
　　第二征问其方。上言犹略。除义未尽。故次征之。
　　尔时天鼓以菩萨三昧力故。发声告言。
　　第三如法正教。正教观罪性空。兼显妄计我人。拨无因果。外遇恶缘。
　　诸天子。菩萨知诸业不从东方来。不从南西北方四维上下来而共积集止住於心。但从颠倒生无有住处。菩萨如是决定明见无有疑惑。
　　次正说教诲。於中分五。一别观业空。二总观四障。三别观见惑。四对业观报。五总结忏益。今初。业为报因。三障首故。非先有体。不从十方来。正显空义。但从颠倒生。释空所以。由业障海从妄想生。故无自性。令此空慧与心相应。则决定无疑。能如是知。即名菩萨。
　　诸天子。如我天鼓说业说报。说行说戒。说喜说安。说诸三昧。诸佛菩萨亦复如是。说我说我所。说众生。说贪恚痴种种诸业。而实无我。无有我所。诸所作业六趣果报。十方推求。悉不可得。
　　二总观四障。即天鼓说法无说喻。以喻俗有真无。先喻中初举所治。谓业报二障。后说行等五。即是能治。谓行善。止恶。喜他。安他。住三昧。后诸佛下合。於中先随俗说有。言我我所者即是见障。说贪恚痴即烦恼。后而实下胜义实无。有无二文三障影略。既无我所翻破第一妄计人我。
　　诸天子。譬如我声不生不灭造恶诸天不闻余声。唯闻以地狱觉悟之声。一切诸业亦复如是。非生非灭。随有修集则受其报。
　　第三别破见惑。见惑深险故广破之。文有三喻。一鼓无生灭随闻喻。喻业虽无生。随修感报。谓向观业空。为遣执有。若谓为空。诸佛所不化。故今显非断无。翻破拨无因果。
　　诸天子。如我天鼓所出音声。於无量劫不可穷尽无有间断。若来若去皆不可得。诸天子。若有去来则有断常。一切诸佛皆不演说有断常法。除为方便成熟众生。
　　二声无去来喻。喻归中道。定有即常。定无则断。俱亦是二。故双破二见。显离断常。文中先喻。诸天子若有下合。若有可来即常。去而不来则断。故虽空不断。虽有不常。
　　诸天子。譬如我声。於无量世界随众生心皆使得闻。一切诸佛亦复如是。随众生心悉令得见。
　　三鼓声随心喻。喻佛由心见。遣其心外定执忏主。令其真念十方诸佛。翻破外遇恶缘。
　　诸天子。如有颇梨镜名为能照。清净鉴彻。与十世界其量正等。无量无边诸国土中。一切山川一切众生。乃至地狱畜生饿鬼。所有影像皆於中现。诸天子。於汝意云何。彼诸影像可得说言来入镜中从镜去不。答言不也。诸天子。一切诸业亦复如是。虽能出生诸业果报。无来去处。诸天子。譬如幻师幻惑人眼。当知诸业亦复如是。
　　第四对业观报。文有二喻。一镜像体虚喻。喻虽有而无。谓镜像依镜现。像非去来。报依业生何有去来。二幻师惑眼喻。喻业招报。虽无而有。又业亦如幻。又幻非有无。即中道矣。
　　若如是知。是真实忏悔。一切罪恶悉得清净。
　　五总结忏益。可知。
　　上明从地狱来生天子闻法忏悔。
　　下明益。
　　说此法时。百千亿那由他佛剎微尘数世界中兜率陀诸天子。得无生法忍。无量不思议阿僧祇六欲诸天子。发阿耨多罗三藐三菩提心。六欲天中一切天女。皆舍女身发於无上菩提之意。
　　第六见闻益。前中二。先明余众益。以三昧力声普闻故。
　　尔时诸天子闻说普贤广大回向得十地故。获诸力庄严三昧故。
　　次正辨当机益。於中二。先一重益。后其中香云下展转益。前中亦二。先得法益。后以众生下见佛益。今初。皆有故字。义似牒前为因。则见佛为益。而前未有得十方地文。为何所牒。是以晋经皆无故字。应言闻说普贤广大回向故。便得十地。获诸力庄严三昧。上句得位。下句成行。分得十力为庄严故。
　　以众生数等清净三业。悔除一切诸重障故。即见百千亿那由他佛剎微尘数七宝莲华。一一华上皆有菩萨结跏趺坐放大光明。彼诸菩萨一一随好放众生数等光明。彼光明中有众生数等诸佛结跏趺坐。随众生心而为说法。而犹未现离垢三昧少分之力。尔时彼诸天子以上众华。复於身上一一毛孔。化作众生数等众妙华云。供养毗卢遮那如来。持以散佛。一切皆於佛身上住。
　　二明见佛益。中三。一明见因。二即见下正明见佛。三尔时下敬心兴供。言以上者。上来持华诣佛犹未散故。毛孔出华者。已得地位故。华在最初故略举之。上所持中有香盖等。故下见香见盖。并皆成益。
　　其诸香云。普雨无量佛剎微尘数世界。若有众生身蒙香者其身安乐。譬如比丘入第四禅。一切业障皆得消灭。
