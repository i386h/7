<!-- { "loadSidebar": true } -->
　　於一切法心无动念。得智慧明灭诸痴暗。悉能明照一切佛法。不坏诸有而生其中。了知一切诸有境界。从本已来无有动作。身语意业皆悉无边。
　　第十四明无能测身。然有二义。一谓其身非虚妄分别所起。无烦恼业生。离染故不可测。初一行经显之。二其身虽无分别如摩尼珠。然由佛增上及众生胜解力。见金色等。而佛无有分别。即不坏诸有。下经文显之。
　　虽随世俗演说种种无量文字。而恒不坏离文字法。深入佛海。知一切法但有假名。於诸境界无系无着。
　　第十五明一切菩萨等所求智。谓菩萨以无量文字调伏有情。要依佛所闻法为先。获得妙智。故诸菩萨等皆求也。
　　了一切法空无所有。所修诸行从法界生。
　　第十六明到佛无二究竟彼岸。谓了一切法空法界等。即佛无二法身。依此法身。修波罗蜜多等行。而得圆满。为从法界生。
　　犹如虚空无相无形。深入法界随顺演说。於一境门生一切智。
　　第十七明具足如来平等解脱。谓一一如来所现身土。皆徧法界。犹如虚空。无相无形。不相障碍。而不相杂。随其化缘现各别故。故文云随顺演说。於一境门生一切智慧。各顺一一境故。
　　观十力地以智修学。智为桥梁至萨婆若。以智慧眼见法无碍。善入诸地。
　　第十八即证无中边佛平等地。谓三种佛身平等徧满。无有中边之异故。至萨婆若即自受用。智为桥梁即通变化。见法无碍即是法身。善入诸地即佛十地也。
　　知种种义。一一法门悉得明了。
　　第十九明尽於法界。谓此法界最清净故。能起等流契经等法。极此法界。於当来世作诸有情随应利乐。
　　所有大愿靡不成就。
　　第二十即等虚空界。穷未来际无有尽故。方云成就。
　　前第二入己智用中一摄佛功德竟。
　　佛子。菩萨摩诃萨以此开示一切如来无差别性。此是无碍方便之门。此能出生菩萨众会。此法唯是三昧境界。此能勇进入萨婆若。此能开显诸三昧门。此能无碍普入诸剎。此能调伏一切众生。此能住於无众生际。此能开示一切佛法。於此境界皆无所得。
　　第三显德胜能。中二。初总明。后虽一切下别显。今初先标。谓用此会事之德。开示佛平等性者同有二十一种功德故。此是下总叹前德。
　　虽一切时演说开示。而恒远离妄想分别。虽知诸法皆无所作。而能示。现一切作业。虽知诸佛无有二相而能显示一切诸佛。虽知无色而演说诸色。虽知无受而演说诸受。虽知无想而演说诸想。虽知无行而演说诸行。虽知无识而演说诸识。恒以法轮开示一切。虽知法无生而常转法轮。虽知法无差别而说诸差别门。虽知诸法无有生灭而说一切生灭之相。虽知诸法无粗无细而说诸法粗细之相。虽知诸法无上中下而能宣说最上之法。虽知诸法不可言说而能演说清净言辞。虽知诸法无内无外而说一切内外诸法。虽知诸法不可了知而说种种智慧观察。虽知诸法无有真实而说出离真实之道。虽知诸法毕竟无尽而能演说尽诸有漏。虽知诸法无违无诤然亦不无自他差别。虽知诸法毕竟无师而常尊敬一切师长。虽知诸法不由他悟而常尊敬诸善知识。虽知法无转而转法轮。虽知法无起而示诸因缘。虽知诸法无有前际而广说过去。虽知诸法无有后际而广说未来。虽知诸法无有中际而广说现在。虽知诸法无有作者而说诸作业。虽知诸法无有因缘而说诸集因。虽知诸法无有等比而说平等不平等道。虽知诸法无有言说而决定说三世之法。虽知诸法无有所依而说依善法而得出离。虽知法无身而广说法身。虽知三世诸佛无边而能演说唯有一佛。虽知法无色而现种种色。虽知法无见而广说诸见。虽知法无相而说种种相。虽知诸法无有境界而广宣说智慧境界。虽知诸法无有差别而说行果种种差别。虽知诸法无有出离而说清净诸出离行。虽知诸法本来常住而说一切诸流转法。虽知诸法无有照明而恒广说照明之法。
　　二别显中且广初无碍之义。自有四十一句。初句有不碍无。以有是无之有故。后四十句明无不碍有。以无是有之无故。又前是二而不二。后是不二而二。及寂用相即等。
　　佛子。菩萨摩诃萨入如是大威德三昧智轮。则能证得一切佛法。则能趣入一切佛法。则能成就。则能圆满。则能积集。则能清净。则能安住。则能了达。与一切法自性相应。
　　大文第二证入诸法用中四。初明证入。二离证相。三征。四释。今初十句。初句明能证之定。三昧智轮。应云智轮三昧。因定最胜名大威德。则能下显所证法。谓证佛果法。初句总。无为果曰证。有为果曰得。余句别。趣入释证。成就释得。圆满通二。积集约因圆。清净谓障尽。定能安住。慧能了达。定慧两亡则自性相应。为证入也。
　　而此菩萨摩诃萨不作是念。有若干诸菩萨。若干菩萨法。若干菩萨究竟。若干幻究竟。若干化究竟。若干神通成就。若干智成就。若干思惟。若干证入。若干趣向。若干境界。
　　二明离证相。以无念方证故。尚不得念无碍慧境。况所证法有若干耶。
　　何以故。
　　三征意有三。一何以证而无念耶。二何以一定多果耶。三何以因定得果法耶。
　　菩萨三昧。如是体性。如是无边。如是殊胜故。
　　四释中二。初略别释。后此三昧下广以通释。今初。别释三征。一体性离念故。二定体虽一用无边故。三以殊胜故因得果法。
　　此三昧种种境界。种种威力。种种深入。
　　后广通释者谓文广义通。通明上三句。於中二。先总标。境是定之所缘。深入是定证契。威力是定之用。三皆定体。皆言种种。故上云无边。具三又多。故云殊胜。
　　所谓入不可说智门。入离分别诸庄严。入无边殊胜波罗蜜。入无数禅定。入百千亿那由他不可说广大智。入见无边佛胜妙藏。入於境界不休息。入清净信解助道法。入诸根猛利大神通。入於境界心无碍。入见一切佛平等眼。入积集普贤胜智行。入住那罗延妙智身。入说如来智慧海。入起无量种自在神变。入生一切佛无尽智门。入住一切佛现前境界。入净普贤菩萨自在智。入开示无比普门智。入普知法界一切微细境界。入普现法界一切微细境界。入一切殊胜智光明。入一切自在边际。入一切辩才法门际。入徧法界智慧身。入成就一切处徧行道。入善住一切差别三昧。入知一切诸佛心。
　　后别显。有二十八句。句皆有上三义。如初句。入即深入义。不可说即无边义。智门即境界义。知智在说。说为智门。二入功德智慧不二之庄严。六入不空如来藏。七悲智之境。观度无休。余可知。
　　上证入诸法竟。
　　佛子。此菩萨摩诃萨住普贤行。念念入百亿不可说三昧。然不见普贤菩萨三昧及佛境界庄严前际。
　　第三普德无尽。於中四。一正显无尽。谓非唯上列诸用。又能念念入多三昧。亦不能尽。
　　何以故。
　　二征意云既能念念入多何以不尽。
　　知一切法究竟无尽故。知一切佛剎无边故。知一切众生界不思议故。知前际无始故。知未来无穷故。知现在尽虚空徧法界无边故。知一切诸佛境界不可思议故。知一切菩萨行无数故。知一切诸佛辩才所说境界不可说无边故。知一切幻心所缘法无量故。
　　三释意云此三昧缘境究竟无尽故。文有十句。初总。余别。
　　佛子。如如意珠随有所求一切皆得。求者无尽意皆满足。而珠势力终不匮止。菩萨摩诃萨亦复如是。入此三昧知心如幻。出生一切诸法境界。周徧无尽不匮不息。何以故。菩萨摩诃萨成就普贤无碍行智。观察无量广大幻境犹如影像无增减故。
　　四喻况。於中有三喻。喻前无尽。各有喻合。前二合中复加征释。一如意随求喻。喻定心随应出法无尽。征意云何以出法无尽不匮息耶。释意云了多幻境皆同影像。缘至则生何有尽耶。体无增减何有匮息耶。
　　佛子。譬如凡夫各别生心。已生现生及以当生。无有边际无断无尽。其心流转相续不绝不可思议。菩萨摩诃萨亦复如是。入此普幻门三昧。无有边际不可测量。何以故。了达普贤菩萨普幻无量法故。
　　二生心各别喻。喻缘境无尽。
　　佛子。譬如难陀跋难陀摩那斯龙王。及余大龙降雨之时。滴如车轴无有边际。虽如是雨云终不尽。此是诸龙无作境界。
　　三龙王降雨喻。喻入法无尽。於中初喻。后合。
　　菩萨摩诃萨亦复如是。住此三昧。入普贤菩萨诸三昧门智门法门见诸佛门往诸方门心自在门加持门神变门神通门幻化门诸法如幻门不可说不可说诸菩萨充满门。亲近不可说不可说佛剎微尘数如来正觉门。入不可说不可说广大幻网门。知不可说不可说差别广大佛剎门。知不可说不可说有体性无体性世界门。知不可说不可说众生想门。知不可说不可说时差别门。知不可说不可说世界成坏门。知不可说不可说覆住仰住诸佛剎门。
　　合中分三。初正明入法。合滴如车轴。谓入广大法故。初句总。智门下别。皆云门者自他游入故。幻网者一切皆幻互为缘起相交映故。世界性空故无体。随缘染净故有体。又法性土故有体。事土从缘故无体。又净剎顺理故有体。染剎妄成故无体。
　　於一念中。皆如实知。
　　二入法时分。合前降雨之时。
　　如是入时无有边际。无有穷尽。不疲不厌。不断不息。无退无失。於诸法中不住非处。恒正思惟不沉不举。
　　三明入时相用。合前无边无尽无作境界。於中三。初十句明其相状。次求一切智下明其业用。三征释所由。今初。初二句合云无边雨无尽。不疲下合无作境。无作即无功用。故身不疲。心不厌。不永断。不暂息。未入常入故不退。已入永常故不失。无法非所入门故不住非处。无心不契故恒正思惟。不沉不举。正是入相。
　　求一切智常无退舍。为一切佛剎照世明灯。转不可说不可说法轮。以妙辩才谘问如来无穷尽时。示成佛道无有边际。调伏众生恒无废舍。常勤修习普贤行愿。未曾休息。示现无量不可说不可说色相身。无有断绝。
　　二业用者随入一一门皆有斯业。门门即不可尽。
　　何以故。
　　三征释中征意有二。一云菩萨岂无行满成佛。何以业用无际限耶。二云说横显无尽可尔。何以一一门中用即无尽。后释意亦二。一云菩萨本为众生。生无尽故用亦无尽。二释后意云生及世界既如虚空。故随一门即用无尽。如芥子中空。由此不但一门成多。一念亦能成多事矣。
　　譬如然火随所有缘。於尔所时火起不息。
　　释文中三。初喻明。火随薪缘。薪多火在。喻菩萨生界缘广用无有涯。
