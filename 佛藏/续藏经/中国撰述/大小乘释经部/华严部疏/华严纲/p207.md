<!-- { "loadSidebar": true } -->
　　此列在会声闻众也。问曰此华严法会所说最上一乘圆融法门。独被上根。何以列有声闻之众耶。况下如盲如聋。既不闻见。即非当机。又何必列此。答曰此甚深妙义最难通会。若据此经宗趣。则是佛以称法界身云。一时普现。一音说法异类齐解。本无权实之分。此称本法界之大用也。若约建化门头。则此法门独被上上根人。二乘绝分。则所化不普。故曰唯有一门而复狭小。若欲普度三根。必须应身。故前示现八相成道。下生人间。乃特为接引三根齐成佛道之意也。然佛虽化身。乃即法报所垂之化身。而在座当机。岂博地凡夫无信阐提而能鼓扬法化耶。故须大乘菩萨示现声闻以为辅翼。乃能节拍成令。所以灵山上首。皆大权示现。故疏於叹德中。以本迹二门释之。又引如来不思议境界经云。复有无量百千亿菩萨现声闻形而来会座。其名曰舍利弗等。由是观之。灵山一会。不独十大上首。即凡所示现者皆大权也。故特先建言此会。以为垂迹之张本。所谓垂丝千尺。意在深潭。然若逆若顺。若邪若正。皆法界之大用。诚种种方便引入佛慧也。
　　及与无量诸世主俱。悉曾供养无量诸佛。常能利益一切众生。为不请友。恒勤守护誓愿不舍。入於世间殊胜智门。从佛教生护佛正法。起於大愿不断佛种。生如来家求一切智。
　　此集世主众也。然此法会广大无边。而所集世主略标而已者。以初会世尊初成正觉。法界人天世主普会道场。而经初所列异生之类。有四十众。一一具佛一德。是大会已集矣。今此九会祇园。未起初会之处。是则一会俨然。今略标者。但新集而已(上序分竟)。
　　时诸菩萨大德声闻世间诸王并其眷属咸作是念。
　　此下正宗初请分也。众集本为闻法。故皆念请。然声闻下如盲聋而此亦念请者。且此念请总标菩萨以为上首。应为请主。而声闻在座。无论知与不知。不妨同举。今在本门亦当同请。
　　如来境界。如来智行。如来加持。如来力。如来无畏。如来三昧。如来所住。如来自在。如来身。如来智。
　　此下列念所请也。请文有六十句。初十句后二十句。乃所请之法。中三十句但是请仪。其所请法多同初会四十句问。皆果海中之德。前初会所请者。通一部始终以答。乃已成之果德。今所问意虽同而意在本会之所证者。乃当成之果德。即由前智行为能证。此果为所证故。今初念德中十句。正念果法。然此果法前出现及不思议法品已答初问。俱一一答明。疏引对辨。智者详之。
　　一切世间诸天及人无能通达。无能趣入。无能信解。无能了知。无能忍受。无能观察。无能拣择。无能开示。无能宣明。无有能令众生解了。
　　此十句明所请之法玄妙难思。人天莫测。非思量分别之境。故非闻思修三慧之所知。亦非四无碍辨所能宣说。极言妙出言思也。
　　唯除如来加被之力。佛神通力。佛威德力。佛本愿力。及其宿世善根之力。诸善知识摄受之力。深净信力。大明解力。趣向菩提清净心力。求一切智广大愿力。
　　此十句所念果法微妙难思。缘会可了。意在仰仗佛力为缘。容有可入之机。故前一一法门。皆云承佛神力。
　　唯愿世尊。随顺我等及诸众生种种欲。种种解。种种智。种种语。种种自在。种种住地。种种根清净。种种意方便。种种心境界。种种依止如来功德。种种听受诸所说法。
　　此十句请佛随机宜随器所堪。种种方便而为说之。此请虽在当会。而意在普摄三根。开权之意已兆於此。故法华云。我以无量无数方便种种因缘而为开示。但为一乘。引入佛慧。皆由於此。
　　显示如来往昔趣求一切智心。往昔所起菩萨大愿。往昔所净诸波罗蜜。往昔所入菩萨诸地。往昔圆满诸菩萨行。往昔成就方便。往昔修行诸道。往昔所得出离法。往昔所作神通事。往昔所有本事因缘。
　　此十句请说佛之往因修习行门及本事等。意在知佛所行。当依之造修其中之义。疏引配初会十海。可以意得。
　　及成等正觉。转妙法轮。净佛国土。调伏众生。开一切智法城。示一切众生道。入一切众生所住。受一切众生所施。为一切众生说布施功德。为一切众生现诸佛影像。如是等法愿皆为说。
　　此十句问佛果用。以初成正觉。终至变化度生。皆果用之事。今并问者。既知佛之往修胜行。则当知佛之利生妙用。乃菩萨所当学当修当成者。故一一问之。疏引此十对初会十海。其名虽异。其义多同。对详可知。然上诸问。具在后如来现相以答。以果海离言。但示相以显。要人目击现证而已。
　　尔时世尊知诸菩萨心之所念。大悲为身。大悲为门。大悲为首。以大悲法而为方便。充徧虚空。入师子频申三昧。
　　大文第三尔时世尊下三昧现相分。酬其念请。示相以答。於中先明三昧。后入此三昧下明所现净土。正示相以答。然问佛所证果海中事。未形於言。但以念请。而佛所答亦未显说。但以三昧神力示相而已。然而毕竟无言说者。正显果海究竟离言。不可说示。但在触事而真。目前一一无非法身之大用。故世尊既知菩萨心之所念。未答之先。叙四种大悲而为方便者。正显法身湛然不动。倐因大众作念求法。以此熏动法身而起同体大悲。以为方便。为众一指示耳。然全体法身全成大悲以起大用。故以悲为身。法界平等了无出入。今以悲接引令入。故以悲为门。法身应物必以大悲为前导。故以悲为首。由是全以大悲而为方便。由法身充满虚空。故悲亦充徧。此通叙同体大悲起利物之用也。言入师子频申三昧者。此三昧以喻为名。然师子乃兽中之王有大力用。凡一举动百兽皆畏。故以喻佛无畏之德。言频申。亦云奋迅。乃是师子举身动转之状。自在游行。以师子调儿即一频一欠皆用全力。今以喻佛将起利生之用者。然法身法界寂灭如如。如师子安卧窟中。今从法身起用。将现说法。如师子出窟。法界全体而为回转。大自在用如师子奋迅。若法身普现则徧法界山河大地草木丛林皆是法身全体独露。故下因此三昧。则楼阁园林虚空一一庄严与法界等。故一一皆是教道。以皆是平等无障法界。令诸菩萨睹此现相。皆了如来果中所证之境。更不待言。所以为现相答也。
　　入此三昧已。一切世间普皆严净。於时此大庄严楼阁忽然广博无有边际。金刚为地。宝王覆上。无量宝华及诸摩尼普散其中处处盈满。琉璃为柱众宝合成。大光摩尼之所庄严。阎浮檀金如意宝王周置其上以为严饰。危楼逈带。阁道傍出。栋宇相承。窗闼交映。阶墀轩槛种种备足。一切皆以妙宝庄严。其宝悉作人天形像。坚固妙好。世中第一。摩尼宝网弥覆其上。於诸门侧悉建幢幡。咸放光明普周法界。道场之外阶隥栏楯。其数无量不可称说。靡不咸以摩尼所成。尔时复以佛神力故其逝多林忽然广博。与不可说佛剎微尘数诸佛国土其量正等。一切妙宝间错庄严。不可说宝。徧布其地。阿僧祇宝以为垣墙。宝多罗树庄严道侧。其间复有无量香河。香水盈满湍激洄澓。一切宝华随流右转。自然演出佛法音声。不思议宝芬陀利华。菡萏芬敷弥布水上。众宝华树列植其岸。种种台榭不可思议皆於岸上次第行列。摩尼宝网之所弥覆。阿僧祇宝放大光明。阿僧祇宝庄严其地。烧众妙香香气氛氲。复建无量种种宝幢。所谓宝香幢。宝衣幢。宝幡幢。宝缯幢。宝华幢。宝璎珞幢。宝鬘幢。宝铃幢。摩尼宝盖幢。大摩尼宝幢。光明徧照摩尼宝幢。出一切如来名号音声摩尼王幢。师子摩尼王幢。说一切如来本事海摩尼王幢。现一切法界影像摩尼王幢。周徧十方行列庄严。时逝多林上虚空之中有不思议天宫殿云无数香树云。不可说须弥山云。不可说妓乐云出美妙音歌赞如来。不可说宝莲华云。不可说宝座云敷以天衣。菩萨坐上叹佛功德。不可说诸天王形像摩尼宝云。不可说白真珠云。不可说赤珠楼阁庄严具云。不可说雨金刚坚固珠云。皆住虚空周匝徧满以为严饰。何以故。如来善根不思议故。如来白法不思议故。如来威力不思议故。如来能以一身自在变化徧一切世界不思议故。如来能以神力令一切佛及佛国庄严皆入其身不思议故。如来能於一微尘内普现一切法界影像不思议故。如来能於一毛孔中示现过去一切诸佛不思议故。如来随放一一光明悉能徧照一切世界不思议故。如来能於一毛孔中出一切佛剎微尘数变化云充满一切诸佛国土不思议故。如来能於一毛孔中普现一切十方世界成住坏劫不思议故。如於此逝多林给孤独园见佛国土清净庄严。十方一切尽法界虚空界一切世界亦如是见。所谓见如来身住逝多林菩萨众会皆悉徧满。见普雨一切庄严云。见普雨一切宝光明照耀云。见普雨一切摩尼宝云。见普雨一切庄严盖弥覆佛剎云。见普雨一切天身云。见普雨一切华树云。见普雨一切衣树云。见普雨一切宝鬘璎珞相续不绝周徧一切大地云。见普雨一切庄严具云。见普雨一切如众生形种种香云。见普雨一切微妙宝华网相续不断云。见普雨一切诸天女持宝幢幡於虚空中周旋来去云。见普雨一切众宝莲华於华叶间自然而出种种乐音云。见普雨一切师子座宝网璎珞而为庄严云。
　　此入此三昧所现净土。正示佛之境界。令其目击现前证入也。即此所现净土具答前三十问。且从相显。此中先答果体十问。余二十问在后集众中答。今初所现境界答如来境界问。四种大悲为众生现。即答如来智行问。令众证见即答加持问。知是如来威力答佛力问。三昧之用答无畏问。正入三昧答三昧问。净法界土答住处问。令大小融摄即答自在问。见如来身徧於法界答佛身问。则见如来大悲方便答智慧问。即此世间严净已下若楼阁若地若园乃至虚空中一一皆是法身境界。不可思议果中之法。前念请者。即此现相俱已毕答。更不待言说。此皆师子奋迅三昧威神自在之力也。今入法界所证者唯此一现相而已。深矣玄矣。微哉妙哉。诚不可思议之法门也。世间有三。此上器世间严。次何以故下智正觉世间严。后集众即众生世间严。
