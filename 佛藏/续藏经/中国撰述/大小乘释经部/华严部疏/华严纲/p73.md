<!-- { "loadSidebar": true } -->
　　第二依征广释中三。初回向众生菩提。二回向实际。三结叹成益。初回向众生中。先略明有九行经。有法喻合。法中谓愿力及善根力。此二相资。故能遍至。次譬如实际下举喻。言实际者。即一切法真实之际故。次愿以下法合。先总。次过去下别明。先举三世合所至处。次愿以信解下二行余经。明能至供。
　　佛子。菩萨摩诃萨复作是念。诸佛世尊普徧一切虚空法界。种种业所起。十方不可说一切世界种世界。不可说佛国土。佛境界。种种世界。无量世界。无分齐世界。转世界。侧世界。仰世界。覆世界。如是一切诸世界中现住於寿。示现种种神通变化。彼有菩萨以胜解力。为诸众生堪受化者。於彼一切诸世界中。现为如来出兴於世。以至一切处智。普徧开示如来无量自在神力。法身徧往无有差别。平等普入一切法界。如来藏身不生不灭。善巧方便普现世间。证法实性超一切故。得不退转无碍力故。生於如来无障碍见广大威德种性中故。佛子。菩萨摩诃萨以其所种一切善根。愿於如是诸如来所。以众妙华及众妙香。鬘盖幢旛。衣服灯烛。及余一切诸庄严具以为供养。若佛形像。若佛塔庙。悉亦如是。以此善根如是回向。所谓不乱回向。一心回向。自意回向。尊敬回向。不动回向。无住回向。无依回向。无众生心回向。无躁竞心回向。寂静心回向。
　　二佛子下广明徧至。於中二。初约十方佛明其徧至。次约常住佛明其徧至。前中言不可说世界者总明供处。次如是一切诸世界下别明供养。初供现住寿者。是现在佛。於中有实报佛。有权应佛。现身说法权应之事。有六行半经。次佛子以其所种下二行经明供行。次若佛形像下供住持佛。次以此善根如是回向下通显回向之心。谓前以善根回向成供。供诸田时。如是用心。文有十句以显十心。故能即事顺理。
　　上明供十方佛竟。
　　复作是念。尽法界虚空界。去来现在一切劫中诸佛世尊。得一切智。成菩提道。无量名字各各差别。於种种时现成正觉。悉皆住寿尽未来际。一一各以法界庄严而严其身。道场众会周徧法界。一切国土随时出兴而作佛事。如是一切诸佛如来。我以善根普皆回向。愿以无数香盖。无数香幢。无数香旛。无数香帐无数香网。无数香像。无数香光。无数香焰。无数香云。无数香座。无数香经行地。无数香所住处。无数香世界。无数香山。无数香海。无数香河。无数香树。无数香衣服。无数香莲华。无数香宫殿。无量华盖。广说乃至无量华宫殿。无边鬘盖。广说乃至无边鬘宫殿。无等涂香盖。广说乃至无等涂香宫殿。不可数末香盖。广说乃至不可数末香宫殿。不可称衣盖。广说乃至不可称衣宫殿。不可思宝盖。广说乃至不可思宝宫殿。不可量灯光明盖。广说乃至不可量灯光明宫殿。不可说庄严具盖。广说乃至不可说庄严具宫殿。不可说不可说摩尼宝盖。不可说不可说摩尼宝幢。如是摩尼宝旛。摩尼宝帐。摩尼宝网。摩尼宝像。摩尼宝光。摩尼宝焰。摩尼宝云。摩尼宝座。摩尼宝经行地。摩尼宝所住处。摩尼宝剎。摩尼宝山。摩尼宝海。摩尼宝河。摩尼宝树。摩尼宝衣服。摩尼宝莲华。摩尼宝宫殿。皆不可说不可说。如是一一诸境界中。各有无数栏楯。无数宫殿。无数楼阁。无数门闼。无数半月。无数却敌。无数窗牖。无数清净宝。无数庄严具。以如是等诸供养物。恭敬供养如上所说诸佛世尊。
　　第二约常住佛以明徧至。谓三世住寿尽未来际。亦应常也。三身十身融无碍故。不同前文有塔庙等。文中有三。初以善根回向供佛。二愿令一切下以供佛善根回向众生。三譬如下总愿善根普摄回向。初尽法界下四行余经。明所供境。次显能供行。文云如是等三句。结前生后。次所成供具。列有香盖等二十八事。次如是一一下。又增前数。以如是等下结成供行。
　　上总显佛行。
　　下文以此供佛行回向众生。
　　愿令一切世间皆得清净一切众生咸得出离。住十力地。於一切法中得无碍法明。令一切众生具足善根。悉得调伏。其心无量等虚空界。往一切剎而无所至。入一切土施诸善法。常得见佛植诸善根。成就大乘不着诸法。具足众善立无量行。普入无边一切法界。成就诸佛神通之力。得於如来一切智智。
　　第二以供佛善根回向众生。正显回向之愿。初总显所为。次令一切众生下四行经。别显愿得因圆果满。
　　譬如无我普摄诸法。我诸善根亦复如是。普摄一切诸佛如来。咸悉供养无有余故。普摄一切无量诸法。悉能悟入无障碍故。普摄一切诸菩萨众。究竟皆与同善根故。普摄一切诸菩萨行。以本愿力皆圆满故。普摄一切菩萨法明。了达诸法皆无碍故。普摄诸佛大神通力。成就无量诸善根故。普摄诸佛力无所畏。发无量心满一切故。普摄菩萨三昧辩才陀罗尼门。善能照了无二法故。普摄诸佛善巧方便。示现如来大神力故。普摄三世一切诸佛降生成道。转正法轮。调伏众生入般涅盘。恭敬供养悉周徧故。普摄十方一切世界。严净佛剎咸究竟故。普摄一切诸广大劫。於中出现修菩萨行无断绝故。普摄一切所有趣生。悉於其中现受生故。普摄一切诸众生界。具足普贤菩萨行故。普摄一切诸惑习气。悉以方便令清净故。普摄一切众生诸根。无量差别咸了知故。普摄一切众生解欲。令离杂染得清净故。普摄一切化众生行。随其所应为现身故。普摄一切应众生道。悉入一切众生界故。普摄一切如来智性。护持一切诸佛教故。
　　第三总愿善根普摄回向者。以上来三段别明善根。但说成供供佛。今欲显此善根无所不成。故复明此。於此初喻谓二无我理。普摄理事无不周故。次我诸善根下法合有二十句。前十二句摄成自利德。次普摄一切下八句成利他德。
　　佛子。菩萨摩诃萨以诸善根如是回向时。用无所得而为方便。不於业中分别报。不於报中分别业。虽无分别而普入法界。虽无所作而恒住善根。虽无所起而勤修胜法。不信诸法而能深入。不有於法而悉知见。若作不作皆不可得。知诸法性恒不自在。虽悉见诸法而无所见。普知一切而无所知。菩萨如是了达境界。知一切法因缘为本。见於一切诸佛法身。至一切法离染实际。解了世间皆如变化。明达众生唯是一法。无有二性。不舍业境。善巧方便。於有为界示无为法。而不灭坏有为之相。於无为界示有为法。而不分别无为之相。菩萨如是观一切法毕竟寂灭。成就一切清净善根而起救护众生之心。智慧明达一切法海。常乐修行离愚痴法。已具成就出世功德。不更修学世间之法。得净智眼。离诸痴翳。以善方便修回向道。
　　第二佛子至以诸善根下回向实际。初总标云用无所得为方便者。略有二义。一以无所得导前随相。则涉有不迷於空。为入有之方便。二假无得以入有。不存无得。即此无得亦是方便。此为入空之方便也。今文兼二义。欲显随相离相无前后故。次下别显有三段。初正显观心。文有十句。初不於业中分别报等三句。明会事归理观。谓事法既虚。相无不尽。理无不现。故业果皆空。业空故无体能招报。况谓因中而有果耶。报空故无体可以酬因。况谓果中有因耶。若约观心。名用会归寂。次云虽无所作而恒住善根下五句。明理不碍事。约心则寂不碍用。於中初句理无能所分别。而不碍有能入之智所入之法界。次句无作而造作。次句无起而修起。次句无能所信而能即事入玄。末句不有能所见而不碍所见。次虽悉见诸法下二句。明事理无碍。约心则寂照双流。良以事虚揽理无不理之事。理实应缘无不事之理。所以寂而常照。照而常寂。故终日知见而无所知见。
　　上总显观心。次菩萨如是了达境界下明观成之相。文有八句。通显缘生性空义。疏有多释。三菩萨如是观一切法下明观成之益。
　　上明离相行。
　　佛子。菩萨摩诃萨以诸善根如是回向。称可一切诸佛之心。严净一切诸佛国土。教化成就一切众生。具足受持一切佛法。作一切众生最上福田。为一切商人智慧导师。作一切世间清净日轮。一一善根充徧法界。悉能救护一切众生。皆令清净具足功德。佛子。菩萨摩诃萨如是回向时。能护持一切佛种。能成熟一切众生。能严净一切国土。能不坏一切诸业。能了知一切诸法。能等观诸法无二。能徧往十方世界。能了达离欲实际。能成就清净信解。能具足明利诸根。佛子。是为菩萨摩诃萨第四至一切处回向。菩萨摩诃萨住此回向时。得至一切处身业。普能应现一切世界故。得至一切处语业。於一切世界中演说法故。得至一切处意业。受持一切佛所说法故。得至一切处神足通。随众生心悉往应故。得至一切处随证智。普能了达一切法故。得至一切处总持辩才。随众生心令欢喜故。得至一切处入法界。於一毛孔中普入一切世界故。得至一切处徧入身。於一众生身普入一切众生身故。得至一切处普见劫。一一劫中常见一切诸如来故。得至一切处普见念。一一念中一切诸佛悉现前故。佛子。菩萨摩诃萨得至一切处回向。能以善根如是回向。
　　第二大段位果。文有十句。初三三业体遍。次三三业用遍。后四显用自住。
　　尔时金刚幢菩萨承佛威力。普观十方而说颂言。
　　内外一切诸世间　　菩萨悉皆无所着　　不舍饶益众生业　　大士修行如是智　　十方所有诸国土　　一切无依无所住　　不取活命等众法　　亦不妄起诸分别　　普摄十方世界中　　一切众生无有余　　观其体性无所有　　至一切处善回向　　普摄有为无为法　　不於其中起妄念　　如於世间法亦然　　照世灯明如是觉　　菩萨所修诸业行　　上中下品各差别　　悉以善根回向彼　　十方一切诸如来　　菩萨回向到彼岸　　随如来学悉成就　　恒以妙智善思惟　　具足人中最胜法　　清净善根普回向　　利益群迷恒不舍　　悉令一切诸众生　　得成无上照世灯　　未曾分别取众生　　亦不妄想念诸法　　虽於世间无染着　　亦复不舍诸含识　　菩萨常乐寂灭法　　随顺得至涅盘境　　亦不舍离众生道　　获如是等微妙智　　菩萨未曾分别业　　亦不取着诸果报　　一切世间从缘生　　不离因缘见诸法　　深入如是诸境界　　不於其中起分别　　一切众生调御师　　於此明了善回向
　　第二重颂有十一偈。分三。初七偈颂回向众生及菩提。次三偈半颂回向实际。后半偈颂成益。
　　第四回向竟。

　　大方广佛华严经纲要卷第二十四


　　大方广佛华严经纲要卷第二十五

　　　　于阗国三藏沙门实叉难陀　译经
　　　　清凉山大华严寺沙门澄观　疏义
