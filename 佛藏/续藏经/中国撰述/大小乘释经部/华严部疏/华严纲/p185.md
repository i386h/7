<!-- { "loadSidebar": true } -->
　　佛子。如来应正等觉大智慧海亦复如是。於中有四大智宝珠。具足无量福智功德。由此能生一切众生声闻独觉学无学位。及诸菩萨智慧之宝。何等为四。所谓无染着巧方便大智慧宝。善分别有为无为法大智慧宝。分别说无量法而不坏法性大智慧宝。知时非时未曾误失大智慧宝。
　　列名中四智宝。约四智菩提。一大圆镜智。以离诸分别。名无染着。所缘行相微细难知。不忘不愚一切境界。名巧方便。二平等性智。观一切法若为无为自他平等。名善分别。三妙观察智。此智善观诸法自相共相。无碍而转。故说无量法而不坏法性。无量法者。即摄观无量总持定门等。而言说者。雨大法雨断一切疑故。四即成所作智。知机知时。作所应作故。
　　若诸如来大智海中无此四宝。有一众生得入大乘终无是处。此四智宝薄福众生所不能见。何以故。置於如来深密藏故。
　　三合前深胜。於中先明用胜体深。此中用胜喻在总中。此中体深同法华髻中明珠不妄与人。然约不智不及。故称密藏。不全同喻。故涅盘中明有密语而无密藏。
　　此四智宝平均正直。端洁妙好。普能利益诸菩萨众。令其悉得智慧光明。佛子。是为如来心第四相。诸菩萨摩诃萨应如是知。
　　次明体胜用深。平等正直即平等性智。大慈悲等恒共相应。故曰平等。一味相续。名为正直。二端洁即大圆镜智。端者纯净圆德现种依持故。洁者性相清净离诸杂染故。三妙好即妙观察智。四普能利益即成所作智。此约别配。今以四智圆融。故四德亦该四宝。况四智乃十中之一。则永异余宗。
　　复次佛子。譬如大海。有四炽然光明大宝布在其底。性极猛热。常能饮缩百川所注无量大水。是故大海无有增减。何等为四一名日藏。二名离润。三名火焰光。四名尽无余。佛子。若大海中无此四宝。从四天下乃至有顶。其中所有悉被漂没。佛子。此日藏大宝光明。照触海水悉变为乳。离润大宝光明照触其乳悉变为酪。火焰光大宝光明照触其酪悉变为酥。尽无余大宝光明照触其酥变成醍醐。如火炽然悉尽无余。
　　第五珠消海水喻。喻佛灭惑成德智。由有前智。无智不生。由有此智。无惑不断。又前则横具四智。此则竖具四智。皆是释前为依之义。喻中二。先总明体用。后佛子此日藏下别显用相。此为极教了说。而起世婆沙等说。阿毗地狱在下。火气上吞。销铄海水。盖是少分方便之说。而俗典云以沃焦石消海水者。或测度而知。或见宝不辩。谓之石耳。又云注尾闾壑者。但见其消以名之耳。
　　佛子。如来应正等觉大智慧海亦复如是。有四种大智慧宝具足无量威德光明。此智宝光触诸菩萨乃至令得如来大智。何等为四。所谓灭一切散善波浪大智慧宝。除一切法爱大智慧宝。慧光普照大智慧宝。与如来平等无边无功用大智慧宝。
　　合中亦二先合。总明体用。
　　佛子。诸菩萨修集一切助道法时起无量散善波浪。一切世间天人阿修罗所不能坏。如来以灭一切散善波浪大智慧宝光明。触彼菩萨。令舍一切散善波浪。持心一境住於三昧。又以除一切法爱大智慧宝光明触彼菩萨。令舍离三昧味着起广大神通。又以慧光普照大智慧宝光明触彼菩萨。令舍所起广大神通。住大明功用行。又以与如来平等无边无功用大智慧宝光明触彼菩萨。令舍所起大明功用行乃至得如来平等地。息一切功用令无有余。佛子。若无如来此四智宝大光照触。乃至有一菩萨得如来地无有是处。佛子是为如来心第五相。诸菩萨摩诃萨应如是知。
　　后合别显用相。然此四智。古有别配。今标其所成。即是四定。约能成智应别立名。竖配诸位尤异昔解。谓佛以即事而真智。治於地前。成初四地。令得贤首定。以此三昧。能守世出世间贤善法故。前三地为世。四地为出世。既了即事而真。则即散而定。二以即体之用智。治四地未能起用。令得五地入俗。成集福德王定。三以平等无相智。治五地。虽能随俗。未得平等。令得六七地般若大光功用后边成光明定。四以平等无功用智。治七地功用。令入八地。乃至佛果。得首楞严定。所作究竟故。果既具四。因亦通修。且约相显为此竖配。不可偏局。
　　复次佛子。如从水际。上至非想非非想天。其中所有大千国土。欲色无色众生之处。莫不皆依虚空而起虚空而住。何以故。虚空普徧故。虽彼虚空普容三界而无分别。佛子。如来智慧亦复如是。若声闻智。若独觉智。若菩萨智。若有为行智。若无为行智。一切皆依如来智起。如来智住。何以故。如来智慧徧一切故。虽复普容无量智慧而无分别。佛子。是为如来心第六相。诸菩萨摩诃萨应如是知。
　　第六虚空含受喻。喻佛依持无碍智。亦释前依义。上但云依。犹通外依他力。今明体遍普容。是则五乘等智皆是如来大智中物。肇公亦云。夫圣人心虚冥照。理无不统。怀六合於胸中。而灵鉴有余。镜万有於方寸。其神常虚。即斯义也。
　　复次佛子。如雪山顶有药王树。名无尽根。彼药树根从十六万八千由旬下尽金刚地水轮际生。彼药王树若生根时。令阎浮提一切树根生。若生茎时令阎浮提一切树茎生。枝叶华果悉皆如是。此药王树。根能生茎。茎能生根。根无有尽。名无尽根。佛子。彼药王树。於一切处皆令生长。唯於二处不能为作生长利益。所谓地狱深坑及水轮中。然亦於彼初无厌舍。
　　第七药王生长喻。喻佛穷劫利乐喻。喻中四。初显体用。二彼药根下别显用相。三此药王下得名所由。四佛子下拣其非处。先拣后收。收者亦不厌故。晋经云。不舍生性。
　　佛子。如来智慧大药王树亦复如是。以过去所发成就一切智慧善法。普覆一切诸众生界。除灭一切诸恶道苦。广大悲愿而为其根。於一切如来真实智慧种性中生。坚固不动善巧方便以为其茎。徧法界智诸波罗蜜以为其枝。禅定解脱诸大三昧以为其叶。总持辩才菩提分法以为其华。究竟无变诸佛解脱以为其果。
　　合亦四段。而文不次。初合显体用。有六。以一悲愿菩提合根。此为诸佛之本。深难拔故。二依实智所生方便为茎。能干事故。菩提体故。三依前二智分为诸度。旁荫为枝。四戒定息热。别受业名。五辩才道品等亲生菩提开发为华。六果可知。
　　佛子。如来智慧大药王树。何故得名为无尽根。以究竟无休息故。不断菩萨行故。菩萨行即如来性。如来性即菩萨行。是故得名为无尽根。
　　次合得名所由。穷未来际。故云究竟无休。得果不舍因。故云不断菩萨行。由是故得因果交彻。展转相生。
　　佛子。如来智慧大药王树。其根生时。令一切菩萨生不舍众生大慈悲根。其茎生时。令一切菩萨增长坚固精进深心茎。其枝生时。令一切菩萨增长一切诸波罗蜜枝。其叶生时。令一切菩萨生长净戒头陀功德少欲知足叶。其华生时。令一切菩萨具诸善根相好庄严华。其果生时。令一切菩萨得无生忍乃至一切佛灌顶忍果。
　　三合前别显用相。深心乐修善行。即前方便。净戒亦能息热。相好如华为严。文多影略者。为分能所成故。
　　佛子。如来智慧大药王树唯於二处不能为作生长利益。所谓二乘堕於无为广大深坑及坏善根非器众生。溺大邪见贪爱之水。然亦於彼曾无厌舍。佛子。如来智慧无有增减。以根善安住生无休息故。佛子。是为如来心第七相。诸菩萨摩诃萨应如是知。
　　四合拣非器。亦先拣后收。无为正位一堕难出。故喻深坑。又无悲水。取灰断故。如彼地狱邪见拨无。贪爱浸烂。皆喻於水。不容善根。又阙土缘非生处故。后收言无厌舍者。上据现恶阙缘。令生厌怖直进一乘。故除二处。而同有佛性久久当成。故不厌舍。是知现恶明无。则无恶必有。故涅盘云一阐提人虽复断善。犹有佛性。若能发心非阐提也。法华云。决了声闻法。余诸声闻众。亦当复如是。结云善根安住者。常住大悲故。有引向所拣证无佛性及定性义。不观次后不舍之言。况第十喻平等共有。减损佛性。恐毁谤一乘。愿诸后学。当戒慎之无滞权说。
　　复次佛子。譬如三千大千世界劫火起时。焚烧一切草木丛林。乃至铁围大铁围山。皆悉炽然无有遗余。佛子。假使有人手执乾草投彼火中。於意云何。得不烧不。答言不也。佛子。彼所投草容可不烧。如来智慧分别三世一切众生一切国土一切劫数一切诸法无不知者。若言不知无有是处。何以故。智慧平等悉明达故。佛子。是为如来心第八相。诸菩萨摩诃萨应如是知。
　　第八劫火烧尽喻。喻佛智无不尽知。由此佛智更无所依。
　　复次佛子。譬如风灾坏世界时。有大风起名曰散坏。能坏三千大千世界。铁围山等皆成碎末。复有大风名为能障。周匝三千大千世界。障散坏风。不令得至余佛世界。佛子。若令无此能障大风。十方世界无不坏尽。如来应正等觉亦复如是。有大智风名为能灭。能灭一切诸大菩萨烦恼习气。有大智风名为巧持。巧持其根未熟菩萨。不令能灭大智风轮。断其一切烦恼习气。佛子。若无如来巧持智风。无量菩萨皆堕声闻辟支佛地。由此智故令诸菩萨超二乘地。安住如来究竟之位。佛子。是为如来心第九相。诸菩萨摩诃萨应如是知。
　　第九劫风持坏喻。喻佛巧令留惑智。非但能断。亦复能留。谓佛有斯巧。授与根未熟未具万行菩萨。令留润生之惑。由此留惑。惑方至尽。得一切智。不同二乘不为菩提心期速出。
　　复次佛子。如来智慧无处不至。何以故。无一众生而不具有如来智慧。
　　第十尘含经卷喻。喻佛性通平等。文中四。谓法喻合结。今初。所以知佛智遍者。无一众生不有本觉。与佛体无殊故。以上言潜流则似佛智徧他众生。今显众生自有。此有三意。一明无一众生不有。则知无性者非众生数。谓草木等。已过五性之见。二者众生在缠之因。已具出缠之果法。故云有如来智慧。非但有性。后方当成。亦非理前智后。是知涅盘对昔方便且说有性。后学尚谓谈有藏无。况闻等有果智。谁当信者。三彼因中之果智。即他佛之果智。以圆教宗自他因果无二体故。不尔此说众生有果。何名说佛智耶。斯则玄又玄矣。非华严宗无有斯理。
　　但以妄想颠倒执着。而不证得。
　　次释疑。疑云涅盘云佛性者名为智慧。有智慧时则无烦恼。今得佛智。那作众生。释中先顺答前义。谓倒故不证。岂得言无。如壮士迷於额珠。岂谓肤中无宝。
　　若离妄想。一切智。自然智。无碍智。则得现前。
