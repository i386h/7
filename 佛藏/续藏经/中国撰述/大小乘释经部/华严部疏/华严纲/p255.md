<!-- { "loadSidebar": true } -->
　　第七开敷一切树华夜神。寄远行地。远行者。谓至无相住功用后边。出过世间二乘道故。尔时善财童子。闻菩萨甚深自在妙音解脱门已。能悟入修行增进依教趣求。往开敷一切树华夜神所。见其身在众宝香树楼阁之内妙宝师子座上而坐。善财顶礼。陈已发心。谘问法要。夜神即授己法界。先显功用云。我於此娑婆世界日光已没。於夜暗中。见一切处种种众生远游归者。我皆密护。达其处所宿夜安乐。其有盛年众生好色放逸五欲自恣者。我示老病死相。恐怖令其舍欲修善。其有种种着欲众生。我说六波罗蜜法。一一对治。令其舍蔽住菩萨道。此我所行之行。因善财问菩萨行。故先告以此。然后乃示法门之名曰。我已成就菩萨出生广大喜光明解脱门。善财问言。此解脱门境界云何。乃问解脱之业用分齐也。夜神答意。入此解脱能知如来普摄众生巧方便智。此总标答言。谓以知佛摄生之智为业用分齐。次云何普摄。谓一切众生所受诸乐。皆是如来威德力故。通有十句。略显普摄之相。下云何知然。乃征释广显巧方便智。云我入此解脱时。我见如来从因至果大悲巧摄众生。故知乐由佛生。此总标其意。下文先示如来因中所发善巧普摄之心。以见一切众生着我我所。住无明暗室。入诸见稠林。种种颠倒造种种业。轮回生死。贫穷困苦。不得值遇诸佛菩萨。故是可悲之境。遂发大悲救苦之心。利益众生。所谓愿众生得一切妙宝资具摄众生心。由是发二十种心。通有十五行经。以显悲智双运之心既发救苦普摄之心。即行救苦之行。次下起如是心已得菩萨力。现大神变。徧法界虚空界。於一切众生前。普雨一切资生之物。随其所欲。悉满其意。皆令欢喜。不悔不吝。无间无断。起如是心已下有十八行经。具明起普摄之行。谓念念周徧尽众生界。广无齐限。下善男子毗卢遮那如来於过去世修菩萨行时。无一类众生不度。故无一行不修。是以修种种杂行。以众生苦有无涯。故行亦无量。皆令众生心生欢喜。毗卢遮那下有十三行半经。悉明种种行。此上通答解脱境界之问。以能知如来往昔因中普摄众生巧方便智。如上略说。乃解脱之境界也。下善财童子问言。圣者发心其已久如。此问夜神发心之始。以辨法界根深。据下答处。乃与毗卢遮那同时发心。故所穷深远难测。故夜神答言。此处难信难知。难解难入难说。以此法界心缘处灭非闻思修境。故难信难知难解难入。以言语道断。故难说。以此超情离见之境。故非世间二乘所知。亦非权教菩萨之所知也。所可许知者。唯诸佛神力所护。永断烦恼。得成就如来智者。乃知之耳。以此法界是如来智慧境界。故非三乘所知。上有十一行半经。皆明许可知之人。然此法门固不可说。我今承佛神力。亦可说之。虽难得能知之人。然欲为调顺可化众生。亦有上上根可能信入者。故今随汝所问亦可说也。下尔时开敷一切树华夜神。观察三世如来境界。重宣上难知难说之意。先说颂以显其义。而说颂言。佛子汝所问。甚深佛境界。难思剎尘劫。说之不可尽。以下有二十一偈。皆重显甚深难知之意。上乃叙法门之意。下乃正酬所问。有长行偈颂。先叙答发心之始。云善男子。乃往古世过世界海微尘数劫。即此一句已不可思议矣。言世界海者。以一佛剎碎为微尘。一尘一剎。聚此多多尘数之剎。合为一世界海。此中取喻。将世界海通碎为尘。以此一尘一劫。如是之劫。岂可得而思议耶。此举过此剎海尘数之劫已前。乃是毗卢遮那发心之始。此处安可得而知之耶。言过此尘劫已前。有世界海。名普光明真金摩尼山。此举最初一世界海之都名。是为大剎种。此总显发心时处。有七行经。但说彼时佛兴於世说法度生之事。次善男子。彼普光明世界海中有世界种名普庄严幢者。意显前普光明世界海乃聚多多剎种而为世界海。此普庄严世界种乃彼海中多中之一世界种耳。次云。此世界种中有世界。名一切宝色普光明。意显聚多世界成一普庄严世界种。此一切宝色世界。乃彼种中之一世界耳。自宽至陋。从无边剎海中。叙到一世界。意显法界无量。此一一处皆能知也。下叙一切宝色世界中有须弥山微尘数四天下。此又从多四天下叙。缩至一四天下内一南阎浮提。乃正是毗卢遮那发心之处。上叙世界有八行经。次云其中有王下乃正叙本事。言阎浮提王。乃铁轮王耳。名一切法音圆满盖。此正是毗卢遮那最初发心之本身。下时彼世界劫欲尽时有五浊起。此下叙轮王最初发心摄生之行。言劫欲尽时。谓因众生五浊恶业。感三灾之苦。有五行经。叙劫中苦事。次云咸来共绕王都大城。言苦众生来求救於王。正是可悲之境。有八行半经。叙可悲之状。次尔时大王闻此语已。得百万阿僧祇大悲门。此言大悲救苦之心一时顿发。何其勇猛。故发十种大悲。语云。哀哉众生堕於无底生死大坑。我云何而能速勉济令其得住一切智地。此乃毗卢遮那如来最初一念所发之心。观此一语不但尽拔众生之苦。尽与其乐。且云令住一切智地。谓各各令其究竟成佛得涅盘乐。此心岂二乘及权教菩萨可知耶。此下有十哀哉众生。而所哀者有三等众生。谓欲求。有求。邪梵行求。以三界内之苦众生止。此三种耳。故此十哀。欲尽救拔。此十哀经意甚隐。疏引二地之文释之。乃见其妙。故十哀末后云。我当云何而为引导令其得入一切智门。故为弟子者。不可不知吾佛往劫修因最初所发之心也。次作是语已。乃作十哀之语已。遂击鼓宣令。晓喻求救众生云。我今普施一切众生。随有所须悉令充足。即颁所统南阎浮提大小诸城悉开库藏。出种种物。尽施众生。下有五十七行经。叙广行大施之事。及王欢喜之心。及因施深入一切法门。而云不择方处。不择族类。不选形貌。随有来者。如其所欲。以大慈平等。如是普施一切众生。即此最初一念发心。所行一行。如此广大无遮。又岂可得而思议耶。上叙毗卢遮那发心之始。次下叙开敷树华夜神发心之始。乃与毗卢遮那同时。故其来久远可知矣。次时此会中有长者女。名宝光明。此女乃夜神往昔发心之本身也。王正设施会时。宝光明女去王不远。见王行广大施。遂生难遭之想。乃脱身璎珞。持以奉王。作是愿言。愿我未来亦复如是。此即夜神往昔最初一念发心。乃因王而发也。以宝光明女发心愿一切如王。且随所生处。皆得往生。尔时大王知此童女发如是心。而告之曰。童女随汝所欲。我皆与汝。此上有十四行半经。叙童女发心见夜神之往因。次时宝光女说偈赞王。共有五十二偈。从初至回向佛菩提二十五偈。总赞二德。次后王父净光明王母莲华光已下有二十七偈。显王之本生父母。所以叙及王之父母者。要显今之净饭摩耶皆毗卢往昔最初发心之父母所由来矣。偈中叙王本生之事。以见一会之因缘也。尔时宝光明女赞王已。合掌恭敬。却住一面。时彼大王深赞童女。且记以亦当成就如是功德。乃以宝衣手授童女。令即着之。童女着已。众见此女端正。如净夜天星宿庄严。此夜神之记自是而来。上有十三行经。叙王赞童女之事。此上二大段历叙往因。正答善财发心久如之问。观其发心一事一行之难思。以历劫数之长远。故夜神初言。此处难信难解难入难知难说也。上已叙发心之始。乃指昔因。故今会昔。次云善男子。尔时一切法音圆满盖王者岂异人乎。今毗卢遮那如来是。光明王者净饭王是。莲华光夫人者摩耶夫人是。宝光童女者即我身是。其王尔时以四摄法所摄众生。即此会中诸菩萨是。皆於无上菩提得不退转。或住初地乃至十地者。有七行经。结会古今。尔时开敷一切树华主夜神。为善财童子。重宣解脱义而说颂言。我有广大眼。普见於十方。一切剎海中。五趣轮回者。已下通有十偈。但是解脱总相。显己能知。后一偈云。我於无量劫。修习此法门。我今为汝说。佛子汝应学。结已法界劝令修学。次下谦己推胜云。我唯知此菩萨出生广大喜光明解脱门而已。如诸菩萨亲近供养一切诸佛。入一切智大愿海。乃至普入一切解脱海。我何能知。乃推后友云。此道场中有一夜神名大愿精进力救护一切众生。汝可往问。当为汝说。时善财童子。顶礼其足。殷勤瞻仰。辞退而去。

　　大方广佛华严经纲要卷第七十二


　　大方广佛华严经纲要卷第七十三

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十四

