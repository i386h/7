<!-- { "loadSidebar": true } -->
　　佛子。菩萨摩诃萨见诸众生造作恶业受诸重苦。以是障故。不见佛不闻法不识僧。便作是念。我当於彼诸恶道中。代诸众生受种种苦。令其解脱。菩萨如是受苦毒时。转更精勤不舍不避。不惊不怖。不退不怯无有疲厌。何以故。如其所愿决欲荷负一切众生令解脱故。菩萨尔时作是念言。一切众生在生老病死诸苦难处。随业流转。邪见无智丧诸善法。我应救之令得出离。又诸众生爱网所缠。痴盖所覆。染着诸有随逐不舍。入苦笼槛。作魔业行。福智都尽。常怀疑惑。不见安隐处。不知出离道。在於生死轮转不息。诸苦淤泥恒所没溺。菩萨见已起大悲心大饶益心。欲令众生悉得解脱。以一切善根回向。以广大心回向。如三世菩萨所修回向。如大回向经所说回向。愿诸众生普得清净。究竟成就一切种智。复作是念。我所修行欲令众生皆悉得成无上智王。不为自身而求解脱。但为救济一切众生令其咸得一切智心。度生死流解脱众苦。复作是念我当普为一切众生备受众苦。令其得出无量生死众苦大壑。我当普为一切众生。於一切世界一切恶趣中。尽未来劫受一切苦。然常为众生勤修善根。何以故。我宁独受如是众苦。不令众生堕於地狱。我当於彼地狱畜生阎罗王等险难之处。以身为质。救赎一切恶道众生令得解脱。复作是念。我愿保护一切众生终不弃舍。所言诚实无有虚妄。何以故。我为救度一切众生发菩提心。不为自身求无上道。亦不为求五欲境界及三有中种种乐故修菩萨行。何以故。世间之乐无非是苦。众魔境界。愚人所贪。诸佛所呵。一切苦患因之而起。地狱饿鬼及以畜生阎罗王处忿恚斗讼。更相毁辱。如是诸恶皆因贪着五欲所致。耽着五欲远离诸佛障碍生天。何况得於阿耨多罗三藐三菩提。菩萨如是观诸世间贪少欲味受无量苦。终不为彼五欲乐故求无上菩提修菩萨行。但为安乐一切众生。发心修习成满大愿。断截众生诸苦罥索。令得解脱。佛子。菩萨摩诃萨复作是念。我当以善根如是回向。令一切众生得究竟乐。利益乐。不受乐。寂静乐。无依乐。无动乐。无量乐。不舍不退乐。不灭乐。一切智乐。复作是念。我当与一切众生作调御师。作主兵臣。执大智炬。示安隐道令离险难。以善方便俾知实义。又於生死海。作一切智善巧船师。度诸众生使到彼岸。佛子。菩萨摩诃萨以诸善根如是回向。所谓随宜救护一切众生令出生死。承事供养一切诸佛。得无障碍一切智智。舍离众魔远恶知识。亲近一切菩萨善友。灭诸过罪成就净业。具足菩萨广大行愿无量善根。
　　第三代苦救护文至后有无量善根。有四十一行余经。於中先总名代苦。回向文有多节。本文自明。后以诸善根如是回向总结回向之益。
　　佛子。菩萨摩诃萨以诸善根正回向已。作如是念。不以四天下众生多故多日出现。但一日出。悉能普照一切众生。又诸众生不以自身光明故知有昼夜游行观察兴造诸业。皆由日天子出成办斯事。然彼日轮但一无二。菩萨摩诃萨亦复如是。修习善根回向之时作是念言。彼诸众生不能自救何能救他。唯我一人志独无侣。修集善根如是回向。所谓为欲广度一切众生故。普照一切众生故。示导一切众生故。开悟一切众生故。顾复一切众生故。摄受一切众生故。成就一切众生故。令一切众生欢喜故。令一切众生悦乐故。令一切众生断疑故。
　　第四逈拔回向。文有十行经。先四行以喻明。次二行法合。后四行合前成益。
　　佛子。菩萨摩诃萨复作是念。我应如日普照一切不求恩报。众生有恶悉能容受。终不以此而舍誓愿。不以一众生恶故舍一切众生。但勤修习善根回向普令众生皆得安乐。善根虽少普摄众生。以欢喜心广大回向。若有善根不欲饶益一切众生。不名回向。随一善根普以众生而为所缘。乃名回向。安置众生於无所着法性回向。见众生自性不动不转回向。於回向无所依无所取回向。不取善根相回向。不分别业报体性回向。不着五蕴相回向。不坏五蕴相回向。不取业回向。不求报回向。不染着因缘回向。不分别因缘所起回向。不着名称回向。不着处所回向。不着虚妄法回向。不着众生相世界相心意相回向。不起心颠倒想颠倒见颠倒回向。不着语言道回向。观一切法真实性回向。观一切众生平等相回向。以法界印印诸善根回向。观诸法离贪欲回向。解一切法无种植。善根亦如是。观诸法无二无生无灭。回向亦如是。以如是等善根回向。修行清净对治之法。所有善根皆悉随顺。出世间法。不作二相。非即业修习一切智。非离业回向一切智。一切智非即是业。然不离业得一切智。以业如光影清净故。报亦如光影清净。报如光影清净故一切智智亦如光影清净。离我我所一切动乱思惟分别。如是了知以诸善根方便回向。
　　大文第二明离相回向。通有十八行余经。初复作是念下有五行半经。明以妄机之智。导前大悲以成无缘。次安置众生下有十行半经。正明杂相。先会前回向众生令入实际。次以如是等善根下有五行半经。会前回向菩提入实际。
　　菩萨如是回向之时。度脱众生常无休息。不住法相。虽知诸法无业无报。善能出生一切业报而无违诤。如是方便善修回向。菩萨摩诃萨如是回向时。离一切过。诸佛所赞。
　　第二总结成益。由随离不二。故成无碍离过之益。
　　佛子。是为菩萨摩诃萨第一救护一切众生离众生相回向。
　　三结名。
　　上长行竟。
　　尔时金刚幢菩萨。观察十方一切众会暨于法界。入深句义。以无量心修习胜行。大悲普覆一切众生。不断三世诸如来种。入一切佛功德法藏。出生一切诸佛法身。善能分别诸众生心。知其所种善根成熟。住於法身。而为示现清净色身。承佛神力。即说颂言。
　　不思议劫修行道　　精进坚固心无碍　　为欲饶益群生类　　常求诸佛功德法　　调御世间无等人　　修治其意甚明洁　　发心普救诸含识　　彼能善入回向藏　　勇猛精进力具足　　智慧聪达意清净　　普救一切诸群生　　其心堪忍不倾动　　心善安住无与等　　意常清净大欢悦　　如是为物勤修行　　譬如大地普容受　　不为自身求快乐　　但欲救护诸众生　　如是发起大悲心　　疾得入於无碍地　　十方一切诸世界　　所有众生皆摄受　　为救彼故善住心　　如是修学诸回向　　修行布施大欢悦　　护持净戒无所犯　　勇猛精进心不动　　回向如来一切智　　其心广大无边际　　忍力安住不倾动　　禅定甚深恒照了　　智慧微妙难思议　　十方一切世界中　　具足修治清净行　　如是功德皆回向　　为欲安乐诸含识　　大士勤修诸善业　　无量无边不可数　　如是悉以益众生　　令住难思无上智　　普为一切众生故　　不思议劫处地狱　　如是曾无厌退心　　勇猛决定常回向　　不求色声香与味　　亦不希求诸妙触　　但为救度诸群生　　常求无上最胜智　　智慧清净如虚空　　修习无边大士行　　如佛所行诸行法　　彼人如是常修学　　大士游行诸世界　　悉能安隐诸群生　　普使一切皆欢喜　　修菩萨行无厌足　　除灭一切诸心毒　　思惟修习最上智　　不为自己求安乐　　但愿众生得离苦　　此人回向得究竟　　心常清净离众毒　　三世如来所付嘱　　住於无上大法城　　未曾染着於诸色　　受想行识亦如是　　其心永出於三有　　所有功德尽回向　　佛所知见诸众生　　尽皆摄取无有余　　誓愿皆令得解脱　　为彼修行大欢喜　　其心念念恒安住　　智慧广大无与等　　离痴正念常寂然　　一切诸业皆清净　　彼诸菩萨处於世　　不着内外一切法　　如风无碍行於空　　大士用心亦复然　　所有身业皆清净　　一切语言无过失　　心常归向於如来　　能令诸佛悉欢喜　　十方无量诸国土　　所有佛处皆往诣　　於中睹见大悲尊　　靡不恭敬而瞻奉　　心常清净离诸失　　普入世界无所畏　　已住如来无上道　　复为三有大法池　　精勤观察一切法　　随顺思惟有非有　　如是趣於真实理　　得入甚深无诤处　　以此修成坚固道　　一切众生莫能坏　　善能了达诸法性　　普於三世无所着　　如是回向到彼岸　　普使群生离众垢　　永离一切诸所依　　得入究竟无依处　　一切众生语言道　　随其种类各差别　　菩萨悉能分别说　　而心无着无所碍　　菩萨如是修回向　　功德方便不可说　　能令十方世界中　　一切诸佛皆称叹
　　第二尔时下重颂。分二。先叙仪意。言入深句义者。说依。以无量下亦是说依。依此说故。亦说所为为此说故。次不思议劫下正陈偈辞。有二十八偈。分二。前八偈半颂所回善根。后十九偈半颂回向行。前七偈半颂随相。后未曾有下十二偈。颂离相行。於中前五颂正明离相。后十方下七偈颂前成益。第一救护众生回向竟。

　　大方广佛华严经纲要卷第二十三


　　大方广佛华严经纲要卷第二十四

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十回向品第二十五之二

　　佛子。云何为菩萨摩诃萨不坏回向。
　　第二释不坏回向。文中长行。先位行。后位果。今初标名征起。言不坏者。谓於地宝等十种胜境深信坚固得不坏名。然十表无尽。信通事理故。本业云观一切法但有用。但有名。念念不住。故名不坏。是知善根回向皆通事事无碍。方真不坏耳。
　　佛子。此菩萨摩诃萨於去来今诸如来所。得不坏信。悉能承事一切佛故。於诸菩萨乃至初发一念之心求一切智。得不坏信。誓修一切菩萨善根无疲厌故。於一切佛法得不坏信。发深志乐故。於一切佛教得不坏信。守护住持故。於一切众生得不坏信。慈眼等观善根回向普利益故。於一切白净法得不坏信。普集无边诸善根故。於一切菩萨回向道得不坏信。满足殊胜诸欲解故。於一切菩萨法师得不坏信。於诸菩萨起佛想故。於一切佛自在神通得不坏信。深信诸佛难思议故。於一切菩萨善巧方便行得不坏信。摄取种种无量无数行境界故。佛子。菩萨摩诃萨如是安住不坏信时。於诸佛菩萨声闻独觉若诸佛教若诸众生。如是等种种境界中。种诸善根无量无边。令菩提心转更增长。慈悲广大平等观察。随顺修学诸佛所作。摄取一切清净善根。入真实义集福德行行大惠施。修诸功德等观三世。
