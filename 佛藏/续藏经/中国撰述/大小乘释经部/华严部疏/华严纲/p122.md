<!-- { "loadSidebar": true } -->
　　补义云上之十门明所观之相。然前经明能观之观。云大悲为首即一切智观。次云大悲增上即道相智观。次云大悲满足即一切种智观。此三观显能观心。后世间生灭为所观境。则世间生灭一句统收十门。皆是所观之相。然论立能观三观者。一相谛差别观。谓但观二谛有为无有我故。即经大悲为首。一切智观也。二大悲随顺观。谓悲随物增。即经大悲增上。道相智观也。三一切智相观。谓委悉穷究因缘性相。诸门观故。即经大悲满足。一切种智观也。论立此三观通观十门。则门门皆具三观。观观融摄十门。成一圆融无碍缘起自在法门。所谓星罗十门。月满三观者义在此也。故疏云初一切智。下同二乘。次道相智自显菩萨。后一切种智即上同诸佛。故涅盘云十二因缘下智观者得声闻菩提。中智观者得缘觉菩提。上智观者得菩萨菩提。上上智观故得佛菩提。前经约为物故皆称大悲。论约观心故三皆名观。各有悲智相导。为不住道。融此三观唯在一心。甚深般若於是而现。上以疏义难明。故略为会之。
　　疏云然论三观虽徧释经。而与十门开合不同。初一切智观束十门为三。谓成答相。成摄初一门。答摄第二半门。相摄余八门半。第二大悲随顺观。摄十为四。一观众生愚痴颠倒摄初一门。二余处求解脱摄第二门。三异道求解脱摄次四门。四求异解脱摄余四门。三一切相智观。摄十为九。一染净分别观摄初半门。二依止观摄初门后半及第二门。三方便观摄第三门。四因缘观摄第四门。五入谛观摄第五门。六力无力信入依观摄第六门。七慢上慢非慢上慢观摄第七门。八无始观摄八九二门。九种种观摄第十门。
　　补义曰疏义开合收摄者正显该罗之意。而义甚难明。向下临文但随便略出要义。使观者易明。以二观为主故。今以初观束三。疏义甚明。故详出之。上已知大意。
　　下正释文。
　　今初有支相续门中。先依相谛差别观。三段之文摄当成答相三字。初从作是念至则无生处四句辨定无我。即论明成。谓双举解惑。释成无我故。则知缘集但是妄我。二复作是念下至观察缘起之相十一行经。明倒惑起缘。即论明答。谓对释通无我义故。三佛子下至俱不可得有九行半经。明迷真起妄缘相次第。即论明相。今初成者将观缘起先释成无我。辨定所宗。一以贯诸。则显十门皆成无我。此是正破我执习气。
　　作是念。世间受生皆由着我。若离此着则无生处。
　　正释文中。初辨定无我。即论名成。初言世间生灭皆由着我者。则反举惑情明我非理。但是苦集故。若离此着则无生处。即顺举解心明理非我。是灭道故。此直顺经文。已无我义成矣。论经言受身处生者以我执习气但令自他差别。故论云五道中生死差别。若五道差别自由业招耳。
　　上辨定无我即论明成竟。
　　下文明答。
　　第二倒惑起缘即论明答。答外伏难故。两难二答。一执情征理难。情乖正理答。二常求有无下执相征实难。相不依我答。今初难云若实无我云何着我。如空中无人定计有人。即着於我不着无我。明知有我。答云由无智故於无我处执着於我。非由有我。如翳见空华。第二难云若实无我何以贪着於我。世间受生为缘次第。明知有我。方谓为缘次第生起。答云正由无我计我痴爱为本。倒惑造业。乃至老死。何要我耶。答意正尔。
　　上叙意。
　　就文有十二行经。分三。初明倒惑顺起染缘。二此因缘下正智逆观。结酬无我。三菩萨如是下就人结观。今初。然十二支即为十二别。亦无间然。而诸论中多摄为四。一能引支。谓过去二支因。即无明行。能引识等五果种故。二所引支。谓现在五支果。即识等五。是前二支所引发故。三能生支。谓现在三支因。即爱取有。近生当来生老死故。四所生支。谓生老死。即是爱取近所生故。上乃诸论意。此中约二世一重因果明生引别。若依三世两重因果则生引互通。今经并具。
　　复作是念。凡夫无智。执着於我常求有无。
　　初倒惑顺起染缘中且依十二支分为五。初至常求有无辨无明支。无智是痴。常求有无是有爱。然依三世诸惑谢往总名无明。略取发润有支本故。若约二世。虽诸烦恼皆能发润。而发业位无明力增。故名无明。唯取能发正感后世善恶业者以为其体。希常为有。於有乐事欲常住故。求断无为於有苦事愿断灭故。
　　不正思惟起於妄行行於邪道。罪行福行不动行积集增长。
　　二明行支。文有七句。初三句行过。次三句行体。后一句结成。初一句不正思惟者是行俱无明。涅盘说此为无明因。亦无明摄。蹑前后故因果互举。次句就人彰过。谓起妄行者必是凡夫。无明为因求有造业故。故初地云凡所作业皆颠倒相应。下句就法彰过。论云示於解脱处不正行故。若行涅盘路方为正道。次三句辨行体以三业相应。思造三行故。谓由迷异熟愚。违正信解。起惑三涂恶业及人天别报苦业。皆名罪行。由迷真实义愚。不知三界皆苦。妄谓为乐。起欲界善业名福行。八禅净业名不动行。后句结成行支。谓作已无悔积集增长有迁流故。
　　於诸行中植心种子。有漏有取。
　　次明识支。谓既发行已。由行熏心。令此本识能招当来生老死故。名之为种。若无行熏终不成种。故云於诸行中植心种子。即是所引识等五种。於一剎那为行所集。无有前后。论云此中起心种子者示生老死。体性者谓未来二果。以此释种为亲因故。言有漏有取成上种义。谓行及识等名言种子皆通无漏。今与三漏相应故名有支。如初地中以欲等四流起心种故。有漏是爱。有取是取。爱取润故能招后有。
　　复起后有生老及死。所谓业为田。识为种。无明暗覆。爱水为润。我慢溉灌。见网增长生名色芽。
　　次辨名色支。初之二句。文含二意。一者成上种义。由起生死心得种名。二者总标后义。现行名等皆生老死故。即同初地。於三界田中后生苦芽。所谓下别。亦有二意。一通约十二。自至生名色芽。是识生名色芽。二为显前来已具十因。则辨有支生於老死。故名色居初。次第辨耳。谓由前一心等五种。有漏有取。爱取润故。复起后有。是标有支生於二果。今别显有支之相。
　　补义云此名色支。乃标生及老死二果为首。此义疏多引论释。最难领会。以常说十二因缘乃通指最初无明缘行。为三世生死因缘之本。此中十二支乃约二世。以现世造业众生以取未来生死。故此无明不同最初生起无明。以钞中引远公意云。无明有四。一迷理无明。义通始终。二发业无明。在於行前。三覆业无明。此在行后识前。四受生无明与识同时。或在识后。望过去种子心识在於识后。望能生识与识同时。今是第四受生无明也。今前辨无明支中则云凡夫无智执着於我。此明无明为造业之本。义当发业覆业二种无明也。故次云不正思惟为行支。义当行前。次云於诸行中植心种子以为识支。义当行后。以此识种子乃亲招未来生死之因故。次名色支。乃标云复起后有生及老死。意指生死乃前识种亲招。但从名色为初生之始。故疏指云今是第四受生无明也。故前识支云有漏有取。疏云有漏是爱。有取是取。爱取润故能招后有。然后有即属有支。故前疏云识支之中已具十因。则辨有支生於老死。故未来以名色居初。次第辨耳。十因单约现在说。以迷无我为无明。不正思惟作善作恶为行。以行纳种为识。作生死因故有名色。则摄六入触受爱取有。现在念念具此十因。疏引多论。正义不出於此。若言二世因果。当在后从真起妄门中。
　　疏云且约有支。文有六缘。一业为田即是行种。望所生但为增上缘故。二识为种即是识等五种。为后生死作亲因缘。论总释云随顺摄取罪福等行。业为地故。此正明随顺於爱。摄前行识之种而成有支也。三无明暗覆。论取前经无明。故云前说无智暗障无明覆蔽故。此则取於等能发起。远为助故。亦是举於前世例今世故。准唯识意。非前发业无明。即是覆业无明。亦是爱摄。即迷外增上果愚。四爱水为润。论指前常求有无之爱即是举例。亦即是前标中有漏。以前有爱无明摄故。以前无明中爱乃发业爱耳。今是润业之爱故不同也。五我慢灌溉者即是取支。要数灌溉方生有芽。我语等取为我慢故。若悟无我容不生故。六见网增长。亦是取支。见取摄故。三见为本诸见生故。令无漏法不能坏故。名之为网。论总释云如是住。如是生心者总显生名色芽。由无明爱。令上识种安住业地名色心生故。今以前识种隐於余四。今辨现行略其总报所依。欲显识与名色次第相生义故。复欲显其通种现故。故有隐显。然名色等必有所依本识故。初地云於三界田中复生苦芽。所谓名色共生。论云共阿赖耶生故。此即后文与识共生。
　　名色增长生五根。诸根相对生触。触对生受。受后希求生爱。爱增长生取。取增长生有。有生已於诸趣中起五蕴身名生。生已衰变为老。终殁为死。於老死时生诸热恼。因热恼故忧愁悲叹众苦皆集。
　　次辨六入等八支当起。如后段明。然此一段意欲答於受生所以。故具出诸惑。隐显等殊。不在显相。显在后文。
　　此因缘故集无有集者。任运而灭亦无灭者。
　　二正智逆观。结酬无我。初二句约生明无我。但曰无明等集。非由我集。又上句拣无因。下句拣邪因。后二句约灭明无我。剎那性灭无使之然。
　　菩萨如是随顺观察缘起之相。
　　三就人结观。如是观者即随顺缘起之理。
　　上明答。
　　下明相。
　　大文迷真起妄缘相次第者即论明相差别也。论云若因缘无我以何相住因缘集行。谓当相名住。生后为行。故经云迷诸谛理起相集耳。然成答相通是有支相续。而两重缘相差别云何。略有五异。一前约妄我起缘即迷我执。此约迷谛起缘即迷真实义。二前约缘起。此约缘次。故前通取十因一处共起名色。此中一向单说次第。三前通三世二世。以许十因通一世故。义取亦通五世。此唯三世。以名色等唯约现故。义取亦通一世。四前文欲明三世并备。於无明中说有爱取。故於现在中说无明故。此中三世互有隐显。不许相通。五前为答难。此为辨相。如论意故有斯五异。两处辨缘。共明相续。总破痴倒。故但束为十。
　　佛子。此菩萨摩诃萨复作是念。於第一义谛不了故名无明。
