<!-- { "loadSidebar": true } -->
　　此菩萨处於法座。欲以一音令诸大众皆得解了。即得解了。或时欲以种种音声令诸大众皆得开悟。或时心欲放大光明演说法门。或时心欲於其身上一一毛孔皆演法音。或时心欲乃至三千大千世界所有一切形无形物皆悉演出妙法言音。或时心欲发一言音周徧法界悉令解了。或时心欲一切言音皆作法音恒住不灭。或时心欲一切世界箫笛钟鼓及以歌咏一切乐声皆演法音。或时心欲於一字中一切法句言音差别皆悉具足。或时心欲令不可说无量世界地水火风四大聚中所有微尘。一一尘中皆悉演出不可说法门。如是所念一切随心无不得者。
　　三明起说自在。
　　上二说成就竟。
　　佛子。此菩萨假使三千大千世界所有众生咸至其前。一一皆以无量言音而兴问难。一一问难各各不同。菩萨於一念顷悉能领受。仍以一音普为解释。令随心乐各得欢喜。如是乃至不可说世界所有众生。一剎那间一一皆以无量言音而兴问难。一一问难各各不同。菩萨於一念顷悉能领受。亦以一音普为解释。各随心乐令得欢喜。乃至不可说不可说世界满中众生。菩萨皆能随其心乐。随根随解而为说法。承佛神力广作佛事。普为一切作所依怙。
　　大文第三问答成就。初一界答难。二明一切世界。
　　佛子。此菩萨复更清净成就智明。假使一毛端处。有不可说世界微尘数诸佛众会。一一众会。有不可说世界微尘数众生。一一众生。有不可说世界微尘数性欲。彼诸佛随其性欲各与法门。如一毛端处。一切法界处悉亦如是。如是所说无量法门。菩萨於一念中悉能领受无有忘失。
　　第四受持成就。
　　上通明地行竟。
　　下明位果。
　　佛子。菩萨住此第九地。昼夜专勤更无余念。唯入佛境界亲近如来。入诸菩萨甚深解脱常在三昧。恒见诸佛未曾舍离。一一劫中见无量佛。无量百佛。无量千佛。乃至无量百千亿那由他佛。恭敬尊重承事供养。於诸佛所种种问难。得说法陀罗尼。所有善根转更明净。
　　大文第二明位果。三果同前。但此初调柔果中。见佛缘。初依内证见佛法身。后依三昧见佛色身。余可知。
　　譬如真金。善巧金师用作宝冠。转轮圣王以严其首。四天下内一切小王及诸臣民诸庄严具无与等者。
　　二喻明。
　　此第九地菩萨善根亦复如是。一切声闻辟支佛及下地菩萨所有善根无能与等。
　　三合。
　　佛子。譬如二千世界主大梵天王。身出光明。二千界中幽远之处。悉能照耀除其黑暗。此地菩萨所有善根亦复如是。能出光明照众生心。烦恼黑暗皆令息灭。
　　二教智净。
　　此菩萨十波罗蜜中。力波罗蜜最胜。余波罗蜜非不修行。但随力随分。
　　三别地相。
　　佛子。是名略说菩萨摩诃萨第九善慧地。若广说者。於无量劫亦不能尽。
　　第四结说地名。
　　佛子。菩萨摩诃萨住此地。多作二千世界主大梵天王。善能统理自在饶益。能为一切声闻缘觉及诸菩萨。分别演说波罗蜜行。随众生心所有问难。无能屈者。布施爱语利行同事。如是一切诸所作业。皆不离念佛乃至不离念一切种一切智智。复作是念。我当於一切众生中为首为胜乃至为一切智智依止者。此菩萨若发勤精进。於一念顷得百万阿僧祇国土微尘数三昧。乃至示现百万阿僧祇国土微尘数菩萨以为眷属。
　　第二摄报果。
　　若以菩萨殊胜愿力。自在示现过於此数。乃至百千亿那由他劫不能数知。
　　三愿智果。
　　尔时金刚藏菩萨。欲重宣其义。而说颂曰。
　　无量智力善观察　　最上微妙世难知　　普入如来秘密处　　利益众生入九地　　总持三昧皆自在　　获大神通入众剎　　力智无畏不共法　　愿力悲心入九地
　　第三重颂分中二十四偈。分三。初十九偈颂地行。次四偈位果。后一结叹。今初具颂上四分。初二颂法师方便。
　　住於此地持法藏　　了善不善及无记　　有漏无漏世出世　　思不思议悉善知　　若法决定不决定　　三乘所作悉观察　　有为无为行差别　　如是而知入世间
　　次二颂智成就。
　　若欲知诸众生心　　则能以智如实知　　种种速转坏非坏　　无质无边等众相　　烦恼无边恒共伴　　眠起一义续诸趣　　业性种种各差别　　因坏果集皆能了　　诸根种种下中上　　先后际等无量别　　解性乐欲亦复然　　八万四千靡不知　　众生惑见恒随缚　　无始稠林未除翦　　与志共俱心并生　　常相羁系不断绝　　但惟妄想非实物　　不离於心无处所　　禅定境排仍退转　　金刚道灭方毕竟　　六趣受生各差别　　业田爱润无明覆　　识为种子名色芽　　三界无始恒相续　　惑业心习生诸趣　　若离於此不复生　　众生悉在三聚中　　或溺於见或行道
　　三七偈颂入行成就。
　　住於此地善观察　　随其心乐及根解
　　四有八偈颂说成就。於中初半偈颂智成就。
　　悉以无碍妙辩才　　如其所应差别说　　处於法座如师子　　亦如牛王宝山王　　又如龙王布密云　　澍甘露雨充大海　　善知法性及奥义　　随顺言辞能辩说
　　次二偈颂口业成就。其中诸喻长行所无。
　　总持百万阿僧祇　　譬如大海受众雨　　总持三昧皆清净　　能於一念见多佛　　一一佛所皆闻法　　复以妙音而演畅
　　后五偈半颂法师自在成就。於中初偈半颂持。
　　若欲三千大千界　　教化一切诸群生　　如云广布无不及　　随其根欲悉令喜
　　次一偈颂说。
　　毛端佛众无有数　　众生心乐亦无极　　悉应其心与法门　　一切法界皆如是
　　次一偈颂问答。
　　菩萨勤加精进力　　复获功德转增胜　　闻持尔所诸法门　　如地能持一切种　　十方无量诸众生　　咸来亲近会中坐　　一念随心各问难　　一音普对悉充足
　　后二偈颂受持兼颂问答。
　　住於此地为法王　　随机诲诱无厌倦　　日夜见佛未曾舍　　入深寂灭智解脱　　供养诸佛善益明　　如王顶上妙宝冠　　复使众生烦恼灭　　譬如梵王光普照　　住此多作大梵王　　以三乘法化众生　　所行善业普饶益　　乃至当成一切智　　一念所入诸三昧　　阿僧祇剎微尘数　　见佛说法亦复然　　愿力所作复过此
　　第二四偈颂位果。
　　此是第九善慧地　　大智菩萨所行处　　甚深微妙难可见　　我为佛子已宣说
　　第三一颂结说。
　　第九善慧地竟。

　　大方广佛华严经纲要卷第三十八


　　大方广佛华严经纲要卷第三十九

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十地品第二十六之六

　　第十法云地。所以来者。瑜伽意云。虽於一切品类宣说法中得大自在。而未能得圆满法身现在证受。今勤修习已得圆满。故有此来。论云於九地中。已作净佛国土及化众生。第十地中。修行令智觉满。此是胜故。以八九二地同无功用。故对之显胜。有此地来。又一乘中居最极故。云者是喻。略有三义。一含水义。二覆空义。三注雨义。约法就喻。则有多义。云有四义。一喻智慧。二喻法身。三喻应身。四喻多闻熏因。空亦四义。一喻真如。二喻粗重。三喻法身。四喻黎耶。摄大乘论云。由得总缘一切法智。含藏一切陀罗尼门。此喻含水义。总缘一切法契经等智不离真如。如云合空。总持三昧即是水也。又云譬如大云能覆如空广大障故。此喻覆空义。即以前智能覆惑智二障。又云推於法身能圆满故。此有二义。一喻霪雨义。即上之智出生功德。充满所依法身故。二喻徧满。即前之智自满法身耳。故金光明云。法身如虚空。智慧如大云。而瑜伽云。粗重之身广如虚空。法身圆满譬如大云。皆能遍覆。此同摄论第二义。而无性释以智覆空。此以法身者智满则法身圆满。起信论云显现法身智纯净故。本分云得大法身具足自在。亦以法身喻云。庄严论云於十地中。由三昧门及陀罗尼门摄一切闻熏习因。徧满阿黎识中。譬如浮云遍满虚空。能以此闻熏习云。於一剎那於一一相於一一好於一一毛孔雨无量无边法雨。充足一切所化众生。由能如云雨法雨故。此从法身未及佛故。立赖耶名。瑜伽又意云。言大云者未现等觉。若现等觉。能雨大雨作利益故。是则密云不雨。含德而已。然诸释虽众。不出三义。谓以智慧含德。徧断诸障。徧证法身故。所覆粗重即所离障。谓於诸法中不得自在障。此障十地大法智云及所含藏所起事业故。斯即二愚。障所起业名大神通愚。障大智云即悟入微细秘密愚。断此障故。便能证得业自在等所依真如。谓神通作业。总持定门皆自在故。便成受位等行。具智波罗蜜。得化身三昧等果。即是云雨。究竟成佛法身。及所证如。皆一所遍虚空。其旨一耳。
　　净居天众那由他　　闻此地中诸胜行　　空中踊跃心欢喜　　悉共虔诚供养佛　　不可思议菩萨众　　亦在空中大欢喜　　俱然最上悦意香　　普熏众会令清净　　自在天王与天众　　无量亿数在虚空　　普散天衣供养佛　　百千万种缤纷下
　　次正释文。文中三分。先赞请中有十六偈。前十三赞。后三请。前中亦二。前三偈但申供养。有三类可知。
　　天诸采女无有量　　靡不欢欣供养佛　　名奏种种妙乐音　　悉以此言而赞叹
　　后十偈天女供赞。於中亦二。初一总标供赞。
　　佛身安坐一国土　　一切世界悉现身　　身相端严无量亿　　法界广大悉充满　　於一毛孔放光明　　普灭世间烦恼暗　　国土微尘可知数　　此光明数不可测
　　余九正显赞辞。於中亦二。前八赞佛德。后一劝修利益。前中亦二。前五赞大用自在。后显自在所由。前中亦二。前二用益普周。
　　或见如来具众相　　转於无上正法轮　　或见游行诸佛剎　　或见寂然安不动
　　后三随见不等。於中亦二。初一总明。
　　或现住於兜率宫　　或现下生入母胎　　或示住胎或出胎　　悉令无量国中见　　或现出家修世道　　或现道场成正觉　　或现说法或涅盘　　普使十方无不睹
　　后二八相。
　　上五偈赞大用自在。
　　下显自在所由。
　　譬如幻师知幻术　　在於大众多所作　　如来智慧亦复然　　於世间中普现身　　佛住甚深真法性　　寂灭无相同虚空　　而於第一实义中　　示现种种所行事　　所作利益众生事　　皆依法性而得有　　相与无相无差别　　入於究竟皆无相
　　后所由中亦二。初一智了世幻。故文有喻合。后二证穷性相故。於中半偈证体。半偈起用。半偈用不离体。半偈体用俱泯。
