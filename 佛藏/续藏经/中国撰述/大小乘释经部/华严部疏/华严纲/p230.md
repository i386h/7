<!-- { "loadSidebar": true } -->
　　此下无厌足王。寄无着行。约方便度。方便涉有。不迷於空。事理无滞。不舍不受故名无着。善财闻前善知识教。忆念思惟深心证入。生欢喜心等十七种心。依教趣求渐次南行。至多罗幢城。多罗者此云明净。幢者建立。表依般若立胜行故。如幻方便故无疲厌。故为王名。善财问王所在。诸人答言。王正殿坐师子座。宣布法化。调御众生。可治者治。可摄者摄。令离十恶断贪嗔痴。善财寻即往诣。遥见彼王。坐那罗延金刚之座。无量众宝以为庄严。十千大臣前后围绕。共理王事。表沤和般若。方便涉俗。万行辅导。庄严法界故。十千猛卒形貌丑恶执持器仗治罚罪人者。此示逆行折伏众生。故示种种楚毒之事。善财见已。心生疑惧。空中有天晓喻。先令忆念前知识教不谬。不可生疑。然后告以示现善巧方便。应当信入。乃曰。菩萨调伏众生智不可思议。善财闻已。乃敢敬问修菩萨道。时阿那罗王执善财手。入王宫中。命之同坐。告言。善男子。汝应观我所住宫殿。此王正示法界令证相应也。善财徧观宫殿广大庄严之妙。眷属侍从之姝丽。此举果报。令知宿因也。王乃告曰。善男子。我若实作如是恶业。云何而得如是果报。如是色身眷属。如是富赡自在耶。乃正示实证曰。我得菩萨如幻解脱。以我国众生多作恶业。故我以如幻法门而化如幻之众生。欲令至於究竟一切智地而已。岂以实法作恶事耶。然我身语意业。从来未曾恼害於一众生。乃至蚊蚁未尝作一苦事。况复人耶。人是福田能生一切诸善法故。我岂害之。此具示慈悲自在如幻事中。乃曰善男子。我唯得此如幻解脱门而已。如诸菩萨得无生忍。知诸有趣皆悉如幻。如化。如影。如梦等。无碍法门。非我能知。乃谦己推胜。指此南方有城名妙光。有王大光。汝可往问学菩萨道。善财闻已顶礼瞻仰。辞退而去。
　　尔时善财童子。一心正念彼王所得幻智法门。思惟彼王如幻解脱。观察彼王如幻法性。发如幻愿。净如幻法。普於一切如幻三世。起於种种如幻变化。如是思惟渐次游行。或至人间城邑聚落。或经旷野岩谷险难。无有疲懈。未曾休息。然后乃至妙光大城。而问人言。妙光大城在於何所。人咸报言妙光城者今此城是。是大光王之所住处。时善财童子欢喜踊跃。作如是念。我善知识在此城中。我今必当亲得奉见。闻诸菩萨所行之行。闻诸菩萨出要之门。闻诸菩萨所证之法。闻诸菩萨不思议功德。闻诸菩萨不思议自在。闻诸菩萨不思议平等。闻诸菩萨不思议勇猛。闻诸菩萨不思议境界广大清净。作是念已入妙光城。见此大城以金银瑠璃玻璃真珠砗磲码碯七宝所成。七宝深堑七重围绕。八功德水盈满其中。底布金沙。优钵罗华。波头摩华。拘物头华。芬陀利华。徧布其上。宝多罗树七重行列。七重金刚以为其垣各各围绕。所谓师子光明金刚垣。无能超胜金刚垣。不可沮坏金刚垣。不可毁缺金刚垣。坚固无碍金刚垣。胜妙网藏金刚垣。离尘清净金刚垣。悉以无数摩尼妙宝间错庄严。种种众宝而为埤堄。其城纵广一十由旬。周回八方面开八门。皆以七宝周徧严饰。毗瑠璃宝以为其地。种种庄严甚可爱乐。其城之内十亿衢道。一一道间。皆有无量万亿众生於中止住。有无数阎浮檀金楼阁。毗瑠璃摩尼网罗覆其上。无数银楼阁赤真珠摩尼网罗覆其上。无数毗琉璃楼阁。妙藏摩尼网罗覆其上。无数玻璃楼阁。无垢藏摩尼王网罗覆其上。无数光照世间摩尼宝楼阁。日藏摩尼王网罗覆其上。无数帝青摩尼宝楼阁。妙光摩尼王网罗覆其上。无数众生海摩尼王楼阁。焰光明摩尼王网罗覆其上。无数金刚宝楼阁。无能胜幢摩尼王网罗覆其上。无数黑栴檀楼阁。天曼陀罗华网罗覆其上。无数无等香王楼阁。种种华网罗覆其上。其城复有无数摩尼网。无数宝铃网。无数天香网。无数天华网。无数宝形像网。无数宝衣帐。无数宝盖帐。无数宝楼阁帐。无数宝华鬘帐之所弥覆。处处建立宝盖幢旛。当此城中有一楼阁名正法藏。阿僧祇宝以为庄严。光明赫奕最胜无比。众生见者心无厌足。彼大光王常处其中。尔时善财童子。於此一切珍宝妙物。乃至男女六尘境界皆无爱着。但正思惟究竟之法。一心愿乐见善知识。渐次游行。见大光王去於所住楼阁不远。四衢道中。坐如意摩尼宝莲华藏广大庄严师子之座。绀瑠璃宝以为其足。金缯为帐。众宝为网。上妙天衣以为茵褥。其王於上结加趺坐。二十八种大人之相八十随好而以严身。如真金山光色炽盛。如净空日威光赫奕。如盛满月见者清凉。如梵天王处於梵众。亦如大海。功德法宝无有边际。亦如雪山相好树林以为严饰。亦如大云。能震法雷启悟群品。亦如虚空。显现种种法门星象。如须弥山。四色普现众生心海。亦如宝洲。种种智宝充满其中。於王座前有金银瑠璃摩尼真珠珊瑚琥珀珂贝璧玉诸珍宝聚。衣服璎珞及诸饮食无量无边种种充满。复见无量百千万亿上妙宝车。百千万亿诸天妓乐。百千万亿天诸妙香。百千万亿病缘汤药资生之具。如是一切悉皆珍好。无量乱牛蹄角金色。无量千亿端正女人上妙栴檀以涂共体。天衣璎珞种种庄严。六十四能靡不该练。世情礼则悉皆善解。随众生心而以给施。城邑聚落四衢道侧。悉置一切资生之具。一一道傍皆有二十亿菩萨。以此诸物给施众生。为欲普摄众生故。为令众生欢喜故。为令众生踊跃故。为令众生心净故。为令众生清凉故。为灭众生烦恼故。为令众生知一切义理故。为令众生入一切智道故。为令众生舍冤敌心故。为令众生离身语恶故。为令众生拔诸邪见故。为令众生净诸业道故。时善财童子。五体投地。顶礼其足。恭敬右绕。经无量匝。合掌而住。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。时王告言。善男子。我净修菩萨大慈幢行。我满足菩萨大慈幢行。善男子。我於无量百千万亿乃至不可说不可说佛所。问难此法。思惟观察修习庄严。善男子。我以此法为王。以此法教敕。以此法摄受。以此法随逐世间。以此法引导众生。以此法令众生修行。以此法令众生趣入。以此法与众生方便。以此法令众生熏习。以此法令众生起行。以此法令众生安住思惟诸法自性。以此法令众生安住慈心以慈为主。具足慈力。如是令住利益心。安乐心。哀愍心。摄受心。守护众生不舍离心。拔众生苦无休息心。我以此法令一切众生毕竟快乐。恒自悦豫。身无诸苦。心得清凉。断生死爱乐正法乐。涤烦恼垢破恶业障。绝生死流入真法海。断诸有趣求一切智。净诸心海生不坏信。善男子。我已住此大慈幢行。能以正法教化世间。善男子。我国土中一切众生。皆於我所无有恐怖。善男子。若有众生贫穷困乏。来至我所而有求索。我开库藏恣其所取。而语之言。莫造诸恶。莫害众生。莫起诸见。莫生执着。汝等贫乏。若有所须。当来我所及四衢道。一切诸物种种具足。随意而取勿生疑难。善男子。此妙光城所住众生。皆是菩萨发大乘意。随心所欲所见不同。或见此城其量狭小。或见此城其量广大。或见土砂以为其地。或见众宝而以庄严。或见聚土以为垣墙。或见宝墙周匝围绕。或见其地多诸瓦石高下不平。或见无量大摩尼宝间错庄严平坦如掌。或见屋宅土木所成。或见殿堂及诸楼阁。阶墀窗闼轩槛户牖。如是一切无非妙宝。善男子。若有众生其心清净。曾种善根供养诸佛。发心趣向一切智道。以一切智为究竟处。及我昔时修菩萨行曾所摄受。则见此城众宝严净。余皆见秽。善男子。此国土中一切众生。五浊世时。乐作诸恶。我心哀愍而欲救护。入於菩萨大慈为首。随顺世间三昧之门。入此三昧时。彼诸众生所有怖畏心。恼害心。怨敌心。诤论心。如是诸心悉自消灭。何以故。入於菩萨大慈为首顺世三昧法如是故。善男子。且待须臾自当现见。时大光王即入此定。其城内外六种震动。诸宝地宝墙。宝堂宝殿。台观楼阁。阶砌户牗。如是一切咸出妙音。悉向於王曲恭敬礼。妙光城内所有居人靡不同时欢喜踊跃。俱向王所举身投地。村营城邑一切人众。咸来见王欢喜敬礼。近王所住鸟兽之属。互相瞻视起慈悲心。咸向王前恭敬礼拜。一切山原及诸草树莫不回转向王礼敬。陂池泉井及以河海。悉皆腾溢流注王前。十千龙王起大香云。激电震雷注微细雨。有十千天王。所谓忉利天王。夜摩天王。兜率陀天王。善变化天王。他化自在天王。如是等而为上首。於虚空中作众妓乐。无数天女歌咏赞叹。雨无数华云。无数香云。无数宝鬘云。无数宝衣云。无数宝盖云。无数宝幢云。无数宝幡云。於虚空中而为庄严供养其王。伊罗婆拏大象王以自在力。於虚空中敷布无数大宝莲华。垂无数宝璎珞。无数宝缯带。无数宝鬘。无数宝严具。无数宝华。无数宝香。种种奇妙以为严饰。无数婇女种种歌赞。阎浮提内。复有无量百千万亿诸罗剎王。诸夜叉王。鸠盘茶王。毗舍阇王。或住大海。或居陆地。饮血啖肉残害众生。皆起慈心愿行利益。明识后世不造诸恶。恭敬合掌顶礼於王。如阎浮提。余三天下乃至三千大千世界。乃至十方百千万亿那由他世界中。所有一切毒恶众生。悉亦如是。时大光王从三昧起。告善财言。善男子。我唯知此菩萨大慈为首随顺世间三昧门。如诸菩萨摩诃萨为高盖。慈心普荫诸众生故。为修行。下中上行悉等行故。为大地。能以慈心任持一切诸众生故。为满月。福德光明於世间中平等现故。为净日。以智光明照耀一切所知境故。为明灯。能破一切众生心中诸黑暗故。为水清珠。能清一切众生心中谄诳浊故。为如意宝。悉能满足一切众生心所愿故。为大风。速令众生修习三昧入一切智大城中故。而我云何能知其行。能说其德。能称量彼福德大山。能瞻仰彼功德众星。能观察彼大愿风轮。能趣入彼甚深法门。能显示彼庄严大海。能阐明彼普贤行门。能开示彼诸三昧窟。能赞叹彼大慈悲云。善男子於此南方有一王都名曰安住。有优婆夷名曰不动。汝诣彼问菩萨云何学菩萨行修菩萨道。时善财童子顶礼王足。绕无数匝。殷勤瞻仰。辞退而去。
