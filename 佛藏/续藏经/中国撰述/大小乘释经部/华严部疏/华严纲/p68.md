<!-- { "loadSidebar": true } -->
　　尔时世尊从两膝轮。放百千亿那由他光明。普照十方尽法界虚空界一切世界。彼诸菩萨皆见於此佛神变相。此诸菩萨亦见於彼一切如来神变之相。如是菩萨皆与毗卢遮那如来於往昔时同种善根修菩萨行。悉已悟入诸佛自在甚深解脱。得无差别法界之身。入一切土而无所住。见无量佛悉往承事。於一念中周行法界自在无碍。心意清净如无价宝。无量无数诸佛如来。常加护念共与其力。到於究竟第一彼岸。恒以净念住无上觉。念念恒入一切智处。以小入大。以大入小。皆得自在通达无碍。已得佛身与佛同住。获一切智。从一切智而生其身。一切如来所行之处悉能随入。开阐无量智慧法门。到金刚幢大智彼岸。获金刚定断诸疑惑。已得诸佛自在神通。普於一切十方国土。教化调伏百千万亿无数众生。於一切处虽无所着。善能修学成就究竟。方便安立一切诸法。如是等百千亿那由他不可说无尽清净三世一切无量功德藏诸菩萨众。皆来集会在於佛所。因光所见一切佛所悉亦如是。
　　第二尔时世尊下放光。文分四节。初从两膝。放光处言膝轮者。位渐高故。又表回因向果等。有屈伸进趣之相故。又悲智相导。屈伸无住故。二放百千下光数。三普照下光照分齐。四彼诸菩萨下光所作业。谓令彼此互相见故。此中分三节。初正明彼此相见。二如是下释见所由。由二种因故彼此相见。一由宿因同行故。二由现德圆满故。经文悉已悟入下有二十句。明德圆满之相。后如是等下结德。
　　尔时金刚幢菩萨承佛神力。普观十方。而说颂言。
　　如来不出世　　亦无有涅盘　　以本大愿力　　示现自在法　　是法难思议　　非心所行处　　智慧到彼岸　　乃见诸佛境　　色身非是佛　　音声亦复然　　亦不离色声　　见佛神通力　　少智不能知　　诸佛实境界　　久修清净业　　於此乃能了　　正觉无来处　　去亦无所从　　清净妙色身　　神力故显现　　无量世界中　　示现如来身　　广说微妙法　　其心无所着　　智慧无边际　　了达一切法　　普入於法界　　示现自在力　　众生及诸法　　了达皆无碍　　普现众色像　　徧於一切剎　　欲求一切智　　速成无上觉　　应以净妙心　　修习菩提行　　若有见如来　　如是威神力　　当於最胜尊　　供养勿生疑
　　第二偈赞中十菩萨即为十段。亦十方如次。皆先标说人及说仪式。今初东方金刚幢者。此是会主。名含总别。总显回向不出悲智。金刚者坚利也。即悲之智。二乘实际不能坏坚也。断难断惑利也。故云智慧到彼岸。即智之悲。爱见不能动坚也。无所不救利也。故文中徧剎利生。七十八经云譬如金刚唯从金刚处及金处生。非余宝处生。菩提心金刚亦复如是。唯从大悲救护众生金刚处一切智明殊胜境界金处而生。非余众生善根处生。是知金刚不独喻智。攻般若者不得此意。但以标名独将金刚喻於般若。以文中悲济九类而无所度。悲智相导。方为真实般若。别名即救护众生悲也。离众生相智也。颂有十偈。叹佛寂用无碍德。
　　尔时坚固幢菩萨承佛神力。普观十方。而说颂言。
　　如来胜无比　　甚深不可说　　出过言语道　　清净如虚空　　汝观人师子　　自在神通力　　已离於分别　　而令分别见　　导师为开演　　甚深微妙法　　以是因缘故　　现此无比身　　此是大智慧　　诸佛所行处　　若欲了知者　　常应亲近佛　　意业常清净　　供养诸如来　　终无疲厌心　　能入於佛道　　具无尽功德　　坚住菩提心　　以是疑网除　　观佛无厌足　　通达一切法　　是乃真佛子　　此人能了知　　诸佛自在力　　广大智所说　　欲为诸法本　　应起胜希望　　志求无上觉　　若有尊敬佛　　念报於佛恩　　彼人终不离　　一切诸佛住　　何有智慧人　　於佛得见闻　　不修清净愿　　履佛所行道
　　第二南方坚固者。表不坏回向故。菩提心坚故。观佛无厌故。十颂多明如来为物所依德。
　　尔时勇猛幢菩萨承佛神力。普观十方而说颂言。
　　譬如明净眼　　因日睹众色　　净心亦复然　　佛力见如来　　如以精进力　　能尽海源底　　智力亦如是　　得见无量佛　　譬如良沃田　　所种必滋长　　如是净心地　　出生诸佛法　　如人获宝藏　　永离贫穷苦　　菩萨得佛法　　离垢心清净　　譬如伽陀药　　能消一切毒　　佛法亦如是　　灭诸烦恼患　　真实善知识　　如来所称赞　　以彼威神故　　得闻诸佛法　　设於无数劫　　财宝施於佛　　不知佛实相　　此亦不名施　　无量众色相　　庄严於佛身　　非於色相中　　而能见於佛　　如来等正觉　　寂然恒不动　　而能普现身　　徧满十方界　　譬如虚空界　　不生亦不灭　　诸佛法如是　　毕竟无生灭
　　第三西方菩萨。净心智力。见佛尽源。等一切佛。故名勇猛。十颂总显如来见闻弘益之德。
　　尔时光明幢菩萨承佛神力。普观十方而说颂言。
　　人间及天上　　一切诸世界　　普见於如来　　清净妙色身　　譬如一心力　　能生种种心　　如是一佛身　　普现一切佛　　菩提无二法　　亦复无诸相　　而於二法中　　现相庄严身　　了法性空寂　　如幻而生起　　所行无有尽　　导师如是现　　三世一切佛　　法身悉清净　　随其所应化　　普现妙色身　　如来不念言　　我作如是身　　自然而示现　　未尝起分别　　法界无差别　　亦无所依止　　而於世间中　　示现无量身　　佛身非变化　　亦复非非化　　於无化法中　　示有变化形　　正觉不可尽　　法界虚空等　　深广无涯底　　言语道悉绝　　如来善通达　　一切处行道　　法界众国土　　所往皆无碍
　　第四北方菩萨。以大悲力运智慧光朗彼重昏。无所不至。名光明幢。十颂多显如来即体化用周普之德。
　　尔时智幢菩萨承佛神力。普观十方而说颂言。
　　若人能信受　　一切智无碍　　修习菩提行　　其心不可量　　一切国土中　　普现无量身　　而身不在处　　亦不住於法　　一一诸如来　　神力示现身　　不可思议劫　　算数莫能尽　　三世诸众生　　悉可知其数　　如来所示现　　其数不可得　　或时示一二　　乃至无量身　　普现十方剎　　其实无二种　　譬如净满月　　普现一切水　　影像虽无量　　本月未曾二　　如是无碍智　　成就等正觉　　普现一切剎　　佛体亦无二　　非一亦非二　　亦复非无量　　随其所应化　　示现无量身　　佛身非过去　　亦复非未来　　一念现出生　　成道及涅盘　　如幻所作色　　无生亦无起　　佛身亦如是　　示现无有生
　　第五东北方。於佛寂用之境决断无疑故。又智导万行出生无尽。故名智幢。十颂多叹如来应现出生无碍之德。
　　尔时宝幢菩萨承佛神力。普观十方而说颂言。
　　佛身无有量　　能示有量身　　随其所应睹　　导师如是现　　佛身无处所　　充满一切处　　如空无边际　　如是难思议　　非心所行处　　心不於中起　　诸佛境界中　　毕竟无生灭　　如翳眼所睹　　非内亦非外　　世间见诸佛　　应知亦如是　　饶益众生故　　如来出世间　　众生见有出　　而实无兴世　　不可以国土　　昼夜而见佛　　岁月一剎那　　当知悉如是　　众生如是说　　某日佛成道　　如来得菩提　　实不系於日　　如来离分别　　非世超诸数　　三世诸导师　　出现皆如是　　譬如净日轮　　不与昏夜合　　而说某日夜　　诸佛法如是　　三世一切劫　　不与如来合　　而说三世佛　　导师法如是
　　第六东南方菩萨。以圆净智照平等理。不碍应现随顺一切如摩尼宝故名宝幢。十颂多显平等超世德。
　　尔时精进幢菩萨承佛神力。普观十方。而说颂言。
　　一切诸导师　　身同义亦然　　普於十方剎　　随应种种现　　汝观牟尼尊　　所作甚奇特　　充满於法界　　一切悉无余　　佛身不在内　　亦复不在外　　佛力故显现　　导师法如是　　随诸众生类　　先世所集业　　如是种种身　　示现各不同　　诸佛身如是　　无量不可数　　唯除大觉尊　　无有能思议　　如以我难思　　心业莫能取　　佛难思亦尔　　非心业所现　　如剎不可思　　而见净庄严　　佛难思亦尔　　妙相无不现　　譬如一切法　　众缘故生起　　见佛亦复然　　必假众善业　　譬如随意珠　　能满众生心　　诸佛法如是　　悉满一切愿　　无量国土中　　导师兴於世　　随其愿力故　　普应於十方
　　第七西南方菩萨。勤观如来真应皆同。故能平等。随顺一切众生。名精进幢。十颂显此同义。
　　尔时离垢幢菩萨承佛神力。普观十方而说颂言。
　　如来大智光　　普净诸世间　　世间既净已　　开示诸佛法　　设有人欲见　　众生数等佛　　靡不应其心　　而实无来处　　以佛为境界　　专念而不息　　此人得见佛　　其数与心等　　成就白净法　　具足诸功德　　彼於一切智　　专念心不舍　　导师为众生　　如应演说法　　随於可化处　　普现最胜身　　佛身及世间　　一切皆无我　　悟此成正觉　　复为众生说　　一切人师子　　无量自在力　　示现念等身　　其身各不同　　世间如是身　　诸佛身亦然　　了知其自性　　是则说名佛　　如来普知见　　明了一切法　　佛法及菩提　　二俱不可得　　导师无来去　　亦复无所住　　远离诸颠倒　　是名等正觉
　　第八西北方菩萨真如体净。能成白法。复净世间故名离垢。十颂多叹如来净德。前六净他。后四自净。
　　尔时星宿幢菩萨承佛神力。普观十方而说颂言。
　　如来无所住　　普住一切剎　　一切土皆往　　一切处咸见　　佛随众生心　　普现一切身　　成道转法轮　　及以般涅盘　　诸佛不思议　　谁能思议佛　　谁能见正觉　　谁能现最胜　　一切法皆如　　诸佛境亦然　　乃至无一法　　如中有生灭　　众生妄分别　　是佛是世界　　了达法性者　　无佛无世界　　如来普现前　　令众生信喜　　佛体不可得　　彼亦无所见　　若能於世间　　远离一切着　　无碍心欢喜　　於法得开悟　　神力之所现　　即此说名佛　　三世一切时　　求悉无所有　　若能如是知　　心意及诸法　　一切悉知见　　疾得成如来　　言语中显示　　一切佛自在　　正觉超语言　　假以语言说
　　第九下方菩萨。解佛徧应法界之身。而不离法性若彼星宿灿然罗空。不可缚着。故以为名。十颂显佛此德。
　　尔时法幢菩萨承佛神力。普观十方而说颂言。
