<!-- { "loadSidebar": true } -->
　　尔时转轮圣王说偈赞佛。开悟一切众生已。从轮王善根出十千种大供养云。往诣道场向如来所。所谓一切宝盖云一切华帐云一切宝衣云一切宝铃网云一切香海云一切宝座云一切宝幢云一切宫殿云一切妙华云一切诸庄严具云。於虚空中周徧严饰。到已顶礼普智宝焰妙德幢王如来足。绕无量百千匝。即於佛前坐普照十方宝莲华座。时转轮王女普智焰妙德眼。即解身上诸庄严具持以散佛。时庄严具於虚空中变成宝盖。宝网垂下。龙王执持。一切宫殿於中间列。十种宝盖周匝围绕。形如楼阁内外清净。诸璎珞云及诸宝树。香海摩尼以为庄严。於此盖中有菩提树。枝叶荣茂普覆法界。念念示现无量庄严。毗卢遮那如来坐此树下。有不可说佛剎微尘数菩萨前后围绕。皆从普贤行愿出生。住诸菩萨无差别住。亦见有一切诸世间主。亦见如来自在神力。又见一切诸劫次第世界成坏。又亦见彼一切世界一切诸佛出兴次第。又亦见彼一切世界一一皆有普贤菩萨供养於佛。调伏众生。又亦见彼一切菩萨莫不皆在普贤身中。亦见自身在其身内。亦见其身在一切如来前。一切普贤前。一切菩萨前。一切众生前。又亦见彼一切世界。一一各有佛剎微尘数世界种种际畔。种种任持。种种形状。种种体性。种种安布。种种庄严。种种清净。种种庄严云而覆其上。种种劫名。种种佛兴。种种三世。种种方处。种种住法界。种种入法界。种种住虚空。种种如来菩提场。种种如来神通力。种种如来师子座。种种如来大众海。种种如来众差别。种种如来巧方便。种种如来转法轮。种种如来妙音声。种种如来言说海。种种如来契经云。既见是已。其心清净。生大欢喜。普智宝焰妙德幢王如来。为说修多罗名一切如来转法轮。十佛剎微尘数修多罗而为眷属。时彼女人闻此经已。则得成就十千三昧门。其心柔软无有粗强。如初受胎。如始诞生。如娑罗树初始生芽。彼三昧心亦复如是。所谓现见一切佛三昧。普照一切剎三昧。入一切三世门三昧。说一切佛法轮三昧。知一切佛愿海三昧。开悟一切众生令出生死苦三昧。常愿破一切众生暗三昧。常愿灭一切众生苦三昧。常愿生一切众生乐三昧。教化一切众生不生疲厌三昧。一切菩萨无障碍幢三昧。普诣一切清净佛剎三昧。得如是等十千三昧已。复得妙定心。不动心。欢喜心。安慰心。广大心。顺善知识心。缘甚深一切智心。住广大方便海心。舍离一切执着心。不住一切世间境界心。入如来境界心。普照一切色海心。无恼害心。无高倨心。无疲倦心。无退转心。无懈怠心。思惟诸法自性心。安住一切法门海心。观察一切法门海心。了知一切众生海心。救护一切众生海心。普照一切世界海心。普生一切佛愿海心。悉破一切障山心。积集福德助道心。现见诸佛十力心。普照菩萨境界心。增长菩萨助道心。徧缘一切方海心。一心思惟普贤大愿。发一切如来十佛剎微尘数愿海。愿严净一切佛国。愿调伏一切众生。愿徧知一切法界。愿普入一切法界海。愿於一切佛剎尽未来际劫修菩萨行。愿尽未来际劫不舍一切菩萨行。愿得亲近一切如来。愿得承事一切善友。愿得供养一切诸佛。愿於念念中修菩萨行增一切智无有间断。发如是等十佛剎微尘数愿海。成就普贤所有大愿。时彼如来复为其女开示演说发心已来所集善根所修妙行。所得大果令其开悟。成就如来所有愿海。一心趣向一切智位。善男子。复於此前过十大劫。有世界名日轮光摩尼。佛号因陀罗幢妙相。此妙眼女於彼如来遗法之中。普贤菩萨劝其修补莲华座上故坏佛像。既修补已而复彩画。既彩画已复宝庄严。发阿耨多罗三藐三菩提心。善男子。我念过去由普贤菩萨善知识故种此善根。从是已来不堕恶趣。常於一切天王人王种族中生。端正可喜。众相圆满。令人乐见。常见於佛。常得亲近普贤菩萨。乃至於今示导开悟成熟於我。令生欢喜。善男子。於意云何。尔时毗卢遮那藏妙宝莲华髻转轮圣王者岂异人乎。今弥勒菩萨是。时王妃圆满面者寂静音海夜神是。今所住处去此不远。时妙德眼童女者即我身是。我於彼时身为童女。普贤菩萨劝我修补莲华座像。以为无上菩提因缘。令我发於阿耨多罗三藐三菩提心。我於彼时初始发心。次复引导。令我得见妙德幢佛。解身璎珞散佛供养。见佛神力。闻佛说法。即得菩萨普现一切世界调伏众生解脱门。於念念中见须弥山微尘数佛。亦见彼佛道场众会。清净国土我皆尊重恭敬供养。听闻说法。依教修行。
　　此下夜神先叹解脱甚深难知难说。所以深者。若约时。时则久远。若约因因则广大。若约理则契理甚深。若约其名名如体用。所以难说。有七行半经。通明甚深之义。我今承佛神力当为汝说。向下答中有长行偈颂。长行先通答三结。先明得法久近。二明发心之始三结会古今。然后方答修行治净。答中。初言乃往古世劫名圆满清净。有世界名毗卢遮那大威德。有转轮王名毗卢遮那妙宝莲华髻。其王有女。名普智焰妙德眼。已上有三十五行经。明夜神本生父母出处。向下明佛出兴及见佛发心因缘。云时彼城北有菩提树。名普光法云音幢。有须弥山微尘数如来。於此树下出现。其最初第一佛号普智宝焰妙德幢。其彼如来未出现时。十千年前有大莲华。放净光明现种种瑞。为彼如来将出之先兆。有三十七行经言所现种种之瑞相。次后普智宝焰妙德幢王如来。於莲华上成阿耨多罗三藐三菩提。於此成时。即於十方一切世界中成。此乃一成一切成成正觉已。随众生心转正法轮。有十七行经。显转法轮。利益九界众生事。次后叙夜神往昔见佛之因。时普贤菩萨现身虚空。告轮王言。今汝国中有佛出兴。在普光明法云音幢菩提树下。时轮王女莲华妙眼。见普贤菩萨色身光明。心生欢喜。即作是念。愿我得如是身。常不离此善知识。此最初发心。有十五行经。叙见普贤因缘。时转轮王闻普贤告。即与千子眷属臣民俱往见佛。以偈赞佛而作供养。有二十行经。叙见佛偈赞。兴供之事。时轮王女。即解身上庄严具。持以散佛。时庄严於虚空中。变成宝盖宝网。种种庄严。於中有菩提树。见毗卢遮那於树下成佛。又见种种不思议境界。有二十一行经。具明所献供中变现不思议事。意表此女所献之供。称法性空。故因小果大。以彰法界不思议境。故轮王女。见此事已。心大欢喜。次得闻普智如来说修多罗。名一切如来转法轮。时彼女闻此经已。即得成就十千三昧门。下有二十四行经。明闻经获三种益。即是调伏众生解脱。是知此解脱其得已久。时彼如来复为其女。开示往昔之因。乃示其本因。以证今日之缘。言本因者。乃此见佛已前。过十大劫。有佛出世。号因陀罗幢妙相。此妙眼女。於彼如来遗法之中。普贤菩萨劝其修补莲华座上故坏佛像。复为庄严。由是发菩提心。此发心之始。其来固已久矣。下会古今云。善男子。於汝意云何。尔时毗卢遮那藏妙宝莲华髻转轮王者。岂异人乎。今弥勒菩萨是也。彼王妃圆满面者。寂静音海夜神是也。妙德眼童女者。即我身是。我於彼为童女时。普贤菩萨劝我发心。乃初始发心。令我得见妙德幢佛。闻佛说法。即得调伏众生解脱门。依教修行。前初即标解脱名。至此方酬其名。此上从此处难知已来。通答三问已竟。下文别答修行净治问。意显从得法已后修行至今也。
　　善男子。过彼毗卢遮那大威德世界圆满清净劫已。次有世界名宝轮妙庄严。劫名大光。有五百佛於中出现。我皆承事恭敬供养。其最初佛名大悲幢。初出家时。我为夜神恭敬供养。次有佛出名金刚那罗延幢。我为转轮王恭敬供养。其佛为我说修多罗名一切佛出现。十佛剎微尘数修多罗以为眷属。次有佛出名金刚无碍德。我於彼时为转轮王恭敬供养。其佛为我说修多罗名普照一切众生根。须弥山微尘数修多罗而为眷属。我皆受持。次有佛出名火焰山妙庄严。我於彼时为长者女。其佛为我说修多罗名普照三世藏。阎浮提微尘数修多罗而为眷属。我皆听闻如法受持。次有佛出名一切法海高胜王。我为阿修罗王恭敬供养。其佛为我说修多罗名分别一切法界。五百修多罗而为眷属。我皆听闻如法受持。次有佛出名海岳法光明。我为龙王女雨如意摩尼宝云而为供养。其佛为我说修多罗名增长欢喜海。百万亿修多罗而为眷属。我皆听闻如法受持。次有佛出名宝焰山灯。我为海神雨宝莲华云恭敬供养。其佛为我说修多罗名法界方便海光明。佛剎微尘数修多罗而为眷属。我皆听闻如法受持。次有佛出名功德海光明轮。我於彼时为五通仙现大神通。六万诸仙前后围绕。雨香华云而为供养。其佛为我说修多罗名无着法灯。六万修多罗而为眷属。我皆听闻如法受持。次有佛出名毗卢遮那功德藏。我於彼时为主地神名出生平等义。与无量地神俱。雨一切宝树一切摩尼藏一切宝璎珞云而为供养。其佛为我说修多罗名出生一切如来智藏。无量修多罗而为眷属。我皆听闻受持不忘。善男子。如是次第其最后佛名充满虚空法界妙德灯。我为妓女名曰美颜。见佛入城歌舞供养。承佛神力踊在空中。以千偈颂赞叹於佛。佛为於我放眉间光。名庄严法界大光明。徧触我身。我蒙光已。即得解脱门名法界方便不退藏。善男子。此世界中有如是等佛剎微尘数劫。一切如来於中出现。我皆承事恭敬供养。彼诸如来所说正法。我皆忆念。乃至不忘一文一句。於彼一一诸如来所。称扬赞叹一切佛法。为无量众生广作利益。於彼一一诸如来所。得一切智光明。现三世法界海。入一切普贤行。善男子。我依一切智光明故。於念念中见无量佛。既见佛已。先所未得先所未见普贤诸行悉得成满。何以故。以得一切智光明故。尔时普救众生夜神。欲重明此解脱义。承佛神力。为善财童子而说颂言。
