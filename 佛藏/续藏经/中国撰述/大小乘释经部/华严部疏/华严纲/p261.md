<!-- { "loadSidebar": true } -->
　　善男子。菩萨具此十法生如来家。为一切世间清净光明。善男子。我从无量劫来得是自在受生解脱门。善财白言。圣者。此解脱门境界云何。答言。善男子。我先发愿。愿一切菩萨示受生时皆得亲近。愿入毗卢遮那如来无量受生海。以昔愿力生此世界阎浮提中岚毗尼园。专念菩萨何时下生。经於百年世尊果从兜率陀天而来生此。时此林中现十种相。何等为十。一者此园中地忽自平坦。坑坎堆阜悉皆不现。二者金刚为地众宝庄严。无有瓦砾荆棘株杌。三者宝多罗树周匝行列其根深植至於水际。四者生众香芽现众香藏。宝香为树扶疎荫映。其诸香气皆踰天香。五者诸妙华鬘宝庄严具行列分布处处充满。六者园中所有一切诸树皆自然开摩尼宝华。七者诸池沼中皆自生华。从地涌出周布水上。八者时此林中娑婆世界欲色所住天龙夜叉。乾闼婆。阿修罗。迦楼罗。紧那罗。摩睺罗伽。一切诸王。莫不来集合掌而住。九者此世界中所有天女乃至摩睺罗伽女。皆生欢喜各各捧持诸供养具。向毕洛叉树前恭敬而立。十者十方一切诸佛脐中皆放光明。名菩萨受生自在灯。普照此林。一一光中悉现诸佛受生诞生所有神变及一切菩萨受生功德。又出诸佛种种言音。是为林中十种瑞相。此相现时诸天王等即知当有菩萨下生。我见此瑞欢喜无量。善男子。摩耶夫人出迦毗罗城入此林时。复现十种光明瑞相。令诸众生得法光明。何等为十。所谓一切宝华藏光。宝香藏光。宝莲华开演出真实妙音声光。十方菩萨初发心光。一切菩萨得入诸地现神变光。一切菩萨修波罗蜜圆满智光。一切菩萨大愿智光。一切菩萨教化众生方便智光。一切菩萨证於法界真实智光。一切菩萨得佛自在受生出家成正觉光。此十光明普照无量诸众生心。善男子。摩耶夫人於毕洛叉树下坐时。复现菩萨将欲诞生十种神变。何等为十。善男子。菩萨将欲诞生之时。欲界诸天天子天女。及以色界一切诸天。诸龙夜叉。乾闼婆。阿修罗。迦楼罗。紧那罗。摩睺罗伽。并其眷属。为供养故悉皆云集。摩耶夫人威德殊胜。身诸毛孔咸放光明。普照三千大千世界无所障碍。一切光明悉皆不现。除灭一切众生烦恼及恶道苦。是为菩萨将欲诞生第一神变。又善男子。当尔之时。摩耶夫人腹中悉现三千世界一切形像。其百亿阎浮提内各有都邑。各有园林。名号不同。皆有摩耶夫人於中止住。天众围绕。悉为显现菩萨将生不可思议神变之相。是为菩萨将欲诞生第二神变。又善男子。摩耶夫人一切毛孔皆现如来往昔修行菩萨道时。恭敬供养一切诸佛。及闻诸佛说法音声。譬如明镜及以水中能现虚空日月星宿云雷等像。摩耶夫人身诸毛孔亦复如是。能现如来往昔因缘。是为菩萨将欲诞生第三神变。又善男子。摩耶夫人身诸毛孔一一皆现如来往修菩萨行时。所住世界城邑聚落。山林河海众生劫数。值佛出世。入净国土。随所受生寿命长短。依善知识修行善法。於一切剎在在生处摩耶夫人常为其母。如是一切於毛孔中靡不皆现。是为菩萨将欲诞生第四神变。又善男子。摩耶夫人一一毛孔显现如来往昔修行菩萨行时。随所生处色相形貌衣服饮食苦乐等事。一一普现分明辨了。是为菩萨将欲诞生第五神变。又善男子。摩耶夫人身诸毛孔。一一皆现世尊往昔修施行时。舍所难舍头目耳鼻唇舌牙齿。身体手足血肉筋骨。男女妻妾城邑宫殿。衣服璎珞金银宝货。如是一切内外诸物。亦见受者形貌音声及其处所。是为菩萨将欲诞生第六神变。又善男子。摩耶夫人入此园时。其林普现过去所有一切诸佛入母胎时。国土园林衣服华鬘。涂香末香旛缯幢盖。一切众宝庄严之事。妓乐歌咏上妙音声。令诸众生普得见闻。是为菩萨将诞生时第七神变。又善男子。摩耶夫人入此园时。从其身出菩萨所住摩尼宝王宫殿楼阁。超过一切天龙夜叉乾闼婆。阿修罗。迦楼罗。紧那罗。摩睺罗伽。及诸人王之所住者。宝网覆上。妙香普覆。众宝庄严。内外清净。各各差别。不相杂乱。周匝徧满岚毗尼园。是为菩萨将诞生时第八神变。又善男子。摩耶夫人入此园时从其身出十不可说百千亿那由他佛剎微尘数菩萨。其诸菩萨身形容貌相好光明。进止威仪神通眷属。皆与毗卢遮那菩萨等无有异。悉共同时赞叹如来。是为菩萨将诞生时第九神变。又善男子。摩耶夫人将欲诞生菩萨之时。忽於其前从金刚际出大莲华。名为一切宝庄严藏。金刚为茎。众宝为须。如意宝王以为其台。有十佛剎微尘数叶。一切皆以摩尼所成。宝网宝盖以覆其上。一切天王所共执持。一切龙王降注香雨。一切夜叉王恭敬围绕散诸天华。一切乾闼婆王出微妙音歌赞菩萨往昔供养诸佛功德。一切阿修罗王舍憍慢心稽首敬礼。一切迦楼罗王垂宝缯旛徧满虚空。一切紧那罗王欢喜瞻仰歌咏赞叹菩萨功德。一切摩睺罗伽王皆主欢喜歌咏赞叹。普雨一切宝庄严云。是为菩萨将诞生时第十神变。善男子。岚毗尼园示现如是十种相已。然后菩萨其身诞生。如虚空中现净日轮。如高山顶出於庆云。如密云中而耀电光。如夜暗中而然大炬。尔时菩萨从母胁生身相光明亦复如是。善男子。菩萨尔时虽现初生。悉已了达一切诸法如梦如幻。如影如像。无来无去。不生不灭。善男子。当我见佛於此四天下阎浮提内岚毗尼园示现初生种种神变时。亦见如来於三千大千世界百亿四天下阎浮提内岚毗尼园中示现初生种种神变。亦见三千大千世界一一尘中无量佛剎。亦见百佛世界千佛世界乃至十方一切世界一一尘中无量佛剎。如是一切诸佛剎中皆有如来示现受生种种神变。如是念念常无间断。时善财童子白彼神言。大天得此解脱其已久如。答言。善男子。乃往古世过亿佛剎微尘数劫。复过是数。时有世界名为普宝。劫名悦乐。八十那由他佛於中出现。其第一佛名自在功德幢。十号具足。彼世界中有四天下名妙光庄严。其四天下阎浮提中有一王都。名须弥庄严幢。其中有王名宝焰眼。其王夫人名曰喜光。善男子。如此世界摩耶夫人为毗卢遮那如来之母。彼世界中喜光夫人为初佛母亦复如是。善男子。其喜光夫人将欲诞生菩萨之时。与二十亿那由他采女诣金华园。园中有楼名妙宝峰。其边有树名一切施。喜光夫人攀彼树枝而生菩萨。诸天王众各持香水共以洗沐。时有乳母名为净光。侍立其侧。既洗沐已。诸天王众授与乳母。乳母敬受生大欢喜。即得菩萨普眼三昧。得此三昧已。普见十方无量诸佛。复得菩萨於一切处示现受生自在解脱。如初受胎识速疾无碍。得此解脱故。见一切佛乘本愿力受生自在亦复如是。善男子。於汝意云何。彼乳母者岂异人乎。我身是也。我从是来念念常见毗卢遮那佛示现菩萨受生海调伏众生自在神力。如见毗卢遮那佛乘本愿力念念於此三千大千乃至十方一切世界微尘之内皆现菩萨受生神变。见一切佛悉亦如是。我皆恭敬承事供养。听所说法。如说修行。时岚毗尼林神。欲重宣此解脱义。承佛神力。普观十方。而说颂言。
　　佛子汝所问　　诸佛甚深境　　汝今应听受　　我说其因缘　　过亿剎尘劫　　有劫名悦乐　　八十那由他　　如来出兴世　　最初如来号　　自在功德幢　　我在金华园　　见彼初生日　　我时为乳母　　智慧极聪利　　诸天授与我　　菩萨金色身　　我时疾捧持　　谛观不见顶　　身相皆圆满　　一一无边际　　离垢清净身　　相好以庄严　　譬如妙宝像　　见已自欣庆　　思惟彼功德　　疾增众福海　　见此神通事　　发大菩提心　　专求佛功德　　增广诸大愿　　严净一切剎　　灭除三恶道　　普於十方土　　供养无数佛　　修行本誓愿　　救脱众生苦　　我於彼佛所　　闻法得解脱　　亿剎微尘数　　无量劫修行　　劫中所有佛　　我昔曾供养　　护持其正法　　净此解脱海　　亿剎微尘数　　过去十力尊　　尽持其法轮　　增明此解脱　　我於一念顷　　见此剎尘中　　一一有如来　　所净诸剎海　　剎内悉有佛　　园中示诞生　　各现不思议　　广大神通力　　或见不思议　　亿剎诸菩萨　　住於天宫上　　将证佛菩提　　无量剎海中　　诸佛现受生　　说法众围绕　　於此我皆见　　一念见亿剎　　微尘数菩萨　　出家趣道场　　示现佛境界　　我见剎尘内　　无量佛成道　　各现诸方便　　度脱苦众生　　一一微尘中　　诸佛转法轮　　悉以无尽音　　普雨甘露法　　亿剎微尘数　　一一剎尘内　　悉见於如来　　示现般涅盘　　如是无量剎　　如来示诞生　　而我悉分身　　现前兴供养　　不思议剎海　　无量趣差别　　我悉现其前　　雨於大法雨　　佛子我知此　　难思解脱门　　无量亿劫中　　称扬不可尽
　　善男子。我唯知此菩萨於无量劫徧一切处示现受生自在解脱。如诸菩萨摩诃萨能以一念为诸劫藏观一切法。以善方便而现受生。周徧供养一切诸佛。究竟通达一切佛法。於一切处皆现受生。一切佛前。坐莲华座。知诸众生应可度时。为现受生方便调伏。於一切剎现诸神变。犹如影像悉现其前。我当云何能知能说彼功德行。善男子。此迦毗罗城有释种女名曰瞿波。汝诣彼问。菩萨云何於生死中教化众生。时善财童子顶礼其足。绕无数匝。殷勤瞻仰。辞退而去。
