<!-- { "loadSidebar": true } -->
　　佛子。如来应正等觉无上医王亦复如是。於无量百千亿那由他劫。炼治法药已得成就。修学一切方便善巧大明咒力。皆到彼岸。善能除灭一切众生诸烦恼病。及住寿命经无量劫。其身清净无有思虑。无有动用。一切佛事未尝休息。众生见者诸烦恼病悉得消灭。佛子。是为如来身第八相。诸菩萨摩诃萨应如是见。
　　次合中亦二。初合现德。初合用药无不尽。次修学下合况力为方便。后善能下合见者病愈。一一及住下合况力持身。用前况药。持住多劫故。
　　复次佛子。譬如大海有大摩尼宝名集一切光明毗卢遮那藏。若有众生触其光者悉同其色。若有见者眼得清净。随彼光明所照之处。雨摩尼宝名为安乐。令诸众生离苦调适。佛子。诸如来身亦复如是。为大宝聚一切功德大智慧藏。若有众生触佛身宝智慧光者。同佛身色。若有见者法眼清净。随彼光明所照之处。令诸众生离贫穷苦。乃至具足佛菩提乐。佛子。如来法身无所分别亦无戏论。而能普为一切众生作大佛事。佛子。是为如来身第九相。诸菩萨摩诃萨应如是见。
　　第九摩尼利物喻。喻佛严剎利生身。雨宝利物。即严剎故。
　　复次佛子。譬如大海有大如意摩尼宝王名一切世间庄严藏。具足成就百万功德。随所住处。令诸众生灾患消除所愿满足。然此如意摩尼宝王。非少福众生所能得见。
　　第十宝王满愿喻。喻佛相严满愿身。
　　如来身如意宝王亦复如是。名为能令一切众生皆悉欢喜。若有见身闻名赞德。悉令永离生死苦患。假使一切世界一切众生一时专心欲见如来。悉令得见所愿皆满。佛子。佛身非是少福众生所能得见。唯除如来自在神力所应调伏。若有众生因见佛身。更种善根乃至成熟。为成熟故。乃令得见如来身耳。佛子。是为如来身第十相。诸菩萨摩诃萨应如是见。
　　次合中先正合。后佛子佛身下释疑。於中初虽合喻已是释疑。谓有疑云。若念皆见今何不见。故云少福不见。次疑云。亦有贫下薄福。何以得见。释云除可调伏。
　　以其心无量徧十方故。所行无碍如虚空故。普入法界故。住真实际故。无生无灭故。等住三世故。永离一切分别故。住尽后际誓愿故。严净一切世界故。庄严一一佛身故。
　　第三就法总结。十句次第。结有十身。
　　尔时普贤菩萨摩诃萨。欲重宣此义而说颂言。
　　第二颂中有二十偈。次第颂喻。喻合二偈。
　　譬如虚空徧十方　　若色非色有非有　　三世众生身国土　　如是普在无边际　　诸佛真身亦如是　　一切法界无不徧　　不可得见不可取　　为化众生而现形
　　初虚空周遍喻。
　　譬如虚空不可取　　普使众生造众业　　不念我今何所作　　云何我作为谁作　　诸佛身业亦如是　　普使群生修善法　　如来未曾有分别　　我今於彼种种作
　　二空无分别喻。
　　譬如日出阎浮提　　光明破暗悉无余　　山树池莲地众物　　种种品类皆蒙益　　诸佛日出亦如是　　生长人天众善行　　永除痴暗得智明　　恒受尊荣一切乐
　　三日光饶益喻。
　　譬如日光出现时　　先照山王次余山　　后照高原及大地　　而日未始有分别　　善逝光明亦如是　　先照菩萨次缘觉　　后照声闻及众生　　而佛本来无动念
　　四日光等照喻。
　　譬如生盲不见日　　日光亦为作饶益　　令知时节受饮食　　永离众患身安隐　　无信众生不见佛　　而佛亦为兴义利　　闻名及以触光明　　因此乃至得菩提
　　五日益生盲喻。
　　譬如净月在虚空　　能蔽众生示盈缺　　一切水中皆现影　　诸有观瞻悉对前　　如来净月亦复然　　能蔽余乘示修短　　普现天人净心水　　一切皆谓对其前
　　六月光奇特喻。
　　譬如梵王住自宫　　普现三千诸梵处　　一切人天咸得见　　实不分身向於彼　　诸佛现身亦如是　　一切十方无不徧　　其身无数不可称　　亦不分身不分别
　　七梵王普现喻。
　　如有医王善方术　　若有见者病皆愈　　命虽已尽药涂身　　令其作务悉如初　　最胜医王亦如是　　具足方便一切智　　以昔妙行现佛身　　众生见者烦恼灭
　　八医王延寿喻。
　　譬如海中有宝王　　普出无量诸光明　　众生触者同其色　　若有见者眼清净　　最胜宝王亦如是　　触其光者悉同色　　若有得见五眼开　　破诸尘暗住佛地
　　九摩尼利物喻。
　　譬如如意摩尼宝　　随有所求皆满足　　少福众生不能见　　非是宝王有分别　　善逝宝王亦如是　　悉满所求诸欲乐　　无信众生不见佛　　非是善逝心弃舍
　　十宝王满愿喻。

　　大方广佛华严经纲要卷第五十


　　大方广佛华严经纲要卷第五十一

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　如来出现品第三十七之二

　　佛子。菩萨摩诃萨应云何知如来应正等觉音声。佛子。菩萨摩诃萨应知如来音声徧至。普徧无量诸音声故。应知如来音声随其心乐皆令欢喜。说法明了故。应知如来音声随其信解皆令欢喜。心得清凉故。应知如来音声化不失时。所应闻者无不闻故。应知如来音声无生灭。如呼响故。应知如来音声无主。修习一切业所起故。应知如来音声甚深。难可度量故。应知如来音声无邪曲。法界所生故。应知如来音声无断绝。普入法界故。应知如来音声无变易。至於究竟故。
　　第三出现语业。长行有标释结。释中三。初就法略说。二约喻广说。三以法通结。文有十音以显无尽。各上句标。下句释。一普遍者即随类音。然有二义。一约体广。无声不至故云普遍无量音声。斯则人天等异。万类齐闻。上云众生随类各得解。二者随前一一之音。皆能独遍。如目连不究其边。二随乐欲音。谓趣举一一类音。能随乐欲说种种法。上经云。如来於一语言中。演说无边契经海。又云。佛以一妙音。周闻十方国。众音悉具足。法雨皆充遍。通证前之二义。三随根解音。谓即上说中。随说一法大小各闻。故云随其信解。宝积云佛以一音演说法。众生各各随所解。四随时音。谓即上大小之法。令闻皆自在。故云不失时。又兼随闻一法。欣忧不同。宝积云或有恐畏或欢喜。上四多约即体之用。是圆音义。后六多约即用之体。显一音义。谓五外随缘叩。我无生灭。六内集缘成。何有主宰。七甚深者。欲言其一则万类殊应。欲言其异一体无生。又欲言其一。随一音中能具多音。故上云一切众生语言法。一言演说尽无余。欲言其异。即上多音唯令闻一。故下喻云。譬如天鼓发种种声。懈怠诸天唯闻无常觉悟之音。故甚深也。八纯称法界。九横入无断。十竖归一极。此十圆融一味。是如来圆音。是知或谓无声随叩发响。或谓唯一直声无宫商等异。皆大地之一尘耳。
　　佛子。菩萨摩诃萨应知如来音声非量非无量。非主非无主。非示非无示。
　　第二约喻广说。中三。初结前生后。次征。后释。今初。收上十声要不出三。约相则广无量。约体则无主宰。约用则有显示。今并双非以显中道。谓莫穷其边故非量。随机随时有闻不闻。故非无量。多缘集故非有主。纯一法界生故非无主。当体无生故无能示。巧显义理故非无示。更以四句明体用无碍。谓一以用从体。由体无不在故。能令上十类皆遍一切。非唯遍声。亦遍一切时处众生如来法界等。虽复於色等皆遍恒不杂乱。若不等遍。知音非圆。若由等遍失其音曲。则圆非音。今不坏曲而等遍。不动变而差韵。方成圆音。二以体从用。其一一音皆具含真性。三用即体故。上十类声皆不可得。唯第一义永离所执。故法螺恒震妙音常寂。名寂静音。如空谷响。有百即虚。若不即虚。非但失於一音。亦不得圆融自在。四体即用故。寂而恒宣。若天鼓无心而应一切。长风随窍万吹不同。若不遍同。非但失於能圆。亦非真一梵音。随缘自在。名为如来圆音妙音。非是心识思量境界。
　　何以故。佛子。譬如世界将欲坏时。无主无作。法尔而出四种音声。其四者何。一曰汝等当知初禅安乐离诸欲恶超过欲界。众生闻已。自然而得成就初禅。舍欲界身生於梵天。二曰汝等当知二禅安乐无觉无观超於梵天。众生闻已。自然而得成就二禅。舍梵天身生光音天。三曰汝等当知三禅安乐无有过失超光音天。众生闻已。自然而得成就三禅。舍光音身生徧净天。四曰汝等当知四禅寂静超徧净天。众生闻已。自然而得成就四禅。舍徧净身生广果天。是为四。佛子。此诸音声无主无作。但从众生诸善业力之所出生。佛子。如来音声亦复如是。无主无作。无有分别。非入非出。但从如来功德法力出於四种广大音声。其四者何。一曰汝等当知一切诸行皆悉是苦。所谓地狱苦。畜生苦。饿鬼苦。无福德苦。着我我所苦。作诸恶行苦。欲生人天当种善根。生人天中离诸难处。众生闻已。舍离颠倒修诸善行。离诸难处。生人天中。二曰汝等当知一切诸行众苦炽然。如热铁丸。诸行无常是磨灭法。涅盘寂静无为安乐。远离炽然。消诸热恼。众生闻已。勤修善法。於声闻乘得随顺音声忍。三曰汝等当知声闻乘者随他语解。智慧狭劣。更有上乘名独觉乘。悟不由师。汝等应学。乐胜道者闻此音已。舍声闻道。修独觉乘。四曰汝等当知过二乘位更有胜道名为大乘。菩萨所行。顺六波罗蜜。不断菩萨行。不舍菩提心。处无量生死而不疲厌。过於二乘。名为大乘。第一乘。胜乘。最胜乘。上乘。无上乘。利益一切众生乘。若有众生信解广大。诸根猛利。宿种善根。为诸如来神力所加。有胜乐欲。希求佛果。闻此音已发菩提心。佛子。如来音声不从身出不从心出。而能利益无量众生。佛子。是为如来音声第一相。诸菩萨摩诃萨应如是知。
　　第二征意云。前言无量等。今何双非。第三举喻广释。其大意云。性相无碍体用相即故。约法难显寄喻以明。十喻即为十段。段各有三。谓喻合结。今第一劫尽唱声喻。喻前第六无主。喻中言法尔者。俱舍第二云。生无色界有二种因。一因力。谓近习及数习故。二业力。谓上界后报业果欲至故。若生色界则有三因。谓加法尔力。但器坏时法尔有声故。然四种音非是一时。初二火劫将坏欲界及初禅时。三即水灾坏二禅时。四即风灾坏三禅时。四声各别故非无主。但从缘生故非有主。合中明佛欲坏生死世间。亦有四声。说五乘法。
