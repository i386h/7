<!-- { "loadSidebar": true } -->
　　佛子。云何为菩萨生贵住。此菩萨从圣教中生。成就十法。何者为十。所谓永不退转於诸佛所。深生净信。善观察法。了知众生。国土。世界。业行。果报。生死。涅盘。是为十。佛子。此菩萨应劝学十法。何者为十。所谓了知过去未来现在一切佛法。修集过去未来现在一切佛法。圆满过去未来现在一切佛法。了知一切诸佛平等。何以故。欲令增进於三世中心得平等。有所闻法即自开解不由他教故。
　　第四生贵住。初住释名。谓从圣教中生。以多闻熏习。等流无漏教法。生其智故。以生菩提家。故名生贵。初自分十法。言不退转者。既从圣教生成就四智。教化众生。於自住处不退转故。次劝学十法为胜进。后征意云何以要观三世耶。释意云欲进后位。真俗平等。故徧观三世不殊。方知平等故。
　　佛子。云何为菩萨具足方便住。此菩萨所修善根皆为救护一切众生。饶益一切众生。安乐一切众生。哀愍一切众生。度脱一切众生。令一切众生离诸灾难。令一切众生出生死苦。令一切众生发生净信。令一切众生悉得调伏。令一切众生咸证涅盘。佛子。此菩萨应劝学十法。何者为十。所谓知众生无边。知众生无量。知众生无数。知众生不思议。知众生无量色。知众生不可量。知众生空。知众生无所作。知众生无所有。知众生无自性。何以故。欲令其心转复增胜。无所染着。有所闻法即自开解不由他教故。
　　第五具足方便住。言自分十心。亦是方便。次胜进。劝学十法。亦具足故。次征释意云为双明深广性相交彻。转复增胜。形夺两忘。皆无染着。成般若故。
　　佛子。云何为菩萨正心住。此菩萨闻十种法。心定不动。何者为十。所谓闻赞佛毁佛。於佛法中心定不动。闻赞法毁法。於佛法中心定不动。闻赞菩萨毁菩萨於佛法中心定不动。闻赞菩萨毁菩萨所行法於佛法中心定不动。闻说众生有量无量於佛法中心定不动。闻说众生有垢无垢於佛法中心定不动。闻说众生易度难度於佛法中心定不动。闻说法界有量无量於佛法中心定不动。闻说法界有成有坏。於佛法中心定不动。闻说法界若有若无於佛法中心定不动。是为十。佛子。此菩萨应劝学十法。何者为十。所谓一切法无相。一切法无体。一切法不可修。一切法无所有。一切法无真实。一切法空。一切法无性。一切法如幻。一切法如梦。一切法无分别。何以故。欲令其心转复增进得不退转无生法忍。有所闻法即自开解不由他教故。
　　第六正心住。初自分十心。内由成就般若。乃法性相。故皆不动。名为正心。次胜进。劝学十法。通闻思修。次征释云。此如顺忍。欲后位不退。忍故不退。即无生忍。
　　佛子。云何为菩萨不退住。此菩萨闻十种法坚固不退。何者为十。所谓闻有佛无佛。於佛法中心不退转。闻有法无法。於佛法中心不退转。闻有菩萨无菩萨於佛法中心不退转。闻有菩萨行无菩萨行於佛法中心不退转。闻有菩萨修行出离修行不出离於佛法中心不退转。闻过去有佛过去无佛於佛法中心不退转。闻未来有佛未来无佛於佛法中心不退转。闻现在有佛现在无佛於佛法中心不退转。闻佛智有尽佛智无尽於佛法中心不退转。闻三世一相三世非一相於佛法中心不退转。是为十。佛子。此菩萨应劝学十种广大法。何者为十。所谓说一即多。说多即一。文随於义。义随於文。非有即有。有即非有。无相即相。相即无相。无性即性。性即无性。何以故。欲令增进於一切法善能出离。有所闻法即自开解不由他教故。
　　第七不退住。自分十法皆云不退者。然此位已入无生。知所闻法毕竟空故。又前位会事入理。令心不动。今此事理双观。而心不退。后位从理向事。唯随事行转纯熟故。是故前位但闻赞毁三宝等忍之尚易。今闻有无利害转深成忍则难。故过前位。又前言不动。但能正心。今云不退。有进趣义。次劝学十种广大法。是为胜进。次征释中善能出离者。不沉没於事理。成后位自在故。
　　佛子云何为菩萨童真住。此菩萨住十种业。何者为十。所谓身行无失。语行无失。意行无失。随意受生。知众生种种欲。知众生种种解。知众生种种界。知众生种种业。知世界成坏。神足自在所行无碍。是为十。佛子。此菩萨应劝学十种法。何者为十。所谓知一切佛剎。动一切佛剎。持一切佛剎。观一切佛剎。诣一切佛剎。游行无数世界。领受无数世界。现变化自在身。出广大徧满音。一剎那中承事供养无数诸佛。何以故。欲令增进於一切法能得善巧。有所闻法即自开解不由他教故。
　　第八童真住。自分中初三业无失。永离习气。唯佛得之任运无功。此多同八地。能行无漏。故得无失。次劝学十法。是为胜进。是不动行。初六於剎自在。后四三业自在。此同八地。若色若土皆自在故。次征释云。为得善巧入於后位辩才自在故。
　　佛子。云何为菩萨法王子住。此菩萨善知十种法。何者为十。所谓善知诸众生受生。善知诸烦恼现起。善知习气相续。善知所行方便。善知无量法。善解诸威仪。善知世界差别。善知前际后际事。善知演说世谛。善知演说第一义谛。是为十。佛子。此菩萨应劝学十种法。何者为十。所谓法王处善巧。法王处轨度。法王处宫殿。法王处趣入。法王处观察。法王灌顶。法王力持。法王无畏。法王宴寝。法王赞叹。何以故。欲令增进心无障碍。有所闻法即自开解不由他教故。
　　第九法王子住。初自分十法。初知六趣四生受报差别等。乃至第十知演说第一义者。即如九地了知众生诸行差别。教化调伏。说第一义法。令其调伏也。次劝学十法为胜进。皆言法王者。既言王子。仿佛之仪。合子法度。而言处者。即是位也。次征释云。欲令增进。得於后位无碍智故。
　　佛子。云何为菩萨灌顶住。此菩萨得成就十种智。何者为十。所谓震动无数世界。照耀无数世界。住持无数世界。往诣无数世界。严净无数世界。开示无数众生。观察无数众生。知无数众生根。令无数众生趣入。令无数众生调伏。是为十。佛子。此菩萨身及身业。神通变现。过去智。未来智。现在智。成就佛土。心境界。智境界。皆不可知。乃至法王子菩萨亦不能知。佛子。此菩萨应劝学诸佛十种智。何者为十。所谓三世智。佛法智。法界无碍智。法界无边智。充满一切世界智。普照一切世界智。住持一切世界智。知一切众生智。知一切法智。知无边诸佛智。何以故。欲令增长一切种智。有所闻法即自开解不由他教故。
　　第十灌顶住。前自分中有二十句。前十句所成德用。后十句赞胜难测。以位终故。加此一段。赞胜皆是神通。后劝学十法。皆言智者。即学佛一切智一切种智。以当位满灌顶成佛。以摄诸位皆此中具故。次征释云成十胜智复更学者。为欲成佛种智位故。
　　上十住位竟。
　　次证成。
　　尔时佛神力故。十方各一万佛剎微尘数世界六种震动。所谓动徧动等徧动。起徧起等徧起。踊徧踊等徧踊。震徧震等徧震。吼徧吼等徧吼。击徧击等徧击。雨天妙华天末香天华鬘天杂香天宝衣天宝云天庄严具。天诸音乐不鼓自鸣。放天光明及妙音声。如此四天下须弥山顶帝释殿上说十住法现诸神变。十方所有一切世界悉亦如是。又以佛神力故。十方各过一万佛剎微尘数世界。有十佛剎微尘数菩萨来诣於此。充满十方作如是言。善哉善哉。佛子。善说此法。我等诸人同名法慧。所从来国同名法云。彼土如来皆名妙法。我等佛所亦说十住。众会眷属文句义理悉亦如是。无有增减。佛子。我等承佛神力。来入此会为汝作证。如於此会。十方所有一切世界悉亦如是。
　　第六显实证成。先现瑞显实。地动雨供。言一万佛剎者行犹劣故。如此下结通十方。次又以佛神力故下菩萨证成。作如是言者发言赞述。次我等下举同显证。言同名等者。谓能说人及说处会主。并所说法皆同。以此一会徧一切处故。以皆同故。故表作证。故云如於此会一切世界悉亦如是。
　　尔时法慧菩萨。承佛威神。观察十方暨于法界。而说颂曰。
