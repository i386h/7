<!-- { "loadSidebar": true } -->
　　第二不住道行胜。有二种观。一所知法中智清净胜。二佛子下得如是诸谛下利益众生勤方便胜。初即自利。护烦恼行故不住世间。后即利他。护小乘行故不住涅盘。同时相导。名不住道。今初智胜。分二。先明四谛实法分别。后善知俗下复托此四明十观门。化生差别。此乃十种观於四谛。非谓观十四谛也。今初。言实法者。有佛无佛。苦集二谛体是妄想杂染因果。灭道二谛体是出世清净因果。后十观中略启四门。一制立。二明开合。三明通别。四正译文。初制立者谓四谛义含法界。菩萨照穷无疑。随智异说难穷。略举十明无尽。然十皆菩萨自智。智相难明。故论约化生以明其异。以此通明所知法中智清净也。二明开合者此十总唯是一化生分别。若随所化大小分二。前九化小。后一化大故。若随化所起则分为三。前五生解。次四起行。后一合证故。三对实法以明通别。此十望前四谛。前五通观四谛。谓一世俗者观四谛法相。二观其性空。三通观性相无碍。四观性相各异。五观此四缘起集成。次四别观四谛。谓六七八九如次观苦集灭道。后一但观灭道。菩萨地因证佛智故。
　　上叙科意。
　　下正释文。
　　善知俗谛。善知第一义谛。善知相谛。善知差别谛。善知成立谛。善知事谛。善知生谛。善知尽无生谛。善知入道智谛。善知一切菩萨地次第成就谛。乃至善知如来智成就谛。
　　次四正释文中。先列十名。
　　此菩萨随众生心乐令欢喜故知俗谛。通达一实相故知第一义谛。觉法自相共相故知相谛。了诸法分位差别故知差别谛。善分别蕴界处故知成立谛。觉身心苦恼故知事谛。觉诸趣生相续故知生谛。一切热恼毕竟灭故知尽无生智谛。出生无二故知入道智谛。正觉一切行相故善知一切菩萨地次第相续成就乃至如来智成就谛。以信解智力知。非以究竟智力知。
　　后解释中。疏依本论摄十为七。初一为根未熟众生未堪入大。为说四谛十六行等。名知四谛(言十六行者。苦下有四谓苦空无常无我。集下有四者谓集因生缘。灭下有四者谓灭静妙离。道下有四者谓道如行出)二为根熟堪说大者。为说法空第一义。三为疑惑众生故知相谛。谓有闻第一义谛犹豫不决。若是空耶。则无因果。若是有耶。云何言空。今明即俗自相是空。共相俱处无违。故名相谛。四为谬解迷惑深法众生故知差别。谓前缘二境故名为疑。今闻俱处便谓是一。名为谬解。今明体虽不异性相分位历然差别。五为离正念众生故知成立谛。谓既闻差别。谓皆有体。名离正念。今明差别但是缘成无有自性。故云成立。六为正见众生知事生无生等道四谛。由无前疑执故名正见。事即苦谛。生即集因。无生是灭。因亡曰尽。即尽智也。后果不生名为无生。即无生智也。七为大乘可化众生故知菩萨地乃至如来智谛。谓先住大乘化令进故。言正觉一切相者。大乘要须於五明处善巧知故。菩萨地是因。言次第相续者如从初地二地乃至十地。入佛地大果也。以信解等者为疑。外疑六地已上乃至佛地未曾证入彼云何知。故此释云。信解镜像观智力知。非成就智。镜像即影像观。未得本质故。
　　上不住道中。初所知法中。智清净胜竟。下利益众生勤方便胜。
　　佛子。此菩萨摩诃萨得如是诸谛智已。
　　二利益众生勤方便智中二。先总起悲观。二佛子下别起悲观。总中三。初结前。次如实下观过。后菩萨下起悲。
　　如实知一切有为法。虚妄诈伪。诳惑愚夫。
　　次正观过中。先明非真。今初。虚妄二字观内五蕴。谓妄想常等不相似无故虚。此明所取非真。常作我想慢事故妄。此辨能取不实。非有计有。常乐我净皆名我想。非唯我见。我为本故独云我想也。诈伪二字观外六尘。世法牵取愚夫故诈。此显能取迷真。谓由妄取令彼世法隐虚诈实。使其贪取也。世法尽坏故伪。此明所取不实。世法相似相续似有义利。而实速灭无利故伪。诳惑愚夫。乃对人彰过。上虚伪二境引心总名为诳。诈伪二心迷境皆名为惑。愚夫即是依彼正取我慢之人。
　　菩萨尔时於诸众生转增大悲。生大慈光明。
　　二正起慈悲者怜愍故悲。胜利益故慈。不住道行胜故转增。皆言大者胜前地故。云光明者救生方便智成故。转增光明俱通慈悲。转前慈悲分同诸佛故名为生。
　　佛子。此菩萨摩诃萨得如是智力。不舍一切众生。常求佛智。
　　第二别起悲观中二。先明化生愿。次如实观下明化他心。今初。先牒前。得是智力近牒观有为。远牒观诸谛。不舍众生牒前慈悲。后常求佛智正明起愿。愿救众生义故。
　　如实观一切有为行前际后际。
　　二化他心中二。先明大悲观。后佛子菩萨复作是念此诸众生下明大慈观。前中悲有二相。一如实观苦因缘集故。即知苦体性。二佛子至复作是念下观深重苦人而多故。即就人彰过。前中有四。初总二际。次知从下顺观二际。三虚妄下逆观二际。四若有下结如实知。今初。前即过去。后即未来。显无始终。流转相故。
　　知从前际无明有爱故生。生死流转。於诸蕴宅不能动出。增长苦聚。
　　二顺观中二。先明前际。后如实下类显后际。前中复二。先显缘集聚苦。次无我下显空无我。今初。无明有爱显流转因。能发能润。此以为本。故生即是果。故涅盘云生死本际凡有二种。一者无明。二者有爱。是二中间有生老死。今菩萨观此而起大悲。亦同净名从痴有爱即我病生矣。然生果有三。一欲众生故流转生死。欲贪即是爱身本故。二妄梵行求众生故於蕴宅不能动出。外道计我常住其中故。三有求众生故增长苦聚。三有皆苦故。
　　无我。无寿者。无养育者。无更数取后趣身者。离我我所。如前际。后际亦如是皆无所有。
　　次显空无我及类显后际。
　　虚妄贪着。断尽出离。
　　三逆观中顺即苦集。逆即灭道。虚安断尽即是灭也。出离是道。
　　若有若无皆如实知。
　　四结如实知。即双结二际。逆顺有无三义。一约凡夫但有苦集而无灭道。二约菩萨顺有逆无。三双约凡圣。真灭本有道亦符之。妄苦本空。集亦同尔。凡夫迷故不觉不知。菩萨正了名如实知。
　　佛子。此菩萨摩诃萨复作是念。此诸凡夫愚痴无智。甚为可愍。
　　第二深观重苦。久而多故。无始随逐故深。种种苦事故重。文中二。初总标可愍。不知本空故名愚痴。不知厌苦故云无智。故为可愍。
　　有无数身已灭今灭当灭。
　　二释可愍所由。初明深苦不知故为可愍。
　　如是尽灭不能於身而生厌想。
　　次明重苦不知故为可愍。於中先牒前呵后。
　　转更增长机关苦事。随生死流不能还返。於诸蕴宅不求出离。
　　次转更下正明重苦。於中三。初观生苦。机关苦事即是生苦。言机关者显无我故。抽之即动。息手便无。若造业因。生生不息。随生死下名有集爱。於诸蕴下明离灭道。
　　不知忧畏四大毒蛇。不能拔出诸慢见箭。不能息灭贪恚痴火。不能破坏无明黑暗。不能乾竭爱欲大海。不求十力大圣导师。入魔意稠林。
　　二不知下观老病死。四大毒蛇是不知病苦。不能拔下明具彼集。文有四句。一妄梵行求众生。不能拔出诸慢见箭。外道多起故。二欲求众生。欲爱不能息三毒火。三欲求众生。行恶行者不破无明。以见少利行大恶行。后受大苦。故云黑暗。四有求众生。不能竭爱欲大海。三有之爱广无边故。观如实中。说彼三求以为苦果。令为集者。三求皆能为集因而受果故。次不求十力大圣导师明远彼灭。不向灭者故入魔意。下稠林明远彼道。顺冤道故。烦恼结使名为稠林。是魔所行故名冤道。
　　於生死海中。为觉观波涛之所漂溺。
　　三於生死下总结过患。举生死海总显於苦。觉观波涛总明有集。
　　上大悲观竟。
　　下大慈观。
　　佛子。此菩萨摩诃萨复作是念。此诸众生受如是苦。孤穷困迫。无救无依。无洲无舍。无导无目。无明覆翳黑暗缠裹。
　　第二大慈观中二。初观境兴慈。后佛子下广愿饶益。前中二。先睹境。后我今下兴慈。今初。即睹前众生受深重苦。以为慈境。文中先总。次无救下别。总中无父曰孤。明无所恃。途尽曰穷。明后无所依。任重无替曰困。常受生死故。强力所逼曰迫。业惑所陵故。后别中无救无依释上孤义。论云谓现报已受不可救脱。当报因招无善为依。次无洲舍释上穷义。溺於觉观波涛。不闻正法智洲为对治故。在於生死旷野不为善友慈舍庇故次。无导无目释上困义。离於寂静正念思惟究竟前导故。离於正见之明目故。既无导无目。非困如何。次无明下释上迫义。无明者无明住地旧烦恼故。黑暗者四住客尘故。常起邪念故为其覆翳。不闻正法故为彼缠裹。
　　我今为彼一切众生。修行福智助道之法。独一发心不求伴侣。以是功德。令诸众生毕竟清净乃至获得如来十力无碍智慧。
　　二兴慈中独拔修善。令物得菩提涅盘之乐。
　　佛子。此菩萨摩诃萨。以如是智慧观察所修善根。皆为救护一切众生。利益一切众生。安乐一切众生。哀愍一切众生。成就一切众生。解脱一切众生。摄受一切众生。令一切众生离诸苦恼。令一切众生普得清净。令一切众生悉皆调伏。令一切众生入般涅盘。
　　第二广显饶益。亦彰慈所为。文中二。先牒前总明上来修善皆为救护。即是慈相。后利益下别显救护。有十种相。前二为救护未来。后八通於前未。一住不善众生令住善法利益。二住善法众生令得安乐果。为成彼善故。三愍贫乏者兴资生具。四修行多障者令其成就。上二救顺缘不足苦。五世间系闭者令得解脱。下有五种。令诸外道信解正法。谓六未信摄令正信。七令离无利勤苦。八疑惑众生疑除解净。九已住决定。劝修三学以调三业。十已住三学令得涅盘。上三即解行证。论意皆为外道。理实兼通余类。上来不住道行胜竟。下彼胜果。
　　佛子。菩萨摩诃萨住此第五难胜地。名为念者不忘诸法故。名为智者能善决了故。名为有趣者知经意趣次第连合故。
　　大文第三明彼果胜。即不住道行胜之果。有四胜果。一摄功德胜。二名为无厌足下修行胜。三佛子菩萨如是勤修下教化众生胜。四佛子菩萨为利益下起随顺世间智胜。四中。初二自利。即所知法中智清净果。初自分。后胜进。后二即利他勤方便果。前化他行。后化他智。今初摄功德中十句。初三句摄闻胜。然有二义。一即三慧。如次配闻思修。二显二持。念即闻持。智及有趣即是义持。
　　名为惭愧者自护护他故。名为坚固者不舍戒行故。
