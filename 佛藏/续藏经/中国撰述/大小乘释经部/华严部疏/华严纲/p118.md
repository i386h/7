<!-- { "loadSidebar": true } -->
　　菩萨住此地多作须夜摩天王。以善方便能除众生身见等惑。令住正见。布施爱语利行同事。如是一切诸所作业。皆不离念佛。不离念法。不离念僧。乃至不离念具足一切种一切智智。
　　第二摄报果。又二。初上胜身。
　　复作是念。我当於一切众生中为首。为胜。为殊胜。为妙。为微妙。为上。为无上。乃至为一切智智依止者。
　　第二上胜果。先自分。
　　是菩萨若发勤精进。於一念顷得入亿数三昧。得见亿数佛。得知亿数佛神力。能动亿数世界。乃至能示现亿数身。一一身亿数菩萨以为眷属。
　　次胜进。
　　若以菩萨殊胜愿力。自在示现过於此数。百劫千劫乃至百千亿那由他劫。不能数知。
　　第三愿智果。
　　尔时金刚藏菩萨。欲重宣其义而说颂言。
　　菩萨已净第三地　　次观众生世法界　　空界识界及三界　　心解悉了能趣入
　　第三重颂有十七偈。分三。初十二偈颂位行。次四偈颂位果。后一显名结说。前中四。初一颂增长因分。
　　始登焰地增势力　　生如来家永不退　　於佛法僧信不坏　　观法无常无有起　　观世成坏业有生　　生死涅盘剎等业　　观前后际亦观尽　　如是修行生佛家
　　次二偈颂清净分。
　　得是法已增慈愍　　转更勤修四念处　　身受心法内外观　　世间贪爱皆除遣　　菩萨修治四勤行　　恶法除灭善增长　　神足根力悉善修　　七觉八道亦如是
　　三有四偈颂修行增长分。中二。初二偈颂护烦恼行。
　　为度众生修彼行　　本愿所护慈悲首　　求一切智及佛土　　亦念如来十种力　　四无所畏不共法　　殊特相好深美音　　亦求妙道解脱处　　及大方便修行彼
　　后二偈颂护小乘。
　　身见为首六十二　　我及我所无量种　　蕴界处等诸取着　　此四地中一切离　　如来所诃烦恼行　　以无义利皆除断　　智者修行清净业　　为度众生无不作　　菩萨勤修不懈怠　　即得十心皆具足　　专求佛道无厌倦　　志期受职度众生　　恭敬尊德修行法　　知恩易诲无愠暴　　舍慢离谄心调柔　　转更精勤不退转　　菩萨住此焰慧地　　其心清净永不失　　悟解决定善增长　　疑网垢浊悉皆离
　　四有五偈颂修行增长果。
　　此地菩萨人中胜　　俱那由他无量佛　　听闻正法亦出家　　不可沮坏如真金　　菩萨住此具功德　　以智方便修行道　　不为众魔心退转　　譬如妙宝无能坏　　住此多作焰天王　　於法自在众所尊　　普化群生除恶见　　专求佛智修善业　　菩萨勤加精进力　　获三昧等皆亿数　　若以愿智力所为　　过於此数无能知
　　五四偈颂位果。
　　如是菩萨第四地　　所行清净微妙道　　功德义智共相应　　我为佛子已宣说
　　后一偈结说。
　　第四焰慧地竟。
　　第五难胜地。所以来者略有四义。一约寄位。四五六地寄出世间。前寄初果。此寄罗汉。义次第故。虽有四果。举於始终以摄中间。约所观行相。以后六地既观缘起。寄同缘觉故。二前明觉分相应慧。今辨诸谛相应慧。三前得出世未能顺世。今能五明摄化。故次明之。四前得三十七菩提分。今辨方便所摄菩提故。言难胜者。深密云即由於彼菩提分法。方便修习。最极艰难。名极难胜。初分经云善修菩提分法故等。摄大乘论云由真谛智与世间智更互相违。合此难合令相应故。世亲释云由此地中智。真谛智是无分别。知世间工巧等智是有分别。此二相违应令修合。能合难合。名极难胜。瑜伽云今此地中显示菩萨於圣谛决定妙智极难可胜。名难胜地。庄严论云於此五地有二种难。一劝化无恼难。二生不从心无恼难。此地菩萨能退二难。於难得胜。显扬论云证得极净缘谛所知诸微妙慧。成极难成。不住流转寂静圣道名极难胜。上诸经论多举难胜之法。未知何等无能胜耶。十住论云功德力成一切诸魔不能坏故。此对人显胜。亦兼於惑。烦恼魔故。然诸经论言异义同。皆辨真俗无碍。故此地中。断於下乘般涅盘障。即前四地出世厌生死苦。乐趣涅盘。此障五地。令人真俗无差别道。便能断之。此断欣厌即是二愚。一纯作意厌生死愚。二纯作意向涅盘愚。由斯证得类无差别真如。亦约生死涅盘皆平等故。其所成行亦成二种。谓诸谛增上慧行。五明处教化行。此二无碍故得无差别法身之果。
　　菩萨闻此胜地行　　於法解悟心欢喜　　空中雨华赞叹言　　善哉大士金刚藏
　　次正释文中亦分三分。初赞请分中九颂半。分二。初八颂半供赞。后一颂请说。前中三。初一菩萨供赞。
　　自在天王与天众　　闻法踊跃住虚空　　普放种种妙光云　　供养如来喜充满
　　次一天王众。余天女。
　　天诸婇女奏天乐　　亦以言辞歌赞佛　　悉以菩萨威神故　　於彼声中发是言
　　於中三。初一偈标。
　　佛愿久远今乃满　　佛道久远今乃得　　释迦文佛至天宫　　利天人者久乃见　　大海久远今始动　　佛光久远今乃放　　众生久远始安乐　　大悲音声久乃闻
　　次四偈半赞。於中初二偈美感应。皆言久者佛应由机。机难有故。大海动者动佛智海竭苦海故。
　　功德彼岸皆已到　　憍漫黑暗皆已灭　　最极清净如虚空　　不染世法犹莲华　　大牟尼尊现於世　　譬如须弥出巨海　　供养能尽一切苦　　供养必得诸佛智　　此应供处供无等　　是故欢心供养佛
　　后二偈半赞具德。初偈具智断。次半具恩。后一具此三德。是故应供。
　　如是无量诸天女　　发此言辞称赞已　　一切恭敬喜充满　　瞻仰如来默然住　　是时大士解脱月　　复请无畏金刚藏　　第五地中诸行相　　唯愿佛子为宣说
　　三一偈结赞并请说。
　　第二说分中。先明位行。后辨位果。前中论分为三。初胜慢对治。二佛子菩萨摩诃萨如实知下不住道行胜。三佛子菩萨摩诃萨住此下明彼果胜。初即加行道。及初住地无间道。次即正住地解脱道。后即地满胜进道。初胜慢对治者慢有二种。一他地慢。谓四地中得出世智取其胜相名为胜慢。今以十种净心为治。二自地慢。谓於十心希求胜相。复以为慢。以随顺如道为治。此二通名胜慢。故此一分有其二道。论云胜慢对治者谓十平等深净心者前段能治也。又云同念不退转心者后段能治也。言同念者即后总句云随顺真如与如同一念故。不退转者即后段末句。略举初后以该中间。前地治解法慢。此治身净分别慢。所治有殊。言身净者得出世智不染身故。
　　尔时金刚藏菩萨。告解脱月菩萨言。佛子。菩萨摩诃萨第四地所行道善圆满已。欲入第五难胜地。当以十种平等清净心趣入。
　　释文中二。先治他地慢。后佛子菩萨摩诃萨住此下治自地慢。前中三。初结前举后。二征起正显。三结能入地。今初。言平等有二义。一是如理。二是因果净法。千圣同轨名深净心。是此地观解。故论云於平等心中得清净故。此复何异后地观察十平等法。此有三异。一此地治前於净起慢。故偏名净法平等。后地对此依真入俗观染净诸法皆悉平等。二此约举等理以显净心。后地举观察以入等理。三此通理事二等。后地一向约理。融二谛故。此皆背相舍。后渐胜故。
　　何等为十。所谓於过去佛法平等清净心。未来佛法平等清净心。现在佛法平等清净心。戒平等清净心。心平等清净心。除见疑悔平等清净心。道非道智平等清净心。修行智见平等清净心。於一切菩提分法上上观察平等清净心。教化一切众生平等清净心。
　　二正显中。十心分二。初三明诸佛法。论云三世力等者即果位中十力等也。后七明随顺诸佛法。二利因行顺成果故。於中前六自利。后一利他。前中合为三学。初戒定。余四慧故。离为七净。一净戒。二定净。三见净。四度疑净。见疑经合一句。五道非道净。六名行断。经云修行智见。略无断字。七名菩提分法上上净。以依行断起胜求故。
　　菩萨摩诃萨以此十种平等清净心。得入菩萨第五地。
　　三结能入。
　　佛子。菩萨摩诃萨住此第五地已。
　　二治自地慢明如道行。又顺经意。前明入心。此下皆明住心。应分为三。此摄方便具足住。修行十心是方便义。不退转者即是住义。二不住道行胜。摄离痴乱行。智清净等无痴乱故。三彼果胜。摄无尽功德藏回向。摄德无尽故。今且顺论。此明如道行。初标分位。为显随如已入五地。次以善下总显。后愿力下别明。
　　以善修菩提分法故。善净深心故。复转求上胜道故。随顺真如故。
　　二总显中四句。皆是正修诸行。故总明顺如。谓前二句为所治。即四地修菩提分。以前十心。能善清净。得入五地。於此净心。希求胜相。即复是慢。慢在文外故。以后二句而为能治。初句转求不住道行胜为能治。谓不住净心而起诸行。即治住净慢故后句虽起诸行。不退失前平等深净之心。则能随顺真如。平等即如故。
　　愿力所持故。於一切众生慈愍不舍故积集福智助道故。精勤修习不息故。出生善巧方便故。观察照明上上地故。受如来护念故。念智力所持故。
　　后别明中。显上随如之行。有其八种。经有九句。前七各一。后二合一。八中前二是起行心。一自利愿即修菩提心。二利他慈即不疲倦心。后六是行。谓三得善根力。四不舍众行。五善巧修。六无厌足故照明上上。七得他胜力。八自得胜力。此有二句。初句具三慧。念是闻思。智即修慧。后句胜进究竟。六中前三自分。后二胜进。
　　佛子。此菩萨摩诃萨如实知此是苦圣谛。此是苦集圣谛。此是苦灭圣谛。此是苦灭道圣谛。
