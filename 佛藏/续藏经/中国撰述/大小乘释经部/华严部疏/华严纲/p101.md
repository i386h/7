<!-- { "loadSidebar": true } -->
　　初来意者为远答普光十地问故。夫功不虚设。终必有归。前明解导行愿贤位因终。今明智冥真如圣位果立。故有此会来也。前是教道。此是证道。教为证因。证即证前三心之教故。无性摄论云此闻熏习虽是有漏。而是出世心种子性。即斯义也。然会来即是品来。一会之中唯一品故。故释明宗趣亦品会无差。次释名者。会名有三。一约人名金刚藏会。二约处名他化自在天会。谓他化作乐具。自得受用。表所入地。证如无心。不碍后得而起用故。因他受用而有所作。非自事故。自他相作得自在故。得证离欲之实际故。三约法名十地会。即同品名。所以得此名者地名为持。持百万阿僧祇功德。一名生成一切因果故名为地。生成佛智住持故。有别行译本名十住经。复有别译。名渐备一切智德经。以后后过前前。故云渐备。三宗趣者。先总后别。总有二义。一以地智断证寄位修行为宗。以显圆融无碍行相为趣。二前二皆宗。为成佛果为趣。后别者。别於上总。略有十义。一约本。唯是果海不可说性。以离能所证故。虽通一部。此品正明。二所证是离垢真如。三约智谓根本后得。亦通方便。四约所断。谓离二障种现。五约所修。初地修愿行。二地修戒行。三禅行。四道品行。五四谛行。六缘生行。七菩提行。八净土行。九说法行。十受位行。六约修成有四行。谓初地信乐行。二戒行。三定行。四地已上皆慧行。於中四五六地是寄二乘行。七地已去是菩萨慧。七约寄位行。十地各寄一度。八约法有三德。谓证德。阿含德。及不住道。是十地之德故。九约寄乘法。谓初二三地寄人天乘。四五六七寄出世三乘。八地已上出世间是一乘法故。以诸乘为此地法。十撮要为六。决定宗辨此故。本分当明。於此十中。二三四八十。通於圆融行布。初一双非。以离言故。余皆行布。多约寄位显浅深故。若以圆融融彼行布。则无不圆融。故以别从总皆十地宗。若别中之别。则地地皆宗。别论其趣。不异总趣。问何以地前显圆融德。地上行布彰浅深劣耶。答显一乘故。云何显耶。三乘之位地前行布地上圆融。今一乘位地前地上俱有行布圆融。若俱双辨则前后不异。若地前行布地上圆融。则全同三乘前浅后深故。又似行布圆融各别教行。不知法性教行非即非离。故於地前但显圆融已过三乘。地上多明行布以显超胜。胜相云何。谓贤位始终已圆融自在。登地已去则甚深甚深。言所不至。若不寄位何以显深。若不包三乘何以显广。故虚空鸟迹迹迹合空。大海十德德德若海。地地之中。具摄一切诸地功德。文文之中。皆云若以殊胜愿力复过於此不可数知。故刚藏俟五请而方说。世亲以六相而圆融。意在斯矣。又此一会。文为一品。阙於方便及胜进者。正是斯义。所以阙方便者有二义。一表正法无二离方便故。二总摄三贤皆为入地之方便故。阙胜进者亦有二义。一十地如佛更无趣故。二以十定等品即此胜进故。若尔。何以别会说耶。含二义故。一开此胜进成等觉故。二胜进趣佛行深远故。若别立方便胜进则不得包摄前后显地圆融。十地甚深良在於此。地前乃我地之前。安得云深异於地上。此解尤妙学者应思。
　　补义云佛於天宫会。应如前三会天王设座请佛偈赞之仪。而今无者。有三义故。一此天以他化乐具为己受用。天既如此。而佛亦随所变化。故座与供不必设也。二显地智高出世间无心成事。离施作故。三以前三贤功行蕴积於此。以成地德。如他化故。经特无者。有此义故。
　　向下经文随释大科总有十分。一序分。二三昧分。三加分。四起分。五本分。六请分。七正说分。八影像分。九利益分。十重颂分。
　　今初。
　　尔时世尊。在他化自在天王宫摩尼宝藏殿。与大菩萨众俱。其诸菩萨皆於阿耨多罗三藐三菩提不退转。悉从他方世界来集。住一切菩萨智所住境。入一切如来智所入处。勤行不息。善能示现种种神通。诸所作事。教化调伏一切众生而不失时。为成菩萨一切大愿。於一切世一切劫一切剎勤修诸行无暂懈息。具足菩萨福智助道。普益众生而恒不匮。到一切菩萨智慧方便究竟彼岸。示入生死及以涅盘而不废舍修菩萨行。善入一切菩萨禅定解脱三昧三摩钵底神通明智。诸所施为皆得自在。获一切菩萨自在神力。於一念顷。无所动作。悉能往诣一切如来道场众会。为众生首。请佛说法。护持诸佛正法之轮。以广大心。供养承事一切诸佛。常勤修习一切菩萨所行事业。其身普现一切世间。其音普及十方法界。心智无碍。普见三世一切菩萨所有功德。悉已修行而得圆满。於不可说劫。说不能尽。
　　今初序分。亦不离而升也。言尔时者。谓初成正觉之时。十身初满。无尽身云普周法界。故不动而升。论云。此法胜故。故时主处众皆胜也。谓初成之时。故时胜。世尊为主中主。刚藏为说主。以初成尊特之佛。加大菩萨。说此胜法。故主胜。他化超下五天。居欲界顶。故处胜。与大菩萨俱。拣异地前。言从他方来。俱是新集。故众胜。下云住一切菩萨(云云)等。叹德胜。叹德之文有二十句。初住一切智所住境二句。略明初句自分行满。谓权实无碍之智。住真俗双融之境。境智一如。无住住故。次句胜进行满。证佛所证则是如来。勤行不息故是菩萨。次善能示现下十六句。前十三句广自分。后三句广胜进。前中二。初三句明行修具足。余具足菩萨下十句。叹德用圆备。次其身普现下三句。广胜进。即三业广大。后悉已下二句结文。
　　其名曰金刚藏菩萨。宝藏菩萨。莲华藏菩萨。德藏菩萨。莲华德藏菩萨。日藏菩萨。苏利耶藏菩萨。无垢月藏菩萨。於一切国土普现庄严藏菩萨。毗卢遮那智藏菩萨。妙德藏菩萨。栴檀德藏菩萨。华德藏菩萨。俱苏摩德藏菩萨。优钵罗德藏菩萨。天德藏菩萨。福德藏菩萨。无碍清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种辩才庄严藏菩萨。大光明网藏菩萨。净威德光明王藏菩萨。金庄严大功德光明王藏菩萨。一切相庄严净德藏菩萨。金刚焰德相庄严藏菩萨。光明焰藏菩萨。星宿王光照藏菩萨。虚空无碍智藏菩萨。妙音无碍藏菩萨。陀罗尼功德持一切众生愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等无数无量无边无等。不可数不可称不可思不可量不可说诸菩萨摩诃萨众。
　　其名下依德立名。有四十众。前金刚藏为说主。后解脱月为请主。中三十八众同名藏者。表地法有含摄众德。出生果用故。后一名解脱月者即请法上首。脱众疑暗如夜月故。於中苏利耶者此云月也。俱苏摩者悦意也。即是华名。如是等下结数难测。
　　金刚藏菩萨而为上首。
　　五标说主。问云菩萨众多何故唯金刚藏说。答云一切烦恼难坏此法能破。善根坚固犹如金刚。故不异名说。问云何名金刚藏。此释藏义也。答谓藏即名坚。其犹树藏。谓如树心坚密能生长枝叶华实。地智亦尔。能生因果。此就能藏名藏。又如怀孕在藏。是故坚如金刚。如金刚藏。此谓子孕在胎藏中。善业所持坚不可坏。而谓生长。此就所藏名藏。二喻俱有生长义。
　　补义云金刚藏说地法者。以金轮持世界种故。大地以金刚为体故。地最下为金刚际。表根本智为地法体故。藏者楞伽云识藏如来藏。谓识藏有三藏义。谓能藏所藏我爱执藏。以藏识能藏一切染净种子。又是彼种子所藏之处。长劫以来不失不坏。以我爱执藏。故今识藏即如来藏。如来藏乃法身智藏。名一切种智。以佛地一切净妙功德唯此智能持。亦是彼诸功德所蕴积为真常净妙四德。尽未来际不失不坏。故是藏义。故此菩萨名依法立。乃说自证所得法故。又是表金刚心智。破一切坚固无明。故虽多众独此说也。疏义未及此。
　　上序分竟。
　　尔时金刚藏菩萨。承佛神力。入菩萨大智慧光明三昧。
　　第二三昧分也。尔时者众已集时。刚藏入定者以既为众首知已当说。故先入定。以妙契佛心。故承佛力。大智慧光明者三昧名也。三昧是通称。智慧是体。光明是用。证如名慧。照事名智。此二无碍能破见惑及无明故。故名光明。能断大惑。证大理。成大果。故云大。智与理冥。故称为入。
　　入是三昧已。
　　第三入是三昧下加分。有六。一辨加所因。二即时下能加佛现。三作如是下赞其得定。四善男子此是下双辨加定因缘。五欲令下辨加所为。六善男子下别显加相。今初入是三昧已者若未入定佛不加故。所以偏加金刚藏者得此三昧故。
　　即时十方各过十亿佛剎微尘数世界外。各有十亿佛剎微尘数诸佛同名金刚藏而现其前。
　　第二能加佛现。中有五义。一佛现时即入定时。二十方下来处远近。三各有下能加佛数。四同名金刚藏名同所加。显道同故。五现其前。现身生信故。言十亿者谓以圆数显无尽故。同名同时现前者。意显地法诸佛同证同说。人异道同故。亦遮那本愿故。
　　作如是言。善哉善哉金刚藏乃能入是菩萨大智慧光明三昧。
　　第三同赞得定。显有加因。
　　善男子。此是十方各十亿佛剎微尘数诸佛共加於汝。以毗卢遮那如来应正等觉本愿力故。威神力故。亦是汝胜智力故。
　　第四双辨加定因缘。於中四句。有四因缘。一伴佛同加故。二主佛本愿故。三主佛现威故。四定者智力故。加有二种。一冥加。二显加。冥加在前。显居定故。
　　欲令汝为一切菩萨说不思议诸佛法光明故。所谓令入智地故。摄一切善根故。善简择一切佛法故。广知诸法故。善能说法故。无分别智清净故。一切世法不染故。出世善根清净故。得不思议智境界故。得一切智人智境界故。又令得菩萨十地始终故。如实说菩萨十地差别相故。缘念一切佛法故。修习分别无漏法故。善选择观察大智光明巧庄严故。善入决定智门故。随所住处次第显说无所畏故。得无碍辩才光明故。住大辩才地善决定故。忆念菩萨心不忘失故。成熟一切众生界故。能徧至一切处决定开悟故。
　　第五明加所为。文有二十句。初十句依自利行。后十利他行。今初。总显加意有三。初为一切菩萨是所被机。二说不思议诸佛法光明是所说法。三令入智地等。是说之益。二又令得菩萨十地下十句。依利他行。是增数十。经有十二句。论经合七八二句故唯十一。以初句为总。余十为别。
