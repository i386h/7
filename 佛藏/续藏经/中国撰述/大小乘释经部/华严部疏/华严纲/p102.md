<!-- { "loadSidebar": true } -->
　　善男子。汝当辩说此法门差别善巧法。所谓承佛神力如来智明所加故。净自善根故。普净法界故。普摄众生故。深入法身智身故。受一切佛灌顶故。得一切世间最高大身故。超一切世间道故。清净出世善根故。满足一切智智故。
　　第六别显加相有三。初口加。次意加。后身加。今初。有十一句。初总。余别。总中令以乐辩才说十地法门差别相。不违理事善巧成立。故云汝当辩说。所谓十句别中疏有多义。
　　尔时十方诸佛。与金刚藏菩萨无能映夺身。与无碍乐说辩。与善分别清净智。与善忆念不忘力。与善决定明了慧。与至一切处开悟智。与成道自在力。与如来无所畏。与一切智人观察分别诸法门辩才智。与一切如来上妙身语意具足庄严。
　　二意加中有二。初正显。次征释偏加所以。前中十句。初总。余别。初中与无映夺身业。二与无碍乐辩口业。与善别清净智等。与意业故。末句云。与一切如来上妙身语意业。具足庄严。疏释有多义。今但略出其相。
　　何以故。得此三昧法如是故。本愿所起故。善净深心故。善净智轮故。善积集助道故。善修治所作故。念其无量法器故。知其清净信解故。得无错谬总持故。法界智印善印故。
　　此何以故下释偏加所以。以显自力堪加。偏就意业释者。意为本故。初征意云诸佛慈力若随缺者。可许偏加。既有力能与。有慈能普。何以上十偏加刚藏而不加余。下释文有十句。初总。余别。总名得此三昧。法合偏加。余不得此故不加耳。所以得此三昧者具八种净。即下八句。前四自利净。后四利他净。
　　尔时十方诸佛各申右手摩金刚藏菩萨顶。
　　三身加增威令起故。言各申者不离本处而申。即延促无碍。诸佛皆摩故云各申。即一多无碍。即四通中如意通也。
　　摩顶已。金刚藏菩萨从三昧起。
　　第四摩顶已下起分。所以起者三昧事讫。已得胜力。说时至故。以定无言说故须起也。大文下第五普告下本分。略示纲要。为广本故。文分为三。初明六决定以为地体。次佛子何等下标列十名。以显定相。三佛子我不见下举十方同说。彰地要胜。
　　普告一切菩萨众言。诸佛子。诸菩萨愿善决定无杂不可见。广大如法界。究竟如虚空尽未来际。徧一切佛剎救护一切众生。为一切诸佛所护。入过去未来现在诸佛智地。
　　今初地体。文中初句标告。诸佛子下正显。於中初句总明。后无杂下别显。总中言菩萨愿善决定者。标人显法。故云菩萨。於大菩提立誓趣求。故名为愿。即下初地中发菩提心也。此愿所以明善决定者。以真实智摄故。谓摄导此愿皆令顺理。决择楷定故。此已入初地。是证决定。非是地前信地所摄之愿受决定名。后别中此善决定。有六种。即经六句。一无杂者即观相善决定。真如观一味相故。谓正体缘如境智一味。为观之相。则无带相之杂。二不可见者是真实善决定。非一切世间境界。出世间故。谓此真智超出世间可坏之法。故云真实。真实故非世智所见。三广大如法界者胜善决定。论总释云大法界故。一切诸佛根本故。四究竟如虚空尽未来际是因善决定。以此智寂而常用故为无常因。用而常寂故为常果因。谓涅盘永寂而智体不无。故穷未来际。五徧一切佛剎救护一切众生者是大善决定。谓随顺作利益他行故。即普覆名大。谓由前因善则不住生死。由此大善则大悲不住涅盘。六为一切下是不怯弱决定。上入智地不怯弱故。六相圆融。类前可知。
　　上六决定以显地体。
　　下征列地相。
　　佛子。何等为菩萨摩诃萨智地。
　　次列地相中文有四节。初寄问征起。次佛子下举数显同。三何等下征数列名。四佛子此菩萨下结名显胜。且初。
　　佛子。菩萨摩诃萨智地有十种。过去未来现在诸佛。已说当说今说。我亦如是说。
　　二举数显同。以生成住持故三世同说。同说之言文在地相。义兼地体。以三世同说者地体六决定也。
　　何等为十。一者欢喜地。二者离垢地。三者发光地。四者焰慧地。五者难胜地。六者现前地。七者远行地。八者不动地。九者善慧地。十者法云地。
　　三列地名中为对治十障。证十真如。成十胜行。说於十地。疏引论文广释其义。今略取十障者。一凡夫我相障。二邪行障。三暗钝障。四解法慢障。五身净慢障。六微细烦恼障。七细相习障。八无相有加行障。九不能善利益众生障。十於诸法中不得自在障。唯识论说一一障中各有二愚。除障断愚。证十真如。至下别释。今依本论略释地名。论云一成就无上自利利他行。初证圣处多生欢喜。名欢喜地。由前三位修习。今得初成。圣位新得故生欢喜也。二离能起误心犯戒烦恼垢故。清净戒具足故名离垢地。三随闻思修等照法显现故为明地。谓得四地慧光明相故名明地。唯识此经皆名发光。谓成就胜定大法总持能发无边妙慧光故。此约后位得名。四不忘烦恼薪智火能烧故名焰地。焰乃慧焰。即根本智火。能烧前地闻持不忘。恃以成慢之烦恼薪故。五得出世间智方便善巧能度难度故名难胜。谓真俗无违极难胜故。既能出世又能随俗。巧达五明能度偏滞。实为难胜。六般若波罗蜜行有间大智现前故名现前地。谓妙达缘生引无分别名般若行。亲如目睹名曰现前。七善修无相行功用究竟。能过世间二乘出世间道故名远行。此有三义。一善修无相到无相边。二功用至极。三望前超过故。八报行纯熟无相无间。故名不动。此有三义。一舍三界行生。受变易果。故云报行。依此起行任运而成故功用不动。二得无生忍。无相妙慧。则有相不动。三此二无间故烦恼不动。九得无碍力。说法成就利他行故。名善慧地。得无碍慧。尚未称善。徧说徧益。方名为善。十得大法身具足自在故名法云。此有二义。一得大法身如云。能说法如雨。自在用故。二诸佛大法云雨。悉能受故。
　　佛子。此菩萨十地三世诸佛。已说当说今说。
　　四结名显胜。
　　佛子。我不见有诸佛国土其中如来不说此十地者。
　　释文第三举十方同说彰地要胜。为欲令物生渴仰故。文中二。初云不见不说。反显十方报化皆说。
　　何以故。此是菩萨摩诃萨向菩提最上道。亦是清净法光明门。所谓分别演说菩萨诸地。佛子。此处不可思议。所谓诸菩萨所证智。
　　二征释所由也。征云佛国不同。化仪亦异。如何十地要皆说耶。释意云此最胜故。谓万法皆如。体如成圣。离斯证智。皆是随宜。故为要胜。已上本分竟第六尔时金刚藏菩萨说此下请分。中三。初说已默住。二是时下三家五请。三尔时金刚藏观察下许说分齐。所以默者将欲说之必固默之。欲令大众渴仰请说故。所以俟请者略有二义。一增诸菩萨尊敬法故。二前举地叹胜为增乐欲。令此请中生解胜故。云何生解。谓由请故得说默之由。显地体甚深离於言念。令众先解。后闻说分不随声取。离谬解故。即复由此故有第三示说分齐。今初。
　　尔时金刚藏菩萨。说此菩萨十地名已。默然而住不复分别。
　　此初说已默住。第二请中三家请殊。即分三段。谓初解脱月请。二大众请。三如来请。所以要三家者。众首显扬。当机渴仰。化主加劝。事方周故。又佛请者。即名为加。谓众虽已请。要假主佛威光方堪说故。亦名为教。如来教说显刚藏说传佛教故。又前二家请显此地法因人修故。后一家请显此地法佛所证故。三请三止文有六段。止请相乘。且为五段。一怪默腾疑请。二法深难受止。三叹众堪闻请。四不堪有损止。虽有堪者。亦有不堪故。五双叹人法请。谓不堪闻者以法深故。亦得佛护固应为说。於是刚藏理穷更无违请。
　　是时一切菩萨众闻菩萨十地名不闻解释。咸生渴仰作如是念。何因何缘。金刚藏菩萨唯说菩萨十地名而不解释。
　　就初请中分二。初明大众睹默生疑。二解脱月下腾疑为请。今初。言何因何缘者疑怪之辞。为因说者不能说耶。为缘听者不堪闻耶。
　　解脱月菩萨知诸大众心之所念。以颂问金刚藏菩萨曰。
　　二腾疑为请。初叙请因领众疑念。
　　何故净觉人　　念智功德具　　说诸上妙地　　有力不解释　　一切咸决定　　勇猛无怯弱　　何故说地名　　而不为开演　　诸地妙义趣　　此众皆欲闻　　其心无怯弱　　愿为分别说　　众会悉清净　　离懈怠严洁　　能坚固不动　　具功德智慧　　相视咸恭敬　　一切悉专仰　　如蜂念好蜜　　如渴思甘露
　　二以颂正请。文有五偈。显说听无过。是以应说。初一偈说者无过。遣大众何因之疑。后四偈听者无过。亦遣大众何缘之疑。今初。叹说者净觉无过何故不解释耶。然说法之过有三种。一悭嫉不说。二懈怠不说。三无辩力不乐说。今离此三过。谓由无瞋等功德具故离悭嫉过。二由前已说上妙地名。故无说法懈过。三由有乐说辩力。无不乐说过。二叹听者无过中四偈。初二偈叹同生众。次一偈叹异生众。后一偈双叹。今初二偈叹根欲。前偈叹根。故云决定。次偈叹欲故云欲闻。若有欲无根虽闻不解。有根无欲设闻不受。故须双叹。此中意明但有根而无欲不堪闻法。今前偈於教决解。於理决证。具二决定。为非现前之根。复有今偈现前之欲。教证决定。故堪受也。根欲双具诸地妙义愿为说之。第二一偈叹异生众。但云众会。故双叹根欲。初句为总。心无浊故名为清净。后三句为别。别离六浊。一不欲浊。谓心无餐采故。离懈怠治之。二威仪浊。不恭肃故。严整治之。三五盖浊。贪名等故。洁净治之。四异想浊。谓贡高杂染轻慢杂染等皆名异想。今说行坚固。不动治之。五不足功德浊。善根微少。於彼说不乐住。具功德治之。六愚痴浊。谓愚暗不了故。智慧治之。后一偈双叹二众瞻侍则徧四偈。然蜂之念蜜。渴之思浆。喻希法喜解脱之味。复言好蜜甘露。显法之妙。思渴情深。大众如此故应说也。
　　尔时大智无所畏金刚藏菩萨闻说是已。欲令众会心欢喜故。为诸佛子而说颂言。
　　第二法深难受止。先叙意为众欢喜。是总酬答相。
　　菩萨行地事　　最上诸佛本　　显示分别说　　第一希有难　　微细难可见　　离念超心地　　出生佛境界　　闻者悉迷惑
