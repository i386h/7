<!-- { "loadSidebar": true } -->
　　大文第三重颂中二十二偈。分三。初十八偈半颂位行。次二偈半颂位果。经一结说分齐。今初颂上七分。即为七段。初一偈半颂集作地分。
　　闻法能生决定力　　是则寂灭无生忍　　知法无生无起相　　无成无坏无尽转　　离有平等绝分别　　超诸心行如空住
　　二一偈半颂净忍分。
　　成就是忍超戏论　　甚深不动恒寂灭　　一切世间无能知　　心相取着悉皆离　　住於此地不分别　　譬如比丘入灭定　　如梦度河觉则无　　如生梵天绝下欲
　　三有七偈颂德行分。於中二。初二偈颂深行胜。
　　以本愿力蒙劝导　　叹其忍胜与灌顶　　语言我等众佛法　　汝今未获当勤进　　汝虽已灭烦恼火　　世间惑焰犹炽然　　当念本愿度众生　　悉使修因趣解脱　　法性真常离心念　　二乘於此亦能得　　不以此故为世尊　　但以甚深无碍智　　如是人天所应供　　与此智慧令观察　　无边佛法悉得成　　一念超过曩众行　　菩萨住兹妙智地　　则获广大神通力　　一念分身徧十方　　如船入海因风济
　　后五偈颂发起胜。於中云但以甚深无碍智者长行所无。故知唯念法性则同二乘。事理事事皆无障碍。是菩萨学。故晋经全有一偈云但以得无碍甚深微妙智通达三世故乃得名为佛。又此一句亦可总颂余劝。
　　心无功用任智力　　悉知国土成坏住　　诸界种种各殊异　　小大无量皆能了　　三千世界四大种　　六趣众生身各别　　及以众宝微尘数　　以智观察悉无余　　菩萨能知一切身　　为化众生同彼形　　国土无量种种别　　悉为现形无不徧　　譬如日月住虚空　　一切水中皆现影　　住於法界无所动　　随心现影亦复然　　随其心乐各不同　　一切众中皆现身　　声闻独觉与菩萨　　及以佛身靡不现　　众生国土业报身　　种种圣人智法身　　虚空身相皆平等　　普为众生而示作
　　四有六偈颂净佛国土分。於中三。初二器世间。次三众生世间。后一智正觉世间。
　　十种圣智普观察　　复顺慈悲作众业
　　五有半偈颂十自在。故晋经云能得於十种妙大自在智。
　　所有佛法皆成就　　持戒不动如须弥　　十力成就不动摇　　一切魔众无能转
　　六一偈颂大胜分。
　　诸佛护念天王礼　　密迹金刚恒侍卫　　此地功德无边际　　千万亿劫说不尽
　　七一偈颂释名分。密迹者古译为力士。
　　复以供佛善益明　　如王顶上庄严具　　菩萨住此第八地　　多作梵王千界主　　演说三乘无有穷　　慈光普照除众惑　　一念所获诸三昧　　百万世界微尘等　　诸所作事悉亦然　　愿力示现复过是
　　次二偈半颂位果。
　　菩萨第八不动地　　我为汝等已略说　　若欲次第广分别　　经於亿劫不能尽
　　三结说分齐。
　　第八不动地竟。
　　第九善慧地。所以来者。瑜伽意云前虽於无相性中舍离功用亦能於相自在。而未能於异名众相训词差别一切品类宣说法中得大自在。为令此分得圆满故。次有此来。言善慧者。摄大乘云由得最胜无碍智故。无性释云谓得最胜四无碍解。无碍解智。於诸智中最为殊胜。智即是慧故名善慧。即下文十种四无碍是也。庄严论云於九地中四无碍慧最为殊胜。云何胜耶。於一剎那三千世界所有人天异类异者异义问。此菩萨能以一音普答众问。徧断众疑故。金光明云说法自在。无患累故。增长智慧。自在无碍者。此兼显离障名胜。仁王名为慧光者。言兼法喻。智论名善相。从所了得名。能所虽殊皆名说法之慧。故所离障。离利他中不欲行障。有四辩故。四无碍障分成二愚。前三为一。名於无量。所说法无量名句字后后慧辩陀罗尼自在愚。谓所说法是义。名句字是法。后后慧辩是词。陀罗尼自在愚。通於上三。二辩才自在愚。即愚第四无碍。故所证真如。名智自在所依。谓若证得此真如已。如无碍解得自在故。便成善达法器自在说法行。梁论云由通上真如。得应身果。金光明中得智藏三昧。皆一义耳。
　　说此菩萨八地时　　如来现大神通力　　震动十方诸国土　　无量亿数难思议　　一切知见无上尊　　其身普放大光明　　照耀彼诸无量土　　悉使众生获安乐
　　次正释文。二分之内。初赞请分中有十三偈。分三。初二如来现相显说无功用行。无动之动难思议。故特此现通。
　　菩萨无量百千亿　　俱时踊在虚空住　　以过诸天上妙供　　供养说中最胜者
　　次十颂别赞。后一结赞。别赞中亦三。初一菩萨赞。
　　大自在王自在天　　悉共同心喜无量　　各以种种众供具　　供养甚深功德海
　　次一天王供。
　　复有天女千万亿　　身心欢喜悉充徧　　各奏乐音无量种　　供养人中大导师
　　后八天女供赞。於中二。初一供。余七赞。
　　是时众乐同时奏　　百千万亿无量别　　悉以善逝威神力　　演出妙音而赞叹
　　赞中二初一标赞。
　　寂静调柔无垢害　　随所入地善修习　　心如虚空诣十方　　广说佛道悟群生　　天上人间一切处　　悉现无等妙庄严　　以从如来功德生　　令其见者乐佛智
　　后六赞词。於中亦二。初二赞菩萨。通於八地及说法主。
　　不离一剎诣众土　　如月普现照世间　　音声心念悉皆灭　　譬犹谷响无不应　　若有众生心下劣　　为彼演说声闻行　　若心明利乐辟支　　则为彼说中乘道　　若有慈悲乐饶益　　为说菩萨所行事　　若有最胜智慧心　　则示如来无上法　　譬如幻师作众事　　种种形相皆非实　　菩萨智幻亦如是　　虽现一切离有无
　　后四双赞佛及菩萨三轮化益。此文云菩萨幻智。后结云赞佛已。故文中通赞八九地。如月普现前地有故。此法师位随机说权实故。文中三。初一身无心而普应。次二口随机而演说。后一喻结心常契中。既特云最胜智心。示如来法。权实明矣。
　　如是美音千万种　　歌赞佛已默然住　　解脱月言今众净　　愿说九地所行道
　　三结请。
　　尔时金刚藏菩萨告解脱月菩萨言。佛子。菩萨摩诃萨以如是无量智思量观察。
　　第二正说分。先明地行。文有四分。一法师方便成就。谓此地能起辩才说法。名法师地。趣地行立名方便。故二智成就。具能知法之智慧故。三入行成就。达所化器之心行故。四说成就。称根正授故。四中。初一入心。余皆住心。亦摄三位。至下当知。然第八中但净佛土教化众生。此地辩才力故教化众生。成就一切相能教化故。一切相者具上四分故。初分中三。初牒前起后。前得二谛等智故。谓诸佛劝起无量智慧。思量观察。即是思修。次欲更下正显方便。三得入下结行入地。
　　欲更求转胜寂灭解脱。复修习如来智慧。入如来秘密法。观察不思议大智性。净诸陀罗尼三昧门。具广大神通。入差别世界。修力无畏不共法。随诸佛转法轮。不舍大悲本愿力。
　　次正显中文有十句。不离二利。论云一一五三句示现者初句利他。次句自利。故云一一。次五利他后三自利。故云五三。示现之言通上四段。初句依无色得解脱想。可化众生利益他故。化其令得大涅盘。故云转胜。二依未得究竟自利益故。复令修习如来智慧。三依根熟菩萨化入如来秘密。三密化益故。四依邪念可化众生。令观察不思议智。得正念故。谓观无念见性故。五依未知法众生。转法轮令得知故。即净陀罗尼三昧门皆说法所依故。六依邪归依众生具广大神通。令入正法故。七依信生天众生。令入差别世界佛净土故。上五利他。下三自利中八依正觉内证智德。故修力等。九依转法轮外化恩德。十依无住涅盘断德。
　　得入菩萨第九善慧地。
　　三结行入位。
　　上法师方便成就。
　　佛子。菩萨摩诃萨住此善慧地。如实知善不善无记法行。有漏无漏法行。世间出世间法行。思议不思议法行。定不定法行。声闻独觉法行。菩萨行法行。如来地法行。有为法行。无为法行。
　　第二智成就。此下二三段摄王子住。知法知根皆法王轨度故。且依智成。文中初句总知三性。谓净染不二即无记。后有漏下展转别开。一於净法开漏无漏。谓施戒等取相心修。与漏相应。名为有漏。无漏返此。二於无漏开出。见道已前名世。见道已去名出世。三即就上二。世出世异名为思议。即世出世名不思议。四彼有漏思议中定能证入名之为定。为缘所动名为不定。亦可佛性定。有余一切法皆悉不定。三聚定等。下文自说。五总上诸善开出三乘。谓谛缘度等皆通上四。唯佛果一是为无漏等。而属菩萨乘果。六於三乘法中。示有为无为依顺行故。谓灭谛缘性彼岸真理皆名无为。道谛缘智能证修起皆是有为。如来一切皆是无为。佛智有为非极说故。涅盘令覆有为相故。三乘圣人依此起行。依此差别故名顺行。
　　上智成就。
　　此菩萨以如是智慧。如实知众生心稠林。烦恼稠林。业稠林。根稠林。解稠林。性稠林。乐欲稠林。随眠稠林。受生稠林。习气相聚稠林。三聚差别稠林。
　　第二明入行成就。於中三。初总标章门。二此菩萨如实知下依章广释。三佛子菩萨随顺下总结安住。今初有十一林。以疏义颇难消释。今撮略疏义以为补义。
　　补义曰。按疏云此十一稠林。初众生心者为总。故论释心为依共。以是下十染净共依故。菩萨依此而知。故名为依。余十是别。此十通不出三杂染。言三杂染者乃惑业苦也。故论云依烦恼业生。然烦恼业是惑业。生是苦果。此通明十稠林义也。然下十林又束为七者。一烦恼林是惑。二业林即业。三束根解性欲四林共为业。四随眠林乃惑染种子。五习气林通染净习气。六受生林是苦果。七三聚林乃通约圣凡根性有定不定时。如是故后十林束为七也。故论释此七云。依共染烦恼染净等。依定不定时也。文有四节。一依共者谓根解性欲四林共是业故。二依染谓随眠。即烦恼种子名染。眠伏藏识令心染污故。三烦恼染净等即习气。四依定不定时即三聚林。然习气三聚二林通三杂染。故云余二通三。又云不出三者谓随眠是烦恼。根等是业。今习气三聚二林亦不出三离染也。此十皆名稠林者多故名林。难知曰稠。然此十名。如发心品辨。而习气通二义。一者残习。二者种子熏习。如下当辨。
　　此菩萨如实知众生心种种相。所谓杂起相。速转相。坏不坏相。无形质相。无边际相。清净相。垢无垢相。缚不缚相。幻所作相。随诸趣生相。如是百千万亿乃至无量皆如实知。
