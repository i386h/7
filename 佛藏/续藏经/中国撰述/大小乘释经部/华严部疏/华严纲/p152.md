<!-- { "loadSidebar": true } -->
　　第二入己智用中四。一摄佛功德。二证入诸法。三普德无尽。四结示劝修。初中即摄如来二十一种殊胜功德。以此位等佛故。其间或全同佛相。或有约因似而次第无差。於中三。初总明妙悟皆满。次别显二十一德。后显德胜能。今初十句。初句标满时。余九显满相。然一切智若对种智即是根本。若直语佛智则通权实。今此显通。於中初三句始观。言观一切智者标也。云何观。观有二种。一总观。谓权实齐观故。二别观。此是实。此是权。权中有多差别。皆审照了故。次三句中顺。亦初句标。次云何随顺。由前总观故顿能显示。由前别观故各各攀缘。后三句终契。释同前观。但前观察。今证见分明耳。
　　於普贤菩萨广大愿。广大心。广大行。广大所趣。广大所入。广大光明。广大出现。广大护念。广大变化。广大道。
　　二别明二十一种功德。分二十段。后二合故。今初第一明二行永绝。即於所知一向无障转功德。然有二义。一谓非如二乘有无智故。二不同凡大现行生死起诸杂染。不同二乘现行涅盘弃利乐事。世尊无彼。今菩萨亦无。文中广显利乐。即不同二乘。皆与智俱。即不同凡夫。就文分二。先总明大用常恒。二佛子此菩萨有一莲华下别显一用。前中二。先法说。后喻明。今初法说中二。先正明。后征释。今初。先明行体。
　　不断不退。无休无替。无倦无舍。无散无乱。常增进恒相续。
　　次辨常恒。
　　何以故。此菩萨摩诃萨於诸法中成就大愿。发行大乘。入於佛法大方便海。以胜愿力。於诸菩萨所行之行。智慧明照皆得善巧。具足菩萨神通变化。善能护念一切众生。如去来今一切诸佛之所护念。於诸众生恒起大悲。成就如来不变异法。
　　二征释中征意云何以得此智满行常。释意云愿行善成智慧善巧故。
　　佛子。譬如有人以摩尼宝置色衣中。其摩尼宝虽同衣色不舍自性。
　　第二喻显中四。初喻。二合。三征。四释。今初。摩尼宝置色衣中。即总喻菩萨心智置佛智中。虽同衣色。喻前智满十句。故合云观一切智等。不舍自性。喻前行常二十句。
　　菩萨摩诃萨亦复如是。成就智慧以为心宝。观一切智普皆明现。然不舍於菩萨诸行。
　　二合如喻辨。
　　何以故。
　　三征意云何得已能满智而不断行耶。
　　菩萨摩诃萨发大誓愿利益一切众生。度脱一切众生。承事一切诸佛。严净一切世界。安慰众生深入法海。为净众生界现大自在给施众生。普照世间入於无边幻化法门。不退不转无疲无厌。
　　四释意云菩萨无障碍愿法应尔故穷尽生界。益无疲厌。文中二。先法说。
　　佛子。譬如虚空持众世界。若成若住。无厌无倦。无羸无朽。无散无坏。无变无异。无有差别。不舍自性。何以故。虚空自性法应尔故。菩萨摩诃萨亦复如是。立无量大愿。度一切众生。心无厌倦。
　　后转以喻况。於中三喻。皆喻利生无厌。各有法合。一虚空持剎喻。喻大愿法尔故无厌。
　　佛子。譬如涅盘。去来现在无量众生於中灭度。终无厌倦。何以故。一切诸法本性清净是谓涅盘云何於中而有疲厌。菩萨摩诃萨亦复如是。为欲度脱一切众生皆令出离而现於世。云何而起疲厌之心。
　　二涅乐普灭喻。喻为净众生故无厌。上二喻悲。
　　佛子。如萨婆若能令过去未来现在一切菩萨。於诸佛家已现当生乃至令成无上菩提。终不疲厌。何以故。一切智与法界无二故。於一切法无所着故。菩萨摩诃萨亦复如是。其心平等住一切智。云何而有疲厌之心。
　　三佛智普成喻。喻能所不二故无厌。此一喻智。既非爱见之悲。何有厌乎。
　　佛子。此菩萨摩诃萨有一莲华。其华广大尽十方际。以不可说叶不可说宝不可说香而为庄严。其不可说宝。复各示现种种众宝。清净妙好极善安住。其华常放众色光明普照十方一切世界无所障碍。真金为网弥覆其上。宝铎徐摇出微妙音。其音演畅一切智法。
　　第二别显一用中二。初明依果殊胜。后菩萨摩诃萨於此华下正报自在。前中二。先明相严。过前十地。故穷十方际。
　　此大莲华具足如来清净庄严。一切善根之所生起。吉祥为表神力所现。有十千阿僧祇清净功德。菩萨妙道之所成就。一切智心之所流出。十方佛影於中显现。世间瞻仰犹如佛塔。众生见者无不礼敬。从能了幻正法所生。一切世间不可为喻。
　　后辨德严。自内而观。量周法界。自外而观。许众生见。乃即小之大也。
　　菩萨摩诃萨於此华上结加趺坐。其身大小与华相称。
　　二正报中二。明身大小。
　　一切诸佛神力所加。令菩萨身一一毛孔各出百万亿那由他不可说佛剎微尘数光明。一一光明现百万亿那由他不可说佛剎微尘数摩尼宝。其宝皆名普光明藏。种种色相以为庄严。无量功德之所成就众宝及华以为罗网弥覆其上。散百千亿那由他殊胜妙香无量色相种种庄严。复现不思议宝庄严盖以覆其上。一一摩尼宝悉现百万亿那由他不可说佛剎微尘数楼阁。一一楼阁现百万亿那由他不可说佛剎微尘数莲华藏师子之座。一一师子座现百万亿那由他不可说佛剎微尘数光明。一一光明现百万亿那由他不可说佛剎微尘数色相。一一色相现百万亿那由他不可说佛剎微尘数光明轮。一一光明轮现百万亿那由他不可说佛剎微尘数毗卢遮那摩尼宝华。一一华现百万亿那由他不可说佛剎微尘数台。一一台现百万亿那由他不可说佛剎微尘数佛。一一佛现百万亿那由他不可说佛剎微尘数神变。一一神变净百万亿那由他不可说佛剎微尘数众生众。一一众生众中现百万亿那由他不可说佛剎微尘数诸佛自在。一一自在雨百万亿那由他不可说佛剎微尘数佛法。一一佛法有百万亿那由他不可说佛剎微尘数修多罗。一一修多罗说百万亿那由他不可说佛剎微尘数法门。一一法门有百万亿那由他不可说佛剎微尘数金刚智所入法轮。差别言辞各别演说。一一法轮。成熟百万亿那由他不可说佛剎微尘数众生界。一一众生界。有百万亿那由他不可说佛剎微尘数众生於佛法中而得调伏。
　　后明佛加放光。有二十重。后后重中皆倍前前百万亿那由他不可说佛剎微尘数倍。则数难量矣。
　　佛子。菩萨摩诃萨住此三昧。示现如是神通境界无量变化。悉知如幻而不染着。
　　第二明达无相法。即同诸如来於最清净真如能入功德。初结前生后。达无相故不染。
　　安住无边不可说法自性清净法界实相如来种性无碍际中。无去无来非先非后。甚深无底。现量所得。以智自入不由他悟。心不迷乱亦无分别。
　　后正显安住。即是入义。谓此真如非有非无。故云无边。定有定无即是边故。不可说法即离言真如。其法界实相及无碍际。皆真如异名。而云如来种性。诸佛以无性真如而为性故。出现品云皆同一性所谓无性。法华云知法常无性佛种从缘起。无去来等重显真如即是中道。故深无底。现量已下别明能入之义。
　　为去来今一切诸佛之所称赞。从诸佛力之所流出。入於一切诸佛境界体性如实。净眼现证。慧眼普见。成就佛眼为世明灯。行於智眼所知境界。广能开示微妙法门。
　　第三明住於佛住德。谓佛无功用常住圣天梵住故。文中先三世佛赞。文通前后二段。从诸佛力下正显其义。谓入一切佛境即圣天等所住境也。净眼现证下明能住相。十眼圆明而安住故。
　　成菩提心。趣胜丈夫。於诸境界无有障碍。入智种性出生诸智。离世生法而现受生。神通变化方便调伏。如是一切无非善巧。
　　第四明得佛平等德。谓佛佛相望有平等故。文即为三。初明所依平等。谓诸佛皆依清净故。文中始发菩提心。终成种智。出生智用。皆所依也。次离世生法下明意乐平等。同以调生为意乐故。后神通变化下作平等业。同作受用变化业故。
　　功德解欲悉皆清净。最极微妙具足圆满。智慧广大犹如虚空。善能观察众圣境界。信行愿力坚固不动。功德无尽世所称叹。於一切佛所观之藏大菩提处一切智海。集众妙宝为大智者。犹如莲华自性清净。众生见者皆生欢喜咸得利益。智光普照见无量佛净一切法。
　　第五明到无障处德。以修一切障对治故。福智皆净。离於二障。文中初二句功德。次二句智慧。各上句障净。下句德满。次二句重显功德。余四句重显智慧。
　　所行寂静。於诸佛法究竟无碍。恒以方便住佛菩提功德行中而得出生。具菩萨智。为菩萨首。一切诸佛共所护念。得佛威神成佛法身。念力难思。於境一缘而无所缘。其行广大无相无碍。等于法界无量无边。所证菩提犹如虚空。无有边际无所缚着。
　　第六明不可转法。谓教证二法他不能转。文中初二句略标教证。谓寂静证也。诸佛法教也。恒以下别显教。念力下重显证。既如空无着等。他安能转耶。
　　於诸世间普作饶益。一切智海善根所流。悉能通达无量境界。已善成就清净施法。住菩萨心。净菩萨种。能随顺生诸佛菩提。於诸佛法皆得善巧。具微妙行成坚固力。
　　第七明所行无碍德。谓虽於世间作利乐事。世间八法不能碍也。文中住菩萨心。成坚固力即不碍之因也。
　　一切诸佛自在威神。众生难闻菩萨悉知。入不二门住无相法。虽复永舍一切诸相而能广说种种诸法。随诸众生心乐欲解悉使调伏咸令欢喜。
　　第八明立不思议德。谓安立正法。凡愚不能思也。文中初总显。一切教法皆是如来威力之所建立。菩萨能知。返显凡夫不思。入不二下别显安立难思之相。谓依无相而广说故。随欲解之多端。故并难思也。
　　法界为身无有分别。智慧境界不可穷尽。志常勇猛心恒平等。见一切佛功德边际。了一切劫差别次第。
　　第九明普见三世。以身心等於法界。故於三世记别无差。
　　开示一切法。安住一切剎。严净一切诸佛国土。显现一切正法光明。演去来今一切佛法。示诸菩萨所住之处。为世明灯生诸善根。永离世间常生佛所。
　　第十明身恒充满一切国土。谓为开法故示现受用变化之身。徧诸世界而为利乐。
　　得佛智慧明了第一。一切诸佛皆共摄受。已入未来诸佛之数。从诸善友而得出生。所有志求皆无不果。
　　第十一明智恒明达一切诸法。谓於境善决能断他疑故。
　　具大威德住增上意。随所听闻咸能善说。
　　第十二明了一切行。谓具增上意乐。能了有情意乐性行。如其所应而为现身。即有威德。
　　亦为开示闻法善根住实际轮。於一切法心无障碍。不舍诸行。离诸分别。
　　第十三明除一切疑。谓声闻人。言其全无少分善根。今能开示。令知当生如来妙智。故心无障碍。
