<!-- { "loadSidebar": true } -->
　　此下第二自在主。寄饶益行。此约戒度。疏云。三聚净戒。能益自他。故名饶益。初依教趣求。国曰名闻者。能持净戒现世果故。河渚上者。若持净戒生死爱河不漂溺故。童子自在主者。三业无非。六根离过。故得自在。则戒为主矣。故善财闻前法门思惟修习。而得悟入。故往参童子。空中神告。此童子者在河渚上。时善财往诣。见此童子与十千童子聚沙为戏。见聚沙者。恒沙功德由戒积集故。善财谘问修菩萨道。自在答言。我昔於文殊师利童子所修学书数算印等法。即得悟入一切工巧神通智法门。然此戒而言学书数算印等者。疏释智能护戒故。从文殊能记止作。故云学书。表捡三业四重十重。三千威仪。八万细行故。学数算者。筹量一一因能感果。印者。持犯善恶。感果决定故。意虽兼五明。皆约戒释故。后童子自陈所证法门。由此算数一明而兼五明。故举医方等事决定究竟清净。及广陈能算所算之数目。有二十一行经。然但举数者。意在了知一切劫中一切佛及佛法众生及业。与菩萨行谛。皆悉了知。皆依微细戒品所建立也。故自童子举此数已。即言我唯知此一切工巧大神通智光明法门而已。其如知一切众生诸菩萨品数。则非我所知。故谦己推胜。指往海住城。具足优婆夷。汝可往问。时善财闻已。欢喜踊跃。发希有信乐等心。殷勤瞻仰。辞退而去。
　　尔时善财童子。观察思惟善知识教。犹如巨海受大云雨无有厌足。作是念言善知识教犹如春日。生长一切善法根苗。善知识教犹如满月。凡所照及皆使清凉。善知识教如夏雪山。能除一切诸兽热渴。善知识教如芳池日。能开一切善心莲华。善知识教如大宝洲。种种法宝充满其心。善知识教如阎浮树。积集一切福智华果。善知识教如大龙王。於虚空中游戏自在。善知识教如须弥山。无量善法三十三天於中止住。善知识教犹如帝释。众会围绕无能映蔽。能伏异道修罗军众。如是思惟渐次游行。至海住城。处处寻觅此优婆夷。时彼众人咸告之言。善男子。此优婆夷在此城中所住宅内。善财闻已。即诣其门合掌而立。其宅广博种种庄严。众宝垣墙周匝围绕。四面皆有宝庄严门。善财入已。见优婆夷处於宝座。盛年好色端正可喜。素服垂发身无璎珞。其身色相威德光明。除佛菩萨余无能及。於其宅内敷十亿座。超出人天一切所有。皆是菩萨业力成就。宅中无有衣服饮食。及余一切资生之物。但於其前置一小器。复有一万童女围绕。威仪色相如天婇女。妙宝严具庄饰其身。言音美妙闻者喜悦。常在左右亲近瞻仰。思惟观察。曲躬低首应其教命。彼诸童女身出妙香普熏一切。若有众生遇斯香者。皆不退转无怒害心。无怨结心。无悭嫉心。无谄诳心。无险曲心。无憎爱心。无瞋恚心。无下劣心。无高慢心。生平等心。起大慈心。发利益心。住律仪心。离贪求心。闻其音者欢喜踊跃。见其身者悉离贪染。尔时善财。既见具足优婆夷已。顶礼其足恭敬围绕。合掌而立。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲愿为我说。彼即告言善男子。我得菩萨无尽福德藏解脱门。能於如是一小器中。随诸众生种种欲乐。出生种种美味饮食悉令充满。假使百众生。千众生。百千众生。亿众生。百亿众生。千亿众生。百千亿那由他众生。乃至不可说不可说众生。假使阎浮提微尘数众生。一四天下微尘数众生。小千世界中千世界大千世界。乃至不可说不可说佛剎微尘数众生。假使十方世界一切众生随其欲乐悉令充满。而其饮食无有穷尽。亦不减少。如是饮食。如是种种上味。种种床座。种种衣服。种种卧具。种种车乘。种种华。种种鬘。种种香。种种涂香。种种烧香。种种末香。种种珍宝。种种璎珞。种种幢。种种旛。种种盖。种种上妙资生之具。随意所乐悉令充足。又善男子。假使东方一世界中声闻独觉食我食已。皆证声闻辟支佛果。住最后身。如一世界中。如是百世界。千世界。百千世界。亿世界。百亿世界。千亿世界。百千亿世界。百千亿那由他世界。阎浮提微尘数世界。一四天下微尘数世界。小千国土微尘数世界。中千国土微尘数世界。三千大千国土微尘数世界。乃至不可说不可说佛剎微尘数世界中。所有一切声闻独觉食我食已。皆证声闻辟支佛果住最后身。如於东方。南西北方四维上下亦复如是。又善男子。东方一世界。乃至不可说不可说佛剎微尘数世界中。所有一生所系菩萨食我食已。皆菩提树下坐於道场降伏魔军。成阿耨多罗三藐三菩提。如东方。南西北方四维上下亦复如是。善男子。汝见我此十千童女眷属已不。答言已见。优婆夷言。善男子。此十千童女而为上首。如是眷属百万阿僧祇。皆悉与我同行。同愿。同善根。同出离道。同清净解。同清净念。同清净趣。同无量觉。同得诸根。同广大心。同所行境。同理。同义。同明了法。同净色相。同无量力。同最精进。同正法音。同随类音。同清净第一音。同赞无量清净功德。同清净业。同清净报。同大慈周普救护一切。同大悲周普成熟众生。同清净身业随缘集起令见者欣悦。同清净口业随世语言宣布法化。同往诣一切诸佛众会道场。同往诣一切佛剎供养诸佛。同能现见一切法门。同住菩萨清净行地。善男子。是十千童女能於此器取上饮食。一剎那顷徧至十方。供养一切后身菩萨声闻独觉。乃至徧及诸饿鬼趣。皆令充足。善男子。此十千女以我此器。能於天中充足天食。乃至人中充足人食。善男子。且待须臾汝当自见。说是语时。善财则见无量众生从四门入。皆优婆夷本愿所请。既来集已。敷座令坐。随其所须。给施饮食悉使充足。告善财言。善男子。我唯知此无尽福德藏解脱门。如诸菩萨摩诃萨一切功德犹如大海甚深无尽。犹如虚空广大无际。如如意珠满众生愿。如大聚落所求皆得。如须弥山普集众宝。犹如奥藏常贮法财。犹如明灯破诸黑暗。犹如高盖普荫群生。而我云何能知能说彼功德行。善男子。南方有城名曰大兴。彼有居士名曰明智。汝诣彼问菩萨云何学菩萨行。修菩萨道。时善财童子。顶礼其足。绕无量匝。瞻仰无厌。辞退而去。
　　此下第三具足优婆夷寄无违逆行。此约忍度。忍顺物理。名无违逆。城名海住者。近海而住故。安住於忍。如海包含故。友名具足者一器之中无不具故。忍气徧容一切德故。忍辱柔和故寄女人。善财既闻前友之教。思惟观察善知识教有多利益。故称十种大益。渐次南行。至海住城。寻觅此优婆夷。众人告言。此优婆夷在此城中所住宅内。善财闻已。即往诣其门。见其宅广博众宝庄严。善财入已见优婆夷。盛年好色。威德光明。除佛菩萨无能及者。见其宅内敷有十亿座。如有待者。其余一切空无所有。但於其前置一小器。复有一万童女围绕。善财作礼。致敬谘问。修菩萨道。彼即告言。我得菩萨无尽福德藏解脱门。能於此一小器中出生种种美味饮食。悉令充满。假使百千万亿众生至三千大千世界。乃至不可说佛剎微尘数一切众生。随其所欲。悉皆充满亦不减少。如饮食。如是种种衣服卧具上妙庄严资生之具。随意所乐。悉令充足。此正示法界无尽藏。皆依一忍行所出生也。然忍之为行最下故表一小器。包含无外故随出无尽。谓不但满众生欲乐。即十方微尘数世界中若声闻缘觉菩萨乃至一生所系菩萨。食我器中之食。皆坐道场。成无上菩提之果。极尽忍行之大用也。优婆夷又言。善男子。我以器中之食。不但外益十方。即我宅中同行十千童女而为上首。乃至百万阿僧祇眷属。食此饮食。则一剎那顷遍至十方。作大佛事。乃至地狱饿鬼皆令充足。善男子。且待须臾。当自见之。善财则见无量众生。从四门入。随其所须。悉使充足。作是事已。优婆夷告善财言。我唯知此无尽福藏解脱门而已。若诸菩萨功德大海甚深无尽。种种胜行。非我所知。乃谦己推胜。指示后友云南方有城名大兴。有居士名明智。汝可往问。善财顶礼。辞退而去。
