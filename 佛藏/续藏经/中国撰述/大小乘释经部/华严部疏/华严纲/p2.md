<!-- { "loadSidebar": true } -->
　　五证入因果周者。亦名依人证入成德分。谓第九会逝多林说入法界法门。以诸菩萨念请有三十问。具问如来果海中事。以果海离言。故如来但现相以答。复放光摄受。光中具见所问之事。令其现证。是为本会。次文殊师利从善住楼阁出。渐往人间。大塔庙前。令六千比丘顿证。次指善财童子南询参五十三知识。通名末会。及善财末后见普贤菩萨。入普贤一毛孔中顿圆旷劫之果。故前三十八品但该罗六位因果。令生信发解。依之起行造修。至此方为证入。故云依人证入成德分。若无实证则前解行俱为虚设。故以证终。
　　然上一部八十卷经分为三十九品。以此多品摄入五周四分。此但分章以断释经文。其文所诠之义有四法界。古德释经以六相十重玄门。以收全部之义。四法界者。一理法界。二事法界。三理事无碍法界。四事事无碍法界。六相者谓总别同异成坏。由此六相同时。方成十重玄门。以显事事无碍。十玄门者。一同时具足相应门。(如海一滴具百川味)二广狭自在无碍门。(一尺之镜现千重影)三一多相容不同门。(一室千灯光光涉入)四诸法相即自在门。(如金与色二不相离)五秘密隐显俱成门。(片月澄空晦明相映)六微细相容安立门。(如琉璃瓶盛多芥子)七因陀罗网境界门。(十镜互照影现重重)八托事显法生解门。(立像竖臂触目皆道)九十世隔法异成门。(一夕之梦翱翔百年)十主伴圆融具德门。(北辰所居众星皆拱)由此六相十玄同时具足。故成事事无碍法界。故经中凡举一事一行一法。必该此六相十玄之义。以彰圆融法界。然此广大无边理趣。统以法界观门收之。摄归一心。念念具足。方顺此宗。逈超诸教。故此圆融妙行。日劫相倍。具如法界观门。
　　右上所列乃全经大旨。凡诵此经者。必先了其章段。精熟理观。则临文念念证入无边法界。
　　由经文浩瀚摄义无边。故释经者以五周四分科断。使义有所归。观者临文自然契会。此科文之大纲也。若其理趣。就于各品自有指归。

　　次释题目

　　题称大方广佛华严经者。乃依人法喻因果以立名也。大方广三字是法。乃举法界全体。具体相用三大义故。佛乃能证之人。法界三大乃所证之法。华喻称法界性所修之因。严乃庄严法身以成报身之果。言三大者。大谓体大。举法界当体竖穷三际。横遍十方。广博包含。大而无外。以极法界量。强名曰大。故曰旷兼无际也。方者相也。犹法也。以法界之体本来无相。今全体变成十法界事相。一切众生有此法性轨持而能生解。故曰以正法自持。谓十法界有相之法无一不具。故相亦大也。广者用大。谓法界之体有大力用。以能变起十法界用。故曰称体而周。若诸众生有能悟此体者。即有转凡成圣之用。故用亦大也。以此三大总一法界真源。觉此本源故名为佛。故曰觉斯玄妙。佛者觉也。以法界体亦名清净法身。必假万行庄严乃成报身故。称法界性以此修因故。华喻万行功德。言华必有果。严谓庄严。以万行之因华。庄严法身之果体。是为报佛故。严谓饰法成人。今说此经者。即报佛也。

　　第一会菩提场

　　普贤菩萨为会主。说举果法。有六品经。四分科经。即举果劝乐生信分。

　　世主妙严品第一之一

　　此明举果劝乐。有六品经者科分十分。一教起因缘即初一品。二大众同请分。三面光集众分。四毫光示法分。五眉间出众分。已上在第二品。六普贤三昧分。七诸佛同加分。八法主起定分。九大众重请分。已上在第三品。十正陈法海分。在后三品内。言世主妙严者。世谓三世间。智正觉世间。器世间。众生世间。主者佛为智正觉世间主。菩萨欲色诸天为器世间主。诸神杂类为众生世间主。严者毗卢遮那初成正觉正报果体。有佛剎微尘数相好乃严自。今处菩提场海会众中。则为二种世间严。而菩萨海会诸天神王以为眷属以严主佛。为眷属严。其地金刚宝树等。为依报处严。三种世间依正二报更互相严。故为妙严。
