<!-- { "loadSidebar": true } -->
　　供养多佛心益明　　如以妙宝庄严金　　此地菩萨智最明　　如日舒光竭爱水　　又作自在天中主　　化导群生修正智　　又以勇猛精勤力　　获多三昧见多佛　　百千亿数那由他　　愿力自在复过是
　　次二偈半颂位果。
　　此是菩萨远行地　　方便智慧清净道　　一切世间天及人　　声闻独觉无能知
　　三一偈颂说赞胜。
　　第七远行地竟。

　　大方广佛华严经纲要卷第三十七


　　大方广佛华严经纲要卷第三十八

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　十地品第二十六之五

　　第八不动地。所以来者。瑜伽云虽於无相作意无缺无间多修习住。而未能於无相住中舍离功用。又未能得於相在修习得满。故次来也。又约寄位。初之三地寄同世间。次有四地寄三乘法。第八已去寄显一乘。庄严论释七地云近一乘故。梁论亦说八地已上以为一乘。是知从前差别进入一乘故次来也。言不动者总有三义故。成唯识云无分别智任运相续。相用烦恼不能动故。谓任运故功用不能动。相续故相不能动。总由上二烦恼不动。与本分大同。金光明云无相正思惟修习得自在。诸烦恼行不能令动。但有二义。由相於前已不动故。行即功用。摄论云由前一切相有功用行不能动故。此则略无烦恼。无性释意云。第七地行动相不动。此中行相俱不动。解深密云由於无相得无功用。於诸法中不为现烦恼所动。此但约烦恼不动。十住论云若天魔梵沙门婆罗门无能动其愿故。此即约人不能动。人亦是相。仁王名等观地者。上皆对他立名。此当体受称。即无相观。下经自有释名。故所离障亦离无相中作加行障。由有加行未能现相及土。此地能断。说断二愚。一於无相作功用愚。二於相自在愚。今於相中不自在故。其所证如名不增减。以住无相不随净染有增减故。即此亦名相土自在所依真如。证此真如。现相现土皆自在故。所成行亦名无生法忍。相土自在及所得果即定自在等。皆由无相无功用故。
　　是时天王及天众　　闻此胜行皆欢喜　　为欲供养於如来　　及以无央大菩萨　　雨妙华幡及幢盖　　香鬘缨络与宝衣　　无量无边千万种　　悉以摩尼作严饰
　　次正释文亦有三分。初赞请中有二颂。分二。前十赞。后二请。前中二。前二偈天王天众供赞。
　　天女同时奏天乐　　普发种种妙音声　　供养於佛并佛子　　共作是言而赞叹　　一切见者两足尊　　哀悯众生现神力　　令此种种诸天乐　　普发妙音咸得闻
　　后八天女乐赞。於中二。初二标赞所依。余六正显赞德。总赞如来身土自在。将说身土自在地故。於中毛端约剎论处。毛孔约身。
　　於一毛端百千亿　　那由他国微尘数　　如是无量诸如来　　於中安住说妙法　　一毛孔内无量剎　　各有四洲及大海　　须弥铁围亦复然　　悉见在中无迫隘　　一毛端处有六趣　　三种恶道及人天　　诸龙神众阿修罗　　各随自业受果报　　於彼一切剎土中　　悉有如来演妙音　　随顺一切众生心　　为转最上净法轮　　剎中种种众生身　　身中复有种种剎　　人天诸趣各各异　　佛悉知已为说法　　大剎随念变为小　　小剎随念亦变大　　如是神通无有量　　世间共说不能尽
　　六中前四依正互在。五依正重重。六转变自在。兼结无尽。
　　普发此等妙音声　　称赞如来功德已　　众会欢喜默然住　　一心瞻仰欲听法　　时解脱月复请言　　今此众会皆寂静　　愿说随次之所入　　第八地中诸行相
　　后请可知。
　　尔时金刚藏菩萨告解脱月菩萨言。佛子。菩萨摩诃萨於七地中。
　　第二正说分。中二先地行。后地果。前中有七种差别。一总明方便集作地分。二入一切法本来无生下得净忍分。三佛子菩萨成就此忍下得胜行分。四佛子菩萨住此第八地以大下净佛国土分。五佛子菩萨成就如是身智下得自在分。六此菩萨如是入已下大胜分。七佛子此菩萨智地下释名分。七中初二是趣地方便。一是远方便。总前七地集作此地方便故。二是近方便。前地得忍光明。此修熟令净故。此二是入心。下是住心。三是初住地行。谓前净忍发起胜修故。次二即安住地行。谓四是正住之始。依前胜行更起修净佛土之行。五即正住之终。由净土之行成德无碍。六是地满行。此地望前通皆是胜。今复地满胜中之胜。故云大胜。七即辨德彰号通於始终。今初分二。先标集德处。谓总前七地。非独第七。虽亦有下十法而非次第。以是功用行满。无功用际故总集之。四节中当第三也。四节者谓一入位。二入地。三无功用。四菩萨地尽。
　　善修习方便慧。善清净诸道。善集助道法。
　　善修已下正显所集。有十一句。分二。前三同相。诸地通行故。后八别相。诸地异修故。同中三句。一二种无我。上上证故。此即证道。地地转胜名上上证。巧证不着。经云方便。二善净诸道者不住道清净故。悲智双运故名为诸。三善集助道者彼方便智行所摄。满足菩提分法故。方便是前证道。行即不住道。悲智等行故。菩提分即是彼二所摄之助。助彼二故。
　　大愿力所摄。如来力所加。自善力所持。常念如来力无所畏不共佛法。善清净深心思觉。能成就福德智慧。大慈大悲不舍众生。入无量智道。
　　大愿下别相。摄八为七。一初地大愿摄持能至此故。二三地摄善戒中如来力加故。彼经为证十力四无所畏等故。是我今等行十善等。即上承佛力。三地中因修自证禅定神通。名自善力所持。四常念下论云四地中所说法分别智教化智障净胜。念通达佛法者。谓前十法明门是智方便。即前观察。依彼智明入如来所说法中。次教化智。即彼经清净分中以十种智成就法故生如来家。障净胜者即彼论释。谓灭三地智障。摄四地胜智故。上之二段。皆念通达佛法。故与此同。五地中有十种平等深净心。故云善净深心。此心是思觉。六能成下六地三种大悲。故云成就福德。三皆观因缘集。即成就智慧。七中二句。以近此地故。初空中方便智。有中殊胜行。皆是大慈大悲不舍众生行。次句即以无量众生。入无量智道。上总明集作方便地竟。
　　入一切法本来无生无起无相无成无坏无尽无转。
　　第二净忍分。有十五句。分三。初十正明无生忍。次四明无生忍净。后一结得忍名。然无生忍略有二种。一约法。二约行。约法则诸无起之理。皆曰无生。慧心安此故名为忍。即正明中意。约行则报行纯熟。智冥於理。无相无功旷若虚空。湛犹渟海。心识妄惑寂然不起。方曰无生。即净忍中意。前一犹通诸地。未得於后不称净忍。今初段中言一切法者。总该万有理事之法。入即证达。以历事无穷略陈其十。十中相从为四无生。前七为一。名事无生。后三各一。二自性无生。三数差别无生。四作业无生。四中一破相。二破性。三因泯。四果离。即前二破相入如。后二证实舍相。若寄位。初加行。二证体。四后得。三通始终。又四中约法性收。不出真妄。妄法本空称曰无生。其法离相亦曰无生。事无生中。前四不增。正显无生。后三不减。亦即无生。法本不生。今则无灭。以初摄后皆曰无生。别言七者。为治七种实故。实者随相执定故。文有七实。以七无生对治。疏有多义。文广不录。
　　上明事无生竟。
　　无性为性。
　　第二无性为性者即自性无生。此则显诠。论经云非有性者。明非有彼定执自性。此则遮诠。无性即是法无我理。此理既以无性为其自性。则自体无性。非是先有今无。亦非全无真体。故云为性。以前观事无生。正忍此理故。故论云。彼观事故是此忍。不得言无。此则非有非无以显中道。此二亦不二。又此理亦非所观事外。故论云所有观法无我理。无二相故。斯非即非离无二为中道义。
　　上明自性无生竟。
　　初中后际皆悉平等。
　　第三明数差别无生。於三时中染净法不增减故。谓先际非染增净减。后际非净增染减。中际亦非半增半减。以知三际皆空无自性故。
　　三明数差别无生竟。
　　无分别如如智之所入处。
　　第四无分别下。明作业差别无生。果位作用名业差别。如智贯之则无差别。无差别即是无生。下如是理如。上如是智如。智如於真理。故无差别。此智是佛究竟入处。今菩萨证如同佛入处。故论云於真如中净。无分别佛智故。如是四种皆是示现无生忍观。
　　上四无生竟。
　　离一切心意识分别想。无所取着。犹如虚空。入一切法如虚空性。
　　二名无生忍净中二。初句离障。后三显治。前言离者。论云示现行远离。谓契实舍妄名行远离。拣非心体离也。所离一切略有二种。一离心者离报心忆想分别。谓第八异熟识。转现徧行亦不行故。二离意识者离方便心忆想分别。论云离摄受分别性想故。谓六七识及中心所等亦不行故。是则心行处灭。名离一切想。后无所取下明治。上但明所治非有。今明能治不无。故论云。想者远离障法想。非无治法想者治即无分别智。所以明此者有二义故。一则拣异外道断灭无想。二乘灭尽故。二拣异如来。尚是照寂。非是寂照。以无功用自然行。故云无所取着。无取果心。任性自进故。此显治妙。徧一切法想。故云犹若虚空。此显治广。入真如不动自然行。故云入一切法如虚空性。此显治深。此则入於起信离念相者等虚空界。无所不徧。法界一相。故云入一切法如虚空性。然论云不动自然行者任性趣故。非谓有彼自然行心。故上离即止。此治即观。无功双运。唯证相应。勿滞言也。
　　是名得无生法忍。
　　三结名可知。
　　上净忍分竟。
　　下第三得胜行分。
　　佛子。菩萨成就此忍。即时得入第八不动地。
　　第三得胜行中二。初明深行胜。对前彰出。二佛子此地菩萨下发起胜。对后彰入。前中亦是摄童真住。文中二。先结前生后。已入第八地是结前入位。生后深行为所依故。
　　为深行菩萨难可知。无差别。离一切相一切想一切执着。无量无边。一切声闻辟支佛所不能及。离诸喧诤。寂灭现前。
