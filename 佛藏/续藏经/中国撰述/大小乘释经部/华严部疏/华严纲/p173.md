<!-- { "loadSidebar": true } -->
　　如来右边伊尼延鹿王腨有大人相。名一切虚空法界云。光明妙宝以为庄严。其相圆直善能游步。放阎浮金色清净光明徧照一切诸佛世界。发大音声普皆震动。复现一切诸佛国土。住於虚空宝焰庄严。无量菩萨从中化现。是为八十二。如来左边伊尼延鹿王腨有大人相。名庄严海云。色如真金。能遍游行一切佛剎。放一切宝清净光明充满法界施作佛事。是为八十三。如来宝腨上毛有大人相。名普现法界影像云。其毛右旋。一一毛端放宝光明充满十方一切法界。示现一切诸佛神力。其诸毛孔悉放光明。一切佛剎於中显现。是为八十四。
　　第十七腨有三相。第三膊毛通於二腨。若准晋经直云毛端。则通身一切毛也。义应如昔。则处成十九。
　　如来足下有大人相。名一切菩萨海安住云。色如金刚阎浮檀金清净莲华。放宝光明普照十方诸世界海。宝香焰云处处周徧。举足将步香气周流。具众宝色充满法界。是为八十五。
　　第十八足有十三相。通分为七。初足下一相。略无左右。而晋经足趺之后别有足下千辐轮相。此必合有。故后品明下轮相。名普照王。今经千轮之言。乃在后指间。或以常明易知。指间有异。故举之耳。名安住者。以足下安平。一切着地不容针故。
　　如来右足上有大人相。名普照一切光明云。一切众宝以为庄严。放大光明充满法界。示现一切诸佛菩萨。是为八十六。如来左足上有大人相。名普现一切诸佛云。宝藏摩尼以为庄严。放宝光明。於念念中现一切佛神通变化及其法海所坐道场。尽未来际劫无有间断。是为八十七。
　　二足上二相。
　　如来右足指间有大人相。名光照一切法界海云。须弥灯摩尼王千辐焰轮种种庄严。放大光明。充满十方一切法界诸世界海。於中普现一切诸佛所有种种宝庄严相。是为八十八。如来左足指间有大人相。名现一切佛海云。摩尼宝华香焰灯鬘一切宝轮以为庄严。恒放宝海清净光明。充满虚空。普及十方一切世界。於中示现一切诸佛。及诸菩萨圆满音声卍字等相。利益无量一切众生。是为八十九。
　　三足指间二相。
　　如来右足跟有大人相。名自在照耀云。帝青宝末以为庄严。常放如来妙宝光明。其光妙好。充满法界。皆同一相无有差别。於中示现一切诸佛坐於道场演说妙法。是为九十。如来左足跟有大人相。名示现妙音演说诸法海云。以变化海摩尼宝香焰海须弥华摩尼宝及毗琉璃而为庄严。放大光明充满法界。於中普现诸佛神力。是为九十一。
　　四足跟二相。
　　如来右足趺有大人相。名示现一切庄严光明云。众宝所成。极妙庄严。放阎浮檀金色清清光明。普照十方一切法界。其光明相犹如大云。普覆一切诸佛道场。是为九十二。如来左足趺有大人相。名现众色相云。以一切月焰藏毗卢遮那宝因陀罗尼罗宝而为庄严。念念游行诸法界海。放摩尼灯香焰光明。其光徧满一切法界。是为九十三。
　　五足趺二相。
　　如来右足四周有大人相。名普藏云。因陀罗尼罗金刚宝以为庄严。放宝光明。充满虚空。於中示现一切诸佛坐於道场摩尼宝王师子之座。是为九十四。如来左足四周有大人相。名光明徧照法界云。摩尼宝华以为庄严。放大光明充满法界。平等一相。於中示现一切诸佛及诸菩萨自在神力。以大妙音演说法界无尽法门。是为九十五。
　　六足四周。因陀罗尼罗者此云帝青。
　　如来右足指端有大人相。名示现庄严云。甚可爱乐阎浮檀清净真金以为庄严。放大光明充满十方一切法界。於中示现一切诸佛及诸菩萨无尽法海种种功德神通变化。是为九十六。如来左足指端有大人相。名现一切佛神变云。不思议佛光明月焰普香摩尼宝焰轮以为庄严。放众宝色清净光明充满一切诸世界海。於中示现一切诸佛及诸菩萨演说一切诸佛法海。是为九十七。
　　七足指端左右为二。文显可知。
　　上来略列九十七相。次第数名译者安置。既不说尽岂不盈百。足不缺一。唇腭不开。设合此二。六根皆办。耳何独无。若加两耳及足下一。则圆百数。以显无尽。岂不妙哉。况此中所列於三十二尚有未尽。岂普贤力不及百耶。晋经有遗。但九十四。亦无次第之数。故知九十七数不在生情配属诸法。
　　佛子。毗卢遮那如来有如是等十莲华藏世界海微尘数大人相。一一身分众宝妙相以为庄严。
　　第三结略显广。别说难周。故须结略。非略可尽。故须显广。一华藏尘相已无边。况十华藏则无尽无尽。非普眼者安能睹欤。既三十二相权实不同。互有互无故不会释。

　　如来随好光明功德品第三十五

　　初来意者。前品明相。此品明好。相好虽殊俱用严身。以答前身及眼等兼自在问。好依相有。德劣於相。故次明之。劣德之用。用成顿益。翻显大相德难思矣。二释名者。如来标人表德。随好等显德依人。随好是体。随逐大相益姿好故。光明是用。功德者。德谓从好发光。光能益物。显好之德。故以为名。如来之随好等。亦如来有随好等。通二释也。三宗趣者。明好感德为宗。令物敬修为趣。
　　尔时世尊告宝手菩萨言。佛子。如来应正等觉有随好。名圆满王。此随好中出大光明。名为炽盛。七百万阿僧祇光明而为眷属。
　　次释文中二。先略。后广。略中二。先标果好。二佛子我为下举因对显。今初。佛自说者有二意故。一僧祇因终。此品果极。故二皆佛说。二好用劣相。而用难思。恐物不信。故佛自说。告宝手者亦有二义。一说手随好。彼主此门。二令当宝重起信手故。有随好者总相举也。即足下之好。与后名同故德用周备。故云圆满。摄益自在最胜名王。光名炽盛者。如日具德。由此复能摄诸眷属。百万等显多。复云七者。净七支。修七觉。照七地故。言七地者一种性地(当信位)二胜解行地(当三贤)三净胜意乐地(当初地)四正行地(从二至七地)五决定地(当八地)六决定行地(当九地)七到究竟地(从十地至如来地)。
　　补义曰。此品言随好之功德。大用难思。意显佛德不可思议也。以佛德难思无可比况。故举最劣随好之德。以显全体胜德耳。今经云。有随好名圆满王者。言随好乃总举随好之通相。名圆满王则意指足下千辐轮中之好。故后方出其处。此乃最下最劣之一好耳。若是佛之足轮犹胜。今下文佛自说因中之足轮。则又劣矣。然因中最劣之好放一光明。则能令地狱极苦之众生脱苦生天。且又得三重顿圆十地之利益。因中之光有此大益。则果中之劣光。又可知矣。又足下劣光之益如此。况上诸相中之好乎。好尚如此。况胜相乎。因尚如此。况果德乎。一好如此。况多好多相乎。一好一相如此。况通身多相多好乎。一身之相好之益如此。况十华藏微尘数相及相中之好乎。以此重重增胜。扩而思之。其佛之功德利益。岂可得而思议耶。以经文含义最深。疏中虽举数重。犹难尽指。具相好如此之广多。其佛身之大可知矣。以此观佛。岂劣解可能及耶。
　　佛子。我为菩萨时於兜率天宫放大光明。名光幢王。照十佛剎微尘数世界。
　　第二举因对显者。为显胜故。此有数重。一以相德深广。言不能备。故置之说好。二好德复多。以三十二相。既有八十随好。则十莲华藏尘数之相好弥多矣。始且举其一好。三一中置胜。但说劣者。故举足下。四足下一好复有多光。但说一光。五果位一光亦不可说。故寄因显。因光成益。三重顿圆。况果一光乎。如是展转况於诸相。况复总说如来之德。果海绝言。正斯义也。文中二。先光照分齐。即前圆满好中放光。故不别标放处。而非前光。好具多光此特七百万阿僧祇光中之一耳。
　　彼世界中地狱众生。遇斯光者众苦休息。得十种清净眼。耳鼻舌身意亦复如是。咸生欢喜踊跃称庆。
　　次光所成益。於中二。先令离苦净宿善益。
　　从彼命终生兜率天。天中有鼓名甚可爱乐。彼天生已。此鼓发音而告之言。诸天子。汝以心不放逸。於如来所种诸善根。往昔亲近众善知识。毗卢遮那大威神力。於彼命终来生此天。
　　后转报生天得闻法益。於中初示宿因。谓昔近善友。必闻普法成金刚种。心不放逸。显曾修行。种诸善根。通见闻等。次毗卢下显其现缘。后於彼下结因属果。文从略故。结属生天。理实息苦得净眼等。皆由此因缘也。是知佛光等照。不种善因。无斯胜益。何以一光顿成斯益。无尽功德之所显故。纯净法界之所流故。非如权教八十随好但严於形。生信而已。此中略无堕狱之因。谓虽修乘戒行宽故。
　　补义曰。此光照地狱之人。非是乘急戒缓。谓是昔曾亲近知识。闻诸大乘经。发心修行者。但因闻华严圆融法门不信诽谤。堕恶趣者。以曾谤者乃闻华严之名。为金刚种子。故今遇此因缘。乃出苦得益耳。钞中亦自申明。疏失经意。
　　佛子。菩萨足下千辐轮名光明普照王。此有随好名圆满王。常放四十种光明。中有一光名清净功德。能照亿那由他佛剎微尘数世界。随诸众生种种业行种种欲乐。皆令成熟。阿鼻地狱极苦众生遇斯光者皆悉命终生兜率天。
　　第二广辨。但广於因。果难说故。文中亦二。先广净宿善益。后既生天下广闻法益。今初。摧下恶趣之苦。放足下轮光。四十光者表四十位无不照故。中有一者置广说略。能照已下不齐过前。随诸已下净惑成德。故前光受清净等名。以重况轻。故举阿鼻。
　　既生天已。闻天鼓音而告之言。善哉善哉。诸天子。毗卢遮那菩萨入离垢三昧。汝当敬礼。
　　次广闻法益。中长分为六。一略标劝诲。二尔时诸天子下闻已生疑。三是时天鼓下总示所因。四诸天子下正明劝教。五时诸天子闻是音下依劝诣佛。六说是法时见闻益深。
　　尔时诸天子闻天鼓音如是劝诲。咸生是念。奇哉希有。何因发此微妙之音。是时天鼓告诸天子言。我所发声诸善根力之所成就。
　　前三可知。
　　诸天子。如我说我而不着我不着我所。一切诸佛亦复如是。自说是佛不着於我不着我所。诸天子。如我音声不从东方来。不从南西北方四维上下来。业报成佛亦复如是。非十方来。
　　四中有四。一以己喻佛。无我无来。
