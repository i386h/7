<!-- { "loadSidebar": true } -->
　　尔时善财童子。思惟菩萨所住行甚深。思惟菩萨所证法甚深。思惟菩萨所入处甚深。思惟众生微细智甚深。思惟世间依想住甚深。思惟众生所作行甚深。思惟众生心流注甚深。思惟众生如光影甚深。思惟众生名号甚深。思惟众生言说甚深。思惟庄严法界甚深。思惟种植业行甚深。思惟业庄饰世间甚深。渐次游行至三眼国。於城邑聚落村邻市肆川原山谷一切诸处。周徧求觅善见比丘。见在林中经行往返。壮年美貌端正可喜。其发绀青右旋不乱。顶有肉髻皮肤金色。颈文三道额广平正。眼目修广如青莲华。唇口丹洁如频婆果。胸标卍字七处平满。其臂纤长。其指网缦。手足掌中有金刚轮。其身殊妙如净居天。上下端直如尼拘陀树。诸相随好悉皆圆满。如雪山王种种严饰。目视不瞬圆光一寻。智慧广博犹如大海。於诸境界心无所动。若沈若举。若智非智。动转戏论一切皆息。得佛所行平等境界。大悲教化一切众生心无暂舍。为欲利乐一切众生。为欲开示如来法眼。为践如来所行之道。不迟不速审谛经行。无量天龙夜叉乾闼婆。阿修罗。迦楼罗。紧那罗。摩睺罗伽。释梵护世。人与非人前后围绕。主方之神随方回转引导其前。足行诸神持宝莲华以承其足。无尽光神舒光破暗。阎浮幢林神雨众杂华。不动藏地神现诸宝藏。普光明虚空神庄严虚空。成就德海神雨摩尼宝。无垢藏须弥山神头顶礼敬曲躬合掌。无碍力风神雨妙香华。春和主夜神庄严其身举体投地。常觉主昼神执普照诸方摩尼幢住在虚空放大光明。时善财童子诣比丘所。顶礼其足。曲躬合掌。白言。圣者。我已先发阿耨多罗三藐三菩提心。求菩萨行。我闻圣者善能开示诸菩萨道。愿为我说。菩萨云何学菩萨行。云何修菩萨道。善见答言。善男子。我年既少。出家又近。我此生中於三十八恒河沙佛所净修梵行。或有佛所一日一夜净修梵行。或有佛所七日七夜净修梵行。或有佛所半月一月一岁百岁万岁亿岁那由他岁。乃至不可说不可说岁。或一少劫。或半大劫。或一大劫。或百大劫。乃至不可说不可说大劫。听闻妙法受行其教。庄严诸愿入所证处。净修诸行满足六种波罗蜜海。亦见彼佛成道说法。各各差别无有杂乱。住持遗教乃至灭尽。亦知彼佛本所兴愿。以三昧愿力。严净一切诸佛国土。以入一切行三昧力。净修一切诸菩萨行。以普贤乘出离力。清净一切佛波罗蜜。又善男子。我经行时一念中一切十方皆悉现前。智慧清净故。一念中一切世界皆悉现前。经过不可说不可说世界故。一念中不可说不可说佛剎皆悉严净。成就大愿力故。一念中不可说不可说众生差别行皆悉现前。满足十力智故。一念中不可说不可说诸佛清净身皆悉现前。成就普贤行愿力故。一念中恭敬供养不可说不可说佛剎微尘数如来。成就柔软心供养如来愿力故。一念中领受不可说不可说如来法。得证阿僧祇差别法住持法轮陀罗尼力故。一念中不可说不可说菩萨行海皆悉现前。得能净一切行如因陀罗网愿力故。一念中不可说不可说诸三昧海皆悉现前。得於一三昧门入一切三昧门皆令清净愿力故。一念中不可说不可说诸根海皆悉现前。得了知诸根际於一根中见一切根愿力故。一念中不可说不可说佛剎微尘数时皆悉现前。得於一切时转法轮众生界尽法轮无尽愿力故。一念中不可说不可说一切三世海皆悉现前。得了知一切世界中一切三世分位智光明愿力故。善男子。我唯知此菩萨随顺灯解脱门。如诸菩萨摩诃萨如金刚灯。於如来家真正受生。具足成就不死命根。常然智灯无有尽灭。其身坚固不可沮坏。现於如幻色相之身。如缘起法无量差别随众生心各各示现。形貌色相世无伦匹。毒刃火灾所不能害。如金刚山无能坏者。降伏一切诸魔外道。其身妙好如真金山。於天人中最为殊特。名称广大靡不闻知。观诸世间咸对目前。演深法藏如海无尽。放大光明普照十方。若有见者必破一切障碍大山。必拔一切不善根本必令种植广大善根。如是之人难可得见。难可出世。而我云何能知能说彼功德行。善男子。於此南方有一国土名曰名闻。於河渚中有一童子名自在主。汝诣彼问菩萨云何学菩萨行修菩萨道。时善财童子。为欲究竟菩萨勇猛清净之行。欲得菩萨大力光明。欲修菩萨无胜无尽诸功德行。欲满菩萨坚固大愿。欲成菩萨广大深心。欲持菩萨无量胜行。於菩萨法心无厌足。愿入一切菩萨功德。欲常摄御一切众生。欲超生死稠林旷野。於善知识常乐见闻。承事供养无有厌倦。顶礼其足绕无量匝。殷勤瞻仰。辞退而去。
　　大文第三善见比丘已下有十善友寄十行位。位各一人。初善见比丘。寄欢喜行。此约檀度。疏释施随自他。故名欢喜。然四十位。每十位行皆修十度。然前十住位中。以入理为胜。故度相虽含。而经文义未甚显。今此十行。疏皆按次而释。以初知识自叙证入法门满足六波罗蜜故。然离各位单属一度。其实圆融一度。具一切度。皆以般若为首。故善财南行之时。思惟般若有十三种甚深。以此般若为行本故。善财依教趣求。渐次南行。至三眼国。见善见比丘。在林中经行。善财观此比丘。正报端正可喜。广赞相貌如佛。圆光一寻。又观其内心智慧广博。犹如大海。心安神定。沉浮两舍。即此比丘外相之福。内心之慧。又有无量八部诸神围绕。皆足验其往因。从修六度中来。时善财修敬致问。云何修菩萨道。善见答言。我初出家。於此生中。於三十八恒河沙佛所净修梵行。此已具戒度。又云或於佛一日一夜修。或七日一月一岁。乃至百千万岁修。乃至小劫大劫。至不可说不可说大劫修。此在现生而言。至不可说劫者。正劫念同时。延促无碍。而长劫不倦。此精进度。又闻法受行入证。此智度。并前止观双运为禅度。故云满足六波罗蜜。故后云我经行时一念中一切十方皆悉现前。智慧清净。有十七行经。皆言修般若行之业用。此已极为善财发扬般若法门之妙。以是十行之首。故详尽如此。即此一行具足一切行矣。故善见比丘。既陈所证唯此随顺灯解脱门而已。复谦己不能者。略举十二事。推后胜友。乃曰於此南方有一国土。名曰名闻。於河渚中有一童子。名自在主。汝受往问。时善财童子。为欲究竟菩萨清净之行。故发十二种愿乐之心。辞退而去。
　　尔时善财童子。受善见比丘教已。忆念诵持思惟修习明了决定。於彼法门而得悟入。天龙夜叉乾闼婆众前后围绕。向名闻国。周徧求觅自在主童子。时有天龙乾闼婆等。於虚空中告善财言。善男子。今此童子在河渚上。尔时善财即诣其所。见此童子。十千童子所共围绕聚沙为戏。善财见已。顶礼其足绕无量匝。合掌恭敬却住一面。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。愿为解说。自在主言。善男子。我昔曾於文殊师利童子所。修学书数算印等法。即得悟入一切工巧神通智法门。善男子。我因此法门故得知世间书数算印界处等法。亦能疗治风痫消瘦鬼魅所着。如是所有一切诸病。亦能造立城邑聚落。园林台观宫殿屋宅种种诸处。亦善调炼种种仙药。亦善营理田农商贾一切诸业。取舍进退咸得其所。又善别知众生身相作善作恶。当生善趣。当生恶趣。此人应得声闻乘道。此人应得缘觉乘道。此人应入一切智地如是等事皆悉能知。亦令众生学习此法。增长决定究竟清净。善男子。我亦能知菩萨算法。所谓一百洛叉为一俱胝。俱胝俱胝为一阿庾多。阿庾多阿庾多为一那由他。那由他那由他为一频婆罗。频婆罗频婆罗为一矜羯罗。广说乃至优钵罗优钵罗为一波头摩。波头摩波头摩为一僧祇。僧祇僧祇为一趣。趣趣为一喻。喻喻为一无数。无数无数为一无数转。无数转无数转为一无量。无量无量为一无量转。无量转无量转为一无边。无边无边为一无边转。无边转无边转为一无等。无等无等为一无等转。无等转无等转为一不可数。不可数不可数为一不可数转。不可数转不可数转为一不可称。不可称不可称为一不可称转。不可称转不可称转为一不可思。不可思不可思为一不可思转。不可思转不可思转为一不可量。不可量不可量为一不可量转。不可量转不可量转为一不可说。不可说不可说为一不可说转。不可说转不可说转为一不可说不可说。此又不可说不可说为一不可说不可说转。善男子。我以此菩萨算法。算无量由旬广大沙聚。悉知其内颗粒多少。亦能算知东方所有一切世界种种差别次第安住。南西北方四维上下亦复如是。亦能算知十方所有一切世界广狭大小及以名字。其中所有一切劫名。一切佛名。一切法名。一切众生名。一切业名。一切菩萨名。一切谛名。皆悉了知。善男子。我唯知此一切工巧大神通智光明法门。如诸菩萨摩诃萨能知一切诸众生数。能知一切诸法品类数。能知一切诸法差别数。能知一切三世数。能知一切众生名数。能知一切诸法名数。能知一切诸如来数。能知一切诸佛名数。能知一切诸菩萨数。能知一切菩萨名数。而我何能说其功德。示其所行。显其境界。赞其胜力。辩其乐欲。宣其助道。彰其大愿。叹其妙行。阐其诸度。演其清净。发其殊胜智慧光明。善男子。於此南方有一大城名曰海住。有优婆夷名为具足。汝诣彼问菩萨云何学菩萨行修菩萨道。时善财童子闻是语已。举身毛竖欢喜踊跃。获得希有信乐宝心。成就广大利众生心。悉能明见一切诸佛出兴次第。悉能通达甚深智慧清净法轮。於一切趣皆随现身。了知三世平等境界。出生无尽功德大海。放大智慧自在光明。开三有城所有关钥。顶礼其足。绕无量匝。殷勤瞻仰。辞退而去。
