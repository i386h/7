<!-- { "loadSidebar": true } -->
　　如是我闻已下至众海云集。为通序。此法会之因缘。於中常言六种成就。谓信闻时主处众。此六具足。法缘方兴。亦是佛顾命之言。诸经通有。故名通序。此经六事。若顺圆宗。逈异余经。若言如是我闻。乃文殊阿难以称法界智。普闻法界之普法。我乃法身无我之真我。入法界之真闻。一时乃毗卢遮那初成正觉之时。乃无古无今劫念平等之时。处乃菩提场为自觉智所住之处。众乃海印三昧所现之众。此则六种皆称法而言也。其地坚固金刚所成。此乃金刚心地。次下上妙宝轮等乃显地上严。其菩提树等为觉树严。如来所处等为宫殿严。其师子座等为座严。上皆依报严。处於此座成最正觉。总成教主严其身充满一切世间。言十身充满。三业普周。正显正报严。依正互严故为妙严。次有十佛世界微尘数菩萨所共围绕。即眷属严。亦主伴互严。其海众云集。分同生异生二类。菩萨为同生众。诸天神王等为异生众。其菩萨唯一众。言同生者。谓菩萨同得法性身。皆从如来善根海生故。作一类菩萨形故。又同者通诸位故。其诸天神王等有三十九众。言异生者。谓杂类作诸异生形状故。又为法界差别德故。又有师子座中所流众。及眉间出众。共四十二众。以四十众配三贤十圣。师子座众配等觉。眉间出众配妙觉。通配四十二位。各得一位法门。总严毗卢果体。故为眷属严。亦为伴严。辅翼法化故。总成妙严。菩萨众集已。乃叹德云。皆从如来善根海生等。故为同生众。次下复有佛世界微尘数执金刚神。已下至妙焰海大自在天王。列异生众共有三十九众。诸天神王每一领十。以表无尽。先各十共具一德。上众海毕集为通序。

　　大方广佛华严经纲要卷第一


　　大方广佛华严经纲要卷第二

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　世主妙严品第一之二

　　众海叹德为别序。
　　上众海云集。此下别序发起此经之由致。故诸天神王各各叹具佛一解脱。前则十人共具一德为总。此下各各别具一解脱者以明别义。总别圆融共成一毗卢果体。亦显妙严果德。故通一品。其列众始菩萨终妙焰海天王。及今叹德乃从末后妙焰海起终至菩萨。以表总别始终共圆成一果体故。其诸天神王各说偈赞。亦随所证法门。经义自明。从妙焰海起至月天子。
　　尔时如来道场众海悉已云集。无边品类周匝徧满。形色部从各各差别。随所来方亲近世尊一心瞻仰。此诸众会。已离一切烦恼心垢及其余习。摧重障山见佛无碍。如是皆以毗卢遮那如来。往昔之时於劫海中修菩萨行。以四摄事而曾摄受。一一佛所种善根时。皆已善摄种种方便教化成熟。令其安立一切智道。种无量善获众大福。悉已入於方便愿海。所行之行具足清净。於出离道已能善出。常见於佛分明照了。以胜解力。入於如来功德大海。得於诸佛解脱之门游戏神通。所谓妙焰海大自在天王得法界虚空界寂静方便力解脱门。自在名称光天王得普观一切法悉自在解脱门。清净功德眼天王得知一切法不生不灭不来不去无功用行解脱门。可爱乐大慧天王得现见一切法真实相智慧海解脱门。不动光自在天王得与众生无边安乐大方便定解脱门。妙庄严眼天王得令观寂静法灭诸痴暗怖解脱门。善思惟光明天王得善入无边境界不起一切诸有思惟业解脱门。可爱乐大智天王得普往十方说法而不动无所依解脱门。普音庄严幢天王得入佛寂静境界普现光明解脱门。名称光善精进天王得住自所悟处而以无边广大境界为所缘解脱门。尔时妙焰海天王承佛威力。普观一切自在天众。而说颂言。
　　佛身普徧诸大会　　充满法界无穷尽　　寂灭无性不可取　　为救世间而出现　　如来法王出世间　　能然照世妙法灯　　境界无边亦无尽　　此自在名之所证　　佛不思议离分别　　了相十方无所有　　为世广开清净道　　如是净眼能观见　　如来智慧无边际　　一切世间莫能测　　永灭众生痴暗心　　大慧入此深安住　　如来功德不思议　　众生见者烦恼灭　　普使世间获安乐　　不动自在天能见　　众生痴暗常迷覆　　如来为说寂静法　　是则照世智慧灯　　妙眼能知此方便　　如来清净妙色身　　普现十方无有比　　此身无性无依处　　善思惟天所观察　　如来音声无限碍　　堪受化者靡不闻　　而佛寂然恒不动　　此乐智天之解脱　　寂静解脱天人主　　十方无处不现前　　光明照耀满世间　　此无碍法严幢见　　佛於无边大劫海　　为众生故求菩提　　种种神通化一切　　名称光天悟斯法
　　复次可爱乐法光明幢天王得普观一切众生根为说法断疑解脱门。净庄严海天王得随忆念令见佛解脱门。最胜慧光明天王得法性平等无所依庄严身解脱门。自在智慧幢天王得了知一切世间法一念中安立不思议庄严海解脱门。乐寂天王得於一毛孔现不思议佛剎无障碍解脱门。普智眼天王得入普门观察法界解脱门。乐旋慧天王得为一切众生种种出现无边劫常现前解脱门。善种慧光明天王得观一切世间境界入不思议法解脱门。无垢寂静光天王得示一切众生出要法解脱门。广大清净光天王得观察一切应化众生令入佛法解脱门。尔时可爱乐法光明幢天王承佛威力。普观一切少广天无量广天广果天众。而说颂言。
　　诸佛境界不思议　　一切众生莫能测　　普令其心生信解　　广大意乐无穷尽　　若有众生堪受法　　佛威神力开导彼　　令其恒睹佛现前　　严海天王如是见　　一切法性无所依　　佛现世间亦如是　　普於诸有无依处　　此义胜智能观察　　随诸众生心所欲　　佛神通力皆能现　　各各差别不思议　　此智幢王解脱海　　过去所有诸国土　　一毛孔中皆示现　　此是诸佛大神通　　爱乐寂静能宣说　　一切法门无尽海　　同会一法道场中　　如是法性佛所说　　智眼能明此方便　　十方所有诸国土　　悉在其中而说法　　佛身无去亦无来　　爱乐慧旋之境界　　佛观世法如光影　　入彼甚深幽奥处　　说诸法性常寂然　　善种思惟能见此　　佛善了知诸境界　　随众生根雨法雨　　为启难思出要门　　此寂静天能悟入　　世尊恒以大慈悲　　利益众生而出现　　等雨法雨充其器　　清净光天能演说
　　复次清净慧名称天王得了达一切众生解脱道方便解脱门。最胜见天王得随一切诸天众所乐如光影普示现解脱门。寂静德天王得普严净一切佛境界大方便解脱门。须弥音天王得随诸众生永流转生死海解脱门。净念眼天王得忆念如来调伏众生行解脱门。可爱乐普照天王得普门陀罗尼海所流出解脱门。世间自在主天王得能令众生值佛生信藏解脱门。光焰自在天王得能令一切众生闻法信喜而出离解脱门。乐思惟法变化天王得入一切菩萨调伏行如虚空无边无尽解脱门。变化幢天王得观众生无量烦恼普悲智解脱门。星宿音妙庄严天王得放光现佛三轮摄化解脱门。尔时清净慧名称天王承佛威力。普观一切少净天无量净天徧净天众。而说颂言。
　　了知法性无碍者　　普现十方无量剎　　说佛境界不思议　　令众同归解脱海　　如来处世无所依　　譬如光影现众国　　法性究竟无生起　　此胜见王所入门　　无量劫海修方便　　普净十方诸国土　　法界如如常不动　　寂静德天之所悟　　众生愚痴所覆障　　盲暗恒居生死中　　如来示以清净道　　此须弥音之解脱　　诸佛所行无上道　　一切众生莫能测　　示以种种方便门　　净眼谛观能悉了　　如来恒以总持门　　譬如剎海微尘数　　示教众生徧一切　　普照天王此能入　　如来出世甚难值　　无量劫海时一遇　　能令众生生信解　　此自在天之所得　　佛说法性皆无性　　甚深广大不思议　　普使众生生净信　　光焰天王能善了　　三世如来功德满　　化众生界不思议　　於彼思惟生庆悦　　如是乐法能开演　　众生没在烦恼海　　愚痴见浊甚可怖　　大师哀愍令永离　　此化幢王所观境　　如来恒放大光明　　一一光中无量佛　　各各现化众生事　　此妙音之所入门
　　复次可爱乐光明天王得恒受寂静乐而能降现锁灭世间苦解脱门。清净妙光天王得大悲心相应海一切众生喜乐藏解脱门。自在音天王得一念中普现无边劫一切众生福德力解脱门。最胜念智天王得普使成住坏一切世间皆悉如虚空清净解脱门。可爱乐净妙音天王得爱乐信受一切圣人法解脱门。善思惟音天王得能经劫住演说一切地义及方便解脱门。演庄严音天王得一切菩萨从兜率天宫没下生时大供养方便解脱门。甚深光音天王得观察无尽神通智慧海解脱门。广大名称天王得一切佛功德海满足出现世间方便力解脱门。最胜净光天王得如来往昔誓愿力发生深信爱乐藏解脱门。尔时可爱乐光明天王承佛威力。普观一切少光天无量光天极光天众。而说颂言。
　　我念如来昔所行　　承事供养无边佛　　如本信心清净业　　以佛威神今悉见　　佛身无相离众垢　　恒住慈悲哀愍地　　世间忧患悉使除　　此是妙光之解脱　　佛法广大无涯际　　一切剎海於中现　　如其成坏各不同　　自在音天解脱力　　佛神通力无与等　　普现十方广大剎　　悉令严净常现前　　胜念解脱之方便　　如诸剎海微尘数　　所有如来咸敬奉　　闻法离染不唐捐　　此妙音天法门用　　佛於无量大劫海　　说地方便无伦匹　　所说无边无有穷　　善思音天知此义　　如来神变无量门　　一念现於一切处　　降神成道大方便　　此庄严音之解脱　　威力所持能演说　　及现诸佛神通事　　随其根欲悉令净　　此光音天解脱门　　如来智慧无边际　　世中无等无所着　　慈心应物普现前　　广大名天悟斯道　　佛昔修习菩提行　　供养十方一切佛　　一一佛所发誓心　　最胜光闻大欢喜
　　复次尸弃梵王得普住十方道场中说法而所行清净无染着解脱门。慧光梵王得使一切众生入禅三昧住解脱门。善思慧光明梵王得普入一切不思议法解脱门。普云音梵王得入诸佛一切音声海解脱门。观世言音自在梵王得能忆念菩萨教化一切众生方便解脱门。寂静光明眼梵王得现一切世间业报相各差别解脱门。普光明梵王得随一切众生品类差别皆现前调伏解脱门。变化音梵王得住一切法清净相寂灭行境界解脱门。光耀眼梵王得於一切有无所着无边际无依止常勤出现解脱门。悦意海音梵王得常思惟观察无尽法解脱门。尔时尸弃大梵王承佛威力。普观一切梵身天梵辅天梵众天大梵天众。而说颂言。
