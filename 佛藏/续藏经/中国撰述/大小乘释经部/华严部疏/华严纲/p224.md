<!-- { "loadSidebar": true } -->
　　第八毗目仙人寄童真住。善财随顺思惟前知识教。增长种种不退之心。渐次至那罗素国。推求毗目瞿沙仙人。见一大林。阿僧祇树以为庄严。善财见彼仙人在栴檀树下敷草而坐。一万群仙前后围绕。善财见已。五体投地。设敬称赞。然极赞真善知识。如乘如船。如炬如桥梁等。有十二句。所以如此赞者。以上来见善知识之难故也。赞已作礼。谘问法要。时瞿目仙人顾其徒众而赞善财有十一种功德。众仙闻已。各致供养。亦赞善财有十三种当得利益。末后仙人总赞善财。当净一切佛功德。此深见其为法器。故即告言。我得菩萨无胜幢解脱。善财白问此无胜幢解脱境界云何。所以如此问者欲亲证故。时毗目仙人执善财手。即时善财自见其身。往十方十佛剎微尘数世界。见尔所佛众会相好。及随众生心说种种法。一文一字皆悉通达。乃至种种境界。又见自身於彼佛所。已经不可说佛剎微尘数劫。此执手之顷。业已身徧十方。亲近多佛。历多法门。经多多劫数。此正广狭无碍。延促同时。劫念圆融。此正法界圆融无碍大解脱门。所以能如是者。皆毗目仙人之无胜幢解脱智光明之力。亦令善财顿证种种光明三昧。斯盖一念顿证之力也。故仙人放善财手。而善财即自见其身。还在本处。仙人曰汝忆念耶。此不待言说但一执手而已。於是足见法力加持。故善财言此是善知识力。意此特梦幻法门。非己实证也。下谦己推胜。故仙人言我唯知此解脱门。其如种种殊胜三昧。故略举二十种所不知者。指示伊沙那聚落胜热婆罗门当为汝说。善财欢喜辞退南行。
　　尔时善财童子。为菩萨无胜幢解脱所照故住诸佛不思议神力。证菩萨不思议解脱神通智。得菩萨不思议三昧智光明。得一切时熏修三昧智光明。得了知一切境界皆依想所住三昧智光明。得一切世间殊胜智光明。於一切处悉现其身。以究竟智说无二无分别平等法。以明净智普照境界。凡所闻法皆能忍受。清净信解。於法自性决定明了。心恒不舍菩萨妙行。求一切智永无退转。获得十力智慧光明。勤求妙法常无厌足。以正修行入佛境界。出生菩萨无量庄严。无边大愿悉已清净。以无穷尽智知无边世界网。以无怯弱心度无量众生海。了无边菩萨诸行境界。见无边世界种种差别。见无边世界种种庄严。入无边世界微细境界。知无边世界种种名号。知无边世界种种言说。知无边众生种种解。见无边众生种种行。见无边众生成熟行。见无边众生差别想。念善知识渐次游行。至伊沙那聚落。见彼胜热修诸苦行求一切智。四面火聚犹如大山。中有刀山高峻无极。登彼山上投身入火。时善财童子顶礼其足。合掌而立。作如是言。圣者。我已先发阿耨多罗三藐三菩提心。而未知菩萨云何学菩萨行云何修菩萨道。我闻圣者善能诱诲愿为我说。婆罗门言。善男子。汝今若能上此刀山投身火聚。诸菩萨行悉得清净。时善财童子作如是念。得人身难。离诸难难。得无难难。得净法难。得值佛难。具诸根难。闻佛法难。遇善人难。逢真善知识难。受如理正教难。得正命难。随法行难。此将非魔魔所使耶。将非是魔险恶徒党诈现菩萨善知识相。而欲为我作善根难。作寿命难。障我修行一切智道。牵我令入诸恶道中。欲障我法门。障我佛法。作是念时。十千梵天在虚空中作如是言。善男子。莫作是念。莫作是念。今此圣者得金刚焰三昧光明。发大精进度诸众生心无退转。欲竭一切贪爱海。欲截一切邪见网。欲烧一切烦恼薪。欲照一切惑稠林。欲断一切老死怖。欲坏一切三世障。欲放一切法光明。善男子。我诸梵天多着邪见。皆悉自谓是自在者。是能作者。於世间中我是最胜。见婆罗门五热炙身。於自宫殿心不乐着。於诸禅定不得滋味。皆共来诣婆罗门所。时婆罗门以神通力。示大苦行为我说法。能令我等灭一切见除一切慢。住於大慈行於大悲。起广大心发菩提意。常见诸佛恒闻妙法。於一切处心无所碍。复有十千诸魔在虚空中。以天摩尼宝散婆罗门上。告善财言。善男子。此婆罗门五热炙身时其火光明映夺於我所有宫殿诸庄严具皆如聚墨。令我於中不生乐着。我与眷属来诣其所。此婆罗门为我说法。令我及余无量天子诸天女等皆於阿耨多罗三藐三菩提得不退转。复有十千自在天王。於虚空中各散天华。作如是言。善男子。此婆罗门五热炙身时其火光明映夺我等所有宫殿诸庄严具皆如聚墨。令我於中不生爱着。即与眷属来诣其所。此婆罗门为我说法。令我於心而得自在。於烦恼中而得自在。於受生中而得自在。於诸业障而得自在。於诸三昧而得自在。於庄严具而得自在。於寿命中而得自在。乃至能於一切佛法而得自在。复有十千化乐天王。於虚空中作天音乐。恭敬供养作如是言。善男子。此婆罗门五热炙身时其火光明照我宫殿诸庄严具及诸采女。能令我等不受欲乐。不求欲乐。身心柔软。即与众俱来诣其所。时婆罗门为我说法。能令我等心得清净。心得明洁。心得纯善。心得柔软。心生欢喜。乃至令得清净十力清净之身生无量身。乃至令得佛身佛语佛声佛心具足成就一切智智。复有十千兜率天王天子天女无量眷属。於虚空中雨众妙香。恭敬顶礼作如是言。善男子。此婆罗门五热炙身时令我等诸天及其眷属於自宫殿无有乐着。共诣其所闻其说法。能令我等不贪境界少欲知足。心生欢喜心得充满。生诸善根发菩提心。乃至圆满一切佛法。复有十千三十三天并其眷属天子天女前后围绕。於虚空中雨天曼陀罗华。恭敬供养作如是言。善男子。此婆罗门五热炙身时令我等诸天於天音乐不生乐着。共诣其所。时婆罗门为我等说一切诸法无常败坏。令我舍离一切欲乐。令我断除憍慢放逸。令我爱乐无上菩提。又善男子。我当见此婆罗门时须弥山顶六种震动。我等恐怖皆发菩提心坚固不动。复有十千龙王。所谓伊那跋罗龙王。难陀优波难陀龙王等。於虚空中雨黑栴檀。无量龙女奏天音乐。雨天妙华及天香水。恭敬供养作如是言。善男子。此婆罗门五热炙身时其火光明普照一切诸龙宫殿。令诸龙众离热沙怖。金翅鸟怖。灭除瞋恚。身得清凉。心无垢浊。闻法信解。厌恶龙趣。以至诚心悔除业障。乃至发阿耨多罗三藐三菩提意。住一切智。复有十千夜叉王。於虚空中以种种供具恭敬供养。此婆罗门及以善财。作如是言。善男子。此婆罗门五热炙身时我及眷属悉於众生发慈愍心。一切罗剎鸠盘茶等亦生慈心。以慈心故於诸众生无所恼害。而来见我。我及彼等於自宫殿不生乐着。即与共俱来诣其所。时婆罗门即为我等如应说法一切皆得身心安乐。又令无量夜叉罗剎鸠盘茶等。发於无上菩提之心。复有十千乾闼婆王於虚空中作如是言。善男子。此婆罗门五热炙身时其火光明照我宫殿。悉令我等受不思议无量快乐。是故我等来诣其所。此婆罗门为我说法。能令我等於阿耨多罗三藐三菩提得不退转。复有十千阿修罗王。从大海出住在虚空舒右膝轮合掌前礼作如是言。善男子。此婆罗门五热炙身时我阿修罗所有宫殿大海大地悉皆震动。令我等舍憍慢放逸。是故我等来诣其所。从其闻法舍离谄诳。安住忍地坚固不动。圆满十力。复有十千迦楼罗王。勇力持王而为上首。化作外道童子之形。於虚空中唱如是言。善男子。此婆罗门五热炙身时其火光明照我宫殿一切震动皆悉恐怖。是故我等来诣其所。时婆罗门即为我等如应说法。令修习大慈称赞大悲。度生死海。於欲泥中拔济众生。叹菩提心起方便智。随其所宜调伏众生。复有十千紧那罗王於虚空中唱如是言。善男子。此婆罗门五热炙身时我等所住宫殿诸多罗树诸宝铃网诸宝缯带。诸音乐树诸妙宝树及诸乐器自然而出佛声法声。及不退转菩萨僧声。愿求无上菩提之声。云某方某国有某菩萨发菩提心。某方某国有某菩萨修行苦行难舍能舍。乃至清净一切智行。某方某国有某菩萨往诣道场。乃至某方某国有某如来作佛事已而般涅盘。善男子。假使有人以阎浮提一切草木末为微尘。此微尘数可知边际。我宫殿中宝多罗树乃至乐器所说菩萨名。如来名。所发大愿所修行等。无有能得知其边际。善男子。我等以闻佛声法声菩萨僧声。生大欢喜来诣其所。时婆罗门即为我等如应说法。令我及余无量众生於阿耨多罗三藐三菩提得不退转。复有无量欲界诸天。於虚空中以妙供具恭敬供养唱如是言。善男子。此婆罗门五热炙身时其火光明照阿鼻等一切地狱。诸所受苦悉令休息。我等见此火光明故心生净信。以信心故从彼命终生於天中。为知恩故而来其所。恭敬瞻仰无有厌足。时婆罗门为我说法。令无量众生发菩提心。尔时善财童子闻如是法心大欢喜。於婆罗门所发起真实善知识心。头顶礼敬。唱如是言。我於大圣善知识所生不善心。唯愿圣者容我悔过。时婆罗门即为善财而说颂言。
　　若有诸菩萨　　顺善知识教　　一切无疑惧　　安住心不动　　当知如是人　　必获广大利　　坐菩提树下　　成於无上觉
　　尔时善财童子。即登刀山自投火聚。未至中间即得菩萨善住三昧。才触火焰又得菩萨寂静乐神通三昧。善财白言。甚奇圣者。如是刀山及大火聚。我身触时安隐快乐。时婆罗门告善财言。善男子。我唯得此菩萨无尽轮解脱。如诸菩萨摩诃萨大功德焰。能烧一切众生见惑。令无有余必不退转。无穷尽心。无懈怠心。无怯弱心。发如金刚藏那罗延心。疾修诸行无迟缓心。愿如风轮普持一切精进大誓皆无退转。而我云何能知能说彼功德行。善男子。於此南方有城名师子奋迅。中有童女名曰慈行。汝诣彼问菩萨云何学菩萨行修菩萨道。时善财童子。顶礼其足绕无数匝。辞退而去。
