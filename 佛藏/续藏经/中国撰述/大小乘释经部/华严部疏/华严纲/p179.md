<!-- { "loadSidebar": true } -->
　　二征数别明中一始发大心。誓期出现故。此心何相。二明上求胜志。三明下化慈悲。四行以续愿。此行谓何。五明不出福智。六别显福严。七别明智严。八净前功德。九严前智慧。所谓方便道。教道。证道。无住道。正道。助道。一道。二道等。皆庄严故。十穷究法源。真实智故。
　　佛子。如来无量阿僧祇法门圆满成於如来。
　　三结中。既皆昔因多法圆满。令二利果一时出现。故出现言通真通应。
　　佛子。譬如三千大千世界。非以一缘非以一事而得成就。以无量缘无量事方乃得成。
　　第二喻明深广中十喻。各三。谓喻合结。喻酬譬喻。合酬因缘。故文云。非以一缘一事而得出现。又前法说多约法因。此中合文多约现缘。十中一大兴造喻。此喻为总。总喻众缘以成出现。故云以无量缘等。下说云雨皆此所澍。初喻中四。一总辨多总。二别显缘相。三显彼因起。四性相结成。今初。先返后顺。缘即因缘。如众生业及风雨等。事即事相。谓如所持水及宫殿等。
　　所谓兴布大云。降澍大雨。四种风轮相续为依。其四者何。一名能持。能持大水故。二名能消。能消大水故。三名建立。建立一切诸处所故。四名庄严。庄严分布咸善巧故。
　　二别显中。先云雨上澍。后风轮下持。一能持者。若无此轮而无停处。二水若不减碍起天宫。三水虽已减假此成立。谓减一节水起一重天。如严冬急流重重氷结。四虽起总处。无别庄严。故须第四。
　　如是皆由众生共业及诸菩萨善根所起。令於其中一切众生各随所宜而得受用。
　　三显彼因起。谓上云等略由二因。一众生外增上业。言共业者。谓多有情应生此界。共业同变。於中有四句。谓共中共等。二菩萨善根。此有二意。一约同居。谓地前菩萨。二约能化。谓随诸众生。应以何国起菩萨根等。便修彼因以助彼国。故有众生类即菩萨佛国。令於其中下显受用果。谓先成器界。后成众生。依之而住。各随所宜者。谓水族众生得水受用等。又人罗剎宫殿无碍。菩萨众生净秽同居。
　　佛子。如是等无量因缘。乃成三千大千世界。法性如是。无有生者。无有作者。无有知者。无有成者。然彼世界而得成就。
　　第四性相结成。中先结前生后。后法性如是下正结。此句为总。此法性言通於性相。无有生下别显性定。亦遮妄计。谓非冥性微尘等生。非自在梵王等作。无神我能知。上三显能作。空无有成者显所作。空虽能所俱空。不碍相有。故云而得成就。如是无碍。为法性如是。
　　如来出现亦复如是。非以一缘非以一事而得成就。以无量因缘无量事相。乃得成就。所谓曾於过去佛所听闻受持大法云雨。因此能起如来四种大智风轮。何等为四。一者念持不忘陀罗尼大智风轮。能持一切如来大法云雨故。二者出生止观大智风轮。能消竭一切烦恼故。三者善巧回向大智风轮。能成就一切善根故。四者出生离垢差别庄严大智风轮。令过去所化一切众生善根清净。成就如来无漏善根力故。如来如是成等正觉。法性如是。无生无作。而得成就。佛子。是为如来应正等觉出现第一相。菩萨摩诃萨应如是知。
　　次合中。略不合第三显彼所因。以次下二喻各别合故。合四轮中前三是因。后一二利果满。因圆果满。佛出现故。一品之内。多以依喻正者。非唯义类相似。实则外由内变。故令外器全似於内。是以上云菩萨善根所起。众生共业所生等。
　　复次佛子。譬如三千大千世界将欲成时。大云降雨名曰洪澍。一切方处所不能受。所不能持。唯除大千界将欲成时。佛子。如来应正等觉亦复如是。兴大法云。雨大法雨。名成就如来出现。一切二乘心志狭劣所不能受。所不能持。唯除诸大菩萨心相续力。佛子。是为如来应正等觉出现第二相。菩萨摩诃萨应如是知。
　　第二洪澍大千喻。此之云雨。即前喻中兴云降雨。正喻法门广大难知。周十方故。言心相续力者。若约信受。但是圆机。坚种相续。能受深旨。若约具受。则八地已上得无尽陀罗尼。方能受持。乃至十地方受如来云雨说法。是以文言除大菩萨。由初义故但拣二乘。
　　复次佛子。譬如众生以业力故。大云降雨。来无所从。去无所至。如来应正等觉亦复如是。以诸菩萨善根力故。兴大法云。雨大法雨。亦无所从来。无所至去。佛子。是为如来应正等觉出现第三相。菩萨摩诃萨应如是知。
　　第三云雨无从喻。菩萨善根如生共业感彼出现。法云法雨机感而现。非先有一方所从彼而来。机谢而去。亦非归至旧所。故体无生灭。
　　复次佛子。譬如大云降澍大雨。大千世界一切众生无能知数。若欲算计徒令发狂。唯大千世界主摩酰首罗。以过去所修善根力故。乃至一滴无不明了。佛子。如来应正等觉亦复如是。兴大法云雨。大法雨。一切众生声闻独觉所不能知。若欲思量心必狂乱。唯除一切世间主菩萨摩诃萨。以过去所修觉慧力故。乃至一文一句入众生心无不明了。佛子。是为如来应正等觉出现第四相。菩萨摩诃萨应如是知。
　　第四大雨难知喻。喻深非心境。但是大机即世间主。无能所行即能知之。
　　复次佛子。譬如大云降雨之时。有大云雨名为能灭。能灭火灾。有大云雨名为能起。能起大水。有大云雨名为能止。能止大水。有大云雨名为能成。能成一切摩尼诸宝。有大云雨名为分别。分别三千大千世界。佛子。如来出现亦复如是。兴大法云。雨大法雨。有大法雨名为能灭。能灭一切众生烦恼。有大法雨名为能起。能起一切众生善根。有大法雨名为能止。能止一切众生见惑。有大法雨名为能成。能成一切智慧法宝。有大法雨名为分别。分别一切众生心乐。佛子。是为如来应正等觉出现第五相。菩萨摩诃萨应如是知。
　　第五大雨成败喻。况佛灭惑成德。喻中初一即坏界之时。二即以水止水。合中初二灭惑成福。次二灭障成智。即止观双运。后一权智照机。又无二同二乘。无三同外道。无四增无明。无五非种智。此即分上总中法雨令差。
　　复次佛子。譬如大云雨一味水。随其所雨无量差别。如来出现亦复如是。雨於大悲一味法水。随宜说法无量差别。佛子。是为如来应正等觉出现第六相。菩萨摩诃萨应如是知。
　　第六一雨随别喻。喻佛一味随器。随器即合差别。
　　复次佛子。譬如三千大千世界初始成时。先成色界诸天宫殿。次成欲界诸天宫殿。次成於人及余众生诸所住处。佛子。如来出现亦复如是。先起菩萨诸行智慧。次起缘觉诸行智慧。次起声闻善根诸行智慧。次起其余众生有为善根诸行智慧。佛子。譬如大云雨一味水。随诸众生善根异故。所起宫殿种种不同。如来大悲一味法雨随众生器而有差别。佛子。是为如来应正等觉出现第七相。菩萨摩诃萨应如是知。
　　第七胜处先成喻。喻佛胜缘先济德。文中先正明。后佛子譬如下牒以释疑。先成由业成。法异由机殊。不乖一味。
　　复次佛子。譬如世界初欲成时。有大水生。徧满三千大千世界。生大莲华名如来出现功德宝庄严。复覆水上。光照十方一切世界。时摩酰首罗净居天等见是华已。即决定知於此劫中有尔所佛出兴於世。佛子。尔时其中有风轮起名善净光明。能成色界诸天宫殿。有风轮起名净光庄严。能成欲界诸天宫殿。有风轮起名坚密无能坏。能成大小诸轮围山及金刚山。有风轮起名胜高。能成须弥山王。有风轮起名不动。能成十大山王。何等为十。所谓佉陀罗山。仙人山。伏魔山。大伏魔山。持双山。尼民陀罗山。目真邻陀山。摩诃目真邻陀山。香山。雪山。有风轮起名为安住。能成大地。有风轮起名为庄严。能成地天宫殿。龙宫殿。乾闼婆宫殿。有风轮起名无尽藏。能成三千大千世界一切大海。有风轮起名普光明藏。能成三千大千世界诸摩尼宝。有风轮起名坚固根。能成一切诸如意树。佛子。大云所雨一味之水无有分别。以众生善根不同故风轮不同。风轮差别故世界差别。
　　第八事别由因喻。喻佛成办大事德。亦是德殊由智喻。喻中分三。初莲华表佛。总中略无。名出现者表佛现故。而言大者。准大悲经第三云。有千叶故。光照十方者。金色光也。言尔所佛者。有千枝华表千佛故。故劫名贤。贤善多故。余多同此。二佛子尔时下风轮起处者。即有力遥持。广前建立风轮。二佛大云下结因有属。
　　佛子。如来出现亦复如是。具足一切善根功德。放於无上大智光明。名不断如来种不思议智。普照十方一切世界。与诸菩萨一切如来灌顶之记。当成正觉出兴於世。佛子。如来出现复有无上大智光明名清净离垢。能成如来无漏无尽智。复有无上大智光明名普照。能成如来普入法界不思议智。复有无上大智光明名持佛种性。能成如来不倾动力。复有无上大智光明名逈出无能坏。能成如来无畏无坏智。复有无上大智光明名一切神通。能成如来诸不共法一切智智。复有无上大智光明名出生变化。能成如来令见闻亲近所生善根不失坏智。复有无上大智光明名普随顺。能成如来无尽福德智慧之身。为一切众生而作饶益。复有无上大智光明名不可究竟。能成如来甚深妙智。随所开悟。令三宝种永不断绝。复有无上大智光明名种种庄严。能成如来相好严身。令一切众生皆生欢喜。复有无上大智光明名不可坏。能成如来法界虚空界等殊胜寿命无有穷尽。
　　二合中亦三。先合莲华表佛喻。於中一切善根功德。合上大小遍满故。於生生莲华谓不断种性。普照十方。合上光照十方。与诸菩萨下合知佛当出。第二佛子下合风轮起处。喻此十智光次第。合前唯果德。能成通因果。又能成即实之权。所成唯差别之德。故下结云同一体性。
　　佛子。如来大悲一味之水无有分别。以诸众生欲乐不同根性各别。而起种种大智风轮。令诸菩萨成就如来出现之法。佛子。一切如来同一体性大智轮中。出生种种智慧光明。
　　第三含结因有属。於中三。一结因。即能成之智。合上一味之水。风轮不同。此轮由一节水减一重轮生。如澄水垽。令推能成由一味大悲。二佛子一切下结果。即所成之大智。从一实智随权而生。合上风轮差别。故世界差别。
　　佛子。汝等应知如来於一解脱味。出生无量不可思议种种功德。众生念言。此是如来神力所造。佛子。此非如来神力所造。佛子。乃至一菩萨不於佛所曾种善根。能得如来少分智慧。无有是处。但以诸佛威德力故。令诸众生具佛功德。而佛如来无有分别无成无坏。无有作者。亦无作法。佛子。是为如来应正等觉出现第八相。菩萨摩诃萨应如是知。
