<!-- { "loadSidebar": true } -->
　　第六释随眠。先总中晋及论经皆名为使。论云随顺逐转义。如世公使随逐众生得便系缚。即是随眠。眠伏藏识。随逐缠绕故。此唯约种。不同小宗。别有十二句。论摄为二。前六明何处随逐。后六明以何随逐。今初为五。一合初二句约心明处。初句於报心随逐。正显眠伏藏识。即久安处。而言深者。无始来有微细难知故。下句於非报心随逐。即转识分别事识不离现事而生。故但云心。即暂回转处。二相应不相应者。约三界明处。唯与当界心相应。不与异界心相应。故论云欲色无色或上中下差别。无色惑微。所以名下等。虽则随眠性皆成就。随其现惑亦有不相应义。三久远随行相者。约地明处。论云随顺乃至有顶故。然有顶之言通有二义。一至金刚之顶。二至三有之顶。今取通大小义直云有顶。论经但云远入。今云久远。亦无始来上至九地顶故。四无始不拔相。此约时明处。处既无边时亦无始。唯智能怖随眠贼。既未曾有闻思修智。故不能拔出。五与一切禅定等者。此约行明处。由随眠随逐。令世间禅定等不能灭爱见等心。不能随顺正修行故。名为相违。故下偈云禅定境排仍退转也。后三界下明以何随逐。即显随逐之相。由此相故名为随眠。此有六种。一於上三有不断随逐。所以三有不断相似相续者。由有此使所系缚故。如世眠者不能起床。二远时随逐。即於上无始时。令心相续现起无边。如世眠者梦心相续。三开诸处门者一身生随逐。谓於前一身之上。报非报心明随逐也。如世眠者梦中见闻。於中二义。一令眼等诸根门集生六种识时。使与同生。故云开门。此明外逐方便心。二论云及阿赖耶熏故。此明内熏报心。论经门字下更有集字。即赖耶集起之心。然是诸处通依故。今经义含耳。四坚实难治。即不实随逐。谓修禅等时不得真实对治故。不实坚实如世重眠。不得重触大声。无由起故。五地处等者。微细随逐。此於上有顶处。九地中六入处烦恼身随逐故。然九地有二义。一约三界九地。虽并成就。细故不知成处多少。如世眠者梦中谓觉。二以善慧为九地。十地犹有。故名微细不成就。此地中分有断除故。故下偈云。金刚道灭方毕竟。六离苦随逐。谓唯无分别智出世间圣道。方能拔出。如眠得触。
　　又知受生种种相。所谓随业受生相。六趣差别相。有色无色差别相。有想无想差别相。业为田爱水润无明暗覆识为种子生后有芽相。名色俱生不相离相。痴爱希求续有相。欲受欲生无始乐着相。妄谓出三界贪求相。
　　第七释受生稠林中十句。先总。后别。论通为八。一身种种。谓形类多故。二业种种。三住处种种。四四五二句色想上下种种。五同外色因种种。谓田等取外同喻故。六自体种种。名色与识俱生相依不离。是报自体故。七本顺生因种种。谓痴爱为本顺生求有。令有续故。八末后二句集苦谛种种。谓三求不同皆是集因。但集苦果。故云种种。上句显欲有二求。欲受即欲求。贪爱共取追求不已也。欲生即有求。爱生三有。自得胜身。复摄眷属故。言无始乐着者。显上二求之过。下句即邪梵行求。由心取着故。不知三界轮回。贪求三界小大无量之相。妄谓涅盘。谓或拍腹为道。或计无想非想为涅盘故。
　　又知习气种种相。所谓行不行差别相。随趣熏习相。随众生行熏习相。随业烦恼熏习相。善不善无记熏习相。随入后有熏习相。次第熏习相。不断烦恼远行不舍熏习相。实非实熏习相。见闻亲近声闻独觉菩萨如来熏习相。
　　八释邪气中。亦先总。后别。总云习气。既通二义。不可局於罗汉余习。虽标习气。别中皆言熏习。熏谓熏灼。如外香气。习谓习学。唯约有情。习必能熏以成气分。故云习气。即赖耶识以为所熏。以恒住一类是无记性可受熏故。前七转识以为能熏。由有生灭势力增胜。有增减故。能所共相和合。故名熏习。此如摄论及唯识第二。若依起信。真如亦能内熏。佛善友等以为外熏。内外和合以成气分。前中虽闻教等。亦因识能领受。故判识为能熏。今并通此。文中既有因熏於果等。定知熏习种成为气分义。别中十种差别。一与果现在非现在差别。谓过去善恶业因与今现果同起名行。不同起名不行。如人行施。令行人身亦常好施等。此即因习。二随趣熏者道熏差别。如从天来今犹鲜净。广明道习。如大威灯光仙人所问经。此即果习。上二皆是对过说今。三随众生行者。亲近众生行差别。此是缘习熏。故宜远恶近善慎所习也。所以昔王不立廐於寺而立之於屠。四随业等者。功业烦恼熏差别。功业者释经业字。谓是起作事业。拣非业因。如炼金之子宜教数息等。烦恼习者。如人爱眠眠滋转多等。五善不善等者。善业等熏差别。此业即是业因。以是善等三性。望来果称业故。如久行施者施心转浓等。上三唯约现世以明习气。六随入后有者。中阴熏差别。中有即是本有后故。如梵行人至中有内亦不染欲。七次第者。与果次第熏差别。谓修善恶业。於后有位。诸趣之中受果次第。习亦於果次第无差。上二约现望后以说熏习。八不断等者。离世间禅因熏差别。谓诸无漏定名离世间禅。修学无漏即是彼因。由未断烦恼。虽修无漏。亦为烦恼牵烦恼。随至无漏名为远行。行亦入义。九实非实者。同法异外道行解脱熏差别。同法释实。即三乘同佛法故。异外道释非实。在佛法外故名为异。行者上二之因。解脱者上二之果。各有熏习。好习本法故。曾修小乘。今虽学大先发小习。余可准知。此习邪正双明。约修证说。亦含三乘余习之相。十乘熏差别。唯就於正。约其见闻。故法华安乐行。令不亲近二乘。恐习成种故。前七约时。三世三有互望明习。通於善恶。八明恶随於善。后二约人。种种习气皆能了之。令成如来无习气之习气智故。
　　又知众生正定邪定不定相。所谓正见正定相。邪见邪定相。二俱不定相。五逆邪定相。五根正定相。二俱不定相。八邪邪定相。正性正定相。更不作二俱离不定相。深着邪法邪定相。习行圣道正定相。二俱舍不定相。
　　第九释三聚稠林。亦先总。后别。论通为五。总即第一有涅盘无涅盘法。三乘中一向定差别。无即邪定。有即正定。各於自乘定故。离此不定。此就种性。约位以明。外凡无涅盘。三乘圣人定有。内凡不定。又约一期久远。非究竟无。二善行恶行因差别。此约解惑以分三聚。谓正见是善行因。邪见恶行因。二见定起二行名之为定。言二俱不定者。无正慧决择。又不拨无因果。率之则可清升。任之则便鄙替。故曰不定。下不定仿此。三恶道善道因差别。此约行业以辨。四外道声闻因差别。此约位以分。翻彼八正名曰八邪。外道邪位定。正性离生圣人位定。已见道故。前三善根则名不定。五菩萨差别。此约修大乘者得失以分。着邪是失。所谓六蔽。圣道为得。即六度等。
　　佛子。菩萨随顺如是智慧。名住善慧地。
　　第三总结安住。文属入行。论意总结前三。故云前三种事成就方能安住此地。三种事即法师方便成就。智成就。入行成就。
　　住此地已。了知众生诸行差。别教化调伏令得解脱。
　　大文第四明说成就。亦摄善法行。辩才饶益多同彼故。文中二。先牒前总。
　　佛子。此菩萨善能演说声闻乘法。独觉乘法。菩萨乘法。如来地法。
　　次广显说成。有三成就。一智成就。谓知法知器知化仪故。二口业成就能起说故。三法师自在成就。得陀罗尼等成彼德故。各有佛子以为拣别。今初分二。先明随所知之法。二一切下随所依之器。此二何异前文智成入成。前二各别而知。今此总收以法逗器。今初所知法。即三乘一乘解脱差别。各含教证。教道以将化生令器熟故。证道以将度生令得解脱。正体度故。
　　一切行处智随行故。能随众生根性欲解。所行有异。诸趣差别。亦随受生烦恼眠缚诸业习气而为说法。令生信解增益智慧各於其乘而得解脱。
　　二随所依之器。文有三节。初总明。次能随下别显。后令生下结益。论主收为七种器。一说所法对器。自释云随应度者授对治法故。即总中二句。下是所说法。上句即所对之器。别中初能随及后而为说法。即上说所说法中间根等诸林。即所对之器。论经众生下有心字。即是心稠林。通为五种器。初众生心根性欲解五器。明所说法成就。谓十一林中此五正显已成信等法器。可随根欲等说。故别显之。三所行有异。含其二义。一约能行之行。名种种异行器。即上根等能行。二所行之境。即上根等所行。名譬喻器。总喻上五。故世稼穑具五因缘。彼所种之物成就堪用。一有心物。二有根益其生力。三有可生性。四含润欲发。五决定可生。喻上心等故云譬喻。四诸趣差别者。即定不定根转器。亦通上根等五。亦随下以彼生烦恼业熏难舍。要作同行巧辨方能化故。三令生下结成益。即随乘因能乘出器。以上诸义。不出自乘解脱。
　　补义云。疏引论收此一段为七器者。以初总有二句为一器。次别中云能随众生根性欲解。准论经众生下有一心字。则以心根性欲解为五种器。后结成益中令生智慧。各於其乘而得解脱为一器。是为七种。中间所行有异等三句。即明上根等差别之义。故不分耳。
　　佛子。菩萨住此善慧地。作大法师。具法师行。善能守护如来法藏。
　　第二口业成就。曲分为二。先总明具说之德。二以无量下正明口业成就。今初。亦是智成就。以具法师行即是智故。而言说者护如来慧藏。通於说故。斯则内持於智。外口说故。何名具法师行。深妙义中具二十种功德故。一知时。二正义。三顿。四相续。五渐。六次。七句义渐次。八示。九喜。十劝。十一具德。十二不毁。十三不乱。十四如法。十五随众。十六慈心。十七安隐心。十八怜愍心。十九不着名利。二十不自赞毁他。慈氏论中说。具十德者名大法师。摄义具足。一善知法义。二能广宣说三处众无畏。四无断辩才。五巧方便说。六法随法行。七威仪具足。八勇猛精进。九身心无倦十成就忍力。
　　以无量善巧智起四无碍辩。用菩萨言辞而演说法。此菩萨常随四无碍智转。无暂舍离。何等为四。所谓法无碍智。义无碍智。辞无碍智。乐说无碍智。
