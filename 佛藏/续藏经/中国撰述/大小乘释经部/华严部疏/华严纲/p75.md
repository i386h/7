<!-- { "loadSidebar": true } -->
　　菩萨摩诃萨如是回向已。得无尽善根。所谓念三世一切诸佛故得无尽善根。念一切菩萨故得无尽善根。净诸佛剎故得无尽善根。净一切众生界故得无尽善根。深入法界故得无尽善根。修无量心等虚空界故得无尽善根。深解一切佛境界故得无尽善根。於菩萨业勤修习故得无尽善根。了达三世故得无尽善根。佛子。菩萨摩诃萨以一切善根如是回向时。了一切众生界无有众生。解一切法无有寿命。知一切法无有作者。悟一切法无补伽罗。了一切法无有忿诤。观一切法皆从缘起无有住处。知一切物皆无所依。了一切剎悉无所住。观一切菩萨行亦无处所。见一切境界无悉所有。佛子。菩萨摩诃萨如是回向时。眼终不见不净佛剎。亦复不见异相众生。无有少法为智所入。亦无少智而入於法。解如来身非如虚空。一切功德无量妙法所圆满故。於一切处。令诸众生积集善根悉充足故。佛子。此菩萨摩诃萨於念念中。得不可说不可说十力地。具足一切福德。成就清净善根。为一切众生福田。此菩萨摩诃萨成就如意摩尼功德藏。随有所须一切乐具悉皆得故。随所游方。悉能严净一切国土。随所行处。令不可说不可说众生皆悉清净。摄取福德。修治诸行故。佛子。菩萨摩诃萨如是回向时修一切菩萨行。福德殊胜。色相无比。威力光明超诸世间。魔及魔民莫能瞻对。善根具足。大愿成就。其心弥广等一切智。於一念中。悉能周徧无量佛剎。智力无量。了达一切诸佛境界。於一切佛得深信解。住无边智。菩提心力。广大如法界。究竟如虚空。佛子。是名菩萨摩诃萨第五无尽功德藏回向。
　　大文第三结行成德。有四佛子。兼此为五。即为五段。初成无尽善根德。次佛子至以一切善根下。成二空智慧德。文有十句。初四我空。后六法空。次佛子至如是回向时下。成境界清净德。次佛子至於念念中下。明福智无尽德。次佛子至如是回向时下。明福智超胜德。次佛子是名下依释结名。
　　菩萨摩诃萨住此回向得十种无尽藏。何等为十。所谓得见佛无尽藏。於一毛孔见阿僧祇诸佛出兴世故。得入法无尽藏。以佛智力观一切法悉入一法故。得忆持无尽藏。受持一切佛所说法无忘失故。得决定慧无尽藏。善知一切佛所说法秘密方便故。得解义趣无尽藏。善知诸法理趣分齐故。得无边悟解无尽藏。以如虚空智通达三世一切法故。得福德无尽藏。充满一切诸众生意不可尽故。得勇猛智觉无尽藏。悉能除灭一切众生愚痴翳故。得决定辩才无尽藏。演说一切佛平等法。令诸众生悉解了故。得十力无畏无尽藏。具足一切菩萨所行以离垢缯而系其顶至无障碍一切智故。是为十。佛子。菩萨摩诃萨以一切善根回向时。得此十种无尽藏。
　　第二菩萨下辨位果。何等下征。所谓下释。有十句。皆先标名。次释义。后是为下结。十种无尽藏。初六自利。次三利他。后一摄行成果。
　　尔时金刚幢菩萨。承佛神力。普观十方。而说颂言。
　　菩萨成就深心力　　普於诸法得自在　　以其劝请随喜福　　无碍方便善回向　　三世所有诸如来　　严净佛剎徧世间　　所有功德靡不具　　回向净剎亦如是　　三世所有诸佛法　　菩萨皆悉谛思惟　　以心摄取无有余　　如是庄严诸佛剎　　尽於三世所有劫　　赞一佛剎诸功德　　三世诸劫犹可尽　　佛剎功德无穷尽　　如是一切诸佛剎　　菩萨悉见无有余　　总以庄严一佛土　　一切佛土悉如是　　有诸佛子心清净　　悉从如来法化生　　一切功德庄严心　　一切佛剎皆充满　　彼诸菩萨亦具足　　无量相好庄严身　　辩才演说徧世间　　譬如大海无穷尽　　菩萨安住诸三昧　　一切所行皆具足　　其心清净无与等　　光明普照十方界　　如是无余诸佛剎　　此诸菩萨皆充满　　未曾忆念声闻乘　　亦复不求缘觉道　　菩萨如是心清净　　善根回向诸群生　　普欲令其成正道　　具足了知诸佛法　　十方所有众魔怨　　菩萨威力悉摧破　　勇猛智慧无能胜　　决定修行究竟法　　菩萨以此大愿力　　所有回向无留碍　　入於无尽功德藏　　去来现在常无尽　　菩萨善观诸行法　　了达其性不自在　　既知诸法性如是　　不妄取业及果报　　无有色法无色法　　亦无有想无无想　　有法无法皆悉无　　了知一切无所得　　一切诸法因缘生　　体性非有亦非无　　而於因缘及所起　　毕竟於中无取着　　一切众生语言处　　於中毕竟无所得　　了知明相皆分别　　明解诸法悉无我　　如众生性本寂灭　　如是了知一切法　　三世所摄无有余　　剎及诸业皆平等　　以如是智而回向　　随其悟解福业生　　此诸福相亦如解　　岂复於中有可得　　如是回向心无垢　　永不称量诸法性　　了达其性皆非性　　不住世间亦不出　　一切所行众善业　　悉以回向诸群生　　莫不了达其真性　　所有分别皆除遣　　所有一切虚妄见　　悉皆弃舍无有余　　离诸热恼恒清凉　　住於解脱无碍地　　菩萨不坏一切法　　亦不灭坏诸法性　　解了诸法犹如响　　悉於一切无所着　　了知三世诸众生　　悉从因缘和合起　　亦知心乐及习气　　未曾灭坏一切法　　了达业性非是业　　而亦不违诸法相　　又亦不坏业果报　　说诸法性从缘起　　了知众生无有生　　亦无众生可流转　　无实众生而可说　　但依世俗假宣示
　　第二偈颂有二十五偈。初一偈总颂所回善根。余二十四偈双颂前回向善根。及结行成益。於中先有十一偈颂随相。次十三偈颂离相。第五回向竟。
　　佛子。云何为菩萨摩诃萨随顺坚固一切善根回向。
　　第六随顺坚固一切善根回向。长行亦二。谓位行位果。行中释名者。谓所修事善。皆悉顺入坚固法性。故下文云则为随顺真实住。本分名入一切平等善根。入即随顺。平等即坚固。平等之理不可坏故。若顺等理则顺诸善根。故下文云则为随顺佛住等。此则不唯事顺於理。理事相顺。受平等名。如此平等方名坚固。此约所回善根。及所向实际。以立斯名。亦可名为坚固之善根。坚固即善根。若以随顺望坚固善根。亦通三义。即以无碍善根而为其性。
　　佛子。此菩萨摩诃萨。或为帝王临御大国威德广被。名震天下。凡诸怨敌靡不归顺。发号施令悉依正法。执持一盖溥荫万方。周行率土所向无碍。以离垢缯而系其顶。於法自在见者咸伏。不刑不罚感德从化。以四摄法摄诸众生。为转轮王一切周给。菩萨摩诃萨安住如是自在功德。有大眷属不可沮坏。离众过失见者无厌。福德庄严相好圆满。形体支分均调具足。获那罗延坚固之身。大力成就无能屈伏。得清净业离诸业障。具足修行一切布施。或施饮食及诸上味。或施车乘。或施衣服。或施华鬘杂香涂香床座房舍及所住处。上妙灯烛病缘汤药宝器宝车调良象马悉皆严饰欢喜布施。或有来乞王所处座。若盖若伞。幢旛宝物诸庄严具顶上宝冠髻中明珠。乃至王位皆无所吝。若见众生在牢狱中。舍诸财宝妻子眷属乃至以身救彼令脱。若见狱囚将欲被戮。即舍其身以代彼命。或见来乞连肤顶发。欢喜施与亦无所吝。眼耳鼻舌及以牙齿头顶手足。血肉骨髓。心肾肝肺。大肠小肠厚皮薄皮。手足诸指连肉爪甲。以欢喜心尽皆施与。或为求请未曾有法。投身而下深大火坑。或为护持如来正法。以身忍受一切苦毒。或为求法乃至一字。悉能徧舍四海之内一切所有。恒以正法化导群生。令修善行舍离诸恶。若见众生损败他形。慈心救之令舍罪业。若见如来成最正觉称扬赞叹普使闻知。或施於地。造立僧坊房舍殿堂以为住处。及施僮仆供承作役。或以自身施来乞者。或施於佛。为救法故欢喜踊跃。为众生故承事供养。或舍王位城邑聚落宫殿园林妻子眷属。随所乞求悉满其愿。或舍一切资生之物。普设无遮大施之会。其中众生种种福田。或从远来。或从近来。或贤或愚。或好或丑。若男若女。人与非人。心行不同。所求各异。等皆施与悉令满足。佛子。菩萨摩诃萨如是施时发善摄心悉以回向。所谓善摄色随顺坚固一切善根。善摄受想行识。随顺坚固一切善根。善摄王位。随顺坚固一切善根。善摄眷属。随顺坚固一切善根。善摄资具。随顺坚固一切善根。善摄惠施。随顺坚固一切善根。
　　第二广释中二。先明行所依身。次明依身起行。所依身中先得位。以身为万行之本。位为行道之地。今帝王等。明得位。然有位必有德。故次名具德。经云威德广被。下四行经明统领自在德。次云菩萨安住如是下三行余经。明正报殊胜德。次依身起行。具足修行一切布施下。先明随相回向。次离相。初即回向菩提及回向众生。次离相即回向实际。今随相中有三段。初总标列善根回向。次依标广显善根回向。三总结多门善根回向。今初标列中云具足修行一切布施。即所施之物。十九行经总列於此。后别开有六十门。次云其中众生。辨所施田。皆施与者不拣贤愚等。悉令满足。随所求故。次佛子如是施时下显能施回向之心。望前是能施回向之心。故云如是施时发善摄心。望后是能回向心故。故云发善摄心。如是回向故。故下诸门回向之内皆以此心贯之。所谓下列有六善摄。总收上来能施所施及以施物。
　　佛子。菩萨摩诃萨随所施物无量无边。以彼善根如是回向。所谓以上妙食施众生时其心清净。於所施物无贪无着。无所顾吝。具足行施。愿一切众生得智慧食。心无障碍。了知食性无所贪着。但乐法喜出离之食。智慧充满。以法坚住。摄取善根。法身智身清净游行。哀愍众生。为作福田现受抟食。是为菩萨摩诃萨布施食时善根回向。
　　第二佛子下随文别释中。先总标施行。次所谓下一一别释。有六十门。内一一皆四。一施行。二回向。三双结二行。四回向所为。若阙所为则但有三。亦可合后二段为双结所为。此科宜记。今第一施食。以食为世命。贵贱同依。故首明之。文但有三。先明施行。言其心清净。离施过故。谓不求名利果报及怖畏等而行施故。不贪着者是无贪思。无顾悭者是无悭思。又施时无贪着。施已无顾吝。随所施行。与众生共。兼於理事。名为具足。此心在初。亦贯下诸段。次愿一切众生下回向行。然其所愿正为众生。令得成佛即回向菩提。下皆准之。是为下双结二行。
　　佛子。菩萨摩诃萨若施饮时。以此善根如是回向。所谓愿一切众生饮法味水。精勤修习。具菩萨道。断世渴爱。常求佛智离欲境界。得法喜乐。从清净法而生其身。常以三昧调摄其心。入智慧海。兴大法云。澍大法雨。是为菩萨摩诃萨布施饮时善根回向。
