<!-- { "loadSidebar": true } -->
　　酬中五偈分四。初二颂法难说。遣上何因之疑。於中难者是总相云何难。谓难得难证故。难得有四。一微细难得。显非闻慧境故。二难见难得。亦非思慧心眼见故。三离念难得。亦非世间修慧境故。以地智是真修。故非地前分别心数缘修之境。四超心地故难得。非唯非地前之境。亦非登地已上报生善得修道智境。谓变易所起异熟心识。名为报生。生便能知无常等智。故名善得修道智。以非照实之智故亦不测地智。知无常等未忘心境。名为心地。以七地已前皆容出观故。又善得修道智。即后得智。非根本智。既非四心之境。是谁境耶。即佛智故。何者是智。见实义故。所以难说者。恐闻者随闻取着生迷惑故。
　　持心如金刚　　深信佛胜智　　知心地无我　　能闻此胜法
　　第二一颂显难闻者。然具德能闻。反显难闻。兼欲使人学能闻故。初句为总。谓持听法心坚如金刚则能得闻。第二句即决定信坚。深信者谓於佛智设心智不及。仰推佛智非我境界。是深信相。佛胜智即法华所说权实二智。经云诸佛智慧甚深无量。其智慧门难解难入。故云胜智。坚证者有二义。一知是能证。二心地是所证。即二空真理所依之事。谓唯识相。言无我者通能所证。於此二类如实了知。我法二空成无成智。末句结成。既知难闻之义如是。具上二坚。方闻上来微细胜智。
　　如空中彩画　　如空中风相　　牟尼智如是　　分别甚难见
　　第三一颂。喻显说闻。
　　补义云此二喻疏取论有多释。今约义总释。空喻佛无依智。经云佛智如空无所依故。画喻说相。风喻音声闻相。二者皆无所依。以喻地智难闻。故合云牟尼智如是。分别甚难见。
　　我念佛智慧　　最胜难思议　　世间无能受　　默然而不说
　　第四一颂举难结默。意云说闻本在证见。难见说之何益。况复难信。故我默然。
　　尔时解脱月菩萨闻是说已。白金刚藏菩萨言。
　　第三解脱月叹众堪闻请。前已叹竟。此复叹者由闻上言证信难得。显示此众有信有证。有堪能故。长行先叙请。
　　佛子。今此众会皆悉已集。善净深心。善洁思念。善修诸行。善集助道。善能亲近百千亿佛。成就无量功德善根。
　　此下发言正请。於中三。初陈众集。次云善净下叹德。文有十句。初句为总。余九为别。初善净深心。离教证过故名善净心。一具修诸善行故即下教净。二与理相应故即下证净。善洁思念下九句。前五句教净。后舍离下四句证教净。谓顺教修行名为教净。证理起行名证净。今初五句中一善洁思念即欲净。二善修诸行求净三业。三善集助道即生得净。四善能等即受持净。五成就善根即行净。
　　舍离痴惑无有垢染。深心信解於佛法中不随他教。
　　次此四句证净也。舍离痴惑者。真见道中决理无惑。皆破无明故。二无有垢染即不行净。修道中一切烦恼不行故烦恼即是垢染。不行即是无有。三深心信解。即无厌足净。谓不乐小乘。决定信佛胜功德故。四於佛法下不随他教净。谓於趣菩萨地尽道中。自正行故。
　　叹德竟。
　　善哉佛子。当承佛神力而为演说。此诸菩萨於如是等甚深之处。皆能证知。
　　二结请。
　　尔时解脱月菩萨。欲重宣其义。而说颂曰。
　　愿说最安隐　　菩萨无上行　　分别於诸地　　智净成正觉　　此众无诸垢　　志解悉明洁　　承事无量佛　　能知此地义
　　二重颂中二偈。初偈直举法请。次偈重颂前义。
　　尔时金刚藏菩萨言。佛子。虽此众集善净思念。舍离愚痴及以疑惑。於甚深法不随他教。
　　第四不堪有损止。长行中先领所叹。对下有损所以言虽。
　　然有其余劣解众生闻此甚深难思议事。多生疑惑。於长夜中受诸衰恼。我愍此等是故默然。
　　后正举损违请。劣解之人通凡小等。皆是迷法之器故。多生疑者正行相违犹豫义故。惑者心迷於理。能破坏善法故。此明现损。长夜下明其当损。我愍此下结默违请。
　　尔时金刚藏菩萨。欲重宣其义而说颂曰。
　　虽此众净广智慧　　甚深明利能决择　　其心不动如山王　　不可倾覆犹大海　　有行未久解未得　　随识而行不随智　　闻此生疑堕恶道　　我愍是等故不说
　　偈中亦二。前一偈颂领前段。后一偈颂后段不堪有损。下文第五双叹人法请中。复重请者示彼疑惑应须断之。岂可避之。避之不说有多过咎。何等过咎。不得成就一切佛法。
　　尔时解脱月菩萨。重白金刚藏菩萨言。佛子。愿承佛神力。分别说此不思议法。此人当得如来护念而生信受。何以故。说十地时。一切菩萨法应如是得佛护念。得护念故於此智地能生勇猛。何以故。此是菩萨最初所行成就一切诸佛法故。譬如书字数说一切皆以字母为本。字母究竟无有少分离字母者。佛子。一切佛法皆以十地为本。十地究竟修行成就。得一切智。是故佛子。愿为演说。此人必为如来所护令其信受。尔时解脱月菩萨。欲重宣其义而说颂曰。
　　善哉佛子愿演说　　趣入菩提诸地行　　十方一切自在尊　　莫不护念智根本　　此安住智亦究竟　　一切佛法所从生　　譬如书数字母摄　　如是佛法依於地
　　第五双叹人法请中亦二。先长行中初标请。何以故下释请。是故下结请。
　　补义云此段长行有多释。大义谓虽有不堪之机。今说此大法。佛必护念。若得护念。亦令信受。故所以佛必护念者。以诸佛之法必以教证为本。故设字喻。今说地智是佛法之本。必为如来所护念也。次重颂义亦可知。
　　尔时诸大菩萨众。一时同声。向金刚藏菩萨而说颂言。
　　上妙无垢智　　无边分别辩　　宣畅深美言　　第一义相应　　念持清净行　　十力集功德　　辩才分别义　　说此最胜地　　定戒集正心　　离我慢邪见　　此众无疑念　　唯愿闻善说　　如渴思冷水　　如饥念美食　　如病忆良药　　如蜂贪好蜜　　我等亦如是　　愿闻甘露法　　善哉广大智　　愿说入诸地　　成十力无碍　　善逝一切行
　　第二海会大众同请者。自陈有根有欲。於中前有四偈半叹人。后善哉下有一偈叹法成益。叹人中二偈。前五句叹说者自成教证。后三句叹能令他入。后二偈半叹听者。初定戒下一偈。叹众有根。后如渴下一偈。叹众有欲。显示大众求法转深。后善哉一偈。叹法利益。
　　自下如来加请。前虽二家四请为显法胜。复待佛加。前来为分主伴。主佛唯明意加。今欲具於身口故佛重加。又前默与威神。今有加请。今加为说。不与前同。上力被下说以为加。因加劝说目之为请。加即是请。前加分中不加大众。今此加者。前若即加。说主无由三止。此若不加。请主前言得佛护念。便为无验。
　　上叙科意。
　　尔时世尊。从眉间出清净光明。名菩萨力焰明。百千阿僧祇光明以为眷属。普照十方一切世界靡不周徧。三恶道苦皆得休息。又照一切如来众会。显现诸佛不思议力。又照十方一切世界。一切诸佛所加说法菩萨之身。作是事已。於上虚空中。成大光明云网台而住。
　　初主佛光加。文中通有八业。二身。先长行有七业二身。颂中但明请业。先此佛光照十方。后十方佛放光照此方。二光互照。必互相见。二段皆有二身七业。今初。先明光体业用。作是事已下正明所作。今初。先明光本上加於下多用眉间之光。亦表将说中正之道。出清净下正明体用。文有六业。一觉业即光明体。谓光照菩萨身已。自觉如来力加故。觉照光明故曰焰明。二百千下因业。能生眷属故。三普照下卷舒业。舒则普照十方。卷则还入常光。今文略无卷业。四三恶下止业。皆息苦故。五降伏业。论经一切魔宫隐蔽不现。今经阙此。六又照一切下敬业。显现佛会。令物敬故。七又照十方下示现业。正为令众见说听者皆得佛加堪说听故。长行受身加之名偏从此立。作是已下二正显所作。即二身之一。言二身者一流星身。往来他方世界故。二如日身。谓如日处空。即此所作於上空中为台是也。以身约有体。业约有用。
　　时十方诸佛悉亦如是。从眉间出清净光明。其光名号眷属作业。悉同於此。又亦照此娑婆世界佛及大众。并金刚藏菩萨身师子座已。於上虚空中成大光明云网台。
　　二十方佛放光照此者正为照此。然其作业亦周十方。七业二身不殊此佛。故云悉同。
　　时光台中。以诸佛威神力故而说颂言。
　　第二颂明请业。所依望前犹属於身。
　　佛无等等如虚空　　十方无量胜功德　　人间最胜世中上　　释师子法加於彼
　　正请中五偈分二。前四加请所说。后一教说分齐。前中先二偈举法请。后二偈举益请。前中初正显作加。后一偈显加所为。初中言世中上者。具四种胜义故云世中上。四胜者一者自在胜。所作无碍故。谓不为他屈。他即二障。由离二障。解脱自在不染如空。即经云无等等。二力胜。经即十力。能伏邪智之冤敌故。三眷属胜。即无量胜功德。人间最胜。四种姓胜。谓家姓胜。即释师子。以释姓为轮王贵胄故。由上四义故称法王。名世中上。今具胜德之人加金刚藏。
　　佛子当承诸佛力　　开此法王最胜藏　　诸地广智胜妙行　　以佛威神分别说
　　第二一偈加所为者。欲令开晓法藏义故。胜藏有二种。一义藏。二字藏。义藏即胜妙行。行者诸菩萨行。所谓助道法故。妙者真实证故。即是证道。胜者神力胜故。是不住道。染净无碍故云神力。如是显示深妙胜上之义。二字藏者即诸地广智。及分别说。
　　上举法请。
　　若为善逝力所加　　当得法宝入其心
　　第二举益请者显所说法利他有三时益故。二偈分三。初半偈闻时益。若得上加则法宝入心成闻持益。即上解脱月请云。此不思议法。当得如来护念。而生信受。
　　诸地无垢次第满　　亦具如来十种力
　　次半偈修时益。上句修时因圆。下句所修果满。
　　虽住海水劫火中　　堪受此法必得闻　　其有生疑不信者　　永不得闻如是义
　　后一偈显转生益。即具坚种人。上半顺明有信之益。下半反显举无信之损。坚种人者谓具金刚种。虽在八难而得闻故。地狱天子。三重顿圆。此中意显有信受者虽在恶道难处而得闻经。以难不障闻故言虽也。海水劫火是转生难处。大海龙宫即是恶道畜生趣故。劫火中者即是善趣指色界二禅。以火烧初禅。二禅不坏。而二禅已上天人为长寿天难。亦得闻经。
　　补义云总显法胜。闻种坚固故经有如人食少金刚之喻。而疏多义槩不出此。
　　应说诸地胜智道　　入住展转次修习　　从行境界法智生　　利益一切众生故
