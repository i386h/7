<!-- { "loadSidebar": true } -->
　　第八因缘生灭门。亦名从缘无性。初约一切智观。此下三门皆明一心门中六观之深观。谓四句求缘皆无有生。无生而生故曰深观。此门名不自生不他生。第九门名不共生。第十门明不无因生。释此四句。略有二义。一破邪。二显理。理外妄计曰邪。邪亡则理显。理显则惑亡。然自他等四是计是依。不之一字。是药是理。穷生之理不出自等。自等若无。生将安寄。故以不不之。则惑亡理显。然其所计各有三类。一者外道谓冥性为自。梵天为他。微尘和合为共。自然为无因。谓此四计。亦是僧佉卫世若提子勒沙婆也。二小乘同类因为自。异熟因为他。此异熟非识乃指不善及有漏善相望而言也。俱有因为共。计无明托虚而起。亦曰无因。上计亦通大乘执相之者。三约大乘。果法为自。众缘为他。合此为共。离此为无因。又赖耶即自种为自。众缘为他。合此为共。离此为无因。又法从真起为自。从妄起为他。合此为共。离此为无因。所计虽众但显正理诸计自亡。显理复二。一约无生以深观。二约生无生无碍以显深观。先中略为二解。一约展转释法从缘故不自生。既无有自对谁说他。又一切法总为自故。又他望於他亦是自故。既无有他。故不他生。自他不立。合谁为共。有因尚不生。无因何得生。二约因缘形夺释。故对法云自种有故不从他。待众缘故非自作。无作用故不共生。有功能故非无因。若尔自种有故则是自生。岂曰无生。此乃假自破他。非立於自也。次句假他破自。故中论云如诸法自性不在於缘中也。下二句例然。惟详审之。二约无碍者但因缘生果。各有二义。谓全有力。全无力。缘望於果若全有力则因全无力。故云因不生缘生。故云不自生。二因望於果全有力亦然。故云缘不生自因生故。故不他生。三二力不俱故不共生。四二无力不俱故不无因。此复二义。一约用则力用交彻。有相入义。谓有力摄无力故。故十忍品云菩萨善知缘起法。於一法中解众多。众多法中解一等。二据体有空不空。有相即义。谓非但因力归缘。亦乃因体由缘而显。全摄因缘。因如虚空。故上文云一即是多多即一等。力无力必俱。故常相即入。是为无尽。
　　复次无明缘行者无明因缘能生诸行。
　　八因缘生灭门中。亦名大缘起甚深观。亦有顺逆。初顺观中。经云无明缘行者牒也。无明因缘能生诸行者释也。论云有分非他作。自因生故。此以不他生释经因字。谓如行支唯从无明故云自因。即上自因观也。二者非自作。缘生故。此以不自生释经缘字。谓行支但假无明为缘。非有行体在无明中。从自而生。即他因观。但取拣余不亲生故名因。显前非后疎故名缘。非谓四缘之因缘也。
　　无明灭行灭者以无无明诸行亦无。余亦如是。
　　逆观可知。二大悲观。即异求中计非想等以为涅盘。又计妙行为解脱者。非是常德。但是生灭。故可悲之。三约一切相智观。此及后门名无始观。此有二义。一约俗说因缘为生灭之本。生死无际故因缘无始。二约真说见法缘集。无有本性可依。故名无始。即净名云从无住本立一切法。故染净真性皆无始终。显染可除故云无始。故论云中际因缘生故后际生。即举此第八门。随顺缚故即第九门。谓但一念从缘生即是不生。故无始也。不言初际生者意显无初故。今不起妄即不生故。
　　又无明缘行者是生系缚。无明灭行灭者是灭系缚。余亦如是。
　　第九生灭系缚门者亦名似有若无。初一切智观中。明不共生。初顺观。经中但无明为缘缚行。令行系属无明。斯则缘生。而为不共者论云非二作但随顺生故。无知者故。作时不住故。意谓但行顺无明缘不得不生。互无知者故非二作。若尔。但随顺生即是共生。何要知者。故末云既从缘生。则念念不住。谁为共耶。此同对法无作用故。又论云。和合即无性。云何和合生。次无明灭下逆观。谓灭但灭於系缚。既无共生。安有共灭。言有生者但是系缚。二约大悲观。谓彼外道。异求非想天等为解脱者。菩萨观之。但是染缚。非是涅盘真净之德。三约一切相智观。明无始观中随顺缚故而生。非有本也。
　　又无明缘行者是随顺无所有观。无明灭行灭者是随顺尽灭观。余亦如是。
　　第一无所有尽观门。亦名泯同平等。初一切智观即深观中显非无因。初顺观中。由行从无明缘生缘生即无性。故云随顺无所有。次逆观中灭亦缘灭。缘灭无灭。方顺尽灭之理。然论经顺观云是随顺有者。显无性缘生。故不能不有。二经虽殊同名缘生。故非无因。无因何失。若无因生。生因常生非不生也。何以故无定因故。此即纵破。亦可常不生何以故。无因生故。此即夺其生义。故无因生非佛法所乐。以无因能生大邪见故。二约大悲随顺观。即求异解脱中外道计悲想无所有处为涅盘。以是有故。非是出世。故无我德。而妄计解脱。故可悲之。三约一切相智观。当第九种种观。此即世谛观。由随顺有故有欲色无色爱等之殊。故云种种。即真顺有。未失顺无。
　　上来别释十门竟。
　　佛子。菩萨摩诃萨如是十种逆顺观诸缘起。所谓有支相续故。一心所摄故。自业差别故。不相舍离故。三道不断故。观过去现在未来故。三苦聚集故。因缘生灭故。生灭系缚故。无所有尽观故。
　　自下第三总结十名。既云逆顺观察。则前一心所摄自业助成二门。阙逆观者乃文略耳。然此逆顺若对法第四名为染净。染净中各有逆顺。论云杂染逆顺故。清净逆顺故。染中顺者无明缘行等故。逆者谓谁老死集乃至无明故。缘起经云由谁有故而有老死。如是老死复何所缘。初句推因。后句审因。清净逆顺者无明灭则行灭顺也。由谁灭无故老死灭无逆也。今文略无。但约染净为逆顺耳。言诸缘起者十二非一曰诸。前前为缘令后后起。又由烦恼系缚往诸趣中。数数生起故名缘起。亦名缘生。生即起义。亦约果说。然各摄三观。体势星罗。今重以十门本意收摄。初门明染净因起。二明缘起本源。三因果有空。四相成无作。五陈其谛理。六力用交参。七穷苦慢除。八形夺无始。九有无无本。十真俗无违。复收十门不出五意。初迷理成事。次理事依持。次六成事义门。第九理事双泯。后一理事无碍。故唯四门不出理事。若从事理无碍交彻则涉入重重。若依理事逆顺双融则真门寂寂。故法性缘起甚深甚深。即此因缘名因佛性。观缘之智即因因性。因因至果成菩提性。因性至果成涅盘性。因果无碍是缘起性。唯虚己思之。
　　补义云此经以法界缘起为宗。所言缘起不出十法界理事因果。然此因果亦唯依一心十二因缘逆顺转变。是知全经旨趣皆缘起之法。前三贤所修者皆随缘之行。而登地所证者乃缘起之理。故初二三地所观乃约顺观染缘而入法界。四地所观乃约逆观净缘而入法界。故五地所观染净融通。然但约历别行布而观。故至此六地。委明观十二因缘。会前诸观摄归一心。以显由理事无碍而入事事无碍法界。故经文结束分明。而疏亦收归五意。结成四门。然四门即四法界也。通途理事无碍观门备示於此。且疏依论明。门门有三观。观观摄十门。隐显重重。以示事事无碍法界。斯则全经观行理趣。尽彰於十二因缘之十门。所谓缘起甚深。以示法界之宗也。以经文浩瀚。旨趣幽深。故略示於此。
　　上结束十门竟。
　　下总结大文不住道行胜竟。
　　大文第三。佛子菩萨摩诃萨以如是下至后随顺无违故。明彼果胜。亦前摄正心住。故知缘生。此下摄善现行故三空等现前。依论云果者有五种相。一得对治行胜。及离障胜。二得修行胜。三得三昧胜。四得不坏心胜。五得自在力胜。各有佛子以为拣别。唯第二段有二佛子。
　　佛子。菩萨摩诃萨以如是十种相观诸缘起。
　　初中二。先明对治胜。后菩萨如是下明离障胜。今初。即三解门。亦名三昧。三昧即当体受名。解脱乃依他受称。此三能通涅盘解脱。故名为门。文中二。初牒前。后正显。今初意同五果。由前十观得此三空等果故。谓以此三空观缘得第一第三果。三悲悲观缘得第二第四果。三望於初初是能治。三是所成。四望於二二是能修。四是坚固。第五通从二观而生。亦可展转而生。由有治故离障。离障故行胜。有治故三昧胜。三昧胜故心不坏。故得自在也。
　　知无我无人无寿命。自性空。无作者无受者。即得空解脱门现在前。
　　此下正显三空。各有别显总结。初空门中别显有三。初三句明众生空。次自性空明法空。此上明二我体空。三无作受显二我作用空。由体空故并不能作因受果。结云现前者智与境冥故。
　　观诸有支皆自性灭。毕竟解脱。无有少法相生。即时得无相解脱门现在前。
　　二无相门中亦三。一者灭障。即观诸支皆自性灭。谓若入空门不得空亦不取空相。则事已办。若见法先有后无说为空。及取空相非真知空。故名为障。故修无相了自性灭则不取空障。二所以不取者得对治故。谓知空亦复空名毕竟解脱。三既有能治。治於所治。则念想不行。故云无有少法相生。能所斯寂则无相现前。
　　如是入空无相已无有愿求。唯除大悲为首教化众生。即时得无愿解脱门现在前。
　　三无愿门。亦有三种相。一依止谓依前入空无相方得无愿故。二体即无有愿求。不求三界等故。三胜即大悲化生。胜二乘故。又上三空通缘诸法实相。观於世间即涅盘相。故亦不同二乘。
　　菩萨如是修三解脱门。离彼我想。离作者受者想。离有无想。
　　第二明离障胜中。先牒前修。由修得离故。初离空想是空门所离。次离有无想是无想门所离。亦无愿门所离。不见有可求故。已知离障。云何为胜。经中三句。次第胜五四地及此地方便故。谓於五地中以十平等深静心。远离四地身净我慢。此用深空灭彼二我。故此胜也。二四地中以道品治三地正受出没等慢。此用空观以离作受故胜。三此地方便。但用十平等破显有无。今此地满。用深无相破遣有无。一切荡尽故此胜也。
　　佛子。此菩萨摩诃萨大悲转增。精勤修习。为未满菩提分法令圆满故。
　　第二修行胜中二。先总明修心。悲增心中修故。为未满菩提下兼於自利。亦修所为。言悲增者前观十平等已起三悲。今十门观缘。弥悲众生缠於妄法。
　　作是念。一切有为。有和合则转。无和合则不转。缘集则转。缘不集则不转。我如是知有为法多诸过患。当断此和合因缘。然为成就众生故。亦不毕竟灭於诸行。
