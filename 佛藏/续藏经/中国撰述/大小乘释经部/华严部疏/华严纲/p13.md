<!-- { "loadSidebar": true } -->
　　无量劫中修行满　　菩提树下成正觉　　为度众生普现身　　如云充徧尽未来　　众生有疑皆使断　　广大信解悉令发　　无边际苦普使除　　诸佛安乐咸令证　　菩萨无数等剎尘　　俱来此会同瞻仰　　愿随其意所应受　　演说妙法除疑惑　　云何了知诸佛地　　云何观察如来境　　佛所加持无有边　　愿示此法令清净　　云何是佛所行处　　而以智慧能明入　　佛力清净广无边　　为诸菩萨应开示　　云何广大诸三昧　　云何净治无畏法　　神通力用不可量　　愿随众生心乐说　　诸佛法王如世主　　所行自在无能制　　及余一切广大法　　为利益故当开演　　佛眼云何无有量　　耳鼻舌身亦复然　　意无有量复云何　　愿示能知此方便　　如诸剎海众生海　　法界所有安立海　　及诸佛海亦无边　　愿为佛子咸开畅　　永出思议众度海　　普入解脱方便海　　所有一切法门海　　此道场中愿宣说
　　此下供声偈请。前在念请。今彰言请。使众同晓。供具出音者前既为法兴供。今乃以供宣心。不因抚击。故曰自然。以彰供具即法界体故。其偈中所请者。即述前念请四十问意。
　　尔时世尊知诸菩萨心之所念。即於面门众齿之间。放佛剎微尘数光明。所谓众宝华徧照光明。出种种音庄严法界光明。垂布微妙云光明。十方佛坐道场现神变光明。一切宝焰云盖光明。充满法界无碍光明。徧庄严一切佛剎光明。逈建立清净金刚宝幢光明。普庄严菩萨众会道场光明。妙音称扬一切佛名号光明。如是等佛剎微尘数一一复有佛剎微尘数光明。以为眷属。其光悉具众妙宝色。普照十方各一亿佛剎微尘数世界海。彼世界海诸菩萨众。於光明中各得见此华藏庄严世界海。以佛神力。其光於彼一切菩萨众会之前而说颂言。
　　无量劫中修行海　　供养十方诸佛海　　化度一切众生海　　令成妙觉徧照尊　　毛孔之中出化云　　光明普照於十方　　应受化者咸开觉　　令趣菩提净无碍　　佛昔往来诸趣中　　教化成熟诸群生　　神通自在无边量　　一念皆令得解脱　　摩尼妙宝菩提树　　种种庄严悉殊特　　佛於其下成正觉　　放大光明普威耀　　大音震吼徧十方　　普为弘宣寂灭法　　随诸众生心所乐　　种种方便令开晓　　往修诸度皆圆满　　等於千剎微尘数　　一切诸力悉已成　　汝等庶往同瞻礼　　十方佛子等剎尘　　悉共欢喜而来集　　已雨诸云为供养　　今在佛前专觐仰　　如来一音无有量　　能演契经深大海　　普雨妙法应群心　　彼两足尊宜往见　　三世诸佛所有愿　　菩提树下皆宣说　　一剎那中悉现前　　汝可速诣如来所　　毗卢遮那大智海　　面门舒光无不见　　今待众集将演音　　汝可往观闻所说
　　此下光召有缘。以前念请之菩萨。皆是法界缘起。故属有缘。将答所问。以所问者乃法界海。则不止现前。故以光照法界海。以召集诸有缘海会众也。齿门放光以齿具四十。以表答四十问。即以此光为教体故。次以佛神力而说颂言。即以光中之偈。说佛十号具足。正觉始成。故召十方齐往同观听法。故结云汝可往观闻所说。
