<!-- { "loadSidebar": true } -->
　　佛子。菩萨摩诃萨住兜率天有十种所作业。何等为十。所谓为欲界诸天子说厌离法。言一切自在皆是无常。一切快乐悉当衰谢。劝彼诸天发菩提心。是为第一所作业。为色界诸天说入出诸禅解脱三昧。若於其中而生爱着。因爱复起身见邪见无明等者。则为其说如实智慧。若於一切色非色法起颠倒想以为清净。为说不净皆是无常。劝其令发菩提之心。是为第二所作业。菩萨摩诃萨住兜率天入三昧名光明庄严。身放光明徧照三千大千世界。随众生心以种种音而为说法。众生闻已信心清净。命终生於兜率天中。劝其令发菩提之心。是为第三所作业。菩萨摩诃萨在兜率天以无障碍眼普见十方兜率天中一切菩萨。彼诸菩萨皆亦见此。互相见已论说妙法。谓降神母胎。初生出家。往诣道场。具大庄严。而复示现往昔已来所行之行。以彼行故成此大智。所有功德不离本处。而能示现如是等事。是为第四所作业。菩萨摩诃萨住兜率天十方一切兜率天宫诸菩萨众皆悉来集恭敬围绕。尔时菩萨摩诃萨欲令彼诸菩萨皆满其愿生欢喜故。随彼菩萨所应住地所行所断所修所证。演说法门。彼诸菩萨闻说法已皆大欢喜得未曾有。各还本土所住宫殿。是为第五所作业。菩萨摩诃萨住兜率天时欲界主天魔波旬为欲坏乱菩萨业故眷属围绕诣菩萨所。尔时菩萨为摧伏魔军故。住金刚道所摄般若波罗蜜方便善巧智慧门。以柔软粗犷二种语而为说法。令魔波旬不得其便。魔见菩萨自在威力。皆发阿耨多罗三藐三菩提心。是为第六所作业。菩萨摩诃萨住兜率天知欲界诸天子不乐闻法。尔时菩萨出大音声徧告之言。今日菩萨当於宫中现希有事。若欲见者宜速往诣。时诸天子闻是语已。无量百千亿那由他皆来集会。尔时菩萨见诸天众皆来集已。为现宫中诸希有事。彼诸天子曾未见闻。既得见已皆大欢喜。其心醉没。又於乐中出声告言。诸仁者一切诸行皆悉无常。一切诸行皆悉是苦。一切诸法皆悉无我。涅盘寂灭。又复告言。汝等皆应修菩萨行。皆当圆满一切智智。彼诸天子闻此法音。忧叹咨嗟而生厌离。靡不皆发菩提之心。是为第七所作业。菩萨摩诃萨住兜率宫。不舍本处悉能往诣十方无量一切佛所。见诸如来亲近礼拜恭敬听法。尔时诸佛欲令菩萨获得最上灌顶法故。为说菩萨地名一切神通。以一念相应慧。具足一切最胜功德。入一切智智位。是为第八所作业。菩萨摩诃萨住兜率宫。为欲供养诸如来故以大神力兴起种种诸供养具名殊胜可乐。徧法界虚空界一切世界供养诸佛。彼世界中无量众生见此供养。皆发阿耨多罗三藐三菩提心。是为第九所作业。菩萨摩诃萨住兜率天出无量无边如幻如影法门。周徧十方一切世界示现种种色。种种相。种种形体。种种威仪。种种事业。种种方便。种种譬喻。种种言说。随众生心皆令欢喜。是为第十所作业。佛子。是为菩萨摩诃萨住兜率天十种所作业。若诸菩萨成就此法。则能於后下生人间。佛子。菩萨摩诃萨於兜率天将下生时现十种事。何等为十。佛子。菩萨摩诃萨於兜率天下生之时从於足下放大光明名安乐庄严。普照三千大千世界一切恶趣。诸难众生触斯光者。莫不皆得离苦安乐。得安乐已悉知将有奇特大人出兴於世。是为第一所示现事。佛子。菩萨摩诃萨於兜率天下生之时从於眉间白毫相中放大光明名曰觉悟。普照三千大千世界。照彼宿世一切同行诸菩萨身。彼诸菩萨蒙光照已。咸知菩萨将欲下生。各各出兴无量供具诣菩萨所而为供养。是为第二所示现事。佛子。菩萨摩诃萨於兜率天将下生时於右掌中放大光明名清净境界。悉能严净一切三千大千世界。其中若有已得无漏诸辟支佛。觉斯光者即舍寿命。若不觉者光明力故徙置他方余世界中。一切诸魔及诸外道有见众生皆亦徙置他方世界。唯除诸佛神力所持应化众生。是为第三所示现事。佛子。菩萨摩诃萨於兜率天将下生时从其两膝放大光明名清净庄严。普照一切诸天宫殿。下从护世上至净居靡不周徧。彼诸天等咸知菩萨於兜率天将欲下生。俱怀恋慕悲叹忧恼。各持种种华鬘衣服涂香末香旛盖妓乐。诣菩萨所恭敬供养。随逐下生乃至涅盘。是为第四所示现事。佛子。菩萨摩诃萨在兜率天将下生时於卍字金刚庄严心藏中放大光明名无能胜幢。普照十方一切世界金刚力士。时有百亿金刚力士皆悉来集随逐侍卫。始於下生乃至涅盘。是为第五所示现事。佛子。菩萨摩诃萨於兜率天将下生时从其身上一切毛孔放大光明名分别众生。普照一切大千世界。徧触一切诸菩萨身。复触一切诸天世人。诸菩萨等咸作是念。我应住此供养如来教化众生。是为第六所示现事。佛子。菩萨摩诃萨於兜率天将下生时从大摩尼宝藏殿中放大光明名善住观察。照此菩萨当生之处所托王宫。其光照已。诸余菩萨皆共随逐下阎浮提。若於其家。若其聚落。若其城邑而现受生。为欲教化诸众生故。是为第七所示现事。佛子。菩萨摩诃萨於兜率天临下生时从天宫殿及大楼阁诸庄严中放大光明名一切宫殿清净庄严。照所生母腹。光明照已。令菩萨母安隐快乐。具足成就一切功德。其母腹中自然而有广大楼阁。大摩尼宝而为庄严。为欲安处菩萨身故。是为第八所示现事。佛子。菩萨摩诃萨於兜率天临下生时从两足下放大光明名为善住。若诸天子及诸梵天其命将终。蒙光照触皆得住寿。供养菩萨从初下生乃至涅盘。是为第九所示现事。佛子。菩萨摩诃萨於兜率天临下生时从随好中放大光明名曰月庄严。示现菩萨种种诸业。时诸人天或见菩萨住兜率天。或见入胎。或见初生。或见出家。或见成道。或见降魔。或见转法轮。或见入涅盘。是为第十所示现事。佛子。菩萨摩诃萨於身於座於宫殿於楼阁中。放如是等百万阿僧祇光明。悉现种种诸菩萨业。现是业已。具足一切功德法故。从兜率天下生人间。佛子。菩萨摩诃萨示现处胎有十种事。何等为十。佛子。菩萨摩诃萨为欲成就小心劣解诸众生故不欲令彼起如是念。今此菩萨自然化生。智慧善根不从修得。是故菩萨示现处胎。是为第一事。菩萨摩诃萨为成熟父母及诸眷属宿世同行众生善根示现处胎。何以故。彼皆应以见於处胎成熟所有诸善根故。是为第二事。菩萨摩诃萨入母胎时正念正知无有迷惑。住母胎已。心恒正念亦无错乱。是为第三事。菩萨摩诃萨在母胎中常演说法。十方世界诸大菩萨释梵四王皆来集会。悉令获得无量神力无边智慧。菩萨处胎成就如是辨本命用。是为第四事。菩萨摩诃萨在母胎中集大众会。以本愿力教化一切诸菩萨众。是为第五事。菩萨摩诃萨於人中成佛。应具人间最胜受生。以此示现处於母胎。是为第六事。菩萨摩诃萨在母胎中。三千大千世界众生悉见菩萨如明镜中见其面像。尔时大心天龙夜叉乾闼婆阿修罗迦楼罗紧那罗摩睺罗伽人非人等。皆诣菩萨恭敬供养。是为第七事。菩萨摩诃萨在母胎中。他方世界一切最后生菩萨在母胎者。皆来共会说大集法门名广大智慧藏。是为第八事。菩萨摩诃萨在母胎时入离垢藏三昧。以三昧力於母胎中现大宫殿。种种严饰悉皆妙好。兜率天宫不可为比。而令母身安隐无患。是为第九事。菩萨摩诃萨住母胎时以大威力兴供养具。名开大福德离垢藏。普徧十方一切世界供养一切诸佛如来。彼诸如来咸为演说无边菩萨住处法界藏。是为第十事。佛子。是为菩萨摩诃萨示现处胎十种事。若诸菩萨了达此法。则能示现甚微细趣。佛子。菩萨摩诃萨有十种甚微细趣。何等为十。所谓在母胎中示现初发菩提心乃至灌顶地。在母胎中示现住兜率天。在母胎中示现初生。在母胎中示现童子地。在母胎中示现处王宫。在母胎中示现出家。在母胎中示现苦行往诣道场成等正觉。在母胎中示现转法轮。在母胎中示现般涅盘。在母胎中示现大微细。谓一切菩萨行一切如来自在神力无量差别门。佛子。是为菩萨摩诃萨在母胎中十种微细趣。若诸菩萨安住此法。则得如来无上大智慧微细趣。佛子。菩萨摩诃萨有十种生。何等为十。所谓远离愚痴正念正知生。放大光明网普照三千大千世界生。住最后有更不受后身生。不生不起生。知三界如幻生。於十方世界普现身生。证一切智智身生。放一切佛光明普觉悟一切众生身生。入大智观察三昧身生。佛子。菩萨生时震动一切佛剎。解脱一切众生。除灭一切恶道。映蔽一切诸魔。无量菩萨皆来集会。佛子。是为菩萨摩诃萨十种生。为调伏众生故如是示现。佛子。菩萨摩诃萨以十事故示现微笑心自誓。何等为十。所谓菩萨摩诃萨念言一切世间没在欲泥。除我一人无能勉济。如是知已熙怡微笑心自誓。复念言一切世间烦恼所盲。唯我今者具足智慧。如是知已熙怡微笑心自誓。又念言我今因此假名身故当得如来充满三世无上法身。如是知已熙怡微笑心自誓。菩萨尔时以无障碍眼徧观十方所有梵天乃至一切大自在天作是念言。此等众生皆自谓为有大智力。如是知已熙怡微笑心自誓。菩萨尔时观诸众生久种善根今皆退没。如是知已熙怡微笑心自誓。菩萨观见世间种子。所种虽少获果甚多。如是知已熙怡微笑心自誓。菩萨观见一切众生蒙佛所教必得利益。如是知已熙怡微笑心自誓。菩萨观见过去世中同行菩萨。染着余事不得佛法广大功德。如是知已熙怡微笑心自誓。菩萨观见过未世中共同集会诸天人等至今犹在凡夫之地。不能舍离亦不疲厌。如是知已熙怡微笑心自誓。菩萨尔时为一切如来光明所触倍加欣慰。熙怡微笑心自誓。是为十。佛子。菩萨为调伏众生故如是示现。佛子。菩萨摩诃萨以十事故示行七步。何等为十。所谓现菩萨力故示行七步。现施七财故示行七步。满地神愿故示行七步。现超三界相故示行七步。现菩萨最胜行超过象王牛王师子王行故示行七步。现金刚地相故示行七步。现欲与众生勇猛力故示行七步。现修行七觉宝故示行七步。现所得法不由他教故示行七步。现於世间最胜无比故示行七步。是为十。佛子。菩萨为调伏众生故如是示现。佛子。菩萨摩诃萨以十事故现处童子地。何等为十。所谓为现通达一切世间文字算计图书印玺种种业故处童子地。为现通达一切世间象马车乘弧矢剑戟种种业故处童子地。为现通达一切世间文笔谈论博奕嬉戏种种事故处童子地。为现远离身语意业诸过失故处童子地。为现入定住涅盘门周徧十方无量世界故处童子地。为现其力超过一切天龙夜叉乾闼婆阿修罗迦楼罗紧那罗摩睺罗伽释梵护世人非人等故处童子地。为现菩萨色相威光超过一切释梵护世故处童子地。为令耽着欲乐众生欢喜乐法故处童子地。为尊重正法勤供养佛周徧十方一切世界故处童子地。为现得佛加被蒙法光明故处童子地。是为十。佛子菩萨摩诃萨现童子地已。以十事故现处王宫。何等为十。所谓为令宿世同行众生善根成熟故现处王宫。为显示菩萨善根力故现处王宫。为诸人天耽着乐具示现菩萨大威德乐具故现处王宫。顺五浊世众生心故现处王宫。为现菩萨大威德力能於深宫入三昧故现处王宫。为令宿世同愿众生满其意故现处王宫。欲令父母亲戚眷属满所愿故现处王宫。欲以妓乐出妙法音供养一切诸如来故现处王宫。欲於宫内住微妙三昧。始从成佛乃至涅盘皆示现故现处王宫。为随顺守护诸佛法故现处王宫。是为十。最后身菩萨如是示现处王宫已。然后出家。佛子。菩萨摩诃萨以十事故示现出家。何等为十。所谓为厌居家故示现出家。为着家众生令舍离故示现出家。为随顺信乐圣人道故示现出家。为宣扬赞叹出家功德故示现出家。为显永离二边见故示现出家。为令众生离欲乐我乐故示现出家。为先现出三界相故示现出家。为现自在不属他故示现出家。为显当得如来十方无畏法故示现出家。最后菩萨法应尔故示现出家。是为十。菩萨以此调伏众生。佛子。菩萨摩诃萨为十种事故示行苦行。何等为十。所谓为成就劣解众生故示行苦行。为拔邪见众生故示行苦行。为不信业报众生令见业报故示行苦行。为随顺杂染世界法应尔故示行苦行。示能忍劬劳勤修道故示行苦行。为令众生乐求法故示行苦行。为着欲乐我乐众生故示行苦行。为显菩萨起行殊胜乃至最后生犹不舍勤精进故示行苦行。为令众生乐寂静法增长善根故示行苦行。为诸天世人诸根未熟待时成熟故示行苦行。是为十。菩萨以此方便调伏一切众生。佛子。菩萨摩诃萨往诣道场有十种事。何等为十。所谓诣道场时照耀一切世界。诣道场时震动一切世界。诣道场时於一切世界普现其身。诣道场时觉悟一切菩萨及一切宿世同行众生。诣道场时示现道场一切庄严。诣道场时随诸众生心之所欲而为现身种种威仪及菩提树一切庄严。诣道场时现见十方一切如来。诣道场时举足下足常入三昧。念念成佛无有超隔。诣道场时一切天龙夜叉乾闼婆阿修罗迦楼罗紧那罗摩睺罗伽。释梵护世一切诸王。各不相知而兴种种上妙供养。诣道场时以无碍智普观一切诸佛如来。於一切世界修菩萨行而成正觉。是为十。菩萨以此教化众生。佛子。菩萨摩诃萨坐道场有十种事。何等为十。所谓坐道场时种种震动一切世界。坐道场时平等照耀一切世界。坐道场时除灭一切诸恶趣苦。坐道场时令一切世界金刚所成。坐道场时普现一切诸佛如来师子之座。坐道场时心如虚空无所分别。坐道场时随其所应现身威仪。坐道场时随顺安住金刚三昧。坐道场时受一切如来神力所持清净妙处。坐道场时自善根力悉能加被一切众生。是为十。佛子。菩萨摩诃萨坐道场时有十种奇特未曾有事。何等为十。佛子菩萨摩诃萨坐道场时十方世界一切如来皆现其前。咸举右手而称赞言。善哉善哉。无上导师。是为第一未曾有事。菩萨摩诃萨坐道场时一切如来悉皆护念与其威力。是为第二未曾有事。菩萨摩诃萨坐道场时宿世同行诸菩萨众悉来围绕。以种种庄严具恭敬供养。是为第三未曾有事。菩萨摩诃萨坐道场时一切世界草木丛林诸无情物。皆曲身低影归向道场。是为第四未曾有事。菩萨摩诃萨坐道场时入三昧名观察法界。此三昧力能令菩萨一切诸行悉得圆满。是为第五未曾有事。菩萨摩诃萨坐道场时得陀罗尼名最上离垢妙光海藏。能受一切诸佛如来大云法雨。是为第六未曾有事。菩萨摩诃萨坐道场时以威德力兴上妙供具。徧一切世界供养诸佛。是为第七未曾有事。菩萨摩诃萨坐道场时住最胜智。悉现了知一切众生诸根意行。是为第八未曾有事。菩萨摩诃萨坐道场时入三昧名善觉。此三昧力能令其身充满三世尽虚空界一切世界。是为第九未曾有事。菩萨摩诃萨坐道场时得离垢光明无碍大智。令其身业普入三世。是为第十未曾有事。佛子。是为菩萨摩诃萨坐道场时十种奇特未曾有事。佛子。菩萨摩诃萨坐道场时观十种义故示现降魔。何等为十。所谓为浊世众生乐於斗战。欲显菩萨威德力故示现降魔。为诸天世人有怀疑者断彼疑故示现降魔。为教化调伏诸魔军故示现降魔。为欲令诸天世人乐军阵者咸来聚观心调伏故示现降魔。为显示菩萨所有威力世无能敌故示现降魔。为欲发起一切众生勇猛力故示现降魔。为哀愍末世诸众生故示现降魔。为欲显示乃至道场犹有魔军而来触恼。此后乃得超魔境界故示现降魔。为显烦恼业用羸劣大慈善根势力强盛故示现降魔。为欲随顺浊恶世界所行法故示现降魔。是为十。佛子。菩萨摩诃萨有十种成如来力。何等为十。所谓超过一切众魔烦恼业故成如来力。具足一切菩萨行游戏一切菩萨三昧门故成如来力。具足一切菩萨广大禅定故成如来力。圆满一切白净助道法故成如来力。得一切法智慧光明善思惟分别故成如来力。其身周徧一切世界故成如来。力所出言音悉与一切众生心等故成如来力。能以神力加持一切故成如来力。与三世诸佛身语意业等无有异。於一念中了三世法故成如来力。得善觉智三昧。具如来十力。所谓是处非处智力乃至漏尽智力故成如来力。是为十。若诸菩萨具此十力。则名如来应正等觉。佛子。如来应正等觉转大法轮有十种事。何等为十。一者具足清净四无畏智。二者出生四辩随顺音声。三者善能开阐四真谛相。四者随顺诸佛无碍解脱。五者能令众生心皆净信。六者所有言说皆不唐捐能拔众生诸苦毒箭。七者大悲愿力之所加持。八者随出音声普徧十方一切世界。九者於阿僧祇劫说法不断。十者随所说法皆能生起根力觉道禅定解脱三昧等法。佛子。诸佛如来转於法轮。有如是等无量种事。佛子。如来应正等觉转法轮时以十事故於众生心中种白净法无空过者。何等为十。所谓过去愿力故。大悲所持故。不舍众生故。智慧自在随其所乐为说法故。必应其时未曾失故。随其所宜无妄说故。知三世智善了知故。其身最胜无与等故。言辞自在无能测故。智慧自在随所发言悉开悟故。是为十。佛子。如来应正等觉作佛事已。观十种义故示般涅盘。何等为十。所谓示一切行实无常故。示一切有为非安隐故。示大涅盘是安隐处无怖畏故。以诸人天乐着色身。为现色身是无常法。令其愿住净法身故。示无常力不可转故。示一切有为不随心住不自在故。示一切三有皆如幻化不坚牢故。示涅盘性究竟坚牢不可坏故。示一切法无生无起而有聚集散坏相故。佛子。诸佛世尊作佛事已。所愿满已。转法轮已。应化度者皆化度已。有诸菩萨应受尊号成记莂已。法应如是入於不变大般涅盘。佛子。是为如来应正等觉观十义故示般涅盘。佛子。此法门名菩萨广大清净行。无量诸佛所共宣说。能令智者了无量义皆生欢喜。令一切菩萨大愿大行皆得相续。
