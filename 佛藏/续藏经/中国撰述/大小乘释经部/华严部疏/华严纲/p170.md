<!-- { "loadSidebar": true } -->
　　五常遍演法力。此即不退。言音无变。无断尽故。文中二。初明一身转。后如一佛下明多身转。前中三。初显所说多。次如是演说下明所说常。后所谓下示所说体。后多身可知。是则常恒之说。前后无涯。生盲之徒对而莫睹。随所感见说有始终。
　　佛子。一切诸佛皆以德相庄严胸臆。犹若金刚不可损坏。菩提树下结跏趺坐。魔王军众其数无边。种种异形甚可怖畏。众生见者靡不惊慑。悉发狂乱或时致死。如是魔众徧满虚空。如来见之心无恐怖。容色不变一毛不竖。不动不乱。无所分别。离诸喜怒寂然清净。住佛所住具慈悲力。诸根调伏心无所畏。非诸魔众所能倾动。而能摧伏一切魔军。皆使回心稽首归依。然后复以三轮教化。令其悉发阿耨多罗三藐三菩提意永不退转。是为诸佛第六大那罗延幢勇健法。
　　六德相障魔力。即当难获。然十皆难获。世多魔惑。偏立难获之名。
　　佛子。一切诸佛有无碍音。其音普徧十方世界。众生闻者自然调伏。彼诸如来所出音声须弥卢等一切诸山不能为障。天宫龙宫夜叉宫乾闼婆阿修罗迦楼罗紧那罗摩睺罗伽人非人等一切诸宫所不能障。一切世界高大音声亦不能障。随所应化一切众生靡不皆闻。文字句义悉得解了。是为诸佛第七大那罗延幢勇健法。
　　七圆音徧彻力。即是威德。闻皆调伏故。
　　佛子。一切诸佛心无障碍。於百千亿那由他不可说不可说劫恒善清净。去来现在一切诸佛同一体性。无浊无翳。无我无我所。非内非外。了境空寂不生妄想。无所依无所作。不住诸相。永断分别。本性清净。舍离一切攀缘忆念。於一切法常无违诤。住於实际离欲清净。入真法界演说无尽。离量非量所有妄想。绝为无为一切言说。於不可说无边境界。悉已通达无碍无尽。智慧方便成就十力。一切功德庄严清净。演说种种无量诸法。皆与实相不相违背。於诸法界三世诸法悉等无异究竟自在。入一切法最胜之藏。一切法门正念不惑。安住十方一切佛剎而无动转。行不断智知一切法究竟无余。尽诸有漏。心善解脱。慧善解脱。住於实际通达无碍。心常正定。於三世法及以一切众生心行一念了达皆无障碍。是为诸佛第八大那罗延幢勇健法。
　　八心无障碍力。即无量力。离量非量故。初无尘惑障碍。后於不可说下起用无障碍。心善解脱者由三种相。一於诸行徧了知故。二於彼相应诸烦恼断得作证故。三烦恼断已。於一切处离爱住故。
　　佛子。一切诸佛同一法身。境界无量身。功德无边身世间无尽身。三界不染身。随念示现身。非实非虚平等清净身。无来无去无为不坏身。一相无相法自性身。无处无方徧一切身。神变自在无边色相身。种种示现普入一切身。妙法方便身。智藏普照身。示法平等身。普徧法界身。无动无分别非有非无常清净身。非方便非不方便非灭非不灭随所应化一切众生种种信解而示现身。从一切功德宝所生身。具一切诸佛法真如身。本性寂静无障碍身。成就一切无碍法身。徧住一切清净法界身。分形普徧一切世间身。无攀缘无退转永解脱具一切智普了达身。是为诸佛第九大那罗延幢勇健法。
　　九法身微密力。即是最上。此总收前八。后一更无加故。文列二十五身。或即应之真。即真之应。即性之相。即理之智。十身圆融。同一法界之身。不可配於报化。故云最上微密。
　　佛子。一切诸佛等悟一切诸如来法。等修一切诸菩萨行。若愿若智清净平等。犹如大海悉得满足。行力尊胜未曾退怯。住诸三昧无量境界。示一切道劝善诫恶。智力第一演法无畏。随有所问悉能善答。智慧说法平等清净。身语意行悉皆无杂。住佛所住诸佛种性。以佛智慧而作佛事。住一切智演无量法。无有根本。无有边际。神通智慧不可思议。一切世间无能解了。智慧深入见一切法。微妙广大无量无边。三世法门咸善通达。一切世界悉能开晓。以出世智於诸世间作不可说种种佛事。成不退智入诸佛数。虽已证得不可言说离文字法。而能开示种种言辞。以普贤智集诸善行。成就一念相应妙慧。於一切法悉能觉了。如先所念一切众生皆依自乘而施其法。一切诸法一切世界一切众生一切三世。於法界内如是境界其量无边。以无碍智悉能知见。佛子。一切诸佛於一念顷。随所应化出兴於世。住清净土成等正觉。现神通力开悟三世一切众生心意及识不失於时。佛子。众生无边。世界无边。法界无边。三世无边。诸佛最胜亦无有边。悉现於中成等正觉。以佛智慧方便开悟无有休息。佛子。一切诸佛以神通力。现最妙身住无边处。大悲方便心无障碍。於一切时常为众生演说妙法。是为诸佛第十大那罗延幢勇健法。
　　十具足行智力。即是广大力。因行如海。果智普周。五无边界。大用无涯故。文中四。一万行圆净。二住佛所住下智用圆周。三虽已证得下动寂自在。四佛子一切诸佛下用无涯畔。上之十力。不出三业。可以思准。
　　佛子。此一切诸佛大那罗延幢勇健法。无量无边不可思议。去来现在一切众生。及以二乘不能解了。唯除如来神力所加。
　　大文第三总结八广大力十门。
　　佛子。诸佛世尊有十种决定法。何等为十。所谓一切诸佛定从兜率寿尽下生。一切诸佛定示受生处胎十月。一切诸佛定厌世俗乐求出家。一切诸佛决定坐於菩提树下成等正觉悟诸佛法。一切诸佛定於一念悟一切法。一切世界示现神力。一切诸佛定能应时转妙法轮。一切诸佛定能随彼所种善根。应时说法而为授记。一切诸佛定能应时为作佛事。一切诸佛定能为诸成就菩萨而授记莂。一切诸佛定能一念普答一切众生所问。是为十。
　　大文第九决定法。有三门。答无碍问。一明所作决定。能为无碍。此约一类世界。故云决定。於异类界未必定然。又约佛定能为故云决定耳。
　　佛子。诸佛世尊有十种速疾法。何等为十。所谓一切诸佛若有见者。速得远离一切恶趣。一切诸佛若有见者。速得圆满殊胜功德。一切诸佛若有见者。速得成就广大善根。一切诸佛若有见者。速得往生净妙天上。一切诸佛若有见者。速能除断一切疑惑。一切诸佛若已发菩提心而得见者。速得成就广大信解永不退转。能随所应教化众生。若未发心即能速发阿耨多罗三藐三菩提心。一切诸佛若未入正位而得见者。速入正位。一切诸佛若有见者。速能清净世出世间一切诸根。一切诸佛若有见者。速得除灭一切障碍。一切诸佛若有见者。速能获得无畏辩才。是为十。
　　二速疾法者。明令他无碍。如如意宝。见速获益而薄福不睹。十句五对。一离恶趣圆胜德。二成善因感乐果。三除疑惑满大心。四始入位终清净。五净二碍具四辩。
　　佛子。诸佛世尊有十种应常忆念清净法。何等为十。所谓一切诸佛过去因缘一切菩萨应常忆念。一切诸佛清净胜行一切菩萨应常忆念。一切诸佛满足诸度一切菩萨应常忆念。一切诸佛成就大愿一切菩萨应常忆念。一切诸佛积集善根一切菩萨应常忆念。一切诸佛已具梵行一切菩萨应常忆念。一切诸佛现成正觉一切菩萨应常忆念。一切诸佛色身无量一切菩萨应常忆念。一切诸佛神通无量一切菩萨应常忆念。一切诸佛十力无畏一切菩萨应常忆念。是为十。
　　三应忆念清净者。举佛无二碍。劝物念持。九答无碍三门。
　　佛子。诸佛世尊有十种一切智住。何等为十。所谓一切诸佛於一念中悉知三世一切众生心心所行。一切诸佛於一念中悉知三世一切众生所集诸业。及业果报。一切诸佛於一念中悉知一切众生所宜。以三种轮教化调伏。一切诸佛於一念中尽知法界一切众生所有心相。於一切处普现佛兴令其得见方便摄受。一切诸佛於一念中普随法界一切众生心乐欲解。示现说法令其调伏。一切诸佛於一念中悉知法界一切众生心之所乐。为现神力。一切诸佛於一念中徧一切处随所应化一切众生。示现出兴为说佛身不可取着。一切诸佛於一念中普至法界一切处一切众生彼彼诸道。一切诸佛於一念中随诸众生有忆念者。在在处处无不往应。一切诸佛於一念中悉知一切众生解欲为其示现无量色相。是为十。佛子。诸佛世尊有十种无量不可思议佛三昧。何等为十。所谓一切诸佛恒在正定。於一念中徧一切处普为众生广说妙法。一切诸佛恒在正定。於一念中徧一切处普为众生说无我际。一切诸佛恒住正定於一念中徧一切处普入三世。一切诸佛恒在正定於一念中徧一切处普入十方广大佛剎。一切诸佛恒在正定於一念中徧一切处普现无量种种佛身。一切诸佛恒在正定於一念中徧一切处随诸众生种种心解现身语意。一切诸佛恒在正定於一念中徧一切处说一切法离欲真际。一切诸佛恒住正定於一念中徧一切处演说一切缘起自性。一切诸佛恒住正定於一念中徧一切处示现无量世出世间广大庄严。令诸众生常得见佛。一切诸佛恒住正定於一念中徧一切处。令诸众生悉得通达一切佛法无量解脱究竟到於无上彼岸。是为十。
　　佛子。诸佛世尊有十种无碍解脱。何等为十。所谓一切诸佛能於一尘现不可说不可说诸佛出兴於世。一切诸佛能於一尘现不可说不可说诸佛转净法轮。一切诸佛能於一尘现不可说不可说众生受化调伏。一切诸佛能於一尘现不可说不可说诸佛国土。一切诸佛能於一尘现不可说不可说菩萨授记。一切诸佛能於一尘现去来今一切诸佛。一切诸佛能於一尘现去来今诸世界种。一切诸佛能於一尘现去来今一切神通。一切诸佛能於一尘现去来今一切众生。一切诸佛能於一尘现去来今一切佛事。是为十。
　　第十一切智住下三门答解脱问。初门明智障解脱。智安事理。故名为住。由离障故一切能知。二无量不思议三昧者。明定障解脱。由离障故用广无量。体深不可思议。故十种之中各先明在定。后一念通用。三无碍解脱者。明业用解脱。智论云。菩萨有不思议解脱。诸佛有无碍解脱。所作无障。脱拘碍故。故各於一尘顿为微细作用。若别答十问者。一答出现。二音声。三本愿。愿化尽故。四国土。五即智慧。能授菩萨之记。六佛身。七种性。云世界种。入世化物之种。应非世界海中之种。以前有国土竟故。八自在。九是无碍。利生无碍故。十即解脱。无不为故。既随一门皆答十问。则包含该摄。是以名不思议。然文少结束。似来未尽。或显佛德无尽。故相海等。犹答前问故。十答解脱三门。

　　大方广佛华严经纲要卷第四十七


　　大方广佛华严经纲要卷第四十八

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

