<!-- { "loadSidebar": true } -->
　　此下第五法宝髻长者。寄离痴乱行。约禅度。以慧资定。静无遗照。动不离寂。名无痴乱。善财童子。由从明智长者。闻出生福德藏解脱门故。如法修证。得十种福德海等。依教趣求。渐次南行向师子城。周徧推求宝髻长者。见此长者在於市中。然於市中者。表处闹忘怀。乱中常定。即动而静。故无痴乱也。善财见已。即便往诣。谘问法门。尔时长者正示法界。乃执善财手。将诣所居。示其宅舍。曰且观我家。此即欲善财触目顿证矣。至於细观舍宅。清净光明庄严。此特显从方便而入也。其宅十层八门如八角浮屠。西域王者大宅。大槩若此。然有所表以八正道为入妙之门。十层之中各有所设。疏表十地所含多义。又云总不必表。但此菩萨以行就机。现居胜报。渐次高胜。十显无尽故。然下四层所积财物以资生施。次五六二层。菩萨说法。即以法施。后四层所显因果行位等法。总显此位菩萨具足所蕴之德。故积集宅内。善财见是事已。乃问此胜果报从何因缘而得。长者答其因缘。忆念过去微尘数劫。有佛出世。号普庄严王如来。彼佛入城。我烧一丸香而以供养。我供物虽微。但回向三处。故获斯报。此一丸香。表般若混融万行。故一细行亦具无尽称法界行。故感报殊胜。即此是为长者行矣。故曰善男子。我唯知此菩萨无尽福德宝藏解脱门而已。如诸菩萨不思议功德宝藏等种种法门。非我所知。故指示后友。於此南方有藤根国普门城。有长者名普眼。当为汝说。汝可往问。善财顶礼辞退而去。
　　尔时善财童子於宝髻长者所闻此解脱已。深入诸佛无量知见。安住菩萨无量胜行。了达菩萨无量方便。希求菩萨无量法门。清净菩萨无量信解。明利菩萨无量诸根。成就菩萨无量欲乐。通达菩萨无量行门。增长菩萨无量愿力。建立菩萨无能胜幢。起菩萨智。照菩萨法。渐次而行至藤根国。推问求觅彼城所在。虽历艰难不惮劳苦。但唯正念善知识教。愿常亲近承事供养。徧策诸根离众放逸。然后乃得见普门城。百千聚落周匝围绕。雉堞崇峻衢路宽平。见彼长者往诣其所。於前顶礼合掌而立。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。长者告言。善哉善哉。善男子。汝已能发阿耨多罗三藐三菩提心。善男子。我知一切众生诸病。风黄痰热。鬼魅虫毒。乃至水火之所伤害。如是一切所生诸疾。我悉能以方便救疗。善男子。十方众生诸有病者咸来我所。我皆疗治令其得差。复以香汤沐浴其身。香华璎珞名衣上服种种庄严。施诸饮食及以财宝悉令充足无所乏短。然后各为如应说法。为贪欲多者教不净观。瞋恚多者教慈悲观。愚痴多者教其分别种种法相。等分行者为其显示殊胜法门。为欲令其发菩提心。称扬一切诸佛功德。为欲令其起大悲意。显示生死无量苦恼。为欲令其增长功德。赞叹修习无量福智。为欲令其发大誓愿。称赞调伏一切众生。为欲令其修普贤行。说诸菩萨於一切剎一切劫住修诸行网。为欲令其具佛相好。称扬赞叹檀波罗蜜。为欲令其得佛净身悉能徧至一切处故。称扬赞叹尸波罗蜜。为欲令其得佛清净不思议身。称扬赞叹忍波罗蜜。为欲令其获於如来无能胜身。称扬赞叹精进波罗蜜。为欲令其得於清净无与等身。称扬赞叹禅波罗蜜。为欲令其显现如来清净法身。称扬赞叹般若波罗蜜。为欲令其现佛世尊清净色身。称扬赞叹方便波罗蜜。为欲令其为诸众生住一切劫。称扬赞叹愿波罗蜜。为欲令其现清净身悉过一切诸佛剎土。称扬赞叹力波罗蜜。为欲令其现清净身随众生心悉使欢喜。称扬赞叹智波罗蜜。为欲令其获於究竟净妙之身。称扬赞叹永离一切诸不善法。如是施已。各令还去。善男子我又善知和合一切诸香要法。所谓无等香。辛头波罗香。无胜香。觉悟香。阿卢那跋底香。坚黑栴檀香。乌洛迦栴檀香。沈水香。不动诸根香。如是等香悉知调理和合之法。又善男子。我持此香以为供养。普见诸佛所愿皆满。所谓救护一切众生愿。严净一切佛剎愿。供养一切如来愿。又善男子。然此香时。一一香中出无量香。徧至十方一切法界一切诸佛众会道场。或为香宫。或为香殿。如是香栏槛。香垣墙。香却敌。香户牖。香重阁。香半月。香盖。香幢。香旛。香帐。香罗网。香形像。香庄严具。香光明。香云雨。处处充满以为庄严。善男子。我唯知此令一切众生普见诸佛欢喜法门。如诸菩萨摩诃萨如大药王若见若闻若忆念。若同住。若随行住。若称名号。皆获利益无空过者。若有众生暂得值遇。必令消灭一切烦恼入於佛法离诸苦蕴。永息一切生死怖畏到无所畏一切智处。摧坏一切老死大山安住平等寂灭之乐。而我云何能知能说彼功德行。善男子。於此南方有一大城名多罗幢。彼中有王名无厌足。汝诣彼问菩萨云何学菩萨行修菩萨道。时善财童子。礼普眼足。绕无量匝殷勤瞻仰。辞退而去。
　　第六普眼长者。寄善现行。约慧度。慧能显发三谛之理。般若现前故。善财童子於宝髻长者所。闻此解脱已。深入诸善无量知见等十二种法门。渐次南行至藤根国。国以藤根名者。夫藤根深入於地。上发华苗。表善现行般若深证能生后得。后得随物而转故取类於藤。城名普门者。实相般若无所不通故。长者名普眼者。观照般若无不见故。善财第一依教趣求。周徧求觅。然后得见普门城。百千聚落周匝围绕者。表眷属般若辅翼实相故。见彼长者致敬谘问云何学菩萨行修菩萨道。长者先赞发心。乃正示法界云。我知一切众生诸病风黄痰热鬼魅蛊毒等病。悉能救疗十方众生诸病者。既治其病。后以种种上妙饮食衣服及以财宝悉令充足。此资生施也。既治身病。然后为说种种妙法以治心病。不唯令断烦恼。亦令发菩提心。广赞六度。教令修习此法施也。如是施已各令还去。上我下化众生之行也。然我又能和合诸香。持所和香上供诸佛。此供佛行也。燃此香时。香中出无量香。充满十方法界。结成种种庄严。处处充满。此表般若融摄众行。庄严法身以为妙行。是所以为现前行也。长者示法界已。乃曰我唯知此令一切众生普见诸佛欢喜法门。谓身心病除。得二世乐。故皆欢喜。以香普供。得佛十身。则何佛不见。所证如此而已。如诸菩萨如大药王。凡见闻忆念称名。无不获益。无空过者。如此胜行非我能知。乃谦己推胜。指示后友。於此南方有多罗幢城有王名无厌足。汝可往问。时善财作礼瞻恋。辞退而去。
　　尔时善财童子。忆念思惟善知识教。念善知识能摄受我。能守护我。令我於阿耨多罗三藐三菩提无有退转。如是思惟。生欢喜心。净信心。广大心。怡畅心。踊跃心。欣庆心。胜妙心。寂静心。庄严心。无着心。无碍心。平等心。自在心。住法心。徧往佛剎心。见佛庄严心。不舍十力心。渐次游行。经历国土村邑聚落。至多罗幢城问无厌足王所在之处。诸人答言此王今者在於正殿坐师子座。宣布法化调御众生。可治者治。可摄者摄。罚其罪恶。决其诤讼。抚其孤弱。皆令永断杀盗邪淫。亦令禁止妄言两舌恶口绮语。又使远离贪瞋邪见。时善财童子。依众人语寻即往诣。遥见彼王坐那罗延金刚之座。阿僧祇宝以为其足。无量宝像以为庄严。金绳为网。弥覆其上。如意摩尼以为宝冠庄严其首。阎浮檀金以为半月庄严其额。帝青摩尼以为耳珰。相对垂下无价摩尼以为璎珞庄严其颈。天妙摩尼以为印钏庄严其臂。阎浮檀金以为其盖。众宝间错以为轮辐。大瑠璃宝以为其竿。光味摩尼以为其脐。杂宝为铃恒出妙音。放大光明周徧十方。如是宝盖而覆其上。阿那罗王有大力势。能伏他众无能与敌。以离垢缯而系其顶。十千大臣前后围绕。共理王事。其前复有十万猛卒。形貌丑恶。衣服褊陋。执持器仗。攘臂瞋目。众生见者无不恐怖。无量众生犯王教敕。或盗他物。或害他命。或侵他妻。或生邪见。或起瞋恨。或怀贪嫉。作如是等种种恶业。身被五缚将诣王所随其所犯而治罚之。或断手足。或截耳鼻。或挑其目。或斩其首。或剥其皮。或解其体。或以汤煮。或以火焚。或驱上高山推令堕落。有如是等无量楚毒。发声号叫。譬如众合大地狱中。善财见已作如是念。我为利益一切众生。求菩萨行。修菩萨道。今者此王灭诸善法作大罪业。逼恼众生乃至断命。曾不顾惧未来恶道。云何於此而欲求法发大悲心救护众生。作是念时。空中有天而告之言。善男子。汝当忆念普眼长者善知识教。善财仰视而白之曰。我常忆念初不敢忘。天曰。善男子。汝莫厌离善知识语。善知识者能引导汝至无险难安隐之处。善男子。菩萨善巧方便智不可思议。摄受众生智不可思议。护念众生智不可思议。成熟众生智不可思议。守护众生智不可思议。度脱众生智不可思议。调伏众生智不可思议。时善财童子闻此语已。即诣王所顶礼其足。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能教诲。愿为我说。时阿那罗王理王事已。执善财手将入宫中。命之同坐。告言。善男子。汝应观我所住宫殿。善财如语即徧观察。见其宫殿广大无比。皆以妙宝之所合成。七宝为墙。周匝围绕。百千众宝以为楼阁。种种庄严悉皆妙好。不思议摩尼宝网罗覆其上。十亿侍女端正殊绝。威仪进止皆悉可观。凡所施为无非巧妙。先起后卧软意承旨。时阿那罗王告善财言。善男子。於意云何。我若实作如是恶业。云何而得如是果报。如是色身。如是眷属。如是富赡。如是自在。善男子。我得菩萨如幻解脱。善男子。我此国土所有众生。多行杀盗乃至邪见。作余方便不能令其舍离恶业。善男子。我为调伏彼众生故。化作恶人造诸罪业受种种苦。令其一切作恶众生见是事已心生惶怖。心生厌离。心生怯弱。断其所作一切恶业。发阿耨多罗三藐三菩提意。善男子。我以如是巧方便故。令诸众生舍十恶业。住十善道。究竟快乐。究竟安隐。究竟住於一切智地。善男子。我身语意未曾恼害於一众生。善男子。如我心者。宁於未来受无间苦。终不发生一念之意与一蚊一蚁而作苦事。况复人耶。人是福田。能生一切诸善法故。善男子。我唯得此如幻解脱。如诸菩萨摩诃萨得无生忍。知诸有趣悉皆如幻。菩萨诸行悉皆如化。一切世间悉皆如影。一切诸法悉皆如梦。入真实相无碍法门。修行帝网一切诸行。以无碍智行於境界。普入一切平等三昧。於陀罗尼已得自在。而我云何能知能说彼功德行。善男子。於此南方有城名妙光。王名大光。汝诣彼问菩萨云何学菩萨行修菩萨道。时善财童子顶礼王足。绕无数匝。辞退而去。
