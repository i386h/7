<!-- { "loadSidebar": true } -->
　　此上十甚深亦可配十信。但文不次。文殊佛境即当信心。文殊主信故。佛境是所信故。约初发心次第。信居其首。约所信终极最居其后。亦明十心不必次故。勤首即进心。财首为念心。明四念故。德首定心。心性无念为上定故。智首为慧心。兼已庄严。故有十度。法首即不退心。如说修行不得退故。宝首即戒心。三聚无缺如宝珠故。业果甚深戒所招故。觉首即护法心。缘起甚深是所护故。目首即愿心。福田等一由愿异故。目能将身如愿导行故。贤首即回向心。以归一道即回向真如。一身一智即是佛果。文云如本趣菩提所有回向心等。以是圆融十法各兼多义。疏有详释。恐繁不录。上列十甚深。即经文如次。
　　尔时此娑婆世界中一切众生。所有法差别业差别世间差别身差别根差别受生差别持戒果差别犯戒果差别国土果差别。以佛神力悉皆明现。如是东方百千亿那由他无数无量无边无等不可数不可称不可思不可量不可说尽法界虚空界一切世界中。所有众生法差别乃至国土果差别。悉以佛神力故分明显现。南西北方四维上下亦复如是。
　　此现事结通。於中先现事。后结通。今初。因何而现。上来十首法光开晓众生身心故。佛力暂现。示相而答。令其目验而欣厌故。
　　补义曰。谛观经文结通云。此娑婆世界中一切众生所有法差别等。乃至以佛神力悉皆明现。又云不可说尽法界虚空界一切世界中所有差别。悉以佛神力分明显现。此则是上佛光所照世界海中之世界。诸世界中所有差别之众生。及种种差别之事相。皆因佛光所照。一一明见。故今九首菩萨。即光中所见之差别因果事相。故各举所见以问文殊者。乃即问差别之因也。文殊问九首佛境界者。乃即明差别中之果也。意谓法界内因众生有种种差别。故须修行者有种种差别之行。以明对治。对治行终。各於差别中证佛境界为差别果。是故发解之初。先要明此差别之相。一一解了。以成理观。故此一品以为信首。有深旨也。若但就此一问便了。又何关於通途大旨耶。经文长远。学者幸明记此。幸勿迷宗。
　　菩萨问明品竟。

　　大方广佛华严经纲要卷第十三


　　大方广佛华严经纲要卷第十四

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　净行品第十一

　　此品来意者。夫欲阶妙位必资胜行。有解无行虚费多闻故。故前品明解。此品辨行。又前明入理观行。今辨随事所行。又前行此愿。并义次第。故次来也。释名者。谓三业随事历缘名为所行。巧愿防非离过成德。名为清净。又悲智双行名为所行。行越凡小。故称清净。以二乘无漏不能兼利。非真净故。得斯意者。举足下足尽文殊心。见闻觉知皆普贤行。文殊心故心无浊乱。普贤行故是佛往修。诸佛菩萨同所行也。所行即净持业释也。三宗趣者。以随事巧愿防心不散。增长菩萨悲智大行为宗。成就普贤实德为趣。经文就所历事中。始自出家。终於卧觉。皆事行也。触境不迷。善达事理智行也。双达事理即事理无碍行也。以愿导智不滞自利。大悲行也。上二不二悲智无碍行也。遇违顺境心不驰散止行也。智不沉没观行也。即止观双运行也。又对於事境善了邪正当愿众生。皆假观也。知身空寂心无染着空观也。见理如实中观也。或先空后假。或先假后空。或一或二。或一念顿具。斯为妙达三谛观之行也。又所造成行皆施众生。不起二乘之心。安忍强软两境。或增善品心不异缘。妙达性空善巧回转。皆愿利物。同趣菩提。二乘天魔所不能动。善知药病决断无差。即十度齐修之行也。又皆愿利生皆成佛德。见恶必令其断。见善必令其具。即四弘誓愿之行也。故智首总标诸德以求其因。文殊令善用心顿获众果。若但言愿岂不惑哉。
　　尔时智首菩萨问文殊师利菩萨言。
　　此下先标智首问。举德征因。后文殊答。标德显因。今初。此二菩萨问答者。历事巧愿。必智为导故事近旨远。唯妙德故。文殊则般若观空。智首则沤和涉有。涉事不迷於理故虽愿而无取。观空不遗於事。故虽寂而不证。是为权实双游假兹问答。
　　下正陈所问中。有二十云何。总十一段。段各十句。成一百一十种德。第一段明三业离过德。二得堪传法器。三成就众慧。四具道因缘。五於法善巧。六修涅盘因。七满菩萨行。八得十力智。九十王敬护。十能为饶益。十一超胜尊贵。皆言因何得者。为修何行而得之耶。
　　佛子。菩萨云何得无过失身语意业。云何得不害身语意业。云何得不可毁身语意业。云何得不可坏身语意业。云何得不退转身语意业。云何得不可动身语意业。云何得殊胜身语意业。云何得清净身语意业。云何得无染身语意业。云何得智为先导身语意业。
　　此正陈所问。分二。初一段十句总问其果。后十别明。今初。得此十种三业成下十果。由无过三业故超胜尊贵。由不恚害故常为饶益。由无余惑不可讥毁故十王敬护。由恶缘不可坏故得佛十力。由修行不退转故满菩萨行。由远离诸相故如如不动。成涅盘因。由德行殊胜故於法善巧。由体清净如虚空故成具道缘。由涉境无染故得堪传法器。由智先导故成就众慧。又由后十。能成此十。故名为果。亦通於因。
　　云何得生处具足。种族具足。家具足。色具足。相具足。念具足。慧具足。行具足。无畏具足。觉悟具足。
　　此下后十段别明五果。谓初一异熟果。次四士用果。次二离系果。次一增上果。后二等流果。今初十句。即修道之器。以菩萨起修行时要具此十方成二利之行。言异熟果者。谓先因后果必异时而熟。异类而熟。变异而熟。善恶因果之总相以所感故。约法生在佛家。是生处具足。
　　云何得胜慧。第一慧。最上慧。最胜慧。无量慧。无数慧。不思议慧。无与等慧。不可量慧。不可说慧。
　　第二十慧下有四段。明士用果。言士用者谓若法因彼势力所生。如因下地加行心力。上地有漏无漏定生。四中一慧为拣择。二力谓修习。三善巧谓智。四道品谓助修。悉以三业而得成就。
　　云何得因力。欲力。方便力。缘力。所缘力。根力。观察力。奢摩他力。毗钵舍那力。思惟力。
　　第三力者谓修习即具道因缘。皆言力者。此十各有资道之能故。一因力即惟性等。
　　云何得蕴善巧。界善巧。处善巧。缘起善巧。欲界善巧。色界善巧。无色界善巧。过去善巧。未来善巧。现在善巧。
　　第四善巧。谓智。皆约流转以明。以是观还灭之智故。
　　云何得修习念觉分。择法觉分。精进觉分。喜觉分。猗觉分。定觉分。舍觉分。空无相无愿。
　　第五道品为助修。上四皆士用果。
　　云何得圆满檀波罗蜜。尸波罗蜜。羼提波罗蜜。毗梨耶波罗蜜。禅那波罗蜜。般若波罗蜜。及以圆满慈悲喜舍。
　　第六满菩萨行。此下二种明离系果。言离系者谓由慧尽。言慧者择也尽灭也。谓此择灭离系所显。故将择灭释离系果。谓六度治诸蔽故。
　　云何得处非处智力。过未现在业报智力。根胜劣智力。种种界智力。种种解智力。一切至处道智力。禅解脱三昧染净智力。宿住念智力。无障碍天眼智力。断诸习智力。
　　第七具足十力。谓修习之力。当士用果。由此力故方得离系。
　　云何常得天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王之所守护恭敬供养。
　　第八十王敬护。是增上果。言增上者谓除前已生有为之法。余有为法谓之增。今十王敬护即有力增上。由已具德令彼护故。
　　云何得与一切众生为依。为救。为归。为趣。为炬。为明。为照。为导。为胜导。为普导。
　　第九与一切众生为依下二段。明等流果。言等流者谓以自因平等流类故。
　　云何於一切众生中为第一。为大。为胜。为最胜。为妙。为极妙。为上。为无上。为无等。为无等等。
　　第十为第一下超胜尊贵。略释其相。谓如来功德海满更无所少。故称第一。此亦总句。大者体包法界故。胜者自利圆满故。最胜者利他究竟故。妙者烦恼障尽故。极妙者所知障尽故。上者望下无及故。无上者望上更无故。无等者望下无俦故。无等等者望俦皆是无等者故。所以广举者欲显行之胜故。
　　上来问竟。
　　尔时文殊师利菩萨告智首菩萨言。善哉。佛子。汝今为欲多所饶益。多所安隐。哀愍世间。利乐天人问如是义。
　　第二答中分二。初叹问成益。
　　佛子。若诸菩萨善用其心。则获一切胜妙功德於诸佛法心无所碍。住去来今诸佛之道。随众生住恒不舍离。如诸法相悉能通达。断一切恶。具足众善。当如普贤色像第一。一切行愿皆得具足。於一切法无不自在。而为众生第二导师。
　　第二佛子下正酬其问。初标因成德。后指事显因。初善用其心乃标因。次句获胜妙德下显所成德。初为总句。次於诸佛法下九句别显。如次配上十段之德。
　　佛子。云何用心。能获一切胜妙功德。佛子。
　　菩萨在家　　当愿众生　　知家性空　　免其逼迫　　孝事父母　　当愿众生　　善事於佛　　护养一切　　妻子集会　　当愿众生　　怨亲平等　　永离贪着　　若得五欲　　当愿众生　　拔除欲箭　　究竟安隐　　技乐聚会　　当愿众生　　以法自娱　　了技非实　　若在宫室　　当愿众生　　入於圣地　　永除秽欲　　着璎珞时　　当愿众生　　舍诸伪饰　　到真实处　　上升楼阁　　当愿众生　　升正法楼　　彻见一切　　若有所施　　当愿众生　　一切能舍　　心无爱着　　众会聚集　　当愿众生　　舍众聚法　　成一切智　　若在厄难　　当愿众生　　随意自在　　所行无碍
　　第二佛子云何下指事显因。酬其征因。初征一句总。次佛子下别显。后总结成益。次别显中总有一百四十一愿。一百者表十信圆融。一一具十也。四十一者即四十一位也。明此诸位所有惑障由此能净。所有胜行由此能行。故有一百四十一愿。分为十段。初菩萨在家下十一愿。明在家时愿。
