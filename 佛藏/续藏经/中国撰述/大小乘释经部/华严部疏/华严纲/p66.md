<!-- { "loadSidebar": true } -->
　　无着善根无生善根所生一切宝莲华云一切坚固香云一切无边色华云一切种种色妙衣云一切无边清净旃檀香云一切妙庄严宝盖云一切烧香云一切妙鬘云一切清净庄严具云。皆徧法界出过诸天供养之具供养於佛。
　　第三无着下一因多果供。无着无生但是一义。无生约理。无着约智。此二契合方成一因。文有九句。
　　其诸菩萨一一身各出不可说百千亿那由他菩萨。皆充满法界虚空界。其心等於三世诸佛。以从无颠倒法所起。无量如来力所加。开示众生安隐之道。具足不可说名味句。普入无量法一切陀罗尼种中。生不可穷尽辩才之藏。心无所畏。生大欢喜。以不可说无量无尽如实赞叹法。赞叹如来。无有厌足。
　　第二身出正报供。文有十句。
　　上四迎佛兴供竟。
　　尔时一切诸天及诸菩萨众。见於如来应正等觉不可思议人中之雄。
　　大文第五。尔时一切下明睹佛胜德。於中分二。先明观佛身云胜德。后尔时如来大悲下明现胜德之意。前中分二。初睹胜德。后时彼大众咸见下睹佛光用。今初总观如来。后别观德相。然此经文。次第具显如来二十一种殊胜功德。文分三。初总观如来。次别观德相。三结成观解。今初总观。
　　其身无量不可称数。现不思议种种神变。令无数众生心大欢喜。普徧一切虚空界一切法界。以佛庄严而为庄严。令一切众生安住善根。示现无量诸佛神力。超过一切诸语言道诸大菩萨所共钦敬。随所应化皆令欢喜。住於诸佛广大之身。功德善根悉已清净。色相第一无能映夺。
　　第二其身下别观德相。二十一德分二十段。后二合故。然摄论中二十一德。通有三节。一先列经二十一句。二无着菩萨立功德名。以为解释。三无性等。但释论名以符经旨。今各句句配属。今初。明不二现行经也。即观察如来一向无障转功德。此是无着立名。他皆仿此。
　　智慧境界不可穷尽无比三昧之所出生。其身无际。徧住一切众生身中。令无量众生皆大欢喜。令一切智种性不断。
　　第二智慧已下明趣无相法。即观察如来於有无二相。真如最胜清净能入功德。
　　住於诸佛究竟所住。生於三世诸佛之家。令不可数众生信解清净。令一切菩萨智慧成就。诸根悦豫。法云普覆虚空法界。教化调伏无有遗余。随众生心悉令满足。令其安住无分别智。出过一切众生之上。
　　第三住於诸佛究竟已下明住佛住。即观察如来无功用佛事不休息功德。
　　获一切智放大光明。宿世善根皆令显现。普使一切发广大心。令一切众生安住普贤不可坏智。徧住一切众生国土。从於不退正法中生。住於一切平等法界。明了众生心之所宜。现不可说不可说种种差别如来之身。非世言词而叹可尽。能令一切常思念佛。充满法界广度群生。随初发心所欲利益。以法惠施令其调伏。信解清净。示现色身不可思议。
　　第四获一切智下。明逮得一切佛平等性。下云得佛平等即观察如来於法身中。所依意乐作事无差别功德。
　　等观众生心无所着。住无碍住。得佛十力无所障碍。心常寂定未曾散乱。住一切智。
　　第五等观众下明到无障处。即观察如来修一切障对治功德。
　　善能开演种种文句真实之义。能悉深入无边智海。出生无量功德慧藏。
　　第六善能开演下明不可转法。即观察如来降伏一切外道功德。
　　恒以佛日普照法界。随本愿力常现不没。恒住法界住佛所住。无有变异。於我我所俱无所着。住出世法世法无染。
　　第七恒以佛日下明所行无碍。即观察如来生在世间不为世法所碍功德。
　　於一切世间建智慧幢。其智广大超过世间无所染着。拔诸众生令出淤泥置於最上智慧之地。所有福德饶益众生。而无有尽。了知一切菩萨智慧。信向决定当成正觉。以大慈悲。现不可说无量佛身种种庄严。以妙音声演无量法。随众生意悉令满足。
　　第八於一切下。明其所安立不可思议。即观察如来安立正法功德。文中分二。初约所诠以辨深广。次以大慈下现身说法。约能诠教以明安立。
　　於去来今心常清净。令诸众生不着境界。恒与一切诸菩萨记。令其皆入佛之种性。生在佛家。得佛灌顶。
　　第九於去来今下。明游於三世平等法性。即观察如来授记功德。
　　常游十方未曾休息。而於一切无所乐着。法界佛剎悉能徧往。诸众生心靡不了知。所有福德离世清净。不住生死而於世间如影普现。
　　第十常游十方下。明其身流布一切世间。即观察如来於一切世界示现受用变化身功德。
　　以智慧月普照法界。了达一切悉无所得。恒以智慧知诸世间如幻如影如梦如化一切皆以心为自性。如是而住。随诸众生业报不同心乐差别诸根各异而现佛身。如来恒以无数众生而为所缘。为说世间皆从缘起。知诸法相皆悉无相。唯是一相智慧之本。欲令众生离诸相着。示现一切世间性相而行於世。为其开示无上菩提。
　　第十一以智慧月下。明於一切法智无疑滞。即观察如来断疑功德。文中有二。初自断疑。后文随诸众生下能断他疑。
　　为欲救护一切众生。出现世间开示佛道。令其得见如来身相。攀缘忆念勤加修习。除灭世间烦恼之相。修菩提行心不散动。於大乘门皆得圆满。成就一切诸佛义利。
　　第十二为欲救护下。明於一切行成就大觉。即观察如来令入种种行功德。文中有二。初约说法令入。开示佛道者令悟入故。次令其得见下约现身令入。
　　悉能观察众生善根。而不灭坏清净业报。智慧明了普入三世。
　　第十三悉能观察下。明於诸法智无有疑惑。即观察如来当来法生妙智功德。
　　永离一切世间分别。放光明网普照十方。一切世界无不充满。色身妙好见者无厌。以大功德智慧神通出生种种菩萨诸行。诸根境界自在圆满。作诸佛事作已便没。
　　第十四永离一切下。明凡所现身不可分别。下经但云无能测身。即观察如来如其胜解示现功德。
　　善能开示过现未来一切智道。为诸菩萨普雨无量陀罗尼雨。令其发起广大欲乐受持修习。
　　第十五善能开示下。明一切菩萨等所求智。即观察如来无量所依调伏有情加行功德。
　　成就一切诸佛功德圆满炽盛。无边妙色庄严其身。一切世间靡不现睹。永离一切障碍之法。於一切法真实之义已得清净。於功德法而得自在。
　　第十六成就一切下。明得佛无二住胜彼岸。即观察如来平等法身波罗蜜多成满功德。
　　为大法王如日普照。为世福田具大威德。於一切世间普现化身。放智慧光悉令开悟。欲令众生知佛具足无边功德。以无碍缯系顶受位。随顺世间方便开导。以智慧手安慰众生。为大医王善疗众病。一切世间无量国土。悉能徧往未曾休息。清净慧眼离诸障翳悉能明见。於作不善恶业众生。种种调伏令其入道。善取时宜无有休息。若诸众生起平等心。即为化现平等业报。随其心乐。随其业果。为现佛身。种种神变而为说法。令其悟解得法智慧。心大欢喜诸根踊跃。见无量佛起深重信。生诸善根永不退转。
　　第十七为大法王下。明不相间杂如来解脱妙智究竟。即观察如来随其胜解示现差别佛土功德。
　　一切众生。随业所系长眠生死。如来出世能觉悟之。安慰其心使无忧怖。若得见者。悉令证入无依义智。智慧善巧了达境界。庄严妙好无能映夺。智山法牙悉已清净。或现菩萨。或现佛身。令诸众生至无患地。无数功德之所庄严。业行所成现於世间。一切诸佛庄严清净。莫不皆以一切智业之所成就。
　　第十八一切众生下。明证无中边佛平等地。即观察佛身方处无分限功德。
　　常守本愿不舍世间。作诸众生坚固善友。清净第一离垢光明。令一切众生皆得现见。六趣众生无量无边。佛以神力常随不舍。若有往昔同种善根皆令清净。而於六趣一切众生。不舍本愿无所欺诳。悉以善法方便摄取。令其修习清净之业。摧破一切诸魔斗诤。
　　第十九常守本愿下。明极於法界。即观察如来穷生死际。常现利益安乐一切有情功德。
　　从无碍际出广大力。最胜日藏无有障碍。於净心界而现影像。一切世间无不睹见。以种种法广施众生。佛是无边光明之藏。诸力智慧皆悉圆满。恒以大光普照众生。随其所愿皆令满足。离诸怨敌。为上福田一切众生共所依怙。凡有所施悉令清净。修少善行受无量福。悉令得入无尽智地。为一切众生种植善根净心之主。为一切众生发生福德最上良田。智慧甚深。方便善巧。能救一切三恶道苦。
　　第二十从无碍际下显於二句。谓尽虚空性穷未来际。即观察如来无尽等功德。深密佛地具斯二句。开则别中自有二十一句。今文合之。上所引功德之名。全依无着。其所解释。疏中多依无性。与离世间品小有同异。大旨无违。至下品中当更显示。
　　如是信解。如是观察。
　　第三如是下结成观解。
　　如是入於智慧之渊。如是游於功德之海。如是普至虚空智慧。如是而知众生福田。如是正念现前观察。如是观佛诸业相好。如是观佛普现世间。如是观佛神通自在。
　　末后八句就所观德以辨能观。前四句内德。后四句外相。前中谓佛内德无量不出福智。前二句福智之体。次二句福智之用。后外相中。初一句重举能观。正念者明非散心。后三句亦就所观以辨能观。初一句总。后二句别。身云普现即是相好。神通自在即前业用。
　　上观佛身云胜德竟。
　　时彼大众见如来身一一毛孔出百千亿那由他阿僧祇光明。一一光明有阿僧祇色阿僧祇清净阿僧祇照明。令阿僧祇众观察。阿僧祇众欢喜。阿僧祇众快乐。阿僧祇众深信增长。阿僧祇众志乐清净。阿僧祇诸根清凉。阿僧祇众恭敬尊重。
　　第二时彼大众下明见佛光用。前虽有用乃观如来常所具德。今现目睹。故不同也。文中三。初睹常光。二睹放光。三显光意。今初有十一句。初总。余别。别中前三光相。后七光益。
　　尔时大众咸见佛身。放百千亿那由他不思议大光明。一一光明皆有不思议色不思议光。照不思议无边法界。
　　二尔时下睹放光中。先举体相。
