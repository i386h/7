<!-- { "loadSidebar": true } -->
　　尔时光明过十千世界。徧照东方百千世界。南西北方四维上下亦复如是。彼一一世界中皆有百亿阎浮提。乃至百亿色究竟天。其中所有悉皆明现。彼一一阎浮提中。悉见如来坐莲华藏师子之座十佛剎微尘数菩萨所共围绕。悉以佛神力故十方各有一大菩萨。一一各与十佛剎微尘数诸菩萨俱来诣佛所。其大菩萨谓文殊师利等。所从来国谓金色世界等。本所事佛谓不动智如来等。尔时一切处文殊师利菩萨。各於佛所同时发声说此颂言。
　　若以威德色种族　　而见人中调御师　　是为病眼颠倒见　　彼不能知最胜法　　如来色形诸相等　　一切世间莫能测　　亿那由劫共思量　　色相威德转无边　　如来非以相为体　　但是无相寂灭法　　身相威仪悉具足　　世间随乐皆得见　　佛法微妙难可量　　一切言说莫能及　　非是和合非不合　　体性寂灭无诸相　　佛身无生超戏论　　非是蕴聚差别法　　得自在力决定见　　所行无畏离言道　　身心悉平等　　内外皆解脱　　永劫住正念　　无着无所系　　意净光明者　　所行无染着　　智眼靡不周　　广大利众生　　一身为无量　　无量复为一　　了知诸世间　　现形徧一切　　此身无所从　　亦无所积集　　众生分别故　　见佛种种身　　心分别世间　　是心无所有　　如来知此法　　如是见佛身
　　尔时光明过百千世界。徧照东方百万世界。南西北方四维上下亦复如是。彼一一世界中皆有百亿阎浮提。乃至百亿色究竟天。其中所有悉皆明现。彼一一阎浮提中。悉见如来坐莲华藏师子之座十佛剎微尘数菩萨所共围绕。悉以佛神力故十方各有一大菩萨。一一各与十佛剎微尘数诸菩萨俱来诣佛所。其大菩萨谓文殊师利等。所从来国谓金色世界等。本所事佛谓不动智如来等。尔时一切处文殊师利菩萨。各於佛所同时发声说此颂言。
　　如来最自在　　超世无所依　　具一切功德　　度脱於诸有　　无染无所着　　无想无依止　　体性不可量　　见者咸称叹　　光明徧清净　　尘累悉蠲涤　　不动离二边　　此是如来智　　若有见如来　　身心离分别　　则於一切法　　永出诸凝滞　　一切世间中　　处处转法轮　　无性无所转　　导师方便说　　於法无疑惑　　永绝诸戏论　　不生分别心　　是念佛菩提　　了知差别法　　不着於言说　　无有一与多　　是名随佛教　　多中无一性　　一亦无有多　　如是二俱舍　　普入佛功德　　众生及国土　　一切皆寂灭　　无依无分别　　能入佛菩提　　众生及国土　　一异不可得　　如是善观察　　名知佛法义
　　尔时光明过百万世界。徧照东方一亿世界。南西北方四维上下亦复如是。彼一一世界中皆有百亿阎浮提。乃至百亿色究竟天。其中所有悉皆明现。彼一一阎浮提中。各见如来坐莲华藏师子之座十佛剎微尘数菩萨所共围绕。悉以佛神力故十方各有一大菩萨。一一各与十佛剎微尘数诸菩萨俱来诣佛所。其大菩萨谓文殊师利等。所从来国谓金色世界等。本所事佛谓不动智如来等。尔时一切处文殊师利菩萨。各於佛所同时发声说此颂言。
　　智慧无等法无边　　超诸有海到彼岸　　寿量光明悉无比　　此功德者方便力　　所有佛法皆明了　　常观三世无厌倦　　虽缘境界不分别　　此难思者方便力　　乐观众生无生想　　普见诸趣无趣想　　恒住禅寂不系心　　此无碍慧方便力　　善巧通达一切法　　正念勤修涅盘道　　乐於解脱离不平　　此寂灭人方便力　　有能劝向佛菩提　　趣如法界一切智　　善化众生入於谛　　此住佛心方便力　　佛所说法皆随入　　广大智慧无所碍　　一切处行悉已臻　　此自在修方便力　　恒住涅盘如虚空　　随心化现靡不周　　此依无相而为相　　到难到者方便力　　昼夜日月及年劫　　世界始终成坏相　　如是忆念悉了知　　此时数智方便力　　一切众生有生灭　　色与非色想非想　　所有名字悉了知　　此住难思方便力　　过去现在未来世　　所有言说皆能了　　而知三世悉平等　　此无比解方便力
　　尔时光明过一亿世界。徧照东方十亿世界。南西北方四维上下亦复如是。彼一一世界中皆有百亿阎浮提。乃至百亿色究竟天。其中所有悉皆明现。彼一一阎浮提中。悉见如来坐莲华藏师子之座十佛剎微尘数菩萨所共围绕。悉以佛神力故十方各有一大菩萨。一一各与十佛剎微尘数诸菩萨俱来诣佛所。其大菩萨谓文殊师利等。所从来国谓金色世界等。本所事佛谓不动智如来等。尔时一切处文殊师利菩萨。各於佛所同时发声说此颂言。
　　广大苦行皆修习　　日夜精勤无厌怠　　已度难度师子吼　　普化众生是其行　　众生流转爱欲海　　无明网覆大忧迫　　至仁勇猛悉断除　　誓亦当然是其行　　世间放逸着五欲　　不实分别受众苦　　奉行佛教常摄心　　誓度於斯是其行　　众生着我入生死　　求其边际不可得　　普事如来获妙法　　为彼宣说是其行　　众生无怙病所缠　　常沦恶趣起三毒　　大火猛焰恒烧热　　净心度彼是其行　　众生迷惑失正道　　常行邪径入暗宅　　为彼大然正法灯　　永作照明是其行　　众生漂溺诸有海　　忧难无涯不可处　　为彼兴造大法船　　皆令得度是其行　　众生无知不见本　　迷惑痴狂险难中　　佛哀愍彼建法桥　　正念令升是其行　　见诸众生在险道　　老病死苦常逼迫　　修诸方便无限量　　誓当悉度是其行　　闻法信解无疑惑　　了性空寂不惊怖　　随形六道徧十方　　普教群迷是其行
　　尔时光明过十亿世界。徧照东方百亿世界。千亿世界。百千亿世界。那由他亿世界。百那由他亿世界。千那由他亿世界。百千那由他亿世界。如是无数无量无边无等不可数不可称不可思不可量不可说尽法界虚空界所有世界。南西北方四维上下亦复如是。彼一一世界中皆有百亿阎浮提。乃至百亿色究竟天。其中所有悉皆明现。彼一一阎浮提中。悉见如来坐莲华藏师子之座十佛剎微尘数菩萨所共围绕。悉以佛神力故十方各有一大菩萨。一一各与十佛剎微尘数诸菩萨俱来诣佛所。其大菩萨谓文殊师利等。所从来国谓金色世界等。本所事佛谓不动智如来等。尔时一切处文殊师利菩萨。各於佛所同时发声说此颂言。
　　一念普观无量劫　　无去无来亦无住　　如是了知三世事　　超诸方便成十力　　十方无比善名称　　永离诸难常欢喜　　普诣一切国土中　　广为宣扬如是说　　为利众生供养佛　　如其意获相似果　　於一切法悉顺知　　徧十方中现神力　　从初供佛意柔忍　　入深禅定观法性　　普劝众生发道心　　以此速成无上果　　十方求法情无异　　为修功德令满足　　有无二相悉灭除　　此人於佛为真见　　普往十方诸国土　　广说妙法兴义利　　住於实际不动摇　　此人功德同於佛　　如来所转妙法轮　　一切皆是菩提分　　若能闻已悟法性　　如是之人常见佛　　不见十力空如幻　　虽见非见如盲睹　　分别取相不见佛　　毕竟离着乃能见　　众生随业种种别　　十方内外难尽见　　佛身无碍徧十方　　不可尽见亦如是　　譬如空中无量剎　　无来无去徧十方　　生成灭坏无所依　　佛徧虚空亦如是
　　此下光明所照所徧之世界。皆有文殊说偈。述光中法界之理事。初就本会。偈中总显菩提超情也。此下节节皆有佛以身光照事。令众目睹。文殊说偈智光赞述事理。令众悟入。今照鳞次娑婆之外十佛国土。文殊说偈通显菩提因果。次照百世界。显八相菩提。次照千世界。显菩提体性。次照十千世界显菩提之相。次照百千世界显答威德。次有四节。答法性德。次照百万世界。总显内外包摄德。次照一亿世界显方便干能德。次照十亿世界显大悲救摄德。次照百亿世界显因果圆徧德。意显无尽。故无结束。
　　上第二会从修因契果生解分初。如来名号品初新集菩萨有念请四十问。初有十问总问所依果。次引例有三十句问。初十句问因。次二十句问果。今前三品佛放光现相及文殊言说。通答前十句果问。为生解所依已竟。
　　次下正答生解因果。且先答十句所修因问。从问明品起。至后四十卷十定品下住处品止。於中未信者令信。说十信。即次三品。二已信者令解。说十住。此在第十六经升须弥山顶。三已解者令行。说十行。此在第十九经升夜摩天宫。四已行者令起愿。说十回向。此在第二十二经升兜率天宫。五已起愿者令证入。说十地。此在第三十四经十地品。六已证入者令等佛。说等觉。此在第四十经十定品至住处品。
　　此下有二十三品经。通答前念请十句因问。

　　菩萨问明品第十

　　尔时文殊师利菩萨问觉首菩萨言。佛子。心性是一。云何见有种种差别。所谓往善趣。恶趣诸根满缺。受生同异。端正丑陋。苦乐不同。业不知心。心不知业。受不知报。报不知受。心不知受。受不知心。因不知缘。缘不知因。智不知境。境不知智。时觉首菩萨。以偈答曰。
　　仁今问是义　　为晓悟群蒙　　我如其性答　　惟仁应谛听　　诸法无作用　　亦无有体性　　是故彼一切　　各各不相知　　譬如河中水　　湍流竞奔逝　　各各不相知　　诸法亦如是　　亦如大火聚　　猛焰同时发　　各各不相知　　诸法亦如是　　又如长风起　　遇物咸鼓扇　　各各不相知　　诸法亦如是　　又如众地界　　展转因依住　　各各不相知　　诸法亦如是　　眼耳鼻舌身　　心意诸情根　　以此常流转　　而无能转者　　法性本无生　　示现而有生　　是中无能现　　亦无所现物　　眼耳鼻舌身　　心意诸情根　　一切空无性　　妄心分别有　　如理而观察　　一切皆无性　　法眼不思议　　此见非颠倒　　若实若不实　　若妄若非妄　　世间出世间　　但有假言说
　　尔时文殊师利菩萨问财首菩萨言。佛子。一切众生非众生。云何如来随其时。随其命。随其身。随其行。随其解。随其言论。随其心乐。随其方便。随其思惟。随其观察。於如是诸众生中。为现其身教化调伏。时财首菩萨。以颂答曰。
