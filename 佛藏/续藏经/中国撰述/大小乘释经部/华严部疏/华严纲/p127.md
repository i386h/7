<!-- { "loadSidebar": true } -->
　　第七远行地。所以来者。已说缘起相应慧住。寄於缘觉。次说有加行有功用无相住。寄菩萨地。所以来也。瑜伽云前地虽能多住无相作意。而未能令无相作意无间无缺多修习住。为今满故。次有此来。又前功用未满今令满故。言远行者成唯识云。至无相住功用后边出观世间二乘道故。解深密云。能远证入无阙无间无相作意。与清净地共相邻接。故名远行。通有二义立远行名。一从远来至功用边。二此功用后边能远去后位故。十住论云去三界远。近法王位。故名远地。然其能远去行正是无相。故所离障正是细相现行障。谓六地执生灭细相现行故。此生灭相即是二愚。一细相现行愚。谓执有缘生流转细生相故。二纯作意求无相愚。即执有细还灭相故。以纯作意於无相勤求未能空中起有胜行。至此地中方能断之。以常在无相故不执生。更不作意勤求无相。故能证得法无差别真如。以了种种教法同真如无相故。以能空中起有胜行。故成方便度。二行双行。乃至亦得无相之果。故知以纯无相不碍起行。
　　是时天众心欢喜　　散宝成云在空住　　普发种种妙音声　　告於最胜清净者　　了达胜义智自在　　成就功德百千亿　　人中莲华无所着　　为利群生演深行
　　次正释文亦有三分。初赞请中有十二颂。前十赞。后二请。前中分四。初二偈天众赞说主。
　　自在天王在空中　　放大光明照佛身　　亦散最上妙香云　　普供除忧烦恼者
　　次有一偈。天主光云供佛。表智契法身故。
　　尔时天众皆欢喜　　悉发美音同赞述　　我等闻斯地功德　　则为已获大善利
　　三有一偈天众庆闻。
　　天女是时心庆悦　　竞奏乐音千万种　　悉以如来神力故　　音中共作如是言
　　四有六偈颂天女音乐赞佛。於中初一显声因缘。
　　威仪寂静最无比　　能调难调世应供　　已超一切诸世间　　而行於世阐妙道　　虽现种种无量身　　知身一一无所有　　巧以言辞说诸法　　不取文字音声相　　往诣百千诸国土　　以诸上供供养佛　　智慧自在无所着　　不生於我佛国想　　虽勤教化诸众生　　而无彼已一切心　　虽已修成广大善　　而於善法不生着
　　余五偈正显赞辞。於中初四偈赞寂用无碍。
　　以见一切诸世间　　贪恚痴火常炽然　　於诸想念悉皆离　　发起大悲精进力
　　后一明起用所由即悲智无碍。将说双行。故承力赞此。
　　一切诸天及天女　　种种供养称赞已　　悉共同时默然住　　瞻仰人尊愿闻法　　时解脱月复请言　　此诸大众心清净　　第七地中诸行相　　唯愿佛子为宣说
　　尔时金刚藏菩萨。告解脱月菩萨言。佛子菩萨摩诃萨具足第六地行已。欲入第七远行地。当修十种方便慧起殊胜道。
　　第二正说分中二。先行。后果。行中有五种相差别。一乐无作行对治差别。二彼障对治差别。三双行胜差别。四前上地胜差别。五彼果差别。五中初一是趣地方便。即当入心。余四为住。出心在果。又住中初即初住地。次一正住地。次一说虽在后。义该始终。后一地满。初言乐无作者乐着般若观空故。即细相现行障。此地虽有不着为能对治。二谓向虽能治前地乐空之心。以其有量有功用即复是障。故修无量无功用行以为对治。三垢障既尽。故止观双行。四明此地功用过前六地胜后三地。上即后也。五由地满故说双行果。今初分中文有四段。初结标后。二何等下征显其相。三菩萨以如是下结行功能。四入已下彰其分齐。今初。具足六地行已。即是结前义。所治无相行故。以般若无相行满。於此生着。非增上行故。次欲入下明其标后。十种方便即是能治。谓前乐无作不明方便不能起增上行。非殊胜道。今以十种不舍众生法无我智。以为能治。治前乐心名方便慧。便能摄取增上行。故名起殊胜道。是则即有修空故不住空。是空中方便慧。即空涉有故不住有。是有中殊胜道。道即行也。所行殊胜故名增上。於何增上。谓前所寄世出世中。即空故胜於世间。即能涉有故能胜出世间。前六地中虽亦修悲不住於无。而在寂不能出空方作。故不得方便殊胜之名。虽行空行有。而多着空。但名乐无作治。
　　何等为十。所谓虽善修空无相无愿三昧。而慈悲不舍众生。虽得诸佛平等法。而乐常供养佛。虽入观空智门。而勤集福德。虽远离三界。而庄严三界。虽毕竟寂灭诸烦恼焰。而能为一切众生起灭贪瞋痴烦恼焰。虽知诸法如幻如梦如影如响如焰如化如水中月如镜中像自性无二。而随心作业无量差别。虽知一切国土犹如虚空。而能以清净妙行庄严佛土。虽知诸佛法身本性无身。而以相好庄严其身。虽知诸佛音声性空寂灭不可言说。而能随一切众生出种种差别清净音声。虽随诸佛了知三世唯是一念。而随众生意解分别。以种种相种种时种种劫数而修诸行。
　　二征显中。所以胜行得增上无胜者。由下十义故。义各二句。皆上句观空。下句涉有。上句得下句。即成空中方便慧。下句得上句。即成有中殊胜行。不滞空有故致虽言。论主摄十为四种功德。谓前三各一。后七为一故。一初句即护恶行因事。菩萨恶行有其二种。一不乐利乐。二起爱见。今由上句故无爱见。由下句故能利乐。若二中互阙皆有恶行。今由二句护之。为无爱见之悲因事。二即财及身胜因事。由供佛故护财及身。由得平等故二事皆胜。胜财则随物所须。胜身随意取其何类。三护善根因事。善根即勤集福德。为菩提资粮。今以即空智而集。是得彼胜因增上。今所集功德法皆成增上波罗蜜行。名之为护。虽有慈悲皆是增上意乐故。三皆自利。后七同是利他。合为第四摄生因事。即为七种。初一随物受生。次二化令离障。后四摄令住善。初中愿力受生。为作众生上首故须庄严三界。但是愿生。非由业惑。故云远离。二说对治故。谓示起烦恼。欲令治断而知性寂。方为第一义治。今见常自寂故。三为灭智障故。障有四种。如五地中随世智中说。令随众生心作书论等无量事业。而为能治。四於大法众会集故为物起严土行。此明依报。下三明正报。三轮益物。五即身业。无身现身者令生五福。谓见闻亲近供养修行故。自身无身同佛法身故。下二亦然。六即口业转法轮故。七即意业於无长短中随问善释。记三世事。起三世行故。
　　菩萨以如是十种方便慧起殊胜行。从第六地入第七地。
　　三总结胜能中。论释云此十种发起殊胜行。共对治摄取者皆上下二句相对名为共对。由此上下各能对治。皆上句治凡。下句治小。随治不同。由二摄取名殊胜行。对治前障。
　　入已此行常现在前。名为住第七远行地。
　　第四彰分齐者明无相无间故。无相地名从此而立。此亦即摄前不退住。不同前六。前六得住已舍入地心。以修解入。非以行入。此以行入。故常行不舍。名不退住。
　　前初对治竟。
　　佛子。菩萨摩诃萨住此第七地已。入无量众生界。入无量诸佛教化众生业。
　　此下第二彼障对治差别。即摄前无着行。有无量用皆不着故。言对治者有二种相。一修无量种。治前有量障。二此菩萨作是念下修行无功用行。治前有功用行。治前有功用障。今初。有二十句。摄成十对。一一对中皆上句明境界无量。为所知所化。下句明佛德业无量。为能知能化。菩萨入彼佛化以用化生。要则摄为五。即五无量界。初一对众生无量。论云随所化何等众生。此对为总。十对皆为利众生故。言何等者类非一故。释经无量之言。随多类宜而以无量化众生业而化故。
　　入无量世界网。入无量诸佛清净国土。
　　二有一对。众生住何等处。谓住世界无量。以净行化故。
　　入无量种种差别法。入无量诸佛现觉智。入无量劫数。入无量诸佛觉了三世智。
　　三有二对。法界无量。谓以何等智慧化。初对横穷诸法智。后对竖穷三世智。皆是种智。二对约其所知。皆是法界无量。
　　入无量众生差别信解。入无量诸佛示现种种名色身。入无量众生欲乐诸根差别。入无量诸佛语言音声令众生欢喜。入无量众生种种心行。入无量诸佛了知广大智。
　　四有三对。明调伏界无量。初二对明以何等心。於中初对随众生信乐种种天身。菩萨以名色身化故。谓心随其乐同修天行。得大身故。口随其信。以名句身说彼行故。第二对知昔根欲不同。以随类音称根说故。次一对以何等行。谓知现在心行不同。以徧趣行说对治故。
　　入无量声闻乘信解。入无量诸佛说智道令信解。入无量辟支佛所成就。入无量诸佛说甚深智慧门令趣入。入无量诸菩萨方便行。入无量诸佛所说大乘集成事。令菩萨得入。
　　五有三对。明调伏方便界。论云置何等乘。谓置三乘故。初对为声闻说智道。令证灭故。次对为缘觉说深智。令知因缘故。后对为菩萨说地度集成事。称彼方便涉有故。
　　上治有量障竟。
　　此菩萨作是念。如是无量如来境界。乃至於百千亿那由他劫不能得知。我悉应以无功用无分别心成就圆满。
　　第二修无功用行中二。先加行趣求。次佛子此菩萨下正显修行。今初。先牒前无量为所趣求。我悉下要期以无功无相摄取彼境无分别者谓不取性相。忘缘等照即无相观也。加以无功无相尤胜。然任放天性。不由勤策。自然而行。亡功合道。名无功用。八地方证。今要心住彼故云应以。由功用行此已满故。此则修行无功。非如八地任运无功也。
　　佛子。此菩萨以深智慧如是观察。常勤修习方便慧。起殊胜道安住不动。
　　二正显中。初牒前观智。次常勤修下是修行相。方便已下是所修法。即前空中方便慧。有中殊胜行。既以无功无相智修。能治功用有相之障。后安住不动显观成相。此即行成不动。非如八地相用不动。
　　上治有功用障竟。
　　无有一念休息废舍。行住坐卧乃至睡梦。未曾暂与盖障相应。
　　第三无有一念下辨双行胜差别。文分四别。一二行双无间。二常不舍下信胜。三此菩萨於念念下能作大义。四佛子此十下菩提分差别。四中。前三别显。后一总该。三中前一自分。后二胜进。今初。无有一念休息废舍者正显双行无间之义。谓不舍前不动之止观察之观。为止观二行双行。一念不休即无间义。次行住下显无间时。谓四仪睡寤。举睡梦者以眛况审。
　　常不舍於如是想念。
　　二信胜者论云彼无量智中殊异义。庄严相现前。专念故者专念忍可。即是信义。常信前十无量二严佛境。故名为胜。
