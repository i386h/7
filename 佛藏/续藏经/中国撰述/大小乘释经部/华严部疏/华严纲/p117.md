<!-- { "loadSidebar": true } -->
　　第七八正。若依位说即现观后起道。为断修道诸烦恼故。离八邪故名为八正。开通涅盘故名为道。亦名八圣道。圣者道故。八正自体即正见等。文中亦先别。别名正见。后通显余七。言正见者是分别支。依前所证真实拣择故。正思惟者是诲示他支。如其所证方便安立。思惟名义。发语言故。次三是令他信支。谓正语者善依所证。问答决择令他信有。见清净故。正业者身业进止正行具足令他信有戒清净故。正命者如法乞求依圣种住离五邪命。令他信有命清净故。正精进者是净烦恼障支。由此永断一切结故。正念者是净随烦恼支。由不忘失正止举相。永不容受沉掉等故。正定者是能净最胜功德障支。由此引发神通等无量胜功德故。若能如上分别诲示等。即是道支之果。然其八中语业命三是戒蕴摄。念定是定。余三是慧。若依此经离世间品。八正是菩萨道。一者正见远离邪见。乃至第八正定。善巧方便。於一三昧。出生菩萨不可思议一切三昧。则与前说旨趣悬殊。上之七类总以喻显。法性如大地。念处如种子。正勤为种植。神足如抽芽。五根如生根。五力如茎叶增长。开七觉华。结八正果。
　　上对治修行增长分中护烦恼行竟。
　　下护小乘行。
　　菩萨修行如是功德。为不舍一切众生故。本愿所持故。大悲为首故。大慈成就故。思念一切智智故。成就庄严佛土故。成就如来力无所畏不共佛法相好音声悉具足故。求於上上殊胜道故。随顺所闻甚深佛解脱故。思惟大智善巧方便故。
　　第二护小乘行中。十句。初总。余别。总中如是功德指前道品。为不舍众生正明护义。不同二乘之独善。别中具有悲智。九句为四。一始。二益。三希。四行。前三护小心。后一护小行。一始者大愿为起行之本故。二慈悲益物上二护狭心。三思念种智为希。此护小心也。四行中有五句。前四句自利。初二求果。一修净土行求佛依报。二修起佛法行求佛十力等正报之法。后二求因。三求彼地方便无厌足行。谓五六七地故云上上胜道。四修修入不退转地行。即八地已上觉法自性顺佛解脱也。后一利他即教化众生行。必须善巧。
　　上对治修行增长分竟。
　　佛子。菩萨住此焰慧地。所有身见为首。我人众生寿命蕴界处所起执着出没思惟观察治故。我所故。财物故。着处故。於如是等一切皆离。
　　大文第四彼果分中。即摄无尽行。离障成德。穷尽生界。为利乐故。果有二种。一离障果。从护烦恼生。二成德果。从护小乘生。前中又二。一烦恼染生远离果。此离惑障。二业染生远离果。此离业障。皆言生者烦恼染犹如生食。今是寄位出世之首。能离彼生。今初离惑。先显所离。就所离中。所起执着出没是此总相。余别相。总中执着是前地中解法慢也。论云我知大知。我知谓我能知。大知谓执所知。大法出没是前地中正受慢也。出者三昧起义故。谓修起彼定。没者三昧灭义故。谓定所除。今计我能修此定。此定即我所修。恃以成慢。别有五种。一本。二起。三行。四护。五过。本即所有身见。至蕴界处。於中身见为总。我等为别。别中我人等四为人我慢。蕴界处三是法我慢。而云本者。有二义故。一以此慢为解法正受二慢之本。二者身覆为二我及六十二见之本。此中身见若约实位。此地断第六识中俱生身见及所起过。以分别起者初地断故。二思惟者明起。谓不正思惟而起慢故。三观察者明行。谓心行缘中多观所得。若法若定。求觅胜相令他知故。四治故下三句明护。治者数数观察修治所见。我所者起於我想。取彼胜相属我已故。财物者如畜财者受用护持故。已上三事防护自己所得。五着处者明过。谓心坚安处法定二事故。五中前三起慢方便。后二随助慢心。后结离中由得道品正助方便。无不离也。
　　上离烦恼生。
　　下明离业染生。
　　此菩萨若见业是如来所诃烦恼所染。皆悉舍离。若见业是顺菩萨道如来所赞。皆悉修行。
　　第二此菩萨下明业染。上修道品正离烦恼。烦恼既去。业亦随亡。亡不善而修善业。一佛所不赞者尊敬佛故不为。二烦恼染者畏恶名故不作。
　　上初离障果竟。
　　第二成德果中有四。一於胜功德生增上心欲果二彼说法尊中起报恩果。三彼方便行中发勤精进果。四彼增上欲本心界满足果。此之四果。前三从前生。后一从此三果生。前中初二护小心果。后一护小行果。前中初果者。由本欲上求下救。今更为物转转上求。故云增上。
　　佛子。此菩萨随所起方便慧修集於道及助道分。
　　第一果中二。初牒前修因。后如是而得下显所得果。今初。即牒前护小乘行中总句也。随所起方便慧者。牒前不舍一切众生故。不舍众生而修道品是有方便。修习於道及助道者即前修习如是功德也。道即四地证智。助道即菩提分法。
　　如是而得润泽心柔软心调顺心利益安乐心无杂染心求上上胜法心求殊胜智慧心救一切世间心恭敬尊德无违教命心随所闻法皆善修行心。
　　二正显得果。有十句。初总。余别。总云润泽者深欲爱敬故。由得二道润及含生为深欲爱。别中九句。释彼润泽。有三种胜。一柔软心明利乐行胜。二调顺者调和善顺是三昧自在胜。此二是行体。三利益下七句。明离过对治胜。此是行用於中利他无过故利益。自利无过故安乐。下六句即离六过。一无杂染。治为利於食过。及为名妬心过。求上上胜法治少欲功德过。求殊胜智治不求胜智过。救一切世间治懈怠不摄生过。恭敬一句治自见取不遵圣教过。皆善修行治不随说行过。又上救生即前悲果。求殊胜智即上求果。
　　上於功德生增上心欲果竟。
　　此菩萨知恩。知报恩。心极和善。同住安乐。质直柔软。无稠林行。无有我慢。善受教诲。得说者意。
　　第二此菩萨下说法尊中起报恩心果。谓前地中从佛闻法是说法尊。今起传法修行之心则为己报诸佛之恩也。上希求种智。由知佛有恩故今思报。文中先别明有十句。初总。余别。总云知恩者谓若随顺师教行报恩行。方是知恩故。别中有九类摄为七。一知报恩者依尊起报恩心。尊即是佛。此为恩主。故偏名报恩。二极和善下二句。依同法起报恩心。此明顺同行善友意。三质直柔软二句。依法起行。谓随顺受教不违师命。故云质直。发修行事。逢苦能忍故云柔软。四无稠林行者。依受用衣食於施主所自过不覆故。五虽有实而不高慢。六善受教诲得师言诠。七於教不倒得师意旨。
　　此菩萨如是忍成就。如是调柔成就。如是寂灭成就。
　　此菩萨下总结。谓十句不出此三忍。即心极和善。同住安乐。调柔即质直。柔软寂灭即通结余句。
　　上报恩果竟。
　　如是忍调柔寂灭成就。净治后地业。作意修行时。
　　第二如是忍下发勤精进果。谓行二利行。勤无怠故。於前不舍众生护小行中。勤修故名方便行中。正是无尽行相。文中二。先牒其得时。
　　得不休息精进不杂染精进不退转精进广大精进无边精进炽然精进无等等精进无能坏精进成熟一切众生精进善分别道非道精进。
　　次得不休下正显。於中十句。初总。余别。别有九种不休息义。一不杂染。彼精进行平等流注故。杂染者共懈怠染故。染则着而太过。懈则堕而不及。不进不懈为平等流。二不退自乘。上二自利。三起广念利他之心。四为无边众生作利益愿。起摄受行。上二利他。通皆自分。下四胜进。谓五炽然者常志顺行犹如炽火上进叵灭。六修习过余。七魔惑莫坏。上三自利。八摄取众生即是利他。上八皆行。后一是解。九谓自断疑惑。决是非。故能伏他。若能具此为正修习。
　　上发勤精进果竟。
　　是菩萨心界清净。深心不失。悟解明利。善根增长。离世垢浊。断诸疑惑。明断具足。喜乐充满。佛亲护念。无量志乐。皆悉成就。
　　第四是菩萨下。彼增上欲本心界满足果。菩提分心是本心界。正念真如修上道品故云满足。由精进故。瑜伽蹑前精进后。即云由此因缘所有意乐增上意乐胜解界性皆得圆满。故知此果从前二果生。谓意乐即第一果。增上意乐即第二果。胜解界性即此心界。文有十句。初总。余别。别有九种。一深心不失者彼道品心修行增益故。此一自分。下皆胜进。二悟解明利者谓於五地已上胜上证中。明鉴决断故。三善根增长即彼上证因。谓对治过前。故云增长。四离世垢浊。谓除灭所治烦恼障垢。五断诸疑惑谓断除此地秘密疑事。即是智障法慢。为秘密疑事。由无摄受则能除之。上二除内障。六明断具足谓境明断。七喜乐充满谓依乐行三昧适神。八佛亲护念。谓上依佛力化众生故。九无量志乐谓依现无量三昧心。智障清净故。此除定中智障。经总显本愿皆得成就。
　　上二成德果中四果竟。
　　佛子。菩萨住此焰慧地。以愿力故得见多佛。所谓见多百佛见多千佛见多百千佛。乃至见多百千亿那由他佛。
　　第二位果中。亦三。初调柔果中四。一调柔行。二如摩尼下别教智净。三此菩萨下别地行相。四佛子下总结地相。初中有三。一炼行缘。
　　皆恭敬尊重。承事供养。衣服卧具饮食汤药一切资生。悉以奉施。亦以供养一切众僧。
　　次明能炼行。又三。初供佛福行。
　　以此善根皆悉回向阿耨多罗三藐三菩提。
　　二以此下回向。
　　於彼佛所恭敬听法。闻已受持具足修行。复於彼诸佛法中。出家修道。
　　三听法慧。於中先在家。次出家。
　　上三能炼行。
　　又更修治深心信解。经无量百千亿那由他劫。令诸善根转复明净。佛子。譬如金师炼治真金作庄严具。余所有金皆不能及。菩萨摩诃萨亦复如是。住於此地所有善根。下地善根所不能及。
　　二所炼行中。有法喻合。金庄严具者以地阿含金现作此四地证智严具故。余所有金者未作严具之金。
　　如摩尼宝清净光轮能放光明。非诸余宝之所能及。风雨等缘悉不能坏。菩萨摩诃萨亦复如是。住於此地。下地菩萨所不能及。众魔烦恼悉不能坏。
　　二教智净者以此地成就证净从体起用故偏有此文。前以教成证故喻金为严具。今从证起教故喻摩尼放光。摩尼宝珠即证智体。无垢名净。寂照名光。圆满名轮。具上三义故称证智。
　　此菩萨於四摄中同事偏多。十波罗蜜中精进偏多。余非不修但随力随分。
　　第三别地行相。以不舍众生故同事偏多。
　　佛子。是名略说菩萨摩诃萨第四焰慧地。
　　第四大文总结地相。
