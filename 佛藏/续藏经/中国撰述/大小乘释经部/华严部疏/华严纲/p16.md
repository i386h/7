<!-- { "loadSidebar": true } -->
　　一切诸如来　　远离於众相　　若能知是法　　乃见世导师　　菩萨三昧中　　慧光普明了　　能知一切佛　　自在之体性　　见佛真实体　　则悟甚深法　　普观於法界　　随愿而受身　　从於福海生　　安住於智地　　观察一切法　　修行最胜道　　一切佛剎中　　一切如来所　　如是徧法界　　悉见真实体　　十方广大剎　　亿劫勤修行　　能游正徧知　　一切诸法海　　唯一坚密身　　一切尘中见　　无生亦无相　　普现於诸国　　随诸众生心　　普现於其前　　种种示调伏　　速令向佛道　　以佛威神故　　出现诸菩萨　　佛力所加持　　普见诸如来　　一切众导师　　无量威神力　　开悟诸菩萨　　法界悉周徧
　　尔时众中。复有菩萨摩诃萨。名华焰髻普明智。承佛威神。观察十方。而说颂曰。
　　一切国土中　　普演微妙音　　称扬佛功德　　法界悉充满　　佛以法为身　　清净如虚空　　所现众色形　　令入此法中　　若有深信喜　　及为佛摄受　　当知如是人　　能生了佛智　　诸有少智者　　不能知此法　　慧眼清净人　　於此乃能见　　以佛威神力　　观察一切法　　入住及出时　　所见皆明了　　一切诸法中　　法门无有边　　成就一切智　　入於深法海　　安住佛国土　　出兴一切智　　无去亦无来　　诸佛法如是　　一切众生海　　佛身如影现　　随其解差别　　如是见导师　　一切毛孔中　　各各现神通　　修行普贤愿　　清净者能见　　佛以一一身　　处处转法轮　　法界悉周徧　　思议莫能及
　　尔时众中。复有菩萨摩诃萨。名威德慧无尽光。承佛威神。观察十方。而说颂曰。
　　一一佛剎中　　处处坐道场　　众会共围绕　　魔军悉摧伏　　佛身放光明　　徧满於十方　　随应而示现　　色相非一种　　一一微尘内　　光明悉充满　　普见十方土　　种种各差别　　十方诸剎海　　种种无量剎　　悉平坦清净　　帝青宝所成　　或覆或傍住　　或似莲华合　　或圆或四方　　种种众形相　　法界诸剎土　　周行无所碍　　一切众会中　　常转妙法轮　　佛身不思议　　国土悉在中　　於其一切处　　导世演真法　　所转妙法轮　　法性无差别　　依於一实理　　演说诸法相　　佛以圆满音　　阐明真实理　　随其解差别　　现无尽法门　　一切剎土中　　见佛坐道场　　佛身如影现　　生灭不可得
　　尔时众中。复有菩萨摩诃萨。名法界普明慧。承佛威神。观察十方。而说颂曰。
　　如来微妙身　　色相不思议　　见者生欢喜　　恭敬信乐法　　佛身一切相　　悉现无量佛　　普入十方界　　一一微尘中　　十方国土海　　无量无边佛　　咸於念念中　　各各现神通　　大智诸菩萨　　深入於法海　　佛力所加持　　能知此方便　　若有已安住　　普贤诸行愿　　见彼众国土　　一切佛神力　　若人有信解　　及以诸大愿　　具足深智慧　　通达一切法　　能於诸佛身　　一一而观察　　色声无所碍　　了达於诸境　　能於诸佛身　　安住智所行　　速入如来地　　普摄於法界　　佛剎微尘数　　如是诸国土　　能令一念中　　一一尘中现　　一切诸国土　　及以神通事　　悉现一剎中　　菩萨力如是
　　尔时众中。复有菩萨摩诃萨。名精进力无碍慧。承佛威神。观察十方。而说颂曰。
　　佛演一妙音　　周闻十方剎　　众音悉具足　　法雨皆充徧　　一切言词海　　一切随类音　　一切佛剎中　　转於净法轮　　一切诸国土　　悉见佛神变　　听佛说法音　　闻已趣菩提　　法界诸国土　　一一微尘中　　如来解脱力　　於彼普现身　　法身同虚空　　无碍无差别　　色形如影像　　种种众相现　　影像无方所　　如空无体性　　智慧广大人　　了达其平等　　佛身不可取　　无生无起作　　应物普现前　　平等如虚空　　十方所有佛　　尽入一毛孔　　各各现神通　　智眼能观见　　毗卢遮那佛　　愿力周法界　　一切国土中　　恒转无上轮　　一毛现神变　　一切佛同说　　经於无量劫　　不得其边际
　　如此四天下道场中。以佛神力。十方各有一亿世界海微尘数诸菩萨众。而来集会。应知一切世界海。一一四天下诸道场中。悉亦如是。
　　此下大文第四现瑞表法。上所现相。但召有缘。今众既集将陈法海。故重现斯瑞。瑞文有三。初光示法主。欲令大众得如来神通力故。次现华表义。通表所诠佛华严故。三现众表教。法藉人弘故。光照十方从足下入者。足表佛所履。意显从中道果智为法界体。是菩萨所履。以证入故。有大莲华忽然出现。然莲华亦别表华藏。为佛所净。忽然现者。依理起事。难测量故。莲华庄严。具表严成果体。故下其华生已。於白毫中有菩萨出者。意表果智为因心故。名胜音者。所诠教法圆满故曰胜音。与眷属俱者表此圆教摄群经为眷属故。次下胜音说偈赞佛。为称扬佛德。既至任力称扬。自申罔极之情。显佛无涯之德。故观察十方而说颂言。颂中总相赞佛。亦含诸问。疏各有所属。初眉中所出菩萨。赞其十方菩萨一一各说偈赞。即为十段。各赞不同。总是赞佛功德。结云一切世界海。一一四天下诸道场中。悉亦如是。以彰法界同体也。此上结云。十方各有一亿世界海微尘数诸菩萨众而来云集。乃通结前光召十方。各一亿世界海微尘数之众。意谓此一四天下。有此道场。然彼一一世界海中世界。皆有四天下。一一如此之集会。正显主伴重重。极十方而齐唱也。但深观结文。自见无尽之意。
　　远方便竟。
　　如来现相品竟。

　　大方广佛华严经纲要卷第六


　　大方广佛华严经纲要卷第七

　　　　于阗国三藏沙门实义难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　普贤三昧品第三

　　尔时普贤菩萨摩诃萨。於如来前坐莲华藏师子之座。承佛神力。入于三昧。此三昧名一切诸佛毗卢遮那如来藏身。普入一切佛平等性。能於法界示众影像。广大无碍同於虚空。法界海旋靡不随入。出生一切诸三昧法。普能包纳十方法界。三世诸佛智光明海皆从此生。十方所有诸安立海悉能示现。含藏一切佛力解脱诸菩萨智。能令一切国土微尘普能容受无边法界。成就一切佛功德海。显示如来诸大愿海。一切诸佛所有法轮流通护持使无断绝。如此世界中普贤菩萨於世尊前入此三昧。如是尽法界虚空界十方三世微细无碍广大光明佛眼所见佛力能到佛身所现一切国土。及此国土所有微尘。一一尘中。有世界海微尘数佛剎。一一剎中。有世界海微尘数诸佛。一一佛前有世界海微尘数普贤菩萨。皆亦入此一切诸佛毗卢遮那如来藏身三昧。尔时一一普贤菩萨。皆有十方一切诸佛而现其前。彼诸如来同声赞言。善哉善哉。善男子。汝能入此一切诸佛毗卢遮那如来藏身菩萨三昧。佛子。此是十方一切诸佛共加於汝。以毗卢遮那如来本愿力故。亦以汝修一切诸佛行愿力故。所谓能转一切佛法轮故。开显一切如来智慧海故。普照十方诸安立海悉无余故。令一切众生净治杂染得清净故。普摄一切诸大国土。无所着故。深入一切诸佛境界无障碍故。普示一切佛功德故。能入一切诸法实相增智慧故。观察一切诸法门故。了知一切众生根故。能持一切诸佛如来教文海故。尔时十方一切诸佛。即与普贤菩萨摩诃萨能入一切智性力智。与入法界无边量智。与成就一切佛境界智。与知一切世界海成坏智。与知一切众生界广大智。与住诸佛甚深解脱无差别诸三昧智。与入一切菩萨诸根海智。与知一切众生语言海转法轮词辩智。与普入法界一切世界海身智。与得一切佛音声智。如此世界中如来前普贤菩萨蒙诸佛与如是智。如是一切世界海及彼世界海一一尘中所有普贤悉亦如是。何以故。证彼三昧。法如是故。是时十方诸佛各舒右手摩普贤菩萨顶其。手皆以相好庄严妙网光舒香流焰发。复出诸佛种种妙音及以自在神通之事。过现未来一切菩萨普贤愿海一切如来清净法轮。及三世佛所有影像。皆於中现。如此世界中普贤菩萨为十方佛所共摩顶。如是一切世界海及彼世界海一一尘中所有普贤。悉亦如是为十方佛之所摩顶。尔时普贤菩萨即从是三昧而起。从此三昧起时。即从一切世界海微尘数三昧海门起。所谓从知三世念念无差别善巧智三昧门起。从知三世一切法界所有微尘三昧门起。从现三世一切佛剎三昧门起。从现一切众生舍宅三昧门起。从知一切众生心海三昧门起。从知一切众生各别名字三昧门起。从知十方法界处所各差别三昧门起。从知一切微尘中。各有无边广大佛身云三昧门起。从演说一切法理趣海三昧门起。普贤菩萨从如是等三昧门起时。其诸菩萨一一各得世界海微尘数三昧海云。世界海微尘数陀罗尼海云。世界海微尘数诸法方便海云。世界海微尘数辩才门海云。世界海微尘数修行海云。世界海微尘数普照法界一切如来功德藏智光明海云。世界海微尘数一切如来诸力智慧无差别方便海云。世界海微尘数一切如来一一毛孔中各现众剎海云。世界海微尘数一一菩萨示现从兜率天宫殁下生成佛转正法轮般涅盘等海云。如此世界中普贤菩萨从三昧起诸菩萨众获如是益。如是一切世界海及彼世界海所有微尘一一尘中。悉亦如是。
