<!-- { "loadSidebar": true } -->
　　第六海幢比丘。寄正心住。初念长者教观察思惟。随修证人。渐次南行。至阎浮提岸。周徧寻求海幢比丘。乃见在经行路侧结加趺坐入於三昧。初见未及问。以在定故。但见定中所现业用境界。以从足至顶一十四处。所现人天八部修罗帝释梵王。乃至声闻菩萨。以至於佛。皆在一身中现。经文有十四段。后於顶上所现佛出妙音声。普雨法雨。有三十二种法雨。初十二种法雨特为菩萨。后二十种法雨普及人天杂类。上至色界梵天下。及地狱三途。无不充足。如是所作充满法界。又於其身一切毛孔。皆出阿僧祇佛剎微尘数光明网。一一光明网具阿僧祇色相庄严境界事业。如是充满十方一切法界。比丘定中俱现如是相用。善财见已一心观察。深生渴仰。忆念彼三昧解脱。思惟彼不思议境界。如是住立思惟观察。日夜不已。以至六月六日。未曾暂舍。比丘过此已后。乃从三昧起。善财乃作礼赞言。圣者。希有奇特。如此三昧甚深广大利益等。有十三行经。赞已。然后乃问圣者。此三昧名为何等。比丘答言此三昧名普眼舍得。又名般若波罗蜜境界清净光明。又名普庄严清净门。以修习般若波罗蜜故得此三昧。有百万阿僧祇三昧。言三昧名普眼舍得者。谓以般若智。圆照法界故名普眼。般若之体清净光明。一法不受。故云舍得。以此般若生佛平等。圣凡一际。故圆现法界事相。此即显示前唯心观门之体用耳。似不必局於灭受想定也。善财童子既闻三昧之名。因问此三昧境界究竟如何。此问其实际也。比丘答言。入此三昧时则智正觉世间器世间众生世间此三种世间一际平等。一一融通。无所障碍。如此而已。此直指唯心观门究竟实际也。故比丘告善财言。我唯知此一般若波罗蜜三昧光明而已。若诸菩萨入智慧海。净法界境。乃至平等智慧。则非我所知。乃推后友云从此南行有一住处。名曰海潮。有优婆夷名曰休舍。汝可往问。时善财童子。於海幢比丘所。得坚固身等种种法门。故感恩恋慕。持其名号。想其容止。念其音声。思其三昧。受其智慧。得其清净光明。於此法门有深证矣。辞退而行。

　　大方广佛华严经纲要卷第六十三


　　大方广佛华严经纲要卷第六十四

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之五

　　尔时善财童子蒙善知识力。依善知识教。念善知识语。於善知识深心爱乐。作是念言。因善知识令我见佛。因善知识令我闻法。善知识者是我师傅。示导於我诸佛法故。善知识者是我眼目。令我见佛如虚空故。善知识者是我津济。令我得入诸佛如来莲华池故。渐渐南行至海潮处见普庄严园。众宝垣墙周匝围绕。一切宝树行列庄严。一切宝华树雨众妙华布散其地。一切宝香树香气氛氲普熏十方。一切宝鬘树雨大宝鬘处处垂下。一切摩尼宝王树雨大摩尼宝徧布充满。一切宝衣树雨种种色衣随其所应周匝敷布。一切音乐树风动成音其音美妙过於天乐。一切庄严具树各雨珍玩奇妙之物处处分布以为严饰。其地清净无有高下。於中具有百万殿堂。大摩尼宝之所合成。百万楼阁阎浮檀金以覆其上。百万宫殿毗卢遮那摩尼宝间错庄严。一万浴池众宝合成。七宝栏楯周匝围绕。七宝阶道四面分布。八功德水湛然盈满。其水香气如天栴檀。金沙布底。水清宝珠周徧间错。凫雁孔雀俱枳罗鸟游戏其中出和雅音。宝多罗树周匝行列。覆以宝网垂诸金铃。微风徐摇恒出美音。施大宝帐宝树围绕。建立无数摩尼宝幢。光明普照百千由旬其中复有百万陂池。黑栴檀泥凝积其底。一切妙宝以为莲华敷布水上。大摩尼华光色照耀。园中复有广大宫殿名庄严幢。海藏妙宝以为其地。毗瑠璃宝以为其柱。阎浮檀金以覆其上。光藏摩尼以为庄严。无数宝王光焰炽然。重楼挟阁种种庄饰。阿卢那香王。觉悟香王。皆出妙香普熏一切。其宫殿中复有无量宝莲华座周回布列。所谓照耀十方摩尼宝莲华座。毗卢遮那摩尼宝莲华座。照耀世间摩尼宝莲华座。妙藏摩尼宝莲华座。师子藏摩尼宝莲华座。离垢藏摩尼宝莲华座。普门摩尼宝莲华座。光严摩尼宝莲华座。安住大海藏清净摩尼王宝莲华座。金刚师子摩尼宝莲华座。园中复有百万种帐。所谓衣帐。鬘帐。香帐。华帐。枝帐。摩尼帐。真金帐。庄严具帐。音乐帐。象王神变帐。马王神变帐。帝释所着摩尼宝帐。如是等其数百万。有百万大宝网弥覆其上。所谓宝铃网。宝盖网。宝身网。海藏真珠网。绀瑠璃摩尼宝网。师子摩尼网。月光摩尼网。种种形像众香网。宝冠网。宝璎珞网。如是等其数百万。有百万大光明之所照耀。所谓焰光摩尼宝光明。日藏摩尼宝光明。月幢摩尼宝光明。香焰摩尼宝光明。胜藏摩尼宝光明。莲华藏摩尼宝光明。焰幢摩尼宝光明。大灯摩尼宝光明。普照十方摩尼宝光明。香光摩尼宝光明。如是等其数百万。常雨百万庄严具。百万黑栴檀香出妙音声。百万出过诸天曼陀罗华而以散之。百万出过诸天璎珞以为庄严。百万出过诸天妙宝鬘带处处垂下。百万出过诸天众色妙衣。百万杂色摩尼宝妙光普照。百万天子欣乐瞻仰头面作礼。百万采女於虚空中投身而下。百万菩萨恭敬亲近常乐闻法。时休舍优婆夷坐真金座。戴海藏真珠网冠。挂出过诸天真金宝钏。垂绀青发。大摩尼网庄严其首。师子口摩尼宝以为耳珰。如意摩尼宝王以为璎珞。一切宝网垂覆其身。百千亿那由他众生曲躬恭敬。东方有无量众生来诣其所。所谓梵天梵众天大梵天梵辅天自在天乃至一切人及非人。南西北方四维上下皆亦如是。其有见此优婆夷者一切病苦悉得除灭。离烦恼垢拔诸见刺。摧障碍山。入於无碍清净境界。增明一切所有善根。长养诸根。入一切智慧门。入一切总持门。一切三昧门。一切大愿门。一切妙行门。一切功德门。皆得现前。其心广大具足神通。身无障碍至一切处。尔时善财童子。入普庄严园周徧观察。见休舍优婆夷坐於妙座。往诣其所顶礼其足。绕无数匝白言。圣者。我已先发阿耨多罗三藐三菩提心。而未知菩萨云何学菩萨行云何修菩萨道。我闻圣者善能诱诲。愿为我说。休舍告言。善男子。我唯得菩萨一解脱门。若有见闻忆念於我与我同住供给我者。悉不唐捐。善男子。若有众生不种善根不为善友之所摄受不为诸佛之所护念。是人终不得见於我。善男子。其有众生得见我者。皆於阿耨多罗三藐三菩提获不退转。善男子。东方诸佛常来至此。处於宝座。为我说法。南西北方四维上下一切诸佛悉来至此。处於宝座。为我说法。善男子。我常不离见佛闻法。与诸菩萨而共同住。善男子。我此大众有八万四千亿那由他。皆在此园与我同行。悉於阿耨多罗三藐三菩提得不退转。其余众生住此园者。亦皆普入不退转位。
　　第七休舍优婆夷寄不退住。善财以蒙善知识力故。於所入法门心心不退。随念证入。依教趣求。至海潮处。觅优婆夷。未见其人。先见所居依报庄严园殊胜之境。有十事庄严。一宝墙围绕。二林树行列。三堂阁崇丽。四浴沼清华。五池流映带。六园敷殿座。七罗以帐网。八光明照耀。九雨散杂严。十凡圣欣敬。次见正报端严姝妙。有十方那由他人天云集围绕。其有见者皆得利益。业用难测。尔时善财入已。乃见优婆夷坐於妙座。善财往诣其所。顶礼绕无数匝。既修敬已。乃谘问法要。白已发心。乃请说修菩萨行。优婆夷见善财已。更无称赞。即示法界。直云我唯得菩萨一解脱门。若有见我忆念於我。兴我同住供给我者。悉不唐捐。故诸众生若无深厚善根者决不得见我。若有得见我者即於无上菩提获不退转。前虽未赞善财。即此得见征之。则善财可谓深种善根。即此见我不必更问法门何如。则早已登不退转位矣。所以见我有如此大利益者。以十方诸佛时来为我说法。以我常不离佛法与诸菩萨而共同住。以我常不离三宝故。故此园中有八万四千那由他众生皆普入不退转位。此显由上得般若三昧光明故。表方便入俗。则八万四千尘劳皆成波罗蜜门。此已为善财直示法界之门矣。已上共有六十七行经。直叙法门之事。
　　善财白言。圣者。发阿耨多罗三藐三菩提心为久近耶。答言。善男子。我忆过去於然灯佛所修行梵行。恭敬供养。闻法受持。次前於离垢佛所出家学道受持正法。次前於妙幢佛所。次前於胜须弥佛所。次前於莲华德藏佛所。次前於毗卢遮那佛所。次前於普眼佛所。次前於梵寿佛所。次前於金刚脐佛所。次前於婆楼那天佛所。善男子。我忆过去於无量劫无量生中。如是次第三十六恒河沙佛所皆悉承事恭敬供养。闻法受持净修梵行。於此已往。佛智所知。非我能测。善男子。菩萨初发心无有量。充满一切法界故。菩萨大悲门无有量。普入一切世间故。菩萨大愿门无有量究竟十方法界故。菩萨大慈门无有量普覆一切众生故。菩萨所修行无有量於一切剎一切劫中修习故。菩萨三昧力无有量令菩萨道不退故。菩萨总持力无有量能持一切世间故。菩萨智光力无有量普能证入三世故。菩萨神通力无有量普现一切剎网故。菩萨辩才力无有量一音一切悉解故。菩萨清净身无有量悉徧一切佛剎故。
　　此下善财见优婆夷如是大益。乃问发菩提心为久近耶。故下优婆夷答。从过去然灯佛所修行梵行时。返推次前已往。次第历事三十六恒河沙佛。一一佛所精修梵行。於此更推已往所事之佛已非我所测。唯佛智能知耳。即此告以久远事佛之心。不退至今。则已全示善财不退之法门矣。故教善财云。菩萨初发心。应无限量。当与法界等。则一一所修之行皆与法界等。则前无始。后无终。故所发者法界常住真心耳。此上有十七行经。具显发心之因深。
