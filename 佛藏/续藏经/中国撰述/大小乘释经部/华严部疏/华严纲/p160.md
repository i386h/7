<!-- { "loadSidebar": true } -->
　　如种子中无有根芽茎节枝叶而能生起如是等事。菩萨摩诃萨亦复如是。於无二法中分别二相。善巧方便通达无碍。
　　二转以喻合非有之有。於中先喻后合。有无无碍名方便等。
　　是名菩萨摩诃萨第八如影忍。
　　三结名。
　　菩萨摩诃萨成就此忍。虽不往诣十方国土。而能普现一切佛剎亦不离此。亦不到彼。如影普现所行无碍。令诸众生见差别身同於世间坚实之相。
　　第四果中三。初得称性之身。如影不往而至。不分而徧故。
　　然此差别即非差别。别与不别无所障碍。
　　次结成无碍。以无差是差之无差故。虽不往而遍。令物见殊。差是无差之差。故虽遍而不在彼此。
　　此菩萨从於如来种性而生。身语及意清净无碍。故能获得无边色相清净之身。
　　后显此身因。其无边身近局果中。亦通前法。
　　佛子。云何为菩萨摩诃萨如化忍。
　　第九如化忍。文分四别。一标二释三结四果。标云化者。无而忽有故。
　　佛子。此菩萨摩诃萨知一切世间皆悉如化。
　　释中有三。谓法喻合。法中二。先总标。标法同喻。具能所知。既知一切世间。不局所化情类。略标世间必具出世。
　　所谓一切众生意业化。觉想所起故。一切世间诸行化。分别所起故。一切苦乐颠倒化。妄取所起故。一切世间不实法化。言说所现故。一切烦恼分别化。想念所起故。
　　后别显。先显所知。后显能知。前中十句。前五染化。后五净化。今初。不出业惑苦三。前四是苦即五蕴相。一识由想起。二行因识生。分别是识故。三受因想起。想取爱憎相故。四色亦行生。无记报色。如沫不实。名言熏习。即是行故。五即是惑。惑由想行。念即行故。业通二处。初句意业。此句分别。皆是业故。此中意等从缘无性。如化不实。本无今有。如化相现。故仁王云法本自无。因缘生诸。净化二义。仿此可知。
　　复有清净调伏化。无分别所现故。於三世不转化。无生平等故。菩萨愿力化。广大修行故。如来大悲化。方便示现故。转法轮方便化。智慧无畏辩才所说故。
　　后明五净中一方便调生。依真智故。二湛然真智。由理成故。故上文云。智入三世了法平等。三愿由行满。四慈悲。复依方便立故。五具无畏辩。能转法故。
　　菩萨如是了知世间出世间化。现证知。广大知。无边知。如事知。自在知。真实知。非虚妄见所能倾动。随世所行亦不失坏。
　　二别显能知。於中初二句结前生后。世间结前染。出世结前净。亦结余所不尽。谓乃至一法过於涅盘亦如化故。或说涅盘不如化者。大品云为新发意菩萨。恐其惊怖。分别生灭方如化故。了知之言即是生后。次现证下正显能知。上言了知。知有六义。一若事若理非比度故。二旁无遗故。三契中道故。四称俗境故。五真俗无碍故。六归一实谛故。后非虚妄下结上六知。处真道而不倾。行非道而不坏。
　　譬如化不从心起。不从心法起。不从业起。不受果报。非世间生。非世间灭。不可随逐。不可揽触。非久住。非须臾住。非行世间。非离世间。不专系一方。不普属诸方。非有量非无量。不厌不息。非不厌不息。非凡非圣。非染非净。非生非死。非智非愚。非见非不见。非依世间。非入法界。非黠慧。非迟钝。非取非不取。非生死。非涅盘。非有非无有。
　　第二喻中应开四义。一能化者以喻因缘。二化现事喻所起果。三现用而无实。四愚小为真。故十喻传云。犹如化事虽空无实。能令众生忧苦嗔恚喜乐痴惑。诸法亦尔。云何无实。如彼化人无生老死苦乐。异余人故。文中有四十句。初句标。次三十七句一向双非以显无实。后非有非无有义同二种。一亦是双非。谓无有亦无故。二双融性相。化不实故非有。现化事故非无有。
　　菩萨如是善巧方便行於世间。修菩萨道。了知世法分身化往。
　　三合中二。先化行。后佛子下化益。前中四。一起化用。以同化相有故。然但云菩萨如是者。以上诸非一一通法。故指上如是为善巧方便。
　　不着世间不取自身。於世於身无所分别。不住世间不离世间。不住於法不离於法。
　　二明化智。以了化不实故。
　　以本愿故不弃舍一众生界。不调伏少众生界。不分别法非不分别。知诸法性无来无去。虽无所有而满足佛法。
　　三双非显中。
　　了法如化非有非无。
　　四结示化旨。
　　佛子。菩萨摩诃萨如是安住如化忍时。悉能满足一切诸佛菩提之道利益众生。
　　二化益。
　　是名菩萨摩诃萨第九如化忍。
　　三结文。
　　菩萨摩诃萨成就此忍。凡有所作悉同於化。譬如化士於一切佛剎无所依住。於一切世间无所取着。於一切佛法不生分别。而趣佛菩提无有懈倦。修菩萨行离诸颠倒。虽无有身而现一切身。虽无所住而住众国土。虽无有色而普现众色。虽不着实际而明照法性平等圆满。
　　第四果中先得利他业用之果。
　　佛子。此菩萨摩诃萨於一切法无所依止。名解脱者。一切过失悉皆舍离。名调伏者。不动不转普入一切如来众会名神通者。於无生法已得善巧名无退者。具一切力须弥铁围不能为障名无碍者。
　　后得依自利。立胜名果。
　　佛子。云何为菩萨摩诃萨如空忍。
　　第十如空忍中。亦四。谓标释结果。标云如空。如空所喻通一切法。佛地喻清净法界。以离差别相故。及中边等论喻圆成实。但是此中一义。然其喻相小异诸喻。诸喻开义多分有五。虽正取所成幻等以喻於法。而亦取缘等以喻无性。此中喻相不开别法。直指於空。具含多义。以喻於法。又此诸喻。若约能喻。前五多取似有以破实有。化喻以不有有以破似有。此喻以性相俱绝破於一切。又前六遣又会空多。依空立有少。此一遣有入空少。依空立有多。又上所喻则通一切。此中能喻则具多义。所喻各随别义喻一类法。然龙树十喻。以四复次释如空义。一近无远有。谓如虚空非可见法。以远视故眼光回转。则见缥色。一切诸法亦复如是。空无所有。以凡夫人远无漏慧。弃舍实相。则见男女等物。而实此物竟无所有。二约性净不染。三约无初中后。四约体实无物。上八地中空有十义。皆是略明。然别义有此不同。同义诸喻无别。余无碍义如前后说。
　　佛子。此菩萨摩诃萨了一切法界犹如虚空。以无相故。一切世界犹如虚空。以无起故。一切法犹如虚空以无二故。一切众生行犹如虚空无所行故。一切佛犹如虚空无分别故。一切佛力犹如虚空无差别故。一切禅定犹如虚空三际平等故。所说一切法犹如虚空不可言说故。一切佛身犹如虚空无着无碍故。
　　第二释中二。先忍解之相。后忍行成益。今初。先别明。以空九义喻九种法。随义虽别。亦以缘成无性故空。九句各标法同喻。后出所以。一标事法界如空。下出所以者。以无相故。谓从缘无性。其相自虚。即事是理法界故。此句是总。二世界共业所起故。三轨仪教法。一味法界所流故。余六句并准初句。
　　菩萨如是以如虚空方便。了一切法皆无所有。
　　后总结。
　　佛子。菩萨摩诃萨以如虚空忍智了一切法时。得如虚空身身业。得如虚空语语业。得如虚空意意业。
　　第二忍行成益中三。初总明得如空三业业具。
　　譬如虚空一切法依不生不殁。菩萨摩诃萨亦复如是。一切法身不生不殁。譬如虚空不可破坏。菩萨摩诃萨亦复如是。智慧诸力不可破坏。譬如虚空一切世间之所依止而无所依。菩萨摩诃萨亦复如是。一切诸法之所依止而无所依。譬如虚空无生无灭。能持一切世间生灭。菩萨摩诃萨亦复如是。无向无得能示向得。普使世间修行清净。譬如虚空无方无隅而能显现无边方隅。菩萨摩诃萨亦复如是。无业无报而能显示种种业报。譬如虚空非行非住而能示现种种威仪。菩萨摩诃萨亦复如是。非行非住而能分别一切诸行。譬如虚空非色非非色而能示现种种诸色。菩萨摩诃萨亦复如是。非世间色非出世间色而能示现一切诸色。譬如虚空非久非近而能久住现一切物。菩萨摩诃萨亦复如是。非久非近而能久住显示菩萨所行诸行。譬如虚空非净非秽不离净秽。菩萨摩诃萨亦复如是。非障非无障不离障无障。譬如虚空一切世间皆现其前。非现一切世间之前。菩萨摩诃萨亦复如是。一切诸法皆现其前。非现一切诸法之前。譬如虚空普入一切而无边际。菩萨摩诃萨亦复如是。普入诸法而菩萨心无有边际。
　　二别显德齐虚空。於中初二句一向喻实无依为依。已下皆显性相无碍。从缘有故。无性空故。又此二相即故便成四句。一缘生故空。缘生故有。二无性故空。无性故有。三缘生故有。无性故空。四无性故有。缘生故空。无法出空故皆现其前。空不可见故不现法前。余文并显。
　　何以故。菩萨所作如虚空故。谓所有修习。所有严净。所有成就皆悉平等。一体一味一种分量。如虚空清净徧一切处。如是证知一切诸法。於一切法无有分别。
　　三征释得益之由。所以得者空观成故。於中二。先智证齐空故。一体者真如平等故。一味者解脱不殊故。一种分量者大小皆称性故。
　　严净一切诸佛国土。圆满一切无所依身。了一切方无有迷惑。具一切力不可摧坏。满足一切无边功德。已到一切甚深法处。通达一切波罗蜜道。普坐一切金刚之座。普发一切随类之音。为一切世间转於法轮未曾失时。
　　后德用满空故。
　　是名菩萨摩诃萨第十如空忍。
　　三结名。
　　菩萨摩诃萨成就此忍。得无来身。以无去故。得无生身。以无灭故。得不动身以无坏故。得不实身离虚妄故。得一相身以无相故。得无量身佛力无量故。得平等身同如相故。得无差别身等观三世故。得至一切处身。净眼等照无障碍故。得离欲际身。知一切法无合散故。得虚空无边际身。福德藏无尽如虚空故。得无断无尽法性平等辩才身。知一切法相唯是一相无性为性如虚空故。得无量无碍音声身。无所障碍如虚空故。得具足一切善巧清净菩萨行身。於一切处皆无障碍如虚空故。得一切佛法海次第相续身。不可断绝如虚空故。得一切佛剎中现无量佛剎身。离诸贪着如虚空无边故。得示现一切自在法无休息身。如虚空大海无边际故。得一切不可坏坚固势力身。如虚空任持一切世间故。得诸根明利如金刚坚固不可坏身。如虚空一切劫火不能烧故。得持一切世间力身。智慧力如虚空故。
　　第四果中。得二十种身。前十与十行及离世间入分相似。然通相多从德用立名。
　　佛子。是名菩萨摩诃萨十种忍。
　　大文第四总结十忍。
