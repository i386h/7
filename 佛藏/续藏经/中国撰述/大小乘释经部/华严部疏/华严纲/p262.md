<!-- { "loadSidebar": true } -->
　　此下第九岚毗尼林神寄善慧地。善慧地者谓成就微妙四无碍辩。能徧十方善说法故。此园林乃生佛之处。表九地当得受职生佛家故。时善财童子。闻前解脱门。忆念修习了达增长依教趣求。至岚毗尼林妙德神所。见在一切宝庄严楼阁中坐师子座。为诸天众说受生海经。令其皆得生如来家。善财见已。致敬陈已发心。谘问生如来家。彼神即授己法界。答言。善男子。菩萨有十种受生藏。若菩萨成就此十法。则得生如来家。此正酬其问。初有五行半经。叹此法殊胜。次下征云。何等为十。次列其名曰。一者愿常供养一切诸佛受生藏。二者发菩提心受生藏。三者观诸法门勤修受生藏。四者以深净心普照三世受生藏。五者平等光明受生藏。六者生如来家受生藏。七者佛力光明受生藏。八者观普智门受生藏。九者普现庄严受生藏。十者入如来地受生藏。此列十种受生藏名。其义已收六位因果。一当十信。二即十住。三通行向。四是初地。五从二地至七地。六七二门皆八地。八即九地。九当十地。十即等觉入如来地。疏虽竖配六位。其实圆融终始通收。故前叹云成就此法则得生如来家。义显因果交彻故。次先长行一一释义。十段并结有六十八行经。并下重颂有十偈。通释法门之义。下牒立其名云。菩萨具此十法生如来家。为一切世间清净光明。此牒答问义。次立法门之名。云我从无量劫来。得自在受生解脱门。此指前法立目。言自在受生者。以机感便现。无所拥碍故。次下善财白言。圣者此解脱门境界云何。此问解脱境界。下答即显法门业用。云善男子。我先发愿。愿一切菩萨示受生时皆得亲近。愿入毗卢遮那如来无量受生海。以昔愿力生此世界阎浮提中岚毗尼园。专念菩萨何时下生。此明依愿受生。自生此园以来。经於百年。世尊果从兜率天而来生此。未生之前。我睹见此林中先现十种瑞。有十六行零经。叙其瑞相。结云。此瑞现时诸天即知当有菩萨下生。我观此瑞欢喜无量。次菩萨未生之时摩耶夫人出迦毗罗城入此林时。复现十种瑞相。有八行半经。叙摩耶入林之瑞。次摩耶夫人於毕洛叉树下。将欲诞生菩萨之时。复现十种神变。其十种神变者。一菩萨将诞生时欲色诸天八部神等皆集园中。备献供养。二摩耶夫人腹中悉现三千世界一切形像。万亿阎浮各有园林。一一皆有夫人。於中将生菩萨之瑞。三夫人一切毛孔。皆现如来往昔供佛闻法之事。四夫人身诸毛孔一一皆现如来往昔修行所住之处。及值佛出世劫数寿命长短。所依知识修行善法。在在生处摩耶夫人常为其母。五摩耶夫人一一毛孔。现如来往昔修行时随所生处色相形貌苦乐等事。六摩耶身诸毛孔皆现如来往昔修行舍头目髓脑身体血肉及国城妻妾等事。七摩耶夫人入此园时其林普现过去诸佛入母胎时庄严等事。八摩耶夫人入此园时从其身出菩萨所住宫殿等事。九摩耶夫人入此园时身出十不可说佛剎微尘数菩萨同时赞叹。十摩耶夫人将欲诞生菩萨之时忽於其前从金刚际出大莲华。众宝庄严。天王执持。八部神等各兴供养。此上见菩萨将欲降生先现之瑞。有五十行经。历叙其事。向下正睹诞生之事。云岚毗尼园现是事已。然后菩萨其身诞生。如虚空中现净日轮。如高山顶出於庆云等相。菩萨从母胁生。身相光明亦复如是。当我见佛於此阎浮岚毗尼园生时。亦见三千界内百亿四天下阎浮内示现初生。乃至亦见於十方一切世界一一尘中一一剎中皆现受生种种神变。念念不断。有十一行半经。叙遍一切处现生之事。上答解脱境界。显其业用。下问发心久近。善财白彼神言。大天得此解脱其已久如。答言。乃往古世过亿佛剎微尘数劫。复过是数有世界名普宝。劫名悦乐。彼世界中有四天下。阎浮提中有一王都。名须弥庄严幢。其中有王名宝焰眼。其王夫人名曰喜光。如此世界摩耶夫人为毗卢遮那之母。彼世界中喜光夫人为初佛母亦复如是。善男子。其喜光夫人将欲诞生菩萨之时诣彼华园。园中有树。名一切施。喜光攀彼树枝而生菩萨。时有乳母名为净光。侍立其侧。诸天授与乳母。乳母敬受生大欢喜。即得菩萨普眼三昧。普见十方无量诸佛一切处自在受生解脱。得此解脱故。见一切佛乘本愿力受生自在。善男子。彼乳母者岂异人乎。我身是也。不会夫人者。显今夫人即昔佛之母也。我自是来念念常见毗卢遮那佛。示现菩萨受生海自在神力。此上有二十一行零经。叙往昔得解脱因缘。以显法根深。下岚毗尼神重宣其义而说颂言。有二十三偈。颂往昔因缘。下谦己推胜云。我唯知此菩萨於无量劫徧一切处示现受生自在解脱而已。如诸菩萨以一念为诸劫藏。乃至於一切趣皆现受生。调伏众生诸神变事。我何能知。乃指后友云。此迦毗罗城有释种女。名曰瞿波。汝可往问。当为汝说。时善财童子。瞻仰作礼辞退而去。

　　大方广佛华严经纲要卷第七十四


　　大方广佛华严经纲要卷第七十五

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十六

　　尔时善财童子。向迦毗罗城思惟修习受生解脱。增长广大忆念不舍。渐次游行至菩萨集会普现法界光明讲堂。其中有神号无忧德。与一万主宫殿神。俱来迎善财。作如是言。善来丈夫。有大智慧。有大勇猛。能修菩萨不可思议自在解脱。心恒不舍广大誓愿。善能观察诸法境界。安住法城。入於无量诸方便门。成就如来功德大海。得妙辩才善调众生。获圣智身恒顺修行。知诸众生心行差别。令其欢喜趣向佛道。我观仁者修诸妙行心无暂懈。威仪所行悉皆清净。汝当不久得诸如来清净庄严无上三业。以诸相好庄严其身。以十力智莹饰其心。游诸世间。我观仁者勇猛精进而无有比。不久当得普见三世一切诸佛听受其法。不久当得一切菩萨禅定解脱诸三昧乐。不久当入诸佛如来甚深解脱。何以故。见善知识亲近供养。听受其教忆念修行。不懈不退。无忧无悔。无有障碍。魔及魔民不能为难。不久当成无上果故。善财童子言。圣者。如向所说愿我皆得。圣者。我愿一切众生息诸热恼。离诸恶业。生诸安乐。修诸净行。圣者。一切众生起诸烦恼。造诸恶业。堕诸恶趣。若身若心恒受楚毒。菩萨见已心生忧恼。圣者。譬如有人唯有一子。爱念情至。忽见被人割截支体。其心痛切不能自安。菩萨摩诃萨亦复如是。见诸众生以烦恼业堕三恶趣受种种苦。心大忧恼。若见众生起身语意三种善业生天人趣受身心乐。菩萨尔时生大欢喜。何以故。菩萨不自为故求一切智。不贪生死诸欲快乐。不随想倒见倒心倒诸结随眠爱见力转。不起众生种种乐想。亦不味着诸禅定乐。非有障碍疲厌退转住於生死。但见众生於诸有中具受无量种种诸苦。起大悲心。以大愿力而普摄取。悲愿力故修菩萨行。为断一切众生烦恼。为求如来一切智智。为供养一切诸佛如来。为严净一切广大国土。为净治一切众生乐欲及其所有身心诸行。於生死中无有疲厌。圣者。菩萨摩诃萨於诸众生为庄严。令生人天富贵乐故。为父母。为其安立菩提心故。为养育令其成就菩萨道故。为卫护令其远离三恶道故。为船师令其得度生死海故。为归依令舍诸魔烦恼怖故。为究竟令其永得清凉乐故。为津济令入一切诸佛海故。为导师令至一切法宝州故。为妙华开敷诸佛功德心故。为严具常放福德智慧光故。为可乐凡有所作悉端严故。为可尊远离一切诸恶业故。为普贤具足一切端严身故。为大明常放智慧净光明故。为大云常雨一切甘露法故。圣者菩萨如是修诸行时。令一切众生皆生爱乐具足法乐。尔时善财童子将升法堂。其无忧德及诸神众以出过诸天上妙华鬘涂香末香及以种种宝庄严具。散善财上。而说颂言。
　　汝今出世间　　为世大明灯　　普为诸众生　　勤求无上觉　　无量亿千劫　　难可得见汝　　功德日今出　　灭除诸世暗　　汝见诸众生　　颠倒惑所覆　　而兴大悲意　　求证无师道　　汝以清净心　　寻求佛菩提　　承事善知识　　不自惜身命　　汝於诸世间　　无依无所着　　其心普无碍　　清净如虚空　　汝修菩提行　　功德悉圆满　　放大智慧光　　普照一切世　　汝不离世间　　亦不着於世　　行世无障碍　　如风游虚空　　譬如火灾起　　一切无能灭　　汝修菩提行　　精进火亦然　　勇猛大精进　　坚固不可动　　金刚慧师子　　游行无所畏　　一切法界中　　所有诸剎海　　汝悉能往诣　　亲近善知识
