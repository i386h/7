<!-- { "loadSidebar": true } -->
　　希有大勇健　　无量诸如来　　离垢心解脱　　自度能度彼　　我见世间灯　　如实不颠倒　　如於无量劫　　积智者所见　　一切凡夫行　　莫不速归尽　　其性如虚空　　故说无有尽　　智者说无尽　　此亦无所说　　自性无尽故　　得有难思尽　　所说无尽中　　无众生可得　　知众生性尔　　则见大名称　　无见说为见　　无生说众生　　若见若众生　　了知无体性　　能见及所见　　见者悉除遣　　不坏於真法　　此人了知佛　　若人了知佛　　及佛所说法　　则能照世间　　如佛卢舍那　　正觉善开示　　一法清净道　　精进慧大士　　演说无量法　　若有若无有　　彼想皆除灭　　如是能见佛　　安住於实际
　　尔时智慧菩萨承佛威力。普观十方。而说颂言。
　　我承最胜教　　即生智慧光　　普照十方界　　悉见一切佛　　此中无少物　　但有假名字　　若计有我人　　则为入险道　　诸取着凡夫　　计身为实有　　如来非所取　　彼终不得见　　此人无慧眼　　不能得见佛　　於无量劫中　　流转生死海　　有诤说生死　　无诤即涅盘　　生死及涅盘　　二俱不可得　　若逐假名字　　取着此二法　　此人不如实　　不知圣妙道　　若生如是想　　此佛此最胜　　颠倒非实义　　不能见正觉　　能知此实体　　寂灭真如相　　则见正觉尊　　超出语言道　　言语说诸法　　不能显实相　　平等乃能见　　如法佛亦然　　正觉过去世　　未来及现在　　永断分别根　　是故说名佛
　　尔时真实慧菩萨闻佛威力。普观十方。而说颂言。
　　宁受地狱苦　　得闻诸佛名　　不受无量乐　　而不闻佛名　　所以於往昔　　无数劫受苦　　流转生死中　　不闻佛名故　　於法不颠倒　　如实而现证　　离诸和合相　　是名无上觉　　现在非和合　　去来亦复然　　一切法无相　　是则佛真体　　若能如是观　　诸法甚深义　　则见一切佛　　法身真实相　　於实见真实　　非实见不实　　如是究竟解　　是故名为佛　　佛法不可觉　　了此名觉法　　诸佛如是修　　一法不可得　　知以一故众　　知以众故一　　诸法无所依　　但从和合起　　无能作所作　　唯从业想生　　云何知如是　　异此无有故　　一切法无住　　定处不可得　　诸佛住於此　　究竟不动摇
　　尔时无上慧菩萨承佛威力。普观十方。而说颂言。
　　无上摩诃萨　　远离众生想　　无有能过者　　故号为无上　　诸佛所得处　　无作无分别　　粗者无所有　　微细亦复然　　诸佛所行境　　於中无有数　　正觉远离数　　此是佛真法　　如来光普照　　灭除众暗冥　　是光非有照　　亦复非无照　　於法无所着　　无念亦无染　　无住无处所　　不坏於法性　　此中无有二　　亦复无有一　　大智善见者　　如理巧安住　　无中无有二　　无二亦复无　　三界一切空　　是则诸佛见　　凡夫无觉解　　佛令住正法　　诸法无所住　　悟此见自身　　非身而说身　　非起而现起　　无身亦无见　　是佛无上身　　如是实慧说　　诸佛妙法性　　若闻此法者　　当得清净眼
　　尔时坚固慧菩萨承佛威力。普观十方。而说颂言。
　　伟哉大光明　　勇健无上士　　为利群迷故　　而兴於世间　　佛以大悲心　　普观诸众生　　见在三有中　　轮回受众苦　　唯除正等觉　　具德尊导师　　一切诸天人　　无能救护者　　若佛菩萨等　　不出於世间　　无有一众生　　而能得安乐　　如来等正觉　　及诸贤圣众　　出现於世间　　能与众生乐　　若见如来者　　为得大善利　　闻佛名生信　　则是世间塔　　我等见世尊　　为得大利益　　闻如是妙法　　悉当成佛道　　诸菩萨过去　　以佛威神力　　得清净慧眼　　了诸佛境界　　今见卢舍那　　重增清净信　　佛智无边际　　演说不可尽　　胜慧等菩萨　　及我坚固慧　　无数亿劫中　　说亦不能尽
　　第三尔时法慧下十方菩萨偈赞。即为十段。初一为总。余九为别。以法慧是说法主故。总叙此会本末事义。总显佛德。余九叹佛差别之德。总别共显如来无碍之会。此十菩萨名亦表十住。其所说法表位胜进。今初东方法慧。总了佛法故。南方一切慧者了一切法真实之性。净心地故。西方胜慧者。以解佛胜智随空心净故。北方功德慧者。生在佛家善解佛德故。东北方精进慧者。以勤观真理。集无量善俱无住故。东南方善慧者。以成就般若。慧鉴不动可谓善矣。西南方智慧者。决断不动所以名智。西北方真实慧者。谓心不颠倒是真实慧。下方无上慧者。谓从法王教生当绍佛位。故名无上。上方坚固慧者。智力成就不可坏故。此十方菩萨各说十颂。赞佛总别之德。颂义微妙。疏有广释。兹取大纲。故不具录。

　　十住品第十五

　　此品来意。上由致既彰。正宗宜显。故次来也。又前辨所依佛德。今辨能依十住。故次来也。释名者。慧住於理得位不退。故名为住。此十住法有四品。谓十住。梵行。初发心功德。明法。此四品分二。前三品当住位行德。后一品胜进趣后。前会无胜进者。但是趣位方便未成位故。回向是位。无进趣者。三贤位满总为趣地之方便故。亦显无分别离趣相故。今前初品辨位。次品辨行。后品明德。初亦名解。此初品文分七段。一三昧分。二加分。三起分。四本分。五说分。六证分。七重颂分。且初。
　　尔时法慧菩萨承佛威力。入菩萨无量方便三昧。
　　第一三昧分也。问何故入定。答略辨六义。一此三昧是法体故。二非证不说故。三显此法非思量境故。四观机审法故。五为受佛加故。六成轨仪故。
　　以三昧力。十方各千佛剎微尘数世界之外。有千佛剎微尘数诸佛。皆同一号。名曰法慧。普现其前告法慧菩萨言。善哉善哉。善男子。汝能入是菩萨无量方便三昧。善男子。十方各千佛剎微尘数诸佛。悉以神力共加於汝。又是毗卢遮那如来往昔愿力。威神之力。及汝所修善根力故。入此三昧。令汝说法。为增长佛智故。深入法界故。善了众生界故。所入无碍故。所行无障故。得无等方便故。入一切智性故。觉一切法故。知一切根故。能持说一切法故。所谓发起诸菩萨十种住。善男子。汝当承佛威神之力而演此法。是时诸佛。即与法慧菩萨无碍智无着智无断智无痴智无异智无失智无量智无胜智无懈智无夺智。何以故。此三昧力法如是故。是时诸佛各伸右手摩法慧菩萨顶。
　　第二加分。初至令汝说法。是加之因缘。次为增长佛智下十一句。是加所为。次汝当承佛神力而演此法下是加相。先口加劝说以增辨。次兴十种智下是意加以增智。后摩顶是身加以增威。
　　法慧菩萨即从定起。
　　第三起分。略由四意。一三昧事讫故。二已得胜力故。三说时至故。四定无言说故。
　　告诸菩萨言。佛子。菩萨住处广大与法界虚空等。佛子。菩萨住三世诸佛家。彼菩萨住我今当说。诸佛子。菩萨住有十种。过去未来现在诸佛已说当说今说。何者为十。所谓初发心住。治地住。修行住。生贵住。具大方便住。正心住。不退住。童真住。法王子住。灌顶住。是名菩萨十住。去来现在诸佛所说。
　　第四本分有三初言住处广大等。总显体相。次言住有十种下标以许说。次何者为十下征列其名。今此住位名住处者。若以增胜。则以深般若住於真如。即复由此而为行愿之所住处。若从通。俱住上三菩提心家故。梵本为家。旧译为种姓。即四种姓中习种姓也。良以此家菩萨所居。故翻名住处。疏有多义。
　　佛子。云何为菩萨发心住。此菩萨见佛世尊形貌端严色相圆满。人所乐见。难可值遇。有大威力。或见神足。或闻记别。或听教诫。或见众生受诸剧苦。或闻如来广大佛法。发菩提心。求一切智。此菩萨缘十种难得法。而发於心。何者为十。所谓是处非处智。善恶业报智。诸根胜劣智。种种解差别智。种种界差别智。一切至处道智。诸禅解脱三昧智。宿命无碍智。天眼无碍智。三世漏普尽智。是为十。佛子。此菩萨应劝学十法。何者为十。所谓勤供养佛。乐住生死。主导世间令除恶业。以胜妙法常行教诲。叹无上法。学佛功德。生诸佛前恒蒙摄受。方便演说寂静三昧。赞叹远离生死轮回。为苦众生作归依处。何以故。欲令菩萨於佛法中心转增广。有所闻法即自开解不由他教故。
　　此下第五正说。文中为说分即是行相。释此十住即为十段。一一段中皆先征后释。释中皆先明自分后明胜进。又前是住位。后是起行。今初发心住。见佛世尊下乃至求一切智。明发心之缘。有十种缘。次此菩萨缘十种难得法下正明缘境发心。上云求一切智。今明缘十种智即一切智。正是所缘之境。次劝学十法下第二胜进行。谓欲求胜位。应劝励亦劝他学。列有十种。不出悲智。供佛为总。次何以故下征释。何须学此。谓令得通别二种益故。别为增上广大。此之别益。皆希后位。以解从内发不由他教故。
　　佛子。云何为菩萨治地住。此菩萨於诸众生发十种心。何者为十。所谓利益心。大悲心。安乐心。安住心。怜愍心。摄受心。守护心。同己心。师心。导师心。是为十。佛子。此菩萨应劝学十法。何者为十。所谓诵习多闻。虚闲寂静。近善知识。发言和悦。语必知时。心无怯怖。了达於义。如法修行。远离愚迷。安住不动。何以故。欲令菩萨於诸众生增长大悲。有所闻法即自开解不由他教故。
　　第二治地住。初令众生发十种心。是自分。次劝学十法。乃胜进行。次征云何要学此法耶。谓以智导悲。令转胜故。
　　佛子。云何为菩萨修行住。此菩萨以十种行。观一切法。何等为十。所谓观一切法无常。一切法苦。一切法空。一切法无我。一切法无作。一切法无味。一切法不如名。一切法无处所。一切法离分别。一切法无坚实。是为十。佛子。此菩萨应劝学十法。何者为十。所谓观察众生界法界世界。观察地界水界火界风界。观察欲界色界无色界。何以故。欲令菩萨智慧明了。有所闻法即自开解不由他教故。
　　第三修行。初自分。十种观一切法。是护烦恼行。次劝学十种法。谓观察众生等。是护小乘行。以小乘不求种智。不欲广知故。次征意云但观无常足矣。何用广知。释意云观空不碍广有。知见性相兼了法智增明故。
