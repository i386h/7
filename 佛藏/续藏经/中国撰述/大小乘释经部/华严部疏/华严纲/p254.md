<!-- { "loadSidebar": true } -->
　　往昔此城邑　　大王未出时　　一切不可乐　　犹如饿鬼处　　众生相杀害　　窃盗纵淫佚　　两舌不实语　　无义粗恶言　　贪爱他财物　　瞋恚怀毒心　　邪见不善行　　命终堕恶道　　以是等众生　　愚痴所覆蔽　　住於颠倒见　　天旱不降泽　　以无时雨故　　百谷悉不生　　草木皆枯槁　　泉流亦乾竭　　大王未兴世　　津池悉枯涸　　园苑多骸骨　　望之如旷野　　大王升宝位　　广济诸群生　　汕云被八方　　普雨皆充洽　　大王临庶品　　普断诸暴虐　　刑狱皆止措　　茕独悉安隐　　往昔诸众生　　各各相残害　　饮血而啖肉　　今悉起慈心　　往昔诸众生　　贫穷少衣服　　以草自遮蔽　　饥羸如饿鬼　　大王既兴世　　粳米自然生　　树中出妙衣　　男女皆严饰　　昔日竞微利　　非法相陵夺　　今时并丰足　　如游帝释园　　昔时人作恶　　非分生贪染　　他妻及童女　　种种相侵逼　　今见他妇人　　端正妙严饰　　而心无染着　　犹如知足天　　昔日诸众生　　妄言不真实　　非法无利益　　谄曲取人意　　今日群生类　　悉离诸恶言　　其心既柔软　　发语亦调顺　　昔日诸众生　　种种行邪法　　合掌恭敬礼　　牛羊犬豚类　　今闻王正法　　悟解除邪见　　了知苦乐报　　悉从因缘起　　大王演妙音　　闻者皆欣乐　　梵释音声等　　一切无能及　　大王众宝盖　　逈处虚空中　　擎以瑠璃干　　覆以摩尼网　　金铃自然出　　如来和雅音　　宣扬微妙法　　除灭众生惑　　次复广演说　　十方诸佛剎　　一切诸劫中　　如来并眷属　　又复次第说　　过去十方剎　　及彼国土中　　一切诸如来　　又出微妙音　　普徧阎浮界　　广说人天等　　种种业差别　　众生听闻已　　自知诸业藏　　离恶勤修行　　回向佛菩提　　王父净光明　　王母莲华光　　五浊出现时　　处位治天下　　时有广大园　　园有五百池　　一一千树绕　　各各华弥覆　　於其池岸上　　建立千柱堂　　栏楯等庄严　　一切无不备　　末世恶法起　　积年不降雨　　池流悉乾竭　　草树皆枯槁　　王生七日前　　先现灵瑞相　　见者咸心念　　救世今当出　　尔时於中夜　　大地六种动　　有一宝华池　　光明犹日现　　五百诸池内　　功德水充满　　枯树悉生枝　　华叶皆荣茂　　池水既盈满　　流演一切处　　普及阎浮地　　靡不皆沾洽　　药草及诸树　　百谷苗稼等　　枝叶华果实　　一切皆繁盛　　沟坑及堆阜　　种种高下处　　如是一切地　　莫不皆平坦　　荆棘沙砾等　　所有诸杂秽　　皆於一念中　　变成众宝玉　　众生见是已　　欢喜而赞叹　　咸言得善利　　如渴饮美水　　时彼光明王　　眷属无量众　　佥然备法驾　　游观诸园苑　　五百诸池内　　有池名庆喜　　池上有法堂　　父王於此住　　先王语夫人　　我念七夜前　　中宵地震动　　此中有光现　　时彼华池内　　千叶莲华出　　光如七日照　　上彻须弥顶　　金刚以为茎　　阎浮金为台　　众宝为华叶　　妙香作须药　　王生彼华上　　端身结加坐　　相好以庄严　　天神所恭敬　　先王大欢喜　　入池自抚鞠　　持以授夫人　　汝子应欣庆　　宝藏皆涌出　　宝树生妙衣　　天乐奏美声　　充满虚空中　　一切诸众生　　皆生大欢喜　　合掌称希有　　善财救护心　　王时放身光　　普照於一切　　能令四天下　　暗尽病除灭　　夜叉毗舍阇　　毒虫诸恶兽　　所欲害人者　　一切自藏匿　　恶名失善利　　横事病所持　　如是众苦灭　　一切皆欢喜　　凡是众生类　　相视如父母　　离恶起慈心　　专求一切智　　关闭诸恶趣　　开示人天路　　宣扬萨婆若　　度脱诸群生　　我等见大王　　普获於善利　　无归无导者　　一切悉安乐
　　尔时宝光明童女。以偈赞叹一切法音圆满盖王已。绕无量匝。合掌顶礼。曲躬恭敬。却住一面。时彼大王告童女言。善哉童女。汝能信知他人功德。是为希有。童女。一切众生不能信知他人功德。童女。一切众生不知报恩无有智慧。其心浊乱性不明了。本无志力又退修行。如是之人不信不知菩萨如来所有功德神通智慧。童女。汝今决定求趣菩提。能知菩萨如是功德。汝今生此阎浮提中。发勇猛心普摄众生功不唐捐。亦当成就如是功德。王赞女已。以无价宝衣手自授与宝光童女并其眷属。一一告言。汝着此衣。时诸童女双膝着地。两手承捧。置於顶上然后而着。既着衣已右绕於王。诸宝衣中。普出一切星宿光明。众人见之咸作是言。此诸女等皆悉端正。如净夜天星宿庄严。善男子。尔时一切法音圆满盖王者岂异人乎。今毗卢遮那如来应正等觉是也。光明王者净饭王是。莲华光夫人者摩耶夫人是。宝光童女者即我身是。其王尔时以四摄法所摄众生。即此会中一切菩萨是。皆於阿耨多罗三藐三菩提得不退转。或住初地乃至十地。具种种大愿。集种种助道。修种种妙行。备种种庄严。得种种神通。住种种解脱。於此会中处於种种妙法宫殿。尔时开敷一切树华主夜神。为善财童子。欲重宣此解脱义。而说颂言。
　　我有广大眼　　普见於十方　　一切剎海中　　五趣轮回者　　亦见彼诸佛　　菩提树下坐　　神通徧十方　　说法度众生　　我有清净耳　　普闻一切声　　亦闻佛说法　　欢喜而信受　　我有他心智　　无二无所碍　　能於一念中　　悉了诸心海　　我得宿命智　　能知一切劫　　自身及他人　　分别悉明了　　我於一念知　　剎海微尘劫　　诸佛及菩萨　　五道众生类　　忆知彼诸佛　　始发菩提愿　　乃至修诸行　　一一悉圆满　　亦知彼诸佛　　成就菩提道　　以种种方便　　为众转法轮　　亦知彼诸佛　　所有诸乘海　　正法住久近　　众生度多少　　我於无量劫　　修习此法门　　我令为汝说　　佛子汝应学
　　善男子。我唯知此菩萨出生广大喜光明解脱门。如诸菩萨摩诃萨。亲近供养一切诸佛。入一切智大愿海。满一切佛诸愿海。得勇猛智。於一菩萨地普入一切菩萨地海。得清净愿。於一菩萨行普入一切菩萨行海。得自在力。於一菩萨解脱门普入一切菩萨解脱门海。而我云何能知能说彼功德行。善男子。此道场中有一夜神名大愿精进力救护一切众生。汝诣彼问菩萨云何教化众生令趣阿耨多罗三藐三菩提。云何严净一切佛剎。云何承事一切如来。云何修行一切佛法。时善财童子顶礼其足。绕无数匝。殷勤瞻仰。辞退而去。
