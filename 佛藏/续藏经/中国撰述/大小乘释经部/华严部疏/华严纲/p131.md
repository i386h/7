<!-- { "loadSidebar": true } -->
　　二正显深行。先法后喻。法中八句。初句总相。位行玄奥故。余七别相。一难可知者即难入深。正是对下彰出。二无差别者同行深。与诸无漏净地菩萨同故。如麦在麦聚故难知差别。三离一切下境界深。分齐殊绝故。由所取相离。能取想不现前故。复言离一切着者护此地一切所治障想故。四无量无边即修行深。自利无分量。利他无边故。五一切声闻等明不退深。二乘不能坏其胜故。六离诸喧诤即离障深。谓离功用障故。七寂灭现前即对治现前深。以证真如为能治故。一切寂灭。七句通显离前地过。
　　譬如比丘具足神通。得心自在。次第乃至入灭尽定一切动心意想分别悉皆止息。此菩萨摩诃萨亦复如是。住不动地即舍一切功用行得无功用法。身口意业念务皆息住於报行。
　　第二喻中文有三喻。从后次第喻前三段。为顺治障故从细至粗。为法中显深故从粗至细。三中略有喻合。今初灭定喻。喻前离障寂灭。喻中那含罗汉心解脱人。多能入之。九次第定当其第九。故云乃至。动心止息者谓所依六七心王已灭能依心所忆想自亡。合中住不动地。合入灭定。即舍已下合动心止息。即舍一切功用行者过所治故。得无功用法者明得彼治法故。身口等息者以得无功用法自然行故。即同前无所取着。离第一有行有间发过。住於报行者文含二意。一成上示现得有功用相违法。谓得无功用地故。此约教道。同前无所取着。二者谓善住阿赖耶识真如法中故。此约证道。同前入一切法如虚空性。即离第二净地勤方便过。不同前地修无功用。故云报行。报行者前地所修报熟现前故。住真如者。以本识有二分。一妄染分。凡夫所住。二真净分。此地所住。由住真如故舍黎耶之名。又佛地单住真如。不云黎耶真如。今为有变易报在。是故双举。则黎耶言约异熟识。如来但名无垢识故。
　　譬如有人梦中见身堕在大河。为欲度故。发大勇猛。施大方便。以大勇猛施方便故即便觉寤。既觉寤已所作皆息。菩萨亦尔。见众生身在四流中。为救度故发大勇猛。起大精进。以勇猛精进故至此不动地。既至此已。一切功用靡不皆息。二行相行悉不现前。
　　第二梦寤喻。喻前正行广大。论云。此示行护彼过想者。离彼化生勤方便过故。有正智想者。非无此地无功智故。如梦寤虽无梦想非无寤想。但此行寂灭。故云所作皆息。合中勇猛约心。精进约行。合上方便。并是功用二行。已下出所息障。依内证清净。生死涅盘二心不行。名二行不现。如彼寤时。此彼岸无依。外缘境界受用念想不行。故云想行不现。即离化生圣道等想。如彼寤时人船俱无。合中见人堕河。喻中身自堕者。众生病即菩萨病故。
　　佛子。如生梵世欲界烦恼皆不现前。住不动地亦复如是。一切心意识行皆不现前。此菩萨摩诃萨菩萨心佛心菩提心涅盘心尚不现起。况复起於世间之心。
　　第三生梵天喻。喻分殊绝。合中正合下地。心意识不现。合欲界心不现行也。所以不行者得报行故。此离微细想行过。故论云此说远离胜也。后此菩萨下举胜况劣。谓佛等不顺行世间一分心等尚不行。况顺行世间一分心耶。佛心等者即七地求如来智心也。此中但况世间。亦应以大况小。大尚不行况小乘耶。则若世若出世若人若法若因若果若智若断皆不行也。
　　上明深行胜对前彰出。下正明胜行。
　　佛子。此地菩萨本愿力故。诸佛世尊亲现其前与如来智。令其得入法流门中。
　　第二明发起胜行。此下亦是摄尊重行。因劝起行皆尊重故。胜亦尊重之义。文有四段。一说主总叙。二作如是下显劝辞。三佛子诸佛世尊下显劝所为。四佛子若诸佛下彰劝之益。今初。愿即劝因。大论说三加七劝。今诸佛现前即现身加。与如来智即是意加。后赞善哉即口加。以先加而后劝。今疏但云说主总叙而已。经本愿力应云住本愿力。诸佛世尊下总显劝相。诸佛所以与智劝者。转彼行深乐足之心。令入法流门故。法流者决无生止水。令起无功用行河任运趣佛智海。即以能趣为门。又法流者即是行海。言与智者有二意故。一现行与觉念。犹彼意加。二令其修取。故名为与。下之七劝皆佛智摄。故但云与智。
　　作如是言。善哉善哉。善男子。此忍第一顺诸佛法。
　　二正显劝辞中二。先赞。即口加也。
　　然善男子。我等所有十力无畏十八不共诸佛之法汝今未得。汝应为欲成就此法。勤加精进。勿复放舍於此忍门。
　　后正劝文有七段。一劝修如来善调御智。二劝悲愍众生。三劝成其本愿。四劝求无碍智。五劝成佛外报。六劝证佛内明无量胜行。七劝总修无遗成徧知道。然七皆含转住增去。今初有三。一明多未作。以未得修十力等教授众生法故。次汝应下劝令修习。三勿复下莫舍忍门。然舍有二义。一若以放舍身心住此忍门。斯则不可。故云勿复。是以论云若不舍此忍行。不得成就一切佛法。此令舍着。二全弃舍则所不应。故论云依彼有力能作故。故云勿复放舍。此令依之。
　　又善男子。汝虽得是寂灭解脱。然诸凡夫未能证得。种种烦恼皆悉现前。种种觉观常相侵害。汝当愍念如是众生。
　　第二劝中三。初明自所得忍。二然诸下明他无忍起过。在家多有烦恼。出家多起觉观。皆是众生无利益事。三汝当下劝起悲心。悲心依上而转。
　　又善男子。汝当忆念本所誓愿。普大饶益一切众生。皆令得入不可思议智慧之门。
　　第三劝中。愿有二种。一依广心下化众生。二皆令得下依大心。然有二义。一令他得。二令自得。自得佛智。依此智行广利众生。
　　又善男子。此诸法法性。若佛出世若不出世常住不异。诸佛不以得此法故名为如来。一切二乘亦能得此无分别法。
　　第四劝中有三。初法性真常。定其所尚。次诸佛下夺其异佛。劝其上求。以有深无碍智大用无涯。方不共二乘故。后一切下抑同二乘令不住忍。三兽度河同涉理故。趣寂为垢故应勿住。
　　又善男子。汝观我等身相无量智慧无量国土无量方便无量光明无量清净音声亦无有量。汝今宜应成就此事。
　　第五劝中。举身相等六。皆是化生事业。若成就此法。则有力化生。故劝修成就。
　　又善男子。汝今适得此一法明。所谓一切法无生无分别。善男子。如来法明无量入无量作无量转乃至百千亿那由他劫不可得知。汝应修行成就此法。
　　第六劝中有三。初明其所得未广。次善男子下示佛无量胜行。无量入者所入法门差别故。作是法门业用。转是业用上上不断。后汝应下结劝。
　　又善男子。汝观十方无量国土无量众生无量法种种差别。悉应如实通达其事。
　　第七劝中二。先举三种无量。即净土中三自在行。后悉应下结劝。明少作在。既言悉应通达。明少分观察即能成就。去佛非遥。此同德生劝於善财。勿以少行而生知足。故云无量。
　　佛子。诸佛世尊。与此菩萨如是等无量起智门。令其能起无量无边差别智业。
　　第三显劝所为。令起智业故。
　　佛子。若诸佛不与此菩萨起智门者。彼时即入究竟涅盘。弃舍一切利众生业。
　　第四彰劝益中亦是所为。为是故劝。於中二。先明不劝之损。故不得不劝。后以诸佛下彰劝之益。是故须劝。今初有二。一自损。既不与智即入涅盘。故应须与。故论云即入涅盘者与智慧示现。二者损他不利众生故。然劝有四意。一为引定性二乘。二为警渐悟菩萨乐寂之习。三为发起始行无厌上求。四为显此地甚深玄奥难舍。所以须劝。但有此深奥法流之处。必有诸佛作七劝桥。故无一人便趣永寂。又设佛不劝亦无趣寂。为显劝益假以为言。
　　以诸佛与如是等无量无边起智门故。
　　第二劝益中有法喻合。法中三。初牒前与智彰益之因。故论云彼行中摄功德胜故。云何胜诸佛同作教授说故。
　　於一念顷所生智业。从初发心乃至七地所修诸行。百分不及一。乃至百千亿那由他分亦不及一。如是阿僧祇分。歌罗分。算数分。譬喻分。优波尼沙陀分。亦不及一。
　　二於一下起行速疾。
　　何以故。佛子。是菩萨先以一身起行。今住此地得无量身。无量音声。无量智慧。无量受生。无量净国。教化无量众生。供养无量诸佛。入无量法门。具无量神通。有无量众会道场差别。住无量身语意业。集一切菩萨行。以不动法故。
　　三何以下释疾所由。谓先唯一身故长时劣此一念。此地身等无量故一念顿超。有十一句。前十别明。后一总结。十中初六依教化众生。次二依自集助道。后二依障清净。十中一多身随现。所以多者。论云一切菩萨依信解如自一身故。谓智契同体。故能即一为多。此实报能为。不同前诸地变化。此对前一身。余音声等对前起行类亦无量。二圆音随说。三随所知智。四随取何类生。五随应以何国。六随其教化何类众生。七随供养集福德助道。八随入何法门集智慧助道。九随神通障净。十随智慧障净。故能处无量众会随机说法。皆言随者随宜非一。释无量言。故随时之义其大矣哉。后一结释中。先结。谓起行众多不离三业。后以不动法故者释由无相无功用无有间断故。相用不动任运集成。
　　佛子。譬如乘船欲入大海。未至於海多用功力。若至海已但随风去。不假人力以至大海。一日所行比於未至。其未至时设经百岁亦不能及。
　　喻中。喻彼行速疾。论云应知因胜示现者释疾所由。船由入海故疾。行入无生故疾。
　　佛子。菩萨摩诃萨亦复如是。积集广大善根资粮。乘大乘船到菩萨行海。於一念顷以无功用智。入一切智智境界。本有功用行。经於无量百千亿那由他劫所不能及。
　　合中初合未至海。即前七地。次到菩萨下合若至海。即第八地。无生之智亦是行故名为行海。又顿能徧起即深而广亦得名海。无功用智以合上风。一切智境明其趣果。前喻所无。以无生智同佛智海。故喻不分。本有已下合前校量。
　　上第三得胜行分竟。
　　下第四净佛国土分。
　　大文第四净佛国土分者。问经中但云大方便智。一切观察皆如实智。广说化生应形作用。瑜伽论中十自在前起智门。后但云得分身智。何以论主判为净土分耶。答净土有二。一是能净之因。二是所净之果。此有二对。一相净果。谓宝严等。以行业为因。谓直心等。三自在净果。谓三世间圆融等。以德业为因。谓净土三昧等。今约后对。然净土行业始起凡夫。满在一地。净土德业始起不动。终在如来。
　　佛子。菩萨住此第八地。以大方便善巧智所起无功用觉慧。观一切智智所行境。
