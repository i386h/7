<!-- { "loadSidebar": true } -->
　　佛子。我今为汝引事为证。令汝得知如来境界。佛子。假使十方一一方各有无边世界微尘数诸佛国土。一一国土得如是地。菩萨充满如甘蔗竹苇稻麻丛林。彼诸菩萨於百千亿那由他劫修菩萨行所生智慧。比一如来智慧境界百分不及一。乃至优波尼沙陀分亦不能及。
　　第三引事类显。佛德无量。
　　上通力断疑竟。
　　佛子。此菩萨住如是智慧不异如来身语意业。不舍菩萨诸三昧力。於无数劫承事供养一切诸佛。一一劫中。以一切种供养之具而为供养。一切诸佛神力所加。智慧光明转更增胜。於法界中所有问难善为解释。百千亿劫无能屈者。
　　第二佛子下说法断疑者。谓此地菩萨智慧。能令众生入一切智。复显上说其德不虚。故疑除生喜。
　　上明位行竟。
　　下明位果。
　　佛子。譬如金师以上妙真金作严身具。大摩尼宝钿厮其间。自在天王身自服戴。其余天人庄严之具所不能及。此地菩萨亦复如是。始从初地乃至九地一切菩萨所有智行皆不能及。此地菩萨智慧光明。能令众生乃至入於一切智智。余智光明无能如是。佛子。譬如摩酰首罗天王光明能令众生身心清凉。一切光明所不能及。此地菩萨智慧光明亦复如是。能令众生皆得清凉乃至住於一切智智。一切声闻辟支佛乃至第九地菩萨智慧光明悉不能及。佛子。此菩萨摩诃萨已能安住如是智慧。诸佛世尊复更为说三世智。法界差别智。徧一切世界智。照一切世界智。慈念一切众生智。举要言之乃至为说得一切智智。此菩萨十波罗蜜中智波罗蜜最为增上。余波罗蜜非不修行。佛子。是名略说菩萨摩诃萨第十法云地。若广说者。假使无量阿僧祇劫亦不能尽。
　　此下第二明其位果。於中亦有三果。今初调柔果。中五。一调柔行。二此地菩萨智慧下教智净。三佛子此菩萨已能安住下胜过自在。四此菩萨十波罗蜜下别地行相。五佛子是名下总结地名。五中合为说法令喜。可知。后三及余二果。俱名大胜。显义多含。就大胜中。初三明神通胜。就前文第三先明过胜自在。於中三。初牒前。次诸佛下别显。后举要下总结。别中五句为三。初句即能断疑行。谓令通达三世之中。所有道义故。二一句速疾神通行。闻说如来秘密法界故。三余三句等作助行。谓以平等三道助通化益故。於中初句作净佛国土平等化。即是助道。次句作法明平等化。谓教智化。后句作正觉平等化。谓慈念令得证智故。故论经云令一切众生得证法故。余别地结名及算数等。并可知。
　　佛子。菩萨住此地。多作摩酰首罗天王。於法自在。能授众生声闻独觉一切菩萨波罗蜜行。於法界中所有问难无能屈者。布施爱语利行同事。如是一切诸所作业。皆不离念佛。乃至不离念具足一切种一切智智。复作是念。我当於一切众生为首为胜。乃至为一切智智依止者。若勤加精进。於一念顷得十不可说百千亿那由他佛剎微尘数三昧。乃至示现尔所微尘数菩萨以为眷属。
　　二摄报果中。得十不可说等。名算数胜。以二种事。胜一切地故名大胜。偏举此二者。以是神通有上无上门中明故。
　　若以菩萨殊胜愿力。自在示现过於此数。所谓若修行若庄严若信解若所作若身若语若光明若诸根若神变若音声若行处乃至百千亿那由他劫不能数知。
　　第三愿智果竟。
　　此品大科有十分。前尽十地文。七说分已竟。后第八影像分。以别说难晓。以喻总明。故有此分。
　　下大文第八后佛子此菩萨摩诃萨十地行相下。地影像分。於中四喻。谓池山海珠。喻四功德。前二阿含德。后二证德。前中池喻修行功德。即诸地中起修之行。二山喻上胜功德。即依修成德。德位高出故。三海喻难度能度大果功德。即修所成德。能至大果故。谓大海难度。十德皆徧。故名能度。大海难成。由揽十德能成智海。故云大果。此释法喻兼含矣。四珠喻转尽坚固功德。谓从初地转至法云。障尽证坚固。又十地有三。一是修地。因前果后故。初二喻显之。二是成地。随分修成。即是佛智。故珠喻显之。三是法地。就佛智法开之为十。故海喻显之。以后一融前二。无有障碍。又此四喻皆喻十地。与彼佛智非一非异。无差别之差别。而旨趣各殊。初一喻始异终同。次山喻能所依别。所依之地则一。能依之山不同。此则无差之差。上二喻有能所依。下二直喻地智。不立能所。三海喻。全一佛智之体。而十德不同。德非别物。又互相徧不同於山。斯乃无差别之差别。差即无差。四珠喻。唯是一珠前后之异。唯一智体前后增明。喻虽无差别不碍差别。又初喻前后体别。前非是后而后包前。次喻前前非后后。后后非前前。而同依一体。海喻前后虽殊。而前后相徧。珠喻前后一体。而前前非后后。后后必具前前。初一即是圆家渐。次喻圆中渐。珠喻即是渐圆。海喻圆圆也。四喻圆融。上来所解。在论虽无。理必应尔。若得斯旨。不疑十地差别等相。
　　佛子。此菩萨摩诃萨十地行相次第现前则能趣入一切智智。
　　今初修行地中有法喻合。法中始从欢喜。终至法云。名次第行相。次第既具则入智海。
　　譬如阿耨达池出四大河。其河流注徧阎浮提。既无尽竭复更增长乃至入海令其充满。
　　譬中四大河者面各出一故。具如十定品。而言大者。阿含婆沙云出二十河。以四河去池四十里各分为四。并本四为二十。今就本河所以言大。下云增长。摄余十六。而胜鬘云八者。以东面五河人皆具见。余三大河名声普闻。十二小河不闻不见。故但言八。
　　佛子。菩萨亦尔。从菩提心流出善根大愿之水。以四摄法充满众生。无有穷尽。复更增长乃至入於一切智海令其充满。
　　合中。菩提心合地。流出善根等四河。依菩提心修四摄行。自善增长故。准十定四河。今文含具。一愿智河。即大愿之水。二波罗蜜河。三三昧河。即合善根。四大悲河。即以四摄法充满众生故。言无有穷尽等者。合上无尽竭。大愿等皆无尽也。
　　佛子。菩萨十地因佛智故而有差别。
　　第二山喻上胜功德。中有四。初总举於法。次如因下总显於喻。三佛子如灵山下法喻对显。四佛子此十宝下总结法喻。今初言因佛智者。为修平等佛智而起诸行。修既无穷。故随十地之行各一增上。斯乃为修无差而成於差。以本统末非全隔越。
　　如因大地有十山王。何等为十。所谓雪山王。香山王。[鞥-合+(白-日+田)]陀梨山王。神仙山王。由乾陀山王。马耳山王。尼民陀罗山王。斫羯罗山王。计都末底山王。须弥卢山王。
　　第二总显於喻。喻意可知。[鞥-合+(白-日+田)]陀梨者此云种种持。由乾陀此云双持。回文即云持双也。尼民陀罗此云持边。斫羯罗此云轮围。计都末底此云幢慧。
　　佛子。如雪山王一切药草咸在其中取不可尽菩萨所住欢喜地亦复如是。一切世间经书技艺文颂咒术咸在其中说不可尽。佛子。如香山王一切诸香咸集其中取不可尽。菩萨所住离垢地亦复如是。一切菩萨戒行威仪咸在其中说不可尽。佛子。如[鞥-合+(白-日+田)]陀梨山王纯宝所成。一切众宝咸在其中取不可尽。菩萨所住发光地亦复如是。一切世间禅定神通解脱三昧三摩钵底咸在其中说不可尽。佛子。如神仙山王纯宝所成。五通神仙咸住其中无有穷尽。菩萨所住焰慧地亦复如是。一切道中殊胜智慧咸在其中说不可尽。佛子。如由乾陀罗山王纯宝所成。夜叉大神咸住其中无有穷尽。菩萨所住难胜地亦复如是。一切自在如意神通咸在其中说不可尽。佛子。如马耳山王纯宝所成。一切诸果咸在其中取不可尽。菩萨所住现前地亦复如是。入缘起理声闻果证咸在其中说不可尽。如尼民陀罗山王纯宝所成。大力龙神咸住其中无有穷尽。菩萨所住远行地亦复如是。方便智慧独觉果证咸在其中说不可尽。如斫羯罗山王纯宝所成。诸自在众咸住其中无有穷尽。菩萨所住不动地亦复如是。一切菩萨自在行差别世界咸在其中说不可尽。如计都山王纯宝所成。大威德阿修罗王咸住其中无有穷尽。菩萨所住善慧地亦复如是。一切世间生灭智行咸在其中说不可尽。如须弥卢山王纯宝所成。大威德诸天咸住其中无有穷尽。菩萨所住法云地亦复如是。如来力无畏不共法一切佛事咸在其中。问答宣说不可穷尽。
　　第三法喻对显。十山即对十地。於中语其山体。前二土山。余八是宝。故论云是中纯净诸宝山。喻八种地。三地世间云何言净。论云厌地善清净故。谓能修善厌伏烦恼。亦得为净。喻以宝山。论但显喻。义含於法。今略合之。初地法药。初破无明故。二地戒香。三地禅等。可蕴积故。四地道品。资助能生福故。五地修无住不示灭故。六地无漏慧资法身故。七地功用满足无所少故。八地三世间化得自在故。九地善知稠林得无碍辨破惑业故。十地如佛降四魔故。皆言集在其中。如所说事能生一切物故。不可尽者随顺修行。不永断不暂息故。
　　佛子。此十宝山王同在大海差别得名。菩萨十地亦复如是。同在一切智中。差别得名。
　　第四总结法喻。即结成本意。本意有二。一既同智海得差别名。则差非差也。二互相显义。谓彼十大山因海得高胜名。若在余处不足为高故。大海亦因大山得深广名。含斯大义故。十地亦尔。因修佛智故得高胜。佛智亦因十地所不能穷。方显深广。故论云因果相显。前言依地。即一切智地。生长住持故。此言依海。即一切智海。由深广故。以山依二处。法含二义。故更显之。又地则但依。海兼明入。故一一山皆深入大海。一一地智皆入佛智。又一一山皆有於地。则一一地中皆有佛地。又山在海。海则非山。山若依地。山即是地。法合是显非一非异。思之。又山出海上。高下等殊。若入海中量加齐等。十地教行则优劣悬差。若证如入智量皆平等。
　　佛子。譬如大海以十种相得大海名。不可移夺。何等为十。一次第渐深。二不受死尸。三余水入中皆失本名。四普同一味。五无量珍宝。六无能至底。七广大无量。八大身所居。九潮不过限。十普受大雨无有盈溢。菩萨行亦复如是。以十相故名菩萨行不可移夺。何等为十。所谓欢喜地。出生大愿渐次深故。离垢地。不受一切破戒尸故。发光地。舍离世间假名字故。焰慧地。与佛功德同一味故。难胜地。出生无量方便神通世间所作众珍宝故。现前地。观察缘生甚深理故。远行地。广大觉慧善观察故。不动地。示现广大庄严事故。善慧地。得深解脱行於世间如实而知不过限故。法云地。能受一切诸佛如来大法明雨无厌足故。
