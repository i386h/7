<!-- { "loadSidebar": true } -->
　　第三大海十相。明难度能度大果功德。先喻后合。皆有总别。合中总云不可移夺者。此有二义。一果海因十地相。不可夺其果海深广之名。二地行因相。由依智海。不可夺其因行之称。以是海家之相故。果家之因故。若夺因相。则果亦不成。喻中约果名不可夺。法中举因名不可夺。文影略耳。故论云因果相顺故。云何相顺。谓十地如大海。此举总也。能度难度者显因顺果也。如海十相方能成海。得大菩提果故如海成时不失十相。离十相而无海。离十地而无佛智。故十地即智海也。别中摄十为八。一易入功德。以渐故。二净功德。三平等功德。四护功德。护自一味恒不失故。五利益功德。利世间故。六六七二句合为不竭功德。以深广故。七住处功德。无功用行是菩萨所住故。经云大身者以无量身修菩萨行。十身相作故。八末后二句。合名护世间功德。九地潮不过限不误伤物。知机授法不差根器。十地若无大海。水溺四洲。余不能受。必生毁谤。又得此二法用护世间。
　　佛子。譬如大摩尼珠有十种性出过众宝。何等为十。一者从大海出。二者巧匠治理。三者圆满无缺。四者清净离垢。五者内外明彻。六者善巧钻穿。七者贯以宝缕。八者置在瑠璃高幢之上。九者普放一切种种光明。十者能随王意雨众宝物。如众生心充满其愿。
　　第四宝珠喻转尽功德者。先喻后合。各有总别。总云过众宝者。论经云过十宝性。虽不列名。论但云过瑠璃等。意但取玻璃等不能出宝者。以小乘八背及缘觉行果但有净相无利生用。今以出宝乃至放光则出过众宝。故取之为喻。故论云以出故取。
　　佛子。当知菩萨亦复如是。有十种事出过众圣。何等为十。一者发一切智心。二者持戒头陀正行明净。三者诸禅三昧圆满无缺。四者道行清白离诸垢秽。五者方便神通内外明彻。六者缘起智慧善能钻穿。七者贯以种种方便智缕。八者置於自在高幢之上。九者观众生行放闻持光。十者受佛智职堕在佛数。能为众生广作佛事。
　　别中摄十为八。合六七八故。八中一出功德。可取者选择出海故。由初地中如智善观出烦恼海也。二色功德。由治理之则色明净故。三形相。四无垢。五明净。并可知。六起行功德。即次下三句。谓智行穿彻。方便行摄持。自在行高显故。相用不染犹彼瑠璃。颂云。金刚取不动不坏。上二皆是异相庄严。故合为一。后二句明功用殊胜。谓七神力功德。闻持普照体用微妙故。八不护功德。谓随王雨宝无护惜故。约法则得佛正智受位如王。令一切众生同己善根藏故。如随意雨宝。故合之广作佛事。
　　上八地影像分竟。下地利益分。
　　佛子。此集一切种一切智功德菩萨行法门品。若诸众生不种善根不可得闻。
　　大文第九地利益分。於中三。初显法利益。二如此世界下结通十方。三尔时复以下他方来证。今初分二。初生信功德。后雨众天华下供养功德。今初复二。先明说益生信。为欲令物生决定信。故说利益。后尔时下动地生信。今初亦二。先总叹难闻。
　　解脱月菩萨言。闻此法门得几所福。
　　后问答显益。先问。
　　金刚藏菩萨言。如一切智所集福德。闻此法门福德如是。
　　后答中二。先正显等於佛智。
　　何以故。非不闻此功德法门而能信解受持读诵。何况精进如说修行。是故当知要得闻此集一切智功德法门乃能信解受持修习。然后至於一切智地。
　　后征以释成。先反后顺。然闻有二义。一者泛尔闻为远益故。二不取闻相。初后圆融真实闻故。闻已等佛何更修耶。若更修行等多佛故。
　　尔时佛神力故。法如是故。十方各有十亿佛剎微尘数世界六种十八相动。所谓动徧动等徧动。起徧起等徧起。踊徧踊等徧踊。震徧震等徧震。吼徧吼等徧吼。击徧击等徧击。
　　第二动地生信。佛力为缘。而动地者亦为生信故。又法如是者。亦是因也。
　　上生信功德。
　　下供养功德。
　　雨众天华。天鬘天衣及诸天宝庄严之具幢幡缯盖。奏天技乐。其音和雅。同时发声。赞一切智地所有功德。
　　二供养功德者。非谓供养能生功德。显此法胜。能令供养是地功德。上生信亦然。
　　如此世界他化自在天王宫演说此法。十方所有一切世界悉亦如是。
　　第二结通十方。
　　尔时复以佛神力故。十方各十亿佛剎微尘数世界外。有十亿佛剎微尘数菩萨而来此会。作如是言。善哉善哉。金刚藏快说此法。我等悉亦同名金刚藏。所住世界各各差别悉名金刚德。佛号金刚幢。我等住在本世界中。皆承如来威神之力而说此法。众会悉等。文字句义与此所说无有增减。悉以佛神力而来此会为汝作证。如我等今者入此世界。如是十方一切世界悉亦如是而往作证。
　　第三他方证成。
　　上地利益一分竟。
　　尔时金刚藏菩萨观察十方一切众会普周法界。
　　第三重颂。若取长科。即当第十。於中二。先说偈仪意。后正显偈辞。今初。
　　欲赞叹发一切智智心。欲示现菩萨境界。欲净治菩萨行力。欲说摄取一切种智道。欲除灭一切世间垢。欲施与一切智。欲示现不思议智庄严。欲显示一切菩萨诸功德。欲令如是地义转更开显。承佛神力而说颂言。
　　后说意。意有九句。初句即显初地。次句即二地。以三聚戒为行境故。三即三四二地。厌禅出世智皆净治行力故。四即五地。五明成种智故。五即六地。般若能除垢故。六即七地。空有无碍与一切智故。七即八地。无功不思议智庄严三世间故。八即九十二地。能说能受诸功德故。九即总结。便指上八句。如是地义。以颂说之。云更开显。
　　其心寂灭恒调顺　　平等无碍如虚空　　离诸垢浊住於道　　此殊胜行汝应听
　　第二正显偈辞。有四十二颂。分三。初一偈总赞劝听。后一偈结说无尽。
　　百千亿劫修诸善　　供养无量无边佛　　声闻独觉亦复然　　为利众生发大心　　精勤持戒常柔忍　　惭愧福智皆具足　　志求佛智修广慧　　愿得十力发大心　　三世诸佛咸供养　　一切国土悉严净
　　中间正颂分八。初十三偈颂方便作满足地分。於中初二颂半总颂前九地同相中善择功德。
　　了知诸法皆平等　　为利众生发大心　　住於初地生是心　　永离众恶常欢喜　　愿力广修诸善法　　以悲愍故入后位　　戒闻具足念众生　　涤除垢秽心明洁　　观察世间三毒火　　广大解者趣三地　　三有一切皆无常　　如箭入身苦炽然　　厌离有为求佛法　　广大智人趣焰地　　念慧具足得道智　　供养百千无量佛　　常观最胜诸功德　　斯人趣入难胜地　　智慧方便善观察　　种种示现救众生　　复供十力无上尊　　趣入无生现前地　　世所难知而能知　　不受於我离有无　　法性本寂随缘转　　得此微妙向七地　　智慧方便心广大　　难行难伏难了知　　虽证寂灭勤修习　　能趣如空不动地　　佛劝令从寂灭起　　广修种种诸智业　　具十自在观世间　　以此而升善慧地　　以微妙智观众生　　心行业惑等稠林　　为欲化其令趣道　　演说诸佛胜义藏　　次第修行具众善　　乃至九地集福慧　　常求诸佛最上法　　得佛智水灌其顶
　　余颂诸地别义。若依总摄。即次第颂前十地。前八地中唯三地半偈。余各一偈。九地有三偈。兼结入位。
　　获得无数诸三昧　　亦善了知其作业　　最后三昧名受职　　住广大境恒不动
　　二有一偈颂三昧分。
　　菩萨得此三昧时　　大宝莲华忽然现　　身量称彼於中坐　　佛子围绕同观察　　放大光明百千亿　　灭除一切众生苦　　复於顶上放光明　　普入十方诸佛会　　悉住空中作光网　　供养佛已从足入　　即时诸佛悉了知　　今此佛子登职位　　十方菩萨来观察　　受职大士舒光照　　诸佛眉间亦放光　　普照而来从顶入　　十方世界咸震动　　一切地狱苦消灭　　是时诸佛与其职　　如转轮王第一子　　若蒙诸佛与灌顶　　是则名登法云地
　　三有五偈半颂受位分。
　　智慧增长无有边　　开悟一切诸世间　　欲界色界无色界　　法界世界众生界　　有数无数及虚空　　如是一切咸通达　　一切化用大威力　　诸佛加持微细智　　秘密劫数毛道等　　皆能如实而观察　　受生舍俗成正道　　转妙法轮入涅盘　　乃至寂灭解脱法　　及所未说皆能了
　　四有三偈半颂大尽分。
　　菩萨住此法云地　　具足念力持佛法　　譬如大海受龙雨　　此地受法亦复然　　十方无量诸众生　　悉得闻持持佛法　　於一佛所所闻法　　过於彼数无有量　　以昔智愿威神力　　一念普徧十方土　　澍甘露雨灭烦恼　　是故佛说名法云
　　五有三偈颂释名分。
　　神通示现徧十方　　超出人天世间境　　复过是数无量亿　　世智思惟必迷闷　　一举足量智功德　　乃至九地不能知　　何况一切诸众生　　及以声闻辟支佛
　　六有二偈颂神通力无上有上分。
　　此地菩萨供养佛　　十方国土悉周徧　　亦供现前诸圣众　　具足庄严佛功德　　住於此地复为说　　三世法界无碍智　　众生国土悉亦然　　乃至一切佛功德　　此地菩萨智光明　　能示众生正法路　　自在天光除世暗　　此光灭暗亦如是　　住此多作三界王　　善能演说三乘法　　无量三昧一念得　　所见诸佛亦如是　　此地我今已略说　　若欲广说不可尽
　　七有四偈半。颂前位果。亦是神通摄。如长行辨。
　　如是诸地佛智中　　如十山王嶷然住　　初地艺业不可尽　　譬如雪山集众药　　二地戒闻如香山　　三如毗陀发妙华　　焰慧道宝无有尽　　譬如仙山仁善住　　五地神通如由乾　　六如马耳具众果　　七地大慧如尼民　　八地自在如轮围　　九如计都集无碍　　十如须弥具众德
　　八有七偈半颂地影像分中。於中初三偈半。颂山喻。
　　初地愿首二持戒　　三地功德四专一　　五地微妙六甚深　　七广大慧八庄严　　九地思量微妙义　　出过一切世间道　　十地受持诸佛法　　如是行海无尽竭
　　次二偈颂海喻。
　　十行超世发心初　　持戒第二禅第三　　行净第四成就五　　缘生第六贯穿七　　第八置在金刚幢　　第九观察众稠林　　第十灌顶随王意　　如是德宝渐清净
　　后二偈颂珠喻。池及地利益分。文略不颂。
　　十方国土碎为尘　　可於一念知其数　　毫末度空可知量　　亿劫说此不可尽
　　其利益分亦可结说无尽颂之。
　　第十法云地竟。

　　大方广佛华严经纲要卷第三十九


　　大方广佛华严经纲要卷第四十

　　　　于阗国三藏沙门实叉难陀　译经
