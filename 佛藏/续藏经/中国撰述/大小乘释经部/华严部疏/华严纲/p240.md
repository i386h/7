<!-- { "loadSidebar": true } -->
　　尔时善财童子白夜神言。汝发阿耨多罗三藐三菩提心。为几时耶。得此解脱其已久如。乃能如是饶益众生。其神答言。善男子。乃往古世过如须弥山微尘数劫。有劫名寂静光。世界名出生妙宝。有五亿佛於中出现。彼世界中有四天下名宝月灯光。有城名莲华光。王名善法度。以法施化。成就七宝。王四天下。王有夫人名法慧月。夜久眠寐。时彼城东有一大林名为寂住。林中有一大菩提树名一切光摩尼王庄严身。出生一切佛神力光明。尔时有佛名一切法雷音王。於此树下成等正觉。放无量色广大光明。徧照出生妙宝世界。莲华城内有主夜神名为净月。诣王夫人法慧月所。动身璎珞以觉夫人。而告之言。夫人当知一切法雷音王如来。於寂住林成无上觉。及广为说诸佛功德自在神力。普贤菩萨所有行愿。令王夫人发阿耨多罗三藐三菩提意。供养彼佛。及诸菩萨声闻僧众。善男子。时王夫人法慧月者。岂异人乎。我身是也。我於彼佛所发菩提心种善根故。於须弥山微尘数劫不生地狱饿鬼畜生诸恶趣中。亦不生於下贱之家。诸根具足无有众苦。於天人中福德殊胜。不生恶世。恒不离佛及诸菩萨大善知识。常於其所种植善根。经八十须弥山微尘数劫常受安乐。而未满足菩萨诸根。过此劫已。复过万劫。於贤劫前。有劫名无忧徧照。世界名离垢妙光。其世界中净秽相杂。有五百佛於中出现。其第一佛名须弥幢寂静妙眼如来应正等觉。我为名称长者女名妙慧光明。端正殊妙。彼净月夜神以愿力故。於离垢世界一四天下妙幢王城中生。作主夜神名清净眼。我於一时在父母边夜久眠息。彼清净眼来诣我所。震动我宅放大光明。出现其身赞佛功德。言妙眼如来坐菩提座始成正觉。劝喻於我及以父母并诸眷属令速见佛。自为前导引至佛所广兴供养。我才见佛即得三昧名出生见佛调伏众生三世智光明轮。获此三昧故能忆念须弥山微尘数劫。亦见其中诸佛出现。於彼佛所听闻妙法。以闻法故即得此破一切众生暗法光明解脱。得此解脱已。即见其身徧往佛剎微尘数世界。亦见彼世界所有诸佛。又见自身在其佛所。亦见彼世界一切众生。解其言音。识其根性。知其往昔曾为善友之所摄受。随其所乐而为现身令生欢喜。我时於彼所得解脱念念增长。此心无间。又见自身徧往百佛剎微尘数世界。此心无间。又见自身徧往千佛剎微尘数世界。此心无间又见自身徧往百千佛剎微尘数世界。如是念念乃至不可说不可说佛剎微尘数世界。亦见彼世界中一切如来。亦自见身在彼佛所听闻妙法。受持忆念观察决了。亦知彼佛诸本事海诸大愿海。彼诸如来严净佛剎我亦严净。亦见彼世界一切众生随其所应而为现身。教化调伏此解脱门念念增长。如是乃至充满法界。善男子。我唯知此菩萨破一切众生暗法光明解脱。如诸菩萨摩诃萨成就普贤无边行愿。普入一切诸法界海。得诸菩萨金刚智幢自在三昧。出生大愿住持佛种。於念念中成满一切大功德海。严净一切广大世界。以自在智。教化成熟一切众生。以智慧日。灭除一切世间暗障。以勇猛智。觉悟一切众生惛睡。以智慧月决了一切众生疑惑。以清净音。断除一切诸有执着。於一切法界一一尘中。示现一切自在神力。智眼明净等见三世。而我何能知其妙行。说其功德。入其境界。示其自在。善男子。此阎浮提摩竭提国菩提场内。有主夜神名普德净光。我本从其发阿耨多罗三藐三菩提心。常以妙法开悟於我。汝诣彼问。菩萨云何学菩萨行修菩萨道。尔时善财童子。向婆珊婆演底神。而说颂曰。
　　见汝清净身　　相好超世间　　如文殊师利　　亦如宝山王　　汝法身清净　　三世悉平等　　世界悉入中　　成坏无所碍　　我观一切趣　　悉见汝形像　　一一毛孔中　　星月各分布　　汝心极广大　　如空徧十方　　诸佛悉入中　　清净无分别　　一一毛孔内　　悉放无数光　　十方诸佛所　　普雨庄严具　　一一毛孔内　　各现无数身　　十方诸国土　　方便度众生　　一一毛孔内　　示现无量剎　　随诸众生欲　　种种令清净　　若有诸众生　　闻名及见身　　悉获功德利　　成就菩提道　　多劫在恶趣　　始得见闻汝　　亦应欢喜受　　以灭烦恼故　　千剎微尘劫　　叹汝一毛德　　劫数犹可穷　　功德终无尽
　　时善财童子说此颂已。顶礼其足。绕无量匝。殷勤瞻仰。辞退而去。
　　自下大文第五。有十善友。寄十地位。即分十段。第一婆珊婆底夜神。寄欢喜地。初欢喜者。初获圣性。具证二空。能益自他生大欢喜故。城名迦毗罗者。此云黄色。往昔黄头仙人依此处故。黄是中色。色契中道故。又是佛生之城。表初地生佛家故。婆珊此云春也。婆演底此云主。当於春时。主苗稼故。谓显初入地。能生长万行。护众生故。地上多见夜神者。证智玄妙。离相破暗故。初依教趣求中。先依前修证。故善财童子一心思惟。修学入其智慧。测其甚深。渐次游行。至於彼城。从东门入。未久日没。善财心念渴仰欲见。得智慧眼。普能明照十方剎海。作是念时。先彼夜神於虚空中。处莲华藏师子之座。见其正报端严。於其身上一一毛孔。皆现化度无量六道众生。乃至三乘。种种成熟。善财见已欢喜敬礼。陈已发心谘问法要。时彼夜神称赞授法。先赞发心。次正示法界。云我得菩萨破一切痴暗法光明解脱。次广示业用。我於恶慧众生起大慈心等。各类不一。有八种心随应利益。已下有六十四行经。列十种随应救难拔苦等十门。皆此解脱之业用。先救世苦。令得世乐后以回向大愿。令得究竟离苦得乐。尔时婆珊婆演底主夜神。既说十门救难之事。复说偈颂重申前义。通明业用广大。尔时善财问发心时节。得法久近夜神具陈昔因。有十九行经。具述本事因缘。以答发心时节。次过此劫已下有二十四行半经答得法久近。总显得法因缘。寄显入地。乃广积多行累劫修因。乃至此地故。次谦己云。我唯知此菩萨破一切众生暗法光明解脱而已。如诸菩萨成就普贤无边行愿等。广大法门。非我所知。乃推胜云。此菩提场内有主夜神名普德净光。汝可往问。当为汝说。尔时善财童子。说偈赞夜神德已顶礼其足。殷勤瞻仰。辞退而去。

　　大方广佛华严经纲要卷第六十八


　　大方广佛华严经纲要卷第六十九

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之十

　　尔时善财童子。了知彼婆珊婆演底夜神。初发菩提心所生菩萨藏。所发菩萨愿。所净菩萨度。所入菩萨地。所修菩萨行。所行出离道。一切智光海普救众生心。普徧大悲云。於一切佛剎尽未来际常能出生普贤行愿。渐次游行至普德净光夜神所。顶礼其足绕无数匝。於前合掌。而作是言。圣者。我已先发阿耨多罗三藐三菩提心。而我未知菩萨云何修行菩萨地。云何出生菩萨地。云何成就菩萨地。夜神答言。善哉善哉。善男子。汝已能发阿耨多罗三藐三菩提心。今复问於菩萨地。修行出生及以成就。善男子。菩萨成就十法。能圆满菩萨行。何者为十。一者得清净三昧常见一切佛。二者得清净眼常观一切佛相好庄严。三者知一切如来无量无边功德大海。四者知等法界无量诸佛法光明海。五者知一切如来一一毛孔放等众生数大光明海。利益无量一切众生。六者见一切如来一一毛孔出一切宝色光明焰海。七者於念念中出现一切佛变化海充满法界。究竟一切诸佛境界调伏众生。八者得佛音声同一切众生言音海。转三世一切佛法轮。九者知一切佛无边名号海。十者知一切佛调伏众生不思议自在力。善男子。菩萨成就此十种法。则能圆满菩萨诸行。善男子。我得菩萨解脱名寂静禅定乐普游步。普见三世一切诸佛。亦见彼佛清净国土道场众会。神通名号说法寿命。言音身相种种不同。悉皆明睹而无取着。何以故。知诸如来非去。世趣永灭故。非来体性无生故。非生。法身平等故。非灭。无有生相故。非实。住如幻法故。非妄。利益众生故。非迁。超过生死故。非坏。性常不变故。一相。言语悉离故。无相。性相本空故。善男子。我如是了知一切如来时。於菩萨寂静禅定乐。普游步解脱门。分明了达成就增长。思惟观察坚固庄严。不起一切妄想分别。大悲救护一切众生。一心不动修习初禅。息一切意业。摄一切众生。智力勇猛喜心悦豫。修第二禅。思惟一切众生自性。厌离生死。修第三禅。悉能息灭一切众生众苦热恼。修第四禅。增长圆满一切智愿。出生一切诸三昧海。入诸菩萨解脱海门。游戏一切神通。成就一切变化。以清净智普入法界。善男子。我修此解脱时以种种方便成就众生。所谓於在家放逸众生令生不净想。可厌想。疲劳想。逼迫想。系缚想。罗剎想。无常想。苦想。无我想。空想。无生想。不自在想。老病死想。自於五欲不生乐着。亦劝众生不着欲乐唯住法乐。出离於家入於非家。若有众生住於空间。我为止息诸恶音声。於静夜时为说深法。与顺行缘。开出家门示正道路。为作光明除其暗障。灭其怖畏。赞出家业。叹佛法僧及善知识具诸功德。亦叹亲近善知识行。复次善男子。我修解脱时。令诸众生不生非法贪。不起邪分别。不作诸罪业。若已作者皆令止息。若未生善法。未修波罗蜜行。未求一切智。未起大慈悲。未造人天业皆令其生。若已生者令其增长。我与如是顺道因缘。乃至令成一切智智。善男子。我唯得此菩萨寂静禅定乐普游步解脱门。如诸菩萨摩诃萨具足普贤所有行愿。了达一切无边法界。常能增长一切善根。照见一切如来智力。住於一切如来境界。恒处生死心无障碍。疾能满足一切智愿。普能往诣一切世界。悉能观见一切诸佛。徧能听受一切佛法。能破一切众生痴暗。能於生死大夜之中出生一切智慧光明。而我云何能知能说彼功德行。善男子。去此不远於菩提场右边。有一夜神名喜日观察众生。汝诣彼问。菩萨云何学菩萨行。修菩萨道。尔时普德净光夜神。欲重宣此解脱义。为善财童子。而说颂曰。
