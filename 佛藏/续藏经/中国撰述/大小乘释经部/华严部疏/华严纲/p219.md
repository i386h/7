<!-- { "loadSidebar": true } -->
　　尔时善财童子。思惟诸菩萨无碍解陀罗尼光明庄严门。深入诸菩萨语言海门。忆念诸菩萨知一切众生微细方便门。观察诸菩萨清净心门。成就诸菩萨善根光明门。净治诸菩萨教化众生门。明利诸菩萨摄众生智门。坚固诸菩萨广大志乐门。任持诸菩萨殊胜志乐门。净治诸菩萨种种信解门。思惟诸菩萨无量善心门。誓愿坚固心无疲厌。以诸甲冑而自庄严。精进深心不可退转具不坏信。其心坚固犹如金刚及那罗延无能坏者。守持一切善知识教。於诸境界得不坏智。普门清净所行无碍。智光圆满普照一切。具足诸地总持光明。了知法界种种差别。无依无住平等无二。自性清净而普庄严。於诸所行皆得究竟。智慧清净离诸执着。知十方差别法智无障碍。往十方差别处身不疲懈。於十方差别业皆得明了。於十方差别佛无不现见。於十方差别时悉得深入。清净妙法充满其心。普智三昧明照其心。心恒普入平等境界。如来智慧之所照触。一切智流相续不断。若身若心不离佛法。一切诸佛神力所加。一切如来光明所照。成就大愿。愿身周徧一切剎网。一切法界普入其身。渐次游行十有二年。至住林城周徧推求解脱长者。既得见已。五体投地。起立合掌白言。圣者。我今得与善知识会。是我获得广大善利。何以故。善知识者难可得见。难可得闻。难可出现。难得奉事。难得亲近。难得承接。难可逢值。难得共居。难令喜悦。难得随逐。我今会遇为得善利。圣者。我已先发阿耨多罗三藐三菩提心。为欲事一切佛故。为欲值一切佛故。为欲见一切佛故。为欲观一切佛故。为欲知一切佛故。为欲证一切佛平等故。为欲发一切佛大愿故。为欲满一切佛大愿故。为欲具一切佛智光故。为欲成一切佛众行故。为欲得一切佛神通故。为欲具一切佛诸力故。为欲获一切佛无畏故。为欲闻一切佛法故。为欲受一切佛法故。为欲持一切佛法故。为欲解一切佛法故。为欲护一切佛法故。为欲与一切诸菩萨众同一体故。为欲与一切菩萨善根等无异故。为欲圆满一切菩萨波罗蜜故。为欲成就一切菩萨所修行故。为欲出生一切菩萨清净愿故。为欲得一切诸佛菩萨威神藏故。为欲得一切菩萨法藏无尽智慧大光明故。为欲得一切菩萨三昧广大藏故。为欲成就一切菩萨无量无数神通藏故。为欲以大悲藏教化调伏一切众生皆令究竟到边际故。为欲显现神变藏故。为於一切自在藏中悉以自心得自在故。为欲入於清净藏中以一切相而庄严故。圣者。我今以如是心。如是意。如是乐。如是欲。如是希求。如是思惟。如是尊重。如是方便。如是究竟。如是谦下。至圣者所。我闻圣者善能诱诲诸菩萨众。能以方便阐明所得。示其道路。与其津梁。授其法门。令除迷倒障。拔犹豫箭。截疑惑网。照心稠林。浣心垢浊。令心洁白。使心清净。正心谄曲。绝心生死。止心不善。解心执着。於执着处令心解脱。於染爱处使心动转。令其速入一切智境。使其疾到无上法城。令住大悲。令修大慈。令入菩萨行。令修三昧门。令入证位。令观法心。令增长力。令修习行。普於一切其心平等。唯愿圣者为我宣说。菩萨云何学菩萨行。修菩萨道。随所修习疾得清净疾得明了。
　　第五解脱长者寄具足方便住。然具足方便者。正明带真随俗。习无量善巧化生无住之行也。由得入上妙音陀罗尼门。故能入俗利生无住。故善财依教趣求。先思念前教。一一从思证入。有六行经十一句。皆所思之法门。次誓愿坚固下十二行半经显修之益。渐次游行十有二年。周徧推求解脱长者。意显深穷十二因缘。故令根尘十二皆徧法界。一一皆解脱门故。然后乃见既得见已。善财极言善知识难见难闻难出难事。难近难接难逢难共。难悦难随如此深言十难者。以入法既深。感恩弥重。求教益切。为法之心益深矣。故自庆如此之难。幸而得见。以希望多年故也。上申见敬。后方咨请。先陈自已发心。次为欲事一切佛下别陈发心之相。有三。初五行经陈欲上穷佛境。二为欲下二行经欲罄尽法源。后为欲与一切下九行经欲齐菩萨行。亦是僧宝。以善财入法既深。故请问亦有序。故此特以三宝为问。欲显己有荷负之愿故。次圣者我今以如是心者。结前发心之相。为发问之端。次我闻圣者下九行经。赞能诱诲。故请决所疑。
　　时解脱长者以过去善根力。佛威神力。文殊师利童子忆念力故。即入菩萨三昧门名普摄一切佛剎无边旋陀罗尼。入此三昧已。得清净身。於其身中显现十方各十佛剎微尘数佛及佛国土众会道场。种种光明诸庄严事。亦现彼佛往昔所行神通变化一切大愿助道之法诸出离行清净庄严。亦见诸佛成等正觉转妙法轮教化众生。如是一切於其身中。悉皆显现无所障碍。种种形相种种次第如本而住不相杂乱。所谓种种国土。种种众会。种种道场。种种严饰。其中诸佛现种种神力。立种种乘道。示种种愿门。或於一世界处兜率宫而作佛事。或於一世界殁兜率宫而作佛事。如是或有住胎。或复诞生。或处宫中。或复出家。或诣道场。或破魔军。或诸天龙恭敬围绕。或诸世主劝请说法。或转法轮。或般涅盘。或分舍利。或起塔庙。彼诸如来於种种众会。种种世间。种种趣生。种种家族。种种欲乐。种种业行。种种语言。种种根性。种种烦恼。随眠习气诸众生中。或处微细道场。或处广大道场。或处一由旬量道场。或处十由旬量道场。或处不可说不可说佛剎微尘数由旬量道场。以种种神通。种种言辞。种种音声。种种法门。种种总持门。种种辩才门。以种种圣谛海。种种无畏大师子吼。说诸众生种种善根。种种忆念。授种种菩萨记。说种种诸佛法。彼诸如来所有言说。善财童子悉能听受。亦见诸佛及诸菩萨不可思议三昧神变。尔时解脱长者从三昧起。告善财童子言。善男子。我已入出如来无碍庄严解脱门。善男子。我入出此解脱门时即见东方阎浮檀金光明世界龙自在王如来应正等觉。道场众会之所围绕毗卢遮那藏菩萨而为上首。又见南方速疾力世界普香如来应正等觉。道场众会之所围绕心王菩萨而为上首。又见西方香光世界须弥灯王如来应正等觉。道场众会之所围绕无碍心菩萨而为上首。又见北方袈裟幢世界不可坏金刚如来应正等觉。道场众会之所围绕金刚步勇猛菩萨而为上首。又见东北方一切上妙宝世界无所得境界眼如来应正等觉。道场众会之所围绕无所得善变化菩萨而为上首。又见东南方香焰光音世界香灯如来应正等觉。道场众会之所围绕金刚焰慧菩萨而为上首。又见西南方智慧日普光明世界法界轮幢如来应正等觉。道场众会之所围绕现一切变化幢菩萨而为上首。又见西北方普清净世界一切佛宝高胜幢如来应正等觉。道场众会之所围绕法幢王菩萨而为上首。又见上方佛次第出现无尽世界无边智慧光圆满幢如来应正等觉。道场众会之所围绕法界门幢王菩萨而为上首。又见下方佛光明世界无碍智幢如来应正等觉。道场众会之所围绕一切世间剎幢王菩萨而为上首。
　　第三时解脱下正示法界。初入定默示。后出定言答。即入普摄一切佛剎无边旋陀罗尼三昧者。谓普摄十方佛剎在於身中。由唯心之智称性总持。令如体用。旋转无碍。故以为名。此显唯心观成。普摄无边差别诸佛境界。顿入平等法界。故下文入此三昧已下有二十一行经。皆示三昧中所摄境界。全现长者一身之中。即所现境界中。诸佛说法。所有言说。及不可说三昧神变。是所谓诸佛法身入我性。我身还共如来合。皆令善财亲闻亲见。即此三昧。已彰无尽无尽法界。以明定之业用。将以默示善财所问也。后尔时解脱长者从三昧起下。方以言答。乃告之曰。我已入出如来无碍庄严解脱门。疏释此解脱总有五义。一一切如来各具一切无碍庄严。二一一如来互徧无碍。三一切如来庄严悉入长者之身。四长者彻见十方佛海。五长者智持不以为碍。此正所谓先以定动后以智拔故。次我出入此下有二十行经。历见十方佛众会道场。皆入长者之身。正明定之业用。即此三昧中境界。通身全彰入法界之门矣。
　　善男子。我见如是等十方各十佛剎微尘数如来。彼诸如来不来至此。我不往彼。我若欲见安乐世界阿弥陀如来。随意即见。我若欲见栴檀世界金刚光明如来。妙香世界宝光明如来。莲华世界宝莲华光明如来。妙金世界寂静光如来。妙喜世界不动如来。善住世界师子如来。镜光明世界月觉如来。宝师子庄严世界毗卢遮那如来。如是一切悉皆即见。然彼如来不来。至此我身亦不往诣於彼。知一切佛及与我心悉皆如梦。知一切佛犹如影像自心如水。知一切佛所有色相及以自心悉皆如幻。知一切佛及以己心悉皆如响。我如是知。如是忆念。所见诸佛皆由自心。善男子。当知菩萨修诸佛法。净诸佛剎。积集妙行调伏众生。发大誓愿入一切智。自在游戏不可思议解脱之门。得佛菩提现大神通。徧住一切十方法界。以微细智普入诸劫。如是一切悉由自心。是故善男子。应以善法扶助自心。应以法水润泽自心。应於境界净治自心。应以精进坚固自心。应以忍辱坦荡自心。应以智证洁白自心。应以智慧明利自心。应以佛自在开发自心。应以佛平等广大自心。应以佛十力照察自心。善男子。我唯於此如来无碍庄严解脱门而得入出。如诸菩萨摩诃萨得无碍智。住无碍行。得常见一切佛三昧。得不住涅盘际三昧。了达三昧普门境界。於三世法悉皆平等。能善分身徧一切剎。住於诸佛平等境界。十方境界皆悉现前。智慧观察无不明了。於其身中悉现一切世界成坏。而於己身及诸世界不生二想。如是妙行而我云何能知能说。善男子。从此南行至阎浮提畔有一国土名摩利伽罗。彼有比丘名曰海幢。汝诣彼问菩萨云何学菩萨行修菩萨道。时善财童子。顶礼解脱长者足。右绕观察称扬赞叹。思惟恋仰悲泣流泪。一心忆念依善知识。事善知识。敬善知识。由善知识见一切智。於善知识不生违逆。於善知识心无谄诳。於善知识心常随顺。於善知识起慈母想。舍离一切无益法故。於善知识起慈父想。出生一切诸善法故。辞退而去。
