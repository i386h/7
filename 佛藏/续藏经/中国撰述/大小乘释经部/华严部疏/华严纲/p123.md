<!-- { "loadSidebar": true } -->
　　三明迷真起妄缘相次第明相。文中亦二。初顺后逆。顺中初无明支。言於第一义不了者。然十二支皆依真起。无有自性。故下偈云观诸因缘实义空也。而无明最初亲迷谛理而起於行。既横从空起不可复原。故令无明特受迷称。论经云诸谛第一义者即四谛也。故对治云真实义愚者谓四圣谛。所迷即是实义。能迷即愚。别有暗法名为无明。非但遮诠明无而已。
　　所作业果是行。
　　二行支也。业即罪等三业。是彼无明所起果故。故偈云所作思业愚痴果。论云是中无明所作业果者。所谓名色者此出果体。体谓行体。即名色故。远公释论云行有三义。意业为名。身口为色。故婆沙云名色有二。一方便名色。二报名色。若云名色缘识即方便名色。若云识缘名色即报名色。今以行为方便名色。
　　行依止初心是识。
　　二识支。论云於中识者彼依止故。彼即是行。此中语倒。应云依彼。故论经云依行有初心识。谓由行熏心。有当果体。乃至现行。
　　与识共生四取蕴为名色。
　　四名色支。初一识字。即是现行识支。识为种边。唯是赖耶。在现行位。通於六识。今拣现非种。故云共生四蕴。识蕴已属所依识故。
　　名色增长为六处。
　　五六处支。谓四七日后诸根满位。六处明盛名增成意处色。增成余五。俱舍云从生眼等根。三和前六处。
　　根境识三事和合是触。
　　六触支。谓触对虽有三和。於三受因尚未了知。但能触对。
　　触共生有受。
　　七受支。分别三受。领纳於触。名触共生。此前四生唯余现行。
　　於受染着是爱。
　　八爱支。以三受中乐受缠绵希求。故云染着。即是中下品贪。此虽通缘内外二果。诸论多取缘外境。外增上果生。
　　爱增长是取。
　　九取支。虽属余惑而爱润胜故。说是爱增。然上二支。通现及种。谓以爱种子增成於取。取即爱种之现行故。故同一贪。初心为爱。转盛名取。即此爱种便是取种。是故二支皆通现种。
　　取所起有漏业为有。
　　十有支。由内取心内所起诸业。故名有漏。此业亲能招当果故。名之为有。此约三世。不同前爱取合润业等名有。此前三业。已隔现行名色等故。
　　从业起蕴为生。
　　十一生支。约增上缘云从业起。始从中有。未衰变位皆名为生。
　　蕴熟为老。蕴坏为死。
　　十二老死支。即诸衰变位名为蕴熟。故上二支体通五蕴。唯是现行。
　　上顺观竟。
　　死时离别愚迷贪恋。心胸烦闷为愁。涕泗咨嗟为叹。在五根为苦。在意地为忧。忧苦转多为恼。如是但有苦树增长。
　　后逆观中有四。一结成苦。二结无我。三结於空。四结胜义。今初。谓无明行引识至爱为苦芽。爱缘引受至有是守养。生老死是苦树。从芽守养是增长义。又初二为根。次二为身。次二为枝。次三为华。后二为果。
　　无我无我所。
　　无我无我所结成无我。
　　无作无受者。
　　无作无受者结成於空。
　　复作是念。若有作者则有作事。若无作者亦无作事。第一义中俱不可得。
　　四以我况法结成胜故。瑜伽说由十种相缘起甚深。六义依无常。一义依苦。一义依空。二义依无我。今言六义者。一从自种子生。亦待他缘。二从他亦待自。三俱从无作用。四此二因性非不是有。此四义即前段中但因缘故集。无有集者。五虽无始其相成就而剎那灭。六虽剎那灭而似停住。此二即前任运而灭亦无灭者。一义依苦者。一味苦相而似三相故结云苦树。一义依空者。谓离有情作者受者然似不离显现。即今无作无受。二义依无我者。一虽实无我自我相现。即今无我我所。二依胜义虽不可说。而言诸法自性可说。即今复作是念已下六句经文。十义备矣。由前缘相皆是似义。故逆观中直显真实性相无碍。故为甚深缘起之观。正在於此。
　　上明相谛差别观竟。
　　二约大悲随顺观者此第一门即当四观中第一愚痴颠倒观。论总释云随所着处愚痴及颠倒是事观故。谓十二因缘之所着处痴迷性相。倒执我所。下别释云意明痴随所迷。立二颠倒。一初至则无生处。明迷缘性之无我。执我成倒。以着我故则世间生明是颠倒。若离此着则无生处。反显此着必是颠倒。二复作下竟初一门。明愚缘相生疑惑颠倒。谓无智故常求有无。滞断常二涂。故云疑惑。致缘相之相续明是颠倒。今菩萨顺彼众生愚倒之事。起悲观察。名为事观。三约一切相智观。九观之中。此门摄第一观全及第二之半。谓初成答二文。名染净分别。此有二义。一着我为染离我为净。二着我故缘相生为染。离我故缘相灭为净。后相经文即属第二依止观。谓虽依第一义以不知故即起诸染。是为染依。见第一义诸缘则灭便为净依。相谛观中不知故成缘相。大悲观中不知便为颠倒。然上相续一门经文无二。随义分三。初明倒惑起缘实无有我成一切智观。次顺痴倒事成道相智观。后委究解惑染净性相成种智观。又初顺根本。次顺后得。后即无碍。虽无我所不坏相故而起大悲。能所本空。悲而无着。双穷性相不滞自他。三观一心成无碍智。甚深般若宁不现前。一门尚然。况加余九。
　　上初有支相续门竟。
　　下第二一心所摄门。
　　佛子。此菩萨摩诃萨复作是念。三界所有唯是一心。
　　第二一心所摄门中。然此一门乃含多义。且分二别。一推末归本门。二如来於此下本末依持门。今初。依论三观。初约相谛。即当第二第一义谛观。摄此门之半。论生起云云何第一义差别。如是证第一义则得解脱彼观故。此明修观所以。以第一义是缘生之性。若见缘性则脱缘缚。而论经虽云皆一心作。意取能作一心。故云第一义观。论云但是一心者一切三界唯心转故。此言则总。转者起作义。亦转变义。然此一文诸教同引证成唯心。云何一心而作三界。略有三义。一二乘之人谓有前境不了唯心。纵闻一心但是真谛之一。或谓由心转变非皆是心。二异熟赖耶名为一心。拣无外境故说一心。三如来藏清净一心。理无二体。故说一心。此初一心菩萨不为此观。后二一心经意正明。通於三观。约清净一心为第一观。通此二心为后二观。后二一心略如问明。广开有十。文多不录。次二本末依持门。此下终於十门皆是世谛差别。缘相本寂但应观真。何以复观世谛差别。论云随顺观世谛即入第一义故。俗为真诠。了俗无性方见真耳。中论云若不知世谛不得第一义故。此世谛差别观。有六。摄下八门半。一何者是染。染依止观。即双辨能依所依。摄此半门。二因观观染因故。摄次二门。三摄过观。唯苦集故。四护过观。护凡邪见故。五不厌厌观。防小慢故。上三次第各摄一门。六深观。显因缘之理妙过情取故。此摄后三门。今此半门即染依止观。因缘有分为染。而此染相依止一心。故论云此是二谛差别。以纯真不生。单妄不成。一心之真杂染之俗。此二和合。有因缘集。
　　如来於此分别演说十二有支。皆依一心如是而立。
　　次本末依持门中二。初总标。谓依一心分别十二。则十二为一心所持。而特言如来说者。一心顿具非佛不知故。谓显如来过去觉缘性已。等相续起展转传说故。
　　何以故随事贪欲与心共生。心是识。事是行。於行迷惑是无明。与无明及心共生是名色。名色增长是六处。六处三分合为触。触共生是受。受无厌足是爱。爱摄不舍是取。彼诸有支生是有。有所起名生。生熟为老。老坏为死。
　　次征意云。十二有支三世行列。前后引生。何以今说皆依一心。谓说主巧示。非唯三世不离一心。今一念心顿具十二。弥显前后不离一心。此则俱舍第九明剎那十二因缘也。是以此门中含多缘起故。今不必依次。意显一心顿具。随事贪欲与心共生者此则总指所行之事。贪事非一。随取一事。於一念中则具十二。谓行此贪事必依心起。复了别前境。心即识支。事是行者。贪事即是意业之行。若形身口。亦是二行。不知贪过。能招於苦。名於行迷惑。即是无明。与无明及心共生是名色者。名色是总。为二所依。名与共生。故晋经云识所依处为名色故。俱舍云识俱三蕴总称名色。意明以受蕴自是受支故。名色增长是六处者俱舍云住名色根。说为六趣。谓六根是别。以别依总开成於六。称住名色。贪必对境为触。受必领触。贪即是爱名受无厌。爱摄不舍即是欲取。爱取润前六支成有。故但前诸有支生。即是有义。有所起者即前诸法。起便是生义。生熟为老者物生即异故。老坏为死者剎那灭故。当相坏故。故经云初生即有灭。不为愚者说故。此若不断则名连缚。十二支位五蕴皆名分位。即此顺后无始来有名为远续。大小理通。或六八识异耳。非圣教量孰信斯旨。此文正辨同时异体十二有支。若同时同体亦具十二。谓迷第一义即是无明。有漏有取便名为行。体即是识。亦即名色。亦是意处。对境名触。领境名受。染境名爱。着境名取。招报为有。体现名生。即异灭为老死。此十二支。若依三世二世一世。并如初门中辨。同时异体同体。即如此文。
　　上相谛差别观。
　　二约大悲随顺观中。即当第二余处求解脱。谓是凡夫愚痴颠倒。常应於阿赖耶识及阿陀那识中求解脱。反於余处我所中求解脱。故经明唯是一心。明心外无我法。当於一心中求。三约一切相智观。即当第二依止观。明此缘集依於二种。一依第一义。已如前说。二依心识即是今文。前唯约净。此通染净。依义如前。又前即依真起妄。此即显妄依真。
　　上第二一心所摄门竟。
　　下自业助成门。
　　佛子。此中无明有二种业。一令众生迷於所缘。二与行作生起因。行亦有二种业。一能生未来报。二与识作生起因。识亦有二种业。一令诸有相续。二与名色作生起因。名色亦有二种业。一互相助成。二与六处作生起因。六处亦有二种业。一各取自境界。二与触作生起因。触亦有二种业。一能触所缘。二与受作生起因。受亦有二种业。一能领受爱憎等事。二与爱作生起因。爱亦有二种业。一染着可爱事。二与取作生起因。取亦有二种业。一令诸烦恼相续。二与有作生起因。有亦有二种业。一能令於余趣中生。二与生作生起因。生亦有二种业。一能起诸蕴。二与老作生起因。老亦有二种业。一令诸根变异。二与死作生起因。死亦有二种业。一能坏诸行。二不觉知故相续不绝。
