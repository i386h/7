<!-- { "loadSidebar": true } -->
　　善男子。乃往古世过世界海微尘数劫。有世界海名普光明真金摩尼山。其世界海中有佛出现。名普照法界智慧山寂静威德王。善男子。其佛往修菩萨行时净彼世界海。其世界海中有世界微尘数世界种。一一世界种有世界微尘数世界。一一世界皆有如来出兴於世。一一如来说世界海微尘数修多罗。一一修多罗授佛剎微尘数诸菩萨记。现种种神力。说种种法门。度无量众生。善男子。彼普光明真金摩尼山世界海中有世界种。名普庄严幢。此世界种中有世界。名一切宝色普光明。以现一切化佛影摩尼王为体。形如天城。以现一切如来道场影像摩尼王为其下际。住一切宝华海上。净秽相杂。此世界中有须弥山微尘数四天下。有一四天下最处其中。名一切宝山幢。其四天下一一纵广十万由旬。一一各有一万大城。其阎浮提中有一王都名坚固妙宝庄严云灯。一万大城周匝围绕。阎浮提人寿万岁时。其中有王名一切法音圆满盖。有五百大臣六万采女七百王子。其诸王子皆端正勇健有大威力。尔时彼王威德普被阎浮提内无有冤敌。时彼世界劫欲尽时有五浊起。一切人众寿命短促资财乏少。形色鄙陋多苦少乐。不修十善专作恶业。更相忿诤互相毁辱。离他眷属妬他荣好。任情起见。非法贪求。以是因缘。风雨不时。苗稼不登。园林草树一切枯槁。人民匮乏。多诸疫病。驰走四方靡所依怙。咸来共绕王都大城。无量无边百千万亿。四面周匝高声大呼。或举其手。或合其掌。或以头扣地。或以手搥胸。或屈膝长号。或踊身大叫。头发蓬乱。衣裳弊恶。皮肤皴裂。面目无光。而向王言。大王大王。我等今者贫穷孤露。饥渴寒冻。疾病衰羸。众苦所逼命将不久。无依无救无所控告。我等今者来归大王。我观大王仁慈智慧。於大王所生得安乐想。得所爱想。得活命想。得摄受想。得宝藏想。遇津梁想。逢道路想。值船筏想。见宝洲想。获财利想。升天宫想。尔时大王闻此语已。得百万阿僧祇大悲门。一心思惟发十种大悲语。其十者何。所谓哀哉众生堕於无底生死大坑。我当云何而速勉济令其得住一切智地。哀哉众生为诸烦恼之所逼迫。我当云何而作救护令其安住一切善业。哀哉众生生老病死之所恐怖。我当云何为作归依令其永得身心安隐。哀哉众生常为世间众怖所逼。我当云何而为佑助令其得住一切智道。哀哉众生无有智眼常为身见疑惑所覆。我当云何为作方便令其得抉疑见翳膜。哀哉众生常为痴暗之所迷惑。我当云何为作明炬令其照见一切智城。哀哉众生常为悭嫉谄诳所浊。我当云何而为开晓令其证得清净法身。哀哉众生长时漂没生死大海。我当云何而普运度令其得上菩提彼岸。哀哉众生诸根刚强难可调伏。我当云何而为调御令其具足诸佛神力。哀哉众生犹如盲瞽不见道路。我当云何而为引导令其得入一切智门。作是语已击鼓宣令。我今普施一切众生。随有所须悉令充足。即时颁下阎浮提内大小诸城及诸聚落。悉开库藏出种种物置四衢道。所谓金银瑠璃摩尼等宝衣服饮食华香璎珞。宫殿屋宅床榻敷具。建大光明摩尼宝幢。其光触身悉使安隐。亦施一切病缘汤药。种种宝器盛众杂宝。金刚器中盛种种香。宝香器中盛种种衣。辇舆车乘幢旛缯盖。如是一切资生之物。悉开库藏而以给施。亦施一切村营城邑山泽林薮。妻子眷属及以王位。头目耳鼻唇舌牙齿。手足皮肉心肾肝肺。内外所有悉皆能舍。其坚固妙宝庄严云灯城东面有门。名摩尼山光明。於其门外有施会处。其地广博清净平坦。无诸坑坎荆棘沙砾。一切皆以妙宝所成。散众宝华。熏诸妙香。然诸宝灯。一切香云充满虚空。无量宝树次第行列。无量华网无量香网弥覆其上。无量百千亿那由他诸音乐器恒出妙音。如是一切皆以妙宝而为庄严。悉是菩萨净业果报。於彼会中置师子座。十宝为地。十宝栏楯。十种宝树周匝围绕。金刚宝轮以承其下。以一切宝为龙神像而共捧持。种种宝物以为严饰。幢旛间列众网覆上。无量宝香常出香云。种种宝衣处处分布。百千种乐恒奏美音。复於其上张施宝盖。常放无量宝焰光明。如阎浮金炽然清净。覆以宝网垂诸璎珞。摩尼宝带周回间列。种种宝铃恒出妙音。劝诸众生修行善业。时彼大王处师子座。形容端正人相具足。光明妙宝以为其冠。那罗延身不可沮坏。一一肢分悉皆圆满。性普贤善王种中生。於财及法悉得自在。辩才无碍智慧明达。以政治国无违命者。尔时阎浮提无量无数百千万亿那由他众生。种种国土。种种族类。种种形貌。种种衣服。种种言辞。种种欲乐。俱来此会观察彼王。咸言此王是大智人。是福须弥。是功德月。住菩萨愿。行广大施。时王见彼诸来乞者。生悲愍心。生欢喜心。生尊重心。生善友心。生广大心。生相续心。生精进心。生不退心。生舍施心。生周徧心。善男子。尔时彼王见诸乞者。心大欢喜。经须臾顷。假使忉利天王。夜摩天王。兜率陀天王。尽百千亿那由他劫所受快乐亦不能及。善化天王於无数劫所受快乐。自在天王於无量劫所受快乐。大梵天王於无边劫所受梵乐。光音天王於难思劫所受天乐。徧净天王於无尽劫所受天乐。净居天王不可说劫住寂静乐。悉不能及。善男子。譬如有人仁慈孝友遭逢世难。父母妻息兄弟姊妹并皆散失。忽於旷野道路之间而相值遇。瞻奉抚对情无厌足。时彼大王见来求者。心生欢喜亦复如是。善男子。其王尔时因善知识。於佛菩提解欲增长。诸根成就。信心清净。欢喜圆满。何以故。此菩萨勤修诸行求一切智。愿得利益一切众生。愿获菩提无量妙乐。舍离一切诸不善心。常乐积集一切善根。常愿救护一切众生。常乐观察萨婆若道。常乐修行一切智法。满足一切众生所愿。入一切佛功德大海。破一切魔业惑障山。随顺一切如来教行。行一切智无障碍道。已能深入一切智流。一切法流常现在前。大愿无尽。为大丈夫住大人法。积集一切普门善藏。离一切着。不染一切世间境界。知诸法性犹如虚空。於来乞者生一子想。生父母想。生福田想。生难得想。生恩益想。生坚固想。师想。佛想。不简方处。不择族类。不选形貌。随有来至。如其所欲。以大慈心平等无碍。一切普施皆令满足。求饮食者施与饮食。求衣服者施与衣服。求香华者施与香华。求鬘盖者施与鬘盖。幢旛璎珞。宫殿园苑。象马车乘。床座被褥。金银摩尼诸珍宝物。一切库藏。及诸眷属。城邑聚落。皆悉如是普施众生。时此会中有长者女名宝光明。与六十童女俱。端正殊妙人所喜见。皮肤金色。目发绀青。身出妙香。口演梵音。上妙宝衣以为庄严。常怀惭愧。正念不乱。具足威仪。恭敬师长。常念顺行甚深妙行。所闻之法忆持不忘。宿世善根流润其心。清净广大犹如虚空。等安众生。常见诸佛求一切智。时宝光明女去王不远。合掌顶礼作如是念。我获善利我获善利。我今得见大善知识。於彼王所生大师想。善知识想。具慈悲想。能摄受想。其心正直生大欢喜。脱身璎珞持奉彼王。作是愿言。今此大王。为无量无边无明众生作所依处。愿我未来亦复如是。如彼大王所知之法。所载之乘。所修之道。所具色相。所有财产。所摄众会。无边无尽难胜难坏。愿我未来悉得如是。随所生处皆随往生。尔时大王知此童女发如是心。而告之言。童女。随汝所欲我皆与汝。我今所有一切皆舍。令诸众生普得满足。时宝光明女信心清净。生大欢喜。即以偈颂。而赞王言。
