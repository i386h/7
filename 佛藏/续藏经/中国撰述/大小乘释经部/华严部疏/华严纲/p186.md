<!-- { "loadSidebar": true } -->
　　次若离下反以理成。谓若先无。离倒宁有。既离倒即现。明本不无。如贫得珠。非今授与。是以涅盘恐不修行。故云言定有者则为执着。恐不信有。故云若言定无则为妄语。乍可执着。不可妄语。言自然智者。自觉圣智也。无碍智者。始本无二。绝二碍也。
　　佛子。譬如有大经卷。量等三千大千世界。书写三千大千世界中事。一切皆尽。所谓书写大铁围山中事。量等大铁围山。书写大地中事。量等大地。书写中千世界中事。量等中千世界。书写小千世界中事。量等小千世界。如是若四天下。若大海。若须弥山。若地天宫殿。若欲界空居天宫殿。若色界宫殿。若无色界宫殿。一一书写。其量悉等。此大经卷虽复量等大千世界。而全住在一微尘中。如一微尘一切微尘皆亦如是。时有一人智慧明达。具足成就清净天眼。见此经卷在微尘内。於诸众生无少利益。即作是念我当以精进力。破彼微尘。出此经卷。令得饶益一切众生。作是念已。即起方便破彼微尘。出此大经。令诸众生普得饶益。如於一尘一切微尘应知悉然。
　　第二喻中二。先明大经潜尘。以喻上文妄缠佛智。大经卷者。佛智无涯性德圆满也。书各称境者智如理故。潜一尘者略有三义。一妄覆真故。二小含大故。三一具多故。一切尘者。无一众生不具佛智故。后时有一人下出经益物。喻上离妄现前。
　　佛子。如来智慧亦复如是。无量无碍。普能利益一切众生。具足在於众生身中。但诸凡愚妄想执着。不知不觉。不得利益。尔时如来以无障碍清净智眼。普观法界一切众生。而作是言。奇哉奇哉。此诸众生云何具有如来智慧。愚痴迷惑。不知不见。我当教以圣道。令其永离妄想执着。自於身中得见如来广大智慧。与佛无异。即教彼众生修习圣道。令离妄想。离妄想已。证得如来无量智慧。利益安乐一切众生。佛子。是为如来心第十相。诸菩萨摩诃萨应如是知。
　　第三合中亦二。先合大经潜尘。无量无碍普能利益。合上书写多事。众生身及妄想。俱合上尘。后尔时如来下合出经益物。如来合上一人。智眼合上天眼。是知不信众生等有佛智。智眼未开。复何可怪。然如来藏等经。说有九喻。喻如来藏。为如青莲华在泥水中。未出泥水。人无贵者。又如贫女而怀圣胎。如大价宝垢衣所缠。如摩尼珠落在深厕。如真金像弊衣所覆。如庵摩罗树华实未成。亦如稻米在糖糩中。如金在矿。如像在模。皆是尘中有佛身义。
　　佛子。菩萨摩诃萨应以如是等无量无碍不可思议广大相。知如来应正等觉心。
　　大文第三总上来十喻。初总明无依为依。二能出生。三能潜遍。四横具四智。五竖具四智。六体广包含。七用无终竟。八知无不尽。九巧能摄持。十处处具足。前九直与佛智。后一乃融自他。此十圆融。略显佛智之相。寄如来之心。未尽佛心一毫。故应更以无量无碍等知也。
　　尔时普贤菩萨摩诃萨欲重明此义而说颂言。
　　欲知诸佛心　　当观佛智慧
　　第二偈颂。二十二偈。分二。初两句约法总显。
　　佛智无依处　　如空无所依　　众生种种乐　　及诸方便智　　皆依佛智慧　　佛智无依止
　　余颂上喻。於中初喻一偈半。后一四偈。余八各二偈。并显可知。
　　声闻与独觉　　及诸佛解脱　　皆依於法界　　法界无增减　　佛智亦如是　　出生一切智　　无增亦无减　　无生亦无尽
　　二颂次初颂前二。
　　如水潜流地　　求之无不得　　无念亦无尽　　功力徧十方　　佛智亦如是　　普在众生心　　若有勤修行　　疾得智光明
　　二颂前三。
　　如龙有四珠　　出生一切宝　　置之深密处　　凡人莫能见　　佛四智亦然　　出生一切智　　余人莫能见　　唯除大菩萨
　　三颂前四。
　　如海有四宝　　能饮一切水　　令海不流溢　　亦复无增减　　如来智亦尔　　息浪除法爱　　广大无有边　　能生佛菩萨
　　四颂前五。
　　下方至有顶　　欲色无色界　　一切依虚空　　虚空不分别　　声闻与独觉　　菩萨众智慧　　皆依於佛智　　佛智无分别
　　五颂前六。
　　雪山有药王　　名为无尽根　　能生一切树　　根茎叶华实　　佛智亦如是　　如来种中生　　既得菩提已　　复生菩萨行
　　六颂前七。
　　如人把乾草　　置之於劫烧　　金刚犹洞然　　此无不烧理　　三世劫与剎　　及其中众生　　彼草容不烧　　此佛无不知
　　七颂前八。
　　有风名散坏　　能坏於大千　　若无别风止　　坏及无量界　　大智风亦尔　　灭诸菩萨惑　　别有善巧风　　令住如来地
　　八颂前九。
　　如有大经卷　　量等三千界　　在於一尘内　　一切尘悉然　　有一聪慧人　　净眼悉明见　　破尘出经卷　　普饶益众生　　佛智亦如是　　徧在众生心　　妄想之所缠　　不觉亦不知　　诸佛大慈悲　　令其除妄想　　如是乃出现　　饶益诸菩萨
　　三颂颂前十。
　　上出现意业竟。

　　大方广佛华严经纲要卷第五十一


　　大方广佛华严经纲要卷第五十二

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　如来出现品第三十七之三

　　第五明出现境界。正显分齐之境。兼辨所缘之境。依初意者。前约智以显心。此正明智用分齐。依后意者。前明能知。今辨所缘。由所缘无边故。显分齐难思故。方穷所缘之境。二义相成如函盖相称。
　　佛子。菩萨摩诃萨应云何知如来应正等觉境界。
　　文中长行分三。谓标释结。
　　佛子。菩萨摩诃萨以无障无碍智慧。知一切世间境界是如来境界。知一切三世境界。一切剎境界。一切法境界。一切众生境界。真如无差别境界。法界无障碍境界。实际无边际境界。虚空无分量境界。无境界境界是如来境界。
　　释中二。先法后喻。法中亦二。先广取所缘。显分齐境。后近取诸心。以况佛境。前中又二。先列所缘无边。后显分齐无量。今初。先令以无障碍智为能知者。非此不能量佛境故。后正显所缘。文有十句。一通举所化。二化时。三化处。四化法。五所化人。六七八三皆明所证。於中真如语其体常一味。故云无差别。法界生法所依。故云无碍。实际是穷事至实。故云无边。九化处分齐。后一徧通。若约二谛境。前五为俗。后三为真。九通真俗。事空理空俱是空故。后一双非。显前九境即同无故。若约三谛。空即是真。三空为中道。若以五界摄之。初三是世界无量。四即调伏及调伏加行。五即众生。次三即法界。余二双非。
　　佛子。如一切世间境界无量。如来境界亦无量。如一切三世境界无量。如来境界亦无量。乃至如无境界无量。如来境界亦无量。如无境界境界一切处无有。如来境界亦如是一切处无有。
　　二显分齐无量。先约十界以显分齐。境智相称故皆无量。然约无境显其非有。乃至真如皆不可得故。是以诸境云兴而长寂也。如无既尔。如真如等无变易等亦然。
　　佛子。菩萨摩诃萨应知心境界是如来境界。如心境界无量无边无缚无脱。如来境界亦无量无边无缚无脱。何以故。以如是如是思惟分别。如是如是无量显现故。
　　第二近取诸心以况佛境。於中二。先正明。后征释。今初。无量无边。语其相用广大。无缚无脱。明其体性深寂。次征意云何以将心况於佛境。释意云菩萨自心随思即显。故无分量。佛境亦尔。随机显现。若身若智岂有量耶。智假思显。则性无缚脱。不为相缚。后无脱故。
　　佛子如大龙王随心降雨。其雨不从内出不从外出。如来境界亦复如是。随於如是思惟分别则有如是无量显现。於十方中悉无来处。佛子。如大海水。皆从龙王心力所起。诸佛如来一切智海亦复如是。皆从如来往昔大愿之所生起。
　　第二喻显。有二喻。前一喻无缚无脱。后一喻无量无边。通前二段。今初。前明降雨无从喻。正喻无缚脱。既无来处。何有缚脱耶。后明海水从心喻。喻无缚脱所因。水从心力为因。非定内外。智从昔愿缘起。故来即无来。
　　佛子。一切智海无量无边。不可思议。不可言说。然我今者略说譬喻。汝应谛听。
　　第二海水宏深喻。喻无量无边。中三。先标章诫听。
　　佛子。此阎浮提有二千五百河流入大海。西拘耶尼有五千河流入大海。东弗婆提有七千五百河流入大海。北郁单越有一万河流入大海。佛子。此四天下如是二万五千河相续不绝。流入大海。於意云何。此水多不。答言甚多。佛子。复有十光明龙王雨大海中水倍过前。百光明龙王雨大海中水复倍前。大庄严龙王。摩那斯龙王。雷震龙王。难陀跋难陀龙王。无量光明龙王。连澍不断龙王。大胜龙王。大奋迅龙王。如是等八十亿诸大龙王各雨大海。皆悉展转倍过於前。娑竭罗龙王太子名阎浮幢。雨大海中水复倍前。佛子。十光明龙王宫殿中水流入大海。复倍过前。百光明龙王宫殿中水流入大海。复倍过前。大庄严龙王。摩那斯龙王。雷震龙王。难陀跋难陀龙王。无量光明龙王。连澍不断龙王。大胜龙王。大奋迅龙王。如是等八十亿诸大龙王。宫殿各别。其中有水流入大海。皆悉展转倍过於前。娑竭罗龙王太子阎浮幢宫殿中水。流入大海。复倍过前。佛子。娑竭罗龙王连雨大海。水复倍前。其娑竭罗龙王宫殿中水涌出入海。复倍於前。
　　二喻显三。佛子应知下法合。喻中三。初别显水多。文有四节。一四洲出水。二龙王雨水。三宫殿出水。四娑竭王兼雨兼出。皆后后倍前。以显深广。
　　其所出水绀瑠璃色。涌出有时。是故大海潮不失时。
　　二通显水相。涌出故潮上速。为宝消故潮下。此为极说。
　　佛子。如是大海其水无量。众宝无量。众生无量。所依大地亦复无量。
　　三通显无量。
　　佛子。於汝意云何。彼大海为无量不。答言实为无量不可为喻。佛子。此大海无量。於如来智海无量。百分不及一。千分不及一。乃至优波尼沙陀分不及其一。但随众生心为作譬喻。而佛境界非譬所及。佛子。菩萨摩诃萨应知如来智海无量。从初发心修一切菩萨行不断故。应知宝聚无量。一切菩提分法三宝种不断故。应知所住众生无量。一切学无学声闻独觉所受用故。应知住地无量。从初欢喜地乃至究竟无障碍地。诸菩萨所居故。
　　第二合中二。先合水无量。佛智一念即无穷尽。况尽三际周十方乎。重重重重。安可喻显。二佛子至应知如来下合通显无量。非唯智为佛境。菩提分等皆分齐境也。智海合水。余合宝等。可知。
