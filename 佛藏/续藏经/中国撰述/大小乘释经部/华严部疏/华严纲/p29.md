<!-- { "loadSidebar": true } -->
　　时彼如来。为欲调伏诸众生故。於众会道场海中。说普集一切三世佛自在法修多罗。世界微尘数修多罗而为眷属。随众生心。悉令获益。是时大威光菩萨。闻是法已。即获一切功德须弥胜云佛宿世所集法海光明。所谓得一切法聚平等三昧智光明。一切法悉入最初菩提心中住智光明。十方法界普光明藏清净眼智光明。观察一切佛法大愿海智光明。入无边功德海清净行智光明。趣向不退转大力速疾藏智光明。法界中无量变化力出离轮智光明。决定入无量功德圆满海智光明。了知一切佛决定解庄严成就海智光明。了知法界无边佛现一切众生前神通海智光明。了知一切佛力无所畏法智光明。尔时大威光菩萨得如是无量智光明已。承佛威力而说颂言。
　　我闻佛妙法　　而得智光明　　以是见世尊　　往昔所行事　　一切所生处　　名号身差别　　及供养於佛　　如是我咸见　　往昔诸佛所　　一切皆承事　　无量劫修行　　严净诸剎海　　舍施於自身　　广大无涯际　　修治最胜行　　严净诸剎海　　耳鼻头手足　　及以诸宫殿　　舍之无有量　　严净诸剎海　　能於一一剎　　亿劫不思议　　修习菩提行　　严净诸剎海　　普贤大愿力　　一切佛海中　　修行无量行　　严净诸剎海　　如因日光照　　还见於日轮　　我以佛智光　　见佛所行道　　我观佛剎海　　清净大光明　　寂静证菩提　　法界悉周徧　　我当如世尊　　广净诸剎海　　以佛威神力　　修习菩提行
　　此时彼如来下。广演法门。言说普集一切三世佛自在法修多罗者。乃彼佛自证之法也。故大威光菩萨闻此法已。即得十二种三昧智光明。大威光既得益已。复说偈赞述。上闻法得益。长行明得法。颂有十偈。
　　诸佛子。时大威光菩萨。以见一切功德山须弥胜云佛承事供养故。於如来所心得悟了。为一切世间显示如来往昔行海。显示往昔菩萨行方便。显示一切佛功德海。显示普入一切法界清净智。显示一切道场中成佛自在力。显示佛力无畏无差别智。显示普示现如来身。显示不可思议佛神变。显示庄严无量清净佛土。显示普贤菩萨所有行愿。令如须弥山微尘数众生发菩萨心。佛剎微尘数众生成就如来清净国土。尔时一切功德山须弥胜云佛。为大威光菩萨而说颂言。
　　善哉大威光　　福藏广名称　　为利众生故　　发趣菩提道　　汝获智光明　　法界悉充徧　　福慧咸广大　　当得深智海　　一剎中修行　　经於剎尘劫　　如汝见於我　　当获如是智　　非诸劣行者　　能知此方便　　获大精进力　　乃能净剎海　　一一微尘中　　无量劫修行　　彼人乃能得　　庄严诸佛剎　　为一一众生　　轮回经劫海　　其心不疲懈　　当成世导师　　供养一一佛　　悉尽未来际　　心无暂疲厌　　当成无上道　　三世一切佛　　当共满汝愿　　一切佛会中　　汝身安住彼　　一切诸如来　　誓愿无有边　　大智通达者　　能知此方便　　大光供养我　　故获大威力　　令尘数众生　　成熟向菩提　　诸修普贤行　　大名称菩萨　　庄严佛剎海　　法界普周徧
　　此下明威光得了悟已。转化众生之事。次为一世间下明转悟他。显示十种法门。令多众生得益。次尔时一切功德山下言彼如来亦说偈赞励威光大果当成。有十一偈。
　　此上大威光太子。初逢一切功德山佛因缘已竟。
　　诸佛子。汝等应知。彼大庄严劫中。有恒河沙数小劫。人寿命二小劫。诸佛子。彼一切功德须弥胜云佛寿命五十亿岁。
　　此二行余经将明威光遇第二佛。故此为结前生后之文。然总说劫寿明多小劫者。欲显多佛现故。说人寿佛寿者。由佛寿促而人寿长。故得威光一生历事三佛。
　　彼佛灭度后。有佛出世名波罗蜜善眼庄严王。亦於彼摩尼华枝轮大林中。而成正觉。尔时大威光童子。见彼如来成等正觉现神通力。即得念佛三昧名无边海藏门。即得陀罗尼名大智力法渊。即得大慈名普随众生调伏度脱。即得大悲名徧覆一切境界云。即得大喜名一切佛功德海威力藏。即得大舍名法性虚空平等清净。即得般若波罗蜜名自性离垢法界清净身。即得神通名无碍光普随现。即得辩才名善入离垢渊。即得智光名一切佛法清净藏。如是等十千法门皆得通达。尔时大威光童子。承佛威力。为诸眷属而说颂言。
　　不可思议亿劫中　　导世明师难一遇　　此土众生多善利　　而今得见第二佛　　佛身普放大光明　　色相无边极清净　　如云充满一切土　　处处称扬佛功德　　光明所照咸欢喜　　众生有苦悉除灭　　各令恭敬起慈心　　此是如来自在用　　出不思议变化云　　放无量色光明网　　十方国土皆充满　　此佛神通之所现　　一一毛孔现光云　　普徧虚空发大音　　所有幽冥靡不照　　地狱众苦咸令灭　　如来妙音徧十方　　一切言音咸具演　　随诸众生宿善力　　此是大师神变用　　无量无边大海众　　佛於其中皆出现　　普转无尽妙法轮　　调伏一切诸众生　　佛神通力无有边　　一切剎中皆出现　　善逝如是智无碍　　为利众生成正觉　　汝等应生欢喜心　　踊跃爱乐极尊重　　我当与汝同诣彼　　若见如来众苦灭　　发心回向趣菩提　　慈念一切诸众生　　悉住普贤广大愿　　当如法王得自在
　　诸佛子。大威光童子说此颂时。以佛神力其声无碍。一切世界皆悉得闻。无量众生发菩提心。时大威光王子。与其父母并诸眷属及无量百千亿那由他众生前后围绕。宝盖如云徧覆虚空。共诣波罗蜜善眼庄严王如来所。其佛为说法界体性清净庄严修多罗。世界海微尘等修多罗而为眷属。彼诸大众闻此经已。得清净智名入一切净方便。得於地名离垢光明。得波罗蜜轮名示现一切世间爱乐庄严。得增广行轮名普入一切剎土无边光明清净见。得趣向行轮名离垢福德云光明幢。得随入证轮名一切法海广大光明。得转深发趣行名大智庄严。得灌顶智慧海名无功用修极妙见。得显了大光明名如来功德海相光影徧照。得出生愿力清净智名无量愿力信解藏。时彼佛为大威光菩萨而说颂言。
　　善哉功德智慧海　　发心趣向大菩提　　汝当得佛不思议　　普为众生作依处　　汝已出生大智海　　悉能徧了一切法　　当以难思妙方便　　入佛无尽所行境　　已见诸佛功德云　　已入无尽智慧地　　诸波罗蜜方便海　　大名称者当满足　　已得方便总持门　　及以无尽辩才门　　种种行愿皆修习　　当成无等大智慧　　汝已出生诸愿海　　汝已入於三昧海　　当具种种大神通　　不可思议诸佛法　　究竟法界不思议　　广大深心已清净　　普见十方一切佛　　离垢庄严众剎海　　汝已入我菩提行　　昔时本事方便海　　如我修行所净治　　如是妙行汝皆悟　　我於无量一一剎　　种种供养诸佛海　　如彼修行所得果　　如是庄严汝咸见　　广大劫海无有尽　　一切剎中修净行　　坚固誓愿不可思　　当得如来此神力　　诸佛供养尽无余　　国土庄严悉清净　　一切劫中修妙行　　汝当成佛大功德
　　此彼佛灭下。显第二佛出兴。文有三段。初明先佛已灭。次佛出兴。次明睹相获益。三赞德劝请。此初明佛兴。即於先佛道场。次尔时大威光童子下。明威光睹相获益。次即得念佛三昧下。正明获益。次标十种法门。后结云如是等十千法门。次尔时大威光而说颂言下。赞德劝诣。意谓幸得见第二佛。颂有十偈。赞佛三业之德。劝众同归。次大威光说此颂时。一切世界皆悉得闻。无量众生发菩提心。此威光说颂。闻者先已得益。次时大威光王子与其父母眷属。共诣波罗蜜善眼庄严王如来所。其佛为说法界体性清净庄严修多罗。此言法界体性即大方广也。清净佛也。庄严即华严。有多眷属者显此圆教故。次下明大众闻此经已。即得清净智有十种大益。疏以此十益如次配十地。显法广大故得益殊。即如今经顿圆十地之义。威光大众既已得益。时彼佛说偈赞述。文有十偈。前六赞其已具胜德。当成极果。后四偈言行齐佛因。当如佛证。
　　此上明大威光逢第二佛因缘竟。
　　诸佛子。波罗蜜善眼庄严王如来。入涅盘已。喜见善慧王寻亦去世。大威光童子。受转轮王位。彼摩尼华枝轮大林中。第三如来出现於世。名最胜功德海。时大威光转轮圣王。见彼如来见佛之相。与其眷属及四兵众城邑聚落一切人民。并持七宝俱往佛所。以一切香摩尼庄严大楼阁奉上於佛。时彼如来於其林中。说菩萨普眼光明行修多罗。世界微尘数修多罗而为眷属。尔时大威光菩萨闻此法已。得三昧名大福德普光明。得此三昧故。悉能了知一切菩萨一切众生过现未来福非福海。时彼佛为大威光菩萨而说颂言。
　　善哉福德大威光　　汝等今来至我所　　愍念一切众生海　　发胜菩提大愿心　　汝为一切苦众生　　起大悲心令解脱　　当作群迷所依怙　　是名菩萨方便行　　若有菩萨能坚固　　修诸胜行无厌怠　　最胜最上无碍解　　如是妙智彼当得　　福德光者福幢者　　福德处者福海者　　普贤菩萨所有愿　　是汝大光能趣入　　汝能以此广大愿　　入不思议诸佛海　　诸佛福海无有边　　汝以妙解皆能见　　汝於十方国土中　　悉见无量无边佛　　彼佛往昔诸行海　　如是一切汝咸见　　若有住此方便海　　必得入於智地中　　此是随顺诸佛学　　决定当成一切智　　汝於一切剎海中　　微尘劫海修诸行　　一切如来诸行海　　汝皆学已当成佛　　如汝所见十方中　　一切剎海极严净　　汝剎严净亦如是　　无边愿者所当得　　今此道场众会海　　闻汝愿已生欣乐　　皆入普贤广大乘　　发心回向趣菩提　　无边国土一一中　　悉入修行经劫海　　以诸愿力能圆满　　普贤菩萨一切行
　　此下显大威光逢第三佛出兴也。佛名功德海者。谓功德已满无加过也。时大威光太子已嗣转轮王位。故与其眷属及四兵众俱往见佛。以香楼阁为供。时彼如来为说普眼光明行修多罗。以见普法。故名为普眼。以慧为性故曰光明。次尔时大威光菩萨闻此法已。得大福德普光明三昧。言大福德者定也。以定为福最大故。普光明者慧也。寂无不照名普光明。言福非福者福乃相也。非福性也。谓双了性相。显定慧圆明之益也。然威光遇初佛得十益者自力未胜故。遇次佛得十千者道转深故。今唯得一者道已满故。次时彼如来为大威光而说颂言下。乃彼佛记别威光当成妙果也。有十一偈。初四偈显具菩提心。次四偈明上入佛境。三有一偈示其果相得同诸佛。四有二偈赞其现能利他住普贤行。
　　此上明威光遇第三佛已竟。
