<!-- { "loadSidebar": true } -->
　　大文第六观察下五十一门答前因圆果满五十一句问。即分为二。初三十二门明因圆究竟。即明等觉位行。后十种住兜率下一十九门明现果圆满行。即妙觉位。前中分三。初一十四门明因行体性。二十种义下八门明方便造修。三十种魔下十门明因行除障。初四门起行方便。二十种施下十度行体。前中初二门意业观察。次一门身业自在。后一门语业宣畅。然等觉之初。首明三业者。以十地位满。以圆报身之体。当绍佛位。但未尽知佛之行事。故此等觉位中犹用方便造修者。乃习佛果位中利生事业。譬如太子储君必习干国之事也。初中四门为起行方便者。以佛现高大身。王法国土。必先三业以为表率。故先以意业观察。解其方便。达其通塞。知其可否。初但观察。乃观己分中事业。如太子但知太子分中之事。次普观察者。乃观察佛果位中利生之事。穷尽法界无所不知。一一审虑周徧。方明利生之事。广行六度摄生而治其蔽。犹如尽知天下国家之事业。用人之贤否。然后乃得君圣臣良而无壅蔽。故曰普观察。次身业奋迅者。谓如王自在。谓内德充实。威德外溢。如太子监国。率土瞻仰也。后师子吼语业宣畅者。谓身既勇徤无畏。则语宣畅说无畏法。故如大师子吼也。第二十门明行体者。谓六度四等。此盖前因中差别之行。今於等觉位中更无别行。即以此十以为行体。但以法界圆融。融成一味。将入果海。转为果中因行。将为利生之用故。以此行为体。故疏通以三缘摄其四等。三缘者。谓众生缘。法缘。无缘。此显果中以此三缘为起行之用耳。故此名同义别。故皆以无上广大清净结之。正指果上之用。非前因也。二十义下八门明造修方便。於中前五门明自分行。后三门明胜进行。前五门中。初二门谓修法义。法谓诸法。任持自性。轨生物解。谓但是法皆具此二。所言义者。谓法各有义。谓此位中所修。以观法义为首。以观诸法。法无不穷。以观其义。义无不彻。若事若理无不证入源底。以佛果位中说法以此为首。故先修之。次二门修福智二严。以前诸位所修皆随位漫修。今将会入果海以成二严。故福智为助道具。谓此福智为助菩提正道之缘故。是在观双运成一切种智故。后一门明足者。谓修福智以趣果海。至此已圆。为明行足。故称佛为两足尊。又云明行足。於此位中以此五门为正行故。五种种集一切智圆。然此所修不同前诸位。前但云菩萨法。至此一一结云如来无上法。以前所修皆积习於此。故云修集种智。然皆果中利生之行。二十义下八门明造修方便行。谓此等觉位中。依前法体。以普贤智起行造修。以为入妙之方便故。八中前五门为自分正行。然正行中所修者。初修法义。以满果海中知法知义。一一证穷。次二明福智。以果满上福智二严。成两足尊故。后一圆足。称明行足。此乃正属等觉自分之行。后三为胜进。以前所修之行圆满。尽法界量。将入果海。故为胜进。三者一更求法要。以彰法行无尽。二得已明了。故从凡小以至菩萨一切诸行。一一明了以便利生。若不明了。求之何用。三如说修行。方得佛法。一一如法造修。以成一切种智。故云胜进。三有十种魔下十门明离障行。前五门明离障行。后五门明离障加持。然十种魔者。谓蕴魔。烦恼魔。业魔。心魔。死魔。天魔。善根魔。三昧魔。善知识魔。菩提法智魔。然此十种魔。在等觉高位犹作障道因缘。所以楞严云。将跻觉位而沦之者。甚可惧也。然此十魔。於法界性中何所不融。普贤观智何所不照。而犹作障道耶。其实法界无所不融。但未见法界性。於此事起执着见。故不顺法性。所以作障耳。此十种通为障体。次十种魔业。正成魔之业用。坏法界家。丧失法身。夭折慧命。皆此十魔之业用。第一忘失菩提心而修诸善根。二恶心布施。瞋心持戒。舍恶性人。远懈怠者。轻慢乱意。讥嫌恶慧。三於甚深法心生悭吝。有堪化者而不为说。若得财利恭敬供养虽非法器而强为说。四不乐听闻诸波罗蜜。假使闻说而不修行。虽亦修行多生懈怠。以懈怠故志意狭劣不求无上大菩提法。五远善知识。近恶知识。乐求二乘不乐受生。志尚涅盘离欲寂静。六於菩萨所起瞋恚心。恶眼视之。求其罪衅说其过恶。断彼所有财利供养。七诽谤正法不乐听闻。假使得闻便生毁呰。见人说法不生尊重。言自说是余说悉非。八乐学世论巧述文词。开阐二乘。隐覆深法。或以妙义授非其人。远离菩提住於邪道。九已得解脱已安隐者。常乐亲近而供养之。未得解脱未安隐者。不肯亲近亦不教化。十增长我慢。无有恭敬於诸众生多行恼害。不求正法真实智慧。其心弊恶难可开悟等。一一皆云是为魔业。而破坏正法无出此者。即已入正觉。万一有此一法。亦成破坏。所以此位重当远离。所以舍离此魔。当修十种正行以为方便。其十行者。所谓一近善知识恭敬供养。二不自尊大不自赞叹。三於佛深法信解不谤。四不忘智心。五勤修妙行恒不放逸。六常求一切法藏。七恒演说法心无疲厌。八归依十方一切诸佛。九忆念一切诸佛神力加持。十与一切菩萨同种善根平等无二。非此十行决不离魔业。故应常勤修习以对修治。故云舍离。然迷法界故。十身佛尽变为魔。而法界大用尽为魔业。今悟法界。则见佛十身。故魔尽是佛。斯则佛魔同体。邪正相依。端在着与不着。而魔佛於是乎辨矣。此虽修离障之行。若不明见佛十身穷尽法界之理。亦不能离。故下显能舍魔业。即得见佛十身。以成究竟之行。为入妙之方便也。二有十种佛业。即是成行。以前见佛体故。行顺佛行。故名佛业。佛以利生为事业故。迷时转法界大用。而魔造生死业。今悟见佛身。则转一切魔业尽作佛利生事业矣。故由此离障行成。二有十慢下五门明离障加持行。初二门内成离障行。后三门外得加持行。前中初门正举障。所言障者乃慢也。此慢论说有多种。谓七慢。八慢。九慢。今经中义开十慢。此慢正障等觉高位。不得入妙。故应离之。问曰。起信论说等觉后心。断最初一念不觉。为生相无明。断此无明。即入妙觉。何以今经说断慢障。且慢乃粗惑。何以障此高位耶。答曰。此经不同他宗。说次第断惑亦不说断无明。以无明即是普光明智。更无可断。然所修行。但以普贤妙行融成一味。以一切烦恼即法界性故。其所断者。唯嗔与慢二种而已。以普贤行为众生故。运称性大悲。以度自性之众生。若起一念嗔心。则尽障大悲。故经云。一念嗔心起。百万障门开。故嗔正障悲。妨普贤行。故须断之。然慢障等觉后心。不得入妙者。以慢虽多种但以我慢为主。然以一我。则上不见佛。下不见众生。故与佛作对。故圆觉经云。乃至证於无上涅盘皆名我相。由是观之。则生相无明。正是我相根本。以有此慢。故不得入妙。既存一我。则种种诸慢皆依之而起。故此高位所断。唯此一惑。此未得未证故。应大惧者。此见佛后所起之障也。是则前十种魔但是障理。此十种慢正是障智。故在见佛后起。显智未融理。故不得入妙耳。故次门有十种智业以为对治。然经未显一一敌体对治。然意在但能修此十智则一切慢障自然远离矣。二魔摄持下三门辨外加持行。问然上十魔已有对治。何以又说魔所摄持。答此魔所摄持。从前慢障起。意谓虽以十智治其慢障。若慢障不净。则内行乖理。则外魔得便。即为魔所摄持矣。是则慢为内魔故。内以智治之。今外魔得便。为其摄持。己力不能治。必外仗佛力法力二种加持。乃能破也。故楞伽云。等觉后心若不蒙佛加持。不得入妙。正此意也。故此障一离。则究竟因圆。有深旨矣。修行之士。可不惧哉。
　　上三十二门通辨因圆。明等觉位行竟。
　　下十九门通辨果满。

　　大方广佛华严经纲要卷第五十七


　　大方广佛华严经纲要卷第五十八

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
　　上三十二门通辨因圆明等觉位行竟。下十九门通辨果满。

　　离世间品第三十八之六

