<!-- { "loadSidebar": true } -->
　　佛子。菩萨摩诃萨获得如是安乐之时。复更发心回向诸佛。作如是念。愿以我今所种善根。令诸佛乐转更增胜。所谓不可思议佛所住乐。无有等比佛三昧乐。不可限量大慈悲乐。一切诸佛解脱之乐。无有边际大神通乐。最极尊重大自在乐。广大究竟无量力乐。离诸知觉寂静之乐。住无碍住恒正定乐。行无二行不变异乐。佛子。菩萨摩诃萨以诸善根回向佛已。复以此善根回向菩萨。所谓愿未满者令得圆满。心未净者令得清净。诸波罗蜜未满足者令得满足。安在金刚菩提之心。於一切智得不退转。不舍大精进。守护菩提门一切善根。能令众生舍离我慢。发菩提心。所愿成满。安住一切菩萨所住。获得菩萨明利诸根。修习善根证萨婆若。佛子。菩萨摩诃萨以诸善根如是回向菩萨已。复以回向一切众生。愿一切众生所有善根。乃至极少一弹指顷。见佛闻法。恭敬圣僧。彼诸善根皆离障碍。念佛圆满。念法方便。念僧尊重。不离见佛。心得清净获诸佛法。集无量德净诸神通。舍法离念依教而住。如为众生如是回向。为声闻辟支佛回向亦复如是。又愿一切众生永离地狱饿鬼畜生阎罗王等一切恶处。增长无上菩提之心。专意勤求一切种智。永不毁谤诸佛正法。得佛安乐。身心清净证一切智。
　　第二正回向中回向五乘之境。文分五段。一佛。二菩萨。三有善众生。四二乘。五有恶众生。初一行余经。结前起后。次愿以我今下五行经。正显所愿。所愿增佛。然佛德已圆。今愿增者。尊重荷恩。展诚敬故。亦犹献芹於上。香华奉佛。非彼须待。次佛子下回向菩萨。初结前生后。所谓下正显。有十愿。前六自利。后能令下四利他。次佛子下五行经回向有善众生。次如为众生下一行经。明回向二乘。次又愿一切下三行经。明为有恶众生。谓不遗阐提。上来五段。初一回向菩提。余回向众生。
　　上明对境善根以将回向竟。
　　佛子。菩萨摩诃萨所有善根。皆以大愿发起正发起。积集正积集。增长正增长。悉令广大具足充满。佛子。菩萨摩诃萨在家宅中与妻子俱。未曾暂舍菩提之心。正念思惟萨婆若境。自度度彼令得究竟。以善方便化己眷属。令入菩萨智。令成熟解脱。虽与同止心无所着。以本大悲处於居家。以慈心故随顺妻子。於菩萨清净道无所障碍。菩萨摩诃萨虽在居家作诸事业。未曾暂舍一切智心。所谓若着衣裳。若啖滋味。若服汤药。澡漱涂摩。回旋顾视。行住坐卧。身语意业。若睡若寤。如是一切诸有所作。心常回向萨婆若道。系念思惟无时舍离。为欲饶益一切众生。安住菩提无量大愿。摄取无数广大善根。勤修诸善普救一切。永离一切憍慢放逸。决定趣於一切智地。终不发意向於余道。常观一切诸佛菩提。永舍一切诸杂染法。修行一切菩萨所学。於一切智道无所障碍。住於智地爱乐诵习。以无量智集诸善根。心不恋乐一切世间。亦不染着所行之行。专心受持诸佛教法。菩萨如是处在居家。普摄善根令其增长。回向诸佛无上菩提。佛子。菩萨尔时乃至施与畜生之食一抟一粒。咸作是愿。当令此等舍畜生道。利益安乐。究竟解脱。永度苦海。永灭苦受。永除苦蕴。永断苦觉。苦聚苦行苦因苦本及诸苦处。愿彼众生皆得舍离。菩萨如是专心系念一切众生。以彼善根而为上首。为其回向一切种智。菩萨初发菩提之心。普摄众生修诸善根悉以回向。欲令永离生死旷野。得诸如来无碍快乐。出烦恼海。修佛法道。慈心徧满。悲力广大。普使一切得清净乐。守护善根亲近佛法。出魔境界入佛境界。断世间种植如来种。住於三世平等法中。菩萨摩诃萨如是所有已集当集现集善根。悉以回向。
　　第二总摄万善回向。有二十九行经。大分两段。先明历事别陈。次显积集回向。前中初二行经。总显其相。於中所有善根即所发起等也。皆以大愿即能发起等也。云正发起等者。谓随发起积集增进必向二处。不余趣求。离诸过失。名之为正。次佛子下历事别陈。初四行半经。明随染无污。次虽在居家下四行经。明动与道合。次为欲饶益下二行经。总显回向之相。次永离下四行半经。别显有十句。次菩萨如是下总结历事。次佛子菩萨尔时乃至下。第二明积集回向二。初明微细积集。一抟一粒其福至微。施与众生其田至劣。积此微善。亦以大愿。令成发起成回向行。故云微细积集。次咸作是愿下十句。正明回向之行。总名离苦得乐。次菩萨初发菩提之心下明长时积集。以从初发心即积集故。故云长时。言欲令者是心愿故。文有十三句。次如是所有下总结。一抟一粒即现集也。初发心来即已集也。当来之善。亦必要起。故皆回向。
　　上等随相行竟。
　　复作是念。如过去诸佛菩萨所行恭敬供养一切诸佛。度诸众生令永出离。勤加修习一切善根。悉以回向而无所着。所谓不依色。不着受。无倒想。不作行。不取识。舍离六处。不住世法乐出世间。知一切法皆如虚空。无所从来。不生不灭。无有真实。无所染着。远离一切诸分别见。不动不转。不失不坏。住於实际。无相离相唯是一相。如是深入一切法性。常乐习行普门善根。悉见一切诸佛众会。如彼过去一切如来善根回向。我亦如是而为回向。解如是法。证如是法。依如是法。发心修习不违法相。知所修行如幻如影。如水中月。如镜中像。因缘和合之所显现。乃至如来究竟之地。佛子。菩萨摩诃萨复作是念。如过去诸佛修菩萨行时。以诸善根如是回向。未来现在悉亦如是。我今亦应如彼诸佛如是发心。以诸善根而为回向。第一回向。胜回向。最胜回向。上回向。无上回向。无等回向。无等等回向。无比回向。无对回向。尊回向。妙回向。平等回向。正直回向。大功德回向。广大回向。善回向。清净回向。离恶回向。不随恶回向。菩萨如是以诸善根正回向已。成就清净身语意业。住菩萨住无诸过失。修习善业离身语恶。心无瑕秽。修一切智住广大心。知一切法无有所作。住出世法世法不染。分别了知无量诸业。成就回向善巧方便。永拔一切取着根本。
　　第二复作是念下等佛离相回向者。即回向实际。於前二。说有先后行在一心。文中二。初等过去。后佛子下等於现未。初中先举所等。初二行经。言无所着者。标随相即有离相。次别显离云。所谓不依色等下显离妄契真。次知一切法下释前不着。次如是深入下结其无碍。谓既称法性。修随相故。一摄一切。名普门善。悉见诸佛。略辨成益。次如彼过去下牒前。总显能等。次解如是法下二行半经。别显等相。次佛子复作是念下等现未。初二行经牒例。次我今亦应下总显能等。次第一回向下别明等相。文有十九句。
　　上显回向竟。
　　下明成益。
　　佛子。是为菩萨摩诃萨第三等一切佛回向。
　　第三依释结名。
　　菩萨摩诃萨住此回向。深入一切诸来业趣向如来胜妙功德。入深清净智慧境界。不离一切诸菩萨业。善能分别巧妙方便。入深法界。善知菩萨修行次第入佛种性。以巧方便。分别了知无量无边一切诸法。虽复现身於世中生。而於世法心无所着。
　　第二位果辨十种胜德。
　　尔时金刚幢菩萨承佛神力。普观十方即说颂言。
　　彼诸菩萨摩诃萨　　修过去佛回向法　　亦学未来现在世　　一切导师之所行　　於诸境界得安乐　　诸佛如来所称赞　　广大光明清净眼　　悉以回向大聪哲　　菩萨身根种种乐　　眼耳鼻舌亦复然　　如是无量上妙乐　　悉以回向诸最胜　　一切世间众善法　　及诸如来所成就　　於彼悉摄无有余　　尽以随喜益众生　　世间随喜无量种　　令此回向为众生　　人中师子所有乐　　愿使群萌悉圆满　　一切国土诸如来　　凡所知见种种乐　　愿令众生皆悉得　　而为照世大明灯　　菩萨所得胜妙乐　　悉以回向诸群生　　虽为群生故回向　　而於回向无所着　　菩萨修行此回向　　兴起无量大悲心　　如佛所修回向德　　愿我修行悉成满　　如诸最胜所成就　　一切智乘微妙乐　　及我在世之所行　　诸菩萨行无量乐　　示入众趣安隐乐　　恒守诸根寂静乐　　悉以回向诸群生　　普使修成无上智　　非身语意即是业　　亦不离此而别有　　但以方便灭痴冥　　如是修成无上智　　菩萨所修诸行业　　积集无量胜功德　　随顺如来生佛家　　寂然不乱正回向　　十方一切诸世界　　所有众生咸摄受　　悉以善根回向彼　　愿令具足安隐乐　　不为自身求利益　　欲令一切悉安乐　　未曾暂起戏论心　　但观诸法空无我　　十方无量诸最胜　　所见一切真佛子　　悉以善根回向彼　　愿使速成无上觉　　一切世间含识类　　等心摄取无有余　　以我所行诸善业　　令彼众生速成佛　　无量无边诸大愿　　无上导师所演说　　愿诸佛子皆清净　　随其心乐悉成满　　普观十方诸世界　　悉以功德施於彼　　愿令皆具妙庄严　　菩萨如是学回向　　心不称量诸二法　　但恒了达法无二　　诸法若二若不二　　於中毕竟无所着　　十方一切诸世间　　悉是众生想分别　　於想非想无所得　　如是了达於诸想　　彼诸菩萨身净已　　则意清净无瑕秽　　语业已净无诸过　　当知意净无所着　　一心正念过去佛　　亦忆未来诸导师　　及以现在天人尊　　悉学於其所说法　　三世一切诸如来　　智慧明达心无碍　　为欲利益众生故　　回向菩提集众业　　彼第一慧广大慧　　不虚妄慧无倒慧　　平等实慧清净慧　　最胜慧者如是说
　　第二偈颂。有二十四偈。分三。初二十一颂颂前位行。次二颂位果。后一结叹。
　　佛子。云何为菩萨摩诃萨至一切处回向。
　　第四至一切处回向。长行亦二。先位行。后位果。今初牒名征起。言至一切者。至是能至。善根及其供具一切处即所至之供境。谓以大愿令此善根供具徧至一切时处。随所应供。供诸福田。本业云以大愿力入一切佛国中。供养一切佛故。言至一切。疏有多义。
　　佛子。此菩萨摩诃萨修习一切诸善根时作是念言。愿此善根功德之力至一切处。譬如实际无处不至。至一切物。至一切世间。至一切众生。至一切国土。至一切法。至一切虚空。至一切三世。至一切有为无为。至一切语言音声。愿此善根亦复如是。徧至一切诸如来所。供养三世一切诸佛。过去诸佛所愿悉满。未来诸佛具足庄严。现在诸佛及其国土道场众会。徧满一切虚空法界。愿以信解大威力故。广大智慧无障碍故。一切善根悉回向故。以如诸天诸供养具而为供养。充满无量无边世界。
