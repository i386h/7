<!-- { "loadSidebar": true } -->
　　汝以欢喜信乐心　　问此难思解脱法　　我承如来护念力　　为汝宣说应听受　　过去无边广大劫　　过於剎海微尘数　　时有世界名宝光　　其中有劫号善光　　於此善光大劫中　　一万如来出兴世　　我皆亲近而供养　　从其修学此解脱　　时有王都名喜严　　纵广宽平极殊丽　　杂业众生所居住　　或心清净或作恶　　尔时有王名胜光　　恒以正法御群生　　其王太子名善伏　　形体端正备众相　　时有无量诸罪人　　系身牢狱当受戮　　太子见已生悲愍　　上请於王请宽宥　　尔时诸臣共白王　　今此太子危王国　　如是罪人应受戮　　如何悉救令除免　　时胜光王语太子　　汝救彼罪自当受　　太子哀念情转深　　誓救众生无退怯　　时王夫人采女等　　俱来王所白王言　　愿放太子半月中　　布施众生作功德　　时王闻已即听许　　设大施会济贫乏　　一切众生靡不臻　　随有所求咸给与　　如是半月日云满　　太子就戮时将至　　大众百千万亿人　　同时瞻仰俱号泣　　彼佛知众根将熟　　而来此会化群生　　显现神变大庄严　　靡不亲近而恭敬　　佛以一音方便说　　法灯普照修多罗　　无量众生意柔软　　悉蒙与授菩提记　　善伏太子生欢喜　　发兴无上正觉心　　誓愿承事於如来　　普为众生作依处　　便即出家依佛住　　修行一切种智道　　尔时便得此解脱　　大悲广济诸群生　　於中止住经劫海　　谛观诸法真实性　　常於苦海救众生　　如是修习菩提道　　劫中所有诸佛现　　悉皆承事无有余　　咸以清净信解心　　听闻持护所说法　　次於佛剎微尘数　　无量无边诸劫海　　所有诸佛现世间　　一一供养皆如是　　我念往昔为太子　　见诸众生在牢狱　　誓愿舍身而救护　　因其证此解脱门　　经於佛剎微尘数　　广大劫海常修习　　念念令其得增长　　复获无边巧方便　　彼中所有诸如来　　我悉得见蒙开悟　　令我增明此解脱　　及以种种方便力　　我於无量千亿劫　　学此难思解脱门　　诸佛法海无有边　　我悉一时能普饮　　十方所有一切剎　　其身普入无所碍　　三世种种国土名　　念念了知皆悉尽　　三世所有诸佛海　　一一明见尽无余　　亦能示现其身相　　普诣於彼如来所　　又於十方一切剎　　一切诸佛导师前　　普雨一切庄严云　　供养一切无上觉　　又以无边大问海　　启请一切诸世尊　　彼佛所雨妙法云　　皆悉受持无忘失　　又於十方无量剎　　一切如来众会前　　坐於众妙庄严座　　示现种种神通力　　又於十方无量剎　　示现种种诸神变　　一身示现无量身　　无量身中现一身　　又於一一毛孔中　　悉放无数大光明　　各以种种巧方便　　除灭众生烦恼海　　又於一一毛孔中　　出现无量化身云　　充满十方诸世界　　普雨法雨济群品　　十方一切诸佛子　　入此难思解脱门　　悉尽未来无量劫　　安住修行菩萨行　　随其心乐为说法　　令彼皆除邪见网　　示以天道及二乘　　乃至如来一切智　　一切众生受生处　　示现无边种种身　　悉同其类现众像　　普应其心而说法　　若有得此解脱门　　则住无边功德海　　譬如剎海微尘数　　不可思议无有量
　　善男子。我唯知此教化众生令生善根解脱门。如诸菩萨摩诃萨超诸世间现诸趣身。不住攀缘。无有障碍。了达一切诸法自性。善能观察一切诸法。得无我智。证无我法。教化调伏一切众生恒无休息。心常安住无二法门。普入一切诸言辞海。我今云何能知能说彼功德海。彼勇猛智。彼心行处。彼三昧境。彼解脱力。善男子。此阎浮提有一园林名岚毗尼。彼园有神名妙德圆满。汝诣彼问。菩萨云何修菩萨行。生如来家。为世光明。尽未来劫而无厌倦。时善财童子顶礼其足。绕无量匝。合掌瞻仰。辞退而去。
