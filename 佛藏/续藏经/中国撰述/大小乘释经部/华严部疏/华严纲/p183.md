<!-- { "loadSidebar": true } -->
　　复次佛子。譬如呼响。因於山谷及音声起。无有形状。不可睹见。亦无分别。而能随逐一切语言。如来音声亦复如是。无有形状不可睹见。非有方所非无方所。但随众生欲解缘出。其性究竟。无言无示不可宣说。佛子。是为如来音声第二相。诸菩萨摩诃萨应如是知。
　　第二响声随缘喻。喻上第五无生。
　　复次佛子。譬如诸天有大法鼓名为觉悟。若诸天子行放逸时。於虚空中出声告言。汝等当知一切欲乐皆悉无常。虚妄颠倒须臾变坏。但诳愚夫令其恋着。汝莫放逸。若放逸者堕诸恶趣。后悔无及。放逸诸天闻此音已。生大忧怖。舍自宫中所有欲乐。诣天王所求法行道。佛子。彼天鼓音无主无作。无起无灭。而能利益无量众生。当知如来亦复如是。为欲觉悟放逸众生。出於无量妙法音声。所谓无着声。不放逸声。无常声。苦声。无我声。不净声。寂灭声。涅盘声。无有量自然智声。不可坏菩萨行声。至一切处如来无功用智地声。以此音声徧法界中而开悟之。无数众生闻是音已。皆生欢喜。勤修善法。各於自乘而求出离。所谓或修声闻乘。或修独觉乘。或习菩萨无上大乘。而如来音不住方所无有言说。佛子。是为如来音声第三相。诸菩萨摩诃萨应如是知。
　　第三天鼓开觉喻。喻第九无断绝声。徧入法界化无断故。譬合各三。一能开觉。二开觉益。三结用归体。二当知下合中三者。初合能开觉。别十一声。义分四节。而有二意。一初二通五乘。次六通三乘。次一通第一第二乘。后二唯大乘。二者初一节人天。余三节配三乘。次无数下合开觉益。后而如来下合结归体。由不住方等。故上能普遍。是以庄严论云。若佛音声是有法非非法者。不能遍至十方。反此故能。
　　复次佛子。譬如自在天王有天彩女名曰善口。於其口中出一音声。其声则与百千种乐而共相应。一一乐中复有百千差别音声。佛子。彼善口女从口一声出於如是无量音声。当知如来亦复如是。於一音中出无量声。随诸众生心乐差别。皆悉徧至悉令得解。佛子。是为如来音声第四相。诸菩萨摩诃萨应如是知。
　　第四天女妙声喻。喻第三随信解声。多音随乐故。
　　复次佛子。譬如大梵天王住於梵宫出梵音声。一切梵众靡不皆闻。而彼音声不出众外。诸梵天众咸生是念。大梵天王独与我语。如来妙音亦复如是。道场众会靡不皆闻。而其音声不出众外。何以故。根未熟者不应闻故。其闻音者皆作是念。如来世尊独为我说。佛子。如来音声无出无住。而能成就一切事业。是为如来音声第五相。诸菩萨摩诃萨应如是知。
　　第五梵音及众喻。喻化不失时。熟者必闻。即以根熟为众。
　　复次佛子。譬如众水皆同一味。随器异故水有差别。水无念虑亦无分别。如来言音亦复如是。唯是一味。谓解脱味。随诸众生心器异故无量差别。而无念虑亦无差别。佛子。是为如来音声第六相。诸菩萨摩诃萨应如是知。
　　第六众水一味喻。喻无邪曲声。从法界生一体性故。
　　复次佛子。譬如阿那婆达多龙王。兴大密云。徧阎浮提普澍甘雨。百谷苗稼皆得生长。江河泉池一切盈满。此大雨水不从龙王身心中出。而能种种饶益众生。佛子。如来应正等觉亦复如是。兴大悲云。徧十方界普雨无上甘露法雨。令一切众生皆生欢喜。增长善法。满足诸乘。佛子。如来音声不从外来不从内出。而能饶益一切众生。是为如来音声第七相。诸菩萨摩诃萨应如是知。
　　第七降雨滋荣喻。喻欢喜声。称根增长故。离佛无声。不从外来。离机无声。不从内出。
　　复次佛子。譬如摩那斯龙王将欲降雨。未便即降。先起大云弥覆虚空。凝停七日。待诸众生作务究竟。何以故。彼大龙王有慈悲心。不欲恼乱诸众生故。过七日已。降微细雨。普润大地。佛子。如来应正等觉亦复如是。将降法雨未便即降。先兴法云成熟众生。为欲令其心无惊怖。待其熟已。然后普降甘露法雨。演说甚深微妙善法。渐次令其满足如来一切智智无上法味。佛子。是为如来音声第八相。诸菩萨摩诃萨应如是知。
　　第八渐降成熟喻。喻无变声。以皆至究竟故。上先照高山。以显顿圆。此先小后大。即是渐圆。将降法雨者。思欲说一也。未便即降者。恐破法堕恶道故。先兴法云是说方便。方便含实如云含水。
　　复次佛子。譬如海中有大龙王名大庄严。於大海中降雨之时。或降十种庄严雨。或百或千。或百千种庄严雨。佛子。水无分别。但以龙王不思议力令其庄严。乃至百千无量差别。如来应正等觉亦复如是为诸众生说法之时。或以十种差别音说。或百或千。或以百千。或以八万四千音声说八万四千行。乃至或以无量百千亿那由他音声各别说法。令其闻者皆生欢喜。如来音声无有分别。但以诸佛於甚深法界圆满清净。能随众生根之所宜。出种种言音皆令欢喜。佛子。是为如来音声第九相。诸菩萨摩诃萨应如是知。
　　第九降澍难思喻。喻上甚深声。虽多差别。皆於甚深法界之所流故。
　　复次佛子。譬如娑竭罗龙王。欲现龙王大自在力。饶益众生咸令欢喜。
　　第十遍降种种喻。喻普遍声。非唯普遍四洲。亦徧出多。雷音喻中有总别结。
　　从四天下乃至他化自在天处。兴大云网周匝弥覆。其云色相无量差别。或阎浮檀金光明色。或毗瑠璃光明色。或白银光明色。或玻璃光明色。或牟萨罗光明色。或码碯光明色。或胜藏光明色。或赤真珠光明色。或无量香光明色。或无垢衣光明色。或清净水光明色。或种种庄严具光明色。如是云网周匝弥布。既弥布已。出种种色电光。所谓阎浮檀金色云出瑠璃色电光。瑠璃色云出金色电光。银色云出玻璃色电光。玻璃色云出银色电光。牟萨罗色云出玛瑙色电光。码碯色云出牟萨罗色电光。胜藏宝色云出赤真珠色电光。赤真珠色云出胜藏宝色电光。无量香色云出无垢衣色电光。无垢衣色云出无量香色电光。清净水色云出种种庄严具色电光。种种庄严具色云出清净水色电光。乃至种种色云出一色电光。一色云出种种色电光。复於彼云中出种种雷声。随众生心皆令欢喜。所谓或如天女歌咏音。或如诸天妓乐音。或如龙女歌咏音。或如乾闼婆女歌咏音。或如紧那罗女歌咏音。或如大地震动声。或如海水波潮声。或如兽王哮吼声。或如好鸟鸣啭声。及余无量种种音声。既震雷已复起凉风。令诸众生心生悦乐。然后乃降种种诸雨利益安乐无量众生。从他化天至於地上於一切处所雨不同。所谓於大海中雨清泠水。名无断绝。於他化自在天雨箫笛等种种乐音。名为美妙。於化乐天雨大摩尼宝。名放大光明。於兜率天雨大庄严具名为垂髻。於夜摩天雨大妙华。名种种庄严具。於三十三天雨众妙香。名为悦意。於四天王天雨天宝衣。名为覆盖。於龙王宫雨赤真珠。名涌出光明。於阿修罗宫雨诸兵仗。名降伏怨敌。於北郁单越雨种种华。名曰开敷。余三天下悉亦如是。然各随其处所雨不同。
　　从四天下别中有五。一云。二电。三雷。四风。五雨。此与贤首品文有影略。思之。
　　虽彼龙王其心平等无有彼此。但以众生善根异故雨有差别。
　　后结喻。
　　佛子。如来应正等觉无上法王亦复如是。欲以正法教化众生。先布身云弥覆法界。随其乐欲为现不同。所谓或为众生现生身云。或为众生现化身云。或为众生现力持身云。或为众生现色身云。或为众生现相好身云。或为众生现福德身云。或为众生现智慧身云。或为众生现诸力不可坏身云。或为众生现无畏身云。或为众生现法界身云。
　　合中亦有总别结。别中亦有五。前四各有佛子。一以身合云。有覆阴等故。即菩提等十身。中有四身名异义同。一即愿身。愿生兜率故。第四即意生身。随意所生同世色故。八即菩提身。具佛十力成菩提故。九即威势。具四无畏能伏外故。亦可十力降魔为威势。无畏为正觉。有正觉义故。余六名义俱同。
　　佛子。如来以如是等无量身云。普覆十方一切世界。随诸众生所乐各别。示现种种光明电光。所谓或为众生现光明电光。名无所不至。或为众生现光明电光。名无边光明。或为众生现光明电光名入佛秘密法。或为众生现光明电光名影现光明。或为众生现光明电光名光明照耀。或为众生现光明电光名入无尽陀罗尼门。或为众生现光明电光名正念不乱。或为众生现光明电光名究竟不坏。或为众生现光明电光名顺入诸趣。或为众生现光明电光名满一切愿。皆令欢喜。
　　第二合电光。不出通明无畏。
　　佛子。如来应正等觉现如是等无量光明电光已。复随众生心之所乐。出生无量三昧雷声。所谓善觉智三昧雷声。明盛离垢海三昧雷声。一切法自在三昧雷声。金刚轮三昧雷声。须弥山幢三昧雷声。海印三昧雷声。日灯三昧雷声。普令众生欢喜三昧雷声。无尽藏三昧雷声。不坏解脱力三昧雷声。
　　第三以三昧合雷声者。略有三义。一若秋之雷。蛰虫藏匿。若入三昧诸恶不行。二若春之雷。则发蛰开萌。犹彼三昧发生功德。三雷是雨之先相。三昧是说之先兆。十名思而释之。
　　佛子。如来身云中出如是等无量差别三昧雷声已。将降法雨。先现瑞相开悟众生。所谓从无障碍大慈悲心现於如来大智风轮。名能令一切众生生不思议欢喜适悦。
　　第四以大智合风者。以后得智观机。警觉加被。令成法器故。
　　此相现已。一切菩萨及诸众生。身之与心皆得清凉。然后从如来大法身云。大慈悲云。大不思议云。雨不思议广大法雨。令一切众生身心清净。所谓为坐菩提场菩萨雨大法雨。名法界无差别。为最后身菩萨雨大法雨。名菩萨游戏如来秘密教。为一生所系菩萨雨大法雨。名清净普光明。为灌顶菩萨雨大法雨。名如来庄严具所庄严。为得忍菩萨雨大法雨。名功德宝智慧华开敷不断菩萨大悲行。为住向行菩萨雨大法雨。名入现前变化甚深门而行菩萨行无休息无疲厌。为初发心菩萨雨大法雨。名出生如来大慈悲行救护众生。为求独觉乘众生雨大法雨。名深知缘起法。远离二边得不坏解脱果。为求声闻乘众生雨大法雨。名以大智慧剑断一切烦恼怨。为积集善根决定不决定众生雨大法雨。名能令成就种种法门生大欢喜。
