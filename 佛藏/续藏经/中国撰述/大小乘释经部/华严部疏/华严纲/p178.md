<!-- { "loadSidebar": true } -->
　　初来意者。前品明称果之因。此品辨如因之果。体虽平等。不坏二相。先因后果。义次第故。亦为答前不思议品出现念故。答第二会所行问故。二释名者。如来是有法之人。即三身十身之通称。出现是依人之法。果用化用之别。总明如来。虽见上文。对出现故。重辨十身皆有出现。且寄三身以明。然来即出现。为分人法晓喻分明。故重辨之。若依法身。如来者即诸法如义。如理常现。名为出现。故文云普现一切而无所现。又云体性平等不增减等。若依报身。乘如实道来成正觉。故曰如来。本性功德一时顿显。名为出现。故文云如来成正觉时於一切义无所疑惑。普见一切众生成正等觉。若依化身。则乘萨婆若乘。来化众生。故曰如来。则应机大用一时出现。文云以本愿力现佛身。令见如来大神变。又云随其所能随其势力。於菩提树下以种种身成等正觉。今以新佛旧成曾无二体。新成旧佛。法报似分。无不应时故即真而应。应随性起故即应而真。三佛圆融。十身无碍。故辨应现。即显真成。是以晋名性起。性字虽是义加。未爽通理。以应虽从缘不违性故。无不从此法界流故。以净夺染。性即起故。若离於缘。性叵说故。下加性起菩萨。表所说故。妄虽即性。不顺性故。今以起义多含。直云出现。从性从因从真从感。皆出现故。若唯辨应身出现。非唯失前二义。亦未足显深。何能融前差别之果。若以来为现义。则如来即出现。持业释也。若分人法三。皆如来之出现故。第三宗趣。平等出现为宗。融差别果为趣。
　　尔时世尊从眉间白毫相中放大光明名如来出现。无量百千亿那由他阿僧祇光明以为眷属。其光普照十方尽虚空法界一切世界右绕十匝。显现如来无量自在。觉悟无数诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来坐菩提座成等正觉。及以一切道场众会。作是事已。而来右绕菩萨众会。
　　第四正释文。通品大文分七。一加分。二本分。三请分。四说分。五显名受持分。六表瑞证成分。七偈颂总摄分。今初有二。先毫光加请主。后口光加说主。前中三。初光。次加。后益。光中有十。分三。初光出处。眉间者表证通。离有无二边故。表无住道。离真应二边故。白毫者表所出现。性无垢故。能诠出现诸教本故。二放大下辨光名体。如所说故。三无量下八段。皆是光业。初眷属光。即是因业。总摄诸法。皆此生故。四其光下舒业。五显现下敬业。六觉悟下觉乐。七除灭下正业。八映蔽下障伏业。九显示下示现业。十作是下卷业。
　　入如来性起妙德菩萨顶。
　　二正明加相。所以加此菩萨者。如名所显故。性有二义。一种性义。因所起故。二法性义。若真若应皆此生故。亦有释云。此之妙德即是文殊。说此法门。加性起称。此释无违大理。以文殊大智为能显。普贤法界为所显。共成毗卢遮那之出现故。亦是解行满故。佛出现也。从顶入者是加持相。妙智之极方能显故。
　　时此道场一切大众身心踊跃生大欢喜。作如是念甚奇希有。今者如来放大光明必当演说甚深大法。
　　三加益中二。先大众同欣。知法将被故。
　　尔时如来性起妙德菩萨。於莲华座上。偏袒右肩右跽合掌一心向佛而说颂言。
　　一尔时下妙德领旨。知令法主故。於中二。先长行。身心致敬。跽者跪也。
　　正觉功德大智出　　普达境界到彼岸　　等於三世诸如来　　是故我今恭敬礼　　已升无相境界岸　　而现妙相庄严身　　放於离垢千光明　　破魔军众咸令尽　　十方所有诸世界　　悉能震动无有余　　未曾恐怖一众生　　善逝威神力如是　　虚空法界性平等　　已能如是而安住　　一切含生无数量　　咸令灭恶除众垢　　苦行勤劳无数劫　　成就最上菩提道　　於诸境界智无碍　　与一切佛同其性
　　后偈颂赞请。十偈分二。前五赞。后五请。前中初一总赞申敬。余四别赞放光。中有赞因赞果赞用等。
　　导师放此大光明　　震动十方诸世界　　已现无量神通力　　而复还来入我身　　决定法中能善学　　无量菩萨皆来集　　令我发起问法心　　是故我今请法主　　今此众会皆清净　　善能度脱诸世间　　智慧无边无染着　　如是贤胜咸来集　　利益世间尊导师　　智慧精进皆无量　　今以光明照大众　　令我问於无上法　　谁於大仙深境界　　而能真实具开演　　谁是如来法长子　　世间尊导愿显示
　　后五中。初一自叙得益。即是领旨。次偈领众意请。次偈叹众堪闻。次偈叙佛令请。后偈正说主。已领佛意。故不请佛。
　　尔时如来。即於口中放大光明名无碍无畏。百千亿阿僧祇光明以为眷属。普照十方尽虚空等法界一切世界右绕十匝。显现如来种种自在。开悟无量诸菩萨众。震动一切十方世界。除灭一切诸恶道苦。映蔽一切诸魔宫殿。显示一切诸佛如来坐菩提座成等正觉。及以一切道场众会。作是事已。而来右绕菩萨众会。入普贤菩萨摩诃萨口其光入已。普贤菩萨身及师子座。过於本时及诸菩萨身座百倍。唯除如来师子之座。
　　第二口光加说主者。示所请故。文中三。初光次加后益。今初亦十。一出处。口放者表教导传通故。二光名令得无碍辩。不畏大众及深理故。余如前辩。二入普下加中入口者。教以口传故。如佛说故。加普贤者。是普贤行之果故。所证法界由理显故。三其光入下明益中。唯除如来拣师资故。
　　尔时如来性起妙德菩萨。问普贤菩萨摩诃萨言。佛子。佛所示显广大神变。令诸菩萨皆生欢喜。不可思议。世莫能知。是何瑞相。普贤菩萨摩诃萨言。佛子。我於往昔见诸如来应正等觉。示现如是广大神变。即说如来出现法门。如我惟忖。今现此相当说其法。说是语时一切大地悉皆震动。出生无量问法光明。
　　第二尔时下本分中三。初征事而问。次引例以答。答前是本。后说是语已下表瑞证成。显说希奇。才问其名已有征故。大地动者。大法将显。大惑将倾故。出闻光者。宜加智慧。助发请故。
　　时性起妙德菩萨。问普贤菩萨言。佛子。菩萨摩诃萨应云何知诸佛如来应正等觉出现之法。愿为我说。佛子。此诸无量百千亿那由他菩萨众会。皆久修净业念慧成就。到於究竟大庄严岸。具一切佛威仪之行。正念诸佛未曾忘失。大悲观察一切众生。决定了知诸大菩萨神通境界。已得诸佛神力所加。能受一切如来妙法。具如是等无量功德。皆已来集。佛子。汝已曾於无量百千亿那由他佛所承事供养。成就菩萨最上妙行。於三昧门皆得自在。入一切佛秘密之处。知诸佛法断众疑惑。为诸如来神力所加。知众生根随其所乐。为说真实解脱之法。随顺佛智演说佛法到於彼岸。有如是等无量功德。善哉佛子。愿说如来应正等觉出现之法。身相言音。心意境界。所行之行。成道转法轮。乃至示现入般涅盘。见闻亲近所生善根。如是等事愿皆为说。
　　第三请分中有长行与偈。前中四。一总举法请。二佛子此诸下叹众生堪闻。二佛子汝已下叹说主具德。四善哉下标章别请。前二可知。三中别叹十事。一供多佛。必曾闻故。二成妙行。曾已修故。三定自在。有所依故。四亲证入故。五知教道故。六除他疑故。七上力加故。八审根器故。九能随说故。十顺智到彼岸。得意深故。有如是下总结。既有说德。堪宜说故。第四标章别请中初句赞善。蹑前三段。后列十事以显无尽。一如来出现之法。此是总相总集多缘成出现法。法含轨持。余九是别。初三即三业秘密。四境即智之所缘。亦分齐境。五依境修行。通因通果。六成菩提道。七成转法轮。八应必是涅盘。九若存若亡。见闻皆益。备斯九事。一化始终。如是下结。
　　时如来性起妙德菩萨。欲重明此义。向普贤菩萨而说颂言。
　　善哉无碍大智慧　　善觉无边平等境　　愿说无量佛所行　　佛子闻已皆欣庆　　菩萨云何随顺入　　诸佛如来出兴世　　云何身语心境界　　及所行处愿皆说　　云何诸佛成正觉　　云何如来转法轮　　云何善逝般涅盘　　大众闻已心欢喜　　若有见佛大法王　　亲近增长诸善根　　愿说彼诸功德藏　　众生见已何所获　　若有得闻如来名　　若现在世若涅盘　　於彼福藏生深信　　有何等利愿宣说　　此诸菩萨皆合掌　　瞻仰如来仁及我　　大功德海之境界　　净众生者愿为说　　愿以因缘及譬喻　　演说妙法相应义　　众生闻已发大心　　疑尽智净如虚空　　如徧一切国土中　　诸佛所现庄严身　　愿以妙音及因喻　　示佛菩提亦如彼　　十方千万诸佛土　　亿那由他无量劫　　如今所集菩萨众　　於彼一切悉难见　　此诸菩萨咸恭敬　　於微妙义生渴仰　　愿以净心具开演　　如来出现广大法
　　三有五偈。叹德劝请。通颂后三段。於中初偈总赞请。次二偈劝说之方。以法深难领。故请因喻。次一偈半叹众堪闻。末后半偈结请所说。净心。无所说过。具演文义周圆。
　　尔时普贤菩萨摩诃萨。告如来性起妙德等诸菩萨大众言。佛子。此处不可思议。
　　第四说分。大分为二。初别答十问。后佛子如来以一切譬下总以结酬。今初十段答前十问。各有长行偈颂。一一具十。今初答出现之法。长行中二。初标告叹深。
　　所谓如来应正等觉以无量法而得出现。
　　二所谓下随义别显。於中三。初法说深广。酬前因缘。二佛子譬如下喻明深广。双酬因喻。三佛子至知如来出现下总结成益。结上十喻。初中分三。谓标释结。今总多因成出现果。
　　何以故。非以一缘非以一事如来出现而得成就。以十无量百千阿僧祇事而得成就。
　　二何以下释。於中二。先征以总释。后何等为下征数别明。今初。先返释缘。约能成之缘事。即所成因体。后以十下顺释。向言无量。乃是总相。今明有十个无量。以显无尽。理实则有百千阿僧祇数无量。此十无量皆遍十喻。言百千者。古人云以十无量入中十喻成百。以后结中十句一一结前百门为千。其中更有别义。方成无量。今以下。列十中门门皆云无量。则不相入。是知百千之言。但是数之总称。
　　何等为十。所谓过去无量摄受一切众生菩提心所成故。过去无量清净殊胜志乐所成故。过去无量救护一切众生大慈大悲所成故。过去无量相续行愿所成故。过去无量修诸福智心无厌足所成故。过去无量供养诸佛教化众生所成故。过去无量智慧方便清净道所成故。过去无量清净功德藏所成故。过去无量庄严道智所成故。过去无量通达法义所成故。
