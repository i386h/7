<!-- { "loadSidebar": true } -->
　　大文第五十种身业下有五十门。答五十问。明十地位中行相。今依渐次分配十地。初地十门。二地六门。三四各五门。五二门。六一门。七八各三门。九二门。十地十三门。今初十门明欢喜地中行。所言地者谓一真如地。乃佛所证究竟法身实际。今为菩萨所履之地故以地能厚载又能出生。谓前三贤所修因种一向散漫。今收入地中。一一出生庄严法身功德。以严报身之体。故以地名。故上回向末后结归成十种身。是乃摄前众行归法身故。今初地即以身语意三业为首者。正显福智二行庄严而成报体。所以初地统前深种善根集助道等。以成十种大智慧身。若非一往称法界性圆融妙行以为庄严。则何能致果上十身相海随好功德哉。是以初地接前回向之末。即得最胜身口意清净三业。以众生迷本法身。妄受根身。无量劫来。三业所造无量无边染污之业。直至此地。乃得清净。都成功德。以严法身。故初二三地。寄人天乘者。正显位弥高行弥下。苟有一尘不净。则障敝性天。安能称为圆满报身乎。然十门随文固有多解。大义不出乎此。第二十种深心下六门明二地中行。别教以初地名真见道。从二地为修道之首。别前教单修戒。今此圆修。先已契证圆融妙理。故名深心。称理之行一一遍周法界故。初二门明发起净。正显契理。后四门名自体净。以显称性修。然所修者十度。则总摄三聚净戒中摄善法戒摄律仪戒。其决定解明饶益有情戒。以决定明解众生法界平等无二自性清净故。称体而修。此一一称真如性。圆融无碍故为修道之首也。第三十种习气下五门明三地中行。言习气者。由众生迷一真性。无明所熏成一切烦恼习气。以全体真如。通成染习。今菩萨以前三贤观智修法界行时。不管烦恼何如。但直一味依法界智。广修种种无量妙行。以观智圆明。更不见有烦恼可断。故此乃不断而断。今既入一真地。融摄前行。将前染习一一熏成菩提净习。然非此十种习气。为成佛种子则无以取菩提果。故从此已去。凡所修行皆此十习所熏。发起现行。故为真修。然别教於二地已后正断俱生习气。在此圆宗。不必更断。但只称此十习而修。则彼习不断而自断矣。故修以习气为首也。次下十种取者以众生染习。取生死。受五蕴。今菩萨以此十习。而取法身。一一行门严成报身。然非此取则法界性中无以现报身相好庄严也。此乃不取之取。故所取者大。故为增胜取耳。以前二门为能厌之行。后三门为所起厌行。初门正显修相。次门明修成胜缘。后门明离退失。总此一地通明修相。故上三地寄人天乘。后四地寄出世间。第四离生道下五门明四地中行。此地寄出世间。故言离生地。经此位修三十七品。故为离生道。所言生者。谓前三地以十种习气。取菩提果。见其有厌有取。犹如生食在腹。未得消故。又为生涩之生。未纯熟故。故外托胜缘。内防退失。及至五地则对治清净修行增长故为出能离彼生。以离有为行得无生故。显行纯熟离生涩故。名离生道。由修行增长。内德增胜。故外立胜名。名大丈夫。后门正显对治。地经寄位广明三十七品。今约实位。即此一门通明对治之法。并是正道。故总收之。五无量道下二门明五地中行。然正道助道皆无量者。以五地圣人涉俗利生。随顺世间。广行众行。以正道契如。故心等法界。既已无量。则以真如为所游履。触境皆如。道无不在。故所行万行资缘皆为助道。故境愈大而道亦大。所以治世语言资生业等无不称真法界。一一无量无边。所以为不住道行也。第六无量修道下一门明六地行。以般若现前为真修故。由前五地。虽能随世修无碍行。然未能忘染净之见。今此六地。以般若现前。观察无染净法界。生死涅盘平等。故名无量修。以一一行称法界量故。前地以修。此方现前故。第七庄严道下三门明七地中行。以此地已得染净平等。故权实双行以二行交饰。故曰庄严。由权实无碍。故自行无染。而能示染随化。处正入邪。持犯权实故。因体已圆故。生成大用故。得十足故无行不至。得十种手取授自在。故此念念进修一切佛法。向佛智故。即能以四摄广化众生。以极法界量中无行不至。故为远行。八十种腹下三门明八地中行。言腹者。世人之腹多含秽恶。今言八地菩萨已证平等真如。从上所修。一切诸净功德毕集於此。以此真如体与法界虚空等。无不包容。意明无善不集故。藏者乃腹中之五藏。谓如上功德蕴聚法身。为功德藏。亦能出生利益众生。正定邪定。皆以大悲而摄受故。十种心者。心为一身之主。谓此所证真如乃法身主。一切任运无功用行利乐有情。皆大用故。前初地身具体而微。此则全体大用无不具足。略举此三。已见全体。故九地现身说法。皆此大用故。九十种被甲下明九地中行。此地出真如界。现身说法。而入魔界。故以此十种被甲以为防身。以此十种器仗以为破敌。所谓与烦恼魔生死魔共战。苟无防患之具。未有不被伤损者。况转魔界为佛界。岂细事乎。第十十种首下明第十地位中行。初言十首者。以此地菩萨十地德圆。居受职位。首出众圣。故标其首。此地有十三门先寄六根以彰德相圆满。后寄四仪以显业用微细。行住二门以表法界为所安住。总而言之。以显三贤所修称法界行。庄严法身以成报体。今第十地报体已圆。德相具足。成就报身。安住法界。以俟妙觉之果。如转轮王灌顶太子。以为储君。故此地菩萨。於佛法云法雨皆能承受。能行佛事。故如储君兼理国事也。
　　上十地行竟。
　　下因圆果满。

　　大方广佛华严经纲要卷第五十六


　　大方广佛华严经纲要卷第五十七

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈
　　上答前五十句问十地行相竟。下五十一门答前因果圆满五十一句问。

　　离世间品第三十八之五

