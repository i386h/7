<!-- { "loadSidebar": true } -->
　　第五此相现已下以说法合雨。於中初结前标后。所谓下别有十法者。一将成正觉。念相欲尽。闻斯法雨细念都忘。得见心性。等虚空界法界一相。始本无二。契同诸佛平等法身。故云说法界无差别。二出胎已后。坐道场前。后更无身故名最后。法雨名游戏等者。此有二义。一开为二。为游戏是神通大用。秘教即心智所契。二合为一。於令秘教出没自在故。故云游戏。言秘教者。即诠如来三德涅盘。故涅盘经云秘密藏。安住於此。能建大事。神通作用。故名游戏。在法华经以体从用。名如来知见。深固幽远。名为秘密。虽初心同禀。而穷究在斯。故亦为说。三一生所系者。谓如弥勒更下一生故。所以更一生者。由微细无明能障所知故。今为说。令净彼细惑。成种智普照。上三皆等觉位。四灌顶菩萨即十地受职位。十方诸佛法水灌顶堕在佛数。能受如来大法云雨。令具佛功德智慧。广作佛事。为庄严故。五得忍菩萨。若取忍净。八地已上。将止此忍。劝满福智。不断悲故。若取初得。有说初地即得。为说信等功德后后圆净十地地智。一一开发。不断二利故。六住向行三。即三贤位。令其入证。真如现前。依此变化为甚深门。而胜进不息。七初发心者通信初发心。及信满发心。既发上求下化之心。令依愿行故。上皆已得本位。故并为说胜进上位之法。此下八九二门通有二义。一约初求显说。说其自乘。二约已住密说。密授大乘。如八缘觉中。约自乘说。则因谢非常。果续非断。逆观非有。顺观非无。为离二边。虽离二边而不坏二乘之果。约密十二因缘即是中道。中道者名为佛性。故曰甚深缘起。是为上上智观故。得不坏佛解脱果故。九声闻中二者。一显说由彼厌患苦集故。说人空智剑断之。二约密说。应以法空断一切惑。故名大剑。十为二聚众生。故云集善根者。其邪定聚未堪法雨。未定得名。为成熟已定。令增种种法门。
　　佛子。诸佛如来随众生心。雨如是等广大法雨。充满一切无边世界。佛子。如来应正等觉。其心平等於法无吝。但以众生根欲不同。所雨法雨示有差别。是为如来音声第十相。诸菩萨摩诃萨应如是知。
　　三合上结中有二佛子。初合结数。后合心等。以释外疑。
　　复次佛子。应知如来音声有十种无量。何等为十。所谓如虚空界无量。至一切处故。如法界无量。无所不徧故。如众生界无量。令一切心喜故。如诸业无量。说其果报故。如烦恼无量。悉令除灭故。如众生言音无量。随解令闻故。如众生欲解无量。普观救度故。如三世无量。无有边际故。如智慧无量。分别一切故。如佛境界无量。入佛法界故。
　　三通结十喻。皆无分量。文显可知。
　　佛子。如来应正等觉音声。成就如是等阿僧祇无量。诸菩萨摩诃萨应如是知。
　　第三总结音声出现。
　　尔时普贤菩萨摩诃萨。欲重明此义而说颂曰。
　　第二偈颂上十喻。喻各二偈。
　　三千世界将坏时　　众生福力声告言　　四禅寂静无诸苦　　令其闻已悉离欲　　十力世尊亦如是　　出妙音声徧法界　　为说诸行苦无常　　令其永度生死海
　　初劫尽唱声喻。
　　譬如深山大谷中　　随有音声皆响应　　虽能随逐他言语　　而响毕竟无分别　　十力言音亦复然　　随其根熟为示现　　令其调伏生欢喜　　不念我今能演说
　　二响声随缘喻。
　　如天有鼓名能觉　　常於空中震法音　　诫彼放逸诸天子　　令其闻已得离着　　十力法鼓亦如是　　出於种种妙音声　　觉悟一切诸群生　　令其悉证菩提果
　　三天鼓开觉喻。
　　自在天王有宝女　　口中善奏诸音乐　　一声能出百千音　　一一音中复百千　　善逝音声亦如是　　一声而出一切音　　随其性欲有差别　　各令闻已断烦恼
　　四天女妙声喻。
　　譬如梵王吐一音　　能令梵众皆欢喜　　音唯及梵不出外　　一一皆言己独闻　　十力梵王亦复然　　演一言音充法界　　唯沾众会不远出　　以无信故未能受
　　五梵音及众喻。
　　譬如众水同一性　　八功德味无差别　　因地在器各不同　　是故令其种种异　　一切智音亦如是　　法性一味无分别　　随诸众生行不同　　故使听闻种种异
　　六众水一味喻。
　　譬如无热大龙王　　降雨普洽阎浮地　　能令草树皆生长　　而不从身及心出　　诸佛妙音亦如是　　普雨法界悉充洽　　能令生善及诸恶　　不从内外而得有
　　七降雨从荣喻。
　　譬如摩那斯龙王　　兴云七日未先雨　　待诸众生作务竟　　然后始降成利益　　十力演义亦如是　　先化众生使成熟　　然后为说甚深法　　令其闻者不惊怖
　　八渐降成熟喻。
　　大庄严龙於海中　　澍於十种庄严雨　　或百或千百千种　　水虽一味庄严别　　竟究辩才亦如是　　说十二十诸法门　　或百或千至无量　　不生心念有殊别
　　九降澍难思喻。
　　最胜龙王娑竭罗　　兴云普覆四天下　　於一切处雨各别　　而彼龙心无二念　　诸佛法王亦如是　　大悲身云徧十方　　为诸修行雨各异　　而於一切无分别
　　十徧降种种喻。
　　上出现语业竟。
　　佛子。诸菩萨摩诃萨应云何知如来应正等觉心。佛子。如来心意识俱不可得。但应以智无量故知如来心。
　　第四出现意业。先身。次语。后意。义次第故。长行中二。先征起。后正释。释中三。初约法总辩二寄喻别显。三总结劝知。今初。言如来心意识俱。不可得者。约体遮诠已但应以智无量知如来心者。寄用表诠。然此一文。古有多释。一师云。识等有二。一染二净。佛地无彼有漏染心心所。而有净分心及心所。果位之中智强识劣故。於王所上以显染无。彼约智所以明量。若必无王。所依何立。故成唯识第二引如来庄严功德经云。如来无垢识。是净无漏界。解脱一切障。圆镜智相应。则有王明矣。言转识者。智依识转。非转识体。一师云。以无积集思量等义。故说心等叵得。就无分别智。以显无量。非无心体。故摄福第八云。无分别智所依。非心非思义故。亦非非心为所依止。心种类故。以心为因。数习势力。引得此位。名心种类。上之二解。俱明心意识有。初有净无染。次有体无用。上乃法相宗。一师云。佛果实无心意意识。及余心法。云不可得。唯有大智。故言智无量。故知如来心故。金光明经及梁摄论。皆云唯如如及如如智独存。佛地论中五法摄大觉性。唯一真法。及四智菩提。不言更有余法。此无相宗。及法性宗。
　　上之二宗。偏取皆妨。若依前有。未免增益。亦不能通不可得言。又此净分此何不说。若依后义。未免损减。亦不能通知佛心言。既云以智无量知如来心。不言无心可知。明非无心矣。又心既是无。智何独立。非唯违上二论。亦违涅盘灭无常识获常识义。若二义双收。未免相违。若互泯双非。宁逃戏论。若尔。何以指南。今释此义。先会前二宗。后消经意。今初。若后宗言唯如智者。以心即同真性。故曰唯如照用不失故曰如智。岂离心外而智别有。如是则唯如不乖於有。前宗以纯如之体。故有净心。心即是如。有之何失。是知即真之有。与即有之真。二义相成。有无无碍。后消经意者。言不可得者。以心意深玄。言不及故。寄遮显深。言但以智知如来心者。托以心所。寄表显深。故晋经云。但知如来智无量故知心无量。云何深玄。欲言其有。同如绝相。若言其无。幽灵不竭。欲言其有万累斯亡。欲言其净不断性恶。欲言其一包含无外。欲言其异一味难分。欲言有情无殊色性。欲言无情无幽不彻。口欲辩而词丧。心将缘而虑亡。亦犹果分不可说故。是知佛心即有即无。即事即理。即王即数。即一即多。心中非有意。亦非不有意。意中非有心。亦非不有心。王中非有数。亦非不有数。数非依於王。亦非不依王。一一皆尔。圆融无碍。则令上诸义各随一理不爽玄宗。言寄表显深者。既心不可以智知。且托智以称叹。智是心所尚以十喻明玄。则所依之心玄又玄矣。故十喻之末。皆结为心之相。然佛尚不说。凡何敢思。有因缘故。輙凭教理以示玄宗。望无咎其繁而不要也。
　　譬如虚空为一切物所依而虚空无所依。如来智慧亦复如是。为一切世间出世间智所依而如来智无所依。佛子。是为如来心第一相。诸菩萨摩诃萨应如是知。
　　第二寄喻别显。举十大喻以喻如来十种大智。十智体用非一非异。亦文各有三。谓喻合结。今初虚空无依为依喻。喻佛无思成事智。合中谓诸乘之智依佛智生。如十地云。此十地智。皆因佛智而有差别。离佛智外无所依学。而佛之果满更不依他。岂不依心及依理耶。岂不向言王所无二耶。良以佛智照极。无有智外如为智所依故。智体全如。若有所依不名如智。亦犹净名云。法随於如无所随故。文殊般若云。若无境界则无所依。况佛智外无法可得。以一切法即佛智故。
　　复次佛子。譬如法界常出一切声闻独觉菩萨解脱。而法界无增减。如来智慧亦复如是。恒出一切世间出世间种种智慧。而如来智无增减。佛子。是为如来心第二相。诸菩萨摩诃萨应如是知。
　　第二法界湛然喻。喻佛体无增减智。即转释前依。依者依此出故。虽出诸智亦不减少。菩萨解脱成佛智时亦不增长。以同体均故。
　　复次佛子。譬如大海。其水潜流四天下地。及八十亿诸小洲中。有穿凿者无不得水。而彼大海。不作分别我出於水。佛智海水亦复如是。流入一切众生心中。若诸众生观察境界修习法门。则得智慧清净明了。而如来智平等无二。无有分别。但随众生心行异故。所得智慧各各不同。佛子。是为如来心第三相。诸菩萨摩诃萨应如是知。
　　第三大海潜益喻。喻佛体均益生智。即双释前依及出生义。谓与众生心同体故。义曰潜流。穿凿自心得佛智时。即是见他佛智。是曰依之出生。又由同体。令外佛加持。资其念力。亦是流入。
　　复次佛子。譬如大海有四宝珠。具无量德。能生海内一切珍宝。若大海中无此宝珠。乃至一宝亦不可得。何等为四。一名积集宝。二名无尽藏。三名远离炽然。四名具足庄严。佛子。此四宝珠。一切凡夫诸龙神等悉不得见。何以故。娑竭龙王以此宝珠端严方正。置於宫中深密处故。
　　第四大宝出生喻。喻佛用兴体密智。释上能生。以何义故而能生耶。具四宝故。喻中有三。初总明出处体用。次征列宝名。后结其深胜。合三同喻。
