<!-- { "loadSidebar": true } -->
　　菩萨摩诃萨以法施等一切善根如是回向时。成满普贤无量无边菩萨行愿。悉能严净尽虚空等法界一切佛剎。令一切众生亦得如是。具足成就无边智慧。了一切法。於念念中。见一切佛出兴於世。於念念中。见一切佛无量无边自在力。所谓广大自在力。无着自在力。无碍自在力。不思议自在力。净一切众生自在力。立一切世界自在力。现不可说语言自在力。随时应现自在力。住不退转神通智自在力。演说一切无边法界俾无有余自在力。出生普贤菩萨无边际眼自在力。以无碍耳识闻持无量诸佛正法自在力。一身结跏趺坐周徧十方无量法界於诸众生无所迫隘自在力。以圆满智普入三世无量法自在力。又得无量清净。所谓一切众生清净。一切佛剎清净。一切法清净。一切处徧知智清净。徧虚空界无边智清净。得一切差别言音智。以种种言音普应众生清净。放无量圆满光普照一切无边世界清净。出生一切三世菩萨行智清净。一念中普入三世一切诸佛众会道场智清净。入无边一切世间令一切众生皆作所应作清净。如是等皆得具足。皆得成就。皆已修治。皆得平等。皆悉现前。皆悉知见。皆悉悟入。皆已观察。皆得清净到於彼岸。
　　大文第二位果。分三。初标得因。次云成满普贤下别列所得三种果满。一因果利益满。次於念念下见佛自在满。先标。所谓广大下别显。有七行经。皆以体用理量俱无障碍。是佛自在。三又得无量清净下有六行经。清净果满。由净惑障。见性净故。亦先标。所谓下列。次云如是等下二行经。结能得之相。平等者离能所知故。
　　上文通前正说分竟。
　　下六证成前五科在十回向初。
　　尔时佛神力故。十方各百万佛剎微尘数世界六种震动。所谓动徧动等徧动。起徧起等徧起。踊徧踊等徧踊。震徧震等徧震。吼徧吼等徧吼。击徧击等徧击。佛神力故。法如是故。雨众天华。天鬘。天末香。天诸杂香。天衣服。天珍宝。天庄严具。天摩尼宝。天沉水香。天栴檀香。天上妙盖。天种种幢。天杂色旛。阿僧祇诸天身。无量百千亿不可说天妙法音。不可思议天赞佛音。阿僧祇天欢喜音。咸称善哉。无量阿僧祇百千那由他诸天恭敬礼拜。无数天子常念诸佛。希求如来无量功德。心不舍离。无数天子作众妓乐。歌咏赞欢供养如来。百千阿僧祇诸天放大光明普照尽虚空徧法界一切佛剎。现无量阿僧祇诸佛境界。如来化身出过诸天。
　　大文第六从尔时佛神力下瑞应分。於中二。先动地生信。次云佛神力故法如是故下兴供表行。於中三。初二句兴供因。二雨众天华下外事供。次云阿僧祇诸天身下六行经。内事三业。
　　如於此世界兜率陀天宫说如是法。周徧十方一切世界兜率天宫悉亦如是。
　　大文第七如於此世界下结通十方。以是通方之说。准上诸会。或结瑞应。今此结说故别开章。
　　尔时复以佛神力故。十方各过百万佛剎微尘数世界外。各有百万佛剎微尘数诸菩萨而来集会。周徧十方。咸作是言。善哉善哉。佛子。乃能说此诸大回向。佛子。我等皆同一号名金刚幢。悉从金刚光世界金刚幢佛所来诣此土。彼诸世界悉以佛神力故而说是法众会眷属。文辞句义。皆亦如是不增不减。我等皆承佛神力。从彼土来为汝作证。如我来此众会为汝作证。十方所有一切世界兜率天宫宝庄严殿诸菩萨众来为作证亦复如是。
　　大文第八尔时复以佛神力下证成分。云百万者。位过前故。
　　上长行竟。
　　尔时金刚幢菩萨承佛神力。观察十方一切众会。暨于法界已。善知文义。增广大心。大悲普覆一切众生。系心安住三世佛种。善入一切佛功德法。成就诸佛自在之身。观诸众生心之所乐。及其所种一切善根悉分别知。随顺法身。为现清净妙色之身。即於是时而说颂言。
　　大文第九尔时金刚下偈赞劝修分。於中二。先叙意。
　　菩萨成就法智慧　　悟解无边正法门　　为法光明调御师　　了知无碍真实法　　菩萨为法大导师　　开示甚深难得法　　引导十方无量众　　悉令安住正法中　　菩萨已饮佛法海　　法云普雨十方界　　法日出现於世间　　阐扬妙法利群生　　常为难遇法施主　　了知入法巧方便　　法光清净照其心　　於世说法恒无畏　　善修於法自在心　　悉能悟入诸法门　　成就甚深妙法海　　普为众生击法鼓　　宣说甚深希有法　　以法长养诸功德　　具足清净法喜心　　示现世间佛法藏　　诸佛法王所灌顶　　成就法性智藏身　　悉能解了法实相　　安住一切众善法　　菩萨修行第一施　　一切如来所赞喜　　所作皆蒙佛忍可　　以此成就人中尊　　菩萨成就妙法身　　亲从诸佛法化生　　为利众生作法灯　　演说无量最胜法　　随所修行妙法施　　则亦观察彼善根　　所作众善为众生　　悉以智慧而回向　　所有成佛功德法　　悉以回施诸群生　　愿令一切皆清净　　到佛庄严之彼岸　　十方佛剎无有量　　悉具无量大庄严　　如是庄严不可思　　尽以庄严一国土　　如来所有清净智　　愿令众生皆具足　　犹如普贤真佛子　　一切功德自庄严　　成就广大神通力　　往诣世界悉周徧　　一切众生无有余　　皆使修行菩萨道　　诸佛如来所开悟　　十方无量诸众生　　一切皆令如普贤　　具足修行最上行　　诸佛菩萨所成就　　种种差别诸功德　　如是功德无有边　　愿使众生悉圆满　　菩萨具足自在力　　所应学处皆往学　　示现一切大神通　　普诣十方无量土　　菩萨能於一念顷　　觐等众生无数佛　　又复於一毛端中　　尽摄诸法皆明见　　世间众生无有量　　菩萨悉能分别知　　诸佛无量等众生　　大心供养咸令尽　　种种名香上妙华　　众宝衣裳及旛盖　　分布法界咸充满　　发心普供十方佛　　一毛孔中悉明见　　不思议数无量佛　　一切毛孔皆如是　　普礼一切世间灯　　举身次第恭敬礼　　如是无边诸最胜　　亦以言辞普称赞　　穷尽未来一切劫　　一如来所供养具　　其数无量等众生　　如是供养一如来　　一切如来亦复然　　供养赞叹诸如来　　尽彼世间一切劫　　世间劫数可终尽　　菩萨供养无休懈　　一切世间种种劫　　於尔所劫修诸行　　恭敬供养一如来　　尽一切劫无厌足　　如无量劫供一佛　　供一切佛皆如是　　亦不分别是劫数　　於所供养生疲厌　　法界广大无边际　　菩萨观察悉明了　　以大莲华徧布中　　施等众生无量佛　　宝华香色皆圆满　　清净庄严甚微妙　　一切世间无可喻　　持以供养人中尊　　众生数等无量剎　　诸妙宝盖满其中　　悉以供养一如来　　供一切佛皆如是　　涂香无比最殊胜　　一切世间未曾有　　以此供养天人师　　穷尽众生数等劫　　末香烧香上妙华　　众宝衣服庄严具　　如是供养诸最胜　　欢喜奉事无厌足　　等众生数照世灯　　念念成就大菩提　　亦以无边偈称述　　供养人中调御者　　如众生数佛世尊　　皆修无上妙供养　　如众生数无量劫　　如是赞叹无穷尽　　如是供养诸佛时　　以佛神力皆周徧　　悉见十方无量佛　　安住普贤菩萨行　　过去未来及现在　　所有一切诸善根　　令我常修普贤行　　速得安住普贤地　　一切如来所知见　　世间无量诸众生　　悉愿具足如普贤　　为聪慧者所称赞　　此是十方诸大士　　共所修治回向行　　诸佛如来为我说　　此回向行最无上　　十方世界无有余　　其中一切诸众生　　莫不咸令得开觉　　悉使常如普贤行　　如其回向行布施　　亦复坚持於禁戒　　精进长时无退怯　　忍辱柔和心不动　　禅定持心常一缘　　智慧了境同三昧　　去来现在皆通达　　世间无有得其边　　菩萨身心及语业　　如是所作皆清净　　一切修行无有余　　悉与普贤菩萨等　　譬如法界无分别　　戏论染着皆永尽　　亦如涅盘无障碍　　心常如是离诸取　　智者所有回向法　　诸佛如来已开示　　种种善根悉回向　　是故能成菩萨道　　佛子善学此回向　　无量行愿悉成就　　摄取法界尽无余　　是故能成善逝力　　若欲成就佛所说　　菩萨广大殊胜行　　宜应善住此回向　　是诸佛子号普贤
　　正说偈中亦二。先明第十回向。后叹胜劝修。次七偈颂回向行。分三。初随所修行下二偈总颂前九段回向。二十方佛剎下一偈颂回向严剎。三如来所有下四偈颂回向所为。三菩萨具足下有二十偈颂位果。分三。初一偈颂见佛自在由己自在方见佛自在。二菩萨能於一念下十七偈。颂得清净中一念中普入三世一切诸佛众会道场智清净。上云入者必在供养。故此广显。此是力能不可颂前愿成所为。三过去未来下二偈。总结第十回向。然上且依粗相而分。菩萨纵任辨才。体势包摄。大旨无异故不委论。
　　上别颂竟。
　　下第二结叹劝修。通於十向。於中九偈。分二。初此是十方下六偈举人就行以叹胜。谓是菩萨所行。如来所说。六度随相等行。法界离相等行。故是超胜。后智者所有下三偈结叹劝修。
　　一切众生犹可数　　三世心量亦可知　　如是普贤诸佛子　　功德边际无能测　　一毛度空可得边　　众剎为尘可知数　　如是大仙诸佛子　　所住行愿无能量
　　大文第十末后二偈较量功德。德既无限。宜可修。行。然此显德深胜高远者。一圆融教故。二约殊胜愿力故。登地已上寄位阶差故。每结云若以殊胜愿力复过於此不可数知。勿谓此深便言地劣。
　　上第五会竟。

　　大方广佛华严经纲要卷第三十三


　　大方广佛华严经纲要卷第三十四

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　第六会他化自在天宫

　　金刚藏菩萨说。

　　十地品第二十六之一

