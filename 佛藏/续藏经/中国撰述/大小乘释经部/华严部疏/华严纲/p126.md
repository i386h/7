<!-- { "loadSidebar": true } -->
　　次别显中二先明修行。后而恒下明修胜。今初又二。先发勇猛修行。谓励志始修故。后佛子下明丈夫志修行决终成故。又初即悲智勇修。后则穷证性相。今初。先智后悲。智中先智后厌。初中上二句明缘有合离。谓业惑相资有为方生。如无明缘行等。后二句明缘有具缺。集即是具。谓业惑随阙。必不转生。如虽有行无爱润等。后我如是下厌。既知有为苦过。必断和合集因。然修悲益物不尽有为。
　　佛子。菩萨如是观察有为多诸过恶。无有自性不生不灭。
　　二大夫志修中初厌相。见彼有为多过。是对碍法故。故厌之。次无有自性下证性。由了有为自性同相本无生灭。便能灭於对碍而与理冥。
　　而恒起大悲不舍众生。即得般若波罗蜜现前。名无障碍智光明。成就如是智光明已。虽修习菩提分因缘。而不住有为中。虽观有为法自性寂灭。亦不住寂灭中。以菩提分法未圆满故。
　　第二修行胜者谓不住胜相现前。故有三种胜。一初二句明般若因胜。以是不住所以。蹑前大智而起悲故。二即得下般若体现胜。般若是通名。无障碍智是别称。无碍佛智虽未成就。今般若能照此智。此智前相名曰光明。光明即门也。三成就如是下即般若用胜。亦是不住之相。谓上二句涉事不失理。故不住有为。后二句见理不坏事。故不住无为。即有为涅盘平等证故。以菩提下不住所为。智慧助道未满足。故不住有为。功德助道未满足。故不住无为。又俱未满。故俱不住。
　　佛子。菩萨住此现前地。得入空三昧。自性空三昧。第一义空三昧。第一空三昧。大空三昧。合空三昧。起空三昧。如实不分别空三昧。不舍离空三昧。离不离空三昧。
　　第三明三昧胜中二。先明空定。后如是十无相下例显余二。前中复二。先举十上首。从此菩萨下总结多门。今初十中。疏依论释颇难会。次依涅盘释之云。前八证实空。后二起用空故。言入空即彼内空外空。内外十二入故。自性即性空。非今始无故名空。第一义空名义全同。第一空者彼名空空。谓前空但空第一义。今明若有若无本来自空。故彼经云是有是无。是名空空。是是非是是。是名空空。谓是非亦当体空故。如是空空乃是二乘所迷没处。十地菩萨通达少分。故名第一空。大空名同。彼名般若波罗蜜。合即内外空也。合无合故。起即有为空。八即无为空。如实即无为故。不舍等二名义俱别。若欲会者。九即无始空。无始不离生死而即空故。十即无所有空。谓离与不离皆无所有故。
　　此菩萨得如是十空三昧门为首。百千空三昧皆悉现前。如是十无相十无愿三昧门为首。百千无相无愿三昧门皆悉现前。
　　次结余可知。
　　佛子。菩萨住此现前地。复更修习满足不可坏心。决定心纯善心甚深心不退转心不休息心广大心无边心求智心方便慧相应心皆悉圆满。
　　第四不坏心果。此下二段。亦即摄随顺坚固一切善根回向。此为进善。后起大行。今初。不坏心者。由障灭行成。若智若悲皆不退坏。文有十句。初总。余别。有九种不坏。一信理决定名决定心。二行堪调柔名纯善心。三不怖甚深名甚深心。四自乘不退名不退转心。五胜进无息名不休息心。六泯绝自他名广大心。七利生无边名无边心。八上求地智名求智心。九巧化众生名方便慧心。亦可对前十三昧心以明不坏。九并坚固皆云不坏。十皆具足名悉圆满。
　　佛子。菩萨以此心顺佛菩提。不惧异论。入诸智地。离二乘道。趣於佛智。诸烦恼魔无能沮坏。住於菩萨智慧光明。於空无相无愿法中皆善修习。方便智慧恒共相应。菩提分法常行不舍。
　　第五自在力胜。初显其相。后佛子下结其分齐。前中十句。初总。不惧下别。总云此心者此前十心。顺佛菩提者能深入趣向故。论云得般若波罗蜜行力胜。能深入故。则知此前十心皆是般若现前心也。别中九句。依上十不坏心而得自在趣向。一不惧异论即能伏他力。二上入智地即断疑力得法空故。三自乘不动力以离小故。四密处信力趣境智故。五诸魔不坏力精进故。六治惑坚固力住智明故。七徧治力具三空故。处有不染故。八化生力即前第九方便相应。九智障净力即前上求智地。前智居中。导二悲故。此智居后。显悲智相异故。
　　佛子。菩萨住此现前地中。得般若波罗蜜行增上。得第三明利顺忍。以於诸法如实相随顺无违故。
　　第二结中。由般若现前故顺忍明利。言第三者三品忍中为最上故。
　　上来彼之果胜竟。
　　大文中前已行竟。
　　下地果。
　　佛子。菩萨住此现前地已。以愿力故得见多佛。所谓见多百佛。乃至见多百千亿那由他佛。
　　大文第二位果中三同前。就调柔中分四。初调柔行。二教智净。三别地行相。四结说地名。前中有法喻合。法中三。初炼行缘。
　　悉以广大心深心供养恭敬尊重赞叹。衣服饮食卧具汤药一切资生悉以奉施。亦以供养一切众僧。以此善根回向阿耨多罗三藐三菩提。於诸佛所恭敬听法。闻已受持。得如实三昧智慧光明。随顺修行忆持不舍。又得诸佛甚深法藏。
　　次能炼行。於中闻已受持下是得义持。三昧慧光是所持义。随顺修行。此句示现得义持因。因何事耶。谓因依前三昧胜故得如是奢摩他等。忆持不舍正显能持。又得已下亦是所持。
　　经於百劫经於千劫乃至无量百千亿那由他劫。所有善根转更明净。
　　三明所炼净。转更明净者解脱彼障故。又由前证得彼佛法藏故。
　　譬如真金。以毗瑠璃宝数数磨莹。转更明净。
　　喻中真金喻证。亦喻信等。瑠璃喻方便智。由方便智数磨。令出世证智发教智光。转胜前也。
　　此地菩萨所有善根亦复如是。以方便慧随逐观察。转更明净。转更寂灭。无能映蔽。
　　合中。方便慧即上不住道。合前瑠璃。随逐观察合数磨莹。转更明净者般若现前故。转复寂灭者证智脱彼障故。
　　譬如月光照众生身令得清凉。四种风轮所不能坏。此地菩萨所有善根亦复如是。能灭无量百千亿那由他众生烦恼炽火。四种魔道所不能坏。
　　二明教智净。以月光宽大胜於前地。但取月轮为喻也。四种风轮者出现亦有能持等四种风轮。非今四轮。以彼不是散坏风故。有散坏风复无四种。未见经论不敢定断。且就义释即四时之风。春曰和风。喻烦恼魔。顺爱心故。夏曰炎风。喻於蕴魔。多热恼故。秋曰凉风。亦曰金风。喻於死魔。果熟收杀故。冬曰寒风。喻於天魔。败藏人善故。行四魔行即是魔道。
　　此菩萨十波罗蜜中。般若波罗蜜偏多。余非不修。但随力随分。
　　二别地行相。
　　佛子。是名略说菩萨摩诃萨第六现前地。
　　四结地名。
　　菩萨住此地。多作善化天王。所作自在。一切声闻所有问难无能退屈。能令众生除灭我慢。深入缘起。布施爱语利行同事。如是一切诸所作业。皆不离念佛。乃至不离念具足一切种一切智智。复作是念。我当於一切众生中为首为胜。乃至为一切智智依止者。此菩萨若勤行精进。於一念顷得百千亿三昧。乃至示现百千亿菩萨以为眷属。
　　摄报果中。言声闻难问无能屈者。已知二乘地缘等故。
　　若以愿力自在示现过於此数。乃至百千亿那由他劫不能数知。
　　三愿智果。
　　尔时金刚藏菩萨欲重宣其义。而说颂曰。
　　菩萨圆满五地已　　观法无相亦无性　　无生无灭本清净　　无有戏论无取舍　　体相寂灭如幻等　　有无不二离分别　　随顺法性如是观　　此智得成入六地　　明利顺忍智具足
　　第三重颂。二十二颂。分三。前十七偈颂位行。次四偈颂果位。后一结说。前中三。初二偈一句颂胜慢对治。二有十偈三句颂不住道行胜。三有四偈颂彼果胜。今初。
　　观察世间生灭相
　　二中有三。初一句颂显心境。
　　以痴暗力世间生　　若灭痴暗世无有　　观诸因缘实义空　　不坏假名和合用　　无作无受无思念　　诸行如云徧与起　　不知真谛名无明　　所作思业愚痴果　　识起共生是名色　　如是乃至众苦聚
　　次九偈一句。颂别明观相。即为十段。第一有二偈半颂有支行列。
　　了达三界依心有　　十二因缘亦复然　　生死皆由心所作　　心若灭者生死尽
　　二一偈颂摄归一心。既云心灭则生死尽。故知不可唯约真心。以真妄和合是说依心。即真之妄既灭。即妄之真不无。故起信云但心相灭非心体灭。
　　无明所作有二种　　缘中不了为行因　　如是乃至老终殁　　从此苦生无有尽
　　三一偈颂自业差别。
　　无明为缘不可断　　彼缘若尽悉皆灭
　　四半偈颂不相舍离。
　　愚痴爱取烦恼支　　行有是业余皆苦
　　五半偈颂三道不断。
　　痴至六处是行苦　　触受增长是苦苦　　所余有支是坏苦　　若见无我三苦灭
　　六一偈越颂第七三苦聚集。
　　无明与行为过去　　识至於受现在转　　爱取有生未来苦　　观待若断边际尽
　　七一偈却颂三际轮回。
　　无明为缘是生缚　　於缘得离缚乃尽
　　八半偈越颂第九生灭系缚。
　　从因生果离则断　　观察於此知性空
　　九半偈却颂因缘生灭。
　　随顺无明起诸有　　若不随顺诸有断　　此有彼有无亦然
　　十有三句颂无所有尽观。
　　十种思惟心离着　　有支相续一心摄　　自业不离及三道　　三际三苦因缘生　　系缚起灭顺无尽
　　第三有五句颂结十名。
　　如是普观缘起行　　无作无受无真实　　如幻如梦如光影　　亦如愚夫逐阳焰　　如是观察入於空　　知缘性离得无相　　了其虚妄无所愿　　唯除慈愍为众生
　　三颂彼果胜中初二偈对治胜。
　　大士修行解脱门　　转益大悲求佛法　　知诸有为和合作　　志乐决定勤行道
　　次一偈颂修行胜。
　　空三昧门具百千　　无相无愿亦复然
　　次半偈颂三昧胜。
　　般若顺忍皆增上　　解脱智慧得成满
　　后二句通颂后二胜。以义通故。
　　复以深心多供佛　　於佛教中修习道　　得佛法藏增善根　　如金瑠璃所磨莹　　如月清凉被众物　　四风来触无能坏　　此地菩萨超魔道　　亦息群生烦恼热　　此地多作善化王　　化导众生除我慢　　所作皆求一切智　　悉已超胜声闻道　　此地菩萨勤精进　　获诸三昧百千亿　　亦见若干无量佛　　譬如盛夏空中日
　　四偈颂位果等可知。
　　甚深微妙难见知　　声闻独觉无能了　　如是菩萨第六地　　我为佛子已宣说
　　一偈颂结说。
　　第六现前地竟。
