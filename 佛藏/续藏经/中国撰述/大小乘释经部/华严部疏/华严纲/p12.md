<!-- { "loadSidebar": true } -->
　　一切摩尼出妙音　　称扬三世诸佛名　　彼佛无量神通事　　此道场中皆现睹　　众华竞发如缨布　　光云法流徧十方　　菩提树神持向佛　　一心瞻仰为供养　　摩尼光焰悉成幢　　幢中炽然发妙香　　其香普熏一切众　　是故其处皆严洁　　莲华垂布金色光　　其光演佛妙声云　　普荫十方诸剎土　　永息众生烦恼热　　菩提树王自在力　　常放光明极清净　　十方众会无有边　　莫不影现道场中　　宝枝光焰若明灯　　其光演音宣大愿　　如佛往昔於诸有　　本所修行皆具说　　树下诸神剎尘数　　悉共依於此道场　　各各如来道树前　　念念宣扬解脱门　　世尊往昔修诸行　　供养一切诸如来　　本所修行及名闻　　摩尼宝中皆悉现　　道场一切出妙音　　其音广大徧十方　　若有众生堪受法　　莫不调伏令清净　　如来往昔普修治　　一切无量庄严事　　十方一切菩提树　　一一庄严无量种
　　尔时金焰圆满光菩萨摩诃萨承佛威力。普观一切道场众海。即说颂言。
　　佛昔修习菩提行　　於诸境界解明了　　处与非处净无疑　　此是如来初智力　　如昔等观诸法性　　一切业海皆明彻　　如是今於光网中　　普徧十方能具演　　往劫修治大方便　　随众生根而化诱　　普使众会心清净　　故佛能成根智力　　如诸众生解不同　　欲乐诸行各差别　　随其所应为说法　　佛以智力能如是　　普尽十方诸剎海　　所有一切众生界　　佛智平等如虚空　　悉能显现毛孔中　　一切处行佛尽知　　一念三世毕无余　　十方剎劫众生时　　悉能开示令现了　　禅定解脱力无边　　三昧方便亦复然　　佛为示现令欢喜　　普使涤除烦恼暗　　佛智无碍包三世　　剎那悉现毛孔中　　佛法国土及众生　　所现皆由随念力　　佛眼广大如虚空　　普见法界尽无余　　无碍地中无等用　　彼眼无量佛能演　　一切众生具诸结　　所有随眠与习气　　如来出现徧世间　　悉以方便令除灭
　　尔时法界普音菩萨摩诃萨承佛威力。普观一切道场众会海已。即说颂言。
　　佛威神力徧十方　　广大示现无分别　　大菩提行波罗蜜　　昔所满足皆令见　　昔於众生起大悲　　修行布施波罗蜜　　以是其身最殊妙　　能令见者生欢喜　　昔在无边大劫海　　修持净戒波罗蜜　　故获净身徧十方　　普灭世间诸重苦　　往昔修行忍清净　　信解真实无分别　　是故色相皆圆满　　普放光明照十方　　往昔勤修多劫海　　能转众生深重障　　故能分身徧十方　　悉现菩提树王下　　佛久修行无量劫　　禅定大海普清净　　故令见者心欢喜　　烦恼障垢悉除灭　　如来往修诸行海　　具足般若波罗蜜　　是故舒光普照明　　克殄一切愚痴暗　　种种方便化众生　　令所修治悉成就　　一切十方皆徧往　　无边际劫不休息　　佛昔修行大劫海　　净治诸愿波罗蜜　　是故出现徧世间　　尽未来际救众生　　佛无量劫广修治　　一切法力波罗蜜　　由是能成自然力　　普现十方诸国土　　佛昔修治普门智　　一切智性如虚空　　是故得成无碍力　　舒光普照十方剎
　　尔时云音净月菩萨摩诃萨承佛威力。普观一切道场众海已。即说颂言。
　　神通境界等虚空　　十方众生靡不见　　如昔修行所成地　　摩尼果中咸具说　　清净勤修无量劫　　入於初地极欢喜　　出生法界广大智　　普见十方无量佛　　一切法中离垢地　　等众生数持净戒　　已於多劫广修行　　供养无边诸佛海　　积集福德发光地　　奢摩他藏坚固忍　　法云广大悉已闻　　摩尼果中如是说　　焰海慧明无等地　　善了境界起慈悲　　一切国土平等身　　如佛所治皆演畅　　普藏等门难胜地　　动寂相顺无违反　　佛法境界悉平等　　如佛所净皆能说　　广大修行慧海地　　一切法门咸徧了　　普现国土如虚空　　树中演畅此法音　　周徧法界虚空身　　普照众生智慧灯　　一切方便皆清净　　昔所远行今具演　　一切愿行所庄严　　无量剎海皆清净　　所有分别无能动　　此无等地咸宣说　　无量境界神通力　　善入教法光明力　　此是清净善慧地　　劫海所行皆备阐　　法云广大第十地　　含藏一切徧虚空　　诸佛境界声中演　　此声是佛威神力
　　尔时善勇猛光幢菩萨摩诃萨承佛威神观察十方。即说颂言。
　　无量众生处会中　　种种信解心清净　　悉能悟入如来智　　了达一切庄严境　　各起净愿修诸行　　悉曾供养无量佛　　能见如来真实体　　及以一切诸神变　　或有能见佛法身　　无等无碍普周徧　　所有无边诸法性　　悉入其身无不尽　　或有见佛妙色身　　无边色相光炽然　　随诸众生解不同　　种种变现十方中　　或见无碍智慧身　　三世平等如虚空　　普随众生心乐转　　种种差别皆令见　　或有能了佛音声　　普徧十方诸国土　　随诸众生所应解　　为出言音无障碍　　或见如来种种光　　种种照耀徧世间　　或有於佛光明中　　复见诸佛现神通　　或有见佛海云光　　从毛孔出色炽然　　示现往昔修行道　　令生深信入佛智　　或见佛相福庄严　　及见此福所从生　　往昔修行诸度海　　皆佛相中明了见　　如来功德不可量　　充满法界无边际　　及以神通诸境界　　以佛力故能宣说
　　此下师子座内流出众。以海慧自在神通王等十菩萨而为上首。有众多佛剎微尘数。各兴种种供养云。兴供养已。各就方面化作宝莲华师子之座。各结加坐。乃叹其德。能徧十方咸勤供佛。各说偈颂叹佛一种功德。初叹佛身座。二叹座及地。三叹场地。四叹宫殿。五通叹树自在。六叹场树。七叹佛十力。八叹佛十度。九叹佛十地。十叹佛体用。疏各有义。
　　尔时华藏庄严世界海以佛神力其地一切六种十八相震动。所谓动徧动普徧动。起徧起普徧起。踊徧踊普徧踊。震徧震普徧震。吼徧吼普徧吼。击徧击普徧击。此诸世主一一皆现不思议诸供养云。雨於如来道场众海。所谓一切香华庄严云。一切摩尼妙饰云。一切宝焰华网云。无边种类摩尼宝圆光云。一切众色宝真珠藏云。一切宝旃檀香云。一切宝盖云。清净妙声摩尼王云。日光摩尼璎珞轮云。一切宝光明藏云。一切各别庄严具云。如是等诸供养云。其数无量不可思议。此诸世主一一皆现如是供养云。雨於如来道场众海靡不周徧。如此世界中一一世主心生欢喜如是供养。其华藏庄严世界海中一切世界所有世主。悉亦如是而为供养。其一切世界中。悉有如来坐於道场。一一世主各各信解。各各所缘。各各三昧方便门。各各修习助道法。各各成就。各各欢喜。各各趣入。各各悟解诸法门。各各入如来神通境界。各各入如来力境界。各各入如来解脱门。如於此华藏世界海。十方尽法界虚空界。一切世界海中。悉亦如是。
　　此下明天地征祥。谓动地兴供即是显证。上来佛成正觉。众海云集。各申庆赞。显佛高深而下称机情。上恊佛愿。故世主为之兴供。天地为之呈祥。就文先动地。次兴供自狭之宽且云华藏。约下结通。实周法界。然座流之众乃至呈祥兴供。亦总成妙严。
　　上总明教起因缘竟。
　　下辨说法仪式。

　　大方广佛华严经纲要卷第五


　　大方广佛华严经纲要卷第六

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　如来现相品第二

　　此品以下正宗分。以举果劝乐生信分。有六品经。初教起因缘一品已竟。次说法仪式有二品。兹一品来也。是当分方便。先现相为远方便。后三昧品为近方便。今初一品有六段。一众海同请。二光召有缘。三所召云奔。四现瑞表说。五称扬佛德。六结通无尽。言品名现相者。所现之相有五。一现面门光相召十方众。二现眉间光相示说法主。三震动剎网以警群机。四佛前现华表说依果。五白毫出众表教从佛流。有此五相。故以为名。
　　尔时诸菩萨及一切世间主作是思惟。
　　此下海众已集。皆希佛境。故同念请。其请有二。初长行海众念请。次偈颂供声偈请。通请有四十句问。
　　云何是诸佛地。云何是诸佛境界。云何是诸佛加持。云何是诸佛所行。云何是诸佛力。云何是诸佛无所畏。云何是诸佛三昧。云何是诸佛神通。云何是诸佛自在。云何是诸佛无能摄取。
　　此十句问佛德用圆备。
　　云何是诸佛眼。云何是诸佛耳。云何是诸佛鼻。云何是诸佛舌。云何是诸佛身。云何是诸佛意。云何是诸佛身光。云何是诸佛光明。云何是诸佛声。云何是诸佛智。唯愿世尊。哀愍我等开示演说。
　　此十句问佛体相显着。上二十句问果。
　　又十方世界海一切诸佛。皆为诸菩萨说世界海。众生海。法界安立海。佛海。佛波罗蜜海。佛解脱海。佛变化海。佛演说海。佛名号海。佛寿量海。
　　此例举十方佛为菩萨说十海。乃显化用普周。
　　及一切菩萨誓愿海。一切菩萨发趣海。一切菩萨助道海。一切菩萨乘海。一切菩萨行海。一切菩萨出离海。一切菩萨神通海。一切菩萨波罗蜜海。一切菩萨地海。一切菩萨智海。愿佛世尊。亦为我等。如是而说。
　　此下十句问因德深广。即此十海。已从十信至等觉位。以问深故。此四十问但以果中十海为总。九会同答十海。一世界成就品答世界安立海。二华藏品答世界海。三名号品答如来名号海。四四圣谛品答演说海。五光明觉品至十忍品。别答十句因问通答众生海。修因之人即所化生故。六阿僧祇品答变化海。长行举数。偈中广明变化重重微细难说。七寿量住处皆答寿量海。八不思议等五品别答二十句果问。总明佛海。就德深广以显佛故。九第八会答波罗蜜海。总摄诸位皆成行故。十第九会答解脱海。证入法界起大用故。上约通说。若约局说则当会答尽。此有二义。一现相答。具在下文。二者言说答。此有二义。一经来未尽。以遮那品后无结束。意在未来之经中答之。二者答二兼余。谓正答世界安立及世界。则兼答余三十八问故。
　　补义曰前二十句问果。乃举毗卢所证之果。后十句问因。正问取果之因。中间十句引例问果中十海。通是菩萨所求。故约诸位通修。从十信至等觉。位位普摄。故为普行。后三徧研穷皆此行也。故疏云九会同答。
　　尔时诸菩萨威神力故。於一切供养具云中。自然出音而说颂言。
