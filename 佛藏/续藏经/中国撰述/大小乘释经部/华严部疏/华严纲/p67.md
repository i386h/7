<!-- { "loadSidebar": true } -->
　　以佛神力出大妙音。其音演畅百千亿那由他不思议赞颂。超诸世间所有言词。出世善根之所成就。复现百千亿那由他不思议微妙庄严。於百千亿那由他不思议劫叹不可尽。皆是如来无尽自在之所出生。又现不可说诸佛如来出兴於世。令诸众生入智慧门解甚深义。又现不可说诸佛如来所有变化。尽法界虚空界。令一切世间平等清净。如是皆从如来所住无障碍一切智生。亦从如来所修行不思议胜德所生。复现百千亿那由他不思议妙宝光焰。从昔大愿善根所起。以曾供养无量如来修清净行无放逸故。萨婆若心无有障碍生善根故。为显如来力广徧故。为断一切众生疑故。为令咸得见如来故。令无量众生住善根故。显示如来神通之力无映夺故。欲令众生普得入於究竟海故。为令一切诸佛国土菩萨大众皆来集故。为欲开示不可思议佛法门故。
　　后以佛下。辨光业用中有五现。一现说法。二现严。三现佛。四现神变。五现宝焰光。后为显如来下四行经。明现光意。
　　尔时如来大悲普覆。示一切智所有庄严。
　　第二尔时如来下明现胜德之意。文分为二别。先牒前现德。
　　欲令不可说百千亿那由他阿僧祇世界中众生。
　　二欲令下正明现意。分二。先明下益众生。次开示如来下明上弘佛道。今初分二。先彰现因。后世尊下辨现益之因。今初。先举所益。
　　未信者信。已信者增长。已增长者令其清净。已清净者令其成熟。已成熟者令心调伏。观甚深法。具足无量智慧光明。发生无量广大之心。萨婆若心无有退转。不违法性不怖实际。证真实理。满足一切波罗蜜行。出世善根皆悉清净。犹如普贤得佛自在。离魔境界入诸佛境。了知深法获难思智。大乘誓愿永不退转。常见诸佛未曾舍离。成就证智证无量法。具足无边福德藏力。发欢喜心入无疑地。离恶清净。依一切智见法不动。得入一切菩萨众会。常生三世诸如来家。
　　后未信者下辨益不同。此中文义。若约行布则从初信以至地满。疏各有指。若约圆融初之五句信中摄位。句各一位。从观甚深下义通诸位。以圆教中位位摄德故。
　　世尊所现如是庄严。皆是过去先所积集善根所成。为欲调伏诸众生故。
　　二辨现因。既积善所成故为益深大。亦结前因。生后开示。
　　开示如来大威德故。照明无碍智慧藏故。示现如来无边胜德极炽然故。显示如来不可思议大神变故。以神通力於一切趣现佛身故。示现如来神通变化无边际故。本所志愿悉成满故。显示如来勇猛智慧能徧往故。於法自在成法王故。出生一切智慧门故。示现如来身清净故。又现其身最殊妙故。显示证得三世诸佛平等法故。开示善根清净藏故。显示世间无能为喻上妙色故。显示具足十力之相令其见者无厌足故。为世间日照三世故。
　　第二开示下明上弘佛道。分二。先别彰所为。二自在已下举因结叹。前中有二十七句。为欲显前二十一种殊胜功德。
　　自在法王一切功德。皆从往昔善根所现。一切菩萨於一切劫称扬赞说不可穷尽。
　　第二举因结叹。前举积因。后叹无尽。
　　尔时兜率陀天王奉为如来严办如是诸供具已。与百千亿那由他阿僧祇兜率天子。向佛合掌白佛言。善来世尊。善来善逝。善来如来应正等觉。唯见哀愍处此宫殿。
　　第六尔时兜率下。天王请佛处殿。
　　尔时世尊。以佛庄严而自庄严。具大威德。为令一切众生生大欢喜故。一切菩萨发深悟解故。一切兜率陀天子增益欲乐故。兜率陀天王供养承事无厌足故。无量众生缘念於佛而发心故。无量众生种见佛善根福德无尽故。常能发起清净信故。见佛供养无所求故。所有志愿皆清净故。勤集善根无懈息故。发大誓愿求一切智故。受天王请。入一切宝庄严殿。如此世界。十方所有一切世界悉亦如是。
　　第七尔时世尊下如来受请。分二。先受请入殿。二尔时一切下入已现严。前中先明此界。次如此世界下结通十方。
　　尔时一切宝庄严殿自然而有妙好庄严。出过诸天庄严之上一切宝网周匝弥覆。普雨一切上妙宝云。普雨一切庄严具云。普雨一切宝衣云。普雨一切旃檀香云。普雨一切坚固香云。普雨一切宝庄严盖云。普雨不可思议华聚云。普出不可思议妓乐音声。赞扬如来一切种智。悉与妙法而共相应。如是一切诸供养具悉过诸天供养之上。
　　第二入已现严。显是佛力。故出过诸天。
　　时兜率宫中妓乐歌赞炽然不息。以佛神力。令兜率王心无动乱。往昔善根皆得圆满。无量善法益加坚固。增长净信。起大精进。生大欢喜。净深志乐发菩提心。念法无断总持不忘。
　　第八时兜率宫下天王获益。文中心无动乱。得定益。往昔已下进善益。十住位中摄散归静。故乐音止息。此位超胜。得动实性。故动寂无二。故乐音炽然心不动也。
　　尔时兜率陀天王承佛威力。即自忆念过去佛所所种善根。而说颂言。
　　第九尔时下承力偈赞。然忆念昔因。亦是益相。故为说偈依。先明此处偈赞。后结通十方。
　　昔有如来无碍月　　诸吉祥中最殊胜　　彼曾入此庄严殿　　是故此处最吉祥　　昔有如来名广智　　诸吉祥中最殊胜　　彼曾入此金色殿　　是故此处最吉祥　　昔有如来名普眼　　诸吉祥中最殊胜　　彼曾入此莲华殿　　是故此处最吉祥　　昔有如来号珊瑚　　诸吉祥中最殊胜　　彼曾入此宝藏殿　　是故此处最吉祥　　昔有如来论师子　　诸吉祥中最殊胜　　彼曾入此山王殿　　是故此处最吉祥　　昔有如来名日照　　诸吉祥中最殊胜　　彼曾入此众华殿　　是故此处最吉祥　　昔有佛号无边光　　诸吉祥中最殊胜　　彼曾入此树严殿　　是故此处最吉祥　　昔有如来名法幢　　诸吉祥中最殊胜　　彼曾入此宝宫殿　　是故此处最吉祥　　昔有如来名智灯　　诸吉祥中最殊胜　　彼曾入此香山殿　　是故此处最吉祥　　昔有佛号功德光　　诸吉祥中最殊胜　　彼曾入此摩尼殿　　是故此处最吉祥
　　后正陈偈赞。十颂颂各一佛。佛各各异。略无别德。此佛即前会次前十佛。寄位渐深忆念渐远耳。
　　如此世界兜率天王承佛神力以颂赞叹过去诸佛。十方一切诸世界中兜率天王。悉亦如是叹佛功德。
　　第二如此世界下结通。
　　尔时世尊於一切宝庄严殿摩尼宝藏师子座上。结加趺坐。
　　第十尔时世尊下如来就座。文分四别。一明就座。
　　法身清净妙用自在。与三世佛同一境界。住一切智。与一切佛同入一性。佛眼明了。见一切法皆无障碍。有大威力。普游法界未尝休息。具大神通。随有可化众生之处。悉能徧往。以一切诸佛无碍庄严而严其身。善知其时为众说法。
　　二法身下显德。亦大同前二十一德。
　　不可说诸菩萨众。各从他方种种国土而共来集。众会清净。法身无二。无所依止。而能自在起佛身行。
　　三不可说下众集。即眷属圆满。
　　坐此座已。於其殿中自然而有无量无数殊特妙好出过诸天供养之具。所谓华鬘衣服。涂香末香。宝盖幢幡。妓乐歌赞。如是等事。一一皆悉不可称数。以广大心恭敬尊重供养於佛。十方一切兜率陀天悉亦如是。
　　四坐此座已下现严。初此界。后十方下结通。

　　大方广佛华严经纲要卷第二十二


　　大方广佛华严经纲要卷第二十三

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　兜率宫中偈赞品第二十四

　　初来意者。前明化主赴感。今明助化赞扬。及显位体所依。故次来也。释文者。谓十方菩萨於此宫中赞佛实德。故受斯名。三宗趣者。集众放光偈赞为宗。为说回向为趣。
　　尔时佛神力故。十方各有一大菩萨。一一各与万佛剎微尘数诸菩萨俱。从万佛剎微尘数国土外诸世界中来诣佛所。其名曰金刚幢菩萨。坚固幢菩萨。勇猛幢菩萨。光明幢菩萨。智幢菩萨。宝幢菩萨。精进幢菩萨。离垢幢菩萨。星宿幢菩萨。法幢菩萨。
　　大文分三。初集众。二放光。三偈赞。初神力一句集因也。次十方一句举上首。三一一下标眷属。四从万佛剎下来处。五其名曰下列十菩萨名。标主也。同名幢者。略有五义。一高出义。表三贤位极。二建立义。大悲大智建立众生及菩提故。三归向义。谓大悲摄生。智愿摄善。归向菩提故。四摧珍义。如猛将幢。降伏一切诸魔军故。五灭诸怖畏义。如帝释幢。不怖惑业故。金刚等异名。即表十向行体。
　　所从来国谓妙宝世界。妙乐世界。妙银世界。妙金世界。妙摩尼世界。妙金刚世界。妙波头摩世界。妙优钵罗世界。妙栴檀世界。妙香世界。
　　五所从来国皆称妙者。回向之力。微善弥於法界故。其别名即表十向所修法门。
　　各於佛所净修梵行。所谓无尽幢佛。风幢佛。解脱幢佛。威仪幢佛。明相幢佛。常幢佛。最胜幢佛。自在幢佛。梵幢佛。观察幢佛。其诸菩萨至佛所已。顶礼佛足。
　　六本所事佛同名幢义不异菩萨。别名即表修十向智。亦表当位之果。七其诸下到已修敬。
　　以佛神力。即化作妙宝藏师子之座。宝网弥覆周匝徧满。诸菩萨众随所方来。各於其上结加趺坐。
　　八以佛神力下善住威仪。座体云妙宝者。十住以慧光徧照。故以毗卢遮那藏为体。十行以行净离垢。故以莲华藏为体。今十向大悲处於生死普该万法。不拘乎一。故座体直云妙宝。不限色类。以教行徧周。笼摄众生。加以宝网弥覆其上。
　　其身悉放百千亿那由他阿僧祇清净光明。此无量光皆从菩萨清净心宝离众过恶大愿所起。显示一切诸佛自在清净之法。以诸菩萨平等愿力。能普救护一切众生。一切世间之所乐见。见者不虚悉得调伏。
　　九其身悉放下放光益物。此位多游悲智益物故。
　　其菩萨众悉已成就无量功德。所谓徧游一切诸佛国土无所障碍。见无依止清净法身。以智慧身现无量身徧往十方承事诸佛。入於诸佛无量无边不可思议自在之法。住於无量一切智门。以智光明善了诸法。於诸法中得无所畏。随所演说穷未来际。辩才无尽。以大智慧开总持门。慧眼清净入深法界。智慧境界无有边际。究竟清净犹若虚空。如此世界兜率天宫诸菩萨众如是来集。十方一切兜率天宫。悉有如是名号菩萨而来集会。所从来国诸佛名号。亦皆同等。无有差别。
　　十其菩萨下略赞胜德。有十一句。初总。余别。别中十门。次如此世界下结通十方。
