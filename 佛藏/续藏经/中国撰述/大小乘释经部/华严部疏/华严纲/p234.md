<!-- { "loadSidebar": true } -->
　　尔时善财童子。向楼阁城观察道路。所谓观道高卑。观道夷险。观道净秽。观道曲直。渐次游行。作是思惟我当亲近彼善知识。善知识者是成就修行诸菩萨道因。是成就修行波罗蜜道因。是成就修行摄众生道因。是成就修行普入法界无障碍道因。是成就修行令一切众生除恶慧道因。是成就修行令一切众生离憍慢道因。是成就修行令一切众生灭烦恼道因。是成就修行令一切众生舍诸见道因。是成就修行令一切众生拔一切恶刺道因。是成就修行令一切众生至一切智城道因。何以故。於善知识处。得一切善法故依善知识力。得一切智道故。善知识者难见难遇如是思惟渐次游行。既至彼城。见其船师在城门外海岸上住。百千商人及余无量大众围绕。说大海法方便开示佛功德海。善财见已往诣其所。顶礼其足绕无量匝。於前合掌而作是言。圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能教诲。愿为我说。船师告言。善哉善哉。善男子。汝已能发阿耨多罗三藐三菩提心。今复能问生大智因。断除一切生死苦因。往一切智大宝洲因。成就不坏摩诃衍因。远离二乘怖畏生死。住诸寂静三昧旋因。乘大愿车。徧一切处行菩萨行。无有障碍清净道因。以菩萨行庄严一切无能坏智清净道因。普观一切十方诸法皆无障碍清净道因。速能趣入一切智海清净道因。善男子。我在此城海岸路中。净修菩萨大悲幢行。善男子。我观阎浮提内贫穷众生。为饶益故修诸苦行。随其所愿悉令满足。先以世物充满其意。复施法财令其欢喜。令修福行。令生智道。令增善根力。令起菩提心。令净菩提愿。令坚大悲力。令修能灭生死道。令生不厌生死行。令摄一切众生海。令修一切功德海。令照一切诸法海。令见一切诸佛海。令入一切智智海。善男子。我住於此如是思惟。如是作意。如是利益一切众生。善男子。我知海中一切宝洲一切宝处一切宝类一切宝种。我知净一切宝钻一切宝出一切宝作一切宝。我知一切宝器一切宝用一切宝境界一切宝光明。我知一切龙宫处一切夜叉宫处一切部多宫处。皆善回避免其诸难。亦善别知漩澓浅深波涛远近水色好恶种种不同。亦善别知日月星宿运行度数。昼夜晨晡晷漏延促。亦知其船铁木坚脆。机关涩滑。水之大小。风之逆顺。如是一切安危之相。无不明了。可行即行。可止即止。善男子。我以成就如是智慧。常能利益一切众生。善男子。我以好船运诸商众行安隐道。复为说法令其欢喜。引至宝洲。与诸珍宝咸使充足。然后将领还阎浮提。善男子。我将大船如是往来。未始令其一有损坏。若有众生得见我身闻我法者。令其永不怖生死海。必得入於一切智海。必能消竭诸爱欲海。能以智光照三世海。能尽一切众生苦海。能净一切众生心海。速能严净一切剎海。普能往诣十方大海。普知一切众生根海。普了一切众生行海。普顺一切众生心海。善男子。我唯得此大悲幢行。若有见我及以闻我与我同住忆念我者。皆悉不空。如诸菩萨摩诃萨善能游涉生死大海。不染一切诸烦恼海。能舍一切诸妄见海。能观一切诸法性海。能以四摄摄众生海。已善安住一切智海。能灭一切众生着海。能平等住一切时海。能以神通度众生海。能以其时调众生海。而我云何能知能说彼功德行。善男子。於此南方有城名可乐。中有长者名无上胜。汝诣彼问菩萨云何学菩萨行修菩萨道。时善财童子顶礼其足。绕无量匝。殷勤瞻仰。悲泣流泪。求善知识心无厌足。辞退而去。
　　第二船师婆施罗。寄不坏回向。谓得不坏信千种善根。而回向故。名为不坏。婆施罗者此云自在。谓於佛法海已善通达。於生死海善能运度。於一切法深信不坏。故名自在。在楼阁城者。由此回向令菩提心转更增长。悲智相依而胜出故。初依教趣求。先依教观道。於回向道初得不坏故。佛道为高。余皆是卑。生死涅盘为夷险。障无障为净秽。二乘为曲。菩萨为直。如是观察趣求。起十种思惟。善知识为成就菩萨道因。如是思惟。渐次游行。既知彼城。见其船师在海岸上住。善财见已谘问法要。在海岸者。若佛法海以生死为此岸。不舍生死故。若生死海以大悲修因为此岸。住大慈悲令离因故。船师告言下称赞受法。先赞其能问。入一切智海。清净道因。后乃正示法界。云我在此海岸净修菩萨大悲幢行。此标法门名体。后辨其业用。云我观阎浮下有七行经。先明於陆化生。令知有海。次我知海中下有三行经。明善知海相。三我知一切龙宫下知生死海中三毒之相。亦善别知下一行经明知众生心识之相。次亦善别知下一行经。明能知时之可否。知机之生熟。亦知其船下二行经。明知万行不同。次我以成就下九行经。彰化成益。知十种海。前四自利。后六利他。此不坏回向但言海者。以入生死海。教化众生。不坏善根。即涅盘海故。以船师寄之。次我唯知此下谦己推胜。谓我唯知此大悲幢行而已。如诸菩萨游涉生死大海等种种胜行。非我能知。故谦推后友云。於此南方有城名可乐。中有长者名无上胜。汝可往问。善财顶礼。辞退而去。
　　尔时善财童子起大慈周徧心。大悲润泽心。相续不断。福德智慧二种庄严。舍离一切烦恼尘垢。证法平等心无高下。拔不善刺。灭一切障。坚固精进以为墙堑。甚深三昧而作园苑。以慧日光破无明暗。以方便风开智慧华。以无碍愿充满法界。心常现入一切智城。如是而求菩萨之道。渐次经历到彼城内。见无上胜在其城东大庄严幢无忧林中。无量商人百千居士之所围绕。理断人间种种事务。因为说法。令其永拔一切我慢。离我我所舍所积聚。灭悭嫉妬心得清净。无诸秽浊获净信力。常乐见佛受持佛法。生菩萨力。起菩萨行。入菩萨三昧。得菩萨智慧。住菩萨正念。增菩萨乐欲。尔时善财童子。观彼长者为众说法已。以身投地顶礼其足。良久乃起。白言。圣者。我是善财。我是善财。我专寻求菩萨之行。菩萨云何学菩萨行。菩萨云何修菩萨道。随修学时常能化度一切众生。常能现见一切诸佛。常得听闻一切佛法。常能住持一切佛法。常能趣入一切法门。入一切剎学菩萨行。住一切劫修菩萨道。能知一切如来神力。能受一切如来护念。能得一切如来智慧。时彼长者告善财言。善哉善哉。善男子。汝已能发阿耨多罗三藐三菩提心。善男子。我成就至一切处菩萨行门无依无作神通之力。善男子。云何为至一切处菩萨行门。善男子。我於此三千大千世界。欲界一切诸众生中所谓一切三十三天。一切须夜摩天。一切兜率陀天。一切善变化天。一切他化自在天。一切魔天。及余一切天龙夜叉。罗剎娑。鸠盘茶。乾闼婆。阿修罗。迦楼罗。紧那罗。摩睺罗伽。人与非人。村营城邑一切住处。诸众生中而为说法。令舍非法。令息诤论。令除斗战。令止忿竞令破冤结。令解系缚。令出牢狱。令免怖畏。令断杀生乃至邪见一切恶业不可作事。皆令禁止。令其顺行一切善法。令其修学一切技艺。於诸世间而作利益。为其分别种种诸论。令生欢喜。令渐成熟。随顺外道为说胜智。令断诸见。令入佛法。乃至色界一切梵天我亦为其说超胜法。如於此三千大千世界。乃至十方十不可说百千亿那由他佛剎微尘数世界中我皆为说佛法。菩萨法。声闻法。独觉法。说地狱。说地狱众生。说向地狱道。说畜生。说畜生差别。说畜生受苦。说向畜生道。说阎罗王世间。说阎罗王世间苦。说向阎罗王世间道。说天世间。说天世间乐。说向天世间道。说人世间。说人世间苦乐。说向人世间道。为欲开显菩萨功德。为令舍离生死过患。为令知见一切智人诸妙功德。为欲令知诸有趣中迷惑受苦。为令知见无障碍法。为欲显示一切世间生起所因。为欲显示一切世间寂灭为乐。为令众生舍诸想着。为令证得佛无依法。为令永灭诸烦恼轮。为令能转如来法轮。我为众生说如是法。善男子。我唯知此至一切处修菩萨行清净法门。无依无作神通之力。如诸菩萨摩诃萨具足一切自在神通。悉能徧往一切佛剎。得普眼地悉闻一切音声言说。普入诸法智慧自在。无有乖诤勇健无比。以广长舌出平等音。其身妙好同诸菩萨与诸如来。究竟无二无有差别。智身广大普入三世。境界无际同於虚空。而我云何能知能说彼功德行。善男子。於此南方有一国土名曰输那。其国有城名迦陵迦林。有比丘尼名师子嚬申。汝诣彼问菩萨云何学菩萨行修菩萨道。时善财童子顶礼其足。绕无量匝。殷勤瞻仰。辞退而去。
　　第三无上胜长者。寄等一切佛回向。以得胜通有过上故。等於诸佛。更无胜故。在可乐国者。由等佛回向。不见美恶。皆清净欢喜乐故。善财由受前知识教。起发大慈周徧心等。殊胜智愿。渐次经历。到彼城内。见无上胜。在城东大庄严幢无忧林中。无量商人围绕。理断人间种种务务。而为说法。善财观彼长者。顶礼其足。白言胜者。我是善财。我专寻求菩萨之道。愿为我说。时彼长者。种种赞其发心正示法界。云我就至一切处菩萨行门。无依无作神通之力。由无作无依故能遍至后云何为至一切处菩萨行门。谓我於此三千大千世界。为六道众生。随其所应而为说法。乃至出世四圣之法。我亦为说。令其证佛无依法。有二十二行半经。征释其业用。明至一切处。广说法故。次下谦己推胜云。我唯知此至一切处修菩萨行清净法门。无依无作神通之力法门而已。如诸菩萨具足一切神通等。一切清凉法门者。非我能知。乃谦己推胜。指示后友云。南方有输那国城。名迦陵迦林。有比丘尼名师子嚬申。汝可往问。当为汝说。善财顶礼。辞退而去。
