<!-- { "loadSidebar": true } -->
　　时善住比丘告善财言。善哉善哉。善男子。汝已先发阿耨多罗三藐三菩提心。今复发心求问佛法一切智法自然者法。善男子。我已成就菩萨无碍解脱门。若来若去若行若止随顺思惟修习观察。即时获得智慧光明名究竟无碍。得此智慧光明故。知一切众生心行无所障碍。知一切众生殁生无所障碍。知一切众生宿命无所障碍。知一切众生未来劫事无所障碍。知一切众生现在世事无所障碍。知一切众生言语音声种种差别无所障碍。决一切众生所有疑问无所障碍。知一切众生诸根无所障碍。随一切众生应受化时悉能往赴无所障碍。知一切剎那罗婆牟呼栗多日夜时分无所障碍。知三世海流转次第无所障碍。能以其身徧往十方一切佛剎无所障碍。何以故。得无住无作神通力故。善男子。我以得此神通力故。於虚空中或行或住或坐或卧。或隐或显。或现一身。或现多身。穿度墙壁犹如虚空。於虚空中结加趺坐往来自在犹如飞鸟。入地如水履水如地。徧身上下普出烟焰如大火聚。或时震动一切大地。或时以手摩触日月。或现其身高至梵宫。或现烧香云。或现宝焰云。或现变化云。或现光网云。皆悉广大弥覆十方。或一念中过於东方一世界二世界百世界千世界百千世界。乃至无量世界乃至不可说不可说世界。或过阎浮提微尘数世界。或过不可说不可说佛剎微尘数世界。於彼一切诸佛国土佛世尊前听闻说法。一一佛所现无量佛剎微尘数差别身。一一身雨无量佛剎微尘数供养云。所谓一切华云一切香云一切鬘云一切末香云一切涂香云一切盖云一切衣云一切幢云一切旛云一切帐云。以一切身云而为供养。一一如来所有宣说我皆受持。一一国土所有庄严我皆忆念。如东方。南西北方四维上下亦复如是。如是一切诸世界中所有众生若见我形。皆决定得阿耨多罗三藐三菩提。彼诸世界一切众生我皆明见。随其大小胜劣苦乐。示同其形教化成就。若有众生亲近我者。悉令安住如是法门。善男子。我唯知此普速疾供养诸佛成就众生无碍解脱门。如诸菩萨持大悲戒。波罗蜜戒。大乘戒。菩萨道相应戒。无障碍戒。不退堕戒。不舍菩提心戒。常以佛法为所缘戒。於一切智常作意戒。如虚空戒。一切世间无所依戒。无失戒。无损戒。无缺戒。无杂戒。无浊戒。无悔戒。清净戒。离尘戒。离垢戒。如是功德而我云何能知能说。善男子。从此南方有国名达里鼻茶。城名自在。其中有人名曰弥伽。汝诣彼问菩萨云何学菩萨行修菩萨道。时善财童子。顶礼其足。右绕瞻仰辞退而行。
　　善住下称赞授法。先赞。牒其所问之法。次我已下正授法要。自所证者唯无碍解脱门耳。若来若去下一行半经。正示修习之法。得此智慧光明下八行半经。明别示显法功用之相。然所证者。即得六神通故。后征释云。得无住无作神通力故。以不住不作故得无碍。次我已得此下六行半经。别明神通十八变之相。次或一念下有十三行半经。明由此神通即能遍至十方世界供养诸佛。亦能现形益物。结云。若有众生亲近我者悉令安性如是法门。此备示无碍解门。故结云。我唯知此解脱门。如此而已。故次如诸菩萨下谦己所不知者。推后胜友。然所不知皆言戒者意显无碍解脱皆由持别解脱戒为本。非戒不能修治心故。次从此南方为指示后友。名曰弥伽。寄生贵住。善财顶礼辞退而行。

　　大方广佛华严经纲要卷第六十二


　　大方广佛华严经纲要卷第六十三

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　入法界品第三十九之四

　　尔时善财童子一心正念法光明法门深信趣入。专念於佛不断三宝。叹离欲性念善知识。普照三世忆诸大愿。普救众生不着有为。究竟思惟诸法自性。悉能严净一切世界。於一切佛众会道场心无所着。渐次南行至自在城求觅弥伽。乃见其人於市肆中坐於说法师子之座。十千人众所共围绕。说轮字庄严法门。时善财童子顶礼其足。绕无量匝。於前合掌而作是言。圣者。我已先发阿耨多罗三藐三菩提心。而我未知菩萨云何学菩萨行。云何修菩萨道。云何流转於诸有趣常不忘失菩提之心。云何得平等意坚固不动。云何获清净心无能沮坏。云何生大悲力恒不劳疲。云何入陀罗尼普得清净。云何发生智慧广大光明於一切法离诸暗障。云何具无碍解辩才之力决了一切甚深义藏。云何得正念力忆持一切差别法轮。云何得净趣力於一切趣普演诸法。云何得智慧力於一切法悉能决定分别其义。
　　第四弥伽寄生贵住。生贵者谓生佛法家。亦云生菩提心家。种性尊贵故。意显善财由闻前法光明门。深信趣入故得生佛家。初四行经明起观修。渐次南行趣求后友。乃见其人於市肆中说法。善财顶礼见敬。次陈已发心。次而我未知下七行半经正陈所问。乃修证之相。
　　尔时弥伽告善财言。善男子。汝已发阿耨多罗三藐三菩提心耶。善财言唯。我已先发阿耨多罗三藐三菩提心。弥伽遽即下师子座。於善财所五体投地。散金银华无价宝珠。及以上妙碎末栴檀。无量种衣以覆其上。复散无量种种香华。种种供具以为供养。然后起立而称叹言。善哉善哉。善男子。乃能发阿耨多罗三藐三菩提心。善男子。若有能发阿耨多罗三藐三菩提心。则为不断一切佛种。则为严净一切佛剎。则为成熟一切众生。则为了达一切法性。则为悟解一切业种。则为圆满一切诸行。则为不断一切大愿。则如实解离贪种性。则能明见三世差别。则令信解永得坚固。则为一切如来所持。则为一切诸佛忆念。则与一切菩萨平等。则为一切贤圣赞喜。则为一切梵王礼觐。则为一切天主供养。则为一切夜叉守护。则为一切罗剎侍卫。则为一切龙王迎接。则为一切紧那罗王歌咏赞叹。则为一切诸世间主称扬庆悦。则令一切诸众生界悉得安隐。所谓令舍恶趣故。令出难处故。断一切贫穷根本故。生一切天人快乐故。遇善知识亲近故。闻广大法受持故。生菩提心故。净菩提心故。照菩萨道故。入菩萨智故。住菩萨地故。善男子。应知菩萨所作甚难。难出难值。见菩萨者倍更难有。菩萨为一切众生恃怙。生长成就故。为一切众生拯济。拔诸苦难故。为一切众生依处守护世间故。为一切众生救护令免怖畏故。菩萨如风轮持诸世间不令堕落恶趣故。如大地增长众生善根故。如大海福德充满无尽故。如净日智慧光明普照故。如须弥善根高出故。如明月智光出现故。如猛将摧伏魔军故。如君主佛法城中得自在故。如猛火烧尽众生我爱心故。如大云降澍无量妙法雨故。如时雨增长一切信根芽故。如船师示导法海津济处故。如桥梁令其得度生死海故。
　　第三尔时弥伽下称赞授法。初审定发心。次弥伽遽即下师子座。先礼善财而后方授法者。意显上善财所问之法。乃依事造修。将明摄俗之行。故先致敬而后授法。亦显菩提心乃最尊上心。固当重故。下然后起立广赞菩提因心深广。所谓发心毕竟二无别。如是二心先心难。由此故得十王敬护。广益众生。故下结示云应知菩萨所作甚难。以善知识难出难遇。而堪受法器。师资雅合。更难之难。此所以极言其难者。固其增进之心耳。次菩萨为一切众生下九行经。别赞善知识之大益。申其难遇之所以。文有十喻。极赞知识之大利。
　　弥伽如是赞叹善财。令诸菩萨皆欢喜已。从其面门出种种光普照三千大千世界。其中众生遇斯光已。诸龙神等乃至梵天悉皆来至弥伽之所。弥伽大士即以方便。为开示演说分别解释轮字品庄严法门。彼诸众生闻此法已。皆於阿耨多罗三藐三菩提得不退转。弥伽於是还升本座。告善财言。善男子。我已获得妙音陀罗尼。能分别知三千大千世界中诸天语言。诸龙。夜叉。乾闼婆。阿修罗。迦楼罗。紧那罗。摩睺罗伽。人与非人。及诸梵天所有语言。如此三千大千世界。十方无数乃至不可说不可说世界悉亦如是。善男子。我唯知此菩萨妙音陀罗尼光明法门。如诸菩萨摩诃萨能普入一切众生种种想海。种种施设海。种种名号海。种种语言海。能普入说一切深密法句海。说一切究竟法句海。说一切所缘中有一切三世所缘法句海。说上法句海。说上上法句海。说差别法句海。说一切差别法句海。能普入一切世间咒术海。一切音声庄严轮一切差别字轮际。如是功德。我今云何能知能说。善男子。从此南行有一聚落名曰住林。彼有长者曰名解脱。汝诣彼问菩萨云何修菩萨行。菩萨云何成菩萨行。菩萨云何集菩萨行。菩萨云何思菩萨行。尔时善财童子以善知识故。於一切智法深生尊重。深植净信。深自增益。礼弥伽足。涕泗悲泣绕无量匝。恋慕瞻仰辞退而行。
　　第二弥伽如是赞叹已下授己法门。先五行经。从其面门放种种光。乃现通益物。光中演说轮字品庄严法门。即弥伽之所证也。轮字品者谓从字母音声旋转无碍。入法性海。之盖约文字性空以显总持法门也。弥伽现通已毕。於是还升本座。告善财言。但云我已获得妙音陀罗尼。分别语言三昧。於三千大千世界中。诸天及人所有语言音声。一一皆是入法界之门。意显入此法门则一切善恶粗细音声皆是说法之声。无一言音而非入理之门。若上善财所问修进法光明门。即从此音声三昧而入。故弥伽答善财处。但只放此一光。全体显示。更不容声正欲目击而道存也。故弥伽即告善财云。我唯知此菩萨妙音陀罗尼光明法门而已。若诸菩萨。能普入一切众生想海。乃至一切音声庄严轮。一切差别轮。则非我所知。然所不知者初举种种想。末结一切音声差别者。意显一切语言音声皆由妄想而发。以众生有种种妄想。故有种种语言音声。若了妄想本空。则音声无体。如此则一切语言皆入法界之法门矣。故为文字总持法门也。上既谦己不能。故指示后友名解脱长者。善财依教辞退而去。
