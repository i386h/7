<!-- { "loadSidebar": true } -->
续藏经   华严纲要
　唐 澄观疏义　明 德清提挈


 刻憨大师华严纲要引

　　憨大师之雨法海内。片字落纸。不胫而走四方。着述殷盛。自佛灭以来。未数有也。无愚慧皆知之。(声)不须具论。(声)得生值大师之世。不幸溷於世俗。学道既迟。始有耳目。不克闻见。及其稍自悔觉。能读吾大师之书。而缘尽时穷。师已不复住人间矣。今其上座以晦虚中两上人来此也。来此则吾友程仲延氏。首与游游。数日细问其大师平生行履一切笔舌间事。乃得见师所亲手点窜之华严纲要稿本及诸种杂着尚未获登木行世者。友人捧览。凄然心动。念我辈未尝蚤知大事。图一登大师之堂而见其面。今无意中。忽见所未刻之手泽。如面师焉。师往来南北海内之名山大川通都巨邑说法。所不到者甚稀。独未一涉吾新安。今以其未刻之大法。而又其手泽焉。而於焉至止。岂非天哉。(声)知此大事才数年。即未能尽读大师之书。顾见诸经之大者要者。师亦大略疏尽。独华严耳刻不须。论。刻宜急急。宜就新安中人成之。师脱岁知世缘将尽。早夜跄跄。急成此书。佛命师命众生命。端在此中。两上人英灵渊异。真不愧法王孙子。徒以大师未刻遗书。不遑宁处。而此特甚。甫议剞劂。则程子文氏。力任缮写。诸佛弟子。当以次第至。或不闻知。僭檄征之。
　　海阳弟子金声敬题

 大方广佛华严经纲要序

　　华严大经者。乃毗卢遮那佛称法界量显现自性因果本妙庄严究竟圆顿总持法门也。文丰义富。事渺宗玄。要而收之。不出四法界而已。盖四法界者。一理法界。此界也。以真性法中本无生佛名言。岂有自他影像。世出世法。染净因缘。当体全空。究竟清净。不可思议。是谓理法界也。二事法界。斯界也。即理法界。至虚而灵。净极而妙。不动本然。循业发现。顿变相见二分。幻开迷悟两途。情与非情。圣凡依正。炽然同异。究竟所有不可思议。是谓事法界也。三理事无碍法界。是界也。即理外无事。事外无理。理不拒事。缚脱历然。事不拒理。生灭寂尔。波涛万殊。而全彰水体。水性一味。而徧示波澜。空有并施。性相不二。不可思议。是谓理事无碍法界也。四事事无碍法界。兹界也。合上三界。圆入一真。理事既不相违。彼此自是无碍。以事入理。理无尽而事事无尽。以理收事。理无殊而事事无殊。举一念而三世圆明。吹一毛而十方炳现。正中有依。一毛孔中有无量无边世界。依中有正。一微尘里有无穷无尽如来。一多互融。延促自在。不可思议。是谓事事无碍法界也。是则世出世间色心诸法。不出此四种法界。又此四界唯是一心。离心之外无法可言。此心亦是强名。不可言议不可思议。即一真大法界也。如来证此法界性。示此法界相。广此法界量。放此法界光。摄此法界机。彰此法界会。尽此法界理。演此法界经。是经一名而有三部。品偈既广。卷数胜多。人间难於秘藏。龙宫久为密护。像法住世。龙树大师。博尽世间琅[王*函]。因搜海中宝藏。逢斯妙典无上真乘。慨大法不闻。何以见自心现量。圆宗未会。岂能开法性光明。注神渊记。得下部之始终。竭力宣扬。广上根之知见。初流布於于阗。次传演於支那。自经出兴。无论余国。但此方禅教师将缁素明贤。发无碍辨才。得无师智慧。雄机大用。竖论横谈。生死涅盘自在无畏。立在毗卢顶上。超於威音劫前。从古至今。算数莫计。岂非皆从此经法化而出耶。或在诸余经典。及师友因缘。一念相应。得见自性。亦须从此经印证。方能弘自性圆通。所以古人云。无不出乎此法界。无不还归此法界。斯之谓欤。今古从此经。得大受用。得大自在。不可不知此经之所出耶。不可不知龙树大师之所与也。是经疏论。代有当家。唯清凉大师。独超越诸作。体法界观。开合此经。实文殊之应身。乃毗卢之徧照。以六相十玄。发其幽旨。以五周四分。收其全文。分章剔义。若朗月之照晴空。逐句揭宗。犹海印之现乾象。义无不备。事无不周。是疏钞与经。可谓君臣道合也。疏钞一出。自唐至明。代不虚讲。至於我朝神宗。年次亦讲。未歇时。奈何二十年来。不闻有处论及疏义究此玄宗。人与物俱为减消。身与心并之虚弱。事推容易。道惧艰难。无论黑白。皆为时气所夺也。即僧辈中为座主者。或经或论。多不肯深求。或句或文。唯从轻快。以为简易。以为分明。反以古人疏论为迂谈。率以时尚口语为切妙。是以比来法席。皆贵指点本文。讲解渐於虚浮。疏钞将同湮没。使如来一字法门书海墨而不尽破尘经卷包法界以无余全若无闻。况复得意。法运至此。良可惜哉。盖古人疏论。皆依智宣流。或总大意条陈。或从细文曲别。或正释。或旁通。或合明。或助显。或指证。或悬分。圆转入微。开合不一。嗟乎今之学者。多识心浅近。因视古之疏论。谓智境支离。又则此时。狭劣慢习日滋日深。轻浅狂见时染时厚。即於本经。多望涯而返。岂独古疏厌繁不寻。复有弄机缘作究竟宗乘。鄙藏教为糟粕文字。每掉头弗顾。掩耳不闻。何乃逐末忘本。认派迷源。颠倒至斯。何因启悟。邪风狂扇。一期难回。我憨山先师。乘法界大愿。示生此际。痛惜时蔽。注意大经。游心古疏。提纲挈要。断义分文。不三年而全经大旨首尾昭然。即一座而疏有未发。复为补出。收群诠于指掌。窥法界于毫端。一性圆明。百无覆盖。俾学者或因纲要以博疏钞。又因疏以入经。因经以见性。使狭劣之习渐近而渐远广大之境愈入而愈深。此纲要之所以而作也。是清凉大师。为本经之勋臣。我憨山先师。又为疏钞之导师也。正提挈阁笔之日。适曹溪坚请之时。义不能辞。行为彼应。因此经疏源流未叙。纲要起止无题。不时先师示寂曹溪。此种公案遂成缺典。幸得益公法属竭力。募刻新安剞劂氏。梓工方完。惜益公又卒劳累。斯亦未及请序大方。丁丑春。衡。为先师扫塔因缘。特之匡山法云兰若。得此新刻。如获旧藏。法法现前受用不尽。由是罄此微言。用以鸣后云尔。
　　时崇祯丁丑岁四月佛诞日嗣法门人观衡焚香题于五乳峰法云禅寺之方丈

　　 

　　大方广佛华严经纲要卷第一

　　　　于阗国三藏沙门实叉难陀　译经
　　　　清凉山大华严寺沙门澄观　疏义
　　　　明匡山法云寺憨山沙门德清提挈

　　初标部类品会

　　此经按西域记。说有三部。上部有十三千大千世界微尘数偈。一四天下微尘数品。中部有四十九万八千八百偈。一千二百品。下本有十万偈。四十八品。龙树菩萨入龙宫。见上中二部。非凡夫心力能持。遂记下本流通人间。今传来此方者八十卷。三十九品。以经来未尽。故所行者为略本耳。然此经乃我卢舍那佛初成正觉。於菩提场称性所演。一时顿说。周徧法界。故部类之多寡。第随见闻有异。今说此经之处有七。其会有九。其品有三十九。所诠之义。统四法界。摄五周六位因果。清凉疏以信解行证四分科释全经。七处九会三十九品者。
　　初会菩提场。普贤菩萨说毗卢遮那如来依正因果法门。自第一卷至十一卷。共六品经。六品者。
　　(世主妙严品　如来现相品　普贤三昧品　世界成就品　华藏世界品　毗卢遮那品)。
　　二会普光明殿。文殊师利菩萨说十信等法门。自十二卷至十五卷。共六品经。六品者。
　　(如来名号品　四圣谛品　光明觉品　菩萨问明品　净行品　贤首品)。
　　三会忉利天宫。法慧菩萨说十住等法门。自十六卷至十八卷。共六品经。六品者。
　　(升须弥山顶品　须弥山顶偈赞品　十住品　梵行品　初发心功德品　明法品)。
　　四会夜摩天宫。功德林菩萨说十行等法门。自十九卷至二十一卷。共四品经。四品者。
　　(升夜摩天宫品　夜摩天宫偈赞品　十行品　十无尽藏品)。
　　五会兜率天宫。金刚幢菩萨说十回向等法门。自二十二卷至三十三卷。共三品经。三品者。
　　(升兜率天宫品　兜率天宫偈赞品　十回向品)。
　　六会他化自在天宫。金刚藏菩萨说十地法门。自三十四卷至三十九卷。共一品经。一品者(即十地品)。
　　七重会普光明殿。毗卢遮那如来说阿僧祇数量法门。及如来随好光明功德。及普贤等诸菩萨说十大三昧等等觉法门。从四十卷至五十二卷。共十一品经。十一品者。
　　(普贤说十定品　十通品　十忍品　佛说阿僧祇品　心王菩萨说如来寿量品　诸菩萨住处品上明差别因　青莲华藏菩萨说佛不思议法品普贤说十身相海品　佛说如来随好光明功德品　上明差别果　普贤菩萨说普贤行品　明平等因　说如来出现品　明平等果　上自二会来至此一遍明六位因果)。
　　八三会普光明殿。普贤菩萨说离世间法门。自五十三卷至五十九卷。共一品经。一品者。
　　(即离世间品此二遍明六位因果)。
　　九会逝多林有本末二会。初毗卢遮那如来放光现相答诸菩萨念请。为本会。次文殊师利菩萨从善住楼阁出。往人间开悟六千比丘。及指善财参五十三善知识。为末会。通为入法界品。自六十卷至八十卷。共一品经。一品者。
　　(即入法界品此三遍明六位因果)。
　　八十卷经通分五周四分者。
　　一所信因果周者。即举果劝乐生信分。谓第一会菩提场说毗卢遮那依正果报法门。自世主妙严品至毗卢遮那品。六品经盖举扬如来依正二报难思之果。劝励大心众生。令生乐欲。以起净信。前五品显舍那依正果德。后一品明佛本因。故名所信因果周。亦名举果劝乐生信分。
　　二差别因果周者。亦名修因契果生解分。自第二会普光明殿起。说十信十住十行十回向十地。及重会普光明殿。说十定至诸菩萨住处品。共二十六品经。明差别因圆。后佛不思议法品。如来十身相海品。如来随好光明功德品。共三品经明差别果满。其十定以下六品明等觉。后三品明妙觉。
　　三平等因果周者。即於前会说普贤行品。如来出现品。二品经明平等因果。前普贤行明因该果海。次如来出现明果彻因源。因果不二故名平等。连上差别二周。通名修因契果生解分。
　　四成行因果周者。亦名托法进修成行分。谓八会三会普光明殿。说离世间法。即成行因果周。以普慧云兴二百问。普贤瓶泻二千酬。通明六位因果。自五十三卷至五十九卷。共一品经。初通明五位之因。后明八相之果。五位因者即住行向地等觉。八相果者即降兜率。托胎。降生。出家。降魔成道。说法。入涅盘。此托圆融法界。进修成行。位位交罗。一位具足一切位故。没其位名。但明圆融之行故名托法进修。
