<!-- { "loadSidebar": true } -->
　　第三成忍行中二。先成真智行。由了体空故。故结云不出平等性。又前法中。明即寂之照。云了平等。此明即智之止。故云不见。是知无幻之幻。方是幻法。绝见之见。方为见幻。
　　是菩萨虽成就佛国土。知国土无差别。虽成就众生界。知众生无差别。虽普观法界。而安住法性寂然不动。虽达三世平等。而不违分别三世法。虽成就蕴处而永断所依。虽度脱众生而了知法界平等无种种差别。虽知一切法远离文字不可言说而常说法辩才无尽。虽不取着化众生事而不舍大悲。为度一切转於法轮。虽为开示过去因缘而知因缘性无有动转。
　　二明动寂无二。亦权实不二。故云智不得有无而兴大悲心。由了体空。不坏幻相差别。故如象生即是象死。此二相对。应成四句。谓此二无二故非异。无不二故非一。非一即非异。故非非一。非异即非一故非非异。亦绝双照故非亦一亦异。若以巾上二义。对象上二义。辩非一异。略有十句。一以巾上成象义。对象上差别义。合为一际。名不异。此是以本随末。就末明不异。经云法身流转五道名为众生。如来藏与因俱。若生若灭等。二以巾上住自位义。象上体空义。合为一际。名不异。此是以末归本。就本明不异。经云一切众生即如。不复更灭等。三以摄末所归之本。与摄本所从之末。此二双融无碍不异。此是本末平等为不异。以前二经文不相离故。四以所摄归本之末。亦与所摄随末之本。此二相夺故名不异。此是本末双泯不异。以真妄平等。异不可得故。次下四门明非一。谓五以巾住自位义。与象上差别义。此二本末相违相背。故名非一。楞伽云如来藏不在阿赖耶中。是故七识有生灭。如来藏者不生灭。此之谓也。六巾上成象义。与象上体空义。此二相返相害。故非一。楞伽云七识不流转不受苦乐非涅盘因。唯如来藏受苦乐等。七以初相背与次相害。此二义别。故名非一。谓相背则各相背舍。相去悬远。相害则相与敌对。亲相食害。是故远近非一。以前经文不相离故。八以极相害俱泯而不泯。与相背俱存而不存。不存不泯义为非一。此是成坏非一。以七识即空而是有故。真如即隐而是显故。九上四非一与四非异而亦非一以义不杂故。十然亦不异以理徧通。法无二故。若以不异门。取诸门极相和会。若以非一门。取诸门极相违害。极违而极顺者。是无障碍法也。巾象相对既尔。术等相对交络诸句准之。上下诸文非一异义。皆准此释。
　　是名菩萨摩诃萨第四如幻忍。
　　三结名。
　　佛子。云何为菩萨摩诃萨如焰忍。
　　第五如焰忍。分三。初征起。释结。今初。
　　佛子。此菩萨摩诃萨知一切世间同於阳焰。
　　释中有三。一指法同喻。二譬如下别显喻相。三总以法合。
　　譬如阳焰无有方所。非内非外。非有非无。非断非常。非一色非种种色。亦非无色。
　　二中若别开义门亦具五义。一空地。二阳气。三气与空地合而有焰。四焰似水即无水。五令渴鹿谓有。初喻如来藏。二喻无明习气。三喻习气勋动心海。起缘生似法。四喻依他无生。五喻凡小执实。
　　但随世间言说显示。
　　次喻其相有。
　　菩萨如是如实观察。了知诸法。现证一切令得圆满。
　　三法合中。初明了法现证。下明成忍行。
　　是名菩萨摩诃萨第五如焰忍。
　　三结名。
　　佛子。云何为菩萨摩诃萨如梦忍。
　　第六如梦忍。亦征释结如前。
　　佛子。此菩萨摩诃萨知一切世间如梦。譬如梦非世间。非离世间。非欲界。非色界。非无色界。非生非没。非染非净。而有示现。
　　二举喻相。然开此梦义亦有五法。一所依谓悟心。以喻本识。二所因谓睡盖。以喻无明习气。三所现谓梦相差别。以喻缘所起法。四梦事。非有非无。但心变故。非见前法。五令梦者取以为实。文中。初明俱非。喻法非有。后云而示现有。喻法而有。辩为俱句。互夺为双非。然此四句皆由以是梦故。谓一以是梦故有梦事。现於梦者为有。二既言是梦。其性必虚。於无实处而见实故。然语有则全摄无而为有。言无则全摄有而为无。以非二相故。非但相有性无而已。思之。三以是梦故必具二义。全有之无与全无之有。二门峙立。不相是故。非是半有半无。四即言是梦。必是双非。形夺俱融。二相尽故。然此俱非不违双是。若不夺无令尽。无以为无。若不夺有令尽。无以为有。是故存亡不碍。俱泯自在。方为梦自在法门。是故经云世间恒如梦。智不得有无。此之谓也。
　　菩萨摩诃萨亦复如是。知一切世间悉同於梦。无有变异故。如梦自性故。如梦执着故。如梦性离故。如梦本性故。如梦所现故。如梦无差别故。如梦想分别故。如梦觉时故。
　　三合喻中十句。初句为总。次无有下别。别中初句近上总句。略无如梦二字。於九句中前八辨梦。后一明觉。就前八中摄为四对。初二明常无常门。体虚无变即是常义。自性无恒是无常义。次二辨真妄门。妄由着生。真由性离。次二性相门。性本一如。相现多种。后二明一异门。但是一心。一而无别。随相分别异异不同。又唯是一梦。相现多种。上之四门各双存互夺。以为四句。思之可见。后一句明觉。即止观门。谓要在觉时方知是梦。正梦之时不知是梦。纯昏心故。设知是梦。亦未觉故。觉时了梦。知实无梦。然由梦方有觉故。辨梦觉时。若离於梦。梦觉斯绝。观了上之多门。止不取於梦妄。如此方为了梦法门。
　　是名菩萨摩诃萨第六如梦忍。
　　三结名。
　　佛子。云何为菩萨摩诃萨如响忍。
　　第七如响忍。分三。初征。二释。三结。今初。
　　佛子。此菩萨摩诃萨闻佛说法观诸法性。修学成就到於彼岸。
　　二释中。分三。一忍行所因。二知一切下成忍之相。三此菩萨下忍成之益。今初。由闻起观能成忍故。
　　知一切音声悉同於响。无来无去如是示现。
　　二中先法后喻。法中有二。一指法同喻。略显其相。通知一切音声如响。无去无来明其体空。如是示现彰其相有。
　　佛子。此菩萨摩诃萨观如来声。不从内出。不从外出。亦不从於内外而出。虽了此声非内非外非内外出。而能示现善巧名句成就演说。
　　二了知佛声如响。非独但喻世间声故。於中先明即有之无。离机无声故非内。离佛无声故非外。二法相依故非内外。若言内外合者。便有二声。内外相依即显无性。后虽了此声下明即无之有。故牒非三而能巧现。
　　譬如谷响从缘所起。
　　第二喻显。於中四。一喻。二合。三转喻。四重合。今初。直举从缘所起。明响无性。无性之相已见法中。然有五法。一空谷。二有声。此二是缘。三声。击空谷便有响应。此明所起。四者有而非真。此彰无性。五愚小谓有。然此一喻。通喻三法。一喻上一切声。则谷喻喉[(壹-豆+亚)*(女/?/木)]。声喻风气。二喻上如来声。则谷喻如来。声喻缘感。三喻一切法。则谷喻如来藏。声喻无明习气。
　　而无法性无有相违。令诸众生随类各解而得修学。
　　第二法合。但各佛声。以从近故。然而至令诸众生随类各解。言含法喻。谓约法则如来之声。不违法性。而能随类。合上能巧示现。约喻则不违本声事法之性。随其呼人类别各解。
　　如帝释夫人阿修罗女名曰舍支。於一音中出千种音。亦不心念令如是出。
　　三转以喻显。此有二意。一则喻上佛声一音随类。二则喻下菩萨无心普演。
　　菩萨摩诃萨亦复如是。入无分别界成就善巧随类。之音。於无边世界中恒转法轮。
　　四重合。
　　此菩萨善能观察一切众生。以广长舌相而为演说。其声无碍徧十方土。令随所宜闻法各异。
　　三忍成之益。於中二。一随机徧说。
　　虽知声无起而普现音声。虽知无所说而广说诸法。妙音平等随类各解。悉以智慧而能了达。
　　次明权实双行以同於响。性相无碍故。是则由闻如响之教。了如响之声发如响之音。演如响之法也。
　　是名菩萨摩诃萨第七如响忍。
　　三结名。
　　佛子。云何为菩萨摩诃萨如影忍。
　　第八如影忍。文分四别。一标。二释。三结。四果。
　　佛子。此菩萨摩诃萨非於世间生。非於世间没。非在世间内。非在世间外。非行於世间非不行於世间。非同於世间非异於世间。非往於世间非不往世间。非住於世间非不住世间。非是世间非出世间。
　　释中有三。谓法喻合。今初。法中有十一对。分三。初七对双遮显性。以成止行。如影无实故。
　　非修菩萨行非舍於大愿。非实非不实。
　　二二对双照性相以成观行。如影虽虚而现。故性则非修。相乃不舍。真即俗故非实。俗即真故非不实。
　　虽常行一切佛法。而能辨一切世间事。不随世间流。亦不住法流。
　　三二对遮照无碍。成双运自在行。初对双照真俗。即权实双行。后对双遮真俗即权实双寂。遮照一时为双运。互夺无碍为自在。以此结上二段。同斯无碍为忍相之深玄。
　　譬如日月男子女人舍宅山林河泉等物。
　　二喻中文具五法。一日等为所依本质。二於油下明能现之处。上二是缘。三而现其影明缘之所起。四影与油下明有之非有。五然诸下愚小谓有。今初。若约影喻。别喻菩萨现身。则日等喻悲智愿等。若约影喻通喻一切法。则日喻因。其河泉二种。虽通能现。且为所现。长河飞泉入镜中故。
　　於油於水於身於宝於明镜等清净法中。
　　二能现中亦有通别。别喻机感及应现处。通喻於缘谓无明等。
　　而现其影。
　　三明所起中亦有通别。二果可知。
　　影与油等非一非异非离非合。於川流中亦不漂度。於池井内亦不沈没。虽现其中无所染着。
　　四明有非有中。摄多义门。於中一异合离通显影义。然一异约此影彼影。合离约影对水等。次於川流下别显影义。不通二影。如月映淮流。流水不将月去。光临潭上。万仞不见光沈。喻菩萨同世迁流不漂生死。证真寂灭不沈涅盘。后虽现下双结有无。喻性相交彻兼於镜像。
　　然诸众生知於此处有是影现。亦知彼处无如是影。远物近物虽皆影现。影不随物而有近远。
　　五取为有中。由以有无为有无。不知即影了不可取。故成执着。於中先取有无为着。后远物下举影正义。显上为执。不知此影无远近故。
　　菩萨摩诃萨亦复如是。能知自身及以他身一切皆是智之境界。不作二解谓自他别。而於自国土於他国土。各各差别一时普现。
　　第三合中二。先正合前文。於中初举智境。合前本质。次而於下合前油等。后各各下合前现影。
