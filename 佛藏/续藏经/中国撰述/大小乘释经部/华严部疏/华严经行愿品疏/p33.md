<!-- { "loadSidebar": true } -->
　　初中分二。一明眼识生起。二例余识起。初中亦二。先明能起。后辨所起。今初。初句标。此阙一句。合云有四因缘眼识生起。三本楞伽及新梵本。皆有此句。然瑜伽等论。眼识生起具於九缘。今何独四。此有深旨。空明根境与小乘共。况有不通。谓明唯局眼。耳识已除。鼻舌身三复除。空矣。欲例余识。所以不存。根境易知故。上标云有四因缘。眼缘色境。其染净依及分别依。至第六识。复并除之。以染净第七是所依根分别第六是所起识。故今合之。以为初缘。二即种子。三根本依。四即作意。若为此释。非但顺於诸本楞伽。亦乃不乖唯识等论。一谓眼根摄受色境下别列。此第一缘。枉被改削。眼根两字。殊妨文旨。此是识故。十卷经云。一者不觉自内身取境界故。七卷云。不觉自心现而执取故。四卷云。自心现摄受不觉。此三本经。言异意同。梵本中云。不知始终。恒怀执着。即九缘中。染净分别。合为此缘。谓不觉自心顿现万境。不知能现。执为内我。即第七识。是染净依。故彼经云。不觉自内身也。不知所现取为色境。即第六识。是分别依。则十卷经文。最为圆备。若顺梵本。应云不觉自心妄现境界而生执取。文理方圆。若了唯心。不生妄识。二由无始取着习气。即眼识种子。由无始来眼识取境熏习气分。而成种故。入楞伽云。无始世来。虚妄分别色境界熏习执着戏论故。今此经略。准梵本中。应云无始虚妄色习气。不着色字。不局眼故也。三由彼识自性本性者。即根本依。谓第八识。若离第八。余不转故。自性即是第八识体。谓集起赖耶。重言本性者。即是真识如来藏性。以楞伽起信真妄和合成第八故。入楞伽云。三者识自性体如是故。体性双明。四卷亦云。识性自性。四於色境界作意希望者。即作意缘。若不作意。对而不了。入楞伽云。乐见种种色相故。上明能起缘竟。二由此四种因缘力故下。明所起识。此句结前生后。藏识转变下。正辨所起。法喻合辩。本末双彰。藏识即是所依瀑流。唯识亦云。恒转如瀑流。眼识转生。如彼波浪故。入楞伽云。以此四缘。阿赖耶识。如瀑流水。生转识浪。此文应云依藏识生转识波浪。其相续不断。诸文并无。於义又滥。滥眼等识续不断故。此中未说藏不断故。
　　二善男子如眼识起下。例余识起。文中。先法。后喻。今初。一切根者。余四色根。微尘毛孔别更说身。以其微细遍生觉触。此难知故。然五色根。类例相似。或俱。不俱故。唯例此。是以下云不了自性五色身转。又六七识藉缘更少。七不缘外。所以不例。例亦无失。取少分故。则一切根摄。其俱时出生。以近下镜喻。故偏牒之。若具应云俱时随次亦复如是。后譬如下喻中。文有二喻。一镜喻顿生。二海喻渐生。唯识偈云。五识随缘现。或俱或不俱。如涛波依水。而但一喻。今文具二。今初。镜喻云。譬如明镜顿现众像者。若少若多妍媸万品。一时顿照。镜喻本识。本质喻境。像喻转识。入楞伽云。一切诸根毛孔一时转生。如镜中像多少一时。明知取像喻所生识。二善男子譬如猛风下。此喻渐生。藏识如海故合云静心。转识如浪故合云起识波浪。谓一风至一波起。一境对一识生。前风后风。雨波不并。前境后境。二识不俱。对境既多。故相续不绝。又不断绝。义该六七。一起妄识流注无穷。彼经偈云。譬如巨海浪。斯由猛风起。洪波鼓溟壑。无有断绝时。藏识海常住。境界风所动。种种诸识浪。腾跃而转生。海既以浪喻所生识。镜岂以像喻於境耶。此中喻意。但为渐顿分成两喻。非镜喻识海喻於境。亦不为显具缘多少。而因境来有渐有顿故。但以境合风合质。又诸缘中。境缘稍强。若起信中。亦以无明以合风喻。即第一缘不觉知也。上来第一别显烦恼因起相竟。
　　第二因缘相作下。显其本末。即病起本原。於中二。前明本末和合。后明各不相知。前中亦二。先正明和合。二辨迷真起妄。今初。此有两重本末。一以赖耶为因为本。七识为缘为末。因第八识方有七转。因作缘也。因七转识熏成第八。缘作因也。故楞伽云。大慧现识与分别事识。此二坏不坏相展转因。又赖耶所熏。必与能熏七识共俱。由上二义。并得名为不相舍离。本末不同。不可言一。离八无七。离七无八。不可言异。斯则第八如水。七转如波。故彼偈云。日月与光明。非异非不异。海水起波浪。七识亦如是。心俱和合生。二者因即如来藏。缘即七转识。依如来藏方有七转。由七转识。令如来藏以为第八。故云相作不相舍离。起信论云。依如来藏故有生灭心。不生不灭与生灭和合。非一非异。名阿赖耶识。此则以如来藏举体随缘。以成生灭。名为和合。非更别有生灭来合。上经既云藏识海常住。此则以水喻如来藏。波喻七转。合为大海。以喻赖耶。故不相离。不一不异者。胜鬘经云。如来藏受苦乐与因俱。若生若灭。本不异末也。七识不生灭。众生即如。十二因缘即是佛性。末不异本也。又云。如来藏不在阿赖耶中故。七识有生灭。如来藏不生灭。此不一也。又云。甚深如来藏。而与七识俱。恶慧不能知。藏即赖耶识。此不异也。又如来藏举体随缘。不可言异。随流性常。不可言一。然此不一。乃是不异之不一。不异乃是不一之不异故。虽二义不同。体无前后。合则中道。离则二边。如离水无波离波无水。不可言异。水湿波动。不可言一。无有不湿之波。不可言异。风停波息。而水不灭。不可言一。斯为甚深。二由业生相下。明迷真起妄。准十卷经。业即生相。故彼但云业体相耳。四卷有业生二字。而大云释业即七转。生谓生死之相。今依起信。解异昔人。初句即三细中第一业相故。彼论云。一者无明业相。以依不觉故心动。动则有苦。果不离因故。今明迷真之始唯此业相。又是赖耶自体相故。所以偏言业即是生。即四相中当生相也。深起系缚者。即六粗第三。论云。三者执取相。依於相续。缘念境界。住持苦乐。心起着故。不能了知色等自性者。即第四计名字相。谓依於妄执分别假名言相故。若了自性本来空寂。不执假名。又深起系缚。含於六七。七系内我。六系境故。上就相显。三细唯一。六粗有二。通则余五皆系缚摄。言五识身转者。由於上来意识不了五识体转。了则不取。便成於智。五则不转。故楞伽经云。如是意识灭。种种识不生。转即生义。身者体义。上来已明本末和合。
　　二彼阿赖耶下。明各不相知义。欲显性空。赖耶因七识缘成。无性故不能知七转。七转因赖耶。七转亦无性。安能知赖耶。故问明品云。诸法无作用。亦无有体性。是故彼一切各各不相知。楞伽亦云。若说真实者。彼心无真实。但由自心执取境相分别而生者。此有二意。一云既不相知。何以能生。释云。上约无性故不相知。今辨因缘。由妄分别。则诸识现。无别我人。故上经云。眼耳鼻舌身。心意诸情根。以此常流转。而无能转者。楞伽偈云。非遮诸缘会。如是灭复生。但止於凡愚。妄情之所着。二者释成上来不相知义。谓由互相因。所以无性。不能相知。若不相因。则有定性。便可相知。斯则缘生故空。又由前不相知。方能熏习。相因而有。若有定性能相知者。则不相因。斯则以有空义故。一切法得成。是以无性缘生故。有为幻有也。故执取生识缘生无性故空。为真空也。故无性相知。幻有是不有有。真空是不空空。非空非有。是中道义故。七识生灭。即如来藏。如来藏不生灭。即七转识。无障无[得-彳]故。结云难知。上来第二总显本末竟。
　　第三如是甚深下。结叹难测。则唯佛能治令永不生。言甚深者。略有二义。一者约相。故达磨经偈云。阿陀那识甚微细。一切种子如瀑流。我於凡愚不开演。恐彼分别执为我。二以真妄和合非一非异等。广如上说。即为甚深。唯佛与佛乃能究尽。住地菩萨。已证真如。许其分知。菩萨地尽。觉心初起。破和合识。显现法身。方为此识究竟边际。愚法声闻下。举不知人。反显深义。即前偈中。我於凡愚不开演也。楞伽经云。如修行者入禅三昧。微细习气转而不觉知。而作是念。识灭然后入禅正受。实不识灭而入正受。以习气种子不灭故。不灭皆显二乘不知义也。住地能知。凡愚不了。明文有据。地前菩萨为知不知。望於地上。此不能知。未证如故。望於凡愚。此则能知。多闻熏习。具胜三慧。善能决断阿赖耶识性相因果故。七卷楞伽云。唯有修行如实行者。以智慧力。了诸地相。善达句义。无边佛所广集善根。不妄分别自心所见。能知之耳。斯即地前。以处知不知之间。故略无耳。此一段经。广明自心真妄本末。若见此心生灭流注。速得三昧。得佛灌顶。越生死海。故委释之。广引彼经。以成今说。无厌繁文。
　　▲第三善男子我又善知一切声论下。广说声明。於中二。先总叹胜德。以帝释善於声明。所以对之显胜。然此一段。是推胜中。连於前文。后善男子彼复教我菩萨算法者。即声论中数建立也。文中二。先举能数之数。后显所数之法。今初文有一百四十四数加前。从一至十。及与百千。则有一百五十六数。此方算法。但有二十三数。始於一二。终至正载。载数天地所不能受。然有三等。下等十十变。中等百百变。上等倍倍变。今初两数是中等数。余皆上等。二善男子我复以此菩萨所知下。明所数之法。多是声论中事。上来正示法界竟。
　　第四善男子我唯知此下。谦己推胜中。先谦己知一。后如诸菩萨下。推胜知多。於中二。先举后所知。二彰己不了。前中现文唯对声论数建立。准诸推胜。例皆对所得。自分所得既有五明。推胜居然。合推於五。故梵本中。初对声明。二略举三明。后别举医方。治内烦恼。义如前说。后而我何能说其功德下。彰己不知。其中。言岂能尽知一切诸佛者。据前后例。曾无推佛。唯至普贤。方叹佛德。梵本意云。佛力加我。赞诸菩萨。亦不能尽。况我自力。
　　余并可知。
　　●第三辩具足优婆夷。寄无违逆行。忍顺物理。故无违逆行。城名海别住者。具云大海差别住事。则近海而各住故。表则忍犹大海无不包含。三忍九忍别别安住。友名辩具足者。一器之中无物不具。随求皆得。为说法故。忍器遍容一切功德。由忍恶言故辩具足。忍辱柔和。女之象也。
　　第一依教趣求可知。
