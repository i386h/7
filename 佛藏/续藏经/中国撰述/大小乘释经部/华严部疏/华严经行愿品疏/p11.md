<!-- { "loadSidebar": true } -->
　　▲第二释能入者。谓普贤行愿。何用普贤行愿。如龙布蜜云必当注大雨。菩萨发大愿。决定修诸行。此二相扶。如车二轮。如鸟二翼。翔空致远罔不由之。何者是普贤行谓。总该万行行布圆融。何名普贤行。略有二义。一以人取法。普贤菩萨之所行故。二直就法说。随一一行。皆称法界。遍调善故。又别说普义。略有其十。以显无尽。一所求普。谓要勤求一切如来等所证故。二所化普。一毛端处有多众生。遍周法界无边无尽。皆化尽故。三断障普。一念嗔心百万障门。如是等过八万尘劳犹如尘沙。皆悉除断。一断一切无不断故。四事行普。八万度门无边行海无不行故。五理行普。随所修行。深入无际彻理原故。六无[得-彳]行普。事理二行相交彻故。七融通行普。随一一行摄一切故。八所超大用普。无有一用不周遍故。九所行处普。上之八门。遍帝网剎而修行故。十修行时普。穷三际时。念念圆融无竟期故。上之十普。参而不杂。涉入重重故。善财入於普贤毛孔。一毛功德即不可尽。然此普行能入上境。若约此行。先未证得。今方修证。即名所入。
　　▲第三释入者。能所契合。泯绝无寄。方为真入。广如宗中。一品一经不标次第。亦犹楞伽佛语心品。
　　○第十随文解释。自弥天高判。经无大小。例开三分。序正流通。以圣人设教必有其渐。将命微言。先彰由致。故受之以序分。由致既彰。当根授法。故受之以正宗。正宗既陈。务於开济。近笃时会。远益将来。使千古洪规传芳不绝。故受之以流通。今经三者。初尽列众为其序分。二时诸菩萨大德声闻世间诸王下。明其正宗。第三四十卷末。尔时世尊与诸菩萨摩诃萨演说如是不可思议解脱境界胜法门时下。辩其流通。若依问答相属者。今当第四依人证入成德分。亦名证入因果。故说因果泯绝。唯证相应不可说故。若依本末遍收。分数弥多。谓本会为一分。文殊化六千比丘为第二分。化福城东诸乘人等。为第三分。善财历五十四会。为五十四分。足前成五十七分。若加三千善友为一。即五十八分。若以五十四善友。为一百一十。及三千为一。则有一百一十四分。若加前八会。则有一百二十二分。西域此方。多言五十五人。则人位双辩。为欲一人自分胜进以当两人成百一十。云五十五耳。克实而言。唯五十四。文殊一人两度出故。若约会别。德生有德。复同一会。若以法门为数。则唯五十三。遍友一人不得法故。德生有德同一法故。约人唯五十四。自分胜进。成一百八。表百八句治百八惑。言百一十者。举圆数耳。若三千善友。一人各是一会。会分弥多。
　　◎次正释文。第一序分中。合有二序。一证信序。二发起序。今有证信。具六成就。初会已广。故略发起。若令具者。六成就中。初二唯证信。后四有两兼。阿难引之。便为证信。说时已有。便为发起。无主谁说。正说法时。必有时处及听众故。故其后四义兼发起。且分为三。第一总显己闻。第二标主时处。第三辅翼圆满。
　　●今初。即如是我闻。谓如是一部经义。我昔亲从佛闻故。佛地论云。谓传佛教者。言如是事我昔曾闻。此明如是指前题目。我闻即是阿难自称。显非我说亦非传闻。令物信故。智度论中。为六成就。此中具二。如是二字即信成就。论云。佛法大海。信为能入。智为能度。信者言是事如是。不信者言是事不如是故。肇公云。如是者信顺之词也。信则所言之理顺。顺则师资之道成。经无丰约。非信不阶。故云如是。真谛三藏云。真不违俗。名之为如。俗顺於真。称之为是。真俗无二。故称如是。此约二谛。敌对外道阿优二字。深有所以。谓外道经初皆置阿优。阿之言无。优之言有。万法虽众不出有无。此即外道断常邪见。今云如即真空。是即妙有。真非有外故空而非断。俗非空外故有而非常。对破邪宗。以显中道。三世诸佛经首皆安。故中论云。诸佛依二谛。为众生说法。更有多释。义如常说。言我闻者。即闻成就。将传未闻。自明亲闻。诸蕴假者故称为我。根尘发识。是以称闻。闻虽是耳。以总统别假称我闻。从缘而闻。闻无闻矣。不闻闻者方曰真闻。若依此经。传法菩萨。以我无我不二之真我。用根境非一异之妙耳。闻无障[得-彳]法界之如是矣。
　　●第二一时下。标主时处。有三成就。初一时者。时成就也。时有二种。一者总时。二者别时。此经别谓始成正觉。涅盘别时二月十五日等。或约所表。或为显明故须别举。言总时者。但云一时。说法时多。不能别举。一言略周故云一时。即法王启运嘉会之时。亦可机教相称。故曰一时。佛者主成就也。梵云勃陀。此翻觉者。斯经梵本是婆伽婆。应具六义。是以旧经译为世尊。言六义者。佛地论云。一自在义。永不系属诸烦恼故。二炽盛义。炎猛智火所烧炼故。三端严义。三十二相所庄严故。四名称义。一切殊胜功德圆满无不知故。五吉祥义。一切世间亲近供养咸称赞故。六尊贵义。具诸功德。常起方便。利益世间。安乐一切。无懈废故。今云佛者。但顺诸经。六成就中多言佛故。具有十义。如题中说。在室罗筏至庄严重阁。明处成就。此有三处。一者国城。具云室罗筏悉底。此云闻者。西域记云。昔有古老仙人。住於此处。后有少仙。名为闻者。於此禀学。老仙殁后。少仙於此建立城郭。故取其名。亦云闻物。以此城中多出贤智博达名闻之人物故。即中印度境。二逝多林给孤独园。明精舍号也。在於城南三四里间。逝多梵音。华言战胜。即太子之号。给孤独者。梵云须达多。正翻赈济无依。义云给孤独耳。即长者之称。长者仁而聪慜。积而能散。极乏济贫。哀孤恤老。时美其德。故立斯称。长者侧金买地。太子施树。同成功业。二人式崇。共立伽蓝之号。三大庄严重阁者。别明说法处也。量周法界故云大也。及显庄严。并如下说。若约所表。所证法界体无不周。故称为大。德无不备。名曰庄严。依体起用。二智重成。故名楼阁。
　　●第三与菩萨下。辅翼圆满。即众成就。先辩意。后释文。
　　△今初。略开五门。第一集意。第二集因。第三辩类。第四定数。第五权实。今初。来至佛所。有何意耶。有十义故。一为影响为主伴故。二为辅翼常随从故。三为守护佛世尊故。四为庄严菩提场故。五为供养佛菩萨故。六为发起此法门故。七为闻法获胜益故。八为表法显深理故。九为顺证说不虚故。十为翻显法不共故。为斯多意。来至佛所。非唯证信。证信但是传法意故。第二集因。有何因缘。得至佛所。亦有十因。一曾与如来同集善故。二蒙佛四摄曾摄受故。三往在生死闻圆法故。四曾发大心护一切故。五往昔大愿愿事佛故。六随逐如来无厌足故。七乐闻正法心无倦故。八善能散灭我慢心故。九福智已净身周遍故。十同一性海善根生故。此十因中。前四后二唯是集因。五六七八兼明集意。由愿供佛。得在佛会。即是集因。乘愿而来。便是集意。余可思准。第三辩类。即上集意成十类众。一影响众。二常随众。三守护众。四严会众。五供养众。六发起众。七当机众。八表法众。九证法众。十显法众。准前可知。第四定数。称法界众。焉能数知。即文而言。此一经中。文有二会。末会之众。随其善友多少不同。数类无量。本会之中。总唯四众。一菩萨众。二声闻众。三世主众。此三旧众。四新集众。文在正宗。然此世主。即同初会三十九众。文不具列。语意皆含。文云。复与无量诸世主俱。明知具有。以初一会遍八会故。以皆不起菩提树王而周遍故。故下文云。一一尘中。有大菩萨。坐莲华座。成等正觉。即见初会。明其诸众前后相通。则数同初会。余如别明。第五权实者。前十类众。影响唯权。当机则实。余通权实。并通地前及与地上。然影响众。自有二类。一者果德。谓佛影响。则亦名为非权非实。二位极菩萨为影响者。即皆是权。亦可皆权。海印现故。亦可俱实。实德摄故。不动此会遍法界故。难思议也。
　　△第二释文。三众即为三别。第一菩萨众。第二声闻众。第三世主众。
　　▲今初。菩萨文分五别。一标类数。二标上首。三列别名。四结数赞胜。五叹其胜德。
　　今初。先辩类者。具云菩提萨埵摩诃萨埵。菩提云觉。萨埵云众生。亦翻勇猛。有三义故总立此名。一菩提者所求佛果。萨埵者所化众生。即是悲智所缘之境。从境立名。故名菩萨。二菩提者所求之果。萨埵即是能求之人。能所合目。故名菩萨。三萨埵既云勇猛。勇猛求大菩提故名菩萨。亦能所合目。摩诃云大。略有四义。一者愿大。求大菩提故。二者行大。二利成就故。三者时大。经於三大阿僧祇故。四者德大。具足一乘诸功德故。前二通地前。后二唯地上。有说地上方称大者。约具四义。五千人者。列数也。旧经五百。今云五千。比余八会。二俱少者。解行者多。证入希故。要云五者。表於五位同证入故。五位各十。一一十度。度各摄十。故为五千。如是修因证入果海。
　　第二普贤下标上首。以二大圣助化主故。为表法故。至下当明。言普贤者。梵云三曼多普也。跋陀罗贤也。乃有多义。一体性周遍曰普。随缘成德曰贤。此约自体。故理趣般若云。一切众生皆如来藏。普贤菩萨自体遍故。又曲济无遗曰普。邻极亚圣曰贤。此约诸位普贤。以俱发普贤心。三贤十圣皆普贤故。又德周法界曰普。至顺调善曰贤。此约当位普贤。普贤正是等觉位故。又果无不穷曰普。不舍因门曰贤。此约佛后普贤。成佛之后亦曰普贤。位中普贤悲智双运。佛后普贤智海已满。而运即智之悲。寂而常用。穷未来际。教化众生。又一即一切曰普。一切即一曰贤。此约融摄。言文殊师利者。或云曼殊室利。文殊曰妙。室利为吉祥。古译为德。合为妙德。亦云溥首。亦云濡首。亦云妙首。以室利言含多义故。以示居此土。生有十征。来自他方。体含万德。降魔制外。通辩难思。称妙吉祥。亦称妙德。又主於般若了了见性。故称妙德。又知佛境界故。凡所施为无非吉祥。又一切诸佛皆悉从之发菩提心。常为一切诸佛之母。普为一切菩萨之师。身遍十方一切剎土。久成正觉。已号龙种尊王。现证菩提。是曰摩尼宝积。当成正觉。复称普见如来。化满尘方。德周法界。故称妙德。是曰吉祥。三乘尊於定慧两足。诸佛多有智慧神通二大弟子。一乘尊於理智融摄。故标尊於二圣。而为上首。
