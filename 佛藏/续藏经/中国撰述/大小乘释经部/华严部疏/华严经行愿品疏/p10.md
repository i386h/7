<!-- { "loadSidebar": true } -->
　　△三具彰义类者。谓大等七字义皆无量。并十义释之。以显无尽。方广更加合释。佛有二十。严有三十。为百一十。又若释大。七字皆大。若释佛等。七皆佛等。特异昔人。
　　初大十义者。一体大。谓若相若用等皆同真性而常遍故。即是大字。涅盘云。所言大者。名之为常。此明体不变易。其犹混成先天地生。物莫先定。故称为大。又云。所言大者。其性广博。犹如虚空。此明体遍。二者相大。谓恒沙性德无不具故。互相即入微细重重。具十玄门。皆其相故。即经方字。方者法故。三者用大。谓业用周普如体遍故。即经广字。涅盘经云。又言大者。能建大义。即是约用。良以涅盘无广。广与大同故。以广释大。方广无大。大与广合故。以大释广。今经具有故。广大不同。四者果大。谓智断依正并周法界故。即经佛字。五因大。谓发菩提心。起解修行。发愿证入。精勤匪懈。成诸位故。即经华字。六者智大。谓大智为主。运於万行。遍严一切。无所遗故。即经严字。七者教大。谓一文一句。无不结通十方三际。重重无尽故。即是经字。八者义大。谓所诠法尽穷法界。乃至帝网。无所遗故。即总是大方广佛华严所诠六字。九者境大。以上七字能所诠法。普以无尽诸众生界为化境故。十者业大。谓尽三际时。穷法界处。常将此法利益众生。无休息故。亦通七字。摄大乘等七种大性不离於此。
　　二方十义者方者。法也即前。十大皆名为法。谓体法相法及用法等。
　　三广十义者。广者多也。用多繁兴。包无不尽。则十皆多。又一通一切。名之为大。一摄一切。名之为广。上已离释。若合释。方广亦有十义。一广绝义。非是心识称量所能知故。即是大字。体绝众相。不可思议。二广超义。无有诸法能比类故。即是方字。三广摄义。通义无边异类法故。即是广字。四广知义。具足种知。破邪见障。无不知故。即是佛字。五广破义。破一切障。无有余故。六广治义。具摄无边对治之法。为能治故。七广生义。能生无量广大果故。上之三义。皆是华字。华是因故。八广德义。具足二严诸功德故。即是严字。九广依义。言教繁广。为主依故。十广说义。宣说广大甚深法故。上之二义皆是经字。此十方广。二五九十出於杂集。余六出於入大乘论。相参就经大等次第七字摄尽。
　　四解佛十义者。即是十佛。十佛即是十身。大即法界佛。名为法身。方即本性佛。是为智身。广即威势及随乐佛。即威势身及意生身。佛即正觉佛。名菩提身。华即愿佛及三昧佛。即是愿身及福德身。三昧是为福之胜故。严即业报佛。是相好庄严身。经即住持佛。是力持身。总不离心。七字皆是心佛。即是化身。随心化故。十身之义。已见上文。又依佛地论。佛有十义。谓具一切智一切种智。离烦恼障及所知障。於一切法一切种相。能自开觉。亦能开觉一切有情。如睡梦觉。如莲华开。故名为佛。
　　五华有十义。一含实义。表於法界含性德故。对经大字。二光净义。本智明显故。对经方字。三微妙义。一一诸行同法界故。四适悦义。顺物机故。上二对经广字。五引果义。行为生因起正觉故。对经佛字。六端正义。行与愿俱无所缺故。七无染义。一一行门三昧俱故。上二对经华字。八巧成义。所修德业善巧成故。对经严字。九芬馥义。众德住持流馨弥远故。对於经字。十开敷义。众行敷荣令心开故。总对七字。然华有二种。一草木华喻万行因。然或与果俱。况圆融因。因果融故。或不与俱。况行布因。因果别故。二严身华。通金玉等。喻於神通及众相等唯与果俱。前十义中。一五九十局於草木。余通二华。
　　六释严者。即上十华同严一佛。为严不同。亦是十义。又上十华如次严前十佛。即是十义。故前释华。已将十义。对前十佛。然总别无[得-彳]。更有十义。一用因严果以成人故。是华严之佛。以佛妙果由因得故。二以果严因而显胜。成果之后。令一一因皆无际故。是佛之华严。三以人严法而显用。谓佛旷劫修因。方显法身。体用本具足故。即佛华严之大方广。四以法严人以显圆。若不得法之体用。因果不能圆妙故。即大方广之佛华严。五以体严用以令周。谓用不得体。不周遍故。即大之广。六以用严体。而知本。若无大用。不显本之广大。即广之大。七以体严相而知妙。谓相若无体。不得即入重重故。即大之方。八以相严体以明玄。无相不显体深玄故。即方之大。九以义严教超言念。由所诠难思能诠言离故。即大方广佛华严之经。十诸因互严以融摄。如禅非智无以穷其寂。智非禅无以深其照等。合在华严二字之中。又上十严。皆有相资相即四句。且约理行互严以明。初约相资明四句者。一理由修显故。以行华严理。二行从理发。则以理华严行。三理行俱融。不二而二。非真流之行。无以契真。非起行之真。不从行显。良以体融行而因圆。行该真而果满。是故标为佛华严也。四理行俱泯。二而不二。以理之行故非行。行之理故非理。是则能所两亡。超情绝想。非严非不严。是谓华严相即四句。理行全收。准思可见。则法喻交映。照然有在。
　　七释经十义。一曰涌泉。注而无竭故。二曰出生。展转滋多故。三曰显示。显示事理故。四曰绳墨。揩定正邪故。五曰贯穿。贯穿所说故。六曰摄持。摄持所化故。七者曰常。万古常规故。八者为法。千叶真轨故。九者曰典。正理无邪故。十者曰径。是出生死之径路故。上来具显义类竟。
　　△第四别释得名者。大者当体受名。常遍为义。常则竖无初际。遍则横该无外。方以就法得名。轨持为义。双持体相。轨生物解故。广以从用得名。包博为义。包则广容。博则广遍。佛以就人得名。觉照为义。照则朗万法之幽邃。觉则悟大夜之重昏。华以从喻得名。感果严身为义。感果则万行圆成。严身则众德备体。严以功用受名。资庄为义。谓资广大之体用。庄真应之佛身。经以能诠得名。摄持为义。持性相之无尽。摄众生之无边。
　　△第五展演无穷者。谓初於最清净法界。开为理智两门。即涅盘菩提。又理开体用。即大方广。智分因果。即佛华严。总连合成诠即题中七字。又展此目以为九会。会会皆具大等七义。如今此会三十句问。后之十海。即大方广。虽约佛说。以通一切。如来体用是所证故。前二十句。即佛华严。初佛地等。即是佛义。次十往修因行。即是华严。又如来自入频申三昧。与法体合。即是大也。尘毛剎海严净相用。是方广也。又令菩萨皆能顿证。亦方广也。处处见佛。是佛果也。菩萨顿入。善财历位。始於文殊。终至普贤。华严也。当得见我。当获十身。皆严果也。又展此九会。遍周十方乃至尘剎故。普贤偈云。一毛端处所有佛。一佛剎土极微数。悉於菩萨众会中。皆为宣扬普贤行等。乃至重重无尽无尽。皆亦不出大方广佛华严也。
　　△第六卷摄相尽者。谓从后渐卷。乃至不离九会。九会不离总题。总题不出理智。又非理不智故理外无智。非智不理故智外无理。则理智不二。亦摄智从理。离体无用。摄用归体。体性自离故。体即非体。本来清净。无本无净。强为立名清净法界。是以极从无尽。乃至一字无字。皆摄华严性海无遗。
　　△第七展卷无[得-彳]。谓正前展时即复常卷。正后卷时即复常展。展时即卷故。佛剎微尘法门海。一言演说尽无余。卷时即展故。如来於一语言中。演说无边契经海。
　　△第八以义圆收者。上来法门。或以七字摄尽。或以教义摄尽。或以理智摄尽。或以人法摄尽。或解行证摄尽。或唯普贤文殊毗卢遮那三圣摄尽。或谓大方广即普贤。普贤表所证法界故。华严即文殊。文殊表能证故。佛即遮那。具能所故。又大即普贤。普贤菩萨自体遍故。方广即文殊。文殊即体之智故。华即普贤。普贤行故。严即文殊。文殊以解起於行故。佛即圆解行之普贤文殊。证法界体用之普贤文殊。成毗卢遮那光明遍照。
　　△第九摄归一心者。上来诸门乃至无尽。不离一心。一心即法界。心体即大。心体离念等虚空故。心之相用即是方广。观心起行即是华严。觉心性相是名为佛。故经云。佛心岂有他正觉觉世间。觉非外来。全同所觉故。理智不殊。唯一圆觉。若形夺双亡。则远离觉所觉。无心亡照。任运寂知。则念念常是大方广佛华严甚深性海。
　　△第十泯同平等者。为未了者令了唯心。若知触物皆心。方了心性。故梵行品云。知一切法即心自性。然今学者。或弃内外求。或亡缘内照。并为偏滞。不了真原。既了心境如如。则平等无[得-彳]。昔曾莹两面镜。鉴一盏灯。置一尊容。而重重交光。佛佛无尽。见夫心境。互照本智。双入心中。悟无尽之境。境上了难思之心。心境重重智照斯在。又即心了境界之佛。即境见唯心如来。心佛重重。而本觉性一皆取之。不可得则心境两亡。照之不可穷。则理智交彻。心境既尔。境境相望。心心互研。万化纷纶皆一致也。唯证相应。名佛华严矣。
　　●第二释品名者。於中二。先总释。后别释。
　　△今初。言入不思议解脱境界普贤行愿品者。此十二字分为三节。不思议解说境界即所入也。普贤行愿为能入也。入之一字。通能通所。心智契合。悟解得证。总名为入。心言罔及。为不思议。作用离障。称为解脱。智造分域。名为境界。德周善顺。称曰普贤。造修希求。目为行愿。
　　△第二别释。於中三。初释所入。次释能入。后释入字。
　　▲今初。何法不思议。谓即解脱境界。解脱有二。一是作用解脱。谓作用自在。脱拘[得-彳]故。如净名所得故。彼经云。有解脱。名不思议。菩萨住是解脱者。能以须弥之高广。内芥子中等。即下善友所得解脱故。慈氏云。汝随顺解菩萨解脱不思议不。其文甚多。二离障解脱。由智内照脱二障故。今是作用兼於离障。要内无障。外用无羁故。何者境界亦有二种。一分齐境。如国壃域各有分齐。诸佛普贤。德用分齐。无边量故。二所知境。谓事理等皆无边量。唯佛普贤所知境故。今文具二。三业作用能所浑融故。何故不思议。略有三义。一事法无边。唯佛与佛乃能知故。广不思议。二至理玄远微妙绝相。深不思议。三者事理无[得-彳]一多相容。亦深亦广。为不思议。此三无[得-彳]。尤难思议。於何不思议。下位三慧不能思故。何用不思议。显法超情令亡言故。上皆所入。若以普贤分齐之境。对所证理。亦名能入。
