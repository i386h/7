<!-- { "loadSidebar": true } -->
　　第十海印炳现体。如是差别无尽教法。皆是如来海印定中同时炳现亦是师子频申所现。设所化机。亦同缘起。炳现定中。是故。唯以三昧为斯教体。以上十门。该罗收摄。未有一法而非教体。然后二门正是经宗。融取前八。无所遗矣。
　　○第七部类品会者。既知实体冲深。未审能诠文言广狭。於中二。先明部类。后明品会。
　　●今初。性海之诠。常说遍说。言穷法界。难可限量。今自狭之宽。略为十类。一别行经。如十住十地及今所释。以随器随宜各流行故。二下本经。有十万颂四十八品。今八十卷。是中之略。三中本经。有四十九万八千八百偈一千二百品。四上本经。有十三千大千世界微尘数偈一四天下微尘数品。此上三经。即龙树菩萨。龙宫所见。事如下说。五普眼经。即海云所持。以大海量墨须弥聚笔。书此普眼法门一品中一门一门中一法一法中一义一义中一句。不得少分。何咒能尽。但是入法界菩萨陀罗尼力之所能持。六同说经。谓如娑婆一类世界。遍於虚空毛端量处。以言声说。无有穷尽。一一文句充满法界。七异说经。谓树形等。世界既殊。生类各异。施设不同。不可定其言非言等。则部类难量。八主伴经。谓一一品会。一一法门。皆结通故。如於此方说十住法。结通十方无尽世界尘毛等处皆同说故。此方为主。余即为伴。余方为主。此即为伴。主伴重重无尽无尽故。九眷属经。谓有根器不堪闻此圆满法门。随其根宜。差别演说。不得为伴。皆名眷属。十圆满经。谓上谓本总合为一无尽法门。随一文句。皆摄无尽故。下文中名普眼圆满修多罗也。
　　●第二品会差别者。又分二门。第一通明品会。第二以今会昔。
　　△今初。先释九会。言九会者。第一菩提场会。说佛依报因果。第二普光法堂会。说佛正报及十信法门。第三忉利天宫会。说初贤十住。第四夜摩天宫会。说中贤十行。第五兜率天宫会。说上贤十向。第六他化自在天宫会。说圣者十地。第七重会普光法堂会。说因圆果满等妙二觉。第八三会普光法堂会。说普贤大行。第九誓多园林会。说行成证入。今束此九会。总为四分。以其四处有广问故。第一以第一会。为举果劝乐生信分。谓举如来华藏剎海身云周遍。令物欣乐。知皆有分。而生信故。第二从第二会尽第七会。名修因契果生解分。谓修五位之圆因。契妙觉之满果。令物正解因果相故。第三以第八一会。名托法进修成行分。谓托六位所有法门。增进修习。皆令成行。解在行故。第四以第九会。名依人证入成德分。谓依佛菩萨因果之人。证入法界。摄德在身。修行必有证入果故。佛法虽众。不出此四。谓信解行证。四分之中虽皆互有。从其增胜。各立一名。
　　△第二以今会昔者。今之所释。当第九会。第四一分。而一教终极。文义富博。更开二会。具摄前文。三分八会。略为二门。第一明会相不同。第二对明相摄。前中又二。先明二会。后彰五相。今初。一经分二。第一尽第三经。名为本会。第二从第四终第四十。皆名末会。言本会者。正证法界诸本会故。言末会者。寄人进修。从如来会而流出故。其犹大江出於岷山。非微末也亦初名顿证法界会。如来自入师子频申三昧。令诸菩萨顿证入故。后名渐证法界会。善财历位渐次证故。亦初名佛会。佛为会主故。后名菩萨会。菩萨为会主。故。亦初名果法界。佛自入故。后名因法界。菩萨入故。然非本无以垂末。非末无以显本。本末虽殊。不思议一也。其犹要有朗月则流影百川。百川齐见。方知月妙。月影虽殊。难思一也。非顿无以显圆。非渐无以阶进。非果无以修因。非因莫能趣果。故须本末交映渐顿该罗因果圆融显斯证入。后彰五相者。谓末会五十五人。摄为五相。初有四十一人。名寄位修行相。人寄一位。令物修行故。第二摩耶夫人下。有十一人。名会缘入实相。会差别缘。令同幻智。入一实故。第三弥勒菩萨。名摄德成因相。摄前二相。令成补处圆满因故。故所得解脱。名三世不忘念。则摄德无遗矣。第四后文殊菩萨。名智照无二相。真智反照。不异初心。唯一圆智。更无前后明昧等殊故。第五普贤菩萨。名显因广大相。始末无二。冥同法界。法界包含。令所修因皆称法性。入一毛孔。即同法界无边际故。第二对明相摄者。本会摄前第一举果劝乐生信分。以如来自入频申三昧。顿彰法界身剎弥纶。是举果相。令诸大众顿证法界。是劝乐益。末会之中。前之四相。摄第二修因契果生解分第五相摄托法进修成行分。就前四相之中。初文殊一人寄十信位。摄第二会。第二会名能信成德会故。第二从吉祥云比丘至慈行童女十人。寄十住位。摄第三会。第三从妙见比丘至遍行外道十人。寄十行位。摄第四会。第四从青莲华长者至自性不动地神十人。寄十回向位。摄第五会。第五从春和主夜神至释女瞿波十人。寄十地位。摄第六会。此上第一寄位修行相。摄前五会。其次三相摄第七会。以第七会因圆果满。辩等妙觉。今会缘入实相。摄德成因相。智照无二相。皆明始本无二相同彼故。第五显因广大相。摄第八会托法进修成行分。以彼悬河二百问缾泻二千酬。问一答十。顿彰万行。为显普贤因广大故。今善财童子。才见普贤。一一因行。皆称法界。故能摄之。摄前之相。至文当知。是以虽一会一分。义无遗矣。其犹鸟足下空不异太空大海一滴不殊多水。一句之内尚摄无边。四十卷文。于何不具。
　　○第八流传感通。於中有三。第一征原。第二传译。第三感通。
　　今初。此经流通。总由前说教起因缘。别举其要。略有二缘。一诸佛护持。二众生机感。故上说云。顺机感故。利今后故。所以大师晦迹六百年后方出五天。千二百岁。始传东夏。圆机未发。佛在犹难。况於佛灭。时临五浊。案智度论。第一摩诃衍藏。是文殊师利与阿难海。於铁围山间结集。此华严经。才结集竟。收入龙宫。佛涅盘后。过六百年。龙树菩萨住欢喜地。记生安养。初迹居异学。舍邪归正。自恃聪明。诵阎浮提经典皆尽。将欲助化。推而演之。大龙菩萨。恐生邪见。摄入龙宫。令寻释迦所演经典。九旬披览题目不周。方知佛教深广难测。乃见三部大华严经。一上本经。二中本经。三下本经。如前部类中明。前之二本。非阎浮提人心力所及。龙树菩萨。乃诵下本。尔后方传。遮拘盘国有其具本。故知法流因时因感。正法之代。解脱坚固。而於圆极未有当机。一沦清辉六百余载。三乘圣众不挹波澜。况於凡夫而得闻见。是知宿成坚种。三涂闻教。信器不具。凡圣同乖。胜德声闻杜塞视听。积行菩萨犹称假名。今之得闻。庆由宿愿。
　　第二传译者。自流东夏大有三译。第一东晋沙门支法领。志乐大乘。捐躯求法。至遮拘盘国。请得华严梵本三万六千偈。及请北天竺三藏佛度跋陀罗。唐言觉贤。同归翻译。觉贤即甘露饭王之苗裔。幼怀聪敏。长而博达。得大乘三果。尝取决於慈尊。灵应颇多。备於别传。请於扬州谢司空寺。译梵本三万六千偈。成晋经六十卷。沙门法业等笔受。慧严慧观等润文。此为大化之始也。义熙十四年。当如来涅盘已一千二百岁矣。第二大唐证圣元年岁次乙未。年将四百。重迎梵本。于阗三岁实叉难陀。唐言喜学。诏於东都佛授记寺。再译旧文。兼补诸阙。计益九千颂。通旧总四万五千颂。合成唐本八十卷。沙门义净弘景禅师圆测法师神英法师法宝法师贤首法师同译。复礼法师润色。第三今贞元十二年岁次丙子。诏罽宾三藏般若。於京师大崇福寺。译成四十卷。即旧经入法界品。从证圣元年至贞元十二年。总一百二年。流传此方。今当五百年之运矣。虽经数译。或九会大本。或一品别行。或三藏持来。或遣使迎请。未有如今圣代。南天竺国王。亲贡梵文。越十万之烟波。踰千旬之险阻。纡彼御扎。献我圣君。若非德合乾坤道光三古威临八极化洽万方。孰能有斯光大休烈难思圆极再阐神州。然夫教流非一缘矣。要在时清道泰。正化可行。大国中华。皇城凤阙。明王圣帝崇重法门。辅佐贤良翼赞玄化。人多聪敏。道器可持。方有圣灵。潜运冥卫不惮劳苦。传译中华。音善两方。义兼权实。明贤高识。启发赞扬。内外悉心。潜显兼卫。方令圆教流通未闻。缅想昔传。事多阙略。具斯胜事。莫盛当朝。
　　第三感通者。夫玄言至趣。含德光大。无言妙旨。要假言宣。故克念精心。罔不征应者矣。是以晋译微言双童现瑞。唐翻至教甘露呈祥。冥卫昭彰。亲纡御笔。论成西域。地震光流。志彻清凉。感通玄悟。其书写也。则楮香四达。经辉五色。冬葵发艳。瑞鸟衔华。读诵则藐然履空。焕若临镜。每含舍利。适会神僧。踊地现金色之身。升天止修罗之阵。大经是大人之业。非小量之能窥。其观行则无生入证。偈赞排空。海神听而时雨滂流。天童迎而大水弥漫。讲说则华梵通韵。人天共遵。洪水断流。神光入宇。良以一文之妙。摄义无遗。故一偈之功。能破地狱。盥掌之水。尚极生灵。读诵思修。功齐种智。宿生何幸感遇斯文。其事迹昭彰。备诸传记。
　　○第九释经名题中。先解经题。后解品称。
　　●前中总题包於别义。摄难思之法门。无名之中。强以十门分别。一通显得名。二对辩开合。三具彰义类。四别释得名。五展演无穷。六卷摄相尽。七展卷无[得-彳]。八以义圆收。九摄在一心。十泯同平等。
　　△今初。诸经得名。有其多种。或以人为目。或以法为名。人有请说等殊。法有法喻等别。或体或用。或果或因。乍复乍单。其类繁广。今经受称。亦多种不同。一从数彰名。如梁摄论云百千经者。华严经有十万颂是也。二从喻受名。如涅盘经及观佛三昧海经。詺此经为杂华经。以万行交杂缘起集成故。三从法为名。如智度论释嘱累品。詺此经。为不思议解脱经。四从义用受名。如离世间品及出现品各有十名者是。五依总摄为名。即今所题。梵本具云摩诃毗佛略勃陀健拏骠诃修多罗。此云大方广佛杂华严饰经。今略杂饰二字。前三异名义多总略。二品十因多从别名。又局当品故。今译者具以六字为名。则人法双题。法喻齐举。具体具用。有果有因。理尽义圆。故标经首。
　　△二对辩开合者。题中七字。有十事五对。一教义一对。谓经之一字是能诠教。大等六字是所诠义。二就义中法喻一对。大方广佛是法。华严是喻。三就法中人法一对。谓大方广是所证之法。佛是能证之人。亦名境智一对。佛是智故。四就法中体用一对。大即是体。方广是用。五就人中。借下华字。以喻其因。即因果一对。佛是果故。
