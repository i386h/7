<!-- { "loadSidebar": true } -->
　　钞达本无住者。即净名第二。推善不善之本。故经云。善不善孰为本。答曰身为本。又问身孰为本。答曰欲贪为本。又问欲贪孰为本。答曰虚妄分别为本。又问虚妄分别孰为本。答曰颠倒想为本。又问颠倒想孰为本。答曰无住为本。又问无住孰为本。答曰无住即无本。文殊师利。从无住本。立一切法。睿公释曰。无住即实相异名也。
　　▲言真本不可以功成等者。罗什云。立道不可以设功得。圣智不可以有心知。真谛不可以存我会。至功不可以营事为。唯亡言可与道合。虚怀可与理通。冥心者可与真一。遣智者可与圣同。问明品疏钞具引。须者更捡。
　　▲言寂照双流者。即是止观理智体用菩提涅盘也。
　　疏以一言显示令其知有二使其修行悟入显现者。即是顿悟渐修也。恐理难明。故将喻况。如水(真心)被风激。(无明迷心)成多波浪。(烦恼无边)便有漂溺之殃。(轮回六道)或阴寒之气。(无明贪爱之智性也)结成冰凌。(坚执四大质碍)即阻溉(不能雨大法雨滋润群生润长道芽)涤(不能落除烦恼罪垢)之用。(不能起河沙妙用也)然水之湿性。虽动静凝流。而未尝变易。(贪嗔时亦知。慈济时亦知。忧喜哀乐。种种变动。未尝不知。故云不变)今顿悟本常。知如识不变之湿性。心既不迷。即非无明。如风顿止。悟后自然攀缘渐息。如波浪渐停。以定慧。资熏身心。渐渐自在。神变无碍。普利群生。如春阳冰泮溉灌洗溺善利万物也。愚夫常云贪嗔慈善皆是佛性有何别者。如人但观湿性始终无畏。不知济舟覆舟功过悬殊也。
　　言开示悟入佛之知见等者。准下疏钞。古有多释。一法华论释云。开者无上义。(论标名也)谓除一切智智。更无余事。(释所开即是一切智智一切智是根本智。重云智。是后得智。根本智名知后得智名见。除此二事。更无有余能胜过此。故名无上)即[雨/只]开菩提涅盘。(释所开一切智智也)谓知见之性为涅盘。知见之相为菩提。(论[雨/只]释开义也)清凉释云。众生本有。(本有法性涅盘及本觉菩提之二也)障翳不现。佛为开除。则本智显故。慈恩释开云。开者。出生显证之义。(谓依本有四智菩提种出生四智菩提故显证理性涅盘故。即法相宗意。今法性宗。理则不然。知见法相。并皆本有大智光明遍照法界义故。即寂为知见性照为知见。相在因为性相在果为菩提涅盘故。众生本有障翳不现。智障障菩提惑障障涅盘。二障俱无菩提涅盘。一时俱显)示者同义。二乘同法身故。(别示知见之性以成涅盘)悟者不知义。不知唯一实事。故今令知。成报身菩提故。(一实事即是知见别示知见相以成菩提)入者令证无退转地故。即是因义。谓证初地已上。为菩提涅盘因故。(登地证如为涅盘因能证地智为菩提因)二喜祥法师云。开示约能化。悟入约所化。能化有大开之与曲示。(但说有性。名为大开。言此是凡夫性。此是圣人性因果理行。即名曲示)所化有始悟之与终入。(豁然了知故名与悟。即顿悟上所明性也。修行契证目之为入。即渐修证。前所示因果法也)又清凉云。开除惑障。显示真理。令悟体空。证入心体。三禅门北宗云。心不动是开。开者开方便门也。不动是示。示者示真实相。悟即妄念不生。入则万境常寂。又释知见云。智用是知。慧用是见。心不起名智。智能知五根不动名慧。慧能见是佛知见。四南宗云。众生佛智妄隔不见。但得无念。即本末自性。寂静为开。寂静上自有本智。以本智能见本来自体寂静名示。既得指示。即见本性。佛与众生。本来无异为悟。悟后於一切有为无为有佛无佛。常见本性。自知妄想无性。自觉圣智故。是菩萨前圣所知。转相传受。即是入义。言知见者。下疏(十上三十一中)又云知见有二义。一别。知即是智。(照事权智)见即是慧。(照理实智)二通。谓知见二字。俱是如来能证如实知彼义故。即无障碍智。若尔何假重言。为拣比知。所以言见(非如比智见烟知火不能照了诸相差别)为拣肉眼见。所以言知。(非如欲界肉眼见粗近色。细种〔违〕处即不能知。但随他说)。
　　钞正因佛性为因。(理佛性也)缘因佛性为缘。(行佛性也)了因所了为因。(本性住种)生因所生为缘。(习所成种)故彼经云。佛种(正因)从缘起。(缘因)总论佛性。而有四种。一者正因佛性。即是众生。如乳与酪作正因故。二者缘因佛性。即是善友正教万行。如暖如酵。方便等缘故。所办佛果。如所成酪。三者正因佛性。即前正缘二性。能生修成佛果。皆是正因。如种生芽故。四者了因佛性。但除第一义空。余皆能显本有佛果。复号了因。如灯显宝故。故大疏云。能生佛果故曰生因。众生佛性。有二种因。一者正因。二者缘因。正因者。谓诸众生。是故五阴即正因也。缘因者。谓六波罗蜜。非蕴相生名缘也。然即因缘即是了因。了因未必是。於缘因有亲疎故。善友是缘因。而必是了因佛性。是於了因。未必是缘因。此约智慧性故。(即是本故起信云有大智慧光明义故等)若以第一义空为佛性者。唯是正因。而非了因。但为了因所了。而非正因所生。若以智慧为佛性者。即是了因。若以五蕴为佛性者。名为正因。亦名正因。然复生必对了。正必对缘。又有四种。故经云。佛性有因。有因因。有果。有果果。因者。即是十二因缘。因因者。名为智慧。果者。为大菩提。果果者。谓大涅盘。今言佛性。如应配释。
　　疏出现又云设有菩萨等者。下疏释云。若不依此教。纵多劫修。尚非真实。况能疾得菩提。此中设有之言。似当假设望。慈氏赞善财言。余诸菩萨。於百千万亿那由他劫。乃能满足菩萨愿行。今善财一生则能净佛剎等。斯则举权显实。非假设也。若实有此不信人者。为在何位。文无定判。义当三贤。以入证圣必信圆故。若约教道。三僧祇劫。亦未入玄。(彼钞释云。若约教道。三祇亦未入玄者。即古十玄中意。然历三祇。设未究竟。亦已入位。何以故。得言未入玄耶。是故。上云。若约教道。施设三祇。教既未真。则成佛义亦非真也。教不实故。若约证道。三祇修行。必已克证。修权既深。则能入实)所以凡夫顿能信者。宿因闻熏为种别故。今更不信当来岂闻。
　　疏当知此人生如来家者。谓初见心性。故名生家。四地寄出世。故生道品家。八地无功用。故生无生法忍家。今此通三粗。显凡夫解心。亦名生家。因果无碍故。
　　钞约行分二已是异前但约时故者。此意利今后中。兼行顺根感中唯时故。二因别问顺根感中。感者善根。岂非是行。故兜率偈云。见佛亦复然。必假众善业。十方诸佛告功德林言。及诸菩萨众善根力故。解脱月云。此众无诸垢。志解悉明洁等。何故钞云。已是异前。但约时故。今谓。通云。感者善根未闻经已有。不是所论。利今后中。起行闻经已后方有。一见闻为坚种。二起行成证入。今据闻经后行不通根感。唯利今后。因论生论。见闻华严。熏成坚种。为有漏耶。为无漏耶。若是无漏现是劫外凡夫岂得无漏现行也。有漏不应熏无漏种。勿无漏心熏有漏种。彼此异因不可得故。若是无为本自具足。不赖熏习。若是有漏有为。云何要穿一切有为诸行烦恼身过。到於无为究竟智处耶。答有二义。附相通途释。约性穷玄释。且初附相通途释者。圆经为缘。引生闻慧。虽是有漏增上缘中。资彼本有四智佛种。功德殊胜。名之坚种。性是无漏。当生佛果。尽未来际。无有损废。故名坚种。故无性摄论云。此闻熏习。虽是有漏。而是出世心种子性。即其义也。后约性穷玄释者。华严经声木觉为体。性净本觉。四镜义中。缘熏习镜。随染本觉二种相中。不思议业相。闻经之心。了别语义。当神解义。本觉气分。能熏虽与染俱。性是无为。体非是漏。所熏成种。无漏无为。於理何疑。问答云云。准前可知。更愿达识善留心焉。故贤首一乘教义分齐云。问夫论种性。必是有为。如何此教。约真如为性种耶。答以真如随缘。与染和合。成本识时。即彼真中。有本觉无漏。内熏众生。为返流因。得为种性。梁摄论说。为梨耶中解性。起信论说。梨耶二义中本觉。是也。又彼论中。如来藏具足无漏。常熏众生。为净法因。又宝性论云。及彼真如性者。如六根聚经说。六根如是。无始时来。毕竟诸法体故。解云。以真如遍一切法。今简去非情故。约六处众生数中。取彼毕竟真如理。以为性种性。此与瑜伽所说名同。但彼约始教。以理从事。粗相而说。故约事中明性种性。故地持云。种性粗相。我已略说。此之谓也。宝性论中。此约终教。以事从理。深细而说。故就真如明性种性。是故佛性论云。自性清净心。名为道谛。又涅盘经云。佛性者。名第一义空。第一义空名为智慧。此等并就本觉性智。说为性种。其修习种。亦从真如所成。故摄论云。多闻熏习。从最清净法界所流出等。又起信中。以真如体相二大。为内熏因。真如用文。为外熏缘。以与无明染法合故。是故三大内外说熏。以熏力故。无明尽时。冥合不二。唯一真如也。释曰。由内外熏。即前性种功用增显转。名习种性也。
　　疏成十种益者。问起行益。速证益。与造修益。顿得益。何别。答前二自利。后二利他。故各别也。又起行益。显依此法少作功力疾得菩提。造修益。拣依余法纵经多劫不能真修。速证益。约时不淹留。顿得益。据法非渐次。细思其别。亦无相滥。
　　钞有药王树等者。准俱舍论说。此瞻部州。从中向北。三处各有三重黑山。过九黑山。有大雪山。於是山顶。有药王树。名曰善见等。释曰。上约通规。且云眼见耳闻。况无六根。亦容觉知蒙益故。首楞严经第四卷说。阿那律陀。无目而见。跋难陀龙无耳而听。殑伽女神非鼻闻香。骄梵钵提异舌知味。舜惹多神无身有触。摩诃迦叶久灭意根。圆明了知。不因心念。
　　▲言初发心时便成正觉等者。准下疏释。有其二义。一约法圆融。初心摄诸位故。二约见性齐故。具诸佛法。竖论次位。优劣非无。若尔此与历别何异。请以喻显。若彼虚室。置之一灯。光周室内。加二加三。乃至百千。各各重重。遍於室内。虽同周遍。不妨后后益明。初心等佛。若彼一灯。妙觉等初。同第百千。若器中盛灯。虽复百千。共置一室。互不相见。历别修行。类同此也。
