<!-- { "loadSidebar": true } -->
　　▲言因缘生死者。生因惑也。因得果名故。分段中行支也。言生报难。生支也。言过失难者。老死支也。问无漏业是道谛。变易体是苦谛。若许尔者。理应集谛证彼灭谛。彼既不尔。此云云何然。若皆许尔。是则四谛因果便成杂乱。今谓通云。彼无漏业通二谛收。约断漏义。得名道谛。分证灭谛。约相有义。得名集谛。招变易苦。故无前失。准上经论。十地菩萨。已出分段。若依贤首义分齐中。更有别理。不可不知。故彼文云。若直进中有二说。一谓寄显十地之中功用无功用粗细二位差别相故。即说七地已还有分段。八地已上有变易。二就实报即谈分段。至金刚已还。以十地中烦恼障种未永断故。留至金刚故。既有惑障。何得不受分段之身。故十住经中。十地已还有中阴者。是此义也。八地已上。一切菩萨。於烦恼障。永伏不行。以无流知果恒相续故。如阿罗汉。既无现惑。何得更受分段身耶。答若是凡夫。即以现惑润业受生。圣人不尔。但留惑种。用以受生。故杂集论云。一切圣人。皆以随眠力故。结生相续。又梁摄论云。异凡夫故。永伏上心。异二乘故留彼种子。解云。圣生非现润。彼复留种。如何不受分段身耶。若言八地已上以知障为缘受变易者。所留惑种。即便无用。何不於此第八地初永害一切烦恼种子耶。彼既不尔。此云何然。若约回向菩提。声闻已断烦恼者。彼即可以所知障受变易身。通诸位也。问若尔。何故有圣教说。八地已上。唯所知障为依止故。受变易身。答等为欲寄对二乘显其优劣。故作是说。又云。若准圆教。不说变易。但分段身。至於十地离垢定前。以至彼位。得普见肉眼。故知是分段也。又如善财等以分段身穷於因位故也。
　　▲言下疏明四种生死可捡於此论者。应平声呼之。即是说义。即是名号品疏也。
　　钞大涅盘光所入毛孔者。云涅盘时佛光入众生毛孔故。二云。涅盘经教光入众生心毛孔故。
　　▲言佛性略有五种者。谓善如清水性。不善如浊水性。无记如不太清不太浊水性。果如清净水性。理如水湿性。
　　▲言离欲善根人等者。得定凡夫离欲。但伏其现。那含圣人离欲。亦断其种。问真妄交彻中。如来不断性恶。何故今云善根人无不善佛性耶。答前约以相从性云不断。此约以性从相云无。又前据曾谈从旧得名云不断。此据现说新来离妄云无。又彼相宗复有四句。一因成果不成。为大悲菩萨。二果成因不成。有性断善恨人。三因果俱成。有性不断善根人。四因果但不成。无性断善根人。若约性宗。容有前三。但无第四。又准彼宗。第五无性。有三梵名。翻译亦异。一阿阐底迦。此云不乐欲。不乐涅盘故。二云一阐提迦。此云乐欲。乐住生死故。此上二名亦通大悲及与断善二种人故。三云阿颠底迦。此云毕竟无。唯局无性。通断善根及与不断。但无三乘无漏种故。若准性宗。断善之人。且就长时言毕竟无。或约大悲愿力故当不成佛。名毕竟无。
　　疏若有众生不入涅盘我亦不入涅盘者。故下钞云。一切如来因地发愿。度尽众生。生界不尽。不取正觉。现是众生。沉沦九有。故知诸佛未合有。成则违誓。古有多释。一云。本拟度生。未期成佛。积行淳熟。行催自成。如拨火杖。本欲烧草。不欲烧杖。拨草既多。任运烧尽。故三论师詺为不自在佛。不欲成佛而自成故。有云。成佛若不化生。可违本誓。成佛亦化众生。岂违本誓。难云。化生之义。虽许得存。尽竟方成。真义何在。岂得不违。如实义者。诸佛皆有悲智二门。以大悲故。穷未来际。无成时故。菩萨阐提不成佛也。以大智故。念念速成。又欲化尽诸众生界。自须速成方能广化。不惧违昔尽竟成言。又了众生之本如。故化而无化。是则当成亦常不成。亦常化生而常无化。悲智自在。何局执耶。
　　钞彼有十意者。一为引摄一类。(引不定二乘令依大乘涅盘故)二谓任持所余。(即〔大〕住已前。犹居退位。恐於大乘退。思二乘故)三法等故。(行乘唯有异而趣真无别)四无我等故。(若有实我可有乘别。既无实我故说一乘)五解脱等故。(三乘并於烦恼障中而得解脱。解脱无别故)六性不同故。(不定性人具大乘种。由有此性。故说一乘)七佛於有情得同自体意乐故。(此彼相即我既成佛故彼亦成佛故)八二乘於佛得同自体意乐。同名菩萨。得受记别故。(谓於此会中。佛与二乘。受佛记别。为令摄得如是意乐。我等与佛平等无二。菩萨名同一得记别)九化故。(示同趣寂后起得记使彼不定信舍寂求记)十究竟故。(由过此外无别胜乘依理究竟最为殊胜故说为一)。
　　钞义语相违者。义当第二。语判第三故。
　　疏理性定有行性。或无斯言可尔者。纵彼相宗所言契当也。此约言同教作是说。若约本义。理性大同。行性全异。行者相宗行。性即目法尔。无漏四智本种。性宗行性。即目所修善行。揽理所成。以为其体。泛约言同。故言可尔。
　　钞何以至今。犹存无义者。清凉伤叹也。彼时经文未全。诸德言无可尔。今时文具。何存无义。
　　钞能化便成无用者。疏云。即为调伏所化声闻佛菩萨等。自化其身。为彼同类。於无余依。现般涅盘。经百千劫。耽寂灭酒。醉逸而卧。后从彼起。现受佛记。令诸不定种性二乘尽作是心。往昔耆尊入涅盘者。今皆复起。现受佛记。况我今者不希作佛。而入涅盘。据上所说。即是有用。何故钞云。便成无用耶。答若相宗具大乘。不定性人。假设不化。终不沉寂。故成唯识云。如诸异生。拘烦恼故。若定性人。决定沉寂。终不可化。无用之难。其理昭然。
　　钞然准法相立新熏者亦说有五等者。准彼宗说。护月菩萨。唯谈本有。设后熏习。但令增长。离本有种。更无别体。难陀菩萨。唯用新熏。三乘无漏。见道之种。世第一心。新所熏成。建立五种性。但依二障可断不可断义。非谓法尔有无种异。若依烦恼障种可断义边。利钝差别。开成声闻及与独觉二类种性。若依二障皆可断除。立作决定大乘种性。若依二障单[雨/只]不定。可作不定种性。若约二障毕竟不断。立作无种性非无漏种法尔已来有无差别故。有漏种子。无始已来。具能所熏。立作断熏。其理可知。护法菩萨。新本合用。本种遇缘。本种性现。新熏遇缘。新熏生现。二齐遇缘。二合性现。如一麦中多面尘故。能持识体无差别故。无漏种子。法尔已来。有无类别。不许有漏。世第一心。熏无漏种。见道已去。无漏现行。方许新熏。有漏种子。具本具新。其理昭然。但在第八识中自证分内。生现功能。以为其体故。具足六义。遮他表自。以为其相。唯是有为。不通无为。与此性宗。其义全别。故钞云今借其言不依其义也。
　　钞如折金杖者。俱舍疏云。建陀罗国。有王。名迦腻色迦。其王敬信尊重佛教。味道忘疲。传灯是务。有日请僧入宫供养。王因问道。僧说莫同。王甚怪焉。问胁尊者。曰佛是同。理无异趣。诸德宣唱。奚有异乎。尊者答曰。诸部事兴。虽复。方途。津梁一揆。是故大圣喻折金杖等。余无钞同。
　　▲言况以争衣者。俱舍论云。过去迦叶佛父。讫栗[木*乃]王。作十种梦。来白彼佛。佛言。此衣当来释迦如来遗法弟子之兆也。其王梦见一衣。坚而且广。有十八人。各执少分。四向争挽。衣犹不破。此不表遗法弟子分佛正法。成十八部。虽有少异轨。而真法尚在。依此修行。皆得解脱。彼有十梦。此当第九梦矣。故钞云。
　　疏以深密第二第三时同许定性二乘俱不成佛者。问前说深密第二时一向成佛。是为太过。云何此言定性不成佛耶。答深密第二时。文虽说一切成。意乃定性不成佛也。又彼依二。以判三时。一约成佛不成佛故。第二时一向成。第三时有成不成。二约三性空有故。第二时唯空。第三时中道。皆许定性无性不成佛故。今据三性空有云第二第三定性不成佛也。问第二空宗一味真空。云何说得不成佛耶。答真谛皆空。成与不成俱泯。俗谛皆有。有成不成故。
