<!-- { "loadSidebar": true } -->
　　▲言约智显理等者。上两句因分。下两句果分。言说与不说无碍难思者。因果互融其犹波水相收也。又准下疏释。而有多门。义既幽微。理须委辨。幸愿群英。勿倦文繁。故彼疏云。初从义大。次约说大。后辨双融。义中有三。一约果海。可以总标令人智有名为可说。不可指斥示人名不可说。二约证处。既此所证。离相离名还云此法不可说。以此遣言之言。当彼法故。名为可说。有言斯遣。名不可说。(如鸟迹所履之所。以喻所证。而言此处非有非无即为可说而迹处不可示名不可说)三约本智。谓以遮诠令解故名可说。真诠不逮故不可说。摄论云。无分别智。离五相故。谓睡眠昏醉等。以真诠不到故。约遮诠以示彼法。(谓以空中之迹喻证智。说有空中之迹。即是可说。不可示其长短大小。即是不可说。言五相者。一离无作意故。二离过有寻有伺地故。三离相受灭寂静故。四离色自性故。五离於真义异计度故。又准后钞更有二义。一约自体。真法互相显现名为可说。不可以此性相别取。名不可说。二者情实相对。以情望实情外有真。可以谈说据真就情真外无情。用何起说)二就说大中亦三。一约后得智。随事行相可以言分别。是则可说。是出世间故不可说。(以后得智必由证真故。是出世如何说乎)二约加行智。谓是意言观故。是则可说。观中行相言不至故。名不可说。(以修中观必称性修。性出名言。故不可说弥勒云。种性粗相。我已略说。诸余实义。唯我能知)三约所寄法。可以寄此表示令人解十地故。名为可说。不可以此即为十地。名不可说。三约双融中。此上六中。各说即无说。无说即说。无二俱融。准思可见。又果海离缘故不可说。所证就缘是即可说。二所证非修故不可说。能证修起是则可说。三正证离相故不可说。后得带相是则可说。四后得无分别故不可说。寄法表示是则可说。五加行观无分别故不可说。寄法表示是则可说。此上不可说皆各不异。於不可说。以缘修无性故。(真理不可说。以普遍於事。是则可说。缘修即可说无性故便同真理。即不可说也)释曰。彼疏大门而有三义。今据后义。云说与不说无碍难思。言庶几者。即周易系词云。颜氏之子。其殆庶几乎。有不善未尝不知。知之未尝复行也。注释云。殆者近也。庶者慕也。几者事动之微也。谓圣人见几。贤人庶几。今令后学亚夫圣贤也。
　　钞如所起事亦具德无尽者。谓真如所起事法。必须称性。故德无尽。
　　▲言斯言未当耳者。此唯约但空之理也。阙事理无碍及不空之德也。
　　钞今略举十四德者。准钞标列而有十六。应是广狭微细二中。普摄诸法。合为一德。及相即托事二中。与一切法同其体性。合为一德。乃成十四。又钞中无有分限及与一切法恒共相应。经中即无。应是经中遍一切处无有边际。并与一切法无有相违。二德。准经中。昼夜年劫。以为四德。此钞合论。但云二德。余与经同。若依旧钞。标列虽同。似违经故。初后之经。经各开二。钞合为一。学者详悉。
　　钞枕上片时等者。此之两句。即是唐宋类诗中。春梦诗也。乃古人岑参所作。具云洞房昨夜东风起。遥忆美人湘江水。枕上片时春梦中。行尽江南数千里。上之两句非此申。故钞不引。
　　▲言皆由如梦者。谓色心等法。皆如梦境。所以即入等自在也。故睿公云。长夜之内。大梦所成。皆由心画遍造众形。神传五道。修尽伶俜。若能悟之。即破无明。
　　疏六如影像者者。影字疑错。应是镜。寻钞自知。故睿公云。形不入镜。光照而有。世亦如是。业影而受。不知此者。长婴其咎。若能悟之。还神气母。或是影字以况虚无自在之义亦得。故睿公云。光不照处。谓之为影。不照慧明生生死长永。舍远夷途而行榛梗。若能悟之狂惑自醒。
　　▲言略有二义者。准下疏文。而有四义。一妄分别故。二诸识熏习故。三由无性不相知故。四真如随缘故。今云其二。故云略也。
　　疏下经云远物近物。虽皆影现。不随物而有远近等者。大钞(十八上半三十三纸)云。如执镜临池。池中月出。而此影不近。天上之月。去地四万二千由旬。影落潭中。而亦不远。以喻菩萨远在他方恒住此故。虽住此处。常在彼故。安有远近之异相耶。一切远近。类此可知。
　　钞但得成佛法尔能尔者。释成唯德相也。
　　▲言前即德相此则业用者。问前疏料拣云。八约果分唯是德相。今钞引证。何通业用。答钞约利生。故通业用。疏约佛证。唯是德相。故疏中云。约佛用亦德用德上用故。
　　钞该取前三故。皆别教分齐者。以别该同也。
　　疏随声取义有五过失者。下疏释云。一不正信。以随言解不称实故。二退勇猛。不能亡相趣真实故。三诳他。以己谬解为人说故。四者谤佛。指己谬解是佛说故。五者轻法。以浅近解解深旨故。谓法如言不殷重故。疏约未悟入故名为兼者。谓地狱天子。闻天鼓说法。顿超十地。乃是正为。今约前身熏种之时。故属兼为。问彼时闻经。不信谤经。即堕地狱。应属远为。何名兼为。兼为之根。约信向故。答地狱天子。而有二类。一者谤经。属远为摄。二者戒缦。当兼为收。故无其失。
　　疏借其三乘行布之名等者。问为即圆融之行布耶。为异圆融之行布耶。若异圆融之行布者。乃是抗行非圆教义。若即圆融之行布者。是圆教义。应不名借。答良以圆教兼具。行布正宗。圆融十宗之中。具德宗故。十地之中。隐其圆融。彰其行布。乍观名相似唯行布所名借。又解若就真证道。唯是圆融。若随根宜教道。通於行布。故上疏云。行布是教相施设。圆融是理性德用。所以名借。
　　▲言权教极果无实事故者。斯则暗用天台意也。故下钞云。智者虽说四教三教果海处。无有实事。但就教中。施设有果。进入位后果即便虚。如别教说。三贤十地。修三贤位。则有何修。乃至证地。更无有别。(此约证道)别教十地证境。但是圆家住耳。(此据教道癈别就圆)即由此义。圆教初住。自在过地。
　　疏权为等者。谓佛菩萨。权作同类。方便为彼。故名为权。
　　▲言或在法会而聋盲彰其绝分者。以化将作声闻。亦显法深故。
　　▲言或示在道而起悟知可逈心者。化己作声闻。兼彰法广故。
　　疏堕无为坑者。(无为正位一堕难出故喻深坑。又〔悲无〕水取灰断故如彼地狱)言坏善根至贪爱之水等者。(邪见拨无贪爱浸烂皆喻於水不容善根又阙土缘非生处故)言曾无厌舍者。(上据现恶阙缘令生厌怖。而同有佛性久久当成。故不厌舍)是知显恶无则无恶必有。故涅盘云。一阐提人。虽复断善。犹有佛性。若能发心。非阐提也。问后之所为。即前所拣。五类非器。收拣相违。其犹水火。若为通会。答下疏云。其犹棃庶以对於贵贱悬隔。(斯则拣也)以王收人。则率土之内。莫非王人。(斯则收也)是以若约普收。则一切众生无不具有如来智慧。况於二乘无漏因果。若校优劣。则权教久行菩萨。尚不信闻。况於二乘。二乘上首。尚如聋盲。况凡夫外道。
　　钞欲配前非器令尽者。问但配前四何名尽。答以少从多故。权不乖实故。
　　疏谤虽堕恶犹闻历耳终醒悟故等者。准下疏释。此则益深。如来秘密藏经明。骂药服之得力。骂沈烧以还香。骂佛犹胜供诸外道。若尔岂无骂罪。骂罪非无。今语远益。故法华云。跋陀婆罗等。骂常不轻。千劫堕於阿鼻地狱。受大苦恼。毕是罪已。还过常不轻菩萨教化。涅盘喻以毒涂之鼓。欲闻不闻。无不死者故。菩萨之名。趣自闻谤之。曰谤尚远益。况深信耶。况解行耶。况证悟耶。佛持之者。勉思此文。
　　疏大海潜流至无不具有如来智慧等者。故下疏云。所以知佛智遍者。无一众生不有本觉。与佛体无殊故。以上言潜流。则以佛智遍他众生。今显生生自有。故云遍尔。此有二意。一明无一众生不有。则知无性者非众生数。谓草木等已过五性之见。二众生在缠之因。已具出缠之果佛。故云有如来智慧非但有性后方当成。亦非理先智后。是知涅盘对昔方便。且说有性。后学尚为谈有藏无。况闻等有果智。谁当信者。三彼因中之果智。即他佛之果智。以圆教宗。自他因果。无二体。故不尔。此说众生有果。何名说佛智耶。斯则玄又玄矣。非华严宗。无有斯理。
　　▲言又破尘出经卷等者。下疏又云。如来藏经等说。有九种喻。喻如来藏。谓如青莲华在泥水中。未出泥水。人无贵者。又如贫女而怀圣胎。如大价宝垢衣所缠。如摩尼珠落在深厕。如真金像弊衣所覆。如庵罗树华实未成。亦如稻米在糠糩中。如金在矿。如像在摸。皆是尘中。有佛身义。
　　钞言被非情者以所被情即非情故者。问情即非情。情体既癈。何为所被不可非情而为所被。纵为所被。都无觉智。有何益用。不可能即情体不癈也。体若不癈。不名即故。答由常即而常不即。是故得名非情亦是所被。
　　疏前五唯体者。问下疏料拣前三重体。云然大小诸宗虽通用四法。而理不同也。准此岂不通理也。何云唯体。答前五重。体本唯事法。将后深义。料拣前四。乃通其理。故无有失。又问通取所诠体。岂不通理。答约亲所诠故。或以少从多故。或以性从相故。
　　钞於后三重料拣则前前无后后等者。问四通小前七通三乘前八约同教。既皆言通。应知通大通一乘通别教也。若许皆通。何云前前无后后耶。答不据所料拣教体。前无后故。但约能料拣义。前无后故。小乘无后六。三乘无后三。同教无后二。故作是说。因论生论。问海印炳现体准还源观。指论本觉岂同教。若作海印定体唯属别教。以赞假者。可通诸众。若作万乘。唯目一人。
　　疏谓佛语言乃至是谓佛教者。问语路一种。或是意识。或是唇等。既非是声。何为教体。答克性乃非。相从可是故。
　　钞正出今之教体等者。正出婆沙论体也。
　　钞语教异名教等者。正理同意语。谓语者音声为体。故谓言教。亦即音声。色蕴所摄。名是不相应。体行蕴所摄。名与教言。其体条别。教何是名。问意约语即教故。后答意云。语之教故以名为体。如云佛子。非佛为体。但用弟子。以为体故。
　　镜影由假发者。问正理论说。粗细俱实。云何名假答云。但藉多尘故名为假。非谓虚假。或云本计是。实。未计是假。义亦可通。
　　疏大乘有三大意同前者。小乘前二。或单取声。或单取名等。大乘不尔。取声必摄於名等。取名等亦摄於声故。
　　疏成所引声者。圆成实性所引声也。
　　钞若因受大种等者。谓因第八识执受有情四大种所造之声。余二准知。
