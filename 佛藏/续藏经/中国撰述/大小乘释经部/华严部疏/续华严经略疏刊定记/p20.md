<!-- { "loadSidebar": true } -->
　　自下有二。先通别名得名。后随文一一具释。前中谓梵众梵辅大梵。少光无量光极光净。少净无量净遍净。无云福生广果。无想天即广果摄。无别处所。复有诸圣五净居宫。谓无繁无热善现善见色究竟天。复有超过五净宫地大自在住处。十地菩萨得生其中。又顺正理第二十一释云。广善所生故名为梵。此梵即大。故名大梵。由彼获得中间定故。最初生故。最后殁故。威德等胜故。名为大也。大梵所有所化所领。故名梵众。於大梵前。行列侍卫。故名梵辅。自地天内光明最小故名少光。光明转胜量难测故名无量光。净光遍照自地处故名极光净。意地受乐说名为净。於自地中。此净严劣故名少净。此净转增量难测故名无量净。此净周普故名遍净。自此已下。空中天所居地如云密合。从此已上。则无其事。从首为名故。云无云。更有异生胜福方所可往生故。说名福生。居在方所异生果中。此最殊胜故。名广果。离欲诸圣。以圣道水。濯烦恼垢。故名为净。净身所止故名净居。或住於此。穷生死边。如还债尽。故名为净。净者所住。故名净居。或此天中无异生杂。纯圣所止故名净居。繁谓繁杂。或谓繁广。於无繁中。此为最初。故名无繁。又广大中此最劣故。亦名无繁。或名无求。不求趣入无色界故。以善伏除杂修静虑上中品障。意等调柔。离诸热恼。故名无热。或下生烦恼名热。此初远离。得无热名。或复热者。炽盛为义。谓上品修静虑及果。此由未证故名无热。已得上品杂修静虑果德易彰。故名善现。杂修定障余品至微渐见极清彻故名善见。更无有处於有色中能过於此。名色究竟。或此已到众苦所依身最后边。名色究竟。有言色者是积集。色至彼后边。名色究竟。萨婆多宗不立大自在天故。彼论不释。后随文一一具释者。初大梵天王众者。佛地论云。离言寂静故名为梵。具名云梵摩。此云清洁寂静。谓创离欲染故名清洁。根本定故名为寂静。言尸弃者。此云持髻。谓此梵王顶有肉髻似螺形故。长阿含云。於梵众中。以梵音语故立其名。其貌如少童。身白银色。长半由旬。衣金色衣。非男非女。禅悦为食。寿命一劫。德中四。一慈心内充。二外愍群品。三身放慈光。四令获乐。初二句或合为一可知。
　　二光音天王众者。准瑜伽。应名极光净。又释智度论云。第二禅中通名光音。彼天语皆口出净光故名也。长阿含云。此天身二由旬。寿命二劫。德中四。一慈广大。二定寂静。三智喜乐。四证无碍法界。
　　三遍净天王众者。以三禅中离喜故。身心遍净也。长阿含云。以上方便。生於此天。其天王名净智。四臂持风轮。御金超鸟。德中二。初明自住法界法门。后以此门化利众生。
　　四广果天王众者。谓此第四禅报。是世间善果中最胜故。名广果。德中外同彼天得最寂定故。内德成就法性。其寂智契其中名安住宫殿。仁王经云。尔时世尊入大寂室三昧是也。问何故第四禅众。唯列初三。不显后六。答初三是正。余是兼摄故。未堪受化者。何故下文六十九云。喜目夜神。入大势力普喜幢解脱时。於身一一毛孔中。出色究竟等天相似身云。出种种声。为彼天等说法耶。答彼据已堪者。此约未堪者。各依一义。不相违尔。
　　五大自在天王众者。此天王於三千界最为自在故。智度第二云。此天有八臂三目。乘大白牛。知大千界雨滴数量。此经贤首品中。亦同此说。又智度云。然第四禅。总有八处。五处净居阿那含住。所余三处凡圣共居。过彼八处。有十住菩萨住处。亦名净居。号大自在天王。德中正智入理故云观无相。后智双行故云平等。或由观解无相而行成平等。上来众成就中。初各通列名各通叹德竟。
　　自下大段第二明列标名德。以德赞佛。前段中。叙众次第。从近向远。先列同生。后列异生。此段之中。从远向近。先列异生。后列同生。何故尔耶。本疏释云。前表依本起末。今明摄末归本。又异生众中。前则先劣后胜。今则先胜后劣者。谓前表法增微。今显尊位次第。又此皆显法界缘起逆顺自在无障无碍。总合为一大法界众。故作是说。今更助释有其二。有一者显佛於诸众会无远无近然亦不坏远近之相故。逆顺互列别。二者显众同生异生共四十类。表四十心皆是因位。然一一位。悉极因门。但举初后。俱邻近佛中准可知。然亦不坏位相次第。若不尔者。二俱过故。思之可见。
　　就此段中。总分为二。初明异生众。后复次普贤下。明同生众。前中二。初明众集见佛。后所谓下明大众各别得法述以叹佛。此判顺梵本。如次下显。前中二。初总结众集。后此诸下明见佛所因。前中五。一总结众集。二无边下明品类多种同满道场。三形色下。就诸品类中。皆有首从各多形色。四随所下。各依本方。皆得亲近。参而不杂。五一心等。明佛非散境。谓异体同心。前后无间。眼意根识。并缘不易故。谓之一。二见佛所因中。先辨意。后释文。意者前同生预会各有所以。今异生见佛。还有其因。故此辨也。文中二。先一句总指其众。后已别离下别显。中三。一离障故见。二如见下宿缘故见。三种无量下具德故见。何以须此三义者。若唯离障及具德。而无宿缘。则无主伴之因。若唯宿缘而不具德及离障。则见佛法界身不尽。亦不与佛僧遍法界。初中三。一法说。谓已离烦恼者。烦恼障尽故。心垢者所知障尽故。一切者。通显分别俱生种现尽故。及余习者。彼诸无堪任性尽故。二喻况云摧重障山者。二障力重如山。劣慧莫能碎灭。此诸大士获金刚智。殄彼障山。三正明见佛。谓障尽故见无疑也。
　　二宿缘中四。一总举多时摄受缘。谓昔劫海修行时故。二一一佛下。多善根摄受於彼多劫一一佛所故。三种种下。随机多门成就故。四令其下。置於胜道。令立大菩提因故。此中梵本云。皆以毗虑遮那如来。昔於劫海菩萨行时。往诣彼彼诸如来所。以四摄事善根摄受。以此诸方便门成安立一切智性道。
　　三具德中八句。一善根多。二善根大。三入佛海。四行圆满。五具出因。谓已治所治故。六於彼劫海常见佛分明。七以因行胜解入果德海。八以因解脱门。得果解脱用。此中梵本云。已种无量善根。获大福德势力。各已入方便愿海。各已积集圆满净行。各已於出离道出。各已照见彼诸如来。各以胜解力入如来功德海。各以解脱门见佛自在。释曰。此异生众。由具上三义。预会见佛也。言解脱门者。谓佛果自在称为解脱。王神等各所得法名之为门。由此得入佛自在故。此即解脱之门。依主释也。或此各所得法。能令自他离缚无碍入果德。此解脱即门。持业释也。又解脱有多种类。广释如章。问准下文。诸解脱门皆佛果法。如何於中。有因行耶。
　　答佛果海中。具因果行。由虽得果不断因行。然俱是果。显主伴故。
　　二别明大众各别得法述以叹佛中三十九众。各有长行。经家叙列。各有偈赞。当对佛颂。就中分三。初明天王众。次摩睺罗下明杂类王众。后主昼神下明诸神众。就初天众中有二。初色界。后欲界。色界中五。一大自在众。二第四禅。三第三禅。四第二禅。五初禅。就大自在王众中二。初长行。后偈颂。长行中列十王各得一法。初云法界虚空者。大用所遍之处也。然有二义。一就事。谓大空无边名虚空界。於中事物无尽名法界。佛身大用。於此普遍。二就理事。谓外於空界容一一尘处。各有无边剎海佛身。充满虚空。内则於彼所遍之处。势同真性。如理圆满。故云法界。云寂静者。亦有二义。一明前大用用无相用相不碍常寂。二由此智用即寂同真。是故大用得圆遍一切也。方便力者。亦有二义。一明前寂静即寂无寂相不碍大用。二内不异真性。外不失应机故。云方便。益物不虚故云也。又虚空者。处广也。法界者。多物也。寂静力者。佛身普遍广处多物之中。一一尘内。用而常寂。寂而常用也。二普观一切法悉自在者。亦有二义。一以普眼观见一切法。不坏多事相。令同理性故。云自在。二於一法中。普见一切。展转不相妨碍故。云自在。三知一切法不生等者。亦有二义。谓知不生等。内证真理。无功用行。外应群机。又不生等有二义。一就境。二约行。就境有五。一据所执。谓由是妄执无法可生灭也。又情有即是理无故。云不生也。理无即是情有。是故云不灭。不灭不生是一法也又求执所相。不可得故不生。能显无相性故不不灭即不生唯一法也。二据缘起性。谓法无自体。揽缘而起。即生无生。既本不生。故无可灭也。又缘起无性故不生。无性缘起故不灭。论云以有空义故。一切法得成。是故不生即不灭。不灭即不生。为一物也。又推缘无起故不生。能离无生性是故不灭。三据圆成性。谓非是有为故。无彼生灭相故。又非妄心境故不生。证智所证故不灭。又体离有故。离无故。不生不灭也。又约用。随缘故。不变故。不生不灭。不灭即是不生。不生即是不灭。唯一物也。四通约三性混融。於一法上。据所执故不生。据圆成故不灭。据依他故亦不灭。五约三无性。非不生非不灭。然此四句合为一法。圆融无碍。顿思可见。二约行者。谓智背情证理而无来去。谓背舍妄执而无去。应机现前而不来。又往应群机而不去。恒归寂灭而不来。不来即是不去。无二为一味也。又应机无从来。化毕无所去。常遍一切处时。不来不去。时处相寂。称一味法界。故不来不去也。由此大智无念应机如末尼天鼓无思成事故。云无功用行也。四现见一切法等者。从慧海深广而现见法实。五与众生等者。谓巧授深定。令得法乐。六令观寂静等者。谓观真灭妄。舍生死怖。七善入无边等者。谓巧现世故名善入无边境。令解无性无依理故名不起有业。八中勘梵本。天王名爱乐。大智无可字得法名普往十方等者。依体起用故。普往十方说法。用不离体故。不动无所依。九入佛寂静等者。佛是寂静者世间是佛之境寂静者。入世间现众生前名入。普现光者。现身语光物。十住自所悟处等者。菩提是广大所缘境。众生是无边取缘境。依自所悟无二悲智。起通化生。以求菩提故。
