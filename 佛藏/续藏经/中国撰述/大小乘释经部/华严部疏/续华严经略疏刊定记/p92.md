<!-- { "loadSidebar": true } -->
　　第二就一心所摄中。亦四门同前。初约经文释。分为三段。初总标。二何以故征。三随事下释。总中二。先显义。后如来於此下引说证义。前中云三界所有唯是一心者。谓十二缘起是三界所有。此无别体。唯是一心。此一心言。通有二种。一者同类一。谓八识心品。同能积集。熏变种子。成因感果。此则所变现境。依能变心起。摄境从心。名一心故。二者一性一。谓即前所明八识心品。及所变现三界所有。总是生灭虚妄缘集。缘集无性。即是一心。此则会妄归真。摄相从性。名一心故。若尔世谛云何差别。若无差别。一心亦无。要由俗谛得证真故。论云随顺观世谛。即入第一义谛故。云何随顺观。观世缘生故。云何即入第一义谛。观世缘成时。便显无性故。后引说中。云如来於此者。於此缘生门中故。皆依一心者。真心随缘成有支故。前云唯是一心。则约会事归理。后云皆依一心。则为以理从事。其义是一。言左右尔。二征。意云十二有支既作一心。则有支皆无自性。既尔何有前后相缘。三释。意云一心不坏世谛缘生相故。论云。此是二谛差别一心杂和合因缘集观。谓二谛差别一心等者。是生灭与不生灭和合。非一非异。为阿赖耶识。故云二谛杂和合因缘集也。随事者。随其行业。於何趣中。从中阴内。起求生爱心故。云生欲心。此心起时。与本识中识支种子。同时起。至生阴时。此求生心灭。唯本识托哥罗逻等。如外种依牙生等故。云心是识。论经云贪欲心生者。谓第六识中求生时。贪欲共阿赖耶识。同时起故。於中阴末。贪惑心续。名为受生。彼所造行。变为境界。谓殿堂等。名为诳心。以不知故。虽取之为实。名曰无明。此是受生无明。非发业无明。此中大意。明受生时。行事是能引。欲心是能润。此二於识支前故名诳心。无明亦是能引心。诳故令取亦是能润。此二居后。引润本识中五果等种。生所生果。现起分位有次第故。说名色等。是故十二有支。皆唯是识。
　　二约厌离有为。就相谛分别者。论释。此是染依止观。言二谛差别者。论主意。将所依心体是真谛能依有支是俗谛故。此一文名为二谛。此释总标文也。言一心杂和合因缘集观者。释所以者何下文。如别释竟。
　　三约大悲随顺分别者。论名余处求解脱。是诸凡夫。如是愚痴颠倒。常应於阿赖耶识及阿陀耶识中求解脱者。此是举正显耶。言乃於余处我我所中求解脱者。此显邪乖正。以诸愚夫背正从邪。深为可愍故。此对治下举经显治可知。
　　四约一切智分别者。论名依止观。谓分别有支依止有二种。谓真性及依止识。此中二谛通为二缘。明是大智所了之法。
　　第三自业差别中。亦四门同前。初约相用分别。此十二有支。皆有二义。一明自行相。二助成彼用。谓令众生迷於所缘故。是无明自相。与行作生死因。是助成业用。论经名自业成。问此十二支。於四缘中。具有几缘。
　　答成唯识第八云。诸支相望增上定有。所余三缘。有无不定。契经依定。唯说有一。爱望於取有望於生有因缘义。若说识支是业种者。行望於识。亦作因缘。余支相望。无因缘义。而集论说。无明望行。有因缘者。依无明时业习气说。无明俱故。假说无明。实是行种。瑜伽论说。诸支相望无因缘者。依现爱取唯业有说。无明望行。爱望於取。生望老死。有余二缘。有望於生。受望於爱。无等无间缘。有所缘缘。余支相望。二俱非有。此中且依邻近顺次不相杂乱。实缘起说异此相望为缘不定。本疏解云。缘起经说。唯增上缘。一切定有因缘。有四位。谓二是实。一但增爱为取。无别种故。二有支中望五果种。望生。有亲生义。若说业以为有支。则无因缘。二是假说。无明时行种。识为业种。等无间缘四位。谓无明行爱取生老死。所缘缘有六位。於前四。加有望生受望爱。所余六支。总无所缘及等无间。
　　二约厌有为分别者。於染因观内。名他因观。以前支望后。异故名他。前能起后。与他为因。故云他因。若辨行相显他义名能生。后显因义。论释死支以不见知。令相续者。此是无明。何故属死。释此是死时无明因死而起故。
　　三约大悲分别中。四门内。此当第三异道求解脱。於颠倒因中。求解脱。倒因三种中。此文治彼自性因故。云不应如是求。何以故者。将欲广释故征也。谓我佛法中。因前支起后支。断前因故后果不生。即得解脱。汝说冥性为因。纵知之何由可脱。故云不应。言因缘有支等者。总举经文。
　　四约一切相智分别中九门之内。此当第三名方便观。因缘有支二种业能起因缘事者。略释显。谓前巧起。后名方便等。余文可知。
　　第四不相舍离观中。亦四门同前。初约不相离者。谓前能起后。离前无别。后依前起。离前无后。不相离故。各无自性。无性缘起。如心现前。此为顺观逆成一真理平等观经文可知。
　　二约厌有为分别。论名自因观。无相等自生因。观缘事故者。谓无明生行是自生因。问无明行异。云何名自。答以行赖无明。无自体故。缘力全摄。非是分故。前明不即故说他因。此显不离名为自因。有人引此子果之文。证无明支有种子现行者。非此文意。又远法师。以五义释此文。明子时是前无明。能生后无明令行不断。与行别时。果时是后无明。从前生助成行故。与行同时等。本疏云。今寻此文意。只发行无明为子时。所发之行为果时。以行是无明果故说无明有二时。问无明望行。无亲因义。云何说行即是无明果时。
　　答无明是行增上缘故。名为子时。行是无明增上果故。名为果时。文中有四。初开义门。二自因下释不相离义。三若不离下释不即义。四自生下总类结。初中。先开。后是中下释。言子时令行不断者。以无明为行因故。二种义缘事示现者。以子时为缘。果时为事故。余文二义。类此可知。故云余因缘分等。二释不相离义中三句展转释成。初自因者不相离故。二云何不离以现见离前支无后支故。此显离子无果故。说果为子果。三云不离无明则成行者。此顺释不离子无明成果故名离三释。不即义中无明二种过失。后引中论颂释成。言不即因以是所生非能生故。不异因者。从於能生生所生故。以果不即因故。果不断因不常。以不异因故。果不常因不断。又以不即因果俱不断不异故。因果俱不常。又亦反此思之。又以不离是不即故。即不常为不断。四总类结可知。
　　三约大悲分别者。谓邪见众生执颠倒因内自在天。为众生因。为可伤愍。今此文中。显无明行等故。对治彼执。故为因观。
　　四约一切相智分别者。当第四因缘相观。有支无作故者。明此有支非直后依前故后无性。亦乃前能作后前亦无作故。诸缘起是种智境界。
　　第五三道不断中四门同前。初约经为三道不断者。此中烦恼有二。谓能发能润。虽诸烦恼皆能发润。然发业位无明力增。润业受生爱取力胜。是故偏说。由元熏发。立一无明。数数溉灌故。分相显名。行业立生因。爱取已润近生当果。立名为有。此约唯业有说。在名有二。谓在因及果。识等五种唯是报因。生等二位但是报果。以就所引因位难。去差别相故。据当果位。别显立支。谓续生时因识相显。次根未满名色相增。次根满时六处明盛。依斯发触。因触起受。尔时乃名受果究竟。依此位立因。为五支。果位易了。差别相故。总立二支。以显三者然所生若在未来。为生厌故。说生老死。若至现在。为令了知分位相生。说识等五。具如成唯识第八卷显。又此惑业苦三。为流转之相。如净意菩萨所造十二因缘论颂云。烦恼初八九。业二及与十。余七说为苦。三现十二法。从三故生二。从二故生七。从七复生三。是故如轮转。一切世间法。唯因果无人。但从诸空法。遂生於空法。此依三道显二无我也。
　　二约厌离有为分别者。论名摄过观。所谓三道摄苦因苦果深厌离故。
　　三约大悲分别者。论名异道求解脱内对治苦行因。谓邪苦行但是烦恼业妄想因故。非乐因故。如经无明爱等。
　　四约大智分别者。观名入谛观。三道是苦集谛故。是大智所知法也。瑜伽云。几支苦谛摄。及现识为苦。答二。谓生及老死。问几支苦谛摄。当成为苦。答五。谓识乃至受种子性。问几支集谛摄。答所余支。谓余五因二果。俱是苦谛。惑业五是集谛摄。又成唯识第八云。皆苦谛摄。取蕴性故。五集谛摄。业烦恼性故。此中苦通十二。以是取蕴性故。集唯摄五。
　　第六分别三际中。亦四门同前。初约经。分别先后际者。此十二支。初二是能引。次五是所引。次三是能生。后二是所生。於中。分别三际。诸圣教中。略有三说。一依此经。开能所引分先后中际。合能所生。总为后际。以行远故开之。生近故合之。二依成唯识论。开能所生。合能所引。是故前十现在。后二未来。以十因二果。分二世故。三生引俱开。如智度论。初二过去。次八现在。后二未来。故成三世。如成唯识等十因二果定不同世。因中。前七与次三。或同或异。若二三七各定同世。如是十二。一重因果。足显轮转及离断常。又由此三际因果轮转。人法二我永无所有。问何故此经不言生老死耶。答略故不说。
　　二约厌离有为者。论名护过观。谓外人与此缘道理。出三种过。一一切身一时生者。列过名。何以故者。外人自征立过所以。无异者释立过相。以无我异同。何为不得五道之身一时并生。二中列释名征立可知。无作者故者。释立过相。若无我作业。谁受来报。三中别征可知。释中既无有我。谁持是业令夫至果。是故应知。前不受报据前望后说。此中失业据后望前说。此三种下总牒显护。谓过现因别名为异。以此答前三种难故名为答。亦通取下句未果异因云何得有一时生过。又差别因得差别报。云何乃言有不受报。差别之报由异因生。云何得有生业之过。下释文中。先释过去内无明缘行。是见过去者。牒举经文。下释中二句。初明过因能作现二果。由过因说现识等以为当来。此中但从过去因即足。何须彼说现为其当。欲以因果相属防三过故。即是见下释已总结过去是因义。二释现在中。言识乃至见现在者。牒经文。释中二句。初明现由过因。二复能下明过因得现果。现在是彼过去之未来故。云得未来果。三爱取下。释未来中。先牒文。言后有生者释。从爱取等起有生死。名有生也。问前释过现皆二世相对。今解未来。何故不然。
