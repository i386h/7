<!-- { "loadSidebar": true } -->
　　第二喻中。先喻。后菩萨摩诃萨下法合。前中四。一总举幻事。二别显幻时长短。三随其下明幻处。四不以下彰幻与本法互不相碍。后法合中五。一此云现者。准下结中。能以无数剎入一剎。二其阿僧下明彼剎中三世间染净人物等同入也。三菩萨於此下明入时相状。四何以故下征释所由。五佛子菩萨如是下结成上义。初二段可知。三入时相状中二。先明能见。后不以下明所现。前中三。初一句总标。次五句别显。后一句总结。初云菩萨於此者。於此多剎入一剎也。别中。普明见者。谓同时顿见前三世间净染人物等故。下普字并准此。二入者顿见入故。三观者。顿观诸剎佛会故。四慧者。顿闻诸剎佛说法。顿思惟故。五了者。既思惟已。顿解了故。后总结。云以无尽智者。常智故。如实智者。称境知故。后所现中两句。先明多入於一一不为多所逼破。后显一容於多多不为一所损灭也。四征释所由中二。先征。意云以何义多入於少。各本相如故。而不相坏故。后释中有九义。约九观九名以显。若开第一第五中各二名。则名有十一也。其我差别名。诸圣教中。或依人执说。或约法执说。今此通二。显二无我。初云菩萨知等者。二无我观也。入无命法者。法无我也。谓命是不相应行法。行蕴所摄故。智度论云。命谓计有我众生等命根成就故。言众生者。显五蕴故。无作法者者。人无我也。智度云。作者谓计有我人用手足等作众事故。入字通人法两处。谓俱证会故。二菩萨於一切等者无诤观也。谓勤修二无我行时。不见人法中有二相之诤故。住无我法者。瑜伽云。我谓於五取蕴我我所现行故。今此言无。照彼空故。二菩萨如实等者。缘起观也。照身从众缘而起。无能起者故。云如实见身也。住无众生法者。智度云。众生见谓计有我人依於五阴和合而生故。今照彼阴无和合故。智住此理故。云住。住亦名行。行此理故。四菩萨知等者。无生观也。观有为法剎那生灭。不得自在。何能为因。而生於果。补特伽罗者。瑜伽释云。数数往取诸趣无厌故。谓不厌其果而数数造因。造因故数受其果。令知彼唯是一聚有为生灭。了无造因往趣之者。五菩萨知法等者。性平等观也。意生者。勘梵本中。名摩努阇。谓有作此计云。我是意生者。依止於意。或高或下生故。摩纳婆者。此云儒童。谓少小而有学植者。仍要是四姓中婆罗门种。不尔虽小有学。但名俱摩罗。此云童子也。今此知诸法性平等故。意生高下。及四姓中高皆不可得故。并云无。以其二名义类同故一处列也。六菩萨知一切者。等性寂观也。菩萨观无明风击藏识海。虽生死洪涉烂汗三界。而有为本寂初未尝动。七菩萨知一切一相者。无相观也。住无分别法者。分别亦是差别之言。谓一切法同一无相故。名一相。一相故无差别。相通体相及相状相。上来七门。是会相归性。显理事无碍。便显事事无碍。依展转说。八菩萨知法界等者。法界无差别观也。谓即理之事。此彼互望。相有差别。由解脱业用。令互镕融。相即在等。同一无碍。名无差别。住不思等者。从无碍业用为名。亦通德相。文云菩萨知故。此正合前多入於一事事无碍法界。九菩萨勤等者。大悲观也。是前菩萨勤以方便对应度者。现此事事无碍境界。是极大悲调机也。此位菩萨宁有勤耶。虽无功用。约化不息。名为勤尔。五结成上义中三。初牒前然现。二智无数下略明前三世间净染人物等。三亦自见下明无碍行相。初中可知。二中五。一牒前诸国土无量众生等。二无数菩萨者。牒前菩萨众会等。三观无数佛等者。牒诸佛出兴。四彼诸如来所说等者。显前句中佛兴说法。五诸菩萨等者。显前菩萨句众会总法。此则略牒结也。三明无碍行相中二。先明行相。后常勤下明修观。前中三。一此菩萨自身在自定境界中二。然不舍下显法界无碍体用。谓体一故不舍此彼。不碍用故见在此彼。约体不异。约用不一。二彼身下唯就体显不异。三入法界故一句结归所依。谓菩萨见身及处得此不一不异。无障碍者。由证入法界无碍体用故也。
　　第三喻中二。先喻说。后菩萨摩诃萨下法合。喻中可知。法合中二。先正合喻。后菩萨了知下。类知诸法皆同幻化。於中二。先总。后知法下别。别中七句。三重展转递起。一牒前起后。谓由知世幻故。知此能知智亦幻。二由了能知智幻故。此智起业用亦幻。三由知智及业幻故。后以幻智观所起业用也。
　　第四喻中。先喻。后菩萨摩诃萨下法合。喻说可知。法合中。世间依空。合彼依所。有标起征释。可知。此中虚空是真性之空是非事虚空也。菩萨能於空中见世。亦能於空修业者。以了如幻。於无处现有故。又一念现多。不令念广者。皆如上幻与本法无碍故也。
　　第五喻中三。先法说。次思惟下喻显。后决定下法合。初中三句。一明所住神力业用究竟故。云到彼岸。二住幻际者。际谓边际。智契即有即无之理极处也。三於世中诸法。并在幻数。菩萨善达故。云入也。二喻显中四句分二。先一句总。后三句别显。前中凡所思莫不皆然故。又此幻法恒不离心故。云思惟也。别中一不违幻世者。不碍存也。尽幻知者。不碍亡也。凡是幻法。要具此二义。是故约境智。互举存泯。理实齐具。二了知下明境智不异也。三决定下心是幻法不可其边际也。次如诸下引佛幻智为喻。后摩诃萨下合法。同喻可知。
　　第六喻中。先喻。意云幻师身虽不同彼幻。而明了於幻。后法中。菩萨心虽不我入法。而明了於法。离常断故。不坏真俗故。后结可知。上来第二定了。
　　第三次第遍往诸佛国土神通定中三。先征。次释。后结。初征可知。次释中三。谓法喻合。中五。一於一切处入定。二或剎那下於一切时入定。三若久下总结差别。四菩萨於彼下明不起心念。五虽离下不癈起用。并可知。第三竟。
　　第四清净深心行定中三。先征。次释。后结。初征可知。次释中二。先法说。后佛子如散动下喻显。前中三。初广知诸佛。次於彼下广兴供养。后然於下了无所得。就供养中二。先十种外事供。后於彼一一下明内三业供。初身业。次语业。后入下意业。后了无所得中可知。第二喻显中有三喻。初明应念无知喻。喻合可知。二如日中下明阳焰非水似水喻。喻合可知。三佛子此三昧名为下。寤忆梦事喻。有法喻合。合中二。初合不忘。后而以此下明以所忆法利益众生。后结名可知。第四定竟。
　　第五知过法庄严藏定中三。先征。次释。后结。初征可知。次释中五。一知过去佛出现所作次第之相。有十句。可知。二佛子此菩萨摩诃萨得下。明增广智。前所知剎益。於中十句内。第五云知法者。有二义。一知教法。二知世出世法。余并可知。三佛子此三昧名下。明一念入劫。从少至多。有十三重。可知。四佛子彼菩萨下。明虽入过去定而不灭现在法。亦不作功用缘於过去故。云不缘过去。何以不灭现在者。若灭现在者。即无过去可缘。所以者何。九世尚即一念。一念即是九世。况唯过去与现。不俱耶。五明出定获益中三。初总辨举数。谓位终成果名领受不思灌顶法。二属己名得。三得净治名清净。四究竟名成就。五契合名入。六证会。七圆满。八住持。九平等普知。十三轮净者。三业离障也。二何等下别中十内。初四是四无碍解。可知。二心言无失。次二於未受苦者为依令免。已受苦者救令得脱。后二因善胜果位妙。三结得时达。法喻合可知。结名易解。第五定竟。
　　第六智光明藏定中三。初征。次释。后结。初征可知。次释中有十门。前六正明此定业用。后四明住定得益。前中初一总知未来诸佛。二所谓下别知名号。有九句。三常出现下。明佛所作事业有十二句。初二出现利生。次二作法王。绍继先佛。及降魔伏外等。次二说世出世福。次二说进善治恶正分者。善恶二分中。善是自分故。次二明於相修无相。后二位满成果。四彼诸如来下明智。彼佛因圆果满十句可知。五彼诸如来名姓下时亦知彼佛出生名姓所作事说入涅盘等。六此菩萨下。於一念中能入如是无尽劫者。释上所知未来诸佛所出劫数故。言入大千世界尘数劫入佛剎尘数劫。此文须梵本准第八定中。从大千后至百千亿那由他大千界故。上来正明三昧事毕。后四门明住定得益者。一得入持门益。二佛子菩萨摩诃萨住此下得善功益。上二自利也。三佛子菩萨摩诃萨如是下得不空益。四佛子菩萨摩诃萨住此下敬养益。上二利他也。初中有十种。一心忆持佛佛护念故。二心住持法得总持辨。三住持行令愿满。四神力无能伏。五智力持所行法无碍。六以悲持法为物说故。七巧持句字令法明净。八不畏生死流转。即受生三界。名师子受生法持。谓心如此勇猛。大菩提志。不避淤泥。方出淤泥也。九以智力持行不休息也。十善友力任持净多机故。十一无住之力所持能入多劫。十二以善巧智知诸法性净。此不入法之力任持也。二法得善巧益中有三。初法说。次佛子譬如日出下喻显。后此大三昧下法合。初中有十二种。初二巧住时处处。次三巧知众生根类。次三巧知众生根行思念。次二巧知说法及佛兴。后二巧知通慧。次喻显中。明日光无念喻。后法合可知。三得不空益中十种。谓若有众生。於此菩萨三业所作见闻同住等。皆获胜益。无空过者。故名不空。其文易可知。四由於众生有此不空益故。遂得天等十王贺恩供养并易了。第六定竟。
