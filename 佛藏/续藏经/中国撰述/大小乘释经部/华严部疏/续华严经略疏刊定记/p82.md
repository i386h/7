<!-- { "loadSidebar": true } -->
　　就第二正说中二。先依论主科前四分。后佛子是菩萨住此发光下明位果。前中四者。一起厌行分。二佛子菩萨摩诃萨住第三下明厌行分。三此菩萨得闻法已下明厌分。四佛子此菩萨心随下明厌果分。此地修禅。厌伏烦恼。名为厌地。初入地心修起彼厌名为厌行。趣地加行起彼厌行名起厌行分。所起地初名厌行分。正住地中修八禅等。名厌分。地满足故。名厌果分。又四分如次。加行无间解脱胜进四道也。
　　就初分中三。一结前起后。二何等下正明十心。三菩萨以是下结行入地。就十心中。一清净者。依前净戒起。此趣禅净深心冠下九句。二安住者。坚住自大乘不舍故。三厌舍者。志求胜法起善方便能厌当欲故。二地满已趣向三地名求胜法。四离贪者。依现在欲不贪故。上二据当贪未起但可厌。现贪交舍。名为离贪欲障禅。是故厌离。五不退者。依不舍自乘进行故。六坚固者。依自地烦恼不能破坏故。自地者。此第三地也。远法师云。是前二地。辨法师云。是四禅四空。并难依也。七明盛者。依等至自在故。谓定根本是通所依。明盛即是自在异名故。八勇猛者。依禅定自在有力。虽生下地。而不退失故。谓虽修得上定。不随禅生。虽生散地。不退定心。此明修定淳熟有力自在故云勇猛。九广者。依欲界生烦恼不能染污故。谓智力既广。尚用烦恼。为佛事故。十大者。依利益众生不断诸有故。谓大悲不舍利生。常处有故。三结可知。
　　第二厌行分中三。初明厌离有为。名护烦恼行。二见如是下舍狭劣心。名护小乘行。三菩萨如是厌离下明修方便摄行。初中二十句。明观一切行无常无救。前十句。观无常。知法体性。后十句。观无救。就人显过前中二。先总标所观说。后所谓下别释。
　　前中云如实相者。谓称有为法自体观无常故。论云命行不住故者。谓色心相续。一期分位。剎那生灭故。此即总相无常观。
　　后别释中。八句分二。先六句。明有为无常法自体。后两句明彼法上无常之义。前中前四句。约正报。后二句约依报。前中一无常者。依不护诸恶力横夭寿。等谓以不避履险喰毒之力。致损命故。此句冠下诸句。谓苦无常不净无常等。二苦者依身转时力生三种苦故。谓身命将转时。其报体念念生灭故。虽乐住而不自在。故生行苦。此时与所爱内外别离故生坏苦。正转报时受力风解形故生苦苦。三不净者。依饮食好恶力令形色增损。又饮食转变成不净故。四不安隐者。依轮回六趣无暂停故。谓不停是不安。不安即无常故。五败坏者。依前世间成力灭坏故。谓依成力。得有坏故。六不久住者。依资财无定力能住一主处故。后明无常义中二句。初句云剎那生灭者。少时无常故。谓生与灭俱少时。不常住故。后句云非从等者。自性不成实无常故。谓三世因果无常。皆无自性。不成实。无常。如过去因生现果时。推无能所生故。现在因生当果时。推无去向后。现在法正现前时。推无住者故。是以三世法流转。即无流转转。以无无常为无常体。维摩云。一切法不生不灭。是无常义故也。
　　二明无救中二。先总。后无救下别。前中云又观此法者。牒前所观无常行法。今此重观。故云又观。后别中分四。初四句约起说无救。次二句约於外受求事中说无救。次三句约老少病中说无救。后一句通显前九皆无实不可救。就初四中。一无依者。少壮时死未至。望后死至。无告诈依托相救令免故。二与忧者。无常既至。无能救者。多无忧苦故。谓虑恐死名忧。忧是心法。共心相应。名与忧苦。相续名多。三与悲者。中间同悲故。与义如前。谓生蕴转坏死相现前。名中间。忧增名悲。悲与心同故。四苦恼同住者。同苦恼事中忧悲随逐。其力虚弱。转增热恼故。谓正死时同苦事中增热恼也。次二句明於外受求事中无救。初句云爱增所系者。追求资生时。欲所爱事。不欲不爱事。如是妄想爱增常护。后句云忧戚转多者。受用时中乐少苦多故。谓求得已守护多彼侵害。乃至失命损恼。多於贫穷时苦。后三句约老等。明无救。初云死有停积者。身老时。望少壮。盛色不可复集故。谓老无常。无救令免。二云贪恚等者。於少壮时具三种受。贪等常烧故。谓乐受生贪。苦忧二受生瞋。三受俱生痴。常受三受故。常起三毒火。常烧自善根。不息。是常义也。三云众患等者。於年衰时。无量病苦增长故。谓病虽通老少。然老时增多。故就老说。此病苦至。无救令免。四末后一句。云如幻不实者。通显前九皆无实体不可救故。谓如幻人虽示。老少病相及受求外事等。皆无真实。无可救故。
　　第二明护小乘行中三十句。前十句明护小心。后菩萨如是见下二十句。明护狭心。前中二。初总。后见佛下别。总中云见如是等者。牒前起后。谓於一切有为行。生厌离已。趣向佛智慧。厌心过前。故云倍增。别中十句分二。前五句明依佛智摄功德大。后五句依佛智清净大。前中一见佛等者。神力摄功德大故。二无等者。无比摄功德大。无有敌对故。三无量者。大义摄功德大。广能利益无量众生故。四难得者。无讥嫌摄功德大。希有难得故。五无杂者。不同摄功德大。诸外道不杂故。后五清净大中。一无恼者。离烦恼使苦。得涅盘故。离烦恼使者。离烦恼习。无明不杂故。二无忧者。论经云。无苦。谓苦根本尽。忧悲随尽故。苦忧在身心异。逼迫义同。随一尽时。余即随尽。皆通无违。三至无畏城者。得涅盘果故。四不复退还者。菩萨至涅盘城。不复退还。五能救无量苦难众生者。至彼城不退故。而能利益众生。得世间出世间涅盘胜事。得人天善化。名得世间。三乘法化名得出世涅盘胜事。又福德名世间。智慧名出世。此二同是涅盘胜事。以见此益。菩萨求之也。
　　后获狭心中。初十句起悲。后十句救度。亦可前十悲心。后十慈心。前中二。先牒前起后。举数总标。谓见佛智胜益见有为多过故。於众生哀愍。后何等下正显。於中初句是别中之总。余是别中之别。言孤独无依者。论云无救。救即是依。眼目异尔。世间无父曰孤。无子曰独。今此则一切众生皆佛之子。远佛慈父曰孤。无善心子曰独。由此孤独苦无依救故可愍。此句遍在下诸句下。别中九句。初二依欲求众生。次三依有求众生。后四依邪梵行求众生。初二中一云贫穷等者。求财无厌。常怀不足。名贫穷困乏。二云三毒等者。於他资财。求无止息。名三毒火然。谓初求生贪。散用生瞋。贮积生痴。三毒烧心名火然。次三有求中。一诸有等者。系在苦果未免故。二烦恼等者。苦因未断故。三不善等者。无善观为对治故。后四邪梵求中前三小乘。后一外道。初一无善等者。不求大菩提因。唯乐小善故。二失诸等者。不求大果。妄取小果。恃为究竟。增上慢故。三随生等者。不求大涅盘界。虽入无余依涅盘界。乃是三昧住寂。犹有三余。无明住地惑。无漏业变易生死。由随此转。名随生死流。后一求外道过。妄行邪法。怖真涅盘。后十句明救度中二。先牒前起后。总明度心。后作是念下别明度心。前中谓见众生多苦。起精进行故。别中初一是别中总。总明救度心。后九是别。分三。初三除三障。显度处。次五授三学。明度行。后一令苦灭。是度果。就初三中。一脱彼业结。二净彼惑染。三度彼苦报。次五中初二授三学。后三授法利益。前中一云应着等者。劝之置持戒处故。二云安住者。劝住定慧处。令安住故。定慧合此一句内者。以前地戒成就分戒别辨。后地明慧位未至故。慧从定说。故合云尔。论云三昧地故定慧合说。后三句中初二。约戒。后一约定。前中初云欢喜者。谓受戒者。令除戒疑。信重戒德。欢喜乐受故。二云知见者。谓彼受戒已。示以持犯。令知见所应不应故。后一云调伏者。约定说。谓定如行。伏於沈掉。引得身心安和位故。后一云涅盘者。度彼令得苦灭果故。
　　第三修方便摄行中二。先述意。后释。
　　前中菩萨因前三种观故。便知生死多过难处众生离佛智。有大利益。众生未得。复念众生堕在惑业苦中。以何方便。而能拔济。令住究竟涅盘乐。即知不离无障碍智。无碍智者。是如来智。智由何生。即知不离八地已上如实觉起。觉由何生。即知不离四地已上无行无生行慧。慧由何得。即知不离三地禅。由何得。不离闻法。是故菩萨先求正法。既闻法已。静处思惟。思已起修。入禅无色。依此禅定。观法无生。起出世慧。依无生慧。起如实觉。依彼实觉。得无碍智。既得智已。便能拔去出生死。得涅盘乐。
　　后释文中方便有五。一起观方便。牒上三心起后观求。二欲依如来下明标趣方便。谓标佛慧。显行所起三作是思惟下明观求方便。得观察推求度众生法。四便作是念下明正知方便。谓佛智能救众生。乃至知禅。由闻慧得。五菩萨如是观察下明摄修方便。谓修间法行。摄取正法。
　　初中三。初牒上护烦恼行故。云如是等。二牒上护狭心行故。云愍念众生。三牒上护小心故。云知一切智等。论主依此三心。能起后行。故说此三。为三种因。初一是离妄想因。善厌离一切有为行故。二不舍一切世间因。愍念一切众生故。三发精进因。知一切智智有胜利益故。於中知利益胜者能修行彼道故。愍念者。善化众生故。
　　二标趣中。欲依佛慧救度众生者。此三地中方便摄持。以知不离无障碍智。能度众生故。欲依自当成佛智救度众生。非但依他佛智也。
　　三观求中集上厌离愍念知益三心为因。起此观故。菩萨思惟众生堕惑苦中者。论经中及说业。今此略故。问前救度十心中。欲於惑业苦中救度。今思众生堕之。以何方便。而求度行。向前已知三学为救度行。何故今云以何拔邪。答前虽知彼戒等度法。然未知用何智慧能授此法。问若尔。前护小心中。已知如来智慧有大势力。能救众生。何故今云以何拔济。答前虽见佛智能救。然佛果在当。未可现用。而谓佛智之外更有余法能救济不。故云以何方便。此中简小涅盘同彼化城。非是究竟乐。故云令住等。
