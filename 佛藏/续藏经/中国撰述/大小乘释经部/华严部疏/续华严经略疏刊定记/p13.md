<!-- { "loadSidebar": true } -->
　　二部类本末中三。一本部。二别行。三论释。初中西域相传。佛涅盘后六百年时。龙树菩萨入龙宫。见此经有上中下三本。其上本有十三千大千世界微尘数颂。四天下微尘数品。中本有四十九万八十八百颂一千二百品。下本有十万颂三十九品。龙树乃诵得下本。流布人间。今此所传。即其本也。
　　二别行者。一切经中。兜沙经一卷。是名号品。菩萨本业经一卷。是净行品。小十住经一卷。是十住品。大十住经四卷。是十地品。如来性起微密藏经两卷。是出现品。显无边佛土功德经一卷。是寿量品。度世经六卷。是离世间品。罗麻伽经三卷。是入法界品。等目菩萨所问三昧经二卷。是十定品。又于阗国三藏提云陀般若所翻。修慈经一卷。金刚鬘经十卷。并实叉难陀三藏译。如来不思议境界经等。并是华严眷属。非本部内。别行之经。以其三种世间严事劣故。
　　三论释者。龙树菩萨造。大不思议论。有十万颂。备传西域。此方汉本。十住毗婆沙论十六卷。是彼中释十地内初两地也。又世亲菩萨造。十地论。释十地品。魏朝勒那三藏。及菩提流支。各翻一本。于时光统律师。自善梵文。又奏二三藏对御参详。糅成一部一十一卷。见传於代。又魏朝僧灵辨。爱重此经。於五台山。顶戴祈请。经于三载。遂感冥加。悟斯玄旨。爰诣悬瓮山。造此经释。凡一百卷。颇传於代。
　　三传通感应者。旧本灵征。具如五卷华严传说。今此八十卷本。初释之后。佛授记寺诸大德等。共请华严和上讲此经。其年十月十五日开讲。便即入文。至十二月十二日晚上讲。讲至华藏世界海震动之。其讲堂中及寺院内。忽然震动。于时听众道俗有数千人。共睹斯征。叹未曾有。时三藏法师实叉难陀。及寺大德明诠律师。德感法师等。述兹灵应。具状以闻。都维那慧表署状为首。即以圣历三年臈月十九日进。
　　则天圣皇后。亲运神笔批状报云。省状具之。昨因敷演微言。弘扬秘迹。初译之日。梦甘露以呈祥。开讲之辰。感地动而标异。斯乃如来降迹。用符九会之文。岂眹庸虚。敢当六种之应。披览来状。欣畅兼怀。此批并状。具如别录。第八门竟。
　　第九具释题目中二。初通辨诸经。后别显当部。前中诸经得名。大例有二种。一单名。二复称。单中六。一依说法者名。如无尽意菩萨经等。二依请法者名。如贤护经思益经等。三依所为者名。如大集经须达经优填王经等。四依说法处名。如密严经楞伽恒水经等。五依喻名。如大云经大宝积经等。六依所说立名。此类稍多。略显八种。余准应知。一依所说人名。如僧染经孛经等。二依所说处名。如阿弥陀经阿閦佛国经等。三依所说时名。如时经贤劫经新岁经等。四依所说喻名。如群牛譬经杂譬喻经等。五依所说行名。如正恭敬经施灯功德经善戒经大悲经修慈经诸三昧为经忍辱经等。六依所说依名。如十住经佛地经等。七依所说事名。如华手经胎藏经等。八依所说法门名。如僧伽咤经缘起经等。
　　二复称者。谓即如前单名之类。或有二三四等和合一处。共目一经。此类亦多。略显三五。余准应知。谓或以法喻合名。如法华经等。或以智果为名。如大般若等。或智喻为名。如金刚般若等。或以教义为名。如解深密等。或是约人为名。上首菩萨同此名故。或有以数喻为名。如百喻经十轮经等。或人法数喻为名。胜鬘经等。乃至广说。其单名复称。皆有释名得名。不可具叙。
　　二别显当部中二。初辨异名。后显本号。前中二初明余部中所说。后明当部中所说。前中三。一以所说法为名。如智度论属累品中。此经为不思议解脱经故。二喻名。如涅盘经及观佛三昧海经。名此经为杂华经故。三数名。如梁摄论第十胜相中。名此经为百千经故。后明当部中异名者。如下文出现品及离世间品。依别德用。各立十名。至后当辨。
　　后显本号者。谓此一部经首。总相称为大方广佛华严故。於中三。一总相科简。二别显义类。三释名得名。初中有四对八事。一教义相对。谓大等字是所诠义。经之一字是能诠教。二就义中人法相对。谓大等三字是所得法。佛等三字是能得人。三就人中行果相对。谓佛字是所严果。华字是能严行。严之一字通前能所。无别自体。四就法中体用相对。谓大之一字。是无[得-彳]法界体。方广两字。是无[得-彳]法界用。
　　二别显义类者。谓大等六事。各有多义。且初大义。具显则无量。略辨十种。余准思之。一处大。谓此经充遍十方法界一切世界乃至尘内空毛端处微细重重一切剎故。二时大。谓此经遍前后际九世十世乃至念劫重重故。三归大。谓余所得终归此故。如被机中说。四信大。谓此教中说信能具一切佛法故。如贤首品说。五心大。谓初发菩提心。所期无限。皆与佛等故。如发心品说。六愿大。谓凡所修行回向三处无自为故。如回向品说。七行大。谓菩萨行海一一悉包无尽法界故。如普贤行品及离世间品说。八果大。谓依正二种具足十身通三世间故。如华藏品及十身相海品等说。九能诠教大。谓此经一一名句字。即是尽十方法界世界前后际劫。乃至微细重重时剎中诸佛所说教海无有余故。如上下文中具显。十义大。谓称前教故。二方广有十义。谓杂集有五义。入大乘论有六义。中间除共同者。合有十义。初杂集中五者。彼论第十一云。方广者。谓菩萨藏相应言说。一切有情利益安乐所依处故。宣说广大甚深义故。广破一切障故。无有诸法能比类故。入大乘论六义者。彼第一云。毗佛略者。为众生说对治法故。亦有众多义故。亦以多庄严具故。亦能出生无量大果报故。非是称量所能知。除断一切诸邪见故。释曰。前论破重障。后论随对治。此二同也。是故合有十义。三佛有十义。然有两说。一如佛地论第一说云。具一切智一切种智。离烦恼障及所知障。於一切法一切种相。能自开觉一切有情。如睡梦觉。如莲华开。故名为佛。二如真谛三藏七事记中引真实论。佛具十义。谓觉胜天鼓。不由他悟。离二无知。已过睡眠。譬如莲华自性无染。具足三义。(一假名佛。谓六神通。二寂静佛。谓惑不生。三真实佛。谓即真也)具足三德(般若。解脱。法身)具足三宝性。自知令他知(谓自觉谓他也)四华是杂华。喻於万行。略显十义。余准应知。一无染着义。谓虽为能造水等。所造不为水着。喻离相行。虽因有漏境界修成。而不为漏法所染。二柔耎义。喻柔和行。三自开义。喻无功用行。四可观义。喻慈忍行。五馚馥义。喻戒定等行。六鲜净义。喻离障行。七相状巧成义。喻中道无住行。八味甘美义。喻禅行适悦故。九堪为严义。喻修显行。十能感果义。喻修生行。五严有二义。谓能严所严故。即以前无尽行华。严前无边佛果也。六经有八义。或十义。谓杂心五义。一出生。二显示。三涌泉。四绳墨。五结鬘。佛地论中。说有二义。一贯穿所说。二摄持所化。依涅盘仁王。同说一义。谓总相义。如藏部中辨。或十义者。於前更加常法二义。此如俗书训释可知。三辨得名释名中二。初得名。后释名。前中大以当体为目。包含为义。方广就用标称。周遍为义。佛以觉照彰名。果满为义。华是喻名。感果为义。严以资庄得名。通能所为义。经以总相得名。契合为义。后释名中四。一以体望用有一释。谓瑜伽二十一云。佛为声闻说十二分教。今为简彼方广故。谓之大。准此而言。则大之方广。依主释。二以人望法。通有二释。谓以法简人。即大方广之佛。非下乘佛也。以人简法。即佛之大方广。非因依所得法故。皆依主释。亦通有财。三就人中。行望於果。即佛之华严。而行非余果之行。果望於行。即华严之佛。而果非余行之果。皆依主释。亦通有财。四教义相望。教是义教。即大方广佛华严之经。义是教义。即经之大方广佛华严。皆依主释。有有财同。第九门竟。

　　续华严略疏刊定记卷第一


　　续华严略疏刊定记卷第二(上下合)(尽世主妙严品)

　　第十依文正释中二。先通辩诸科。后别依二释。前中本疏科此一部经文。总为十例。一本末部类。二本部三分。三问答相属。四以文从义。五前后摄褺。六随品长分。七随会次第。八本末大位。九本末遍收。十主伴无尽(今存中八思之可见)就存八中。初本部三分者。谓序正流通。世主妙严一品。即为序分。证信发起通九会。故现相品已去是正宗。三流通分者。古今七释。一光统师云。以入法界一品为其流通。证入法界广无边故。二隋远法师。以法界品内明善财童子已去。属流通分。三灵裕法师。以法界品末九十五颂。而为流通。以叹德终极故。四有师云。以九十五颂末后二颂。为流通。以结说无尽。叹益劝修故。五有师云。流通分不在此中。以经来未尽故。六有师云。此经假使十万颂来尽。亦不合有流通。以法无尽。说无休息故。故大般若。前后诸会。一一各有流通此。经诸会前。既并无流通。当知后来亦不应有。七有师云。余眷属经为此流通。以彼皆是此流通故。按前七释。第四为正。所以者何。前三非是劝学付属二种相故。第四释内有劝学故。来未尽经品。在华藏毗卢相海随好等内。不在八十卷后故。第六释云。以法无尽。说无休息。故无流通。翻例大般若者。斯甚不可。违五义故。一违自引例。谓大般若十六会经。各别证信。是以亦别有流通。此经诸会。共一证信。不可翻例无流通也。二违自所立。谓以法无尽无终极故无流通者。亦应不许有序分也。所以者何。证信本为后代疑经故。以六事证之令信。今既有序。岂无流通邪。又此宁是不结集经。若许结集。不许流通。未醒人也。三违现事。谓此经今既现行於代。如何现见。而执为无。若谓虽有佛不付属令流通者。此岂文殊阿难专輙结集也。四违自教。谓此经发心十住出现等品皆云。我等诸佛护持此经。令久住世。为未来菩萨未曾闻者。令得闻故。五违二机教。谓佛於十地诸菩萨所。未曾灭度。说亦无断。不假结集。故无序分。亦无流通。正宗之名。於兹亦癈。无缚对故。或彼如来。说一一部时。有发起劝学容具三也。若於地前诸菩萨所。或有现前见佛灭度。或有灭后根熟应闻。对此即须证信流通二分安立。今若以地前有流通之教。同地上无结集之经。乃是混乱两机。不分二机也。第七释云。以余眷属经。为此流通者。此亦不然。有五过故。一彼眷属经。应无序正二分。此经序正。即彼正序故。二彼经不合更有流通。全部总为此流通故。又有三过。同前第六说。
