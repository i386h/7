<!-- { "loadSidebar": true } -->
　　第二正说分中。论说三分。一胜慢对治。二佛子此菩萨摩诃萨如是观已下。明不住道行胜。三佛子菩萨摩诃萨以如是十种下。明彼果胜。此与四地何别者。四地以趣地方便及初住地。同名胜慢对治。此中初住地入不住道行胜摄。以渐胜故。论云四地中说众生我慢解法慢对治。五地中说身净分别慢对治。此六地说所染净法分别慢对治。初胜慢对治者。以前五地观四谛法染净相故名取染得障。是故十平等通一切法平等。
　　文中三。初牒前起后。二何等唯正显十门行。三菩萨如是下。结行入地。
　　就正显中三。初八句约无破有。次一句约有破无。后一句有无双破。又初一句总。后九句别。总云一切法无相者。论云。一切法谓十二入。释曰。入是识所依缘。今但言入。即已摄界及蕴。下皆准此。
　　言无相者。一切法自性无相平等故。谓相是妄想所作。无别自性。由此十二入差别之相即是无相故。云平等。后中九句。论主立九种相对治。以显无相故。说相无。然既想能现相想应是有。论破云。十二入自相想故。谓十二入之相。从自相起。无别自体故。
　　二无生者。外转立云。想从相起。可夫无体念别追忆。岂非有生。破云。展转行相故。谓念因前想。后方得记。但是想之展转行相。无别有生故。
　　三无成去。外转云。既念因前想后起非有亦可者。因集起之应不成。何故现见成就。论破云。生展转行相故。谓苦是集果。集从念念从想。如是展转行相成故。
　　四本来清净者。外转救云。若由展转等乃至无成者。世俗因果。岂断坏耶。论破云。净相故。谓彼因果相。本来性净。非待断怀说为不成故。此文准论经。是第六句。
　　五无戏论者。外转立者。杂染因果可从相想等无体。本来清净因果应是实有。论破云。分别相故。谓清净因果非分别相。由分别心取之为有。还非实有故。
　　六无取舍者。外转立云。若染净名义皆空。何故菩萨舍染求净。论破云。出没相故。谓净法可取名出。染法可舍名没。妄法即空。无可舍却。真性离念。不可取得。无舍求但约出没相尔。理实无取舍故。摄论云。於生死非舍非不舍。於涅盘非得非不得。维摩云。若达生死性即是涅盘。於其中不取舍者。是为入不二法门中。皆此义也。
　　七寂静者。此文准义次第。及论经应在第四句。谓外转立云。苦是所生可说为空。集是能生。岂非是有。论破云。染相故。谓惑业与苦。皆是妄法缘起。无性本寂。非实有故。
　　八如幻等者。前来於真妄法起有见故。以无破之。今於二谛见并非有。应无过失。论破云。我非有相故。谓二谛因果离有。众生之我离无。我体亦尔。如幻梦。若一向无。便是断也。问此非有我。岂不正理。何故以为所治相耶。答此我非有相。若即是我非无相。不一不异。则非所治。由执一向非有。便为断见故。是所谓。
　　九有无不二者。外转立云。前既有无各别。不得今有无并立。应无过失。论破云。成坏相故谓成之与坏。是相违法。不得同时。有无亦尔。谓有是无之有。无是有之无。有无无有非一非异故。名不二平等。问法非一异。今云不二。非异何在。
　　答但解非一。即解非异。以将非一作非异非异作非一故。又有与无非一异。无与有。非一异。相望无别故。云无二平等。
　　三结行入地中二。先总结入位。后自性下别结。前总中。牒前所观十平等法观。后别中五。一自性净者。远离障垢故。二随顺平等真如法故。三无违等者。不生分别想违无生故。四得明利者。微细慢对治故。前四五二地同。此地得顺忍。除障未细。不名明利。以四地解法慢最粗故。得耎品忍。五地除身净慢障中庸故。得中品忍。此地取染净所分别慢故。得上品忍。故名明利。下品能治对上品所治。乃至上品能治对下品所治。障治相翻。理必然故。五随顺忍者。耎中忍故。顺者随顺无生法忍故。未得无生忍者。以七地已上是无生忍位。此非彼地故。云未得。然此顺彼名为随顺。理实初地即得无生。为寄五忍配诸地故。分满异故。谓仁王经说。三贤法中名伏忍。初二三地名信忍。七八九地故名无生忍。十地及佛地名寂灭忍。若璎珞经。寂灭忍位。亦有三圣。谓别前二加等觉故。又於初地。分得非满。七地已上圆满得故。胜幔对治竟。
　　第二大段。不住道行胜中二。先约初住地。明不住行。二作是念下。就正住地。以明不住。前地劣故。唯正住地。方名不住。此地胜故。初住地时。即明不住。
　　就初住中二。初牒前起后。二大悲等正显不住。於中四句。初三明能观之心。后一明观所观生灭。然此三以作六重释。一辨相者。愍心创起故云悲首。论意释以殊胜大悲摄三世众生故。二求果殷至称为增上。又上求佛果故。论意释於所知缘起令知净智。为佛果本故。三厌离有为心。论意释观一切种微细因缘。以生厌离。缘观细极故云满足。二次第者。我前观空。须念众生虚妄所缠故。先起悲。以悲念故。求佛果智。以益众生。以起增上。佛智必由离果而成。是故末后起观缘生过患终极。三约二利者。初一利他。后二自利。四约二护者。前二护小乘。一护狭心。二护小心。后一护烦恼。五约因果者。初后摄因中一求果。六约不住者。初一不住涅盘。后一不住生死。中一俱无所住。就所观生灭中。十二缘生顺生逆灭故。云观世间生灭。此是总观。亦以十门。别观彼法。
　　二就正住地。明不住中。广显缘起。於中有二。先以义分别。后依文正释。
　　前中总有二十八门。於中。前一十八门。引余教别说。后之十门。随当部文便释前一十八门义。具如别章。
　　后依文正释中二先。料简其文。后正释文。
　　前中有三。一就经本。二依释论。三经论相对。
　　初中。本经内二重。先别明十观。后显名重结。前中十观者。一有支相续。二一心所摄。三自业差别。四不相舍离。五三道不断。六分别三际。七三苦分别。八因缘起。九生灭。十随无所有尽观。於中各有顺逆观。以为不住行故。
　　二依释论者。论以三门。一就有为门中。释此十番。此即是前大悲满足观。二就深念众生心中。释此十番。名大悲随顺观。此即是前大悲为首观。三约求佛心中。释此十番。名一切相智分别观。此即是前大悲增上观。此与前三。次第少异者。谓前约生心次第。今据正行次第。谓先自利过。次念众生。后求大果。故与前别。於此三门。各观十番。成三十门。复各有逆顺。成六十门分别缘起观。
　　三经论对摄者。有二门。一相对。二相摄。前中。论但取经初住地处三心分别十门缘起。各各具逆顺。成六十门。若将下文。彼果分中三解脱门观因缘集。历前六十门。乃有一百八十门。显缘生观。论主更依初住地三心。一一各通。有此十观。是故经论合举。物为四重释。此缘生一一各十。即为四十门。又各有逆顺。即为八十门。以三空观之。总成二百四十门分别缘生法。二相摄者。论初门内。开为三段。一名成答相差别。此摄经中初一有支相续观。二名第一义差别。此摄经中第二一心所摄中半门观。三名世谛差别。此摄经中后八门半。於此三中。初一显於妄我非有。二真俗非无义理圆修。第二大悲随顺观中。摄十为四。一名观众生愚痴颠倒。摄十中第一门。二名余处求解脱。摄第二门。三名异道求解脱。摄次后四门。四名求异解脱。摄后四门。第三一切相智分别中。摄十为九。一名染净分别观。摄初半门。二名依止观。摄初中后半门及第二门。三名方便观。摄第三门。四名因缘相观。摄第四门。五入谛观摄第五门。六力无力入依观。摄第六门。七增上慢非增上慢信入观。摄第七门。八无始观。摄第八第九门。九种种观。摄第十门。释相可知。
　　后释文中。释此十门。即为十段。一一段中。皆四门释。一依经别释。二约论厌离有为释。三约大悲随顺释。四约一切相起分别释。如是四重。依经及论。收摄方尽了。
