<!-- { "loadSidebar": true } -->
　　二问答相属者。此科直就正宗中说。九会总有五番问答。初第一会现相品中。大众起四十句问。当会答尽。此名举果劝乐生信分。二第二会初名号品内。诸菩萨念请有五十句问。讫至第七会末答尽。此名修因契果生解分。中间虽更有诸问答。并是随问随答。非大位问答也。三第八会初普慧菩萨起二百句问。后普贤菩萨以二千句问答。当会答了。此名托法进修行德分。四第九会初大众念请有六十句问。佛入师子频申三昧。示法界身云为答。此名大众顿证法界分。五善财童子。於福城东。问文殊师利。文殊教问善知识法。自后展转指授。乃至到普贤所。前后总历五十三处。见五十五人。五十三处问。五十二处得五十三法门。此约大位问答得法。斯总名为一人历位渐证分。亦可前名果证分。此名因证分。或前是别门之总。后是总门之别。总别不相离。镕融无碍思之。三以文从义科中二。初序分。后正宗。就正宗中。总有五周因果。即分为五。一初会中一周因果。名为所信。五品中初四品。明毗卢遮那依果。最后一品明佛往因。即大威光童子也。二从第二会至第七会中随好品。一周因果。名为生解。亦名差别。谓前二十六品。历会显因。次有三品。明彼果故。三从普贤行品。至出现品。一周因果。名为出现平等非差别显故。四第八会中。一周因果。名为成行。谓普慧问中。一百九十七句问因三句问果。或成如来力一句。通在因果。答准可知。对此所明。而成行故五第九会中。一周因果。名为证入。谓此品初。明佛现法界身云是所证之果。后显善财求法修行。是能证之因也。
　　四前后摄褺科中有十重。一始从初品。至第九会中文殊未出重阁已来。是其本会。亦名佛会。佛为会主故。后从文殊出阁已去。乃至普贤已来。皆是末会。亦名菩萨会。以诸善知识为会主故。二前中有二。谓前八会。明信解行因果。后第九一会。显证入法界因果。三前中复二。谓前七会。明信解因果。后一会显成行因果。四前中复二。初随好品已来。明差别因果。后普贤出现二品。显平等因果。五前中复二。初第六会已来。明因中自分行。后十定已去。显因满胜进行。六前中复二。初第五会末明凡位行。后第六会。显圣位行。七前中复二。初第二会末。明外凡行。后次三会。显内凡行。八前中复二。初光明觉品来。明所依所信之境。后问明等三品。显能依能信之行。九前中复二。初世主品。显於教生信。后现相等八品。明於佛生信。(初五依果后三正果)十前中复二。初为后代根性引证令信。后尔时华藏下。为现前机器发起信乐。
　　五随品长分科中有十分。一世主品是证信发起分。二次四品是依果殊胜分。三次一品是正果因修分。四名号等三品是三业应机分。五从问明至住处品。是生解修因分。六从不思议法品至随好品。是生解成果分。七普贤行品是出现成因分。八出现品是出现成宗分。九离世间品是顿摄因果分。十入法界品是证入法界分。
　　六随会次第科中有十分。初妙严品是九会都序分。余九会各一分故。谓第一会是举果生信分。第二会生解之信分。第三会解修十住分。第四会解修十行分。第五会解修十向分。第六会解修十地分。第七会解修因圆果满分。第八会进修成行分。第九会证入法界分。
　　七本末大位科中有六十四序分。分为一分。九会中本会。即为九分。末会中有五十四分。具显如前。通前总为六十四分。
　　八本末遍收科中。有三千大千世界尘数余一百二十四分。谓序分为一。九会为九。六千比丘闻法为一。善财已去一百一十三故。弥勒云。此长者子。曩於福城。受文殊教。展转南行。经由一百一十善知识已。然后而来。至於我所。释曰。即准此文。善财未见弥勒前。已经一百一十知识。既后更见弥勒文殊普贤。明知总见一百一十三人。后文殊处云。文殊师利为善财童子。示教利喜。令得阿僧祇法门。乃至云。於是善财。得见三千大千世界微尘数诸善知识故。
　　后别依二释者。谓於上八例科中。今依初二。依初科者。妙严一品是序分也。现相品下是正宗也。流通有无具如前说。问若妙严品是序分。属初会不。设尔何失。二俱有失。若言属者。信闻成就应唯初会。若不属者。处众成就属何会耶。
　　答属初会。不所以者何。处众唯是初会序故。余四通为九会序故。信闻二种文局义通。时主二种文义俱通。依差别门。且尔分别。若约融摄。则相遍无碍。
　　就前序分中二。初明此主序。后如此世界下。明结通十方世界海序。前中二。初明证信序。后尔时华藏下。明发起序。前中二。初总料简。后正释文。前中三。一证信所由。二证信所为。三科文差别。初中两说。一依智度第二云。佛涅盘时。於俱夷那竭国娑罗树林中。北首而卧。欲入涅盘。阿难亲属爱未除故。未离欲故。心没忧海。不能自出。尔时长老阿泥卢豆。语阿难言。汝是守佛法藏人。不应如凡人自没忧海。一切有为法是无常相。汝莫愁忧。又佛手付汝法。汝今愁闷。失所受事。汝当问佛。佛涅盘后。我曹云何行道。谁当作师。恶口车匿云何共住。佛经初首。作何等语。如是种种未来要事。应当问佛。阿难闻是事。心闷少醒。得念道力。於佛后卧床。以是事问佛。佛告阿难。若今现在。若我过去。乃至广说。身受心法。以除世间贪忧。又云。从今日后。解脱或经。即是大师。如解脱或经说。身业口业。应如是行。车匿比丘。如梵天法治。若心耎后。应教迦旃延经。即可得道。复以是我三阿僧祇劫所集法宝藏。是藏初。应作是说言。如是我闻一时佛在某方某国土某处树林中。是我法门初首。应如是说。何以故。三世诸佛经首皆称是语。今我经初。亦应称此如是我闻一时等语。
　　二依大悲经第五云。佛告阿难。我今以是正法宝藏。付属於汝。汝勿令毁灭。阿难白佛言。我今云何修行法眼。乃至云。我复云何结集法眼。佛告阿难。我灭度后。有诸大德比丘僧众。集法毗尼时。彼大德摩诃迦叶。最为上首。阿难。时彼大德诸比丘众。应如是问。世尊何处说大阿波陀那。何处说摩诃尼陀那。乃至云。何处说声闻藏缘觉藏菩萨藏。阿难。时彼比丘如是问已。汝应答言。如是我闻一时佛在摩伽陀国菩提树下初成正觉。如是我闻一时佛在伽耶城。乃至云。如是我闻一时佛在拘尸那城力士生地阿利罗跋提河边娑罗双树间。乃至云。佛说经已。一切大众。皆大欢喜。顶戴奉行。阿难。汝应如是结集法眼。(有人云大悲经中优波离教阿难问者。今勘无此文)。
　　二证信所为中六。一为断疑故。真谛三藏引微细律云。结集法时。阿难升座。身变如佛。於是大众遂生三疑。一疑大师从涅盘起重来说法。二疑他方有佛来此。三疑阿难转身成佛。阿难说此如是我闻语已。大众三疑一时顿断。谓身若是佛。无此言故。二为生信故。智度论第三云。说时方人。令人心生信故。三为异外道故。外道经首。置阿讴二字。表断常故。四为息诤论故。智度论云。若不推从佛闻。言自制作。则诤论起故。五为离增减过故。佛地论第一云。应知说此如是我闻。意避增减异分过失。谓如是法我从佛闻。非他展转。显示闻者有所堪能。诸有所闻。皆离增减异分过失。非如愚夫无所堪能。诸有所闻。或不能离增减异分。结集法时。传佛教者。初作是言。为令众生恭敬信受。言如是法我从佛闻。文义决定无所增减。是故闻者应正闻已。如理思惟。当勤修学。六为顺同三世佛故。如前所由门中智度论说。
　　三科文差别中三说不同。一依真谛三藏七事记中。科此证信序。以为七事。一如是者。标所闻法。二我者。出能闻人。三闻者亲承音旨。四一时者。善合时宜。五佛者。显能说师。六摩竭国者。彰说有处。七观自在等者。表非独闻。
　　二依大智度论。龙树菩萨。科为六种成就。一信。二闻。三时。四主。五处。六众。此望前七。合前二三。余皆同也。
　　三依佛地论。亲光论师。科为五事。一总显已闻。二教起时分。三别显教主。四彰教起处。五教所被机。此望前六。但合信闻。余皆同也。上来第一总料简讫。
　　自下第二正释文者。今依龙树六种成就科。释此文。於中三。初总标五成就。二阿兰若下。别显四成就。后有十佛下。总别标显众成就。初中分五。一如是者信也。二我闻者闻也。三一时者时也。四佛者主也。五在摩竭提者处也。初中二。先别解信。后信与闻合释。前中略叙七家。一智度论第二云。问曰。诸佛经中。何故初称如是语耶。答曰。佛法大海信为能入。智为能度。如是义者即是信。若人有信清净。是人能入佛法。若无信。是人不能入佛法。不信者言是事不如是是不信相。信者言是事如是。
　　二真谛三藏云。真不违俗。名之为如。俗顺於真。称之为是。真俗无二。故称如是。
　　三肇法师云。如是者信顺之词。夫信则所信之理顺。顺则师资之道成。经无丰约。非信不传。故建言如是。
　　四智者师云。以文为如。以理为是。文以巧诠为如。理以无非为是。文巧理当。故言如是。
　　五融法师云。如是者。感应之瑞也。如以顺机受名。是以无非立称。众生以无非为感。如来以顺机为应。经以名教出於感应。故云如是。
　　六隋朝远法师云。阿难所说。如於佛语。故名如。为简相似之如。故复称是。
　　七梁武帝云。如是者。谓如斯之言是佛说。故言如是。
　　后合释信闻中。略有九说。佛地论中。自有六解。一云如是我闻者。谓总显己闻。传佛教者。言如是事我昔曾闻。(此总句为一释)。
　　二依譬喻。谓当所说如是文句。如我昔闻。
　　三依教诲。谓结集时。阿难告众。如是当听。我昔曾闻。
　　四依问答。谓有问言。汝当所说音定闻耶。故此答言如是我闻。
　　五依许可。谓结集时。诸菩萨众。咸共请言。如汝所闻。当如是说。传法菩萨。便许彼言。如是当说如我所闻。
　　六依传无增减。谓如是法。我昔曾闻。此事如是。齐此当说。定无有异。
　　七功德施论云。如是我闻者。显示此经是佛世尊现觉而演。非自所作。
　　八长耳三藏。依三宝释。谓依佛宝故言。如佛所说是我所闻。如我所闻是佛所说。依法宝故言。如我所闻是称理之说。如彼称理之教。是我所闻。依僧宝故言。如我所闻是诸菩萨同闻。如诸菩萨同闻。是我所传。
　　九梁朝云法师云。如是我闻者。将传所闻之法。先当提举一部。谓如是经教。我於佛闻。上来诸说。虽各有理。然今且用三家所说。谓智度论信相释。佛地论无增减释。云法师释。
