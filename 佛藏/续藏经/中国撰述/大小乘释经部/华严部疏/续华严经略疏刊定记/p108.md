<!-- { "loadSidebar": true } -->
　　第二答前所问法中二。初列名。叹胜佛教令说。即为本分。二尔时普贤菩萨承如来下依教广陈。即为说分。
　　前中四。一举益令说。二何者下列名示法。三此十下叹其功德。四是故普贤下结劝令说。
　　初中二。先佛诫普贤说益此众。后诸菩萨下后益三世菩萨(此文须勘梵文)令出离。前中初始善入。后终令成满普贤行愿。
　　二列名中。此十定是因满者之定故。皆云大。显定加行共为名故。皆结云三昧善巧智。列普光等名。即为答前何定问也。显其十数。答前几定问也。一普光明者。有二义。由住此定。了知身心无有实体。其身普住一切佛境。以佛智光明。修菩提行故。二由住此定。观察法身。见诸世间。普入其身。於中明见一切世间及世间法。释曰。普是外境。光明是内智。虽有两释。前释为胜。二妙光明者。由住此定。能现多身。放多光明。现多妙用故。三次第遍往诸佛国土神通者。菩萨由住此定。能以神通。遍往十方。各过阿僧祇剎尘剎中。皆入此定故。四清净深心行者。由住此定。能知一一佛身等众生数。见阿僧祇世界尘数如来。一一佛所。皆以深重清净心。种种供佛。请法称赞故。五知过去庄严藏者。此菩萨住此定故。能知诸佛出世。即为庄严国界。从佛出生无尽善法。是故佛即是藏。依过去门。显佛比德故。名为过去庄严藏。亦名过去清净藏者。佛是清净者故。能净世间故。余如前说。六智光明藏者。由此菩萨住此定故。能知未来一切世界一切劫中佛所有事业。能以智慧。皆悉了知。依智起於照用故。曰光明。七了知一切世界佛庄严者。此菩萨住此定故。於现在世。能次第入十方世界。皆见诸佛示现种种佛事利益世间。八一切众生差别身者。此菩萨住此定故。入定起定内身入外身起外身入内身起等。差别多门。虽亦通依三种世间。且依众生一相而说。九法界自在者。菩萨住此定故。知事法界边际与理法界边际不一不异。得如是知见自在无碍故。十无碍轮者。此有二义。一由此菩萨入此定时。能住无碍三业等。能圆满佛果。即初十句。释无碍义。得菩萨下十。一一句牒前起后能成圆满佛果释轮义。二但取初十句。释无碍轮。谓住前九种无碍故。能成就第十转无碍清净法轮也。
　　三叹德中三。初总叹。谓大人能入三世间说。二若诸下别叹行人所得功德。三是故普贤下结劝令说。别叹行人德中二。先明受行。后如是之人下显得益。前中略举四种。一於十定深生爱乐。二尊崇贵重。三习学修行。四精勤不懈。后明得益中五。一上同佛果。二此菩萨下周遍普入。三此是诸菩萨下明该摄诸法。四若菩萨入此下明胜德无限。五得法界故下明智德自在。此五段中各有十种。初中十种。皆是佛果异名。准释可知。二周遍普入十中。一普入世界通帝网等处下诸句皆通帝网准知。二普入众生界。三普入法身。四普入即理之事法界。五普近三宝。初佛。次法。法中二。后僧之中二。六普得三世佛知。七普知三世法。八普说佛教。九普转法轮。十普成菩提。三该摄诸法十中摄为五。初二境智一对。次二因果一对。次二三业一对。次二佛法一对。后二严土摄生一对。四胜德无限十中。一称法界力故云无尽。二行等虚空。三位齐法王。四智无不达。五十力圆满。六心无不寂。七大悲自在。八智力有余。名为丈夫。九燃正法灯。破无明暗。十结德无尽非二乘了。五智德自在十中。一理智不动。二量智随俗。三无相入相。四得种性家生。五说别了无。六法施知时。七开悟名智。八摄生令净。九示得果而不舍因。十得果智巧现通。
　　四结劝令说。可知。上来本分竟。
　　第二说分中三。一承旨总告。二佛子云何下别释十定。三末云佛子此是下总结。
　　初总可知。
　　二别释中十定。则为十分。一一分中复各三分。谓征名释义结名。
　　就初定中。初征可知。二别释中四。一智无尽。二佛子此菩萨摩诃萨发下明无边心。三佛子此菩萨摩诃萨有十种入三下明入定差别。四佛子此菩萨摩诃萨有十种入大下明入定善巧智。於此四中。末后一段文。明入定方便。次前一段明定业用。又次前两段明定利益。此四段文。倒安布者。随方语言仪式异故。未回文也。今且依文。次第解释。於四段中。各有十种。就初两段二十种同辨定益中。初十明智无尽。后十明发无边心。前中。初二品能化所化智无尽。次二任运应现照彻无性智无尽。初二善摄不退智无尽。次二能转所转智无尽。后二始修智无尽。后明发十种无边心中。初二救生事佛。次二供佛见佛。次二转法现通。次二为得果不舍因。以入微细智说法。次二入佛不思境。於佛辨起志乐领受法。末后一现自在身入一切佛会。此增数十故。三明定业用十中。约诸方入出不同故。云差别。从加行心。共名故。复云智其十种者。约四方四维方及上下方相望入出故。四明定方便善巧智十种中二。先十种法说。后佛子如罗睺下喻况。前中十内。一依定起巧智现大莲华。二身遍华坐。三身内现大千界。以是百亿个百亿故重言尔。此数亦合着小百亿成大百亿也。六於彼下现菩萨修行。七一一菩萨下牒行生胜解故。云决定解。八一一决定下牒解令根性满。九一一根下牒根成法业。十就所现总结自在。后喻况中二。初修罗自在喻。后佛子譬如比丘下观身不净喻。前中二。先喻。后法。何况菩萨说法。以劣况胜。前喻可知。后法说以劣显胜。於中十句。初五句约喻显法。后见如实下五句。就法辨德。可知。二观身不净喻中。有法喻合。并可知。上来释说。是名下结名。可知。释初定竟。
　　第二妙觉定中三。初征。次释。后结。初征可知。次释中二。
　　初就法说。后约喻辨。前中十句。明妙光定力。令菩萨身於诸世界能入能纳。於中。前六重身云重入为调伏众生。七是为下别明所知所入诸杂世界。八是诸世界亦悉下明即彼所入世界还即入於菩萨身内。九身所入界界亦入自界内身中。而无杂乱。十种种法亦不坏灭。
　　后约喻辨说中。有六喻。一宝山光影喻。二佛子譬如幻下明幻现时处喻。三如有幻师下时幻事不坏本法喻。四如世幻者下明幻必依处喻。五菩萨摩诃萨得不思议下明同佛幻智喻。六如彼幻师下明幻师不迷幻事喻。
　　就初喻中二。先喻显。后佛子菩萨下法合。前中有四。一日照七宝山现影后照山间水内影现。二其宝山上已下明山上日影共山间水日影互相照现故。云更相影现。三或说下明相现名出入。谓此影现彼此名出。彼名入。彼影现此。准之。又本日出时。谓从山等处出。本日没时谓於山等处入。四但此下时互无初际。体实非有。相现非无。不住山等。结山上也。不住水等。结山间也。次法合中二。先明相入而不坏。后观一切下释所由。以世界在身内。不坏世界。不灭诸法。又以世界在身中故。云不住世界内以身还在身内世界中。故云不住世界外。以同时俱现。即不住内外世界。与身不可分别故。云无所分别。而亦不坏世界本相。后释所由中。谓一相无相故得相入。虽无相而不灭虚相故恒不坏也。真性不碍於虚相故。云住真恒不舍也。此是法性融通门也。
