<!-- { "loadSidebar": true } -->
　　前中三。初明说意。言普观等者。谓前明教主入定广现其事未有言说。今辨普贤广以语言资开发前定所示业用令诸菩萨同入此法故。二以等法界方便下明所显事广多善巧。有十一句。一以等法界方便者。谓事法界法之界法。或即界数量广多应机现事善巧广多数量同此故。二等虚空界者。谓太空是事空。虽体无质碍。然随所包容分量。广多应机。下同前。余句亦尔。三等众生界方便者。有情数多故。四等三世者。三际时分多故。边畔难知故。五等一切劫者。一切剎中劫量数多故。知娑婆等望安乐等剎长短既多同类又广说复大中小等也。六等一切众生业者。众生当多况各各业都计皆广也。七欲。八解。九根。十成熟。成熟者令从因至果故。十一等一切法光影方便者。光影之名。简异水影观杂故。谓水等二影依明显己。光影一种映明现己。前可喻现身。后可喻因缘法成坏同时。三为诸菩萨下正显说彼广多善巧。於中四。一标。二征。三释。四佛子此十下结。初中亦四。一标为菩萨。二标数以十法句故。三标以言说故。四标定名频申故。二征可知。三释中十门。初云标说能示现者。此有二义。一今以言说说前所示现事故。二今於言说中示现前事等法界者。如前说一切佛剎等。并是所示现事也。自下九句中显示并同初门释。四结中二。先显略结广。后结非余境。唯佛境故。
　　后偈颂中二。初叙意。后正颂。前中承佛力者。显非自力故。观如来者。有所禀故。观众会者。有所为故。余句观其所说。此等并是佛差别德故。正颂中十颂。初中。上半颂前等法界剎尘等。下半颂佛兴等。二中上半颂等空界佛剎。下半颂尽未来佛处座赞佛德。三中上半颂等空界佛剎。下半颂佛出世菩萨围绕听。四中上半颂等空界佛剎。下半颂菩萨众会。五中上半颂毛孔出三世佛化身。下半颂充满法界。六中初句颂平等现。下三句颂一身满一切剎。七中上半颂前第八内一切剎尘现中三世诸剎尘数佛。下半颂种种神变经多劫。八中上三句颂前第七内现三世佛神变。即修行法海行是也。下句颂诸境界中。九中上半颂毛孔出生三世佛智奇音。下半颂化道菩萨。十中上半颂令佛座量同法界。下半颂菩萨众会中尽未来转法轮。上来开发信心分竟。
　　第九毫光示益分者。令众证法界故。於中三。初举佛放光。为示法之缘。二时逝多林下明依缘见法。三其有此下明见法得益正入法界。
　　初中五句。一标即意欲令菩萨因人随分亦得此三昧故。又此三昧中所现事。即是大众前所疑问故。佛答问入此定令众亦得方为答也。二放白毫光者。显中道平等白净法界。是前三昧摄生业用。三名普照等者。依义立名。谓遍照三世法界门悉显现故。今诸菩萨皆证入故。四以不可说下明摄眷属。具主伴故。五普照十方下显摄化分齐。
　　二依缘见法中二。先举能见人。谓普云集此通新旧二众。后明所见法中亦二。初见此方法界。后如此会下类通十方。前中亦二。先见一切世界中现身说法。后或现在天宫下明见一切宫殿中现身说法。前中先举所说之处。后如是等下正明现身说法具三世间。可知。二就天宫等中亦二。先所现处。即前世界中尘内十种天宫等。后现种种性下明现身说法。亦有十种。此等所现。并是通答前所疑问。谓如来境界等。可准思之。二类通中三。先举此会。后如是下类通。三不坏下明自在。初举此会可知。二类通中二。初粗类十方世界中器世间及众生普是实报显现故名也。后一切虚空下细类毛孔中可知。三明自在中。初一句不坏广事。谓虽在毛孔微细之中。而亦不坏三世九世广大无边众生界等差别俨然。次四句业用。谓一随心现像。二随乐说法。三普入众会。现身种种。而智无差别。四随应教化无竟期也。
　　三见法得益中二。先显见法因缘。后或入法身下正明得益。
　　前中二。初约缘。佛有宿缘故见。二或是见闻下约行。已修其德方便。前中二句。一佛通以一切善根摄。二佛唯以四摄摄。后约行中二。初明二利。后结入法。前中二。初三自利。谓见闻等故。发大心故。故与佛同种善故。后一利他。谓以成菩提法化故。后结入法界者。谓然由前得入后益。此句亦是后所入之初为总也。
　　后正明益中三。初明因见得法。二其诸菩萨下因法成德。三尔时诸菩萨下因德起用。
　　初中三。初一句结前生后。属前末后初如前分别。然此意标所得佛地大三昧。以此中众并是普贤位中诸菩萨故。是故所得。无渐唯顿。即皆究竟也。二或入下显其所得。於中三。先总标所得。略列十门。於中。初六明得菩萨行位究竟。后四明得佛果自在成满。二后诸菩萨下行结略显广。於中二。初结名。后结数。名中十种。初解者明了故。二道者大行愿故。三门者方便故。四入者。於中分明解悟故。五理趣者所显理故。六顺随者无违逆故。七智慧者决断择法故。八助道者三十七品等法。九方便者加行故。十三昧者定体故。后结数中有二种。一此十为首。乃至有十不可说佛剎尘数。二即此十不可说佛剎尘数余等。一一复有尔所数量。以后广明百门定。末结云菩萨以如是等不可说佛剎数三昧。入毗卢等故。三云何种种下偏显定广。於中三。初一句总牒征数。二所谓下别列一百二门。三菩萨以如是下总结。就别中二。先百门显自分因终。后二门约胜进果满。此中何故偏广三昧。以诸门种种皆依定现故。又前文云欲令诸菩萨安住师子频申三昧故。一百二中。初一名普庄严法界者。无尽行海严平等法界。便出缠究竟圆明具德故。入如来力者。梵本中云十力解释。次云一切法界旋转藏者。梵本中云一切法界理趣旋腹。中间诸定。随文思释。三总结者。结前一百二定通果定故。上来因见得法竟。
　　第二因法成德中二。先别显德。后其诸下总结。前中有十门显德。一成深智德。二为诸众生下了法为师德。三知诸世间下随缘无着德。四遍入一切下成就众生德。五示真实际下解深具行德。六具三昧力下得法智能德。七证分别下巧便胜智德。八得一切法无碍下理智契真德。九放净法光下摄生见佛德。於中。初摄生成益。后普见下见佛得益。十一身充满下三业自在德。於中五。一一身普遍。二乘大智下。智慧无碍决了佛地甚深定趣者。梵云甚深所行。三以无尽句下演法无尽。四获大智下念成就。五恒以下转显业用益物定慧神变。后总结可知。
　　第三因德起用中三。初总显。次所谓下别显。后是诸菩萨下总结。初中二。先明前所得。后各於下正显起用。次别中十事差别可知。后结中云得法光明等者。是此法力也。上来第九毫光示益分竟。
　　第十文殊述德分中三。初长行叙意。二正颂其德。三尔时彼诸下明诸菩萨以佛三昧光照得入此定。
　　初中略述颂意可知。
　　二正颂中。十三偈分二。初五颂叹逝多林中所显示法。於中。初二颂叹林中器世间自在用。次二颂叹众生世间自在用。后一颂叹智正觉世间自在用。后八颂叹诸菩萨等得法业用。於中。初一叹林上空中说菩萨德。次一颂林中树说众生业海。次颂林中诸事内现佛神通。次一颂一方国土入佛毛孔。次一颂林中诸事内显佛放光。次一颂林中诸事体广遍十方。次一颂三世佛严事皆现此林诸事中。后一颂总结诸菩萨多劫严事皆现此林诸严事中。
　　三诸菩萨以佛三昧光照得入此定中三。初明所得行体。谓由佛三昧光照。得此大悲为利物行体。二於其身上一一下。明所得行相。谓毛光现菩萨所化之形。三普为下明行胜用中二。初总显大用遍满法界。后或现不可说下别显悲用。於中六。一显能化法。二往诣一切下所化处。三以平等大悲下能化心。四或有见已下明化令益。五佛子此逝多下现住处。六佛子此诸菩萨下现能化身。初中二。先别说。后以如是等下结数。前中。初八以欣厌门化。二或现不可说檀下十度门化。初中可知。十度中。一先八门明六度化。七八二种慧度摄故。次一或现随诸众生时善等。是方便度。次一或现降魔等是力度。次七门或现知一切工巧等下皆是智度。后结可知。二住所化处中二。先结前生后即为总句。后所谓下别显中。十四处可知。三能化心中四。谓悲愿智方便也。四化益中八种。文显可知。五现所住处中四句。初一标。次二别略显。后一不离本处。此中类结不离者。意显於后文殊出会游化亦不离本处故。六现能化身中初一总标。末后而亦下总结。中间从所谓下别显。一现身中有十种。可知。二往诣下现形。三威仪。四音声。五言论。六住处。七修行。八说法。说法中五句。并准可知。上来从会初至此十数总明本会竟。
　　第二大段明末会者。亦名菩萨会。以菩萨为会主故。前本会亦名佛会。佛为会主故。然此本末镕融非即非离。为一无障碍法界会也。就此文。初略有二种。先明文殊为能化起机。二尔时尊者舍利弗下明所化就应。
　　前中三。一总标文殊出阁。二与无量下别明同异眷属。三文殊师利下结前生后往人间也。初中显吉祥妙慧证真了俗故。说文殊出阁也。二别明眷属中。先显同生众者。即是会初所列者也。后及常下显异生众。於中。有二十三众。各依行标称。令亦随释。一卫护故。二为物化彼成行为供故。三恒随足下布华故。四乐植善种於心因故。五悲凉水除热恼故。六智火光照故。七冠蔽风尘故。八知方土仪式故。九照生死暗故。十明佛自在故。十一严法界空故。十二度有海众故。十三积集高大助道法故。十四护物心城故。十五守护法城故。十六勤护物命故。梵本训释药叉此曰苦活。故十七寻逐如来。於定慧香生欢喜故。十八以己所离令物离故。十九生死海中拔出天人龙故。二十成佛大身故。二十一喜叹故。二十二厌有乐佛故。二十三重供赞故。三结前生后中二。先牒前二众略赞其德。后出自下明了俗顺机由先内证故。乃至云辞佛南行。
　　二明所化就应中四。初明六千比丘会。二尔时文殊菩萨下明诸龙会。三复有无量下明诸乘人渐增作入大乘宗教方便故。四时福城人下明善财会。福城者。梵本云驮宁阿羯罗。若以长声呼驮寂。即云谷也。谓多出谷米之处故。若以短声呼。云但寂。即云福也。是福德之处故。今梵本中有此多处呼召不同故。译从长存福为正也。
　　就初中三。一明文殊从善住阁出下见友之远缘也。二时尊者下鹙子与自众随逐文殊者。此明六千见发之近缘也。三此六千下正明六千见先发鹙子指授。
