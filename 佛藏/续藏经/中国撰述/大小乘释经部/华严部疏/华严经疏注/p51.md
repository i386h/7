<!-- { "loadSidebar": true } -->
　　四证证灭爱处。又成菩萨行。具悲智也。具此悲智。何所为耶。令佛种不断。佛种不断。有何相耶。谓成三德。救护众生。成就恩德。永断烦恼。成於断德。了知诸行。成於智德。诸行有三。一心行。二所行行。三所了行。谓一切行无常无相。即所了也。云何救护演说诸法。云何永断净诸杂染。永断烦恼。种现双亡。除诸杂染。谓唯现惑云何成智。谓永断疑网。智成何益。断诸希望。惑除何益。灭诸爱着。一切着者。着有着空。着行着果。不着诸法。正智现前。悲救众生。佛种不断。是菩萨修行之要。亦诸佛之本意也。所陈诸问。一一皆有斯益。又释一切菩萨是所成就。云何成就不断佛种。即自成就。救护众生。成就於他。云何救护。谓离二障。永断烦恼。无烦恼障。了知一切。无所知障。以何方便。能断二障。谓说诸法。此烦恼障。其相云何。谓爱与见。除诸杂染。绝爱烦恼。永断疑网。绝见烦恼。此所知障。其相云何。谓於境不了。有所希望。法执未忘。一切生着。今相无不了。何所希望。达法性空。当何所着。二障既寂。二智现前。成菩提涅盘。谓不断佛种。是则菩萨众行成就矣。
　　△二有三十句。举彼所说。显其有智二。初十句问因。
　　说诸菩萨十住十行(至)十愿十定十通十顶。
　　文有九句。昔云欠第九十忍一句。又以十信自不成位。是住方便。摄在住中。故不别问。故仁王经教化品云。伏忍圣胎三十人。十住十行十回向。故知信住不分也。有四义故。信不入位。一进退不定故。二杂修十心。无定阶降故。三未随法界。修广大行故。四未得法身。显佛种性故。由斯不开十信。则成此会。及第三会俱答十住问也。十行第四会答。十回向第五会答。十藏第四会中答。以藏有二义。一收摄义。谓收摄诸行。以用回向故。答在回向之前。二出生义。以出世地上证智故。问居回向之后。十地第六会答。十愿初地中答。十定十通第七会答。各有本品。十顶一种。答文不显。古有多释。一云。准梵网经说。十忍后有心地法门。即此十顶。理亦可通。但彼经说处。乃有十。初无菩提场会。但云方坐千光王座。及妙光堂说十世界海。其二三四与此三四五会。处法全同。他化十地次第亦同。而化乐天说十禅定。初禅说十金刚心。二禅说十愿。三禅说十忍。四禅摩酰首罗宫说我本源莲华藏世界卢舍那佛所说心地法门。不云重会普光明及祇洹重阁次第。又别难可会通。又此中间后更有果问故。彼佛心地即后如来地等。非十顶也。有云。僧祇品答。以准璎珞。等觉别有顶位。以因位穷终。今僧祇中说十大数。数中之极。故云十顶。彼问虽十答有多数。对上定通。亦非其类。故不可也。有云。寿量品答彼中十重佛土。皆上为下顶。极至贤首佛剎。名为十顶。又佛名第二詺此十一世界。为上首故。但举此初后十一。即显过百万阿僧祇世界寿量之数。此为标首。首即顶故。然复彼无别问。似有少理。但标此十界。将为问端。对十地等。甚不相例。今谓新旧梵本俱无忍。问答中即有。故知彼忍即此顶也。言十顶者。因位终极。十定十通皆等觉位。十忍居后。又得顶名。问中约位终极。故名为顶。答据法门忍受。以智印定。故云忍也。非位终极。不具十忍。非有十忍。不极因位。二文更显。故十忍品末云。通达此忍门。成就无碍智。超过一切众。转於无上轮等。既言超过。即是顶义。亦犹四善根中。忍顶法门。义相类故。不尔。忍无别问。空答何为。设欲成十。应脱十信。十信虽未成位。亦随法界。修广大行。德用殊胜。别一会答。应有问故。若将十忍已下四品。共答顶问。於理无失。俱是等觉之终极故。
　　△二二十句问所成果。全同初会文二。初内德成满。
　　及说如来地如来境界(至)如来自在如来无碍。
　　如来神力。前会名佛加持。即神力加持故。神通约外用无壅。神力约内有干能。离世间品。各有十事。其相自别。言无碍者。谓如来所作无能障碍。上文名为。无能摄取。义皆同也。
　　△二体用显若。
　　如来眼如来耳(至)如来知慧如来最胜。
　　辨才是语业。智慧是意业。最胜是身业。准前会中。唯欠佛光明之一句。余如前释。其所答文亦如前引出现不思议相海品说。但前总会。故引此文。所引之文正答。今问说者宜重引之。
　　△三末后一句。结以正请。
　　愿佛世尊亦为我说。
　　彼佛既尔。此亦例然。请同彼说。故致亦言。
　　△第三说分。於中通下六会。答此所问。准问答长。分科亦为三分。一此初三品答所依果问。二问明已下答所修因问。三从不思议品下答所成果问。其平等因果因乃果。中之因。果乃此果之用。故属果收。此品分二。先如来现相。答由其念请故。又如来证穷故。后文殊言说答。伴助主故。假言显故。今初分二。初佛现神通。
　　尔时世尊知诸菩萨心之所念各随其类为现神通。
　　知心念者。领念请也。现神通者。示相答也。各随类者。有其三义。一随疑者。所宜异故。谓或示色令见。以声令闻。冥资令晓。皆是现通。以法界身。圆明顿现也。二随疑者。流类别故。三随疑者。所疑异故。谓若疑十信。即见如来足轮。放光周乎法界等。若疑十住。则见如来足指。放光百剎尘外。菩萨集等。如放光一事既尔。余相皆然。故知初会现相。徧於九会。此会现通。通於一分。结集随义。编之作次耳。故下三会皆有不起觉树之言。
　　△第二众海云集。即现相答初十句问。光现佛剎答佛剎问。剎有金色。等是剎庄。严既以金成。亦答剎体。彼剎菩萨亦剎庄严菩萨大宝以为严故。亦剎清净。纯净佛剎唯菩萨故。净修梵行。是剎成就净土行故。亦剎清净所修净故。此上已答五句。依问兼答。五句正报土各有佛。及见如来坐莲华藏。是答佛住。现通放光是答威德。名不动智等是答法性。见佛转法轮是答说法。佛成正觉是答菩提。文虽在下。义皆此具。光明觉现即此现故。十方众集即为十段。一一方内。文各有八。一远近。二土名。三佛号。四上首。五眷属。六诣佛。七到已致敬。八化座安坐。去此远近皆十剎尘数者。前会为说所信因果深广故。须远集华藏之外。十方剎海。今为说於生解因果。渐渐增修故。但集娑婆邻次之剎。信行最劣故。复云。十后后渐增至法界品。还集剎海。初不云一。直云十者。表无尽故。要剎尘者。比余胜故。为有所表。故分阶级。非初信等。不是通方。故结及证成。十方齐说。又随迷名外。悟处名来。而实佛土。本无远近。土皆名色者。表信粗现故。亦表显然可生信故。佛号同智者。有信无智。增无明故。信中之智。本觉犯故。主同名首者。梵云室利。一名四实。一首。二胜。三吉祥。四德。是以译者前后不同。今通用之。以信为首。摄诸位故。次第行中。信最胜故。甚难得故。於生死中。创发信心。为吉祥故。信能增长智功德等。一切德故。此十菩萨同表信门故。皆名室利。各随一门。达一切法。故复有差。次文当释。亦有传云。梵云室利。此云吉祥。室利云首。亦是一理。眷属皆十剎尘者。表一一行摄无尽德。皆诣佛者。有归向故。余如前会。又下菩萨名等。皆是表法。菩萨表所行之行。本剎表所证之理。佛名表所得之智。
　　今初东方文有八事。
　　现神通已东方过十佛剎微尘数世界(远近)有世界名金色。
　　土名谓心性无染。与缘成器。为自体故。
　　佛号不动智。
　　佛名谓本智如空。离觉所觉。湛然不动。动即是妄。非曰智故。又纵成佛果。不异凡故。即本觉智住心真如。
　　彼世界中有菩萨名文殊师利。
　　上首谓慧达。佛境处处。文殊由择。契於本智。故分因果。
　　与十佛剎微尘数诸菩萨俱(眷属)来诣佛所(诣佛)到已作礼(致敬)即於东方化作莲华藏师子之座结加趺坐(化座本方)南方过十佛剎微尘数世界有世界名妙色。
　　不染而染。染而不染。俱难了知。故云妙色。
　　佛号无碍智。
　　无性不碍。随缘随缘。不碍无性。
　　彼有菩萨名曰觉首。
　　觉心性也。
　　与十佛剎微尘数诸菩萨(至)有世界名莲华色。
　　了众生空。如莲不着。
　　佛号灭暗智彼有菩萨名曰财首。
　　法财教化。即灭暗智。
　　与十佛剎微尘数诸菩萨(至)有世界名瞻卜华色。
　　性相无违。唯一乘旨。是为唯齅。瞻卜华矣。
　　佛号威仪智。
　　善知业果。不犯威仪。
　　彼有菩萨名曰宝首。
　　真俗无违。可珍贵故。
　　与十佛剎微尘数诸菩萨(至)有世界名优钵罗华色。
　　若有此智。如青莲华。最为第一。
　　佛号明相智。
　　谓明於法相。又了佛德心明白也。
　　彼有菩萨名功德首。
　　了达如来应现说法之功德故。
　　与十佛剎微尘数诸菩萨(至)有世界名金色。
　　明洁可重。故云金色。佛为福田。以佛为境。故同文殊。依金色界。
　　佛号究竟智。
　　平等福田。为究竟智。
　　彼有菩萨名目首。
　　福田照导如目将身。
　　与十佛剎微尘数诸菩萨(至)有世界名宝色。
　　圆明可贵。故名为宝。
　　佛号最胜智。
　　能策万行。为最胜智。
　　彼有菩萨名精进首。
　　正教甚深。必在精进。
　　与十佛剎微尘数诸菩萨(至)有世界名金刚色。
　　得文若之坚利为金刚色。
　　佛号自在智。
　　於法能行。方得自在。
　　彼有菩萨名法首。
　　法门虽多。必在正行。
　　与十佛利微尘数诸菩萨(至)有世界名颇梨色。
　　智体清净。犹若颇梨。明彻无染。
　　佛号梵智。
　　能净万行。故云梵智。
　　彼有菩萨名智首。
　　佛之助道。虽无量门。智为上首。
　　与十佛剎微尘数诸菩萨(至)有世界名平等色。
　　观察本性。常平等故。
　　佛号观察智彼有菩萨名贤首。
　　前佛后佛。一道清净。由自性善。故称曰贤。能知此贤。是观察力。
　　与十佛剎微尘数诸菩萨(至)师子之座结加趺坐。
　　又十佛相望。不动是体。余皆是用。十菩萨相望。文殊为总。余皆是别。以总导别。故九菩萨不离妙德。以前后流例。略为此释。惟虚己而求之。不信此理。甚深法门於我何预。

　　大方广佛华严经疏卷第十九


　　大方广佛华严经疏卷第二十(入第十三经第四纸)

　　　　清凉山沙门　澄观　述
　　　　晋水沙门　(净源)　录疏注经
　　△文殊言说答四。初叹众希奇。
　　尔时文殊师利菩萨(至)此诸菩萨甚为希有。
