<!-- { "loadSidebar": true } -->
　　三灌顶菩萨。即十地受职位。十方诸佛。法水灌顶。墯在佛数。能受如来大法云雨。令具佛功德智慧。广作佛事。为庄严故。
　　为得忍菩萨雨大法雨(至)不断菩萨大悲行。
　　五得忍菩萨若取忍净。八地已上。将止此忍。劝满福智。不断悲故。若取初得。有说初地即得。为说信等功德。后后圆净。十地地智一一开发。不断二利故。
　　为住向行菩萨雨大法雨(至)无休息无疲厌。
　　六住向行三。即三贤位。令其入证。真如现前。依此变化。为甚深门。而胜进不息。
　　为初发心菩萨雨大法雨(至)大慈悲行救护众生。
　　七初发心者。通信初发心及信满发心。既发上求下化之心。令依愿行故。上皆已得本位。故并为说胜进上位之法。此下二门。通有二意。
　　为求独觉乘众生雨大法雨(至)得不坏解脱果。
　　八一约初求显说。说其自乘。二约已住密说。密授大乘。如缘觉中。约自乘说。则因谢非常。果续非断。逆观非有。顺观非无。为离二边。虽离二边。而不坏自乘之果。约密十二因缘。即是中道。中道者名为佛性。故曰甚深缘起。是为上上智观。故得不坏佛解脱果故。
　　为求声闻众生(至)名以大智慧剑断一切烦恼怨。
　　九一约显说。由彼厌患苦集。故说人空智剑断之。二约密说。应以法空断一切惑。故名大剑。
　　为积集善根(至)名能令成就种种法门生大欢喜。
　　十为二聚众生。故云集善根者。其邪定聚未堪法雨。未定令得。名为成熟。已定令增种种法门。
　　△三合上结。文二。初合结数。
　　佛子诸佛如来随众生心(至)充满一切无边世界。
　　△二合心等以释外疑。
　　佛子如来应正等觉(至)所雨法雨示有差别。
　　△三结。
　　是为如来音声第十相诸菩萨摩诃萨应如是知。
　　△三以法结通。
　　复次佛子应知如来音声(至)入佛法界故。
　　通结十喻。皆无分量。
　　△三结。
　　佛子如来应正等觉音声(至)菩萨摩诃萨应如是知。
　　△二偈颂。颂上十喻。喻各二颂。
　　尔时普贤菩萨摩诃萨欲重明此义而说颂言。
　　三千世界将坏时(至)而於一切无分别。
　　△四出现意业。文中分三。先身。次语。后意。义次第故。长行中二。初征起。
　　佛子诸菩萨摩诃萨应云何知如来应正等觉心。
　　△二正释三。初约法总辨。
　　佛子如来心意识俱不可得。
　　约体遮诠。
　　但应以智无量故知如来心。
　　奇用表诠。然此一文古有多说。一云。识等有二。一染。二净。佛地无彼有漏染心心所。而有净分心及心所。果位之中。智强识劣。故於王上。以显染无。约彼智所。以明无量。若必无王。所依何立。故成唯识第二。引如来功德庄严经云。如来无垢识。是净无漏界。解脱一切障。圆镜智相应。则有王明矣。
　　言转识者。智依识转。非转识体。一云。以无积集思量等义。故说心等叵得。就无分别智。以显无量。非无心体。故摄论第八云。无分别智所依。非心非思义故。亦非非心为所依止。心种类故。以心为因。数习势力。引得此位。名心种类。上之二解。俱明心意识有。一云。佛果实无心意意识及余心法。云不可得。唯有大智。故言智无量故知如来心。故金光明经及梁摄论皆云。唯如如及如如智独存。佛性论中。五法摄大觉性。唯一真法界及四智菩提。不言更有余法。上之二宗。徧取皆妨。若依前有。未免增益。亦不能通不可得言。又此净分。此何不说。彼无垢识而得说耶。经何不言染不可得。若依后义。未免损减。亦不能通知佛心言。既云以智无量故知如来心。不言无心。可知明非无心矣。又心既是无。智何独立。非唯违上二论。亦违涅盘灭无常识获常识义。若二义双取。未免相违。若互泯双非。宁逃戏论。若尔何以指南。今释此义。文中分二。先会前二宗。后消经意。今初文也。若后宗言唯如智者。以心即同真性。故曰唯如。照用不失。故曰如智。岂离心外。而智别有。如是则唯如不乖於有。前宗以纯如之体。故有净心。心既是如。有之何失。是知即真之有。与即有之真。二义相成。有无无碍。
　　后消经意。言不可得者。以心义深玄。言不及故。寄遮显深。言但以智知如来心者。托以心所。寄表显深。故晋经云。但知如来智无量故。知心无量。
　　云何深玄。欲言其有。同如绝相。欲言其无。幽灵不竭欲言其染。万累斯亡。欲言其净。不断性恶。欲言其一。包含无外。欲言其异。一味难分。欲谓有情。无殊色性。欲谓无情。无幽不彻。口欲谈而辞丧。心将缘而虑亡。亦犹果分不可说故。是知佛心即有即无。即事即理。即王即数。即一即多。心中非有意。亦非不有意。意中非有心。亦非不有心。王中非有数。亦非不有数。数非依於王。亦非不依王。一一皆尔。圆融无碍。则令上诸义。各随一理。不爽玄宗。言寄表显深者。既心不可以智知。且托智以称叹。智是心所。尚以十喻明玄。则所依之心。玄又玄矣。故十喻之末皆结为心之相。然佛尚不说。凡何敢思。有因缘故。辄凭教理。以示玄宗。望无咎其繁而不要也。
　　△二寄喻别显。举十大喻。以喻如来十种大智。即为十段。十智体用非一非异。文各有三。谓喻合结。今初虚空无依为依喻。喻佛无依成事之智三。初喻。
　　譬如虚空为一切物所依而虚空无所依。
　　△二合。
　　如来智慧亦复如是(至)而如来智无所依。
　　谓诸乘之智。依佛智生。如十地云。此十地智。皆因佛智而有差别。离佛智外。无所依学。而佛果满。更不依他。岂不依心。反依理耶。岂不向言王所无二耶。良以佛智照极。无有智外如为智所依。故智体全如。若有所依。不名如智。亦犹净名云。法随於如。无所随故。文殊般若云。若无境界。则无所依。况佛智外无法可得。以一切法即佛智故。
　　△三结。
　　佛子是为如来心第一相诸菩萨摩诃萨应如是知。
　　△二法界湛然喻。喻佛体无增减智。即转释前依。依者依此出生故。文三。初喻。
　　复次佛子譬如法界常出一切(至)而法界无增减。
　　虽出诸智。亦不减少。菩萨解脱成佛智时。亦不增足。以同体均故。如上海中板喻。水有高下。板无增减。
　　△二合。
　　如来智慧亦复如是(至)而如来智无增减。
　　△三结。
　　佛子是为如来心第二相诸菩萨摩诃萨应如是知。
　　△三大海潜益喻。喻佛体均益生智。即双释前依及出生义。文三。初喻。
　　复次佛子譬如大海(至)不作分别我出於水。
　　△二合。
　　佛智海水亦复如是流入一切众生心中。
　　谓与众生心体同故。义曰潜流。穿凿自心。得智慧时。即是见他佛智。是曰依之出生。又由体同。令外佛加持资其念力。亦是流入。
　　若诸众生观察境界(至)所得智慧各各不同。
　　△三结。
　　佛子是为如来心第三相诸菩萨摩诃萨应如是知。
　　△四大宝出生喻。喻佛用兴体密智。释上能生。以何义故而能生耶。具四宝故。文三。初喻有三。初总明出处体用。
　　复次佛子譬如大海(至)乃至一宝亦不可得。
　　△二征列宝名。
　　何等为四一名积集宝(至)四名具足庄严。
　　△三结其深胜。
　　佛子此四宝珠一切凡夫(至)置於宫中深密处故。
　　△二合三。初合出处体用。
　　佛子如来应正等觉大智慧海(至)诸菩萨智慧之宝。
　　△二合征列宝名。
　　何等为四。
　　衍英诸公皆云。初证道智断惑障。二助道智断智障。三不住道智舍於报障。上三自利。四利益众生智。即利他行。此释亦无大过。果地具此三道。能令学者入菩萨地故。今更一解。若直就文。文自明显。今以法相收之。即四智菩提。
　　所谓无染着巧方便大智慧宝。
　　一大圆镜智。以离诸分别。名无染着。所缘行相微细难知。不忘不愚一切境相。名巧方便。
　　善分别有为无为法大智慧宝。
　　二即平等性智。观一切法。若为无为。自他平等。名善分别。
　　分别说无量法而不坏法性大智慧宝。
　　三即妙观察智。善观诸法自相共相无碍而转。说无量法。而不坏法性。无量法者。即摄观无量总持定门等。而言说者。雨大法雨。断一切疑故。
　　知时非时未曾误失大智慧宝。
　　四即成所作智。知机知时。作所应作故。
　　△三合前深胜二。初用胜体深。
　　若诸如来大智海中(至)置於如来深密藏故。
　　此中用胜。喻在总中。此中体深。同法华经髻中明珠。不妄与人。然约下智不及。故称密藏。不全同喻。故涅盘中。明有密语而无密藏。
　　△二体胜用深。
　　此四智宝平均正直。
　　平均正直。即平等性智。大慈悲等。常共相应。故曰平均。一味相续。名为正直。
　　端洁。
　　即大圆镜智。端者纯净圆德。现种依持故。洁者性相清净。离诸杂染。
　　妙好。
　　即妙观察智。
　　普能利益诸菩萨众。
　　即成所作智。此约别配。今以四智圆融故。四德亦该四宝。况四智乃十中之一。则永异余宗。
　　令其悉得智慧光明。
　　△三结。
　　佛子是为如来心第四相诸菩萨摩诃萨应如是知。
　　△五珠消海水喻。喻佛灭惑成德之智。由有前智。无智不生。由有此智。无惑不断。又前则横具四智。此则竖具四智。皆是释前为依之义。文三。初喻二。初总明体用。
　　复次佛子譬如大海(至)其中所有悉被漂没。
　　△二别显用相。
　　佛子此日藏大宝光明(至)如火炽然悉尽无余。
　　此为极教了义之说。而起世婆沙等说。阿鼻地狱在下。火气上吞。销铄海水。盖是少分方便之说。而俗典云。以沃燋石销海水者。或测度而知。或见宝不辨。谓之石耳。又云。注於尾庐壑者。但见其销。以詺之耳。
　　△二合二。初合总明体用。
　　佛子如来应正等觉大智慧海(至)无功用大智慧宝。
　　△二合别显用相。
　　佛子诸菩萨。
　　然此四智。古德有配四种三昧。初是大乘光明三昧智。二是集福德王。三是贤护。四是首楞严。此释配定。理则可尔。案次乘理。以第三名智光普照故。若将初为三。以三为初。乃顺文理。今更一解。标其所成。即是四定。约能成智。应别立名。又若将此竖配诸位。尤异昔解。
　　修习一切助道法时(至)持心一境住於三昧。
　　谓一佛以即事而真智。治於地前。成初四地。令得贤守定。以此三昧。能守世间及出世间贤善法故。前之三地名为世间。四为出世。既了即事而真则即散而定。
