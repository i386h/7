<!-- { "loadSidebar": true } -->
　　言世界海尘者。智犹难测。言岂具陈。非证法云。安受兹说。然上十事。於一一剎。多少不定。具缘一种。或一。或二。或三。或多。或成四句。谓一成一。一成一切等。清净一种。或一。或多。或亦无定。以有纯秽剎故。其次七事。各各唯一。谓依空住者。非依光等故。余准思之。其无差别。一切皆具。以约体性平等。佛力融摄。故说无差。所以染净皆具也。有云。一切世界。相望互同。名无差者。则违下结文。结云。一一世界海。有世界海尘数。无差别故。若依相望互同。则无有差别之事。若将此十。望剎种者。具缘一种。多少不定。不得云一。以其种中。含有多类剎故。清净一事。不得定言有无。以其种中。必含净秽故。其无差别多少亦均。佛出劫住。随业转变。不得云一。依形体严。不得云多。以其剎种别有体等故。若以此十。独望剎海形体依住庄严等四。许其唯一。余必兼多故。经云一一世界海有种种形故。今言有世界海尘数者。约融摄无尽之说也。有云。约一一剎海中所有诸剎。各各一因等故。有剎海尘数者。孟浪之甚。何者。且如剎海中剎虽多。岂如剎海尽末为尘之多。若欲相同。即一尘一缘。方得相似。何得以一剎一缘。充一剎多尘之数。况积具缘等十。有剎海之尘。其一具缘。自有剎海尘数。是则通有剎海微尘。数个剎海微尘数矣。一剎一缘。一依一体。安得充耶。亦不得言通一切世界海说。以下依住云一一世界海。有世界海尘数所依住故。
　　△二依章别释者。十事不同。则为十段。皆有初起具因缘二。初长行三。初标。
　　诸佛子略说以十种因缘(至)已成现成当成。
　　略举十种。通成三世一切佛剎。
　　△二释。然佛土之义。虽有多种。不出其三。一法性土。二受用土。三变化土。若开受用。有自。有他。则成四土。统唯二种。谓净及秽。或性及相。融而为一。有异余宗。又此净土。一质不成。净秽亏盈。异质不成。一理齐平。有质不成。搜源则冥。无质不成。缘起万形。故形夺圆融。无有障碍。土既不等。因缘亦殊。今文十中分三。初三通显。
　　何者为十所谓如来神力故。
　　谓一切净秽等土。皆是如来通慧力成。为物而取。拟将普应。佛应统之。皆称佛土故。莲华藏海。佛所严净。而内含净秽。然就佛言之。无国不净。既即秽而净。故不思议。
　　法应如是故。
　　梵云达磨多。此云法尔。或曰法性。若是法性。即以本识如来藏身。为所依持。恒□变起外诸器界。若云法尔者。谓有问言。何以诸佛众生。起於剎土。答云。法应如是。不可致诘。若会此二。谓法应如是。藏识变起。
　　一切众生行业故。
　　业有善恶。国有净秽。故净名以万行为因。又云。众生之类。是菩萨佛土。谓法性虽一。随业成异。佛随异类。取土摄生。涅盘微善。观经三心等。其类非一。上三。初因。二缘。三因。
　　△二四别明。有因有缘。
　　一切菩萨成一切智所得故。
　　自受用土因。大圆镜智之所成故。
　　一切众生及诸菩萨同集善根故。
　　变化土因。谓众生菩萨。共构一缘。各随行业。来生其国。凡圣同居。下二他受用土因。
　　一切菩萨严净国土愿力故。
　　即初地已上。如十大愿中。修净土愿。是也。
　　一切菩萨成就不退行愿故。
　　即八地已上。功用不退行之所成故。八地中有净土分。
　　△三后三融摄转变。通於因缘。
　　一切菩萨清净胜解自在故。
　　即八地已上。搅大海为酥酪。变大地为黄金。以染为净。以净为染。自在摄生故。十自在中。有剎自在。穷其因者。清净胜解。胜解印持。随心变故。
　　一切如来善根所流(至)成道时自在势力故。
　　谓成正觉时。其身充满十方世界微尘剎土。念劫圆融。一时成立。由二种因。一善根所流。语因中也。二成道势力。明果用也。此一受用变化相融也。即如经初即摩竭陀地坚固等。
　　普贤菩萨自在愿力故。
　　无问成与不成。常能融摄。又前妙觉。此是等觉。其法性土。通为诸土之体。穷其因而为有助。谓法尔为其正因。以一切智。及总以诸因而为缘因故。其后三。亦融前土。非有别体。又此十事。展转生起。谓诸佛土。总由佛力。何以由之。法如是故。法尔云何而有异耶。业不同故。众生由业。佛复由何成。一切智之所变故。生佛有异。何以凡圣同居。同构一缘故。何以复有纯菩萨国。菩萨愿行力故。既由行业。何可转变。胜解自在故。云何复得融摄重重。佛及普贤自在力故。
　　△三结。
　　诸佛子是为略说十种因缘(至)有世界海微尘数。
　　结略显广。如前已释。
　　△二偈颂。多以果显因。文有九偈。束为八段。初一颂佛神力。
　　尔时普贤菩萨欲重宣其义(至)观察十方而说颂言。
　　所说无边众剎海(至)智慧神通力如是。
　　据此无边剎海。皆遮那严净。则下严华藏。犹是分明。理实而言。愿周法界。
　　△二一超颂众生菩萨同集善根。
　　菩萨修行诸愿海(至)菩萨国土徧十方。
　　△三颂第四成一切智。自受用土因。
　　菩萨趣於一切智(至)广大剎土皆成就。
　　前半因。后半果。成惟识云。大圆镜智相应净识。由昔所修自利无漏。纯净佛土。因缘成熟。从初成佛。尽未来际。相续变为纯净佛土。周圆无际。众宝庄严。配经可见。
　　△四颂第六严净愿力。及第七不退行愿。
　　修诸行海无有边(至)一一土经无量劫。
　　修诸行海无有边者。论云。谓平等性智大慈悲力。由昔所修利他无漏。纯净佛土因缘成熟。随住十地菩萨所宜。变为净土。或大。或劣。或胜。前后改变。上经虽云愿力。非无有行。为分功用有无。长行成其二句。皆他受用。故偈为一。初句颂第六。次句颂第七。以八地已上。念念入法流。心心趣佛境故。后之半偈。通其二文。
　　△五一偈。却颂第三众生行业。
　　众生烦恼所扰浊(至)一切剎海斯成立。
　　加造业因。烦恼所扰。造於秽剎。欲乐非一。感土有殊。前与菩萨同修。必多善业故。此明於烦恼。
　　△六颂菩萨胜解。
　　佛子剎海庄严藏(至)十方所住咸如是。
　　△七有一颂。超颂普贤愿力。
　　菩萨能修普贤行(至)清净广大如虚空。
　　以普贤有三。一位前普贤。但发普贤心。即是非今所用。二位中普贤。即等觉位故。此居佛前。三位后普贤。谓得果不舍因行。故长行居后。
　　△八有二颂。却颂如来自在。
　　等虚空界现神通(至)此是毗卢所严净。
　　前偈颂果用。后偈颂善流。略不颂法尔。法尔。即是法法性故略之。又第七偈。□□有依。第八偈。正中有依。第九偈。融於三世。故三共□融摄无碍。然其无碍。通有十种。诸教说土。或谓但是无常。或云心变。理事悬隔。多一不融。故今经宗要辨无碍。一理事无碍。谓全同真性。而剎相宛然。经云华藏世界海。法界无差别。庄严悉清净故。二成坏无碍。谓成即坏。坏即成等。三广狭无碍。不坏相而普周故。经云体相如本无差别。无量国土悉周徧等。四相入无碍。下文云。以一剎种入一切。一切入一亦无余。及此文云。身包一切等。其文非一。亦是一多无碍。五相即无碍。文云。无量世界即一界故。六微细无碍。经云清净珠王布若云。炳然显现诸佛影等。七隐显无碍。谓染净异类隐显等殊。见不同故。八重现无碍。谓於尘中见一切剎。剎内尘中。见剎亦然。重重无尽。如帝网故。九主伴无碍。凡一世界。必有一切。以为眷属。下经云。毗卢遮那昔所行。种种剎海皆清净。种种剎即眷属也。十时处无碍。谓或於一剎。现三世劫。或於一念。现无量剎。如今第九偈文。又下文云。三世所有诸庄严。摩尼果中皆显现。此十无碍。同时具足。自在难知。散在诸文。可以六相融之。

　　大方广佛华严经疏卷第十四


　　大方广佛华严经疏卷第十五(入第七经下半)

　　　　清凉山沙门　澄观　述
　　　　晋水沙门　(净源)　录疏注经
　　△二所依住通染净。长行三。初标。
　　尔时普贤菩萨(至)有世界海微尘数所依住。
　　△二释。
　　所谓或依一切庄严住。
　　然依异者。由於心乐。有差别故。上一乐饰好故。
　　或依虚空住。
　　乐无碍故。
　　或依一切宝光明住。
　　乐即质光故。
　　或依一切佛光明住。
　　怖众苦故。
　　或依一切宝色光明住。
　　爱离质光故。光作宝色。非宝发光。
　　或依一切佛音声住。
　　奉圣教故。
　　或依如幻业生大力阿修罗形金手住。
　　求神护故。
　　或依一切世主身住。
　　求天护故。
　　或依一切菩萨身住。
　　菩萨愿力所任持故。
　　或依普贤菩萨愿所生一切差别庄严海住。
　　普安众生故。如何广大世界。依有情等小类而住。此有二义。一外由内感。故说依身。此复有二。一宿因力。颂云。业力之所持故。二现在转变力。即世主菩萨神力任持。摄属己故。二由无漏体事。大小无碍。得相依住。
　　△三结。
　　诸佛子世界海有如是等世界海微尘数所依住。
　　△二颂有二十二。文分两别。初总显。
　　尔时普贤菩萨(至)观察十方而说颂言。
　　徧满十方虚空界(至)处处现前皆可见。
　　一切世界依佛神力而住。故梵本云。一切依佛神通现。长行不列者。若列则余九非佛神通故。偈以此文。该於前十。皆佛神力。
　　△二别颂前文。分九。初依庄严住。
　　或有种种诸国土(至)炽然普现光明海。
　　举能显所。庄严之具。皆宝成故。
　　△二依空住。
　　或有清净光明剎依止虚空界而住。
　　△三依宝住。
　　或在摩尼宝海中复有安住光明藏。
　　△四有一颂依佛光住。
　　如来处此众会海(至)众生见者心欢喜。
　　禀佛教光。成世界故。
　　△五宝色光明住。
　　有以摩尼作严饰(至)覆以妙宝光明网。
　　以严及覆。影显依住。
　　△六有二颂。佛音声住。
　　或有剎土无边际(至)常见无央广大宝。
　　谓妙善所惑音声。有威神故。
　　△七有一偈。颂七八二住。
　　或有住於金刚手(至)常於此处转法轮。
　　兼显说法。
　　△八有六偈。颂依菩萨身住。
　　或依宝树平均住(至)斯由业力之所化。
　　若树若水。皆菩萨身。菩萨现故。长行但云菩萨。此中兼依佛身。此中虽有愿力。是上宿善所持。非普贤愿。
　　△九余八颂。皆颂普贤愿所生住三。初广大国土周法界故。
