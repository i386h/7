<!-- { "loadSidebar": true } -->
　　△二三昧分。
　　尔时普贤菩萨摩诃萨入广大三昧。
　　普贤入者。是会主故。说普行故。
　　名佛华庄严。
　　万行披敷。严法身故。即以法界行门心海。为三昧体。持无限故。说法成行。发起为用。依此体故。
　　△三发起分。
　　入此三昧时十方所有一切世界六种十八相动。
　　先明地动警群机故。
　　出大音声靡不皆闻。
　　后显出声。令闻法故。前皆有加而无发起。此有发起而无加者。前表解从他缘。故有他加。此表行由己立。故自发起。又表行依解起。无别法故。所以不加摄解成行。亦须入定。圣旨多端。不可一准。
　　△四起分。
　　然后从其三昧而起。
　　三义如前解释。
　　△五请分分三。初标问意。
　　尔时普慧菩萨知众已集问普贤菩萨言。
　　当机众集。说法时至。此为问意。何以前来诸会经文。先问后定。今乃翻此。此有二意。一说仪无定。前表重法感。而后应此明悲深。观机欲说。众既已集。故先入定。令知说主。二约所表所来意。明从相入实。以成正解。此中意明。依体起用。以成正行。故不同也。普慧问者。称法界慧。能发行故。一人问者。行独已成。非如解故。
　　△二正显问端。有二百问。其别行度世经。别作六番问答。番番之中。先问次答。动地现瑞。显益证成。古来诸德皆依彼文。用科此经。以为六段。初二十句。问十信行。
　　佛子愿为演说何等为菩萨(至)何等为演说佛。
　　△二有二十句。问十住行。
　　何等为发普贤心(至)何等为变化。
　　△三有三十句。问十行之行。
　　何等为力持(至)何等为入无上菩提如海智。
　　△四有二十九句。问十回向行。
　　何等为如宝住(至)何等为业何等为身。
　　△五有五十句。问十地行。
　　何等为业何等为身(至)何等为所行处。
　　△六有五十一句。问因圆果满行。
　　何等为观察(至)何故如来应正等觉示般涅盘。
　　第四段中。句虽三十。以无碍用一句经文是总。标虚句故彼但有二十九句。此段有五十一句。此经前后。总经三徧。开说六位。此当第二约行说也。以普贤行该六位故。故度世经最初请云。唯愿解说诸菩萨行。从始至终。令无疑故。彼经虽然不配信等。既云从始至终。末后复明成佛之事。则知决是六位之行。此经所以不将问答相间者。意取位中殊胜之行。不取位故。如不圆融。若克定约位。何殊差别因果。此经上下及本业经等。判於六位。皆以十信未得入位十住为首。谓三贤十圣。等妙觉故。今此何以不开等觉。而取信耶。此有深意。彼及此前。意在於位。取位成说。今此文意。正明於行。十信之行正居行始。等觉之位有其三义。或摄属前十地胜进。或摄属后。即名佛故。或别开位。无垢地故。今为说行。是故摄属因圆之中。经文虽有五十一句。唯后四句属妙觉位。余皆等觉。若尔此中依言依菩提心等。岂非发心住耶。此难尤非。第二段初发普贤心。岂非发心住耶。十信之初。岂无发心耶。故贤首云。菩萨发意求菩提。非是无因。无有缘等。正是发心所依。不究斯旨。空张援据。
　　△三结请为说。
　　善哉佛子如是等法愿为演说。
　　大方广佛华严经疏卷第八十五(入第五十三经下半)

　　　　清凉山沙门　澄观　述
　　　　晋水沙门　(净源)　录疏注经
　　△六说分。文二。初总告。
　　尔时普贤菩萨告普慧等诸菩萨言。
　　△二正答前来二百句问。问一答十。以显无尽。成其二千。普贤胜行故。英公叹云。云兴二百问。瓶泻二千酬。释此二千。略首五门。一约因果。二分行位。三显普别。四明统收。五辨行相。前问例此。今初有四。一约大位。於六位中。前五为因。后一为果。或后四门为果。余皆是因。二约细辨。一一行门皆彻佛果。故诸文末皆结得佛。是则二千。普通因果。三或总属因。普贤行位示成佛故。四或皆属果。下文多云。虽得成佛不断菩萨行故。
　　二分行位者。亦有四义。一束行成位。成六分故。二总属位。以行并是位中行故。三总属行。普贤行体不依位故。四一行徧通於六位。位位徧修故。如此无碍。方为普贤行。然文正显后之二段。以揽行成位。位虚行实故。故问答并举。不分六番。意在此也。
　　三普别者。谓一行相必徧一切。然恒不杂。以不杂故。六义殊分。以必徧故。普义该摄。犹如锦文。众色成文。常普常别。缕缕交彻。此如绣成。行法亦尔。即普是别。即别成普。皆无障碍。若尔此则普别具足。何以独名普贤行耶。非谓守普而不能别。亦非作别而失於善。实谓能别而不坏普。故名普贤行也。又普必有别。但语一别。未必有普。譬如一缕非锦故也。以其非是锦中缕故。
　　四统收摄者。复有四重。一以位收位。六位各各收一切位故。一位即具二千行门。为万二千。故上经云。一地之中。具足一切诸地功德。二以门收门。即二百门一一各收一切行门。即成二百个二百。为四万行。三以行收行。一行具收一切行故。则有二千个二千行。成四兆行。四以略摄广。此二千行。下颂结云。如大地一尘。以此一尘之略说。不离十方之广地。是故摄广亦无不尽。此乃等无极之法界。越无际之虚空。故下颂云。虚空可度量。菩萨德无尽。斯之谓矣。
　　五辨行相。即随文释。释寄相别。即分六段。今初二百句。答前信行二十句问。文分三别。初九门明自分行满。次八门胜进行圆。后三门明二行究竟。今初一门以为一类。即为九段。然二百门多分五别。一总标。二征数。三列释。四结数。五显修胜益。或阙后二。或阙第五。至文当知。今此依中。文具有五。初总标。
　　佛子菩萨摩诃萨有十种依。
　　首明依者。起行所依故。谓以依托菩提心等。成万行故。贤首品云。菩萨发意求菩提。非是无因无有缘等。
　　△二征数。
　　何等为十。
　　△三列释。
　　所谓。
　　十句各先标名。后释义。
　　以菩提心为依恒不忘失故。
　　依菩提心者。十皆名依。已为众行之首。而菩提心复是十中之初。以是万行之本故。贯二千行门之首。释云。不忘失者。忘失菩提心。修诸善根。则是魔业。故依斯不忘。能成万行。此句为总。
　　以善知识为依和合如一故。
　　上虽内有胜心。若外不依善友。行亦无成。是故大圣谓善财言。求善知识。是无上菩提最初因缘。释云。如一者若不心行符契。岂为我友。
　　以善根为依修集增长故。
　　若不增修善根。遇友何益。
　　以波罗蜜为依具足修行故。
　　随所修善。须到彼岸。
　　以一切法为依究竟出离故。
　　非独十度。触境皆通。上四自利。
　　以大愿为依增长菩提故以诸行为依普皆成就故。
　　六愿七行。并通自他。上皆依法。后三依人。
　　以一切菩萨为依同一智慧故。
　　胜侣智同。
　　以供养诸佛为依信心清净故。
　　净心供养。以成福德。
　　以一切如来为依如慈父教诲不断故。
　　长禀慈训。以成智严。九十唯佛。究竟能为所依处故。又前五自分。后五胜进。六广菩提心。七广三四五。后三广第二。
　　△四结数。
　　是为十。
　　△五显修胜益。
　　若诸菩萨安住此法则得为如来无上大智所依处。
　　由依上十成佛大智。为一切所依。斯为胜益。岂可不修而得。亦名勤修。
　　△二奇特想五。初总标。
　　佛子菩萨摩诃萨有十种奇特想。
　　前依因缘。以成诸行。今依胜想。以摄善根。翻妄想源。次所依故。并出常想。受奇特名。即上文中。常欲利乐诸众生等。利益想也。
　　△二征数。
　　何等为十。
　　△三列释。
　　所谓於一切善根生自善根想。
　　以他善同己善者。随喜於他。情无彼此故。互为主伴。相资益故。同体性故。即我所行故。自他相即故。
　　於一切善根生菩提种子想。
　　一毫微善。皆是佛因。故法华中。举手低头。皆已成佛。
　　於一切众生生菩提器想。
　　下至阐提。皆有佛性故。
　　於一切愿生自愿想。
　　义如初句。
　　於一切法生出离想。
　　思益云。知离名为法故。
　　於一切行生自行想。
　　亦如初句。
　　於一切法生佛法想。
　　诸性相法。皆佛所证。故文殊云。我不见一法非佛法者。皆不可得故。诸轨仪法。皆佛所流。涅盘经云。外道之法。亦是如来正法之余。
　　於一切语言法生语言道想。
　　因言契理。而理非言。故名言道。
　　於一切佛生慈父想。
　　佛以觉他。令悉圆满。故为慈父。
　　於一切如来生无二想。
　　如来即诸法如义。故无有二。
　　△四结数。
　　是为十。
　　△五显修胜益。
　　若诸菩萨安住此法则得无上善巧想。
　　无想之想。名善巧想。
　　△三行五。初总标。
　　佛子菩萨摩诃萨有十种行。
　　以依前来胜想之解。造修大行。想唯在心。行通三业。空想不行。亦无成办。即上文中修学处也。
　　△二征数。
　　何等为十。
　　△三列释为五对。
　　所谓一切众生行(至)一切求法行咸悉修学故。
　　下化上求对。若准晋本。此脱第三善学一切戒。
　　一切善根行悉使增长故。
　　止恶进善对。
　　一切三昧行一心不乱故一切智慧行无不了知故。
　　妙止深观对。
　　一切修习行无不能修故一切佛剎行皆悉庄严故。
　　修因严剎对。
　　一切善友行恭敬供养故一切如来行尊重承事故。
　　敬友事师对。
　　△四结数。
　　是为十。
　　△五显修胜益。
　　若诸菩萨安住此法则得如来无上大智慧行。
　　△四善知识四。初总标。
　　佛子菩萨摩诃萨有十种善知识。
　　行起必依善友。故次明之。
　　△二征数。
　　何等为十。
　　△三列释。
　　所谓令住菩提心善知识(至)一切佛智所入善知识。
　　未知之善。能令知故。未识之恶。能令识故。凡所顺益。皆我善友。故十皆益也。上十信云。即得亲近善知识是。
　　△四结数。
　　是为十。
　　△五勤精进三。初总标。
　　佛子菩萨摩诃萨有十种勤精进。
　　行友既具。必须策勤。於此十事。离身心相。而进修不杂。故上文云。勤修佛功德。
　　△二征数。
　　何等为十。
　　△三列释。
　　所谓教化一切众生勤精进(至)皆悉欢喜勤精进。
　　△四结数。
　　是为十。
　　△五修益。
　　若诸菩萨安住此法(至)如来无上精进波罗蜜。
