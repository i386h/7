<!-- { "loadSidebar": true } -->
　　三随根解音。谓即上说中。随说一法。大小各闻。故云随其信解。故宝积云。佛以一音演说法。众生各各随所解。
　　应知如来音声化不失时所应闻者无不闻故。
　　四随时音。谓即上大小之法。令闻不闻皆自在。故云不失时。亦兼随闻一法。欣忧不同。宝积云。或有恐畏或欢喜。上四多约即体之用。是圆音义。后六多约即用之体。显一音义。
　　应知如来音声无生灭如呼响故。
　　五外随缘叩。我无生灭。
　　应知如来音声无主修习一切业所起故。
　　六内集缘成。何有主宰。
　　应知如来音声甚深难可度量故。
　　七甚深者。欲言其一。则万类殊应。欲言其异。则一体无生。又欲言其一。随一音中。能具多音。故上文云。一切众生语言法。一言演说尽无余。欲言其异。即上多音唯宜闻一。故下喻云。譬如天鼓发种种音。懈怠诸天唯闻无常学悟之音。故甚深也。
　　应知如来音声无邪曲法界所生故。
　　八纯称法界。
　　应知如来音声无断绝普入法界故。
　　九横入无断。
　　应知如来音声无变易至於究竟故。
　　十竖归一极。此十圆融一味。是如来圆音。是知或谓无声随叩发响。或谓如来唯一直声。无宫商等异。皆大地之一尘耳。
　　△二约喻广说三。初结前生后。
　　佛子菩萨摩诃萨应知如来音声。
　　收上十声。要不出三。约相则广无量。约体则无主宰。约用则有显示。今并双非。以显中道。
　　非量。
　　莫穷其边。故非量。
　　非无量。
　　随机随时。有闻不闻。故非无量。
　　非主。
　　多缘集故。非有主。
　　非无主。
　　纯一法界生。故非无主。
　　非示。
　　当体无生。故无能示。
　　非无示。
　　巧显义理。故非无示。更以四句明体用无碍。谓一以用从体。由体无不在故。能令上十类皆徧一切。非唯徧声。亦徧一切时处众生如来法界等。虽复於色等皆徧。恒不杂乱。若不等徧。则音非圆。若由等徧。失其音曲。则圆非音。今不坏曲而等徧。不动徧而差韵。方成圆音。
　　二以体从用。其一一音皆具含真性。
　　三用即体故。上十类声皆不可得。唯第一义永离所执。故法螺常震。妙音常寂。名寂静音。如空谷响。有而即虚。若不即虚。非但失於一音。亦不能令圆融自在。四体即用故。寂而恒宣。若天鼓无心。而应一切。长风随窍。万吹不同。若不徧同。非但失於能圆。亦非真一梵音。随缘自在。名为如来圆音妙音。非是心识思量境界。
　　△三征释所以。
　　何以故。
　　征意云。前言无量等。今何双非。
　　△三举喻广释。其大意云。性相无碍。体用相即。约法难显。寄喻以明。有十大喻。即为十段。段各有三。今初劫尽唱声喻。喻前第六无主。文中分三。初喻。
　　佛子譬如世界将欲坏时(至)法尔而出四种音声。
　　言法尔者。俱舍第二云。生无色界。有二种因。一者因力。谓由近习及数习故。二者业力。谓上界后报业果欲至故。若生色界。则有三因。谓加法尔力。但器坏时。法尔有声。
　　其四者何一曰汝等当知(至)是为四。
　　然四种音。非是一时。初二火劫。将坏欲界及初禅时。三即水灾。坏二禅时。四即风灾。坏三禅时。
　　佛子此诸音声无主无作(至)诸善业力之所出生。
　　四声各别。故非无主。但从缘生。故非有主。
　　△二合。
　　佛子如来音声亦复如是(至)而能利益无量众生。
　　明佛欲坏生死世间。亦有四声。说五乘法。初一人天。合上火灾。后三三乘。如次合前。
　　△三结。
　　佛子是为如来音声第一相(至)应如是知。
　　△二响声随缘喻。
　　复次佛子譬如呼响(至)而能随逐一切语言。
　　喻上第五无生。
　　△次合。
　　如来音声亦复如是(至)无言无示不可宣说。
　　△后结。
　　佛子是为如来音声第二相(至)应如是知。
　　△三天鼓开觉喻。喻合各三。初能开觉。
　　复次佛子譬如诸天(至)墯诸恶趣后悔无及。
　　喻第九无断绝声。徧入法界。化无断故。
　　△二开觉益。
　　放逸诸天闻此音已(至)诣天王所求法行道。
　　△三结用归体。
　　佛子彼天鼓音无主无作(至)而能利益无量众生。
　　△二合三。初合能开觉。
　　当知如来亦复如是(至)出於无量妙法音声。
　　上总。下别。别有十一声。义分四节。而有二意。一者初二通五乘。
　　所谓无着声不放逸声。
　　次六通三乘。
　　无常声苦声无我声不净声寂灭声涅盘声。
　　次一通於第一第二乘。
　　无有量自然智声。
　　后二唯大乘。
　　不可坏菩萨行声至一切处如来无功用智地声。
　　二者初一节配人天。三节配三乘。
　　以此音声徧法界中而开悟之。
　　△二合开觉益。
　　无数众生闻是音已(至)或习菩萨无上大乘。
　　△三合结用归体。
　　而如来音不住方所无有言说。
　　由不住方等故。上能普徧。是以庄严论云。若佛音声是有法。非非法者。不能徧至十方。反此故能。
　　△三结。
　　佛子是为如来音声第三相(至)应如是知。
　　△四天女妙声喻。
　　复次佛子譬如自在天王(至)出於如是无量音声。
　　喻上第三随信解声。多音随乐故。
　　△次合。
　　当知如来亦复如是(至)皆悉徧至悉令得解。
　　△后结。
　　佛子是为如来音声第四相(至)应如是知。
　　△五梵声及众喻。
　　复次佛子譬如大梵天王(至)大梵天王独与我语。
　　喻化不失时。熟者必闻。即以根熟。为所化众。
　　△次合。
　　如来妙音亦复如是(至)而能成就一切事业。
　　△后结。
　　是为如来音声第五相诸菩萨摩诃萨应如是知。
　　△六众水一味喻。
　　复次佛子譬如众水(至)水无念虑亦无分别。
　　喻无邪曲声。从法界生。一体性故。
　　△次合。
　　如来言音亦复如是(至)而无念虑亦无分别。
　　△后结。
　　佛子是为如来音声第六相(至)应如是知。
　　△七降雨滋荣喻。
　　复次佛子譬如阿那婆达多(至)而能种种饶益众生。
　　喻欢喜声。称根增长故。
　　△次合。
　　佛子如来应正等觉(至)而能饶益一切众生。
　　离佛无声。不从外来。离机无声。不从内出。
　　△后结。
　　是为如来音声第七相诸菩萨摩诃萨应如是知。
　　△八渐降成熟喻。
　　复次佛子譬如摩那斯龙王(至)降微细雨普润大地。
　　喻无变声。以皆至究竟故。上先照高山。以显顿圆。此先小益。即是渐圆。
　　△次合。
　　佛子如来应正等觉亦复如是将降法雨。
　　思欲说一乘法也。
　　未便即降。
　　恐破法墯恶道故。
　　先兴法云。
　　是说方便。方便含实。如云含水。
　　成熟众生为欲令其(至)一切智智无上法昧。
　　△后结。
　　佛子是为如来音声第八相(至)应知是如。
　　△九降澍难思喻。
　　复次佛子譬如海中有大龙王(至)百千无量差别。
　　喻上甚深声。虽多差别。皆於甚深法界之所流故。
　　△次合。
　　如来应正等觉亦复如是(至)出种种言皆令欢喜。
　　△后结。
　　佛子是为如来音声第九相(至)应如是知。

　　大方广佛华严经疏卷第八十一


　　大方广佛华严经疏卷第八十二(入第五十一经下半)

　　　　清凉山沙门　澄观　述
　　　　晋水沙门　(净源)　录疏注经
　　△十徧降种种喻。喻普徧声。非唯普徧四洲。亦徧出多雷音。文三。初喻亦三。初总。
　　复次佛子譬如娑竭罗龙王(至)饶益众生咸令欢喜。
　　△二别有五。初云。
　　从四天下乃至他化自在天(至)如是云网周匝弥布。
　　△二电。
　　既弥布已出种种色电光(至)一色云出种种色电光。
　　△三雷。
　　复於彼云中出种种雷声(至)及余无量种种音声。
　　△四风。
　　既震雷已复起凉风令诸众生心生悦乐。
　　△五雨。
　　然后乃降种种诸雨(至)各随其处所雨不同。
　　此与贤首品。文有影略。
　　△三结。
　　虽彼龙王其心平等(至)善根异故雨有差别。
　　△三合文亦有三。初总。
　　佛子如来应正等觉(至)欲以正法教化众生。
　　△二别亦五。初以身合。云有覆阴等故。
　　先布身云弥覆法界(至)或为众生现法界身云。
　　即菩提等十身之中。有是四身。名异义同。一即愿身。愿生兜率故。四即意生身。随意所生。同世色故。八即菩提身。具佛十力。成菩提故。九即威势。具四无畏。能伏外故。亦可十力降魔为威势。无畏为正觉。有正觉义故。余之六身。名义俱同。
　　△二合电光。不出通明无畏。
　　佛子如来以如是等无量身(至)满一切愿皆令欢喜。
　　△三以三昧合雷声。
　　佛子如来应正等觉(至)不坏解脱力三昧雷声。
　　略有三义。一若秋之雷。蛰虫藏匿。若入三昧。诸恶不行。二若春之雷。则发蛰发萠。犹彼三昧。发生功德。三雷是雨之先相。三昧是说之先兆。有十种名。思而释之。
　　△四以大智合风。
　　佛子如来身云中出如是等(至)生不思议欢喜适悦。
　　以后得智。观机警觉。加被令成法器故。
　　△五以说法合雨二。初结前标后。
　　此相现已一切菩萨(至)令一切众生身心清净。
　　△二别有十法。
　　所谓为坐菩提场菩萨雨大法雨名法界无差别。
　　一将成正觉。念相欲尽。闻斯法雨。便细念都亡。得见心性。等虚空界。法界一相始本无二。契同诸佛平等法身。故云法界无差别。
　　为最后身菩萨雨大法雨名菩萨游戏如来秘密教。
　　二出胎已后。坐道场前。后更无身。故云最后。法雨名游戏等者。此有三义。一开为二。谓游戏是神通大用。秘教即心智所契。二合为一。令於秘教出没自在。故云游戏。言秘教者。即诠如来三德涅盘故。涅盘经名秘密藏。安住於此。能建大事。神通作用。故名游戏。在法华经。以体从用。名如来知见。深固幽远。名为秘密。虽初心同禀。而穷究在斯。故亦为说。
　　为一生所系菩萨雨大法雨名清净普光明。
　　三一生所系者。谓如弥勒。更一下生故。所以更一生者。由微细无明能障所知故。今为说令净彼细惑。成种智普照。上三皆等觉位。
　　为灌顶菩萨雨大法雨名如来庄严具所所庄严。
