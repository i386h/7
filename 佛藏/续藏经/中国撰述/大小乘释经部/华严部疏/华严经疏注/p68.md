<!-- { "loadSidebar": true } -->
　　令净三业为能忏体。上句是恶止行。下句义通止作。翻前第六恶心相续。及翻第七覆讳过失。
　　悔除一切业障烦恼障报障见障。
　　今忏四障。即所灭之非。谓惑业苦。业报二障。约因果异。既忏报障。则怖畏恶道。翻前不畏。以诸天子新从彼来。故不广明。於烦恼中。利钝分二。邪见断善最可畏故。别明见障。又障所知亦见障故。余如别说。
　　以尽法界众生数等身(至)悔除所有诸障过恶。
　　运心普徧。令无不尽。由昔起过。既徧诸境。今悔昔非。普运三业。等众生界。於一一佛及众生前。发露忏悔。既於人天凡圣之前。皆对忏悔。则是第二自愧克责。翻无惭愧。由意徧运。令身口徧。头即顶礼。兼身为总。五轮着地。此言徧者。为以何徧。故经云善三业徧。此则第四修功补过。翻前纵恣身等三业。
　　△二征问其方。
　　时诸天子闻是语已(至)云何悔除一切过恶。
　　上经犹略。余义未尽。故次征之。
　　△三如法正教。正教观罪。性空兼显。妄计我人。拨无因果。外遇恶缘。而文分二。初明发声之因。
　　尔时天鼓以菩萨三昧善根力故发声告言。
　　△二正说教诲五。今初别观业空。
　　诸天子菩萨知诸业(至)而共积集止住於心。
　　业为报因。三障首故。非先有体从十方来。正显空义。
　　但从颠倒生无有住处。
　　释空所以。由业障海。从妄想生。故无自性。
　　菩萨如是决定明见无有疑惑。
　　今此空慧。与心相应。决定无疑。能如是知。即名菩萨。
　　△二总观四障。文有喻合。以喻俗有。约真即无。文二。初喻。
　　诸天子如我天鼓说业说报。
　　举所治。谓业报二障。
　　说行说戒说喜说安说诸三昧。
　　即是能治。行善止恶。喜他安他。
　　△二合。
　　诸佛菩萨亦复如是说我说我所。
　　即是见障。
　　说众生说贪恚痴。
　　即烦恼障。
　　种种诸业。
　　上明随俗说有。下辨胜义实无。
　　而实无我无有我所(至)十方推求悉不可得。
　　有无二文。三障影略。既无我所。翻破第一。忘计我人。
　　△三别破见惑。见惑深险。故广破之。文有三喻。初鼓无生灭随所闻喻。
　　诸天子譬如我声不生不灭(至)随有修集则受其报。
　　喻业虽无生。随修感报。向观业空。为遣执有。若谓为空。诸佛不化。故今显非是断无。翻破第十拨无因果。
　　△二声无去来喻。
　　诸天子如我天鼓所出音声(至)若来若去皆不可得。
　　喻归中道。上喻下合。
　　诸天子若有去来则有断常。
　　定有则常。定无则断。俱亦是二。是故双破去来二见。显离断常。
　　一切诸佛终不演说有断常法除为方便成熟众生。
　　若有可来。即墯於常。去而不来。即墯於断。故虽空不断。虽有不常。
　　△三鼓声随心喻。
　　诸天子譬如我声(至)随众生心悉令得见。
　　喻佛由心见。遣其心外定执。忏主令其真念十方诸佛。翻破外遇恶缘。
　　△四对业观报二。初镜像体虚喻。
　　诸天子如有颇棃镜(至)诸业果报无来去处。
　　喻虽有而无。谓其镜像依镜而现。像非去来。报从业生。何有来去。
　　△二幻师惑眼喻。
　　诸天子譬如幻师幻惑人眼当知诸业亦复如是。
　　喻业招报虽无而有。又业亦如幻。又幻非有无。即中道矣。
　　△五总结忏益。
　　若如是知是真实忏悔一切罪恶悉得清净。
　　△六见闻获益二。初明余众益。
　　说此法时百千亿那由他(至)发於无上菩提之意。
　　以三昧力。声普闻故。
　　△二当机得益二。初一重益亦二。今初得法益。
　　尔时诸天子闻说普贤(至)获诸力庄严三昧故。
　　皆有故字。义似牒前为因。则见佛为益。前来未有得十地处。为何所牒。是以晋经皆无故字。应言闻说普贤广大回向故。便得十地。获诸力庄严三昧。上句得位。下句成行。分得十力。为庄严故。
　　△二见佛益三。初明见因。
　　以众生数等清净三业悔除一切诸重障故。
　　△二正明见佛。
　　即见百千亿那由他佛剎(至)离垢三昧少分之力。
　　△三敬心兴供。
　　尔时彼诸天子以上众华。
　　言以上者。上来持华。诣菩萨所。献供不遇。犹未散故。
　　复於身上一一毛孔化作众生数等众妙华云。
　　毛孔出华者。已得地位故。华在最初。故略举之。上所持中。有香盖等。故下诸文见香见盖。并皆成益。
　　供养毗卢遮那如来持以散佛一切皆於佛身上住。
　　△二展转获益二。一闻香益。二见盖益。并是从前献供不过文中所来。前中有三。初法。
　　其诸香云普雨无量佛剎(至)身蒙香者其身安乐。
　　由脱障故。得解脱乐。
　　△二喻。
　　譬如比丘入第四禅一切业障皆得消灭。
　　喻四禅无八灾患。
　　△三合由灭障故。得净善根。是为益相。文二。初显所灭。
　　若有闻者彼诸众生(至)等分行者二万一千。
　　即是八万四千烦恼。古有二释。一云。烦恼根本有十。然一惑力复各有十。即为一百。应分九品。今但上品重故开三。中下轻故各为一品。则成五品。每品一百。则成五百。复於自他内外境起。谓自五尘名之为内。以他五尘名之为外。一一尘上各有五百。即为五千。别迷四谛。则成二万。并本一千。通前都有二万一千。却配三毒及等分成。则八万四千烦恼。经文自具。二者有云。十恶为本。展转相成。一一各十。故成一百。亦约迷於自他五尘。则为一千。正迷十谛。十谛则是四谛三谛二谛一谛。则成一万。或迷说成谛等十谛。或迷十善。故成一万。然迷十谛。空有不同。分成二万。或迷十善。真俗二谛。亦分二万。并本一千。余如经辨。二皆有理。任情去取。更有异释。如贤劫经等。非今经意。
　　△二明其能灭。
　　了知如是悉是虚忘。
　　谓了惑本虚。居然不生。故晋经云。此诸烦恼皆悉除灭。
　　如是知已成就香幢云自在光明清净善根。
　　由灭惑故清净。惑亡智显。自在光明。善根成就。香幢即是九地所有舌根。至下当明。
　　△二见盖益文二。今初正明得益。
　　若有众生见其盖者(至)金网转轮王一恒河沙善根。
　　准晋经云种一恒河沙转轮圣王所植善根。所谓白净宝网轮王等。是知则有多个轮王。非一轮王之多善也。梵本亦然。而言清净金网者。准璎珞上卷。金轮位在十回向中。初地已上。皆是瑠璃轮。而增宝数。以为其别。是知旧译为宝网者。胜金网也。故彼经云。欢喜地百宝璎珞。七宝相轮。为四天王。乃至一万福子。以为眷属。见百法身。游百佛剎。宝数一一。增至七地。以十三宝。以为相轮。八地但云大宝相轮。九地中云。以白云宝而为相轮。十地中云。百万神通宝光璎珞无畏珠宝。而为相轮。若顺晋经。白净之言。则是九地。则同前文有香幢云自在光明。若然彼白净宝。但是所等。则金网无失。若取十地。为清净金网。正当十地。以无畏珠。为清净义。又摄化分齐。与第十地摄报果同。证为十地。其义明矣。故下此王放光。遇者亦登十地。一恒沙者。谓从九地已还。乃至十住铜轮。以此十地所化分齐。此前诸位。如河沙矣。故晋经云。宝网轮王等。等取前也。
　　△二摄化转益二。初得位益三。初法。
　　佛子菩萨住此转轮王位(至)尘数世界中教化众生。
　　直明菩萨摄化分齐。已如前释。
　　△二喻。
　　佛子譬如明镜世界(至)未曾一念而有间断。
　　喻上法中教化众生。
　　若有众生闻其佛名必得往生彼佛国土。
　　喻下合中遇斯光明。获十地位。
　　△三合。
　　菩萨安住清净金网转轮王位亦复如是。
　　初句总合。
　　若有暂得遇其光明。
　　准晋经中。亦复如是下。欠放漫陀罗自在光明之言。今经影在后喻合中。若便直云得遇斯光。前文未有放光之处。为何遇耶。
　　必获菩萨第十地位。
　　得十地者。此品之中总有三重。皆得十地。名展转益。一诸天子闻鼓说法。证得十地。二此天子毛孔出华。并前香盖。见者证得轮王之位。即是十地三轮王放光。众生遇者。复得十地。此三所证。位皆齐等。同时顿成。约人各有尘数多类。总是菩萨一随好中。一光之力。余光好等弥更难说。
　　以先修行善根力故。
　　即显前来顿益之因。因闻普法。修普善故。
　　△二成德益二。初喻。
　　佛子如得初禅虽未命终(至)得诸禅者悉亦如是。
　　意云。欲界修得色界中定。以欲界眼见色界境。喻於菩萨顿证十地。未转凡身。见十地境。以法力故。是以三祇而一念可届者。明一摄一切故。尘劫不穷於一位者。明一切摄一故。如是迟速。皆悉自在。是此圆教。非余宗也。
　　△二合二。初正明得益。
　　菩萨摩诃萨住清净金网(至)皆得菩萨第十地位。
　　犹是牒前合中经文。谓以德依地成。所以重牒。不然则成两度放光。各得十地。
　　成就无量智慧光明(至)成就如是清净肉眼。
　　谓上诸德及与十眼。皆依凡身肉眼而成。故就结之。
　　△二显境分齐。即显肉眼境界广大。肉眼尚尔。余眼玄妙不可说也。文三。初假设譬喻。以显境多三。初一重境界广大。
　　佛子假使有人以亿那由他(至)悉以集成一佛国土。
　　△二问答显广。令信成益。
　　宝手於汝意云何(至)当获如来无上智慧。
　　△三复积前数。重显广大。
　　宝手设复有人以千亿佛剎(至)展转乃至经八十反。
　　△二正明能见。
　　如是一切广大佛土(至)於一念中悉能明见。
　　见前广剎之尘。肉眼能见。已是超胜。况一念耶。
　　亦见百亿广大佛剎微尘数佛。
　　明见多佛。
　　如颇棃清净光明照十佛剎微尘数世界。
　　明见佛之相。无心分别。无来去故。
　　△三结德有归。
　　宝手如是皆是清净金网(至)福德善根之所成就。
　　归於轮王。此品之末。经来未尽。

　　大方广佛华严经疏卷第七十八


　　大方广佛华严经疏卷第七十九(入第四十九经)

　　　　清凉山沙门　澄观　述
　　　　晋水沙门　(净源)　录疏注经

　　○普贤行品第三十六

