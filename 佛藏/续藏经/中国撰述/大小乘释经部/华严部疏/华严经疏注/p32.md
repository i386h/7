<!-- { "loadSidebar": true } -->
　　然上十力。智即是体。力即是用。然智即力。更无别性。此中宿住随念相应智力。是邻近释。自余从境皆依主释。设天眼从所依。亦依主释。若宿住是境。随念相应智力。亦依主释。然此十力望於自事。各於自事中大。如水能净。如火能烧。各有自力。若约总摄。初力为大。若约办得涅盘。漏尽为大。若以无碍解脱而为根本。则平等平等。

　　大方广佛华严经疏卷第十一


　　大方广佛华严经疏卷第十二(入第五经卷末)

　　　　清凉山沙门　澄观　述
　　　　晋水沙门　(净源)　录疏注经
　　△八叹佛往修十度行满。今得果圆。十一颂分二。初一总明。
　　尔时法界普音菩萨摩诃萨(至)即说颂言。
　　佛威神力徧十方(至)昔所满足皆令见。
　　佛威神力。略有三类。一者俱生力。谓风不动衣等。二者圣威力。谓通明等种种功德。三者法威力。谓波罗蜜圆满法力。令五根中无诸非净。四支百节有无量力。故名坚固不可坏身。法身常身。无边之身。言徧十方者。即无边身。广大示现。谓变化身。无分别者。平等智身。大菩提行者。波罗蜜身。昔所满足者。众行先成。皆令见者。大果今出。
　　△二有十颂别显。一颂一度。皆上半往修因。下半今得果。
　　十度之义。十行十地。一经始末。亦多辨之。须粗识其相。略启十门。一释名。二出体。三辨相。四建立。五次第。六相摄。七修证。八约教。九观心。十释文。
　　今初又二。先通名。后别称。通名波罗蜜多者。唯识云。要七最胜之所摄受。方可建立波罗蜜多。一安住最胜。谓要安住菩萨种性。二依止最胜。谓要依止大菩提心。三意乐最胜。谓要慈愍一切有情。四事业最胜。谓要具行一切事业。五巧便最胜。谓要无相智之所摄受。六回向最胜。谓要回向无上菩提。七清净最胜。谓要不为二障间杂。即三时无悔。若七随阙。非到彼岸。故此十度各四句分别。其别称。及出体。三辨相。至文当释。
　　四建立者。为十地中对治十障。证十真如。故但有十。为对六蔽。渐修佛法。渐熟有情。故但说六。六中前三增上生道。感大财体及眷属故。后三决定胜道。能伏烦恼。成熟有情及佛法故。又前三饶益有情。施财不恼。忍彼恼故。后三对治烦恼。勤修加行。永伏永灭故。又由前三故。不住涅盘。由后三故。不住生死。能为无住涅盘资粮。后唯四者。助六令满。方便助前三。愿助精进。力助静虑。智助般若。如深密说。
　　五次第者。谓由前前引发后后。及由后后持净前前。又前前粗后后细。易难修习。次第如是。
　　六相摄者。此十一一皆摄一切波罗蜜多。互相顺故。般若论云。檀义摄於六。资生畏法等。智论云。有未庄严波罗蜜即不摄者。有已庄严波罗蜜即相摄者。今此经文必具摄十。若但说六。六摄后四。若闻为十。第六唯摄无分别智。后四皆后得智摄。
　　七修证者。五位通修。佛方究竟。十约因位。总有三名。谓初无数劫。施等势力尚微。被烦恼伏。但名波罗蜜多。第二劫去。势力渐增。能伏烦恼。名近波罗蜜多。第三僧祇势力转增。能毕竟伏一切烦恼。名大波罗蜜多。故上下文中。屡言广大波罗蜜也。
　　八约教者。诸教可思。此教要复一一融摄。彻果该因。
　　九观心者。可以意得。
　　十释文分十。初施度。
　　昔於众生起大悲(至)能令见者生欢喜。
　　辍己人惠。名之为施。即以无贪及所起三业。而为其性。
　　此有三种。谓财法无畏。上半因中大悲行施。已该此三。此悲亦是七最胜中前三最胜。下半果中财能资身。无畏益心。法资法身。故得果身。身最殊妙。三皆悦物。故见者必喜。亦由具七最胜。故身殊妙也。
　　△二戒度。
　　昔在无边大劫海(至)普灭世间诸重苦。
　　防非止恶。名之为戒。即受学菩萨戒时三业为性。
　　戒有三种。律仪摄善。得净身果。摄众生戒。能除物苦。徧十方者。无作戒身等众生故。
　　△三忍度。
　　往昔修行忍清净(至)普放光明照十方。
　　堪受诸法。未能忘怀。名之为忍。此约生忍。又忍即忍可。忍即是慧。双忍事理。即以无瞋精进审慧及彼所起三业为性。
　　忍亦有三。谓耐冤害忍。安受苦忍。谛察法忍。偈云信解真实。即谛察法也。色相圆满。前二忍果。放净光明。第三忍果。
　　△四精进。
　　往昔勤修多劫海(至)悉现菩提树王下。
　　练心於法。名之为精。精心务达。目之为进。以勤及所起三业为性。
　　亦有三种。一被甲。二摄善。三利乐。初句通前二。以被甲精进。瑜伽释云。设千大劫为一日夜。处於地狱。为脱一众生故。次句即第三。下半通三果也。因既离身心相故。果能身徧十方。
　　△五禅那。
　　佛久修行无量劫(至)烦恼障垢悉除灭。
　　梵云禅那。此云静虑。即以等持为性。
　　亦有三种。谓安住。引发。办事。既引起神通。办利生事。故见者深喜。现法乐住。诸惑不行。又资慧断惑。故见者惑灭。
　　△六般若。
　　如来往修诸行海(至)克殄一切愚痴暗。
　　般若梵言。此翻为慧。推求谛理。名之慧也。此及后四。皆择法为体。
　　亦有三种。一生空无分别。二法空无分别。三俱空无分别。摄论以加行正体后得为三。约六度说。璎珞以照有照无及照中道。而为三者。唯约法空。三观之义。至下当明。
　　慧导万行。故云修诸行海。言具足者。具上三也。因如有目。故果获身智二光。能灭诸暗。
　　△七方便。
　　种种方便化众生(至)无边际劫不休息。
　　方便即善巧也。方谓方法。便谓便宜。
　　上四但各二种。今初谓回向方便。拔济方便。文云。种种化生。即拔济善巧。所修成就。兼於回向菩提。所化无边。果得十方横徧为物。取果竖穷来际不休。
　　△八愿度。
　　佛昔修行大劫海(至)尽未来际救众生。
　　愿者即希求要誓。有义即以欲胜解。及信为性。亦有二种。谓菩提愿利乐他愿。由初愿故。出现世间。由后愿故。设生不息。
　　△九力度。
　　佛无量劫广修治(至)普现十方诸国土。
　　力者。不可屈伏故。随思随修。任运成就。亦有二种。谓思择修习。今言法力。即思择诸法。而修习故。摄论云。由此二力。令前六度无间现前。经云成自然力。即无师而成。不习而无不利。何能坏哉。
　　△十智度。
　　佛昔修治普门智(至)舒光普照十方剎。
　　决断名智。谓如实觉了。亦有二种。谓受用法乐智。成熟有情智。无性论云。由施等六。成立此智。复由此智。成立六种。名受法乐。由此妙智。能正了知。此施戒等饶益有情。经云普门智。总含二智。别配初句。即成熟有情。次句即受用法乐。此二无二。故成无碍力。舒光普照。
　　△九述菩提树摩尼果中。叹佛往修十地行果。十一颂分二。初一总举。
　　尔时云音净月菩萨(至)即说颂言。
　　神通境界等虚空(至)摩尼果中咸具说。
　　谓佛果大用。由昔地行。及结说处。余十次第各述一地。地义当品广明。今皆略述而已。
　　清净勤修无量劫(至)普见十方无量佛。
　　略述四义。一加行多劫。诸论皆说地前。为一僧祇。已为无量。更有异说。恐厌繁文。二标入地名。三出生广智。谓生如来家。见法实性。得妙观察平等性智故。四普见佛海。同下愿智果中。
　　一切法中离垢地(至)供养无边诸佛海。
　　一举法标名。二别地行相。三修行时分。四供佛多少。
　　积集福德发光地(至)摩尼果中如是说。
　　一举法标名。世间中极。云积福德。二修诸禅定。三忍度偏多。四闻持广博。
　　焰海慧明无等地(至)如佛所治皆演畅。
　　一叹慧标名。世无等故。二了道品境。异凡夫故。三起慈悲。异小乘故。四成净身土。离身见故。
　　普藏等门难胜地(至)如佛所净皆能说。
　　一标入地。谓积集福智。故云普藏。十平等心。故曰等门。二标地名。三真俗极违。会令相顺。四谛法俗境。无平等观。
　　广大修行慧海地(至)树中演畅此法音。
　　一叹行。二标名。三正显行相。即了缘起法。四地用。得十空三昧。
　　周徧法界虚空身(至)昔所远行今具演。
　　一先标果用。二照达群机。三双行巧摄。四寄行标名。
　　一切愿行所庄严(至)此无等地咸宣说。
　　一别地行相。二明净土果。三略释地名。四叹地结说。
　　无量境界神通力(至)劫海所行皆备阐。
　　一标地作用。二善达教法。三标示地名。四广行多劫。
　　法云广大第十地(至)此声是佛威神力。
　　一标起地名。二含藏法雨。三能蔽如空粗重。四深广难测。故云佛境。诸偈多有结说。文并可知。
　　△十叹佛体用应机自在二。初说偈仪。
　　尔时善勇猛光幢菩萨(至)观察十方即说颂言。
　　前文多观众会。此观十方者。观众表无偏心。观方表说周徧。二文影略。
　　△二正说十颂。一一颂中各有四义。文三。初一总显。
　　无量众生处会中(至)了达一切庄严境。
　　初总叹佛令物悟入。福智有四义者。一多众。二心异。三悟智。四了福。庄严即福也。亦通二严。皆佛令尔。故显众德。即为叹佛。
　　△二八别明。
　　各起净愿修诸行(至)及以一切诸神变。
　　见佛体用亦四义。一起愿。二具行。三见体。四见用。
　　或有能见佛法身(至)悉入其身无不尽。
　　见法身。一胜故无等。二净故无碍。三大故周徧。四深广故包含。
　　或有见佛妙色身(至)种种变现十方中。
　　见色身。一色妙。谓如金等。二相具。十华藏相等。三光盛。谓常放等。四随机变。谓三尺无边等。
　　或见无碍智慧身(至)种种差别皆令见。
　　见智身。一无碍。真俗无碍故。二等空。称法性故。三知□。四巧现。
　　或有能了佛音声(至)为出言音无障碍。
　　了佛音声。一音普徧。二说应器。三言同类。四应无碍。
　　或见如来种种光(至)复见诸佛现神通。
　　见佛光明。一多种。二徧照。三见佛。四现变。
　　或有见佛海云光(至)令生深信入佛智。
　　见佛毛光。一显光名。二明出处。三示往因。四令信悟。
　　或见佛相福庄严(至)皆佛相中明了见。
　　见佛福相。一见福相。二了福因。三示因体。四明见处。
　　△三一结叹。
　　如来功德不可量(至)以佛力故能宣说。
　　结叹德广。一数多。二深广。三用普。四结说。谓推功归佛。谦己无能。
