<!-- { "loadSidebar": true } -->
　　沙门者。出家弟子之通称也。本行经云。太子宫中乐极思游园苑。王勑严净街衢。庄严园观。选一智臣为侍。备於顾问。初出东门。净居天人化一老人尪羸倚杖。太子见问侍臣曰此何人耶。答曰此老人也。问何名老人。答昔曾少壮。以寒暑迭迁。血气衰变。人生世间无免老者。次出南门。天化一病人。太子问。侍臣答。此病人也。夫人嗜欲不节。饮食过度。四大不调。转变成疾。众痛迫恼。存亡无期。人生无有免者。次出西门。天化一死人。太子问。侍臣答曰。此死人也。以寿数向尽。精魄已去。四大各离。六根无觉。父母妻子情深爱重。无能留者。世人无贵贱无贤愚皆不免死。太子由是情思不悦。回驾归宫。或问曰。经云。王勑严净街衢。瓦砾草[廿/(厂@(土/且))]不容遗余。安有病死之人敢当法驾之前耶。答。本行经云。净居天人挟缘而化。惟太子侍臣见之。乃至侍臣应答皆天力使之然也。问曰。天何人哉。而强化斯事。答皆菩萨夙世同行善友知识。以诚誓所持故。常随左右作诸变相。俾太子在乐生厌。不忘出家也。太子次出北门。天化一沙门。持锡掌钵徐行驾前。太子问曰汝何人耶。答我佛弟子沙门也。问何名沙门。答曰。三界兮扰扰六。趣兮昏昏。识心达本源。故号为沙门。言讫腾空而去。太子瞻仰而喜曰。惟此为快哉。当修学。於是还宫。
　　於是澡缾天子以惊觉彰伎女之丑容。
　　太子因四门历观诸相。忻厌之意愈一日。由是父王益其伎乐以悦之。每至夜分有净居天人名澡缾。住在空中发言惊策。复使乐器皆出五欲非乐世间无常涅盘寂静速须出离之声。乃至令众伎女熟睡。衣裳披露不净流溢。太子历见倍增厌离。夫如来於净法界大悲心中现斯影事。岂实爱欲乐而待空言赖警策而生厌离。若然则与凡夫何别耶。盖欲教化世间而示同世间之业也。大方等无相经云。若言如来实生王宫乃至八相成佛。则是谤如来。
　　净居天人以捧持跃车匿而严驾。
　　此第四逾城出家相也。至此据大乘宗说。太子已年二十九岁。车匿者。太子御人也。本行经云。太子屡以出家心白父王。父王语曰。汝当作转轮圣王。七宝千子。统四天下。如何以剃发染衣为乐耶。太子对曰。期成正觉。统御大千。摄化众生。令出长夜。岂以七宝四天下为好耶。父王但加侍卫。增伎乐。晓夜惑之。一夜净居天人於空中告太子曰。行矣。时也。乃召车匿[革*(佫-口+田)]马王犍陟至。太子上马。四夜叉承马足。天人持盖。梵王居左。帝释侍右。天王从卫。使国官诸门自然间辟。守御者都不觉知。乘虚而行至雪山苦行林中。诘旦已行八百里。华严经云。最后身菩萨。法尔如是。欲令着家众生舍离家法。为现自在不属它故。宣扬出家功德胜故。是以示现出家。
　　逾春城於八夜。
　　当二月八日夜半时逾城出家。按论衡云。周昭王四十二年壬申之岁也。
　　栖雪岭於六年。
　　言六年者。是太子在雪山示修苦行究竟之数。
　　人辞怆恋王之心。
　　人谓御人车匿也。本起经云。太子至山。语车匿曰。所难作事。汝与揵陟已能作之。可但还国。车匿悲啼闷绝曰言。如何教我独还宫中。
　　马舐落连珠之泪。
　　马王犍陟闻太子言已。屈膝舐太子足。泪下不绝。
　　挥宝刀而落绀发塔天宫。
　　本行经云。太子自以宝装佩刀。左手握绀青之发而发愿云。我今落此发。誓与众生断除烦恼及与习障。寻即截下掷向空中。天帝释接往忉利天建塔安贮供养。此天上四塔之二也。
　　将衮服以贸皮衣形参山鹿。
　　本行经云。太子自顾衣裳。非出家者所服。时净居天人化作猎人披袈裟衣。太子见乃脱珍服换得披着。喜曰。我今始为出家人也。如经云。天人化作猎人披袈裟者梵语。此云坏色。盖非五方正色。此惟佛法出家者所服。然西域猎人多窃此衣着入山者。山中多师子。见此色衣谓是沙门即不害之。彼天欲太子问此衣。即为赞叹衣之功德故。又经云。换鹿皮衣。又车匿白太子言。如何舍彼妙衣。皆与诸麋鹿同处耶。
　　扣林仙之所得了世定之非真。
　　此第五雪山修道相也。林仙者。谓苦行林中外道也。所得者。外道所修之定。谓心带异计。忻上厌下。而修虽得生天。乃是世间有为有漏。故云世定。假令修得非想非非想定。寿八万劫。限满仍前堕落欲界。或生三恶道酬偿夙业。金刚经颂云。饶经八万劫。终是落空亡。即世定也。本行经云。太子至雪山苦行林中问诸仙曰。汝勤苦修行。当求何果。仙曰求生诸天。太子不悦。舍而前行。至阿蓝迦兰并郁头蓝弗二大仙处。问四空处定。作是思惟。俱非究竟解脱之法。亦舍而去。
　　食麦食麻降苦降乐。
　　本行经云。太子至伽耶山尼连河侧思惟观察。一切众生根缘。六年后方可度之。乃示修苦行。日惟食一麻一麦以此自试。是降乐也。后悟此非真修。乃受美食洗浴香涂。是降苦也。
　　且瑶琴奏曲必自中而曲成。
　　此释成降苦乐意也。如佛在日。有大富长者子名亿耳。投佛出家。为求道故日夕精勤苦行。乃至足破血流久无所证。将欲反道。佛知之问曰。汝在家日能弹琴耶。答能。佛问弦太急太缓时如何。答声不成曲。又问弦得中时如何。答曲韵方成。佛言。我法中出家求道者亦如是。太急则疲倦。太缓则懈怠。得中则其道成矣。亿耳奉教。不月证阿罗汉果。
　　佛果圆因亦假中而果满。
　　此句合前喻也。梵云佛陀。此云觉。谓自觉觉陀觉行圆满。今略称佛也。果即二空大涅盘也。因谓六度万行也。谓求佛圆果。非太急太缓可成。惟处中方成矣。
　　由是择其处也过龙窟。
　　处谓菩提场也。在阎浮提地方之中。三世诸佛皆向此处成道。故须择也。本行经云。菩萨往菩提场。彼路有一龙王名迦茶。其龙长寿。曾见往古三佛成道瑞相。乃以眷属具香华音乐幡盖迎菩萨供养。又至文鳞盲龙在处。水边坐。放光照水。龙目暂开。亦备香华音乐出水迎奉供养。龙有七头。以身绕佛三匝。昂头覆菩萨顶。
　　浴其身也入连河。
　　经云。菩萨入尼连河浴时。有诸天持种种华香散河中。浴讫时有树神按树枝低手。引菩萨出水登岸。
　　示其食也受难陀之乳糜。
　　涅盘经云。如来之身已於无量阿僧祇劫不受饮食。为诸声闻说。先受二牧牛女乳糜故。本行经云。菩萨将往道树时。有天人告善生林主二女。一名难陀。华言喜。二名婆罗。华言力。曰汝可最初施食。於是二女以乳烹糜。其釜上现种种瑞相。乃用钵盛奉献。菩萨食已。将其钵掷向尼连河中。天帝释收归天上建塔安置供养。此四塔之三也。
　　示其座也受吉祥之茆草。
　　天竺坐法必敷草为藉。时天帝释化为刈茆人。菩萨问其名。答名吉祥。乃受其茆。茆色青绿柔软。光滑若孔雀顶。
　　以最后之胜体。
　　补处菩萨只此一身。更不受后有。故云最后胜体。
　　诣菩提之道场。
　　梵云菩提。华言道。谓佛在彼成道。故曰道场。西域记云。在摩竭国尼连河西南十里。有树名菩提。本行集经云。菩萨将至彼处。色界诸天先以天缯幡盖悬於树上。用为标帜。
　　圆解脱之深因。
　　解脱者障惑俱遣。纵任无碍。尘累不能拘。世趣不能摄。能令修短改度巨细相容。即是所证之圣果也。言深因者。谓三祇中所修一切行愿并二空根本智。此时功满。故云圆也。
　　登金刚之宝座。
　　俱舍论云。此座下连金轮。故云金刚座。三世诸佛皆於此座成道。古今有此土僧亲至礼拜供养。
　　一百四十功德不共二乘。
　　依法相宗。佛不共功德有一百四十。谓三十二相．八十种好．十力．四无所畏．三念住．三不护．四一切清净．大慈大悲．无忘失．一切种妙智。惟佛果具足。故云不共。
　　八万四千法门高超十地。
　　为世之则谓之法。众圣所由谓之门。以众生尘劳有八万四千。故法门之数亦尔。盖病以药对待也。言十地者。一欢喜地。二离垢地。三发光地。四焰慧地。五难胜地。六现前地。七远行地。八不动地。九善慧地。十法云地。瑜伽论云。永断最极微细烦恼及所知障。无着无碍。於一切种所知境界现正等觉。故名佛地。在十地之上。故云高超也。
　　由是魔军威慑於慈刀悉怖旅归。
　　此第六菩提树下降魔成道相也。如来至此三十五。瑜伽论云。魔有四种。一天魔。二死魔。三烦恼魔。四五阴魔。今言魔军。即天魔也。理实四魔俱降。从显立谈。故云天魔。本行集经云。菩萨初坐道埸。即放眉间一光。名降魔。直照魔王宫殿。令失常也。一时震动。魔将兵众现种种可畏形状。各执器仗欲害菩萨。是时菩萨入慈心三昧。一切刃首皆生莲华。由是魔众惊慑溃散。
　　媚女败毒於定心媸羸变质。
　　魔有四女。端正无伦。共来菩萨前呈诸姿态。欲坏梵行。时菩萨以慈心力。四女皆变为老丑羸弱之状。羞愧而退。
　　於是坚牢地神踊跃而作礼。
　　观佛三昧经云。弹王问佛。汝之功德谁为证明。佛即垂无畏手指地。一切大地六种震动。时坚牢地神涌出唱言。我是证明。
　　虚空天子展转而报知。
　　菩萨成佛已。地神报空神。空神报天神。乃至上天展转相报。
　　类莲华而出水赫焕无方。
　　涅盘经云。如来出世清净无染。犹如莲华。
　　若桂月以悬空光明洞彻。
　　涅盘经云。如来出世犹如秋月十五夜。清净圆满无云翳。一切众生无不瞻仰。
　　经七日受提谓之麨蜜警以少小之言。
　　七日者。如来成道已来日数也。提谓者。北竺二商人也。麨蜜者。天竺常食也。本行经云。佛成道七日。有树神告二商人。一名提谓。一名波利云。汝可备供养如来。於是各献麨蜜。佛受之。为说布施因果。故云少小之言。
　　垂一音授贾客之戒归赐与人天之福。
　　佛声无漏故云一音。贾客即提谓也。戒谓五戒。归谓三归。持戒果报。死生天上。次生人间。故云赐与人天之福。夫诸佛教化常法。有其七要。先发人心。一说布施。二说持戒。三说生天果报。四说果报乐味。五说果报过患。六教离世间。七难涅盘功德。今方成道。投机观根。且说归戒尔。
　　既成佛已观所化缘。
　　观察何者堪先度脱。
　　悲二仙而不遇雷音。
　　二仙谓阿蓝迦兰并郁头蓝弗也。念此二外道垢薄根利。欲先度之。彼死七日。嗟其不遇正法。华严经云。震实法雷音。雷音者。如来具五种声之一也。
　　喜五人而堪从法化。
　　五人者。一憍陈如。二跋提离。三婆沙波。四阿奢轮。五摩诃南。佛次观此五人在鹿野苑。根缘仅仅熟可以度。
