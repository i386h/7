<!-- { "loadSidebar": true } -->
　　佛既涅盘。诸外道喜曰。瞿昙在日。教法犹火。今既灭度。不久扑灭。时梵王帝释与诸天王皆来请迦叶曰。如来以正法眼付嘱尊者。宜早结集。於是迦叶遣使往弥卢山顶。击铜揵椎。声中有言。遍召圣弟子无学千人至摩竭提国上茆城毕钵罗窟。请阿阇世王为檀越外护。结集遗教。
　　阿难陀雷吼三轮。
　　梵云阿难陀。华言庆喜。是佛堂弟。出家之后。二十年为佛侍者。多闻第一。初结集场中唯取无学圣人。时阿难尚居学地。被迦叶揖出众。阿难愤闷。乃於林中习上地定。断尽烦恼残结。即证阿罗汉果。即来门外白众求入。迦叶语曰。若已得无学。当从门隙中入。阿难应声乃入。礼拜大众。迦叶请优波离集律藏。阿难集经藏。阿难升座。众有三疑。一疑佛再出。二疑他方佛来。三疑阿难成佛。洎阿难唱如是我闻。群疑皆释。言雷吼者。法句经云。比丘摩诃卢达嚫。声如雷吼。或以阿难比之。三轮者谓声舌语也。然声有五德。一甚深如雷。二清彻远闻。三听者无厌。四入心爱乐。五谛了易解。阿难具此。故云雷吼三轮。
　　商那表定於未来。
　　如来在日游摩突罗国。指一青林谓阿难曰。此名优娄茶山。吾涅盘后有比丘名商那和修。於此起伽蓝。说法教化多所利益。至佛灭度后。阿难弟子名商那和修。阿难欲灭。付法与之。大行教化。果如佛言。商那度优波鞠多长者为弟子。一日至彼所坐床上。鞠多诸弟子皆不识。多起慢心。商那乃举手空中。甘露雨下。现五百法门。鞠多不识。商那曰。佛入此定。目连不达。目连入诸。比丘不达。我入。汝不识。我得七万七千本生经。八万毗尼。八万毗昙。汝皆不达。我若去。诸法门随去也。
　　鞠多化筹而盈室。
　　优婆鞠多。商那和修付法弟子也。佛在日有外道尼犍子。名萨遮。聪明辨利。博达众论。诸王皆拜为师。然知佛法正妙。欲求出家。来白佛言。若我出家得如佛否。佛言不得。又问如舍利弗．目乾连乃至问如已下五百比丘否。佛皆云不得。若我灭后无诸大人然后如也。佛语众曰。我灭近百年。此外道生摩突罗国。名优波鞠多。华言近护。出家证果。化人无数。至期皆如佛记。於中印土说法教化。凡受化俗人夫妇偕得道者。即掷一筹置於石室中。室高二丈。纵横三丈。其筹遂满。至鞠多灭度。弟子名通真量。只用此筹阇维之。
　　始自坏梁之感。
　　大迦叶将涅盘。付法与阿难已。捧佛所付衣入鸡足山入定。待弥勒下生。先阿阇世王有约。尊者入灭必来告我。乃往辞。王睡不见。王於睡梦屋之大梁折乃寤。方知迦叶入灭不俟。驾奔至山前。其山已合。先是迦叶入山时有要期云。若阿阇世王来。及弥勒下生。此山方开。洎王来山为之开。见迦叶捧衣端坐其中。王瞻礼悲泣。赞颂讫。山乃复合。
　　终乎流乳之征。
　　西天传法第二十四祖师子尊者。在罽宾国。然知有难不可苟免。乃付一衣一偈与弟子婆斯多尊者语曰。吾此有难。汝当往他国行化。其后外道昌炽。谮於弥罗掘王。王失正信。乃毁法坏寺。执剑斩师子首及。白乳涌高数尺。於是彼国传法终在此人。
　　缾器异而水必同。
　　阿含经云。阿难传持佛法。犹缾水注置余器。缾器虽殊而水无别。
　　灯点殊而光终一。
　　灯点喻传法。人光喻如来。法虽一灯分千。而光明无二。
　　是以大乘之真空妙有文殊弥勒异其宗。
　　真空妙有。大乘之至理也。然佛法虽惟一味。而投机随根不无其别。且文殊菩萨弘一性宗。此克实约一切众生皆有佛性也。弥勒菩萨弘五性宗。谓一声闻性。二缘觉性。三大乘性。四不定性。此不定性谓第八识中具有三乘种子。遇缘即修。故云不定。五无种子性。此谓第八识中无闻熏种子。非如瓦石之无也。如善戒经云。无种性人。但以人天善根而成熟之。
　　小乘而分[迭*毛]析金上座大众元其部。
　　小乘教者。佛为钝根方便施设。元无别本。至佛灭后。师资相授互相予盾。派流遂别。出三藏记云。佛在日。有长者梦一贵[迭*毛]。忽自分为五段。怖以问佛。佛言。此表我灭后律藏分为五部。又有因缘经说。频婆娑罗王梦一枝金杖斩为一十八段。以白佛。佛言。表我灭后小乘教分为十八部。言上座．大众者。二根本部也。
　　或十支宏阐。
　　此序圣弟子造论破邪立正也。言十支者。一略陈名数支。即百法论。二粗释体义支。即五蕴论。皆天亲菩萨造。三总色众义支。即显扬论。四总摄大义支。即摄大乘论。皆无着菩萨造。五分别名数支。即杂集论。无着．师子觉．贤慧等三菩萨造。六离僻处中支。即辨中边论。无着菩萨造。七摧破邪山支。即二十唯识论。八高建法幢支。即三十唯识论。皆天亲造。九庄严体义支。即大庄严论。十摄散归观支。即瑜伽论。皆慈氏菩萨造。
　　或千部郁兴。
　　天亲菩萨是无着菩萨俗中亲弟。法中小师。始宗有部。造五百论。明小斥大。天竺无敢敌者。无着是初地菩萨。观其弟大乘根缘将熟。乃假疾召归。甫近一驿。遣一弟子往接。至夜同馆宿。其弟子夜诵大乘一偈云。若人欲了知。三世一切佛。应观法界性。一切唯心造。天亲闻之。豁然悟解大乘正理。且悔昔诽斥深咎何补。元其罪本但是舌根。乃起手执利刀欲截其舌。无着遥知。伸臂捉住。谕之曰。汝悟大乘。盖其时矣。昔以舌毁。宜以舌赞。可补其过。苟断舌不言。其利安在。天亲受教乃止。戴星而行。洎觐本师。谛听慈旨。便造大乘论。累五百部。故天竺呼为千部论师焉。
　　马鸣龙树继其芳。
　　此二菩萨。始事外宗。皆回心正法。出家宣扬大乘。俱为论师。
　　无着天亲播其美。
　　此乃贤师哲资。俱大论师。已见前注。
　　或提婆凿眸而作器。
　　提婆菩萨是龙树弟子。才敏辨义。擅名五印。住南天竺。初得法已。人未归信。其国有大自在天庙。铸金为像。高二丈。以颇黎宝为眼。用机能动。凡人不敢正视。提婆入庙验之。从观者众。时天像动眼向提婆。提婆语曰。神则神矣。何斯小哉。当以精灵感人。智德伏物。而假黄金自多。颇黎荧惑。非所望也。乃登梯凿出其眼。神遂无灵。由是提婆声化大振。今详器合是气字。缘本传无作器事。盖提婆欲扬正法。乡人未信。故作气验神。
　　陈那吼石以飞声。
　　陈那菩萨。大论师也。初劫有外道伽毗罗。修世定。得五神通。造论名僧佉萨怛罗。此云数论。恐后人破我此义。乃往大自在天求长生术。天曰。我化汝为一物。最极长寿。无越石也。乃遍告门徒。我将化石。若有人难我论。令书於石上。我自通答。洎陈那造因明论。将破邪解。知此石是彼外道。乃书比量於上难之。斯须答文隐出。陈那再立量答文。经宿方出。至第四量难之。石不能答。忽大吼一声。震烈迸碎。故天竺云陈那有吼石之能。
　　或百偈齐祛於外宗。
　　论师名比罗。是马鸣菩萨弟子。造无我论百偈。到处执我外道无不摧伏。
　　或十而翊赞於遗颂。
　　天亲造三十唯识颂。后有护法菩萨十大论师共造释文赞成之。今唯识论是。
　　或闻经而夜升兜率。
　　无着菩萨入法光定。夜升兜率天。请问慈氏金刚经义。慈氏说八十颂申明大义。无着约十八住处造论二卷。天亲约断二十七疑造论三卷。
　　或待佛而窟寄修罗。
　　明辨论师欲求长生。待慈氏下生。乃往南印度修罗窟前诵金刚咒咒白芥子。击其石门。石门遂开。明辩摄衣奋入。相随入者六人。石门乃阖矣。梵云阿修罗。华言无端正。神也。
　　或剑誓首以要期。
　　提婆菩萨受出家法已。於天竺国四衢道中敷高座。作三论云。一切圣中佛为第一。一切法中佛法第一。一切救世僧为第一。八方论士有能破此义者。我当斩首谢屈。既鸣鼓已。八方论士皆集场中。亦各立要。若我不能破此义者。亦斩首为谢。如是宾主敌论涉于三日。八方论士辞义皆堕。各请斩首。提婆告曰。我所宗法仁治万物。不斩汝首。但斩汝发。与死无别。於是八方论士皆剃发出家。
　　戒象驮金而请释。
　　天亲菩萨为众讲婆沙论。以一日所讲之义乃造一颂摄之。用赤铜叶刻字置象头上。出金五十片置象尾上。自坐中间。击鼓唱言。有能破此义。当奉此金。诸国无人能破。乃将颂并金寄与罽宾国。诸婆沙师亦不能尽解。彼诸师却加金五十片回饷天亲。请作释文。天亲由是自造长行释颂。即今俱舍论是。
　　或赏能而食邑。
　　论师摩陀那。才辩纵横。因论义得胜。频婆娑罗王割一邑以赏之。
　　或得胜而建幢。
　　付法藏传云。马鸣菩萨於富那夜奢处得胜法已。乃建大法幢。
　　或论般若之理也名灯。
　　南天竺国论师名迦毗。造论名般若灯。谓根本无分别智有寂照之功。故以灯为喻。
　　或究俱舍之非也名雹。
　　昔迦湿弥罗国有论师名众贤。见天亲俱舍论乃造五千颂斥其非义。名俱舍雹论。以世间雹能坏稼穑华果。故以喻为名。乃将徒持论寻访天亲欲定是非。天亲为诸国无正人为量果。遂避而未就。甫近一驿。众贤忽觉气衰不能前进。乃修书遣弟子送论与天亲。其书略云。不自量力。作为此论。智小谋大。死期至矣。菩萨抑扬至理。若得存遗文则死而无恨也。天亲读其论。见文多顺己义。又重其知过。乃为更名顺正理论焉。
　　莫不殊涂异辙终会一源自有及空咸归万德。
　　殊涂异辙。谓外道小乘也。自有及空者。皆边见也。一源万德者。谓大乘真谛实性也。
　　自商周见虹贯。
　　周书异记云。穆王五十二年壬申二月十五日。西方有白虹十二道。南北贯连。王问。太史扈多奏。西方圣人入灭衰相耳。
　　炎汉梦金人。
　　后汉第二主孝明帝。永平二年夜梦金人丈六飞至殿庭。光明炳耀。且问群臣。通人傅毅奏曰。西方圣人号佛。陛下所梦必是彼也。博士王遵奏。臣按周书异记云。大史苏由奏昭王曰。西方有圣人出。一千年后声教来此。陛下所梦即其事也。
　　教及神州声流华夏。
