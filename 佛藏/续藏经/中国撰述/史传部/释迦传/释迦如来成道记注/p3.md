<!-- { "loadSidebar": true } -->
　　然以尘根昧劣圣智渊深。
　　一切烦恼能坌污净心目之为尘。是生死之本。故名根也。唯佛一切种妙智。於三世一切法照见无不自在。故曰圣智。
　　顺其法则法不应根顺其根则根不达法。
　　如来化仪法有权实。众生所欲根有大小。大根者授以小法。若内秽食於宝器。小根者说与大乘。犹使蚊负於高山。苟不观根。则人法俱失。
　　莫不为爱河之长溺缘痴乐之所盲。
　　顺正理论云。爱者三界贪也。随所乐境转。能汩没有情。喻之河也。众生不能自出。经无数时。故云长溺。痴者谓三界无明也。使不见正道。谓之盲夫。一切众生皆具正眼。与佛无异。但由无明妄想覆蔽。不见正道。故法华经云。众生诸根钝。着乐痴所盲。
　　苟不利於当闻仍假言而入灭。
　　此方便张本也。法华经云。若但赞佛乘。众生没在苦。不能信是法。坠於三恶道。我宁不说法。疾入於涅盘。
　　於是忉利帝释云驱於三十三天。
　　梵云多罗夜登陵舍。讹略云忉利。华言三十三天。谓妙高山顶有四朵。每朵有八天。中间帝释所居善现宫善法堂。共成三十三也。帝释者即彼天王。梵云释迦提婆(上声)那因。秦言能主。总师三十三天王也。
　　堪忍界王雾拥於一十八梵。
　　梵语娑婆。或云索诃萨诃。华言堪忍。即大千界之都名也。自誓三昧经云。谓此土人刚强难忍。故云堪忍也。界王即大梵天王。是娑婆世主也。言一十八梵者。谓初禅有三天。谓梵众．梵补．大梵。二禅有三天。谓少光．无量光．光音。三禅有三天。谓少净．无量净．遍净。四禅有九天。谓福生．福爱．广果．无想．无烦．无热．善现．善见．色究竟。共有一十八天也。禅之与梵皆清净义。云驱雾拥者。来见佛时众多如是也。
　　头面作礼致敬精专请转法轮随宜说。
　　头面着地。五轮具足。是佛法中上品礼。盖敬之至也。观请者五法中一也。具自他二利。故诸佛凡有所说。皆名转法轮也。梵王帝释皆观请人也。随宜说者。方便之义也。
　　如来寻念善逝通规顺古佛之嘉谟应群机之鄙欲。
　　如来者即释迦也。善逝自过去佛也。谓成等正觉。已出生死长夜。具一切种智二利功德。善事已毕。故云善逝。通规嘉谟。皆佛方便善巧也。鄙欲者。乐小之心也。法华经云。寻念过去佛。所行方便力。我今所得道。亦应说三乘。
　　于时十方佛现同兴赞美之词。
　　如来思惟方便之时。十方诸佛皆现前赞云。善哉释迦文。第一之导师。可用方便。随宜说法。
　　一法乘分共创尘劳之域。
　　此方便门开也。涅盘经云。一乘之法。随宜说三。生死烦恼界中。谓之尘劳域。
　　由是起道树诣鹿园。
　　此第七鹿野苑转法轮相也。道树者。成佛处菩提树也。既受劝请。将转法轮。离彼树下。故云起也。鹿园者。即初转法轮处也。西域记云。在波罗奈国。昔释迦佛因地修菩萨行时。化身为鹿王。名善鹿王。提婆达多名恶鹿王。各有五百眷属同止此林。时国王名梵摩达。游猎此林。二鹿王并眷属俱在围中。时善鹿王遂至王前启白王曰。大王校猎。燎原之次。我徒一千死在今日。然鹿死肉多。即日腐臭。愿王恩宥。许日供一鹿入王大厨。王有割鲜之膳。我徒延朝夕之命。王善其辞。遂俞所请。其两群内。日轮一鹿。未尝敢失。一日当次恶鹿群。一雌鹿鹿有胎。故告王延。俟后期不允乃投善鹿王。王曰。悲哉慈母。恩及未形。汝自安心。吾当可代。时善鹿王自诣王厨。宰夫奏。王问其故。对曰。今日次一雌鹿有胎。乞延下次。无宜代者。然一日之命。谁不保惜。我今不忍。又虑失供。故自赴厨。愿王听许。王叹曰。善哉。汝有此心。我乃兽心尔。当断肉味。无复日供。乃施此林为养鹿之园。佛观此地有昔因缘。首来说法。报地恩也。
　　三月调根五人得度憍陈如悟慈尊之首喝创解标名。
　　三月调根者。俟其时也。佛观五人根缘仅熟。乃往化度。犹未信受。佛现神变种种调练。计经三月。乃为三转四谛十二行法轮。五人中憍陈如先悟解得法眼净。即证阿罗汉。佛称为阿若憍陈如。为出世第一弟子。梵云阿若。华言解。故云创解标名也。余四人相次得道。且憍陈如或云陈那。此云火器。盖祖先因事火命姓也。率先得度。盖有宿因。按因果经云。释迦因地为忍辱仙人。在一山中修道。时憍陈如为国王。名歌利。受性暴恶。一日将诸婇女入山。猎倦假寐。时诸侍臣入林采华。行至仙人庵前。仙为说法。良久王窹。不见诸女。携剑寻觅。见在仙庵前。王怒问曰。汝何人。答忍辱仙人。又问得上地定耶。答未。王曰既未得上定。乃是凡夫。遂拔剑截下仙手足。见仙神色不动。遂问汝恨我耶。仙曰。不恨。愿我成佛先度於王。今既得道。先度陈如。即歌利王也。
　　舍利弗逢马胜以传言於途见谛。
　　梵云舍利弗多。此云鹙子。从母立名也。始为删阇耶外道弟子。博达十八大论。辨才无敌。然常慨所学所师俱非真正。又鄙外道事行粗恶。一日途次逢马胜比丘。持锡掌钵衣裳楚楚。行步徐雅。悦而问之汝师是谁。马胜报曰。佛大沙门。是我之师。又问说何法。答曰。我出家日浅而无强记。今略以一偈相示。曰诸法因缘生。亦从因缘灭。我佛大沙门。常作如是说。于时舍利弗言下悟解。谛者实义也。马胜即鹿苑初度五人中阿奢轮也。
　　采菽氏继踵以师事率门属以同归。
　　采菽氏即大目乾连姓也。先与舍利弗同师。尝立要云。若得甘露。愿共分之。其日见舍利弗归。神色怡悦。乃问之。兄得胜法耶。舍利弗乃说其所遇。仍以偈示。目连亦悟正理。相谓曰。外道之法徒劳耳。二人同心。各领徒二百五十人投佛出家。佛命善来。须发俱落。袈裟着身。佛告大众。此二弟子。舍利弗智慧第一。目乾连神通第一。
　　迦叶氏汇迹以降心领火徒而回席。
　　迦叶氏即事火外道优娄频罗姓也。佛欲化之。故往寓宿。迦叶辞无馆舍。佛指龙堂。答云。龙性暴恶。恐害於仁。佛言无畏。即摄衣自入中坐。至夜龙归。见佛遂怒。放火烧佛。佛入火光三昧。担宇洞然。龙窜无所。惟见佛钵清凉。乃跃入其中。迦叶是夕见火炽然。谓其徒曰。彼沙门必受苦矣。至旦。佛擎钵出。示於迦叶。心既稍伏。请佛少住供养。然未肯受法。佛现五百神变。方乃归依。与徒二百五十人一时剃落出家。障尽意解。成阿罗汉。所有祭火器悉弃水中。有亲弟二人居于下流。一名伽耶。一名那提。亦事火龙。见流中祭器。奔来看省。见兄已成沙门。问其故。兄为说法。亦与徒二百五十人投佛出家。皆证道果。汇。类也。优娄为类。首二弟从之。易云。拔茅汇征之谓也。各与其徒弃火事佛。故云回席。
　　莫不甘露洪澍末尼普应。
　　甘露者天之上味。喻一乘妙法也。末尼者或云摩尼。此云无垢。即珠宝也。以其珠体圆莹。对物现色。喻佛自在。普应群机。随根授法也。
　　天界人界。
　　天界者。佛成道二十七日。在他化自在天宫。天王请说十地经。后来又在彼说般若理趣经。在摩酰首罗天宫说文殊千钵经。在忉利天宫普遍光明阁说一字奇特佛顶经。并为母摩耶夏三月说法等。人界者谓五竺十六诸国等处。
　　鹦林尸林。
　　鹦林者。百缘经云。佛自舍卫国行诣摩竭提国。中途有鹦鹉林。其鹦鹉王并诸眷属飞翔宫中。迎请世尊众僧。愿於我林一宿。使我供养。佛即许之。与僧俱入林中坐定。鹦鹉众见佛相好光明。众僧威仪寂静。各生欢喜信心。同日命终。生忉利天。尸林者。涅拌经云。佛一时在恒河岸尸首林中。尔时世尊取少树叶告诸比丘。我今手中叶多耶。一切大地叶多。诸比丘言。世尊。一切大地叶多。不可称计。如来手中。少不足言。佛言。我所觉了一切诸法。如大地草木叶。为诸众生所宣说者。如我手中叶也。
　　或鹭池。
　　王舍城迦兰陀竹林园有白鹭池。佛说第十六会般若经。
　　或鹫岭。
　　在王舍城。梵云耆阇崛山是也。佛说大般若并法华等诸经。
　　或海殿。
　　佛在难陀龙王宫吉祥摩尼宝藏大云道场宝楼中说大云轮请雨经。
　　或庵园。
　　庵摩罗果名也。园中多植此果。佛说净名等经。
　　或猕猴江。
　　近毗耶离城有猕猴池。池上有山精舍。佛在中入不动三昧。度五百商人。皆证阿罗汉。时大众问佛耶输陀罗比丘尼及五百商人往昔因缘等。
　　或火龙窟。
　　西域记云。北印土城西有大洞窟。是瞿波龙王所居。其龙忽发恶心。欲害王坏国。佛知乃运神足往彼。龙王见佛欢喜。恶心乃息。佛为说法。授不杀戒。因请留佛住此受我供养。佛言。吾将寂灭。今为汝留影至吾灭度后。汝恶心若起。当观吾影。仍遣五百罗汉住此受汝供养。作福田也。因兹国王城邑永无忧患。记云。唐三藏奘法师亲往礼拜供养。佛影远望则金色炳耀。近则无视。
　　或住波罗奈。
　　正梵语云波罗痆斯。华言江绕国。佛说出曜．时世．转法轮等经。
　　或居摩竭提。
　　唐言无恚害国。佛说华严．本起．贤愚等经。
　　或依坚固林。
　　梵云沙罗。此云坚固。瑶法师译云坚林。即佛临灭最后说大般涅盘等经。
　　或止音乐树。
　　在维耶离城。佛居树下说灌顶拔除生死得度经。
　　或海滨楞伽顶。
　　山在南天竺海边。梵云楞伽。华言不可往。唯得神通者可到。佛居彼说经。名入楞伽山经。
　　或山际补陀岩。
　　梵语具云补怛洛迦。今讹略云补陀。此云小白华。谓此山多生此华。香气远闻。是观自在菩萨住处。佛在彼说十一面观自在经。
　　或迦兰陀竹园。
　　梵云迦兰陀。华言好音。即西域禽名也。谓迦兰陀长者同类婆娑罗王同施立精舍。请佛众住止。
　　或舍卫国金地。
　　梵云室罗伐。讹云舍卫。华言闻物城。其中有长者名须达拏。华言善施。常赈恤孤贫。国人重之。同号给孤独长者。因往王舍城护弥长者家为子求妇。见其家备设香华饮馔。来日请佛。须达拏本事外道。乍闻佛名。心寒毛竖。是夜便往礼佛闻法。即发先业。得正信心。便证初果。遂请佛归国。佛许之。及归家。卜胜地。惟祇陀太子园高爽方广。堪建精舍。往白太子。太子戏曰。若布金满园。即我当卖。须达喜曰。此园属我矣。归家运金亥布八十顷。由是买得。建立精舍。曰祇桓。今呼佛寺为金地金田者。因此也。
　　或应念而空现。
