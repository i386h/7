<!-- { "loadSidebar": true } -->
　　钱塘人。持佛号十余年。日益精进。尝属画师绘八尺阿弥陀像。及有疾。安设床前。晨夕系念。并请僧同持佛号。忽语众曰。有一大僧授我金座。吾当乘之。遂耸身前席。众唱佛益力。媪曰。念佛功德。已登莲台。吾其往矣。遂瞑(佛祖统纪)。

　　孟氏

　　醴泉人。既嫁。得痼疾。有僧教以专持佛名。行之三年。忽谓夫曰。可急报诸亲属。吾将去矣。已而送者毕集。孟氏焚香。与众唱佛名。顷之。见一沙门振锡空中曰。汝当往生。俄而旛盖翩翻。佛与菩萨。同时俱至。遂化去(佛祖统纪)。

　　陈氏

　　吴兴人。受持斋戒。以禅诵为乐。持佛名者三十年。兼诵法华经五千部。金刚弥陀二经。各五千四十八部。一日不食。家人问何欲。曰。欲求见佛耳。遂右胁而化(佛祖统纪)。

　　胡媪

　　名净安。会稽人。专修净业。礼阿弥陀佛八万四千相好。每一相好。各礼一拜。如是者四度。偶得微疾。见佛来迎。安痒坐逝。路人皆闻空中乐声。隐隐西去(佛祖统纪)。

　　周氏

　　嘉禾人。适孙氏。与舅姑同修净业。感室中佛像现光。香华盈案。或空中现诸佛菩萨。时闻天乐。或闻空中诵经声(佛祖统纪)。

　　李氏女

　　江陵人。父名元宗。女年十三。梦一梵僧谓曰。汝有善根。何不持诵金刚经。世间人日诵是经一卷。阳间增寿。命终即生天。若能究竟般若。直到涅盘彼岸。即或未达经意。阴府亦不能拘录。当受种种胜报。女信之。遂日诵金刚经三十卷。年二十四。不愿有家。忽患伤寒。三日卒。冥王云。此女有般若功。即放还。临去。王嘱曰。汝父造业。已减寿二纪。缘平日好取生鱼作鲙。今有鱼七千余头。诉冤索命。归白汝父。每夜梦落网中。昼则头痛。此鱼冤也。女还白父。元宗大惊。遂偕往天宁寺。斋百僧。断荤酒。手书金刚经四十九卷。书毕。元宗忽梦数千青衣童子。向之拜曰。我等负冤日久今蒙写经功德。咸乘善力。出离苦趣。生善道矣。君既释冤。又当益寿。元宗自此持诵益虔。寿至百二十岁。无疾沐浴坐逝(金刚证果)。

　　王迪功妻

　　奉佛甚虔。日诵金刚经。迪功好猎。一日猎罢归家。值其妻诵经。要迪功同诵第十五分。未终卷。即舍去。后五年。迪功中风。经年卧床。一日为二使者追去。见阎摩王。王怒责曰。汝受爵禄。不知修善。却好杀害生命。减算绝禄。不足蔽罪。令狱吏驱八镬汤。鬼吏检簿告王曰。此人杀业虽重。生前曾与妻同念金刚经一分。合免罪放还。王敕於镬汤内取一杓汤淋其背。使知警戒。遂放还。而疽发於背。痛不可忍。呼妻佛前代誓。不敢再伤物命。且愿手书金刚经。终身受持其夜梦一僧手摩其背。三匝。天明。脱然而愈(金刚持验记)。

　　蒋氏女

　　上海鹤沙人。生当元季。年十三。梦白衣大士摩其顶曰。汝有身毒国夙缘。当离尘八道。为授五戒。名曰道本。女觉。白其梦於母。即绝荤血。日诵梵经。越八年。告诀於母曰。某月日当逝。请剃发。服比邱尼服。从之。至期。沐浴坐化。时至正十四年三月廿八日也。茶毗日。五色光起。舍利如凝脂。异香经日不散。送者千人。莫不叹异(五茸志异)。

　　郑氏

　　名净安。钱塘人。常持佛名。偶得疾。闻空中声曰。汝西行有期。毋得自怠。已而佛现在前。身真金色。即起面西端坐。有子义修。已出家矣。召之。令讽阿弥陀经安然而化。其女夜梦母报曰。吾已得生净土矣(佛祖统纪)。

　　周婆

　　鄞县人。精修净土遇岁首。常持不语戒。昼夜端坐。尽月而止。暑月则施茶汤。历久不废。一夕。梦大莲叶徧覆市衢。己手执数珠。经行叶上。既而微疾。邻人夜见宝盖幡幢自空中来。入其门内。黎明。婆合掌。唱佛而逝(往生集)。

　　张夫人者

　　不详其里居。晚而长斋。日诵西方佛名。年七十九矣。每夜坐息烛。四壁放光。现诸缨络。临终。焚香案上。篆烟宛转。结成佛像。须臾之间作真金色。眉目若画。一手下垂。若接引状。篆烟甫消。而夫人寂矣(净土节要)。

　　三空道人

　　不详其氏族。参天宁昙禅师。提赵州无字。阅三十年。一日。复见师。问生死到来时如何。师曰。生是谁耶。死是谁耶。道人低头问讯。师问如前。道人又低头问讯。师呵曰。切忌死在这里。道人拈起念珠。曰数珠一百八。不数日。示微疾。说偈而化(续灯存稿)。

　　陈氏女

　　名妙珍。处州丽水人。父为神祠祝史。蚤夭。母更适他姓。妙珍依大母林氏以居。林疾病。妙珍刲股。杂淖麋以进。疾有闲或以告林。林悲泣自怼。疾复如初。妙珍则卖衣走佛寺。作诸禳禜事。皆不应。乃然香右臂上。稽颡吁天。乞以身代。至正四年四月壬申。夜梦一丈夫。冠乌纱巾。服青布袍。来告曰。尔勿忧。能剔肝以食大母。则愈矣。问欲剔将焉从。丈夫指右胁示之。且俾吞红药半丸。吞已遂觉。甲戌。妙珍复具汤沐浴。露祷上下神祗。时天雨。至妙珍身。独不沾湿。遂持刀视胁下。见红痕若缕。长可三寸许。就痕间剖之。血滂然流。再剖之。了无所见。妙珍窘。乃掷杯珓卜於神。俯身拾之。而肝忽出。下悬。亟刃之。置几上。自誓云。倘大母得生。愿(终身)持菩萨戒。不复适人矣。切肝。杂笋烹之以进。林食之而甘。其疾顿愈而妙珍创甚。几殆。复梦神语之曰。无伤也。但练纸作灰傅之。从其言。创合如初。时妙珍年十四矣。后三年。林以寿终。妙珍造塔[疗-(日/小)+土]之。复然顶申前誓。为优婆夷终其身。八年。郡录事高明来上其事。部使者高履闻於朝。诏旌其门。仍月给粟一斛(护法录)。

　　善女人传卷上
　　善女人传卷下
　　明仁孝徐皇后

　　中山王达长女也。幼贞静。好读书。称女诸生。太祖闻其贤。为王子棣聘焉。洪武九年。册为燕王妃。从王之藩。居高皇后丧三年。蔬食如礼。靖难兵起。王往大宁。李景隆攻城急。后亲率将校妻。擐甲冑。挟矢石。登陴拒守。景隆卒不能破。建文四年七月。王即帝位。十一月。册为皇后。尝言南北累年战斗。兵民疲敝。宜与休息。又言当世贤才。皆高皇帝所遗。不宜以新闲旧。又言帝尧施仁自亲始。帝辄嘉纳焉。居常尊重大法。熏修无闲。常梦观世音菩萨授佛说第一希有功德经。自为之序。曰。洪武三十一年。春正月朔旦。吾焚香静坐阁中。阅古经典。心神凝定。忽有紫金光聚。弥满四周。恍惚若睡。梦见观世音菩萨。於空中现大悲像。足蹑千叶宝莲华。手持七宝数珠。在吾前行。吾不觉乘翠云軿。张五色宝盖。珠旛宝幢。纷陈前迎。飘飖悠扬。莫知所底。少焉行至一门。高敞弘丽。非人间有。黄金题额。曰耆阇崛境。入门。群山环拥。翠色凝黛。苍崖丹壁。巉然峭削。嵌岩嵚崟。参差[山*集]嶪。一溪萦回。盘绕山麓。沿溪曲折。数十余里。溪流澄湛。泓渟寒碧。洞见毫发。琼华瑶草芝兰芙蕖牡丹芍药荼[菧-氐+(林/纟)]丽春。含滋发晖路渐穷。转度一桥。墄以黄金玻璃[王*车]璖白玉。有屋数十楹。覆於桥上。沈香为柱。栴檀为梁。彩色绘画极其华美。上榜曰般若之桥。黄金大书。桥长数十丈。其高称是。度桥。纡折数十里。遥见三峰靓秀。屹立相向。上摩云霄。树林蓊蔚。烟霞掩映。楼殿隐隐。迥出林杪。更行数里许。复见一门。其上题金字曰。耆阇崛第一道场。入门。布路皆瑠璃黄金珊瑚玛瑙。杂诸宝贝。丛篁茂树。枝叶繁盛。婀娜敷荣。葳蕤蔽荫。异葩奇卉。秾艳绰约。芬芳条畅。嘉果美实殷红青紫。的烁下垂。孔雀鹦鹉鹓鸾鸿鹄。飞舞锵鸣。复有异鸟。音作梵声。清韵相和。路傍有广池。涌出五色千叶莲华。大如车轮。香气浡浡。其下有凫鹥雁鹜鸳鸯鸥鹭鵁鶄鸂鶒。游泳翱翔。渐至山半。有群女衣杂彩缯衣。分列两行。前秉旛幢。后列鼓吹。法乐具奏。韶韵铿鍧。青狮白象。跄跄率舞。香华童子。金盘彩篮。参献徘徊。上至山顶。观世音导吾升七宝莲台。台上宫殿巍峨。廊庑深邃。层楼迭阁。万户千门。金碧辉煌。华彩鲜丽。雕甍绣闼。珠栱镂楹。宝窗[王*灵]珑。宝网幂历。阑干柱础皆罗众宝。种种宝华。妆饰绚丽。缨络旛幢。璇玑错落。天华轻盈。乍坠乍扬。异香馥郁。熏蒸播溢宝光凝聚。煜然炫烂。成千百色。远览太空。浩无端倪。俯凌倒景。群山在下。睹兹胜妙。叹未曾有。吾自念德本菲薄。积何善因。而得至此。观世音微笑而言。此佛说法菩提场。惟契如来道者。方得登此。后妃德禀至善。特为接引以脱尘劳。如来常说第一希有大功德经。为诸经之冠。可以消弭众灾。诵持一年。精意不懈。可得须陀洹果。二年得斯陀含果。三年。得阿那含果。四年。得阿罗汉果。五年。成菩萨道。世人福德浅薄。历劫未闻。后妃将为天下母。福器深厚。觉性圆明。妙堪付嘱。以拔济生灵。乃以净缾甘露水。起灌吾顶。但觉心身清凉。万虑俱寂忆念明了。无所遗忘。遂出经一卷。令吾随口诵之。即第一希有大功德经也。吾诵一徧。大义粗通。诵二徧。了然开悟。三徧。记忆无遗。观世音言。后十年更相会。对吾犹若有所言。吾耸耳而听。忽闻宫中人声。遽焉惊悟。且喜且异。悚然叹曰。此梦何其神耶。亟取笔札书。所授经咒。不遗一字。但觉口有异香。阁中香气絪缊。七日不散。天雨空华。三日乃止。由是日夜持诵是经不辍。三十二年秋。难果作。皇上提兵御侮於外。城中数受危困。吾持诵是经益力。恬无怖畏。皇上承天地眷佑。神明协相。荷皇考太祖高皇帝。皇妣孝慈高皇后。盛德大福之所垂荫。三十五年。平定祸难。奠安宗社。抚临大统。吾正位中宫。自揆德薄能鲜。弗胜赞助。深惟昔日梦感佛说第一希有大功德经。一字一句。皆具实理奥义。微妙不可思议。盖旷劫来人未得闻。佛以慈悲济渡。显示密因。有待其时。今不敢自秘。用锓梓广施。为济苦之津梁。觉途之捷径。作广大方便。利益世间。夫道不远人。人自离道。有志於学佛者。诚能於斯究竟妙旨。则心融万法。了悟真乘。超般若於剎那。取泥洹於弹指。脱离凡尘。即登正觉。姑述为序。翼赞流通。以示妙道於无穷焉。时永乐元年正月也。至五年七月。无疾坐逝。年四十六。遗言劝帝爱惜百姓。广求贤才。恩礼宗室。毋骄蓄外家。帝大悲恸。为后荐大斋於灵谷天禧二寺。谥曰仁孝皇后。后尝采女宪女诫。作内训二十篇。又类编古人嘉言善行。作劝善书。下令颁行。天下诵之(明史第一希有功德经序)。

　　夏云英

