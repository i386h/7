<!-- { "loadSidebar": true } -->
续藏经   续指月录
　清 聂先编辑

 序

　　天下有可以言传者。有不可以言传者。有可以言传而究不可以言传者。其可以言传者。理之显焉者也。人得而指焉者也。其不可以言传者。理之微焉者也。人莫得而指焉者也。其可以言传而究不可以言传者。其理至显至微。若近而远。若浅而深。将指以为有。不知於何而见以为有。将指以为无。不知於何而见以为无。嗟乎。难言之矣。余少涉猎经史。窃慨夫圣贤之言。洋洋洒洒。炳炳麟麟。若日月之丽天。江河之行地。何人不可见。亦何人不可指也。至其微言妙义。心解神会。则多在语言文字之外。嗟乎。是又乌可得而指耶。至於竺氏之言。余固未尝涉其津涘。顾安所识其只言片句。遂足以照耀今古哉。苟舍吾儒精实之理。而浸淫於彼虚无寂灭之宗。是犹舍康庄。而骋足於羊肠九折之坂也。不已僻乎。吴门聂子乐读者。研穷经史。复沈酣於宗门家言。继瞿公幻寄指月录。缉宋南渡后上下五百余年宗乘微言。钩索源流。详核世派。汇为一书。名续指月。噫嘻。聂子之志可为勤矣。七八年前。聂子邮是编示予曰。佛祖慧命。不绝如线。二派五宗。法轮所寄。愿吾子为我了此弘愿。余初不暇省。然窃笑所好之僻而志之勤也。去春来邗。吴园次先生介而造余曰。吾得梦征。此书必待子而成。得毋非夙因乎。余矍然起曰。有是哉。子之好诚僻矣。余何敢辞。复有锺山刘觉岸先生。秦邮孙孝则先生。参互考订。於是广募檀施。鸠工庀梓。亟为刊布。第吾闻竺氏之学。以一丝不挂为上乘。万虑皆空为绝德。不立文字。不下注脚。如指月之后。话月听月。皆以月为喻。嗟乎。其可以言传耶。其不可以言传耶。其可以言传而究不可以言传耶。余皆不可得而指也。后之览者。倘即以余之所以笑聂子者还以笑余也。抑又何辞。
　　康熙十九年正月上元日古歙弟江湘拜题於广陵之文选楼。

 续指月录序

　　魏公子无忌矫窃兵符。椎杀晋鄙。夺其兵救赵。李光弼为大将。御史崔众犯军法。勒兵欲斩之。适中丞之命至。光弼曰。为御史则斩御史。为中丞则斩中丞。竟斩之。而后以闻。有如此胆力。方可以辨纲宗之绝续也。韩信在汉。为治粟都尉。道亡。萧何追之。言之。汉王。拜为大将。一军皆惊。韩琦驻延安。有刺客入帐行刺。琦起坐。问曰。谁遣汝来携吾首去。有如此识度。方可定纲宗之品位也。苻坚率兵百万次於淮肥。谢玄入请。谢安了无惧容。曰。已别有旨。及玄破坚。安亦无喜色。曰。小儿辈遂已破贼。澶渊之役。宼准劝真宗渡河。真宗使人觇准何为。方闭门纵僮仆饮博歌呼。契丹惧而请盟。有如此襟器。方可分纲宗之语句也。呜呼。岂不难哉。近世魔外盛行。宗风衰落。盲棒瞎喝。予圣自雄。究其所学。下者目不识丁。高者不过携指月录一部而已。以此诳人。实以自诳。以此欺人。实以自欺。惟诳与欺。不可以为人。而可以学道乎。不可以学道。而可以踞法王座。秉金刚剑。称西来之嫡子。提如来之正印乎。故吾尝以谓习儒者。不读四库七略之书。不睹经史典籍之大全。止以通鉴集要史断史钞为博古。遂自命曰通儒。犹之习禅者。不读一大藏契经。不睹经论撰述之大全。止以指月录一部为谈柄。遂自命曰善知识。皆自诳自欺者也。故使从上纲宗源远流长如水归壑者。固瞿子之功。使盲棒瞎喝一知半解如萤窃火者。亦瞿子之过也。或者曰。然则聂子之续是录也。功乎过乎。余应之曰。若聂子则有功而无过者也。何以言之。前录迄南宋隆兴而止。隆兴以后。三十八世之宗派。上下五百年之慧灯。茫然无所知也。若无续录以续佛慧命。则绝续不辨。品位不定。语句不分。习禅之人。如瞽无相。安能如猓国狼[月*荒]。暗中嗅金哉。故曰聂子有功而无过。且聂子竭三十年血力。手胼足胝而为此书。筚路蓝缕以启山林。范金铸鼎而御魑魅。如鹅王择乳无有遗余。如波斯识宝无有漏失。本隐以之显。事半而功倍。吾故曰聂子有功而无过也。或又曰。聂子儒者也。而强与宗门之事。岂得为无过欤。余应之曰。是则聂子之过也。夫聂子固儒者也。乃不辞呵斥。不顾诟厉。犯众怒。婴大难。手胼足胝而为此书。譬程婴公孙杵臼之立孤。南霁云雷万春之捍贼。但欲使隆兴以后。三十八世之宗派。上下五百年之慧灯。瞭然明白。即遭明眼之呵斥。诸方之诟厉。亦怡然受之矣。况瞿子亦以为叔夜之锻。遥集之屐。婆娑跌宕於垆鞴火蜡之间。而自嗤其僻。聂子亦犹是耳。使是录也。广布丛林。流行法界。不识有如盘山所云心月孤悬光吞万象者乎。古今人同不同未可知也。呜呼。岂不难哉。
　　广霞居士莆阳余怀撰於吴门之研山草堂。

 募刻续指月录弁语

　　松阳老人东吴哲。斑毫谱出禅家牒。一花五叶自分明。如月得指指见月。近今复有三耳生。赋诗铭物多能声。续成此录在患难。猿槛鸡笼浑不惊。我於禅宗两不晓。展读是书尝了了。百川同自岷江来。泰华还借儿孙绕。侧闻曹济分两宗。东西聚议还相攻。那知今人有顿渐。总在拈花一笑中。爰以此编告同志。大法流传卅(音靸)八世。蜜分众口不殊甘。穗结千畦均有利。愿君同发欢喜心。琬琰[鑴-儿]成益共深。不然请从暗中视。光生笔画皆黄金。
　　如是居士　吴绮园次氏　拜书。



　　世间无上法。以佛为总持。四十九年中。所在建道场。垂衍秘密谛。不独显文字。逮於东土祖。一苇渡海水。灯花灿五叶。分照诸方所。心心妙相印。历劫无遗漏。公案千八百。弹指悉真义。有不见月者。虞山揭其旨。继席正徧知。弥沦四天下。迄今卅七世。孰为辑其成。吴门聂居士。亲承大法宝。以我性慧根。应现光明藏。证明藉尊宿。徧参具眼人。考究不厌详。镂刻不厌工。功用讵易集。广及众信善。善哉转轮王。匪伊异人任。六种成就益。允资大檀越。布在须黄金。雨花征妙相。我实闻此语。天龙应声诺。普愿诸大德。同发欢喜心。
　　灵岩学人　范国禄汝受　拜撰。

 缘起

　　古人着一书。动关千古事。虽复历艰虞。愿力依然挚。所以成不朽。述作垂千[示*冀]。今人能法古。乃可云无媿。禅源列五宗。绵亘历年纪。宗宗传不穷。纷纷各树帜。譬之曾玄孙。竞言祖祢是。谁为溯源流。俾勿相争惎。吾乡瞿先生。指月标世次。以彼居士心。作为平等视。传纪如列眉。衣拂明次第。西来祖庭灯。庶几勿坠地。宋元以后禅。续本罔与继。悬阻痛中断。聂子发长噫。慨然续兹录。旁搜奋劳勚。叙述阐微言。提唱宏宗旨。丁巳王正旦。纂集伊维始。挥毫龙象临。振笔狮猊萃。阅夏复经秋。删辑罔知瘁。前追隆杲禅。三十八代止。穷流并溯源。参订靡有遗。灵岩昔曾言。兹书有缘起。前编双目生。(谓瞿幻寄)后编三耳子。(谓聂乐读)耳目诠禅源。人天共欢喜。岂期书未成。罡风生怖悸。聂子谓无伤。夙殃罔与致。能以智慧力。含忍且谨毖。仓惶力疾书。亟求遂初志。啮雪复呵冰。裒稽忘寝食。圜中放光明。花雨缤纷坠。事释宁广陵。观涛恣游戏。流通赖明公。散金阐秘义。如以薪传火。如以灯传燧。火穷薪不穷。灯传燧传矣。如以指见月。见月不见指。於指能得月。见月即见指。我本尘鞅人。望道犹未至。大哉聂子书。研精复覃思。千秋有定评。兹因庶无昧。
　　虞山海印学人　陈见龙　拜题。

 孙孝则先生书问

　　昨於西关伫觅仙舟。竟不可得。怅然久之。正拟来朝发广陵棹。奉晤台从於旌忠。乃接翰教欣然信未我远也。即戒舆人。造请大教。盛使又谓舄凫他适。不获相见。不得不却读示编。知老道翁为佛祖慧命。不惜眉毛。良可赞叹。敢以管见上佐高明者。近日衲子家颇多褊见。牙齿又复尖利。吾辈必应使之帖然俛首。乃图天下太平。如洞山近裔掀翻世派。其持论未尝不坚。而济上家各抱不平。多有向弟哓哓者。惟以苍天苍天一语答之。窃见大编详於世裔。政可上接传灯。而编名指月。顾名思义。指月重在法要。不在源流。倘以世裔为主。则须凿然辟之。方塞其口。否则资之谈柄。道我辈於指月二字。颟顸了也。若据法要。其间详略异同。首正尾正。止须竿头商酌矣。及此枣梨初试。或仍传灯之名可乎。惟高明喝正之。弟虽同诸方草草往来。初无所见。若谓脚根随人。久无此心。或以点缀行墨。断不敢落在谁家。蒋虎老不知於诸方亦有所向否。惟与弟晨夕间语。略见梗概。容书出另请法诲可也。文选楼良晤不远。不尽欲言。弟宗彝顿首。
　　(近阅浙中诸刻。掀翻世次。自相互异。识者悲之。孝则先生乃当代法门尊宿。来书谆谆以传灯世次为重。甚合乐读着录苦心。文字禅永为法护。谅佛祖龙天必同声赞助云　济阳江湘识)。

　　续指月录总目

　　　　那罗延窟学人聂　先乐读　编集
　　　　济阳橙仙居士江　湘郢上　参订
　　　　锺山刘思敬觉岸授稿
　　　　珠湖孙宗彝孝则论定
