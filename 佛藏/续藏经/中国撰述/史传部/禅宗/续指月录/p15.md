<!-- { "loadSidebar": true } -->
　　蜀之广安王氏子。从罗汉院德祥出家。闻缘老宿住昭觉。往参扣语契。令奉圆悟香火。一日从方丈前过。缘问庵头有人么。师云。无人。语未竟。缘劈胸与一拳云。你聻。师忽有省。出峡依澧州德山涓公祝发受具。徧叩诸方。抵苏之万寿。值雪夜坐。自念行脚数年。未得悟彻。正闷闷间。忽见钟动趋后架。举首见照堂二字。疑情顿释。既而见水庵一於双林。水曰。师子尊者。被罽宾斩却头且置。你道西天胡子。为什么无须。师曰。非双林不举此话。水曰。作家禅客。师曰。心不负人。面无惭色。水遂以手拓开。师曰。勘破了也。迨水庵谢事。往参密庵杰和尚。杰即命师典客。一日杰对旁僧举不是风动。不是旛动语。师闻豁然大悟。次日杰遇师於寮前。谓师曰。总不得作伎俩。试露个消息来。师应声曰。方丈里有客。杰呵呵大笑○杰迁蒋山。师侍行。亲炙凡五载。尽得旨要。辞还蜀。杰送以偈曰。万里南来川藞苴。奔流度刃叩玄关。顶门[翟*支]瞎金刚眼。去住还同珠走盘○师至夔州。尚书杨公辅以卧龙请。未几辞去。复游吴中。首众於径山灵隐。后住常州荐福。真州灵岩。苏州秀峰穹窿。杨和王请住湖州资福。最后约斋张公镃。请师於慧云开山。凡六坐道场○师首众灵隐。时有道者。请益胡孙子捉不住。愿垂开示。师曰。用捉他作什么。如风吹水。自然成文。时无准侍傍大悟。(木陈忞颂云至仁天子调玉烛宇宙风清八百州寸刃不施王化徧一人端拱坐龙楼○箬庵问颂云人居大国方知贵水到潚湘一样清蓦地江湖风浩荡一时吹彻涣春冰)上堂。举杨岐乍住屋壁疏。满床尽撒雪珍珠。缩却项。暗嗟吁。翻忆古人树下居。师曰。杨歧斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴○上堂。举东山和尚道。如何是禅。阎浮树在海南边。近则不离方寸。远则十万八千。毕竟如何。禅禅。师云。穹窿也有个道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅(尧峰潜曰吹火长尖嘴)○上堂。十五日已前明似镜。十五日已后黑似漆。正当十五日又且如何。莺迁乔木频频语。蝶恋芳丛对对飞○嘉定四年六月九日。师将示寂。作手书别交游。复书偈曰。末后一句。已成忉怛。写出人前。千错万错。书讫端坐而逝。时客寓径山。遗命散骨林间。住持石桥。建塔於别峰塔之右。寿七十六。腊四十九(天童杰嗣)。

　　临安灵隐松源崇岳禅师

　　处州之龙泉吴氏子。自幼卓荦不凡。早岁慕出世法。年二十三。弃家参学。继见大慧杲於径山。杲升堂。称蒋山应庵华。为人径捷。师闻之不待旦而行。既至。入室。朝夕咨请。一日华问世尊有密语。迦叶不覆藏。汝作么生。师曰。钝置和尚。华厉声一喝。师有省。华大喜。以为法器。说偈劝使祝发○隆兴初。得度於临安白莲精舍。自是徧参诸大老。罕当其意者。乃入闽见木庵永。一日辞永。永举有句无句。如藤倚树。师曰。裂破。永曰。琅琊道。好一堆烂柴聻。师曰。矢上加尖。永曰。永兄下语。老僧不能过。其如未在。他日拂柄在手。为人不得。验人不得。师曰。为人者。使博地凡夫。一超入圣固难矣。验人者。打向面前过。不待开口。已知渠骨髓。何难之有。永举手曰。明明向道。开口不在舌头上。后当自知。逾年。见密庵於衢州之西山。随问即答。杰微笑而已。师切於究竟。至忘寝食。杰移蒋山。华藏。径山。师皆从之○一日杰挂牌为众入室次。问僧不是心。不是佛。不是物。师侍侧。豁然大悟。乃曰。今日方会木庵和尚道。开口不在舌头上也。自是机辩纵横。杰迁灵隐。师遂分座。旋出世於平江澄照。徙江阴之光孝。无为之冶父。饶之荐福明之香山。平江之虎丘○庆元三年。灵隐虚席。被旨补处。上堂。大凡扶竖宗乘。须具顶门正眼。悬肘后灵符。只如保寿开堂。三圣推出一僧。保寿掷下拄杖。便归方丈。二尊宿。等闲一挨一拶。便乃发明临济心髓。殊不知性命总在者僧手里。还有检点得出者么。昔年觅火和烟得。今日担泉带月归○居灵隐六年。法道益盛。得法者众。忽退居东庵。示微疾。作手书别诸公卿。且垂二语。以验来学曰。有力量人。因甚抬脚不起。开口不在舌头上。辞世日示众。久聚正路行者。有只不能用黑豆法。难以荷负正宗。临济佛法。到此平沈。痛哉痛哉(云居庄拈云松源老祖压良为贱若是黑豆法用得有甚奇特直须将断贯索穿过从上佛祖鼻孔方有自由分时有僧问断贯　索莫在和尚手中么庄云者瞎汉拈拄杖便打)。
　　遗书嗣法香山睦。云居开。嘱以珍重大法。复书偈曰。来无所来。去无所去。瞥转玄关。佛祖罔措。跏趺而逝。放翁陆游铭其塔(天童杰嗣)。

　　饶州荐福曹源道生禅师

　　南剑人。分座云居。出世妙果。徙龟峰。上堂。雨雪落纷纷。檐头水滴滴。良哉观世音。草里跳不出。也大屈。水底乌龟钻铁壁。咄○上堂。平旦清晨三月朝。南山苍翠插云霄。不须更觅西来意。门外数声婆饼焦。拍膝一下曰。好大哥○咏灵岩石偈曰。云去云来非有意。云来云去亦无心。有无截断灵何在。突兀一峰青到今。后住荐福。逾月示疾(天童杰嗣)。

　　庆元天童枯禅自镜禅师

　　福州高氏子。谒密庵杰於灵隐。针芥相契。遂荷印记○宝庆元年。被旨於灵隐。上堂。有句无句。如藤倚树。树倒藤枯。句归何处。良久曰。长忆江南三月里。鹧鸪啼处百花香○上堂。一拽石。二搬土。夜半日轮正卓午。老安曾牧沩山牛。南泉不打盐官鼓。报君知。莫莽卤。火里蝍蟟吞却虎○上堂。举鹤林因僧叩门。林曰。阿谁。僧曰。行脚僧。林曰非但行脚僧。我这里佛来也不着。僧曰。因甚佛来也不着。林曰。无他栖泊处。师曰。天童则不然。若有人扣门。即大开了。待他入来。便拦胸搊住曰。道道。若拟开口。便与劈胸一拳。若向者里转得身。吐得气。便请明窗下安排向上(天童杰嗣)。

　　临安净慈潜庵慧光禅师

　　化盐偈曰。合水和泥一处烹。水乾泥净雪花生。乘时索起撩天价。公验分明孰敢争(天童杰嗣)。

　　太平隐静万庵致柔禅师

　　潮州陈氏子。母黄。妙喜杲和尚南迁。道经於潮。师祖父暹延礼甚谨。其母梦僧入室。遂怀妊。及诞。父母誓不以俗累羁之。芟染完具。参密庵杰於蒋山。一日入室次。杰举释迦弥勒。犹是他奴。且道他是阿谁。师曰。无地头汉。杰曰。千闻不如一见。师便殴一拳。杰擒住厉声曰。者小鬼子。见个什么。胡打乱打。师曰。更要吃一拳在。杰连挥两拳曰。打者无地头汉。师豁然大悟。遂辞去(法音[沆-几+桀]颂云虚空处处着拳头这汉何曾没地头四五百条花柳巷二三千座菅弦楼)○出住太平隐静。上堂。起道树。诣鹿苑。不是向上机。传少室。续曹溪。未为性燥汉。直得无依无欲。无一法当情。犹落第二见。放过一着。卷舒在我。纵夺临时。於把住处放行。露柱灯笼活泼泼。於放行处把住。释迦弥勒是他奴。卓拄杖。且道是放行耶。是把住耶。一气不言含有象。万灵何处谢无私○上堂。东山和尚道。空门有路人皆到。到者方知旨趣长。心地不生闲草木。自然身放白毫光。师曰。东山只解无中觅有。不解有里寻无。隐静则不然。空门有路人皆到。到者方知碍处通。石上栽华还结果。到头元不假春风○师临终集众嘱曰。老僧生平无长物。只依海众常例。安寝堂两日足矣。复书偈端坐而化。越三日寺毁。众悟遗言。若有旨也(天童杰嗣)。

　　临安灵隐笑庵了悟禅师

　　姑苏人。上堂。举睦州因僧问以一重去一重即不问。不以一重去一重时如何。州曰。昨日栽茄子。今日种东瓜。颂曰。昨日栽茄子。今日种东瓜。一声河满子。和月落谁家(天童杰嗣)。

　　金陵蒋山一翁庆如禅师

　　姓范氏。福州长乐人。上堂。春雨如膏。春云似鹤。春鸟关关。春泉濯濯。揭开观音脑盖。踢倒慈氏楼阁。切莫将错就错。拍禅床曰参○上堂。过去诸如来。斯门已成就。一盲引众盲。现在诸菩萨。今各入圆明。鰕跳不出斗。未来修学人。当依如是法。赚杀一船人(天童杰嗣)。

　　平江承天铁鞭允韶禅师

　　参密庵杰。记莂后住承天。佛涅盘日上堂。老汉当年腊月八。三更半夜颠狂发。刚把长钉钉眼睛。直至如今未能拔。山僧今日下毒手。为他拔一拔看。便下座(天童杰嗣)。

　　学士张镃居士

　　字功甫。别号约斋。闻钟声悟道。述偈曰。钟一击。耳根塞。赤肉团边去个贼。有人问我解何宗。舜若多神面目黑。后舍宅建寺。曰慧云。请破庵先禅师开山。疏曰。舍林居为阿兰若。夫岂小缘。请宗师据曲录床。只因大事。几度徧参。遭密庵打失鼻孔。一朝拈出。向冷泉捋下面皮。不谓馨香。奚烦郑重。辞青松於北涧。穿几重出岫之云。对绿水於南湖。祝万岁如山之寿。嘉定五年。公复清灭翁文礼禅师。相继阐法。今有专祠於慧云(天童杰嗣已上十人)。

　　吉州青原净居正庵宗广禅师

　　上堂。不用爱圣。圣是假名。不用厌凡。凡是妾立。但得圣凡情尽。自然物我双忘。正恁么时。凭谁委悉。石女穿针山色秀。木人牵线海云生(青原禋嗣)。

　　临安净慈晦翁悟明禅师

　　福州人。上堂。举夹山会下一僧到高亭。才礼拜。亭便打。僧曰。特来礼拜。师何打。又拜。亭又打趁出。僧回举似夹山。山曰。会么。曰不会。山曰。赖汝不会。汝若会。即夹山口哑去。应庵华拈曰。高亭一期忍俊不禁。争柰拄杖放行太速。者僧当时若是个汉。莫道高亭夹山。便是达磨大师出来。也斩为三段。何故。家肥生孝子。国霸有谋臣。师曰。高亭夹山。门庭施设。各得其宜。但中间一人较些子。应庵和尚与么道。也是巩县茶瓶。师尝纂修联灯会要。传於丛林(鼓山永嗣○蜀中佛道无价刊载明之嗣为苦口益益嗣筏渡慈慈嗣一言显显嗣小庵密密嗣二仰钦钦嗣无念有有嗣荆山宝宝嗣铁牛远远嗣朝阳以迄聚云诸法嗣为大慧杲继绝大盛锦江俟求机语补入因嘉兴续藏止有中兴诸师语录并无苦口诸师事实耳继灯功德最大诸方幸勿吝教)。

　　临安径山藏叟善珍禅师

