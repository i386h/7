<!-- { "loadSidebar": true } -->
　　慈溪王氏子。祖父皆名宦。母周氏。师自幼有远志。稍长博通经史。藻思浚发。年二十三。白母出家。往从雪庭於长芦。遂剃发受具。教相诸宗。靡不研究。久之雪庭迁住灵隐。师复往依侍。踰年雪庭示寂。寂照端禅师。来补其处。一见吻契○住象山瑞龙。上堂。竖拂子。只者个。在临济则大机大用。卷舒擒纵。杀活自由。在云门则孤危耸峻。格外提持。言前定夺。在曹洞则家风绵密。金针玉线。明投暗合。在沩仰则父慈子孝。用剑刃事。施陷虎机。在法眼则箭锋相拄。心空法了。情尽见除。五家提唱。虽则金声玉振。迈古超今然而总是门庭施设。直截一句不曾道着。且道作么生是直截一句。高声曰。看脚下○师日惟一食。终夜凝坐达旦。一日忽戒浴易衣。出器物分遗交友。集众说偈曰。吾有一物。无背无面。要得分明。涅盘后看。言毕。危坐而逝。有重修历代高僧传行世(径山端嗣)。

　　杭州径山复原福报禅师

　　台之宁海人。族姓方。母张氏。出家杭之梁渚崇福。时石湖美公主净慈。师往见。湖器之。遂为祝发受具。参径山元叟端。问近离甚处。师曰。净慈。端曰。来作什么。师曰。久慕道风。特来礼拜。端曰。赵州见南泉作么生。师曰。头顶天。脚踏地。端曰。见后如何。师曰。饥来吃饭。困来打眠。端曰。何处学得者虚头来。师曰。今日亲见和尚。端颔之○洪武初。聘召道行沙门。师赴京。馆天界寺。屡入内庭。应对称旨。留三年。仍赐还。后住径山。上堂。一叶落。天下秋。一尘起。大地收。谁谓北郁单越。不是南赡部洲。刚自骑牛更觅牛○上堂。语是谤。默是诳。还有二俱不涉者么。拍禅床。洎合停囚长智○一日得疾甚笃。侍者请偈。师叱曰。吾世寿尚有三年。已而果然。及化之日。忽拍手曰。阿呵呵。大众是什么看取。竟寂(径山端嗣)。

　　杭州径山古鼎祖铭禅师

　　奉化应氏子。元叟住灵隐。师往参。一日入室叩黄龙见慈明因缘。端诘曰。只如赵州道。台山婆子。被我勘破。慈明笑曰。是骂耶。你道二老汉用处。是同是别。师曰。一对无孔铁锤。端曰。黄龙直下悟去又如何。师曰。也是病眼见空华。端曰。不是不是。师拟进语。端便喝。师当下廓然。至正七年。元帝锡号慧性文敏宏觉普济禅师○至正戊戌。将迁寂。遗书嘱丞相外护。复书偈曰。生死纯真。太虚纯满。七十九年。摇篮绳断。掷笔而逝。茶毗舌根数珠皆不坏。舍利无算。於径山隆教宝陀分建塔焉(径山端嗣)。

　　杭州灵隐竹泉了幻法林禅师

　　族姓黄。台之宁海人。因看睦州语有省。参元叟端和尚。端问何处来。师曰。天台。叟曰。曾见寒山拾得么。师叉手向前曰。今日亲见和尚。叟曰。脱空谩语汉。参堂去○一日看经次。端曰。看经那。师曰是。端曰。将甚么看。师曰。将眼看。端竖起拳曰。何不道将者个看。师曰。放下拳头。将什么看。端微笑○师居净慈蒙堂。不出户者九年。行省左丞相脱欢公。请主万寿。迁中竺。至佛殿曰。拨尘见佛。谁知佛亦是尘。罕逢穿耳客。多见刻舟人○上堂。法是常法。道是常道。拶破面门。点即不到。雪峰朝夕。只辊三个木球。赵州见人。只道吃茶去。中峰居常见兄弟相访。只是叙通寒温。烧香叉手。若是金毛师子子。三千里外定誵讹○迁灵隐上堂。举僧问赵州万法归一话。师曰。赵州虽则善用太阿。截断者僧舌头。未免自扬家丑。灵隐则不然。忽有僧问万法归一。一归何处。只向他道。今日热如昨日○上堂。古杭管内。灵隐名山。肇建於东晋咸和。慧理法师为第一祖。今日上元令节。诸处放灯。知事直岁。各各照管风烛。便下座○至正十五年春。感微疾。二月二日。集众。叙平生行脚本末。且诫之曰。佛法下衰。无甚於今。宜各努力。索笔书偈曰。七十二年。虚空钉橛。末后一句。不说不说。遂化。葬全身於松源塔西。其时塔前古桂。当春吐华。清香满路。见者叹异(径山端嗣)。

　　明州天宁归庵仲猷祖阐禅师

　　族陈氏。鄞人也。从佛智匡禅师剃染。参寂照端於径山。得旨。上堂。若论第一句。三世诸佛道不得。六代祖师道不得。天下老和尚道不得。山僧道不得。大众道不得。拈拄杖。拄杖子道得么。道得也是第二句○上堂。即心即佛。非心非佛。不是心。不是佛。五台山上云烝饭。佛殿阶前狗尿天。剎竿头上煎锤子。三个猢狲夜簸钱○元宵上堂。十五日已前。脚头脚尾黄金莲。十五日已后。白牯狸奴成队走。正当十五日。楼台上下火照火。车马往来人看人。好大众。且道好在什么处。众眼难谩(径山端嗣)。

　　苏州开元愚仲善如禅师

　　吴江人。上堂。佛身充满於法界。普现一切群生前。为甚么沪渎居民黄老之流。迎之而风涛骇吐。像即沈没。吴县朱膺东。灵帛尼。请之而灵相峨峨双泛。试就提捧。忽尔升舟。今开元寺所奉维卫迦叶二石像是也。岂非随缘赴感靡不周。而恒处此菩提座。然虽如是。若作恁么会。大虫看水磨。不作恁么会。真州望长芦。恁么不恁么总拈却。又作么生。清平世界。不用讹言○师晚年尝居葑门直指庵。人称曰直指和尚。将终。呼诸子诀别。趺坐泊然而逝(径山端嗣)。

　　杭州上竺我庵本无法师

　　黄岩人。依寂照於中竺。掌纲维。有舅氏教庠老成。挽之更宗。於是参湛堂於演福。研精教部。寂照惜其去。作偈寄之曰。从教入禅今古有。从禅入教古今无。一心三观门虽别。水满千江月自孤。后出世既为湛堂嗣。仍爇一香报寂照。不以迹异而二其心。寂照示寂时。遗书嘱其力弘教乘宗趣。余无他言○师於祭筵拈香曰。妙喜五传最光焰。寂照一代甘露门。等闲触着肝脑裂。冰霜忽作阳春温。我思打失鼻孔日。是何气息今犹存。天风北来岁云暮。掣电讨甚空中痕。临终无疾坐脱(径山端嗣)。

　　苏州万寿佛初智淳禅师

　　送忠侍者偈曰。鸟窠吹起布毛。侍者当下悟去。一对无孔铁锤。卖弄鬼家活计。若是灵利阿师。别有天然气宇。恢张本地风光。显出衲僧巴鼻。以大千摄入毫端。将须弥纳向芥子。直踏毗卢顶上行。千手大悲拦不住(径山端嗣共十三人)。

　　报恩无方智普禅师

　　桂阳人。族姓龙。上堂。六月行人口吐烟。区区只为利名牵。争如林下无心客。一觉和衣到晓眠。拍禅床。乾明不惜口业。为你说破。腊月三十日到来。阎老子要问你索饭钱在(江心万嗣)。

　　南康云居小隐师。大禅师

　　尝有示信禅人偈曰。信是道元功德母。药如有验不消多。上人直下承当得。佛祖安能柰尔何(江心万嗣已上二人)。

　　金陵集庆龙翔笑隐大欣禅师

　　九江义门陈氏子。参晦机。机一见器重。命掌记室。一日问曰。黄龙既得旨於泐潭。领徒游方。及见慈明。气索汗下。过在什么处。师抗声曰。千年桃核里。觅甚旧时仁。机一日举百丈野狐话诘曰。不落因果。便堕野狐身。不昧因果。便脱野狐身。且道利害在什么处。师拟答。机遽震威一喝。师当下涣然冰释○天历元年。文宗以潜邸为大龙翔集庆寺。简集名德开山。师首膺其选。赐号广智全悟大禅师。复驿召赴阙。见上奎章阁。赐坐。咨问法要。及顺帝御极。待遇益隆。后以老病求退。优诏不许。勑外台护视。使安居终老○上堂。安养国中。水鸟树林。悉皆念佛。知足天上。树相撑触。演说苦空。竖拂子。山僧拂子。穿却汝诸鼻孔。诸人向甚处出气○师一日问僧甚处来。僧曰。游山来。师曰。笠子下拶破洛浦。徧参底作么生。僧曰。未入门时已呈似和尚了也。师曰。即今为什么不拈出。僧拟议。师便打○至正四年甲申五月。示微疾。作手书别交游。嘱其徒以两朝所赐金币。作万佛阁。上报国恩。二十二日。书偈趺坐而寂。黄文宪公溍撰塔铭。虞文靖公集着行道纪。师着有禅林清规。及四会语录。蒲室集。行世(径山熙嗣)。

　　嘉兴祥符梅屋念常禅师

　　俗姓黄。华亭人。年十二出家。十四剃发受具。佛智晦机自江西百丈。迁杭之净慈。师往参承。值佛智上堂。举太原孚上座。闻角声悟道因缘。颂曰。琴生入沧海。太史游名山。从此扬州城外路。令严不许早开关。师於言下豁然有省。投丈室呈所解。佛智颔之。俾掌记室。迨智迁径山。师职后版。表率一众。后奉旨选召出世祥符。所着有佛祖通载二十二卷(径山熙嗣)。

　　明州雪窦石室祖瑛祖师

　　吴江陈氏子。年十五祝发受具。后即策杖游方。初从虚谷陵於仰山。闻径山晦机道望。亟往投之。一见契合。遂留掌记○谢天童平石砥问疾偈曰。是身无我病根深。惭愧文殊远访临。自有岩华谈不二。青灯相对笑吟吟。法身徧在一切处。噇饭噇空得自由。太白鄮峰烟雨里。笋舆来往亦风流○晚年得痿痹疾。造一龛曰。木裰。日坐其中。不涉世事。至正癸未三月。见一衰衣妇人。扣头请师应身为国王。师曰。吾不愿生天王家。逾十七日。趺坐而化。临终偈曰。五十三年。弄巧成拙。踏破虚空赤脚行。万象森罗笑不辍(径山熙嗣)。

　　杭州中竺一关正逵禅师

　　番阳人。族方氏。参晦机於净慈。机问甚处人。师曰。番阳。机曰。番阳湖水深多少。师曰。瞪目不见底。机曰。恁么则浸烂衲僧鼻孔也。师曰。终不借和尚鼻孔出气。机曰。毕竟借谁鼻孔出气。师曰。恭惟和尚万福。机肯之。命充侍者。逾二年。参中峰於天目。复谒径山元叟。时笑隐主中竺。俾师分座。出世金陵崇因。帝师授以佛日普照之号(径山熙嗣)。

　　宁波佛岩仲方天伦禅师

　　象山张氏子。参晦机於净慈。才入门。机曰。湖山霭霭。湖水漾漾。浸烂你鼻孔。塞破你眼睛。因甚不知。师曰。通身无影象。步步绝形踪。机曰。未在更道。师拂袖便出。机俾居侍司。复掌藏钥。师惮其繁。叹曰。世降道衰。人根浮薄。宿师硕德。具大知见。犹不为学者信服。无他。盖表里不纯故也。自是必欲铲踪削迹。闻吴兴桃花坞僻邃。乃往缚茆。一日灌园次。忽四山云瞑。骤雨疾风。摧折林木。霹雳一声。胸中疑碍顿释。乃颂曰。大奇大奇也大奇。掇转虚空颠倒骑。蟭螟吞却五须弥。曩於南屏室中。屡叩老和尚。终不肯为我说。使当时说破。安有今日耶○上堂。举云门因僧问久雨不晴时如何。门曰。札。师曰。云门一札。猿啼巴峡。熊耳峰高。石头路滑○师晚年卜筑於凤台之西。曰新庵。将终。谓净觉昙曰。欲以后事相浼。今日何日。觉曰。二十九日。师曰。月穷日。不宜去。明日五月一。吾行矣。至晨。召门人付嘱。举手作别。端坐而逝(径山熙嗣)。

