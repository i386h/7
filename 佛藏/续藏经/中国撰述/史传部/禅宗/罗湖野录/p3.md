<!-- { "loadSidebar": true } -->
　　沩山小秀禅师与法云大秀禅师。久依天衣怀公。号为饱参。俱有时名。故丛林以大小呼之。因结伴探诸方。首谒圆鉴远公于浮山。远欲罗致。乃示以偈并所编禅门九带集而谕之曰。非上根利智。何足语此哉。大秀阴知其意。即和偈曰。孰能一日两梳头。繓得髻根牢便休。大底还佗肌骨好。不搽红粉也风流。于时。南禅师居黄檗积翠庵。小秀闻僧举三关语。悚然惊异。欲往见之。大秀曰。吾不疑矣。小秀於是独行。大秀迟其不复。潜令僧窥南公作为。僧至期月。见其孤坐一榻。泊如也。返告大秀曰。此老无佗长。但修行道者僧耳。大秀由是让小秀曰。这措大中途失守。负吾先师。大秀寻游淮上。首众僧於白云。而端禅师举之出世四面山。小秀於黄檗。久而有契证。闻大秀迁栖贤。以偈寄曰。七百高僧法战场。庐公一偈尽归降。无人截断黄梅路。刚被迢迢过九江。又尝颂三关话曰。我手佛手。谁人不有。分明直用。何须狂走。我脚驴脚。高低踏着。雨过苔青。云开日烁。问我生缘。处处不疑。语直心无病。谁论是与非。小秀。弋阳应氏子。家世业儒。环安院乃其故居也。若大秀因人之言。昧宗师於积翠。而能依白云。盖得所择。小秀疑三关话。而求所决。真不自欺矣。尔后俱为法道盟主。其所决所择。亦何可訾哉。
　　台州护国元禅师。丛林雅号为元布袋。初参圜悟禅师於蒋山。因僧读死心小参语云。既迷。须得个悟。既悟。须识悟中迷。迷中悟。迷悟两忘。却从无迷悟处建立一切法。元闻而疑。即趋佛殿。以手托开门扉。豁然大彻。继而执侍圜悟。机辨逸发。圜悟操蜀语。目为聱头。元侍者遂自题肖像付之曰。生平只说聱头禅。撞着聱头如铁壁。脱却罗笼截脚跟。大地撮来墨漆黑。晚年转复没刁刀。奋金刚椎碎窠窟。佗时要识圜悟面。一为渠侬并拈出。圜悟归蜀。元还淅东。铲彩埋光。不求闻达。括苍守耿公延禧。盖尝问道於圜悟。且阅其语录至题肖像。得元为人。乃致开法南开山。遣使物色至台之报恩。获於众寮。迫其受命。方丈古公。乃灵源高弟。闻其提唱。亦深骇异。以是见当时所至。龙象蹴踏。如元高道。尚复群居。既邃所养。逢辰则出。所以轩特于世。今夫珉中玉表。急於求售者。视元之操履。能无恧乎。
　　灵源禅师。蚤参承晦堂於黄龙。而清侍者之名着闻丛林。元佑七年。无尽居士张公漕江西。故钦慕之。是时灵源寓兴化。公檄分宁邑官。同诸山劝请出世於豫章观音。其命严甚。不得已。遂亲出投偈辞免曰。无地无针彻骨贫。利生深媿乏余珍。廛中大施门难启。乞与青山养病身。黄大史鲁直忧居里闬。有手帖与兴化海老曰。承观音虚席。上司甚有意於清兄。清兄确欲不行亦甚好。蟠桃三千年一熟。莫做褪花杏子摘却。此事黄龙兴化亦当作助道之缘。共出一臂。莫送人上树拔却梯也。噫。江西法道盛於元佑间。盖弹压丛林者眼高耳。况遴选之礼优异如此。灵源以偈力辞。而太史以简美之。得非有所激而云。
　　临邛复首座。顶平目深。短小精悍。常往来淮山。白云端和尚深器重之。一日。游山次。白云且行且语曰。子曾见甚尊宿。试语我来。复曰。顷在湖湘。如福严雅公．上封鹏公．北禅贤公。粗尝亲依。白云笑曰。元来见作家来。我且问你。玄沙不出岭。此意如何。复趋前将白云手一掐。白云又问。灵云见桃花悟道作么生。复即踏倒曰。将谓是个汉。白云蹶起。笑而已。自是丛林推敬。至五祖演和尚。亦待以父执。且使佛眼亲其绪论。佛眼因问以佛法大意。对曰。安仁出草鞋。复后归乡。年八十余而终。观其机契白云。则可知所蕴矣。而始终一节。亦足以增懿缁林。岂恃高踞雄席。然后为荣哉。
　　南岳芭蕉庵主泉禅师。生於泉南。祝发於崇福院。既出岭。造汾阳。参礼昭禅师。受其印可。隐于衡岳。佯狂垢污。世莫能测。以楮为帔。所至聚观。遂自歌曰。狂僧一条纸帔。不使毳针求细意。披来只么且延时。忍观蚕苦劳檀施。纵饶罗绮百千般。济要无过是御寒。僧来玩。俗来玩。黑喷云霞山水现。五岳烟凝是翠缣。四溟浪白为银线。佗人云。甚摸样。刚把渔笺作高尚。虽多素质混然成。免效田畦凭巧匠。逞金襕。与紫袍。狂僧直是心无向。迦叶头陀遥见时。定将白[迭*毛]来相让。向伊言。我不换老和尚。泉。平时慈明厚之以友。于老南敬之以叔父。至於放旷自任。简脱无捡。岂非所谓百不为多。一不为少耶。其制楮为帔。无乃矫於侈饰。肆意成歌。有以讽於浮竞。由是而观。未容无取也。
　　无尽居士张公天觉。蚤负禅学。犹欲寻访宗师与之决择。因朱给事世英语及江西兜率悦禅师禅学高妙。聪敏出於流类。元佑六年。公漕江西。按部分宁。五禅逆於旅亭。顾问至兜率。公曰。闻师聪敏之名久矣。悦遽对曰。从悦。临济儿孙。若以聪敏说文章。定似都运谈禅。公虽壮其言。而意不平。遂作偈命五禅举扬曰。五老机缘共一方。神锋各向袖中藏。明朝老将登坛看。便请横矛战一场。悦当其末。提纲之语。尽贯前者。公阴喜之。乃游兜率。相与夜谈。及宗门事。公曰。比看传灯录一千七百尊宿机缘。唯疑德山托钵话。悦曰。若疑托钵话。其余则是心思意解。何曾至大安乐境界。公愤然就榻。屡起。夜将五鼓。不觉趯翻溺器。忽大省发。喜甚。即扣悦丈室门。谓悦曰。已捉得贼了也。悦曰。赃物在甚么处。公拟议。悦曰。都运且寝。翌旦。公有颂云。鼓寂钟沈托钵回。岩头一拶语如雷。果然只得三年活。莫是遭佗受记来。别去未几。悦遂归寂。公登右揆之明年。当宣和辛卯岁二月。奏请悦谥号。遣使持文祭於塔祠曰。昔者仰山谓临济曰。子之道。佗日盛行於吴越间。但遇风则止。后四世而有风穴延沼。沼以谶常不怿。晚得省念。而喜曰。正法眼藏今在汝躬。死无遗恨矣。念既出世首山。荒村破寺。衲子才三十余辈。然其道大振天下。师於念公为六世孙。於云庵为嫡嗣。住山规范足以追媲首山。机锋敏妙。初不减风穴。余顷岁奉使江西。按部西安。相识於龙安山中。抵掌夜语。尽得其末后大事。正宗显决。方以见晚为叹。而师遽亦化去。惜其福不逮慧。故缘不胜喜。其德不可掩。故终必有后。有若踈山了常．兜率慧照．慈云明鉴．清溪志言者。皆说法一方。有闻於时。有若罗汉慧宜．杨岐子圆．广慧守真赣川智宣者。皆遁迹幽居。痛自韬晦。风穴得一省念。遂能续列祖寿命。今龙安诸子乃尔其盛。岂先师灵骨真灰烬无余耶。盖其道行实为丛林所宗向。有光佛祖。有助化风。思有以发挥之。为特请于朝。蒙恩追谥真寂大师。呜呼。余惟与师神交道契。故不敢忘外护之志。虽其死生契阔之异。而蒙被天下之殊恩。则幸亦共之。仰惟觉灵祗此荣福。夫蔚为儒宗而崇佛道。未有如公者。然非敏手。安能激发。苟非上根。未易承当。至於岳立廊庙。展大法施。既不忘悦之道义。而特与追荣。矢心以词。勤勤若此。盖所以昭示尊师重法欤。
　　五祖演和尚在白云。掌磨所。一日。端和尚至。语之曰。有数禅客自庐山来。诘之皆有悟入处。教伊说亦说得有来由。举因缘向伊亦明得。教下语亦下得。只是未在。你道如何。演於是大疑。即私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。厥后尝曰。吾因兹出一身白汗。便明得下载清风。雪堂行公有颂发挥之曰。脑后一椎丧却全机。净裸裸兮绝承当。赤洒洒兮离钩锥。下载清风付与谁。呜呼。中兴临济法道。盖五祖矣。而於白云。日董厮役。办众资给。其服勤可谓至矣。然亦未闻馆以明窗。宠以清职。何哉。
　　潼川府天宁则禅师。蚤业儒。词章婉缛。既从释。得法於俨首座。而为黄檗胜之孙。有牧牛词。寄以满庭芳调曰。咄。这牛儿身强力健。几人能解牵骑。为贪原上绿草嫩离离。只管寻芳逐翠奔驰。后不顾颀危。争知道山遥水远。回首到家迟。牧童今有智。长绳牢把。短杖高提。入泥入水。终是不生疲。直待心调步稳。青松下孤笛横吹当归去。人牛不见。正是月明时。世以禅语为词。意句圆美。无出此右。或讥其徒以不正之声混伤宗教。然有乐於讴吟。则因而见道。亦不失为善巧方便。随机设化之一端耳。
　　西蜀广道者。住筠阳九峰。为云庵真净之嗣。天资纯至。脱略世故。有颂赵州勘婆话曰。指路婆婆在五台。禅人到此尽痴呆。一拳打破扶桑国。杲日当空照九垓。一日。有戒上座者。善於医术。分卫而归。命广说法。戒出致问曰。如何是九峰境。答曰。滔滔双涧水。落落九重山。进曰。如何是境中人。答曰。长者自长。短者自短。进曰。人境已蒙师指示。向上宗乘事若何。答曰。吃棒得也未。戒作礼而退。广遂问侍者曰。升座为何事。侍者曰。戒药王请。广曰。金毛狮子子。出窟便咆哮。且道金毛狮子子是阿谁。良久。云。即是今晨戒药王。便下座。广晚年依同门友深公於宝峰。雪夜。深与拥炉语论之久。潜使人戏去广卧榻衾褥。及就寝。摸索无有。置而不问。须臾熟睡。鼻息如雷。其忘物忘我如此。逸人季商老寄以诗曰。已透云庵向上关。熏炉茗椀且开颜。头颅无意扫残雪。毳衲从来着坏山。瘦节直宜青嶂立。道心长与白鸥闲。归来天末一回首。疑在孤峰烟霭间。广之高风逸韵於诗可见矣。妙喜老师亦尝与游。从言其大槩。是时丛林以道者目之。真名称厥实也。
　　龙牙才禅师受潭帅曾公孝序之请。既开堂於天宁。有僧致问。德山棒．临济喝。今日请师为拈掇。答云。苏嚧苏嚧。进云。苏嚧苏嚧还有。西来意也无。答云。苏嚧苏嚧。由是丛林呼为才苏嚧。一日。曾延见诸禅。因问曰。龙牙答话只苏嚧。如何。道林月庵乃应声而顾诸禅曰。借问诸方会也无。曾笑曰。可联成一颂。以为禅悦之乐。时座无续者。及传至云盖。有慈观长老曰。昨夜虚空开口笑。祝融吞却洞庭湖。世称月庵续后二句。岂不孤慈观耶。今径山法音首座。是时与云盖法席。目击其事。然月庵道满天下。亦何藉此。
