<!-- { "loadSidebar": true } -->
　　翰林学士杨公大年。由秘书监出牧汝州。时广慧有琏禅师在焉。公至。首谒之。问曰。布鼓当轩击。谁是知音者。琏曰。来风深辨。公曰。恁么则禅客相逢只弹指。琏曰。君子可入。公应喏喏。及相与夜话。琏曰。秘监曾与谁语及此事来。公曰。曾问云门谅监院。两个大虫相咬时如何。谅对以一合相。亦尝自着语曰。我只管看。未审恁么道。还得也无。琏曰。老僧即不然。公曰。请别道看。琏以手作拽鼻孔势曰。这畜生。更勃跳。公於言下知有。遂酬酢达旦。自是咨询经于半载。碍膺之物嚗然而释。乃与尊宿激扬机语裒而号汝阳禅会集。因自着叙曰。粤以达磨西来。少林壁观。心灯续照。信衣密传。逮六世而花果乃成。流诸方而苇麻斯众。随机有得。证道同归。虽性地恒明。而言枢差别。师承异禀。体用致殊。河兽深浅。非观慧而孰分。城乳醇醨。亦法味之随变。差毫发而弥隔。滞筌罘而易分。自南岳怀让为曹溪嫡子。让传马祖道一。一传百丈怀海。海传黄檗希运。运传临济义玄。玄传兴化存奖。奖传汝州南院颙。颙传风穴延沼。沼传首山念。念传广慧元琏。琏於曹溪为十世。爰有俗士。潜心空谛。勤求知识。多历年所。滞於言句。迷乎物我。羁官之故。宿缘是契。咨询采索。渺弥时序。恍然启悟。洞见真常。有法昭者。传法於叶县归省。省亦嗣於念。居多集会。形於问答。扣侍座隅。随时疏录。属有好事。传布襄阳。南雍名区。招提并列。大士间出。一音迭吼。互为主伴。更有酬对。其谷隐绍远．玉泉守珍。同嗣石门彻。白马令岳嗣先白马伦。普宁归道嗣德山密。正庆惠英．鹿门山主惠昭同嗣云居齐。凡六大士洎广教省。并存言唱。用咨提振。仍复讨历遗集。详求昔范。或尽相善。或虚其对。有别语焉。有代语焉。往哲深意。初心勤请。或教举其要。或显其旨。有拈语焉。有垂语焉。蹑前以申问者。列为进语。因时而兴论者。备诸辨语。后有同参之净侣。经途之禅客。公斋胥会。精庐环坐。随方扣击。寻常应报者。或用掇集以布於同志。凡十有三卷云尔。呜呼。六一居士谓公以文章擅天下。然性刚劲寡合。观夫公斋务简与宗师激扬萃集机语。布於同志。以其所存。实圣贤高致也。
　　温州江心龙翔肱禅师。天资严重。能踪迹其师高庵悟公之为人。其偈句亦精妍。丛林颇传诵之。因谢事龙翔。游雁荡。戏题龙鼻水以见意曰。雨足云收得暂闲。谩将头角寄空山。鼻端一滴无多子。引得人人到此间。肱后住筠阳洞山。退寓云居三塔而终。然云居乃受道之地。流行坎止。任之以缘。复与高庵冥会。此非偶然耳。
　　黄龙庵主者。初承南禅师遗命。领住山缘十有二白。於法席正盛时。毅然谢事。居西园。以晦名其堂。且曰。吾所辞者世务耳。今欲专行佛法也。於是榜其门曰。告诸禅学。要穷此道。切须自看。无人替代。时中或是看得因缘。自有欢喜入处。却来入室吐露。待为品评是非浅深。如未发明。但且歇去。道自现前。苦苦驰求。转增迷闷。此是离言之道。要在自肯。不由佗悟。如此发明。方名了达无量劫来生死根本。若见得离言之道。即见一切声色．言语．是非。更无别法。若不见离言之道。便将类会目前差别因缘以为所得。只恐误认门庭目前光影。自不觉知。翻成剩法。到头只是自谩。枉费心力。宜乎昼夜克己精诚。行住观察。微细审思。别无用心。久远自然有个入路。非是朝夕学成事业。若也不能如是参详。不如看经持课度此残生。亦自胜如乱生谤法。若送老之时。敢保成个无事人。更无佗累。其余入室今去。朔望两度却请访及。绍兴庚申冬。获斯榜於南荡空禅师处。空嗣死心。能详晦堂平居行事。然须学者渴法。乃与开示。以朔望为准。殆谓是也。
　　保宁玑道者。元佑间。住洪州翠岩。时无尽居士张公漕江西。绝江访之。玑逆於途。公遽问曰。如何是翠岩境。对曰。门近洪崖千尺井。石桥分水绕松杉。公曰。寻常只闻师道者之名。何能如是祇对乎。玑曰。适然耳。公笑而长哦曰。野僧迎客下烟岚。试问如何是翠岩。门近洪崖千尺井。石桥分水绕松杉。遂题于妙高台。今有石刻存焉。
　　三祖会禅师者。天资敬严。临众烦苛。故丛林无善誉色。目之为会魔子。因持钵归。示众。举。世尊入舍卫乞食至。须菩提白佛言。希有世尊。此者山僧至深村陜路。一婆子亦乘轿来。不免各下轿而过。婆子问曰。和尚向甚处去。遂对以持钵去。婆子云。哑着甚来由。大众。你且道这婆子言哑着甚来由。与须菩提叹希有世尊。是同是别。若道同。甚么处是同。若道别。未具衲僧眼在。会乃天衣怀公之嗣。缘虽不稔。而机辩逸格。乌巨行公固尝称其作略似临济下金刚眼睛．狮子爪牙者。盖此老亦服膺矣。
　　天童觉禅师。因岁暮过卫寺丞进可之庐。有堂曰六湛。盖取楞严六处休复同一湛然之义。且觅偈发挥其旨。觉即赋曰。风澜未作见灵源。六处亡归体湛存。诸法性空方得座。一弹指顷顿开门。寒梅篱落春能早。野雪棂窗夜不昏。万像森罗心印印。诸尘超豁妙无痕。妙喜老师自径山继至。卫命和之曰。非湛非摇此法源。当机莫厌假名存。直须过量英灵汉。方入无边广大门。万境交罗元不二。六窗昼夜未尝昏。翻思庞老事无别。掷剑挥空岂有痕。世俗名堂室。必於儒书。意在燕休闲适而已。其欲资坐进此道。取於佛经。盖亦鲜矣。所以天童赋偈美之。径山依韵和之。是皆指以入道捷径。略不少惜眉毛耳。
　　西蜀显禅师者。落发师乃绍觉白公。有偈送之南游曰。古路迢迢自坦夷。临行不用更迟疑。佗时若到诸方日。为我分明举似伊。既至海会。参礼演和尚。一日。演语曰。我固知你见处。只是未过白云关。是时圜悟为侍者。显密以白云关意扣之。圜悟曰。你但直下会取。已而。演自城归。显偕圜悟入城。相值於兴化。演曰。记得在那里相见来。显曰。全火祇候。演顾圜悟曰。这汉饶舌矣。由是机语相契。久而辞归蜀。演为小参曰。离乡四十余年。一时忘却蜀语。禅人回到成都。切须记取鲁语。显旋成都。绍觉住昭觉。使显应长松之命。开堂拈香曰。一则炉鞴功精。一则磨淬极妙。二功并着。理孰为先。不见道。本重末轻。当风可辨。此香奉为绍觉和尚。爇向炉中。令教普天匝地。置沟塞壑。使天下衲僧无出气处。呜呼。言浮其实。欲隐弥露。无乃计之左乎。其与一宿觉盖相万也。至於[癸-天+虫]善戴嵩之笔。故丛林目为显牛子。既以小技溷掩道望。以故情谬紊师承而为后世矜式。其可耶。
　　邵武吴学士。讳伟明。字元昭。参道於海上洋屿庵。与弥光藏主为法友。别去未几。於南剑道中有省。乃颂妙喜老师室中所问十数因缘。今纪其一曰。不是心。不是佛。不是物。通身一穿金锁骨。赵州参见老南泉。解道镇州出萝卜。遂致书以颂呈。谓不自谩也。妙喜即说偈证之曰。通身一穿金锁骨。堪与人天为轨则。要识临济小厮儿。便是当年白拈贼。继而光往邵武相访。亦和之曰。通身一穿金锁骨。正眼观来犹剩物。纵使当机觌面提。敢保居士犹未彻。妙喜亦尝谓元昭有宗师体裁。又称光为禅状元。谅其然乎。以之追踪丹霞．庞老故事。可无媿也。
　　虎丘隆禅师。道貌如甚懦者。与圜悟禅师潭之道林法席。一日。圜悟开曰。见见之时。见非是见。见犹离见。见不能及。遂竖起拳云。见么。隆曰。见。圜悟曰。头上安头。隆於言下领旨。寻俾掌藏教。有问圜悟曰。隆藏主柔易如此。何能为哉。圜悟曰。瞌睡虎耳。及住虎丘。道大显着。因追绎白云端和尚立祖堂故事。乃曰。为人之后不能躬行遗训。於义安乎。遂图像奉安。题赞于上。达磨。曰。阖国人难挽。西携只履归。只应熊耳月。千古冷光辉。百丈。曰。迅雷吼破澄潭月。当下曾经三日聋。去却膏肓必死疾。丛林从此有家风。开山明教大师。曰。春至百花触处开。幽香旖旎袭人来。临风无限深深意。声色堆中绝点埃。呜呼。百丈创立禅规以来。丛林卒不至於阤废。实本于此。白云以百丈配享达磨。有识靡不韪其议。可谓知本矣。隆既能遵行奉先之礼。又从而为赞发明其道。有足多也。
　　灵源禅师。居黄龙昭默堂。与东湖居士徐师川夜话。遂及陈述古尝对东坡谈禅。东坡谓其如说食龙肉。且以自所论若食猪肉。实美而真饱也。灵源曰。此乃东坡早岁趂后发言。不觉负堕。当为明之。於是成二偈。东坡笑说吃龙肉。舌底那知已咽津。能省咽津真有味。会言龙肉不为珍。又曰。何知龙肉即猪肉。细语粗言尽入神。惜彼当年老居士。大机曾未脱根尘。师川笑曰。至哉斯言。惜老坡不闻也。噫。东坡诗有前身自是卢行者之句。盖自知从佛祖中来矣。然较所学於述古。可谓前言戏之耳。灵源欲杜其从而作说者。以偈辨明。厥有旨哉。
　　兴元府吴恂。字德夫。以元丰元年任豫章法曹。时郡帅王观文韶迎晦堂和尚入城。馆於大梵院而咨心要。吴亦往参扣。晦堂曰。公平生学解记忆多闻即不问。父母未生已前道将一句来。吴窘无以对。遂於行住坐卧提撕此语。忽自知有。而机莫能发。乃阅传灯录。至邓隐峰倒卓而化。其衣顺体不褪。深以为疑。自是徧问尊宿。或答以神通妙用。或答以般若力资。疑终不释。复趋晦堂而问之。晦堂笑曰。公今侍立。是顺耶。是逆耶。吴曰。是顺。晦堂曰。还疑否。吴曰。不疑。晦堂曰。自既不疑。何疑於彼。吴於言下大彻。尝有二偈题于晦堂。中无门户四无旁。学者徒劳捉影忙。珍重故园千古月。夜来依旧不曾藏。又庐峰居士旧门人。邈得师真的的亲。大地撮来成个眼。翻腾别是一般新。晦堂有偈送之。海门山崄绝行踪。踏断牢关信已通。自有太平基业在。不论南北与西东。噫。吴为府椽。能自公余暇质疑於尊宿。与一行作吏。此事便废者。远矣。是时丛林皆颀慕其风采。亦可谓特立之士。林间录以德夫为敦夫。无乃误耶。
