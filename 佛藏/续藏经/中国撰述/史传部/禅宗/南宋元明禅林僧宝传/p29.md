<!-- { "loadSidebar": true } -->
　　禅师。名惟则。字天真。祖姓费。湖州人也。慕禅宗而脱白焉。即跋涉谋道。不计得失。历见一十八员知识。俱不契。千岩禅师。以则为大器。乃谓之曰。当今佛法。大有子知见迥别。不能了悟。无极源老人者。隐西江匡庐。将六十年矣。虽腊高百岁。未将此道易赚於人。子宜见之。或缘在彼。亦不孤负子行脚苦心也。则往谒之。见源枯坐木龛。常达旦不卧。霜眉如戟。威德逼人。惟三五白发侍僧同居。则展拜足下。拟请益。弗能申词而出。私问侍者曰。和尚座下。有禅者来往否。侍者曰。来者多矣。柰老汉煞不近情。率以孤寂引去。纵有求住者。难受龛前曲折。则曰。我求依栖可乎。曰。住即得。只是不可问佛法。则闻说大惊。居三月余。果不蒙一言启发。一日值源如厕。则遂问曰。如何是祖师西来意。源公擒住曰。道道。则气索不能对。源托开。则失脚倒地。大悟。失声发笑。源曰。子有得耶。则便连摇其手。源曰。黄河三千年一度清。於是服勤久之。源公乃谓曰。当时雪岩先师言。我福薄不宜出世。只可山边水边。觅一个半个足矣。今住此山。不意子来。然子缘十倍於我。时至矣。宜东行。则既受命。遂应嘉禾海门之请。上堂曰。三三三。九九九。海门潮音似雷吼。香浮菊圃献金钱。灵感杞堤呈玉狗。你也有。我也有。捩转南辰看北斗。忽涌身。作修罗擎日月势。便下座。有僧问。如何是日面佛。则曰。今日云生。如何是月面佛。曰。夜来再看。僧又问。作么是佛祖为人处。则曰。狗舐热油铛。秖如和尚。还有为人处也无。曰。猛虎当路坐。问。吃茶去意旨如何。曰。舌头不出口。进云。便是向上事否。曰。掩鼻偷香。洪武初。蒲车征则。赴皇都法会。则因足疾疏辞。高帝手勅曰。无心野鹤。不忘霄汉翱翔。跛脚老僧。可任山云自在。乃赐还山。示众曰。菊绽东篱香正浮。海天空阔月华秋。当阳拈出吹毛利。剿绝纵横六不收。又诫其门人智安曰(安号懒云)。镜非不明也。盲者持之以盖卮。琴非不高也。聋者用之以拄户。有此境界。方得自在。否则总被高明二病。侵入膏肓。妄为人师。自招罪犯。故吾无极老人。一生不为高明所买。所以人天莫柰渠何。癸酉二月。则有捐座意。弟子请遗语。则笑曰。平常说底不是耶。遂奄化。初胡秋碧。欲写则顶相千幅。流施人间。将半。适日本人至见之。皆罗拜曰。吾国祖师也。安在此乎。竞以金贸之东归。
　　赞曰。凡读史至精神相贯处。惟恐其欲尽。盖今古之同心也。余读天真行状。至参无极老人。老人一段威德。犹在纸上逼人。恨不展日为年。使老人绪余。广满人间。饶益浇漓之俗。可胜幸哉。然天真操履。酷肖其师。岂非蟠桃有核乎。或谓。丹山羽王。不容伪矣。

　　云居呆庵庄禅师

　　禅师普庄者。字敬中。台之仙居袁氏子也。家人见梵僧入舍而生。三岁。解跏趺。喜学梵音。九岁而梵呗皆有律度。其族爱而呼之。曰佛童。年十三。从季父子鄞。依天童左庵良禅师。为沙弥。左庵亦爱之。仍呼曰佛童。久之秉戒。参禅不悟。适了堂一禅师。自紫箨山来天宁。庄童时。素闻其名。私喜曰。此吾故山善知识也。趋谒之。而得道焉。归省左庵。左庵卒。了堂来居天童。会恕中愠禅师。应诏退休於翠山。了堂命庄。为翠山使。庄与愠语。愠大奇之曰。天童法兄。得人如此。不负紫箨先和尚矣。庄向以呆庵自称。汇杂稿为呆庵集。呈愠。愠读之。大喜曰。吾侄。当有大名於当世。惜吾老耳。然兰以幽而香。松以曲而寿。惟吾侄勉之。乃引长偈为赠。偈曰。烛龙吐火烧虚空。处处江河尽枯竭。方士神僧世已无。谁倒天瓢洗炎热。柴门日高关未抽。岂为一口生闲愁。南村北村青稻死。上田下田黄埃流。竹外忽然闻剥啄。侄也何为到林壑。油黄卷子手持来。玉润珠辉见新作。载舒载读心眼开。便如饮我甘露杯。老怀从此顿苏豁。末运不畏宗纲颓。我有一句须听取。无智人前莫轻举。山前石虎齩烟菟。咤沙猎颔九条尾。洪武十年。有勅天下僧伦。演心经楞伽金刚三经。庄与性原禅师。提纲於金山大会。次年至金陵。馆天界。位望最尊者满庵辈。庄与辨论。机穷底蕴。学士周公维修。时亦在坐。乃问三禅师曰。儒有儒师。禅有禅师。经有经师。一切百工伎艺。俱有所师。何是无师智。庄答曰。七情五欲。修骇曰。如是则无师之智。非极则也(一本云。安称极则)。庄舒右脚曰。山僧自到京。跛却一只脚。满庵笑曰。须是者呆汉始得。又明年。领江西抚州之北禅寺。历元以来。禅道多兴吴越。而西江马祖百丈之威仪。大都弛废。庄至北禅。勃然中兴。如多宝塔幢从空涌出。复怜云居荒久。携数十禅徒。结茅於旧址。迭柴为床。庄登座。示众曰。昨日开荒地。请诸人。刬去荆棘。除去瓦砾。本来基址。已见分明。只有中间树子。无人拔得。山僧今日未免别行方便。利刀剪去繁枝叶。钝镢深锄邪倒根。实地工夫成一片。住山鈯斧了无痕。於是。云居殿阁堂庑。而幻出焉。衲子闻风。如归。时称天下云居。洪武十四年秋。高帝制碑於庐山。有手诏。命庄主其事。灵瑞多种。荡眩山川。草疏复命。帝甚悦之。庄暮年奉诏主持径山。竺元之风。复振东南。尝问僧曰。近奉公文。务要打点。僧曰。学人不是奸细。曰。也须勘过。僧曰。和尚莫得倚势欺人。庄展手曰。把将公验来。僧拟议。庄便掌之。又尝厉声曰。尽十方世界。是毗卢心印。且道。印纽落在甚么人手里。有僧拟进对。庄曰。且去别时来。庄有敏裁。无宿事。所遇不忘。虽万众蹁跹。一目了然。且好提奖。人有小善。庄每誉之竟日。丛林因称曰。呆庵舌风掩叶。永乐改元。庄年五十八。命挝鼓告寂。适江右二道者至。庄挽其归方丈。相叙甚欢。坐谈夜半。庄精神倍胜。二道者。相视叹曰。此事甚难。不可得而拟议。庄曰。难难。万种千般。不拟议亦瞒顸。青天霹雳。平地波澜。无说是真说。它观非正观。沉沦枉经巨劫。契悟秖在毫端。莫教坐却含元殿。逢人只管觅长安。一曰。此事甚易。但自不能承当耳。庄又曰。易易。多方一致。绝承当。忘此喻。耀古腾今。经天纬地。知有亦无知。利它还自利。明明般若真乘。念念尘劳杂事。拔却多年若瓠根。释迦不受然灯记。适晨钟动。庄怡然化去。阇维。烟焰所至。悉得舍利。更有素珠不坏。塔於凌霄峰之阳。
　　赞曰。余观历祖代兴法道者。其风骨必凛然特异。呆庵。既出了堂之门。遂将折拄杖。拨动湖海英灵。向乌有之云居幻出。莫大梵场。名歆天子。德被含灵。僧中之龙。不谬矣。然及时说法。乃上池之水也。

　　楚山琦禅师

