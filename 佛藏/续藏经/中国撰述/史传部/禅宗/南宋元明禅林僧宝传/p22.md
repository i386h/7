<!-- { "loadSidebar": true } -->
　　楚石禅师。名梵琦。乃径山元叟端禅师之高弟也。道弘海盐福臻。次则天宁。乃至杭州报国。嘉兴本觉。德风所被。声重九洲。当元文顺二帝时。楚山南北。浙水东西。其有道尊宿。无不经锡徽号。琦独远引不与焉。至正间。帝师强赠师号佛日普照慧辨。琦亦不署也。暮年以门人景献。代主天宁法席。则别筑方斋於天宁院西。为休老计。自称西斋老人。至正间。四方多事。士大夫逃禅海滨者众矣。从西斋游者。如宋公景濂辈。最称博物。入西斋之门。剧谈多北。或有问时势否臧。琦但唱休休歌。其声韵莫测。癸卯。元帝师以手书微琦。琦称病笃不赴。戊申。明高帝建极。以为折抱毁鼓之初。而殁於王事者无答焉。遂蒲车四出。征天下高行沙门。勅仪曹。请琦升座於蒋山。使存亡者。均沾法利。高帝见提唱语。大悦。明年春。召入宴文楼。以琦年迈。赐杖而行。留琦馆天界。又明年复征天下有道禅师。均赴天界。其赴诏尊宿三十余员。出元叟之门者。三居一焉。惟国清昙噩。双径智及。并琦三人。频入宴文楼论道。高帝问鬼神幽玄不测之理。琦援据经论。剖释宸衷。然起居脱略。无异西斋时。高帝每叹曰。楚石真林下道人也。是年七月十六日。琦呼侍僧进墨池。大书一偈曰。真性圆明。本无生灭。木马夜鸣。西方日出。即谓噩梦堂曰。师兄我去也。噩曰。何处去。琦震声一喝而逝。年七十有五矣。以遗偈闻高帝。帝命依法阇维。其不坏者二。齿如珂玉。舌如珊瑚。无数舍利。连缀其上。归塔天宁西斋。愚庵以偈哭曰。匡床谈笑坐跏趺。遗偈亲书若贯珠。木马夜鸣端的别。西方日出古今无。分身何啻居天界。弘法毋忘在帝都。白发弟兄空老大。剎竿倒却要人扶。
　　愚庵禅师者。名智及。吴人也。年十七为僧。亦得法於元叟端。住后四迁名剎。元帝师锡号明辩正宗广慧禅师。及公长身山立昂然。如孤松在壑。法令严肃。其下无敢方命。所至百废俱兴。然能俯顺时宜。又如春风时雨之及物。使人不知。以其提唱语句达九重。撑大元叟家声。复喜纳言。见三尺童。理长则就之。虽工剩艺。自视若不逮。至於料除积弊。不出词色。力绝其原。故学士宋濂誉曰。元帝师以徽号。加愚庵及公。不虚也。暮年不得已。再赴明高帝诏抵京。抵京未几。会楚石迁化。由此得辞还穹窿山。时年六十八。亦书偈趋寂焉。火浴有香气袭人。如沉水香。所用数珠循环不坏。其遗骨绀泽。类青琉璃。设利罗积有光。复有梦堂噩禅师。与及齐名。
　　禅师梦堂。名昙噩。与楚石琦。同籍明州。琦出象山朱氏。噩出慈溪王氏。同出元叟之门。同赴明君之诏。噩之祖父。以仕显家。贵且富。罗绮交错。噩生其间。为童时。喜衣布裘。喜餐蔬食。喜坐静舍。目不徧眨。如在定僧伽。然与世交。谈吐风云。变幻莫状也。於诸子史。一阅不再。因游郡城延庆讲堂。见六祖坛经。遂窃怀归翻读。连日夕不释手。乃至忘餐寝。竟辞脱发。父兄莫能阻之。具戒。遍历禅丛。乃罢参於径山。噩事径山既久。名知林下。深圣禅寺请噩。噩则欣然肯来。居无何迁开寿。谙熟典故。师僧皆从之。噩画一规曰。僧堂内外有阅经书者。罚油若干。一僧每逢朔望。纳油库司。读梵网经。一僧纳油。读传灯录。一僧纳油读易。噩笑而怜之曰。立法之弊。宁至此乎。及移居天台国清寺。年垂七十矣。耳聪目察。敷扬宗旨。有道衲子趋焉。元顺帝赐号佛真文懿禅师。年八十有八。赴明天子之诏。馆南都天界。天界金白庵。名驰当世。学冠诸老。与噩夜话。词气尽索。退而雅称曰。此翁齿牙带戟。不可与争衡也。噩南归。虚其名位。而规训门人。复说偈曰。吾有一物。无头无尾。要得分明。涅盘后看。泊然示化。时洪武辛亥。其年八十九矣。
　　赞曰。楚石愚庵梦堂行道。际遇於离乱之秋。俱持风采。称为狂澜砥柱。暮年感有国者与交游。光鲜元叟家声。虽三公一时之方便。於法门则有力焉。经云。但以假名字而引导之。此之谓也。

　　古梅友禅师

　　古梅禅师者。名正友。姓于氏。广信人也。住闽之高仰山。为绝学诚禅师入室之真子。诚得道於灵云定。定嗣雪岩钦。钦为友四世之祖也。友为人。文而烈。不依违两可。好立言行。以洁白着声。初依末山本得度。本示以禅关节要。不领。因循住江淮两浙之间。归省本。本揭其所得。友罔措。本曰。你参病鹤禅耳。翥翼九天。未有日在。友愧无所容。乃徧历宗庭。因小便触地。恍有所发。又参绝学诚公於洪州之般若寺。诚曰。谛当甚谛当。敢保老兄未彻在。且道是许它语。未肯语。对曰。言下委然。诚大笑而起。次早友得上方丈。诚曰。夜来事作么生。友以坐具便摵曰。灵云捉得贼。玄沙不放赃。即今赃贼一时断还和尚了也。曰。黄檗打临济意作么生。友喝。诚曰。筑大愚三拳则且置。因甚又来掌黄檗。友拟对。诚摇手曰。不是。友曰。毕竟那个是。诚击之曰。不是不是。次早友又上方丈。诚厉声曰。抽袈裟。友拟议。诚痛打三十。友连喝。复打六十。次早哀求挂塔。诚公不许。且叱之。於是友浮沉。岁月自爱也。度夏雪岩。因读法昌语。豁然有新证。乃书颂古数则。寄呈般若诚公。诚曰。此人得我第三番竹篦。气力犹欠脱壳在。今兄弟家。三年五载做工夫。无个入处。将从前话头抛却。不知行到中途而废。可惜前来许多心机。有志之士。看众中柴乾水便僧堂温暖。发愿三年不出门。决定有个受用。有等才做工夫。但见境物现前。便成四句。将谓是大了当人。口快舌便。悞了一生。三寸气消。将何保任。若欲出离。参须真参。悟须实悟。友遥闻之。闺阁中物。一时放下。又三年赴斋。打动钵盂。乃彻法源。披伽黎焚香。向般若大展曰。非吾师大机大用。正友几成木强人耳。住后上堂曰。慧剑单持。明行正令。拟议不来。丧身失命。还有当锋底么。良久云。正好一帆风过海。个中不遇驾涛人。喝一喝。又曰。月落山头惨。云横谷口阴。欲明生死事。直指本来心。且道如何是本来心。夜静不劳重借月。玉蟾常挂太虚中。至正壬辰深春高。仰山树不颕。泉忽涸。众惧。友曰。老僧向后自有嘉征。五月初三。集众跏趺。垂训谆谆。奄然敛目而寂。仰山泉始涌。树始花。友初住天心。掘地见藏金。友掩之。或曰。无主之物。方便纳之。以兴佛事。曷不可乎。友曰。吾教以檀施为佛事。发藏得物。未之载也。冒而容之。宁不惭乎。其夜风雨暴作。巨石崩压其处。人名其山。曰却金山。
　　赞曰。蒿枝之令。数百年来。丛林畏而不闻矣。是以驴乳十斛。杂滥人间。而端人正士。故有流涕长太息之感也。诚公滴桃源真乳於严霜巨冻之秋。而古梅之器琉璃也。自无迸裂之患。则雪岩横出一枝。灼可观焉。

　　南宋元明僧宝传卷十
　　南宋元明禅林僧宝传卷十一
　　伏龙千岩长禅师

