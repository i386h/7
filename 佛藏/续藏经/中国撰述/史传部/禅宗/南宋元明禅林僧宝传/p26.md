<!-- { "loadSidebar": true } -->
　　慧旵禅师者。楚人也。出王氏。字虚白。七岁。知诵佛陀名号。寤寐不息。又七岁。礼妙觉寺湛然祝发。祝发之顷。忽祥光四际。皆成五色。湛惊喜曰。此沙弥。他日定南针子也。遂以慧旵名之。师为人。奇伟方正。亲先敬后。犹如饥渴。然性刚不解软语。闻耳出口。若持券。人共称之曰楚直。至有难发之举。必激师发之。发俱中节。湛然每召师曰。浩浩光阴。切莫错过。对曰。不错过。湛每视而休去。一日湛问曰。今日作甚么。师曰。切萝卜。曰。你只会切萝卜。师曰。也会杀人。湛蓦引颈。师曰。降将不斩。湛吐舌而起。湛迁疎山。师别参松隐於云间。因睹孤松。了然自许。徧历户庭。不受控勒。之平江。见果林。果林掷下蒲团曰。试说看。对曰。只者消息。本无言说。破蒲团上。地迸天裂。林爱其神骏。指往邓尉。拽杖门送。抚师背曰。登泰华之巅。始知宇宙之大。投五犗之饵。可语沧溟之深。子往矣。毋迟。师敬诺。是时。宝藏持禅师。继席邓尉。进者虽云涌。而去者亦川流。盖其慎也。师谒之。持公问曰。心不是佛。智不是道。你云何会。师进步叉手而立。公大呵之。师乃愤疑参堂。株立不寐。至二夜洞彻临济宗旨。遂师资道合矣。持公迁化。师关隐安溪。三十载如一日。永乐年间。道风大播。名都会邑。重币交至。师俱却之。其节概严冷。一振风穴之风。姚斯道。以显望鸣当世。欲为师撰序。师亦却之。斯道叹曰。嗟乎。倒岳倾湫之际。卓立当阳。挥召不得者。若公也。至於跛鳖之行。飞龙之说。岂足恃哉。识者。皆多姚公之知人焉。海舟永慈。自出峡。负其知见。盛气加人。不肯挂搭诸方。灵谷堂头。强慈首众。有禅者。盛赞师之机略逈别。慈无可意。洎终期。即通谒於师。师攃其宝惜。绝其盖缠。慈乃归心。竟代师任持公之道正统五年。师无病示化。先有遗嘱偈曰。字付慈海舟。访我我无酬。明年之明日。西风笑点头。更以衣钵。遣白庵明长老。送至东山。时。海舟慈。开化东山三载矣。

　　东山海舟慈禅师

　　禅师。名永慈(讹作普慈)。其法号海舟。明洪武二十七年甲戌。生於蜀之成都余氏(讹作常熟钱氏)。弱龄。闻说生死事大。即蕴於膺。经旬不就寝。决志趋彭县之大隋山(讹作破山)景德寺。礼独照月禅师。坚求法要。月喜其端厚慎重。可为法门梁栋。遂度之。永乐癸巳。月殁。师竟入西山。庵隐八载。形影偶偕。忽觉相应。乃弃庵出谒大初和尚。时年二十有八矣。初受师半展。遽问曰。向父母未生前。速道将来。师从东过西。初曰。未在更道。师曰。两眼相对。初正色瞬师。师趋去之。复至东浦访无际。抵灵谷见雪峰。雪峰以师悟处谛当。延师为灵谷第一座。师竟自许。常与同辈蹴踏。峰窃骇之。然师无留意。解制拂衣至安溪。投机於虚白旵公。公以临济正脉。嘱师保任。师乃辞去。复陆沉牛首诸山。正统丁巳。师年四十四。始领东山翼善禅寺。师晦养既久。且弘大化。四方宿艾。虚怀而仰风裁。然师虎视来机。故踵息未舒。而神气先萎者多矣。正统五年庚申六月。旵公化去。东南学众。惟归东山。王公贵人。虚己以礼致师。师未常以一言开凿智窦。故一时虽尽爱敬。莫得而亲疎焉。缁素为师预建身后之域。有范作头者。失斧伤足。痛甚索酒。师谓之曰。范作头。伤足犹可。假若斫去头时。有千石酒。与作头。作头能吃否。范於言下知归。即求为僧。师录之。乃充火头。刻意究竟。不觉被火燎面。如刀刈。取镜照之欣舞。以偈呈师。师为肯可。当是时。出入东山。皆称俊杰。不无有望於师。师惟目送而已。至有已据高座。而声驰国中者。求入筹室。师弗顾。或谓。东山网。漏於吞舟之鱼。师哂之。间有古溪澄禅师。常过东山。师与盘桓。喜其见处稳实。叹曰。真断桥之后也。乃举澄以住高座寺。澄初出世。衲子不甚知名。师以澄法语。缄达诸山。诸山始归重。兼仰师有卫法至公之德云。天顺五年辛巳。师升座说法毕。一喝而逝。逝之日。白虹横贯。异鸟悲鸣。古溪澄。哭之恸。挽之以诗。吊之以文。其略曰。道扬湖海。德播神州。慈济隆乎品汇。声名动乎王侯。来西蜀而全堤正令。坐东山而大阐玄猷。续高峰七世之灯。烁群昏而独照。绍旵祖百年之踵。吞众派以周流。将入涅盘现衰相。而白虹贯日。既归圆寂殓法身。而夜壑藏舟。澄自后不上堂。亦趺坐迁化於香岩。香岩之众凄然。澄徐展目曰。不须如是。复宴然长往。师之门人智瑄(作明瑄讹也)。开法金陵。瑄传天奇本瑞。瑞之法嗣大振。瑄即范作头也。
　　赞曰。邓尉至东山。历传四世。孑孑乔松。其本孤矣。自宝峰燎破面门。而得天奇瑞公。枝秀云峦。叶荫寰中。或疑其先净而后滥。殊不知我此世界大。贤劫中小劫二十。当有千佛出兴。迄今劫过有九矣。自拘留孙至我释迦本师。才出四佛。弥勒师子后。仍有九百九十余尊。第十五小劫中。一齐出现。惟余楼至。设以盛衰净滥。而较之可乎。否耶。

　　福林度禅师

　　禅师。名智度。号白云。处州丽水吴氏子也。初住普慈。终於福林。度居福林时。以无见睹公藤杖手卷嘱累古拙俊。是为断桥一脉。有克肖之者也。盖睹公。法继方山宝。宝嗣断桥伦。故度望断桥。为四叶之祖焉。度为人沉默而旷达。初受业於郡之白云空中假禅师。假。阴察度根器。使行卑劣行以挫之。每呼度名。度每应诺。假曰。将谓将谓。度不领。乃使度南询曰。善财。是菩萨中行脚样子也。赵州。是祖师中行脚样子也。庞蕴。是居士中行脚样子也。今人行脚。不效此三老。则枉费芒鞋。徒自困耳。度即徧参南北禅席。已而归省。假公喜曰。你来也。吾事毕矣。一日说偈曰。地水火风先佛记。掘地深埋第一义。一免檀那几片柴。二免人言无舍利。乃端坐蜕去。度掩面哭曰。苍天苍天。或曰。君哭迟矣。度乃大笑。遂庐於塔。日取楞严圆觉研究。悉能贯之。然於日用之际。又不能得大自在。叹曰。参禅不求大彻痴禅也。吾师岂虚语哉。但恨游方时。未抵天台参无见睹。当是时。睹公称为宗门绣虎。居华顶。禅流惮之。度即趋华顶谒睹。以西来密意扣之。睹掀眉视曰。得娑罗峰点头。向汝道。度以手摇曳。睹便喝。度悟旨曰。娑罗峰顶。白浪滔天。花开芒种后。叶落立秋前。睹曰。我家无残羹馊饭。曰即今亦不少。睹欣而肯之曰。我四十年住此山。一老道者耳。别无甚奇特。惟先师未了公案。今以责汝。汝善保任。睹便趋寂。度住后。以为先师遗嘱在躬。因时接物。随机开导。声重湖江。与梦堂愚庵诸老齐名。明洪武二年。有诏赴京。即疏辞还。门下有以不耐事谏者。度怒责曰。汝不闻古德有言乎。纵饶弄到帝王家。也是一场乾打閧。将来法门。滥竿窃符之弊。必汝辈也。未几。迁化於福林。有遗偈曰。无世可辞。有众可别。太虚空中。何必钉橛。火浴收五色舍利。大如菽。塔於寺西。度随所说法偈颂。弗许记录。禅者窃书其语。度乃瞋逐。曰。奴流敢裨贩吾语。作口头人事以衒丛林耶。复有老宿。以未见度语句为恨。潜探众中。值度入室。征判险要。如揭贯花。老宿大喜曰。不意断桥犹在。
　　赞曰。睹公居山四十载。耽耽坐视。非白云解其项下之铃。几钝置耳。白云行道。垂手低眉。盖亦苍颉造书契。而代结绳者耶。及暮年。仍袭睹公之风。翛然高枕。瞋责子弟有窃符滥竽之弊。又何异延恩安之笑法云秀也。语云。百花丛里过。一叶不沾身。其白云乎。

　　瑞岩恕中愠禅师

