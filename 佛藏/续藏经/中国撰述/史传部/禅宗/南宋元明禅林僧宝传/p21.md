<!-- { "loadSidebar": true } -->
　　石屋禅师者。讳清珙。虞山人也。宋咸淳壬申。生於温姓。生之夜。光贯北垣。其室异香。经旬不散。珙幼断酒胾。素质清癯。而精神宥密。六经杂史一览即不顾。於佛经如获故物。乃尽弃其所有。为大僧。翩然逸举。择人而见。首参高峰妙禅师。妙公曰。新戒来须何事。珙曰。生死事大。乞施大法。公曰。我本无法。说甚小大。珙乃服勤三年。不契。妙公曰。温有瞎驴。淮有及庵。宜往见之。珙直走见及庵。路闻及庵多慢侮。罢废参仪。不以禅流为事。大有名者。輙遭删削。珙疑之。然心信妙公之指。如不相当。则走温未迟也。乃至建阳西峰。通谒及庵。及庵袒襟危坐。受珙展拜。遂问珙曰。区区逐日。何所用心。珙对曰。以万法归一为本参。及庵诃曰。甚么害热病底。教你参者死句。珙悚然罔措。及庵曰。有佛处不得住。无佛处急走过。作么生会。珙拟对之。及庵蓦起厉声曰。者个亦是死句。便入寝室。珙罔措。乃坚依座下。久之及庵复理前话诘珙。珙对曰。上马见路。及庵又诃曰。在此多年。犹作恁么见解。珙愤以为及庵卖己。因背弃去。及庵笑曰。珙即回也。珙於途中。忽见风亭。乃急趋回。举似及庵曰。有佛处不得住。亦是死句。无佛处急走过。亦是死句。清珙今日会得活句了也。及庵曰。作么生会。珙曰。清明时节雨初晴。黄鹂枝上分明语。及庵肯之。於是出入吴越。激扬禅社。广结般若缘。偶登霞雾山喜之。遂构草庵。号曰天湖。趋风者日众。珙频作山居偈颂示之。爱之者以为章句精丽。如岩泉夜响。玉磬晨鸣云。嘉禾当湖新创福源禅剎。尽礼致珙。珙不起。平山林禅师。作契聪排闼图柬珙。珙慨曰。林兄不容吾高卧也。於是自携竹笠。飘然而来。福源乃勇於临众。不期纲宗大振。围绕座下。多诸有道。六七年间。衲子为法忘躯。而丛林丰盛。如西天那烂陀寺。有贵人入寺饭僧。见珙布衲萧萧。疑为矫饰。窃视方丈。棕拂道具外。空徒四壁而已。贵人大异。乃私问寺主曰。和尚人天知识。何枯淡若此耶。殆非吾辈之所堪矣。寺主曰。然吾师原俭於自奉。施者虽多。有即散之。常诫吾党。莫贪甘暖。免偿宿债。贵人感悟。归散家财而隐。有诏征珙。珙坚以疾辞。乃降金襕法衣赐之。人以为荣。珙叹曰。吾少壮时。犹不如人。况今形之不逮矣。忍将名字。劳倦人间世乎。乃上堂曰。卸却顶上铁枷。扬下手中木杓。合眼跳过黄河。腾身冲开碧落。狮子踢倒玉栏干。象王摆坏黄金索。白云兮处处相逢。青山兮步步踏着。喝一喝云。举头天外看。谁是个般人。便弃福源。归天湖。嘉禾公牍互至。珙作偈答之。有老拙背时酬应懒不能从命出烟霞之句。珙年八十有一。行不倚杖。坐不施褥。灯下书字如粟。尝与客夜话。将达旦。客谢息。珙笑曰。后生辈精神乃尔。安足谋道耶。俄告寂。门人请命后事。珙引声曰。青山不着臭尸骸。死了何须堀土埋。顾我也无三昧火。光前绝后一堆柴。已而吉祥化去。火后舍利。五色莫计。塔於天湖。时至正壬辰孟秋也。谥曰佛慈慧照禅师。高丽王仰珙德化。且感异梦。请旨移文江浙。分舍利。归国祀之。
　　赞曰。瘦棱棱却。如碧海波心。涌起一座玉岩。硬剥剥好。似白云堆里。突出千寻石屋。乃珙公自状其微也。至於道倾彤室。德感异邦。置弗论矣。但历来三百余年。人诵其诗偈。读其语录。恨不尊公。至夜摩睹史之天上。盖公不以虚言而欺世也。明矣。

　　径山虚舟度禅师

　　禅师普度者。出史氏。刊江人也。刊俗浮华。度不乐家居。邀正信友。出入僧伽蓝。结出世缘。熏久机熟。竟斩发焉。自号虚舟。入讲肆。精贯楞伽唯识。昼倦凭几假寐。梦游於俗。俗境宛然。佥有术士。相其面曰。公乃玉堂金马中客。何堕於僧数。度唾之曰。我既登释谱。不受你辈雌黄也。觉则汗流愧悚。於是废卷枯坐。不言者累日。同学请入筵。度曰。此非究竟。听之何为。且诸佛涅盘之旨。岂言诠能及哉。同学病其狂。度即负钵袋而去。徧走江南。诸有道名之社弗生怠忽。乃谒无得通禅师於常州之华藏寺。是日同谒者三十余人。通公独许度参堂。度得入通公之室。每求佛法大意。通每低声曰。佛法尽有待无人处向你说。度益心疑。夜静私抵通公榻下。哀求不已。通又低声曰。将谓无人那。乃指度复自点胸数下。则瞑目悄然。度惊趋出。於是参究愈切。坐立如木偶人。会通公示众曰。破一微尘出大经。鸢飞鱼跃更分别。不将眼看将心看。已见重敲火里氷。度脱然省发於座下。通乃召度曰。不与万法为侣者。是甚么人。度对曰。金香炉下铁昆仑。曰。将谓者矮子有甚长处。见解却只如此。度拜曰。谢和尚证明。通大喜之。度於是久侍华藏。师子相契。如水乳也。通公每勉度出世。度启曰。行道之日无穷。事师之期有限。师寿纵愈赵州。恐普度薄福。一旦填沟壑。再欲蒙师教诲。其可得乎。通公为之俛首恻然。公殁。度乃离华藏。经行石头城。夜宿袈裟院。适东西两房。争法产构讼。数年不已。度释以片言。两僧悲泣悔过。俱以家业属度。度发笑而去。自此随方说法。或久或近。三十余年如一日。尝示众曰。邪人说正法。正法悉皆邪。正人说邪法。邪法悉皆正。卓拄杖云。正耶邪耶。又卓云。说邪不说邪。向者里拣辨得出。黄金为屋未为贵。玉食锦衣何足荣。又曰。万法是心光。诸缘惟性晓。本无迷悟人。只要今日了。既无迷悟。了个甚么。千言万语无人会。又逐流莺过短墙。值径山毁。朝旨以度居之。度年八十。力图兴复。巨细行役。尚自董焉。其谦让不遑。待后进如先辈。从未以老自称。不二载。径山落成。时元世祖庚辰也。度每逢通公忌日。必展真烧香进食垂涕。门下感之。率白首亲依。故唱和妙叶。冠绝一时。竺西坦归省於度。度大书一偈委之。俄就匡床化去。其偈曰。八十二年。驾无底船。踏番归去。明月一天。时坦居天童。天童及门复有怀信等。而大度公之声。盖怀信为松源岳五世之孙也。

　　孚中信禅师

　　怀信禅师者。字孚中。为明州奉化江氏之子也。十岁求师於其亲。亲命抱本入乡塾。不二载。诸籍了然。竟罢读。乃谋法华而诵之。遂坚图出家。荷任大法。又三载。师事法华院子思沙门。以试经得度。竺西坦禅师居天童。信往谒之。坦公瘦面如铁。寻常热棒如雨点。请益者。隆冬亦战栗挥汗。信虽年少。从容入问大法。坦器重之。久经炉鞴。信乃道通。担垂问曰。兴化打克宾。克宾还有吃棒分也无。信出对曰。俊哉狮子儿。坦深肯之。未几坦公迁化。信鸣众请云外岫补居天童。信与击节酬唱。拍拍是令。岫每称之曰。信公乃洞宗赤帜。济室白眉也。大定丙寅。出住观音寺。天历己巳。迁居普陀。至正改元。天童席虚。当事者必以致信。信曰。天童自哲人相继。化后规制非旧观矣。今诸公不弃山野。山野惟据令而行。诸公若以为可。则山野以继述为志。岂敢坚逊而累诸公行李。如不便诸公。请更议之。众皆稽颡曰。诺。於是信莅天童。积弊顿除。法席不期而再振。四方以贤誉归之。当是时。南北兵荒。丛林多窘。天童食堂盈千众。安居不乏。尚有余粮。以赈饥贫。楚石琦公尝作偈与信曰。长庚峰顶白云间。捧札西来笑展颜。几迭岩峦围丈室。万株松树绕禅关。当年金碧谁将去。今日天龙合送还。老我恰如窥豹者。管中时复见斑斑。江表大龙翔寺行御史。奉诏迎信。信欣然自来。时至正十四年甲午也。越二载。明太祖兵下金陵。寺众风散。信独趺坐不去。顷之兜鍪蚁集。信俨然在定。如不知也。及太祖入寺。信合爪相迎。太祖问曰。众僧因甚不见。信曰。明眼难瞒。太祖甚喜。乃命招僧还寺。太祖尝听信说法。归为近侍曰。龙翔信僧。言行纯悫。真太平有道沙门也。遂改龙翔为天界。命褒章而赐之。信德腊虽高。未尝以声色加学者。学者自化。信日课莲经七卷。寒暑不间。有僧问曰。和尚诵经。还解义么。信曰。清晨吃白粥。而今又觉饥。僧曰。此语却与经文不合。曰。明眼师僧灼然犹在。僧呵呵大笑曰。和尚是甚么心行。信曰。且喜信受奉行。丁酉元旦日食。太祖召信问之。对曰。食后自明。太祖又深喜。复论古今符谶之理。信曰。圣哲以至公为心。不求符谶。而符谶自合矣。愚昧以私欲为念。虽凤麟昼现。仍成怪物。故曰在此不在彼。太祖称善。尽欢而罢。八月二十四晨起。沐浴更衣。召众告曰。吾行矣。汝等当以荷法自期。瞑目而逝。侍僧撼且呼曰。和尚不留片语。以示人乎。信复展目索笔书曰。平生为人契戾。七十八年漏泄。今朝撒手便行。万里晴空片雪。乃瞑目长往。时太祖督戎江阴。前一日。梦信告别。及还金陵闻讣。与梦合。太祖甚嗟悼。左右皆言。前日梦。金甲大人相报曰。天界古佛入灭矣。太祖益惊异。赐帑金以资后事。举龛日。太祖临奠。依法阇维於聚宝山前。获舍利五色。命贺齐叔。为卜牛首山建塔。又命儒臣铭之。天童所塔者。爪发衣履也。初信承诏。去龙翔天童。左右谏曰。当今扰攘兵戈。有志者求入山林不暇。师独受元主隆誉之名。某等似不取也。且天下事未知何若耳。信答曰。我汝均为佛祖儿孙。力当撑拄佛祖家庭。任缘赴感。职宜然也。若俱以祸福撄心。埋身藏影。岂大慈旷济之道哉。且戈矛剑戟之场。独非安乐邦乎。於是愿起从行者甚众。
　　赞曰。径山三代。门庭施设。虽各不同。究其机要。皆通权达变之宗匠也。度公至老。尚力图兴复。信公至殁。犹示应明主。是其荷负祖道之任。真难释肩。如吴人游楚者。病中闻之。仍吴吟也。先辈之苦心若此。忽之可乎。

　　楚石愚庵梦堂三禅师

