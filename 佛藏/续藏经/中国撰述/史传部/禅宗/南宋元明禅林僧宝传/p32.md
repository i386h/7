<!-- { "loadSidebar": true } -->
　　禅师。名道济。字法舟。嘉兴人也。受业於东禅昂。以向上宗乘。走叩吉庵祚禅师。遂得道焉。是济为无际悟之五世也。初悟以断桥正脉。付广善潭。潭付默庵宣。宣付吉庵祚。由潭至祚。垂百年来。其家声几不振矣。济承之。出世金陵安隐。而爼豆先人於名贤之间。恢述其志。刻如履氷。每以隔宿挂上堂牌。衲子阴笑之。尝举拂子召众曰。见么。又击曰。闻么。既是举起便见。击着便闻。妙真如藏。应用全彰。是汝诸人。自不丈夫。故乃傍人门户。求知求见。韬晦家珍。甘为寒乞。将谓诸圣别有奇特事。广额屠儿。扬下屠刀。便云。我是千佛一数。岂有曲折作知见耶。丈夫子。何不恁么担荷去。於是。学流爱慕而亲之。吏部陆公光祖。邀济还里。以天宁居之。祖既笃於真乘。常游天宁。恨见济之晚。因问曰。画前元有易否。济曰。若无庖牺氏将甚么画。曰。画后如何。济曰。元无一画。曰。现有六十四卦。何得言无。济曰。莫着文字。曰。请师离文字发一爻看。济召公。公应诺。济曰。者一爻从何处。起公大笑而谢。自称五台居士。遂多出入丛林。而击节焉。又别驾熊公南沙问曰。设有将剑来取师头。师还避否。济曰。若有杀人不贬眼地将军。便有不怕死和尚。沙作挥剑势。济放身便倒。沙曰。好个师僧死在剑下。济起。呵呵大笑曰。作么作么。济。任缘挥尘。惟津津焉。提唱纲宗而已。稍不如意。飘然去之。或舟或廛。或破寺村庵。前后凡迁居二十余所。但其为人真率闲雅。胸无隐事。耳目交接。使人忘其名势。以故。贤彦追崇之。其於院务。凡百阔略。知友常以书勉济。济笑曰。牙筹算计。俗尚为讥。况道人乎。古制不立烟爨。草衣树宿。闻道益广。行道益多。今人。动以规法相绳。礼乐铿锵。举一狗子无佛性话。求其不惑者鲜矣。尤云。我能据守祖庭。利其徒属。能作能为。破律丧行。恣彼陷溺。是何益也。济。晚年闲着异迹。机不厌繁。有道人拈拄杖问曰。者是谁底。济曰。是山僧底。曰。既是师底。因甚在我手里。济呼曰。度拄杖来。道人度杖与济。济曰。汝底在甚么处。道人整冠。济曰。似则也似。是则未是。道人大笑。又指吉祥草。问傍僧曰。是甚么。曰。吉祥草。曰。更有吉祥者否。僧以足按地。道人曰。狮子窟中。果无异兽。济摈僧出院。又僧问。得何三昧。便乃随波逐浪。济曰。两岸春风香不断。一溪流水落花新。曰。怎柰学人不会。济曰。蜻蜓飞尚缓。蛱蝶舞偏忙。曰。和尚莫将境示人。济喝。僧便作礼。济曰。啼得血流无用处。不如缄口过残春。济二十二出家。殁年七十有四矣。众知济有厌世意。请留偈。济以手摇曳曰。何多事也。乃趋寂。时嘉靖。庚戌之秋也。得法者二人。一居胥山。曰云谷会。一居精严寺。曰冬溪泽。俱以严标行话於世。
　　赞曰。济公近继无际。远续断桥。历观其始末。机智毫忽不爽。然前后居无定相。惟激励学者为要务。诸庄旱损。略不干怀。可谓救时之明哲者也。尚有以不事事短之。所谓盲人问豹。与语奇斑哉。

　　敬畏空禅师

　　无趣禅师。讳如空。其先施姓。嘉兴秀水人也。早岁留神内典。浮沉於理路文言。过僧舍。览传灯录。心目茫然。乃执卷求老僧解。老僧曰。此历祖真参。实悟之要妙也。非意识可能至耳。空。奋发弃家裹帻巾。同济法舟。徧访诸方耆宿。抵杭城。见封自然。值封檐坐补破衲。空进问曰。和尚补者个。遮寒即是遮热即是。封停针。熟视空曰。道甚么。空即礼拜。封曰。点茶来。空作舞而出。如是经行八载。克志劳躬。此中尚未廓鬯。既归秀水。不复居家。东寻西讨。如游峰逐。世人多笑之。适野翁晓禅师来东塔。空大喜。即走请益。晓以本色示空。空罔措其指。复经三年。闻鸡鸣始获庆快。乃机投晓公。晓以断桥真脉许空焉。盖晓遡嗣宝芳进。进嗣月溪澄。澄乃福林度之三世也。故晓为断桥七世之苗裔。晓又嘱空曰。昔六祖能大师。自传衣法。潜隐猎队。一十六载。方大露布。汝宜慎之。空即就秀水掩关。乃说法曰。三十余年。参礼请益。十方宗匠。问法皆云无说。问佛皆云无相。幸得无相无说。不觉顿空伎俩。追昔脚跟。失却便宜。今喜眉毛生在眼上。从斯丢去草鞋。即便抝折拄杖。拍双空手。入玄关。坐看阴阳消长。复有一偈。穷子还归长者宅。善财参徧杂花林。大千收拾毫端内。推出虚空掩上门。於是。嘉禾有道之士。争游空之门。会正信长者。经营敬畏庵。请空弘持祖道。空乃启关曰。自结玄关自活埋。自吾闭也自吾开。一拳打破虚空窍。放出从前者汉来。始会名宿。就庵披剃。受满分戒。主持庵事。名倾缁素。选部陆光祖。常访道要於空。空蓦头生按。祖叹曰。澄之不清。淆之不浊。趣公之谓与。一日小参众方集。空喝曰。祸出私门。便下座。乃谓性冲曰。有件不了公案。来岁中秋。汝为我来。冲应期而至。空大悦。说偈俄化。偈曰。生来死去空花。死去生来一梦。皮囊付与丙丁公白骨。断桥随众呵呵。明月清风吟弄。时万历庚辰也。
　　赞曰。无趣。脱略墨绳。真断桥之后也。然竟以一木而支大厦。其得不危者。幸也欤。幸也欤。

　　寿昌经禅师

　　禅师。名慧经。字无明。抚州仁和裴氏子也。九岁。诵孔孟章句。即究其义。每问。浩然之气。是个甚么。或有笑者。或有讶者。公皆一举手而去之。遂潜心内典。如获故物。年二十一。父事廪山忠老宿。求忠斩发。忠曰。着急作么。待汝瞥地。我为汝师。公乃刻志苦行三载。因见双林颂有省。輙遁迹峨峰。又三载。读传灯。至僧问兴善如何是道。善曰大好山。又深疑之。因力撼巨石。得达其旨。乃曰。欲参无上菩提道。急急疏通大好山。知道始知山不好。翻身跳出祖师关。趋呈於忠。忠笑曰。吾不汝欺。为公圆顶。时年二十有七。复还旧隐。不下山者二十四载。远近贤之。万历甲午。出住宝方有道者过访曰。师住此山。曾见何人。公曰。总未行脚。曰。宁以一隅。而小天下乎。公敬诺。即杖笠观方。诸尊宿皆珍誉之。登五台参瑞峰和尚。峰出笑岩禅师之门。公请曰。某甲。於古德机缘。不尽余疑。旦虽徧历门墙。如窥罗縠之月。乞慈垂悯下剖愚蒙。语毕。殷勤作礼。峰叹曰。善哉上座。以英伟之姿。锐於入道。而胸中尚有芥蒂耶。如不弃山野。试举将来。公曰。临济道。佛法无多子。毕竟是个甚么。曰。向道佛法无多子。又是个甚么。公曰。玄沙谓灵云未彻。那里是它未彻处。曰。大是玄沙未彻。公曰。赵州勘破婆子。未审。甚处遭他勘破。曰。却是婆子勘破赵州。公释然。再拜谢之。复献颂曰。暗藏春色。明露秋光。有眼莫见。纵智难量。到家不上长安道。一任风花雪月扬。峰。深肯公语叶洞上宗旨。而公亦以绍续洞宗自任。南还。初住董岩迁寿昌。中兴曹洞。其时像教相尚。公独不攀外护。尝诫知事曰。万般存此道一味信前缘。每同众耕耘。耆年不怠。学侣参寻。每将镢柄为禅杖。尊宾顾访。且就蓑衣准布袍。故有寿昌古佛之称。益王向公。赍香修敬。公漠然不答。知事惧丛林所系。请稍循时宜。公曰。吾佛制。不臣天子。不友诸侯。为佛儿孙。而违佛制。是叛佛也。吾岂作叛佛之人哉。王闻而叹曰。去圣时遥。幸遗此老。公三坐道场。殿宇禅坊。焕然鼎新。别建兰若。二十余所。从未只字干及檀信。檀信自归。有引修忏佛事於山中。公重诟之曰。汝邀一时之利。开晚近流毙之端。使禅坊流为应院。岂非巨罪之魁也。以故。公之名号所及。而古风习习。其规绳不整。而自肃。尝上堂曰。诸佛时常说法。不须拟议猜详。是何法。天地玄黄宇宙洪荒。不论通宗透教。只贵直下承当承当。个甚么云腾致雨露结为霜。蛟龙不宿死水。猛虎岂行路傍。透得者些关棙。何须愿化西方。不问先佛后祖鼻孔。一样放光。化被草木。赖及万方。释迦不肯泄破。达磨九年覆藏。峨峰不惜口业。一下为众宣扬。且道。作么生宣扬。挥几云。罔谈彼短。靡恃己长。又曰。宗乘中事。难以措辞。大道门庭。争容拟议。等闲垂一句。如大阿锋离匣。逢之者。则死不移时。似涂毒鼓受槌。闻之者。则丧不旋踵。所谓妙峰峻仞。野兽难藏宝树晶光。灵禽莫泊其用也。单趂金毛归野窟。直追铁额入深山。扫天下之搀抢。拂世间之孽屑。提堕坑落堑之类。揭迷封滞壳之流。其功也。使法界世界虚空界。一体同观。佛道人道地狱道。万法融会。虽然如是。犹未为向上事。须知更有出格在。噫。正令不行先斩首。大机一发圣贤悲。又曰。抽筋不动皮。换骨不见血。筋骨一齐空。游行不倒跌。达磨大师。解灭而不解生。释迦老人。解生而不解灭。要知生灭不相干。除是当年乾矢橛。万历丁巳腊之七日。公田务归。顾众曰。老僧自此不复作矣。除夕上堂曰。今年只有兹时在。请问诸人知也无。那事未曾亲磕着。切须绵密作工夫。越三日告寂。众悲惶不已。公复展目。说偈慰之。为留旬余。裁书徧辞邻壁道俗。更自作偈。令侍僧举火。至十七日。晨起盥漱拭身曰。不必再浴矣。乃大书今日分明。指示。掷笔而逝。其年七十有一。依命阇维。侍僧。宣公所遗之偈曰。无量劫来秖者个。今日依然又者个。复将者个了那个。者个那个同安乐。
　　火光忽成五色。诸牙顶鬓不坏。就寝堂建塔藏之。其门人无异来。已开化博山矣。

　　南宋元明僧宝传卷十四
　　南宋元明禅林僧宝传卷十五
　　博山来禅师

