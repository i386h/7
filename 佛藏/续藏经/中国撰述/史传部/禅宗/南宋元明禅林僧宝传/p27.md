<!-- { "loadSidebar": true } -->
　　恕中禅师。名无愠。台州人也。出陈氏。姿量隽瑰。秕糠世味。机契於竺元道禅师。说法瑞岩。日本国王。慕愠道德。传译疏朝廷。迎愠化其国。愠坚谢不往。而终老林麓。南北闻其名。争愿见之。愠。初受业於元叟端。以己躬为急务。徧走丛林。不合。即背法堂而去。於净慈芝凤山灵。稍相流连。及还省元叟。元叟喜之。以择木寮居愠。愠仍不自许。又访天童砥公。因留阅藏。凡经十载。以博达着名。然於狗子无佛性话独疑之。乃私挽聪兴二友。而谓之曰。汝我甘死祖师语下乎。因假言游天台。拟再寻作者。登华顶吊寒岩。迁延数月。闻天目礼下横川珙有嗣。曰竺元道禅师。住仙居之紫箨。垂四十年矣。行脚人以古[仁-二+幻]惮之。愠偕聪兴。进登焉。远见老僧坐隔溪盘石。又一白发僧侍立。风度萧然。如吴处士所画阿罗汉。三人知是道公。乃合爪进讯。道曰。山路崎险。阇黎到来不易。聪进曰。和尚住此久近。道曰。石穿新竹笋。壁挂古藤萝。聪曰。毕竟如何接人。曰。百二奇峰朝凤岭。一条坦道下仙居。兴又进曰。如何是佛法的的大意。道公曰。烧畬种芋子。兴曰。如何是佛法向上事。曰。接竹割松枝。兴拟进语。道公指愠曰。那位上座。因甚不问话。兴輙悟旨。已而具威仪。上方丈人事。愠才申问。被一喝。顿消积滞。即献一颂。道公深肯之。其颂曰。狗子佛性无。春色满皇都。赵州东院里。壁上挂葫芦。三人相庆曰。我等若以耳作眼。几赚一生。於是。三人俱嗣道公。聪兴乃服勤於紫箨。愠辞应明州灵岩。道公谓之曰。汝知瓦乎。联之千百。则有盖覆之功。汝知玉乎。露之径寸。却贻偷窃之患。与其碎玉以矫世。不若全瓦以济时。今古至人。惟得此而已矣。愠既出世。而元叟下知识。噩梦堂。铭古鼎辈。以为愠必酬元叟之香。俱遣使灵岩。厚为愠寿。愠开堂日。拈香曰。古人出世拈香。酬法乳也。今人出世拈香。酬世恩也。愠上座总不然。昔年行脚。到紫箨山中。参个老布衲。彼亦无法可授。我亦无法可受。只向无授受中拈出。供养竺元道和尚。不图报德酬恩。只要大家知委。梦堂。与径山旧法侣。闻之大惊。唯唯而已。愠居灵岩三载。迁居瑞岩。乃设三问勘禅流。不合即逐出。当时谓之瑞岩三关。其问曰。稳坐家堂。因甚主人翁不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见。三句内一句外。不涉两头。有人道得。拄杖子两手分付。又谓众曰。我者里。一切只是寻常。你若来弄机关夸好手。向毒蛇头上揩痒。猛虎项下解铃。拄杖未打汝在。何故有盘根错节。方可显利器。有银山铁壁。方可整钳锤。又曰。灵山奥旨。少室真传。日月不足喻其明。虚空不足喻其广。巍巍独运。荡荡无私。思之则差。议之则错。五千四十八卷。说食向人。一千七百葛藤。持蠡测海。在今诸方。莫不尽谓。驱其耕。夺其食。贵图宗风不坠。殊不知正是救汤进火。御寒赠氷。山僧与么道。岂是压良为贱。取笑大家。臂三折而知医。人多阅而晓相。灵俐底。不用如何若何。便请单刀直入。扫荡搀抢。坐享太平。岂不快哉。少涉迟疑。白云万里。又曰。三教圣人。总在拂子头上。牵枝引蔓。说妙谈玄。儒者曰。吾道一以贯之。老者曰。圣人抱一为天下式。佛者曰。惟此一事实。余二则非真。既各说有来由。未免称强称弱。且作么判断。使其声和向顺。形直影端。剖破人我藩篱。塞却无明窟穴。击拂云。二繇一有。一亦莫守。日午打三更。面南看北斗。愠居瑞岩。道价日高。湖江英俊。趋台者不绝。当是时。元主。崇尚我宗。凡林下染衣之叟。多受隆誉。愠。独体其师住山本色之操。尝作书与了堂一公。其书深切时弊。凡千百言。盖一与愠。同师竺元也。一日上堂曰。我此一宗。难为荷负。自非有驱耕夺食手段。放行把住机关。至於一进一退之间。未免贻笑作者。瑞岩在今两序进退。各得其宜。其进也。如耀世明灯。烛破历劫昏衢之暗。其退也。如潜渊老蚌。孕成不夜照乘之珠。毗岚猛风。吹之不灭。五浊秽泥。汩之不昏。大众荷负既已得人。山怀正堪放下。且放下底事作么生。楖栗横担不顾人。直入千峰万峰去。拽杖独登松岩之顶上。有老屋数楹。为秋江禅师休老处。愠爱居焉。洪武七年。愠至京。固辞日本之请。帝喜之。留馆天界。朝士宋公濂辈。时称有道。每洗沐日。即至天界。击节道要。至不惬处。愠庄色曰。我家衲子。磨肩擦脚数十载。尚不柰何。公辈。安得草草图作口头人事耶。宋公叹服。是冬辞还。门人居顶。结翠山草堂迎愠。是时。大宗兴住持径山。知愠退休。以偈柬曰。万迭山牵一杖云。清流何处觅相分。漫拈紫箨氷风柄。笑里长飞虎豹群。愚庵亦以三偈柬曰。惺惺石上主人翁。一室高居太白峰。靖退只今非小节。知心未许石门聪。千里同风各暮年。任教沧海变桑田。独怜熊耳峰头月。昨夜虾蟆食半边。徒夸锦瑟与瑶琴。妙指方能发妙音。却忆鳌山深雪夜。弟兄倾尽岁寒心。宋公濂。尝遣书问。亦致偈曰。参禅第一要知宗。四海惟闻老恕中。白日青天轰霹雳。孽狐妖魅尽潜踪。愠亦喜宋公留心吾道。以偈答曰。语言浑不涉离微。抹过云门顾鉴咦。伸出玉堂挥翰手。倒拈秃帚画蛾眉。洪武十九年七月。说偈曰。七十八年。无法可说。末后一句。露拄饶舌。咄。端坐而化。日前遗嘱屏世礼。以骨灰散水竹间。用表无常。门人不敢守命。乃於翠山唐岙之原。建窣堵。以龛[疗-(日/小)+土]焉。未久大宗兴禅师。亦坐化於径山。有遗偈曰。夫三十。妇六龄。毕竟偶不成。其木庵聪后住紫箨。晚应天童。
　　赞曰。温公出世。而径山法侣。觊其必嗣元叟。元叟辈。最尊风最盛。公终不就。何也。盖得处非易。故守之益坚。正当与感铁面之却佛印元。并案焉。聪兴二老。互相砥砺。而胜友渊源各行其道。又当与岩头雪峰等之。嗟乎。末法垄断名位货殖。师友读公行实。能不形消而骨愧乎。

　　松隐茂禅师

　　禅师松隐小茂者。出明州郑氏。为古林大茂之嗣。开法郡之清凉。晚则高枕此轩。湖海莫得而亲疎之。共称为此轩铁老人。老人常捋须笑曰。释迦老子。塞井为臼。达磨大师。以油益薪。临济德山聻。自点胸曰。还较此轩百步。复呵呵大笑。是时所归仰者。必指大茂小茂云。小茂。少时常终日不言。夜则趺坐。其母恶之。推使仆。輙达旦。目不少瞑。年十六。依杭州传法寺希颜落发。颜以寺务属小茂。小茂私叹曰。以道故弃家。胡为复入其家耶。乃弃去孤游。时云居有南涧泉禅师。茂泛鄱湖而谒之。泉频为饶舌。茂益不领。乃疑宗师有密语。故曰祖祖相授。既有授受。则教外别传之旨。复安在哉。於是。不离南涧左右。哀求不已。南涧悯之。乃谓茂曰。子缘不在此。当今有茂古林者。乃横川之仲子。现住饶州永福。去此不远。子宜往之。或可发子之机。如不相契。紧抱一经一咒。以待来生参禅可也。小茂奋走永福。见古林。古林问曰。道者来何所图。对曰。生死事大。求出离耳。曰。你明知四大五蕴。是生死根本。何缘撞入此革囊中。茂又拟对。古林击之。茂輙证於棒下。乃趋出。急搭伽黎向云居。展拜曰。禹力若不到。河声流向西。久之。辞还两浙。古林曰。教育英材。贵顺时宜。你以古而行今。吾恐你与时违耳。时违而欲唱道。不亦难乎。茂对曰。以古而行今者。俭也。顺今而非古者。奢也。俭之病也。不过无人。然是其人亦至矣。奢之弊也。则狮虫出焉。狮虫既出。必成厉阶。故传云。与其奢也宁俭。其今日之谓与。古林贤之。小茂既还浙。游道峰分月江印之座。印於法门轻重。茂不阿其意。每以事拂印。印不怿。印良久曰。首座。乃人天眼目。所见甚当。识者两贤之。至正壬午。出世清凉。剿绝枝蔓。纯以真实接人。有僧才申问。便以手拍地而笑。茂曰。滞货何劳拈出。僧乃嘘。茂便喝。僧彻旨而去。茂。每疾时弊。架声名罗禅者。又疾禅者乏正因。上他勾当。互相热瞒。上者。以为一期佛事毕。下者。以为多生事足。故燕坐常失声曰。痛哉痛哉。虽胡僧再来。无复柰何。遂退隐东堂。屏绝人事。天童元明良。建朝元阁。阁外更筑此轩而迎茂。茂喜就之。良父事茂公。茂常勖良住持。莫取先名。须责晚效。茂老且耄矣。忽与侍者约期而死。侍者请留偈。茂曰。此中廓然。何偈为哉。遂端坐凭几。握右手为拳。枕额而逝。越七日色明顶温。引龛。阇维於太白峰前。炬方举。空中有物。飘洒缤纷。非雨非雪。盘旋烈焰上。火灭乃已。识者曰。天花也。获舍利如珠者不胜计。塔於瑞云山。谥曰佛光普照禅师。
　　赞曰。丹沙出神龛。啖之鸡犬。鸡犬立化麟凤。验实效也。考松隐生平语句。味之者。岂独为麟为凤而已哉。则其实效。更当何如也。或惊公之作略。别有一壶风月。嗟乎。曹溪波浪相似。而人被陆沉。公之有补於当时。古今孰得而浅深之。

　　南宋元明僧宝传卷十二
　　南宋元明禅林僧宝传卷十三
　　斗峰璋禅师

