<!-- { "loadSidebar": true } -->
　　禅师吉安。王氏子也。名持定。久依雪岩。因陈颂。得号铁牛。其颂曰。铁牛无力懒耕田。带索和犁就雪眠。大地白银都盖覆。德山无处下金鞭。钦公曰。好个铁牛儿。故人以是称之。定初得度於肯庵勤禅师处。常读杂华经。以为积功累行修行旷劫始得成佛。复自忖曰。审如是众生。无有成佛之期耶。乍闻教外别传之旨。身心踊跃。疾走参雪岩钦公。乞居槽厂。喜作净头。钦怜之曰。禅者无太劳乎。定对曰。欲求无上妙道。岂敢言劳。钦示以偈曰。昭昭灵灵是甚么。眨得眼来已蹉过。厕边筹子放光明。直下原来只是我。定不领旨。一日钦示众曰。兄弟做工夫。若也七日夜。一念无间。目不交睫。无个入处。斫取老僧头去。定益愧励。晓夜参究。忽染疴。自取触器。就坐屏处。单持正念。目睫不交者七日。至中夜。顿觉山河大地。觌露真常。良久如闻击木声。遍体汗流。其病亦瘳。举似钦公。钦复怜之曰。百尺竿头进步为奇。定更加精进。经六载。钦公垂问。亡僧死了烧了。向甚处去。无酬对者。钦代曰。山河及大地。全露法王身。定乃洞彻。言下厉声曰。和尚举扬般。若惊得法堂前石狮子。笑舞不休。钦曰。试哮吼看。定曰。劫外春回万物枯。山河大地一尘无。法身超出山河举。笑倒西天碧眼胡。钦敲香几曰。山河大地一尘无。者个是甚么。定作掀禅床势。钦公笑曰。一彩两赛。乃辞钦去。流览名胜山水。有以巨剎相挽。定概不欲居。乃曰。人劳於前。我逸於后。其可乎。至衡州酃县。过桃源山。眷其幽邃。刀庐於桃源。桃源深处人迹罕。到烟雾晦冥。而山君水王出没无时。定以迷悟因缘示之。授其五戒。於是神灵呵护。未久丛席大成。号曰灵云寺。定为人好培养衲子。四事周备。间与谈论。靡所不至。然自受用处数十载。一折脚木榻而已。遇人无贵贱。危坐烧香。清茶对话竟。日夕无倦色。常有士夫过访。颦叹不堪而去。伯颜公入山问道。联床旬日。临行定倚杖门。送曰。公今生失脚。堕於尊贵。一念不来。即来生也。再若失脚。山僧无奈公何矣。会公除政府欲疏。朝廷赐定衣号。定晓以偈曰。大地山河一铁牛。多年忘把鼻绳收。堪嗟槐国人如市。旦暮笙歌闹画楼。颜公发柬以示僚属。其挂冠归田者数人。而在朝办道者甚众。大德壬寅冬。手书长语示众。其略曰。尘世非久。日销月磨。桃源一脉。三十年后。流出一枝。无孔笛虚空吹。起太平歌。癸卯春。泊然坐化。阅世六十有四。坐三十三夏。函全身於陶器。[疗-(日/小)+土]於寺北沙潭。三年后启视之。爪发俱长。颜色如生。
　　赞曰。余读中峰广录。至题定公赞。有茶陵千仞灵云寺声播元朝数百州之句。默想公之为人。必大有可观。中峰故归重之如此。及简灯录。见公投机颂。如多宝佛塔涌起虚空。人人得而瞻仰。益知公悟处的当与高峰齐名宜矣。

　　悦堂誾禅师

　　禅师祖誾者。南康人也。号悦堂。宋端平改元。生於周氏。连眉秀目。神气夺人。年十二闻钟声。嗒然自失。即厌家居。乃辞亲。求出世法。辙受业於嘉瑞沙门。日阅大乘经论。夜则禅坐。或枯立终宵。栖贤法师。诱誾入讲筵。誾曰。讲经能了生死否。曰。代扬佛化。广利群生。况自了乎。誾曰。谁是群生者。法师骇叹曰。沙弥再来人也。誾於是倍加精进。因阅华严入法界品。有所省发。乃受具足戒。东游蒋山。见别山智语在智传中。智尝称曰。誾江西气品。它日有过人处。虽然也是六月梅花。且指见断桥。断桥殁。别参介石朋禅师。朋曰。道者何来。对曰。长桥分野岸。一棹举湖心。曰。空山云面合何处觅形踪。对曰。一声金磬动。独露万机前。曰。先贤无字语。不妨速道看。誾拟对。朋便打。自此服勤於朋。见朋不敢仰视。一日朋忽召誾阇黎。誾趋诺。朋曰。赵州庭栢话。作么生会。拟进语。朋击曰。何不道黄鹤楼前鹦鹉洲。誾深契妙旨。乃西还隐庐山。会东岩日住圆通。诸山以晚辈藐日话不行。誾故移杖就访。值上堂。誾出大展。然后进问曰。如何是佛。日曰。仁者问佛那。曰。实是某甲疑处。日呵呵大笑。誾喝。日便打。日寻知。誾乃设特位尊之。誾谦就半座。凡遇大参入室。必展拜益重其礼。或窃笑其迂。日怒责曰。无我之风。杳不闻矣。非果地至人。难以至此。汝辈敢忽之耶。是以圆通法席之兴。多誾力也。九江钱刺史以西林聘誾。说法庐山。宿衲多起。就炉韛。尝勘僧曰。微尘诸佛在汝舌上。三藏圣教在汝脚底。何不瞥地去。僧罔措。誾便喝。又勘一僧曰。释迦弥勒是它奴。它是阿谁。拟对便打。又问。新到何处来。对曰。闽中。曰。彼中佛法如何住持。对曰。饥餐困眠。曰错。僧曰。未审此间如何住持。誾拂袖归寝室。至於移开先。迁东林。众满五百人。宗廓人室。誾曰。溪声尽是广长舌。且道说的是何法。廓大悟。誾乃以布衲授之。有僧进曰。明眼英灵满师座下。未见肯可。今以大法顿授初参。可乎否耶。誾展掌曰。会么。僧默然。誾曰。将谓山僧多少奇特。元贞初。赐通慧禅师号。并紫法衣。大德间。补灵隐。年七十五。说偈而殁。其偈曰。缘会而来。缘散而去。撞倒须弥。虚空独露。宗廓继席东林。闻讣亦说偈殁。廓号无外。首住云居。以自强着节志士仰之。
　　赞曰。余简介石朋公之语。不多得矣。独见其因。行掉臂间。遂使悦堂廉纤脱尽。信哉鱼肠匕首。立可毙人。宗廓之嗣悦堂也。颠末一致。可谓肖子区区。蜾负。而祝似我者。何足道哉。

　　匡庐一山万禅师

　　禅师了万者。号一山。临川人也。其先金氏。为江右显族。万生貌瘠。而秀气格精厉。八岁指挥群小。肃若朝堂。又八岁好学。以淹博着声。每叹孟轲氏未达性理。同辈惊其狂。万曰。圣贤亦犹人也。何无是非眼目乎。乃毅然求佛为师竟。於金溪常乐院弃发。是夕芝产户枢。院主卜之。得乾之九五。占者曰。刚徤中正圣征也。当为法王。万遂游方。徧见名宿。得旨于东叟颕。住后尝谓及门者曰。我当时初参偃。溪闻尊宿。闻以为我齿牙超迈。每同商略古今间。谓我曰。子姿质铦利。山僧实不及子。但有一着。若识得。山僧在子脚底。我虽不测弃去。未尝不珍味其语。又见灵隐荆叟珏禅师。亦蒙隆遇。珏曰。近日法社凄凉。鲜合中道。太过者生易。不及者生疲。疲病庶几可振。易病难医。何也。佛祖境界非世聪之可测度。彼时虽铭。其说不能当下庆快。如是展转。所历非一。大抵遮前护后。遂乃拨妄求真。及到南屏。惟吾师东叟颕和尚。能捋下铁面。当众以如意指我曰。万书记文彩灿烂。应酬时机。则不无管取涅盘堂里一字也用。不着彼时。我心识俱丧。乃强曰。何也。吾师曰。别人根钝。不得利子。则根利不能钝。我对曰。岂无方便。师曰。又恁么去也。自此启口说不出。举笔写不出。一日偶经神祠。见纸钱灰旋风飞起。尽亡所执。吾师遂以妙峰师翁禅板如意。交付於我。我今日举着大似。一回吃水。一回咽矣。妙峰名之善妙喜之嗣也。万为人鲠直。少含蓄好。樊励后学。见有小善可录。必展转发明。人亦不敢伪。或有过。则曰。人非圣贤。孰能免焉。改之为贵人。亦不敢饰。至若事关法化。知见差讹。则切直千余言犹不已。当时以此惮而怀之。初住天台之寒岩寺。三年移仙居之紫箨山。大阐法化。有僧问曰。紫箨山庭如锦绣。是谁按拍画图中。万曰。深沙休努眼。僧顾左右曰。道甚么。曰。碧水浪吞钩。僧曰。将谓歌谣风日暖。元来鼓角阵云深。曰。八千子弟归何处。消瘦秋空一笛霜。僧曰。恁么则山河无意属英雄也。曰。摘杨花。僧次日复进曰。昨日公案未圆。乞师再垂方便。万曰。分付直岁不得。普请曰。古老头巾真难共语。万掷下拄杖。僧出大叫曰。紫箨老汉今日方始瞥地。万便休。十载迁疎山。疎山旧例。住持须通刺当道。万輙不可曰。孔席不暖。墨突不黔。诚各行其志也。况我圆顶之夫。何天不可翱翔。乃为三间古院。委曲权门。是则法化未弘。僧风先扫地矣。当道议不合。万留偈法堂。飘然而去。偈曰。迭迭韶华一杖藜。白云到处有山栖。等闲爱种蟠桃核。不把春红赚马蹄。江淮总统闻万高标。会诸山於灵隐。直指堂议。以开先迎万。或度其厌丛林不肯来。有耆宿曰。万公必来也。彼虽起居萧洒。然瞿瞿以法门纲目为任。若致之以诚。即十字街头肩栲栳养闲汉。彼亦欣乐。况开先为山林之胜。且便於衲子。公岂木强人乎。公必来也。万果携数禅衲。惠然而来。有偈曰。剎竿扶起本无心。教外金襕影自深。肯着三三前后力。波涛陆地起龙吟。於是开先鼎新。英俊大聚。扣问之外。从未只字。干及豪贵。其时道俗蒙万示语。如获珙璧。笑隐来参。万审其机缘。指往百丈。为晦机嗣。无我之风。海内仰之。又十载住东瓯江心寺。少不适意。又弃去。寺众数百泣挽随。至冯公岭不从。万尝曰。古人因学道。以立丛林。事事随缘。法法周备。为住持者。观会中或有一个半个。实心务本。则当不顾安危。竭力支撑。虽社庙神坛。亦可居而不愧。今人计丛林以学道。或三百五百。不顾日逐。何所用心。但云。头头合辙。物物圆融。乃崇尚土木。鹭伺豪家。然后窃虚器传子孙。与蚖蛇恋窟。明无少异。毫厘既差。千里悬隔。良可悲夫。晚年匡庐月涧明公。迎万归东溪。万翩然命棹曰。满望春江兴不违。一波才动万波随。烟岚调拍如相委。何待芳心托子规。月涧殁。开先之众复请万。万力却之曰。我住持三十载。而法化寥寥。更何所望。而不休乎。且精神非壮盛之时也。诸公不复言。皇庆壬子。十一月二十六日。示疾。越七日。命浴更衣。据室危坐。书诀众语。俨然而化。阇维。收五色舍利。大如菽。不可计。目睛齿牙顶骨不坏。时改建豫章乌遮塔。江西行省丞相干赤命以旧藏释尊舍利奉於中。遣使分一山万禅师目睛舍利。以宝匣秘之。陪葬焉。余舍利塔东溪。
　　赞曰。名位虚器也。道德实迹也。据虚器而核实迹。则失矣。余观万公平生。住持独持大体。熙於实迹不以名位自累。少不合輙。弃去。此其节概。大过於人。应庵曰。衲僧当着草鞋住院。良有以哉。

　　高峰妙禅师

