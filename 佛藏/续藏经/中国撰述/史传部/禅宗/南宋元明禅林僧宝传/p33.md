<!-- { "loadSidebar": true } -->
　　无异禅师者。名元来。庐州舒城人也。姓沙氏。胎乳绝荤。耳目不涉尘垢。年十六。游石头城听法华。自信佛法。不从人得。乃礼五台静庵沙门。着垢衣。五年精核教观。振锡南还。上峨峰。谒无明经公。自负人无我。及輙辞行。经公敛目危坐而已。师不测。竟去入闽。寓白云峰。阅古尊宿语。忽有所得。再谒经公。陈其见处。公曰。蚁子解寻腥处走。苍蝇偏向臭边飞。是君边事。臣边事。对曰。臣边事。曰。大有人笑你在。师愕然曰。到者里。因甚不是。公曰。此不是。彼皆然。师乃倾心哀请。公惟敛目。师益不测。一日闻泥神倒地声。不觉踊跃。呈偈於公。公仍敛目。命以宗乘堂别居之。居年余。每呈偈颂。公敛目如前。师因感泣。以为依公决择。不蒙指示。岁序推迁。何了日耶。偶登厕。睹上树人。乃明大旨。叹曰。今日方知。师不我欺也。万历壬寅。师年二十有八。出住博山。而持重端严。笃行古德之风。入其门者。心容俱肃。寻应闽之董岩。鼓山大仰。复还博山。参徒大集。是时。经公已迁寿昌。父子道价。喧腾宇内。僧问如何是功。师曰。一人同一春。如何共功。师曰。力士舁杖鼓。如何是功功。师曰。猢孙上露柱。曰。不得敲唱双举。请示正中妙叶。师曰。高底云绕树。远近鸟衔花。如何是君。师曰。水有筋山有骨。如何是臣。师曰。鹡鸰鸟鸣似哭。如何是君视臣。师曰。千年老树挂枯藤。如何是臣视君。师曰。楼头画鼓正三更。如何是君臣道合。师曰。金阙凤衔丹诏去。边陲人唱凯歌归。僧作礼。师曰。君位中事作么生。对曰。虚突兀。师复打。时。慧台镜禅师。早得旨於经公。翛翛瓢笠。剥啄诸方。诸方以矮师叔类之。过访於师。适师升座。镜出震威一喝曰。百丈闻喝。三日耳聋。且道。是那三日。师曰。秋风多带杀。秋露愈加寒。镜拂袖归众。师便下座。镜后隐於武夷石屏岩。相随者。樵汲数辈。禅衲寻风求之。镜悉指归博山。崇祯二年。魏国公徐弘基。请师说法南京天界。使符三至。师始一出。象龙沸集。大廓曹洞宗风。上堂曰。达磨大师。航海而来。直指人心见性成佛。虽则门庭万仞。壁立千层。秖演一心之法。更无余事。乃至六代传衣。五宗竞出。运无碍轮。化无缘众。秖演一心之法。更无余事。沩山大师。敲唱同行。暗机圆合。倾瓶以辨超方。撼茶而彰妙用。秖演一心法。更无余事。云门大师。箭锋相拄。函盖乾坤。扬眉落臼。顾盼犹迟。如流云翔鹤。湛水晴空。秖演一心之法。更无余事。法眼大师。拈现前石。塞虚空口。一切处现成六根互用。六用齐施。秖演一心之法。更无余事。临济大师。一语中。具三玄。一玄中。具三要。驱耕夫牛。夺饥人食。电光石火。开眼犹迷。秖演一心之法。更无余事。洞山大师。混不得类不齐。立宝镜三昧。照学人肺肝。分五湖玉石。雪盛银碗。月照金沙。秖演一心之法。更无余事。乃至博山。今日远承诸祖慈荫。循规蹈矩。借路还家。驾轻就熟。秖演一心之法。更无余事。诸昆仲含灵。具此一心之法。学人学此一心之法。三世诸佛。历代祖师。示此一心之法。故楞伽云。佛语心为宗。诸昆仲。那个台无月。谁家树不春。卓柱杖下座。师毅辞还山。倾都遮留。篮舆不得。前乃宵迈。缁素追攀。望江而立。徐公岁序存问不间也。师既大弘洞宗。常随侍者。万余指。如临一人。僧问。如何是不声色堕。师曰。断桥分野水。如何是类堕。师曰。孤棹举平原。如何是尊贵堕。师曰。裂破几层清世界。倒骑玉象趂麒麟。银碗盛雪。明月藏鹭。意旨如何。师曰。露骨瘦上环紫雾。塞流小涧长青苔。师开化几三十载。未易肯诺。或请入草求人。广绍先泽。师太息曰。吾宗。贵得真脉。妙叶玄机。苟不然仍瓦解耳。吾何忍哉。语毕泣下。自后遂不上堂。示疾於崇禛庚午之秋。誾首座问曰。和尚尊体如何。曰。尽有些子受用。誾曰。还有不病者么。曰。热大作么。誾曰。去来自繇。请道一句。师书历历分明四字。跏趺而寂。塔於博山。坐三十九夏。其年仅五十六也。
　　赞曰。投子世大阳之代。须凭秀圆通协而成之。其道始着。真歇禀丹霞之嗣。还借照长芦荐而褒之。此话方行。博山父子。远绍少室之宗。不叨余力。大衍新丰之调。本自天。然其说法。则横空凤舞。激扬则掷地金声。至其慎重真脉。常自下涕。语云。猛虎生儿。势不能食牛者。輙癈之。其博山之山之谓与。

　　湛然澄禅师

　　禅师湛然者。讳圆澄。别号散木。出会稽夏氏。母。梦梵僧入室而娠。娠十四月而生。师生。大目昂鼻。哆唇露齿。直肠信口。不肯从事於学。亲殁窭甚。充邮卒以传符。踰期亡去。径投隐峰。峰示念佛谁是令。师究竟三画夜輙有省。时年二十矣。入天荒山。礼妙峰斩发。择最苦行行之。间闻傅大士法身偈。一切经义。便能记持。寻乞满分戒於云栖宏公。征以毗尼节。要师悉达其指。返越。掩关宝林兰若。因忆乾峰举一不得举二话。乃大通玄旨。有颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。再谒云栖。呈见於宏公。会入室。宏举海底泥牛衔月。赴语未竟。师推出一僧曰。大众证明。宏深器之。於是。激扬法席倾一众焉。万历辛卯。适大觉念公南游。师趋谒之。念曰。止风涂向青山近。越王城傍沧海遥时如何。曰。月穿潭底破。波斯不展眉。念又问。洞上宗旨。师曰。五位君臣切要知。个中何必待思惟。石女贯弄无针线。木偶能提化外机。井底红尘腾蔼。蔼山头白浪滚飞飞。诞生本是无功用。不觉天然得帝畿。念欣然。书偈印之。未几。出住云门。次迁径山。历禾之东塔乃至显圣天华。前后垂二十载。法席为之大震。其上堂曰。老侬不识元字脚。强出人前要说法。错认曾参作鲁参。合堂大众皆笑杀。这一笑中有妙。若还悟得其中意。点破当天者一窍。大众如何是这一窍。良久云。动容扬古路。不堕悄然机。小参云。烟雨盗将山色去。溪风送得水声来。本来法法皆如此。莫教心识强安排。众中若作境会。许你具一只眼。若作佛法会。打碎你头。何故我王库内无如是刀。又提纲云。唤二作一。指七为八。手秉太阿。圣凡尽杀却。忆东村王大姐倒。戴西村李公袜。无论贫富贵贱。见者闻者。皆笑杀。且道。山僧今日解何宗。噫嘻嘘阿喇喇。师之提唱。率多如此。僧问。如何是圆相。师曰。大烧饼。如何是暗机。师曰。凌霄峰。如何是义海。师曰。半山亭。如何是意证。师曰。哑子咒人。如何是默论。师曰。温伯见孔子。如何是回互。师曰。孝子讳爷名。诸方珍之。为师法续洞室机类。云门临济。其伯仲也。又师初在京。会达观禅师。於嘉熙寺。月川座主太史陶石篑黄慎轩。同玩月次。慎轩卧问。马祖玩月因绿。师曰。汝卧我坐。不得为公说耳。轩亟起谢。月川笑曰。内翰错过了也。观云。我下语。不及此公一筹。又过武林。闻谷慧闻等。属望一方。会诸绅遣使端迎。及启。慧闻札曰。今日大家。欲与和尚作家相见。若来已堕情识。不来犹缺慈悲。师扯破札。正色曰。者些客作汉。敢於老僧纳败缺也。至即升堂正立。慧闻进曰。和尚莫要班门弄斧。师把住曰。速道速道。慧面赤无语。师把开曰。死汉。闻谷。遂率众作礼。苏巡漕问曰。鸳鸯绣出从君看。不把金针度与人。如何是金针。师曰。我在京都走一遭。不曾遇着一个人。苏拟议。师曰。古佛过去久矣。无念有禅师。居黄檗。独持风节。呵骂诸方。特访之。师曰。古人道。如红炉上飞片雪柏似。且道。古人还具透关眼也未。有曰我不见有甚么古人。师急指曰。背后聻。念休去。师之勘辨。约此类。又尝叹末流谬惑大乘。遂着说若干篇曰。宗门或问。慨古录楞严臆说。涅盘会疏。法华意语。金刚三昧经注。思益梵天经解谛。理迈伦。一时所宗焉。天启丙寅季冬。书显圣遗嘱。即至天华。辞众。复夜话至丑。乃右胁长往。阅世六十六。坐三十八腊。得法者九人。编随机录八卷。流通於世。
　　赞曰。余初过会稽。师谢世未久。观其遗风谡谡然。尚在山中。耆德。序师之妙韵。为法苦心求人之概。私心窃向往之。续读师集。至题无趣录云。夫祖道不可绝继。风穴於法堂。痛哭克家之子难逢。仰山自记再来。莫不以诸佛慧命为怀。以度生为急务者也。嗟乎。师之心。至矣尽矣。以度生为务矣。然非夙承愿力者。欲窃符以存国。余亦深知其不可也。

　　天童密云悟禅师

