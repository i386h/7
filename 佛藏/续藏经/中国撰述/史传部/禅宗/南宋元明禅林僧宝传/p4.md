<!-- { "loadSidebar": true } -->
　　赞曰。建丛林立宗旨。独掌委不浪鸣。自我本师能仁。分座於多宝世尊之后。其激扬法化。为人天眼者。斑斑较着焉。今观祖奇二公。以去来自在三昧。克壮一代宗猷。岂偶然哉。或以九峰侍者之机。而冒按之。所谓夜郎王初具君臣不知汉大也。

　　护国此庵元禅师

　　此庵禅师者。东瓯人也。出张氏。名景元。元以妙年谒圆悟勤公於锺阜。公即许元入侍。时悟公左右皆显名宿德。元与之抗。或议其少丛林。公不顾。然元不离公榻下。洞彻玄旨。机发触众。有诉於公。公笑曰。我家聱头侍者。汝姑避之耳。自是众惮其锋。靖康改元。圆悟归蜀。元辞还淅。悟公曰。向去有人问。你作么生。元拊傍僧背。曰和尚问你。何不抵对。公大笑曰。我有些子禅。被元聱头一布袋盛将去也。丛林又共称为元布袋云。圆悟乃题小像而付元曰。平生只说聱头禅。撞着聱头如铁壁。脱却罗笼截脚跟。大地撮来墨漆黑。晚年转复没刁刀。奋金刚锤碎窠窟。他时要识圆悟面。一为渠侬并拈出。元既受嘱。铲彩埋光。不求闻达。耿龙学守括苍。因阅圆悟录。得元之为人。时南明虚席。遂遣使物色之。至台之报恩。获於众中。迫授南明之命。众尚咿唔。无信可意。有僧问曰。逢人则出。出则不为人。意旨如何。元曰。八十翁翁嚼生铁。进云。逢人则不出。出则便为人。又作么生。曰须弥顶上浪翻空。报恩方丈古禅师。乃灵源高弟。深骇异之。即推崇元。勉应其命。元受请日。古公先引座。举白云见杨歧。歧举茶陵悟道公案。请元批判。元乃升座曰。诸禅德。杨岐大笑。眼观东南。意在西北。白云悟去。听事不真。唤钟作瓮。检点将来。和杨岐老汉。都在架子上。将错就错。若是新南明则不然。我有明珠一颗。切忌当头错过。虽然觌面相呈。也须一槌打破。举拂子云。还会么。棋逢敌手难藏拙。诗到重吟始见工。於是海众闻风。奔集南明。南明开堂日。僧问。昔年三平道场。重兴是日。圆悟高提祖印。始自师传。如何是临济宗。元曰。杀人活人不眨眼。目前抽顾鉴。领略者还稀。如何是云门宗。元曰。顶门三眼耀乾坤。未举先知。未言先见。如何是沩仰宗。元曰。推不向前。约不退后。三界惟心。万法惟识。如何是法眼宗。元曰。箭锋相值不相饶。建化何妨行鸟道。回途复妙显家风。如何是曹洞宗。元曰。手执夜明符。几个知天晓。僧曰。向上还有路也无。曰有。曰如何是向上路。元曰。黑漫漫地。僧便喝。元曰。贪他一粒米。失却半年粮。又问。天不能盖。地不能载。是甚么物。元曰。无孔铁锤。曰天人群生髅。皆承此恩力也。元曰。莫妄想。又问。三世诸佛说不尽底。请师速道。元曰。眨上眉毛。乃曰。威音王已前。者队汉错七错八。威音王已后。者队汉落二落三。而今者队汉坐立俨然。且道是错七错八落二落三。还定当得出么。举拂子云吽吽。又曰。野干鸣。师子吼。张得眼。开得口。动南星。蹉北斗。大家还知落处么。金刚阶下蹲。神龟火里走。又历应仰山连云诸剎。晚迁天台护国寺。寺久废。元乐而新之。绍兴丁丑。辄请西堂应庵禅师首众。以后事嘱之。俄顷握右拳蜕去。年五十有三。坐三十五夏。茶毗得五色舍利。齿舌右拳无少损。塔於寺东刘阮洞前。松窗居士钱端礼闻讣。乃喟然曰。吾师何独行也。适平田简堂禅师。并瑞岩国清二主人至。礼与详叙达旦。遂书语别之。置笔顾曰。先师握拳而去。礼坐去好卧去好。简堂哂曰。一去便了。理甚坐卧。礼合爪曰。法兄当为祖道自爱。正坐敛目而逝。简堂。名行机。后住国清。或庵住焦山。而元公之道大弘焉。

　　或庵体禅师

　　或庵禅师。名师体。台州罗氏子也。师事此庵。兄事简堂。简堂既得契证。因密言於此庵曰。体公他日十倍於某。愿和尚怜之。此庵默然。自是护国诸役。皆遣体任之。体勇於谋道。虽百冗终岁。未见喜愠之色。忽彻旨於此庵一喝之下。乃投颂曰。商量极处见题目。途路穷边入试场。拈起毫端风雨快。者回不作探花郎。此庵密书片纸而付体曰。老寿开花。隹火结子。体乃匿迹天台。居无定所。崖穴之士。率得法利。丞相钱公象先。遂以天封招提。勉令应世。体宵遁去。钱公深为太息。乾道初。远公瞎堂住国清。因见体题圆通像赞曰。不依本分。恼乱众生。瞻之仰之。有眼如盲。长安风月贯今昔。那个男儿模壁行。惊喜曰。不谓此庵有此儿耶。徧索之。得於江心寺。固於稠人中。请充第一座。僧问体曰。一种没弦琴。久居在旷野。不是不会弹。未遇知音者。知音既遇。未审如何品弄。体曰。钟作钟鸣。鼓作鼓响。丛林杂然称善。瞎堂迁虎丘。体就省。道俗闻体高风。力以觉报兰若延之。觉报旧名老寿庵。体忻然来就。以为此地符先师所谶。体初住老寿。衲子难构。瞎堂尝谓体曰。人之才器。自有大小。诚不可强。故楮小者不可怀大。绠短者不可汲深。鸱鸺夜撮虱。察秋毫。昼出瞋目。不见丘山。盖分定也。於是体别展机宜。以归来学。室中常摩捋苕帚柄。问学者曰。依稀苕帚柄。彷佛赤斑蛇。学者拟议。辄舞苕帚柄驱之。有老衲请其旨。体曰。棒下无生忍。临机不见爷。僧传至虎丘瞎堂曰。者个山蛮杜抝子。放拍盲禅。治你那一队野狐精。体闻说偈曰。山蛮杜抝得能憎。领众匡徒似不曾。越格倒拈苕帚柄。拍盲禅治野狐僧。瞎堂知之大笑而已。晚移焦山。上堂举临济四喝话。乃召众曰。者个公案。天下老宿。拈掇甚多。第恐皆未尽善。焦山不免四棱着地。与诸人分明注解。如何是金刚王宝剑咄。如何是踞地狮子咄。如何是探竿影草咄。如何是一喝不作一喝用咄。若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得。又曰。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无。实若虚。争掩骊龙明月珠。是则是。祇如焦山坐断诸方舌头一句。作么生道。肚无偏癖病。不怕冷油齑。拍禅床下座。又云水率以十智同真。浩浩商量。体曰。朝暮三四。岂良狙哉。乃大书於僧堂曰。阳春白雪非难和。藻鉴水壶岂足观。一把柳丝收不得。和烟搭在玉阑干。有居士。爱问诸禅曰。夫妇相打。通儿子作证。且道证父即是证母即是。江湖对者。不满其意。体寄以语曰。小出大遇。居士从此不问话。淳熙己亥八月示疾。召众言别曰。先师结子之谶。今其时矣。众涕哀不已。体挥其手。复弹指曰。铁树开花。雄鸡生卵。七十二年。摇篮绳断。遂趋寂。先一日。手书并砚寄别侍郎曾公。逮曾公奔至。以偈恸曰。翩翩只履逐西风。一物浑无布袋中。留下陶泓将底用。老夫无笔判虚空。
　　赞曰。千峰合岳。岳影自崇。万籁灵秋。秋光自逈。盖理之必然也。顾瞎堂索或庵於寂寞穷海之心。岂闲相识哉。然或庵一出。天下英灵霍然左袒。揆厥所繇。聱头之禅峻矣。乃其后叶与瞎堂远公齐鸣。岂非汉家子弟尽隆准乎。

　　文殊道禅师

　　禅师名心道。眉州人也。生徐氏。性刚毅。矜气节。施德於人。使人不知。赴人之厄。如救己溺。然厌世法。布衲芒鞋。出入古招提。意趣纯一。苦行头陀也。以三十岁出家。自恨其晚。习教参禅。寒暑衣不解带。遂为佛鉴懃禅师之长子。襄守慕其节操。请主天宁。解包之日。一拂临轩。龙象不啻子来。后迁常德之文殊寺。宋道君皇帝。宣和初。尚方术。敕改僧为德士。天下禅林剎竿易号。一时我诸老宿皆结舌而遁。惟道公与祖镜英禅师受诏。英仍住太梅。道仍住文殊。人讥之。道束发加冠。升座曰。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神仙之外。进一步便到大罗天上。退一步却入九幽城中。祇如不进不退一句。又作么生道。直饶羽化三清路。终是轮回一幻身。英公则恣笔注老子。以进道君。道君嘉悦。命颁道藏流行。乃赐英冠佩坛诰。人复讥二公为佞。次年复僧。道公升座曰。不挂田衣着羽衣。老君形貌颇相宜。一年半内闲思想。大抵兴衰各有时。我佛如来预谶法之有难。教中明载。无不委知。较量年代。正在於兹。体得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔圣君。赖我皇帝陛下圣德圣明。不忘付嘱。不废其教。特赐宸章。颁行天下。仍许僧尼重新披剃。实谓寒灰再焰。枯木重荣。不离俗形而作僧形。不出魔界而入佛界。重鸣法鼓。再整颓纲。迷仙酬变为甘露琼浆。步虚词番作还乡曲子。放下银木简。拈起尼师坛。昨朝稽手擎拳。今日和南不审。秖改旧时相。不改旧时人。敢问大众。旧时人是一个两个。良久曰。秋风也解嫌狼藉。吹尽当年道教灰。英公独不改服。仍冠佩逍遥。山居大梅。人益讥之。道闻而叹曰。大梅老真不忝云门之裔也。后果於南宋绍兴间。击鼓集众。捐冠佩象简於地。乃露顶披伽黎。拈拄杖说妙法竟。掷下拄杖。敛目而逝(英嗣九峰韶。为云门六世)道居文殊既久。时南北烽燹竞发。宇内丛社率苟简安众而已。道独不然。有以翰墨随身。常嗔诃之。或问其故。道叹曰。嗟乎取舍情存。是非斗乱。行未一尺。说便一丈。不足取信於天下。使血气之属。偷心不息者。皆此辈也。而握造化之柄。能辞其责乎。言讫潸然。建炎三年春。示众曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼锺相叛。其徒请南避之。道叱曰。学道所以了生死。何避哉。贼至。道端坐木榻。若不知。贼疑举槊残之。血皆白乳。贼众大骇。引席覆之。及靖火化。颜不少异。香烟如云。门人慧方。闻道婴难。则隐於潭州。不肯应世。其继文殊席者。乃思业也。业世为屠宰。因戮猪忽彻心源。弃刀走文殊呈偈曰。昨日夜叉心。今朝菩萨面。菩萨与夜叉。不隔一条线。道公笑曰。你正杀猪时。见个甚么。业作鼓刀势。公颔之。
