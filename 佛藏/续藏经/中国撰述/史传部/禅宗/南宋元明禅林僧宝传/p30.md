<!-- { "loadSidebar": true } -->
　　楚山禅师。唐安人也。名绍琦。姓雷氏。八岁入乡校。不假师授而知诵。次载失父。遂弃业。而学出世法於玄极通禅师。通爱之。与语輙终日。每至节要处。不敢犯其词。乃跪请益。通叹曰。子根性太利。难於入道。但有疑在。庶可疗耳。琦愕然曰。木偶人。可入道耶。通笑曰。入道须是木偶人始得。琦愤而趋出。益疑之。经昼夜。遂振衣起曰。吾师岂欺我哉。复入。剖於通前。通独以掌反覆示之。不领。遂背去。徧参知识。俱不得意。闻无际悟和尚。居普州之东林。东林禅风。腰包到者即受。曲折流辈窃非之。琦故往扣焉。曰。上座何住。对曰。廓然无定。曰。有何所得。对曰。本来无失。何得之有。曰。学将来底。堪作甚么。对曰。一法不有。学自何来。曰。汝落空耶。对曰。我尚非我。谁落谁空。曰。毕竟如何。琦曰。水浅石出。雨霁云收。悟公笑曰。纵汝横吞藏教。现百千神通。其如老赵州无字公案。怎生消缴。琦又拟对。悟公连叱退之。琦大惭。数日不敢仰视。忽闻净板鸣。豁然荡尽廉纤。急披衣礼谢。悟肯之。遂以断桥源流。嘱琦行化。当是之时。断桥之脉微矣。及悟公继响。而得法者仅七人。惟琦出世最晚。初领天柱。迁皖山。又投子后主成都之天成寺。裔叶翻茂。为大振焉。得其法者。又十六人。有祖玠侍者。齿最少。号珪庵。事琦甚谨。丛林惮其严厉。敬其慧识。以香林远方之一日童子进茶。琦啜罢。顾童子曰。人道汝憨耶。玠曰。它亦有乖处。琦曰。何以见得。玠呼接盏。童子近前。琦曰。道得即还你。无对。琦乃顾玠。玠曰。只者无言语处。不隔纤毫。琦曰。因甚道不得。玠呼童子何不问讯。童子问讯。琦度盏。童子接之。珍重而去。玠曰。道他无语得么。琦曰。只如者童子。恁么端的。是无明使然耶。法性如是耶。曰。迷则积劫无明。了则本来佛性。琦曰。恁么他是知有。是不知有。曰。他若知有则不为迷因。不知有番为隔碍。琦曰。子还有知也无。曰。祖玠不知有。曰。既不知有。何以知宗。玠曰。圣人若知。即同凡夫。凡夫若知。则同圣人。曰。子看老僧。是知不否。玠曰。临机大用。举必全真。说甚知有不知有。曰。只如老僧。即今一语一默。剖析是非。分别名相处。与适来童子。见识是同是别。玠曰。择法智眼。无作妙用。体性虽同。用处县隔。曰。既云择法。安能无作乎。玠曰。智照非识。妙用非有。用既非用。作亦非作。虽分别。实无分别之能也。曰。今对万法。境相差殊。一一明了。不具分别可乎。玠曰。教不云乎。如我按指海印发光。圆明了知。不繇心念。琦曰。善哉。可谓鹅王择乳矣。未几。玠膺疾。琦下视之。值心上座在侧。琦因问曰。如何是心。玠曰。开口不容情。曰。未在。玠顾心曰。何不作礼。心便珍重。玠曰。呈似了也。曰子既如是。还能觌体颂出乎。玠对曰。祖师心印若为传。有语分明。不在言能向机前亲领得。海门撑出钓鱼船。琦曰。珍调四大。饶益将来。一日玠疾革。作呻吟声。琦问曰。子平日得力句。到此还用得着么。对曰。用得着。曰。既用得着。叫苦作么。曰。痛则叫。痒则笑。琦曰叫与笑者。复是阿谁。曰。四大无我。叫者亦非真。寂体中实无受者。琦曰。主人公。即今在甚么处。曰。秋风不扇。桂蕊飘香。琦曰。恁么则徧界绝遮藏也。曰。有眼觑不见。琦曰。只如三寸。气消时向甚处。安身立命。对曰。雨过天晴。青山依旧。曰。从今别后。再得相见否。对曰。旷劫不违。今何有间。曰。子不病耶。对曰。病与不病。总不相干。琦执玠手曰。此是甚么。玠曰。是祖玠手。曰。祖玠是谁。曰。玠固非我。亦不离我。琦乃叹曰。善哉。妙契无生。彻证真常。子虽妙年。死亦何憾。玠遂合爪谢曰。与祖玠趱。将龛子来。琦命舁龛至。玠顾左右。曰吾当行矣。整衣龛坐化去。玠化后。天成之话大行。时蜀多义学。互以胜劣相比量。琦一以心宗揭之。而小大俱圆。有问。祖师西来意。则答曰。海神撒出夜明珠。又问祖师西来意。曰。雪消山顶露。风过树头摇。又问如何是直指事。答曰。玉栏杆上石狮子。红藕花间白鹭鸶。又问如何是摩酰正眼。琦喝之。又问不涉寒暑是甚么人。琦亦喝之。琦爱以无字问僧。有对曰。风吹秋月冷。雪压老梅寒。又僧对曰。出匣吹毛剑。寒光射斗牛。又对曰。无孔铁锤当面掷。琦皆喜之。后示疾。诸山讯候。有进曰。和尚还有不了公案么。琦展掌曰。会么。拟对。琦喝住曰。今年今日。推车挂壁。撞倒虚空。青天霹雳。阿呵呵。泥牛吞却老龙珠。澄澄性海沤花息。瞑目而寂。时成化九年三月望日也。
　　赞曰。楚山行化。当明运昌隆之际。纯以心性禅。应接群机。以故。门下一时龙蟠凤翥焉。乃至祖玠辈。风鬯春枝节节是。令见者闻者。莫不神往。但不再传其绪俱寝。岂慈父欲子食药而愈疾。遂称没於他方也耶。

　　南宋元明僧宝传卷十三
　　南宋元明禅林僧宝传卷十四
　　随州龙泉聪禅师

　　禅师。讳明聪。字无闻。邵武光泽奚氏子也。宗传临济。师事天奇。天奇之盛化也。联芳授受。龙象数百员。而师拔其萃。然师不就疏请。不藉檀脂。卓立当阳。开创禅社。爱以剧务绳学者。重振百丈之规。或不堪其劳而去。未期月复来归之。以故升其堂者。皆挺特有志之士。且函丈之室如旅泊。中夜跏趺。四壁凛然。榻下咄咄之声。常惊达旦。是以杨歧之令。至师又行焉。师初受业於讲肆。精研性相有声。同辈惮其锋。以英邵武嘲之。师独阴疑大通智胜佛。十劫坐道场。佛法不现前。不能成佛道。乃与义学浩浩盘桓。有曰。既是佛矣。何须更成。或曰。为度众生故。所以不成佛。师默叹曰。审如是乎。遂尽弃其所好。坚扣禅宗不契。忽闻马嘶。廓然自惊。趋见天奇瑞禅师。瑞嗔目叱出(一本。才礼拜瑞便打)。同行者曰。君与和尚无缘耶。师笑曰。真个那是晚。瑞公问曰。今日我骂底僧。在否。有对曰。是必在。公即曳杖下旦过寮。师迎作礼。公便击之。师进曰。适来草草。触忤和尚。公按杖曰。老僧今日被上座勘破。师又进曰。和尚是在。世忘世在。念忘念岂被人勘破(一本云。岂能勘破)。公曰。在世忘世是如何。对曰。了物非物。曰。在念忘念是如何。对曰。於心无心。曰。心物俱忘时如何。对曰。华山高突太行峨。公休去。未几。以化柄属焉。且诫师曰。从上真宗有子。担荷何忧哉。但百兽虽潜踪於狮子声中。然千花却发艳於象王影里。子其勉之。师既受嘱。独入光州。山居六年。六安山又六年。复还光州旧隐。又五年。始出随州关子岭。建立龙泉寺。以安来学。而学者集焉。常谓众曰。吾师天奇老人。每惧后学外着文义。内生情见。故有语云。文义者法也。情见者人也。非人何以有其见。非法何以有其文。是以。文义情见。通属人法。人之不空。情见难绝。法之不空。文义难灭。文若不尽。见奚能尽。义若不尽。情何能绝。如是奔竞。展转无穷发之乎。文生於见。义生於情。返之乎。见生於文。情生於义。先乃所引生能。后乃能追生所。总名曰生。文灭则见灭。义绝则情亡。情不自忘因乎义忘而情忘。见不自泯。因乎文泯而见泯。统名曰死。死死生生。实可哀哉。此吾老人防微杜渐。切实至极。汝辈有志於吾宗。宁可忽诸。然食饭不咬米。行地不踏土。又作么生委悉。是时也。师之同门诸尊宿。或隐或现。往来衲子。独推尊龙泉。为人剿绝枝蔓。不涉离微。惟月心宝。得入龙泉之室。师尝召宝曰。玄沙不肯灵云意作么生。对曰。贼入空房。曰。不得草草。宝喝。师诺。宝乃辞去。历载还侍师。又召曰。人人有个本来父母。子之父母。今在何处。对曰。佛眼觑不见。曰。子还见否。对曰。某亦不见。师曰。子何不见。曰。若见则非真父母。师曰。如何是真父母。对曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。师深肯之。僧问。本来面目。师答曰。石香亭。曰。便恁么去时如何。师曰。丧却了也。宝曰。放去较危。收来太速。又僧问。今朝天下皆庆佛诞。未审。佛於何处降生。师画圆相示之。僧无语。宝代僧作礼云。尽界普瞻。师以大法有所倚重遂隐去。经二载还龙泉。龙泉床历益慎。班白者半满其间。间有二三妙龄披田服者。皆格守律度。参请如救眉然。但师有辞世意矣。一日师升座说法。已而掷下拄杖。俨然化去。塔於龙泉寺右。

　　笑岩宝禅师

