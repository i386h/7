<!-- { "loadSidebar": true } -->
　　笑岩禅师。名德宝。字月心。生於正德壬申腊之望日。其父吴氏。乃金台世袭锦衣也。师以父卒。锐自立。不乐嗣职。爱游佛地。因听华严。恍如破梦。乃卸世籍。为大比丘。历参南北知识三十余人。然访隐者於西山。质单丁於破院。又莫计也。卒得道於龙泉聪禅师。出世。高座牛首圆通诸处。当是时。义学纷纭。禅宗落寞。而少室一枝。流入评唱。断桥一派。几及平沉。虽南方剎竿相望。率皆半生半灭。佛祖慧命。殆且素矣。师力弘法柄。随方建立。可行则行。否则默之。然铲邪劈胶。间不容发。即据室匡徒之辈。雕龙吐凤之俦。始与师抗。次与师游。终乃俛首。入煅死尽偷心。至於盘根固执三隅不反者。师不少假词色。图为孽生种草也。有庐阜五禅客。请曰。窃闻。和尚阐化多年。而得人未见其广。况今禅社萧然。异知殊见。茅塞宇内矣。师掌珠不展。其晚近何繇得入。伏冀。曲以垂慈。入草求人。以为何如。昔船子不得夹山。而药山宗风。不几扫土乎。师曰。诸公之言。不无可采。但无上佛祖心印。力荷者。毕世一人足矣。下迄曹溪。时英竞发。不得已。而印可亦不繇不如是而然也。山僧秖是任分。未敢越理穿凿。待彼自化。虽无人。未为多罪也。故师法幢所树不定何所。有龙象八人。常随师游。时号八杰。师尝於楚汉两间寓夏。新秋二日。衲子随侍。於金沙滩头地坐。四顾无人。忽有庞眉沙门。逼前庄立。朗声问曰。仁者。可识从上相承密论密义否。师。从容答曰。善来仁者。密则非论。论则非义。沙门乃以锡横肩。翘一足曰。是甚么义。师於地书更字酬之。又以锡画地。阔两胫立画上。复以锡横按。亚身而视曰。者是甚么义。师书嘉字酬之。又卓锡於地。两手叉腰翘一足。切齿怒目。作降魔势曰。是甚么义。师书之字酬之。又分手指天地。周行一匝曰。是甚么义。师书尤字酬之。又复进前一步。作女人拜。分手指两衲子曰。是甚么义。师书蚕字酬之。又绕师三匝作礼。立於师右。师书[佛/(佛*佛)/魔]字示之曰。会么。沙门拟对。师止曰。设到此地。复书[佛/(佛*佛)/魔]字曰。更须知有者个始得。沙门欢喜合爪。面师叹曰。咦。真摩诃衍萨婆若上士。振锡而去。二衲子惊喜曰。彼是何沙门。所为复是何义。师良久曰。还识么。俱对曰。不识。师曰。此乃应真圣贤。所呈金刚王变相三昧。及三昧王三昧。用来勘吾。然彼亦将有新证耳。又过潼关。礼熊耳祖塔。寺僧叱曰。憨拜空塔奚为。师指曰。空塔乎。曰。然。师曰。祖师聻。曰。携履西逝久矣。师曰。苍天苍天。师尝倒握拂柄。以示僧曰。会么。曰。某已识和尚做处也。师曰。你道荆州黄四娘。礼佛求个甚么。又僧问。打破镜。未审。作么生相见。师曰。惭愧杀人。僧顿领旨(即昙芝上座)。於是。江湖闻而慕之者虽切。然构之者益稀矣。万历丁丑。燕京缁素建精舍。挽师归隐。师既谢游辙。门无杂宾。乃整齐先觉经纶。提掇古德纲目。或征或赞。或判或颂。高巘晓霜。千江秋月也。又五年。悬衣大寂。阅世七十一。坐夏四十八。塔於京城西直门外高浪桥之北郊。署师正宗南行者。幻有传禅师也。代师阐化北之东台者。瑞峰和尚也。其卧隐於优昙苑者。幻也。老宿也。识者谓。济宗鼎峙。则师不负於龙泉矣。师前后所参尊宿。约出天奇之门。独於襄西得谒大觉圆。圆为海舟慈公之四叶。其腊高貌硕。词如截铁。因历举古公案。以诘师。师对无滞响。圆曰。若以诸方子当绝类。为不可测人。老僧却不然。再将烂熟底一则机缘问你。外道问佛。不问有言不问无言。世尊良久。外道大悟。且既不涉有无。良久亦是闲名。正恁么时。外道悟去。悟个甚么。师拟对。圆急掩师口曰。止。止。师顿契其机。即以偈献圆。圆大喜曰。奇哉。斯乃从上果地人语也。师住后。常道圆公之为人。

　　龙池幻有传禅师

　　禅师。名正传。字幻有。应天溧阳吕氏子也。根器宏远。慧语惊人。年二十二。荆溪沙门乐庵度之。即示师心法。师輙感奋。闻灯花爆。有省。乐庵殁。师计阅晚近禅门。方死绳墨。乃北抵神京。谒笑岩宝禅师。倾心具述所以。宝阴异之。忽趯出只履。变色厉声曰。向者里速道一句。师愕然无对。宝公便起。师俛首而退。中夜彷徨。公晨出。见师犹立檐下。颜如稿木。蓦唤师。师回顾公。公翘足作修罗障日月势。师豁然。深达堂奥矣。久之辞去。公以一笠与师曰。覆之。勿露圭角。师径往五台。栖息秘魔岩。一十三载。会太常唐公鹤征。问道台山。见师如夙契。且约师还南。师以乐庵未塔听之。至荆溪。征以龙池延师。龙池。故一源禅师道场也。嘉隆以来。先德物故。东南法社。例如灰冷。师至。怆然念百丈大智之风。有徒数辈。一如万指临之。於是。志士咸集。槌拂下。多颕脱而去。仅六载谢事。复游燕都。居普照寺。时缙绅辈。留神空宗。日夕从师质证。师尝举扇。示诸大夫曰。当时孔子。还知有者个么。皆曰。不知。师置扇曰。以我为隐乎。吾无隐乎。尔众跃然称谢。其揭示多类此。以故。笑岩道化。复振於燕赵。虽南北异势。而冲寒冒暑之士。不绝足下。围绕皆大器也。师据坐顾众曰。是大尽。是小尽。有对曰。大尽。有曰。小尽。小师从傍进曰。敢保不在历本上论量。师哂而休去。其征勘。又多类此。法师月川者与师同参宝公。川左袒清凉。以非肇公物不迁论。当世莫能抗其说。师乃反覆剖析累万言。川卒毁板以谢。其整顿纲宗。又能类此。京中有为妖书诋上者。诏捕弗获。当事人藉口桑门。时紫栢可公逮系矣。一时名德。引去驰师。师笑曰。学道期了生死。生死了顾反畏祸耶。高卧如故。事寝。乃赴唐公再住龙池之命。其处境安详。又多类此。师前后京都二十余年。当是时。两宫奉我田服之徒。方藉以有为。师独无所事。生平如饥如渴。一以宗旨为己任。故终师之世。升堂入室无虚日。每以门前冷落车马稀。老大嫁作商人妇话。问士大夫。般若无知。靡所不知。问。学者鲜有契其机者。师曰。今时人多有说得。尽是者恰像个脍子手何也。任他佛头来。魔头来狮子头来。象头来。牛头马头人头狗头羊头鹅鸭头。到汝案上。一一尽汝破除。打发一边去。只恐把个死猫头来。便茫然罔措。於此打发得开去。才是好脍子手。有僧进曰。请将死猫头来。师笑曰。果然不识。师处躬应物。严慈等之。故开遮如如。为不可测。卒以大机得人。而大振滹沱之宗。示寂之年。六十有六矣。先一日。有僧自台山来。师欣然与剧谈山中宿昔。抵暮索浴。浴出而示微疾。众惊疑环拥之。师举所着帽者三。众弗敢对。师乃拍膝宴然矣。盖明神宗万历甲寅年二月十二日子夜也。塔建本山之左。
　　赞曰。语云重雷发响。百里飞声。无事之者。愕然而惊。空闻其响。不见其形。吾滹沱一宗。自元明叔季盖氷霜之际矣。笑岩父子公孙。震匝地法雷。於严冷之首。下开万汇之蒙。上正千秋之统。猗欤休哉。至有觅形镜里。寻声谷中。亦独何哉。

　　幻也慧禅师

　　禅师。名佛慧。字幻也。会稽人。其先史氏。慧初生。出家行脚。俱有奇征。乃与幻有禅师。同出笑岩宝公之门。洎住嘉禾之优昙苑。自号懒石叟。着懒石语。累万千言。格尽物情。时共珍之。又疾当世学者走声便软暖。一澄之以枯淡。数十年门无宿宾。惟一能明侍者。终身料理巾瓶而已。及其法鼓乍鸣。有道缁素。争集如云。慧曰。四大之躯孰不有。五味之食孰能无。白玉体个个分明紫金身。人人可得争柰食之不常而食。衣之不常而衣。八万种魔。宁教易晓。四百四病。以何遣除。诸仁者不是祝发了。叫做出家。披金襕叫作出家识文达理。叫作出家。能行苦行。叫作出家。避喧求静。叫做出家。有人缘。叫作出家。感天供。叫作出家。紧要在着草鞋。入释迦腹里。屙屎放尿跨大步。穿达磨心中。戴角披毛。枯草拈来。直得百花相斗。鼓动含灵。唤起维摩寂默。十方如来。密付汝印。一切天魔。自然倾胆。咦。鸟啼春昼闲弥勒。花发东风见故人。又曰。一番相见一番新。好看钵盂添柄。几处行来。几处险密。奇艇内藏轮海。不顾山头月白。一任浮沉空。无柰雨脚风。清大家和会。参方衲子讲席。高流居士宰官。天仙魔梵。有情无情。生一乾坤。死一乾坤。圣一法界。凡一法界。何曾谩得诸人。若也谩得。便讨说个是非好恶。贤善才能。尊卑异类。灼然些子。谩不得欠不得。你道是甚么境界。会么。满目尘埃千圣眼。半身落魄五宗心。晚移燕京多宝庵。重修笑岩之令。足不越阃者。复十余载。缁素餐风而过。从者多不堪其啸唾而去。朝廷知而敬之。老且耄矣。忽思南归。复止优昙。俄示疾。简历。谓小师曰。后二日可。小师涕泣固留。慧笑诺。为迟三日。恳再留不许。远近从游者闻之趋。置龛室。适工报竣。而跏趺示寂。阅世九十一。坐七十有八夏。
　　赞曰。明之中叶。象教崇隆之际。公则阒然一室。嗒然一我。虽德重大内。弗居也。以故。追随於公者。皆一时贤君子。受公面折。欣如获宝。於其鬻声都市。驾誉权门之流。得非天壤与。公语音如钟。足有轮纹。皤皤黄发。齿落更生。共疑为果地人再世。岂苟然哉。

　　法舟济禅师

