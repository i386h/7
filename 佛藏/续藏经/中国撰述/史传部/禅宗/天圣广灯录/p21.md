<!-- { "loadSidebar": true } -->
　　师又云。佛法无用功处。秖是平常无事。屙屎送尿。着衣吃饭。困来即卧。愚人笑我。智乃知焉。古人云。向外作功夫。总是痴顽汉。你且随处作主。立处皆真。境来回换不得。纵有从来习气。五无间业。自为解脱大海。今时学者总不识法。犹如触鼻羊。逢着物安任口里。奴即不辨。宾主不分。如是之流。邪心入道。闹处即入。不得名为真出家人。正是真俗家人。夫出家者。须辨得平常真正见解。辨佛辨魔。辨真辨伪。辨凡辨圣。若如是辨得。名真出家。若魔佛不辨。正是出一家入一家。唤作造业众生。未得名为真出家。秖如今有一个佛魔。同体不分。如水乳合。鹅王吃乳。如明眼道流。魔佛俱打。你若爱圣憎凡。生死海里浮沈。
　　问。如何是佛魔。
　　师云。你一念心疑处是佛魔。你若达得万法无生。心如幻化。更无一尘一法。处处清净是佛。然佛与魔是染净二境。约山僧见处。无佛无众生。无古无今。得者便得。不历时节。无修无证。无得无失。一切时中。更无别法。设有一法过此者。我说如梦如化。山僧所说。皆是道流即今目前孤明历历地听者。此人处处不滞。通贯十方三界。自在入一切境差别。不能回换。一剎那间透入法界。逢佛说佛。逢祖说祖。逢罗汉说罗汉。逢饿鬼说饿鬼。向一切处。游履国土。教化众生。未曾离一念。随处清净。光透十方。万法一如。
　　道流。大丈夫儿。今日方知本来无事。秖为你信不及。念念驰求。舍头觅头。自不能歇。如圆顿菩萨入法界。现身向净土中。厌凡忻圣。如此之流。取舍未忘。染净心在。如禅宗见解。又且不然。直是见今更无时节。山僧说处。皆是一期药病相治。总无实法。若如是见得。是真出家。日销万两黄金。道流。莫取次。被诸方老师印破面门。道我解禅解道。辨似悬河。皆是造地狱业。若是真正学道人。不求世间过。切急要求真正见解。若达真正见解圆明。方始了毕。
　　问。如何是真正见解。
　　师云。你但一切入凡入圣。入染入净。入诸佛国土。入弥勒楼阁。入毗卢遮那法界。处处皆现国土成住坏空。佛出于世。转大法轮。即入涅盘。不见有去来相貌。求其生死了不可得。便入无生法界。处处游履国土。入华藏世界。尽见诸法空相。皆无实法。唯有听法无依道人是诸佛之母。所以佛从无依生。若悟无依。佛亦无得。若如是见得者。是真正见解。学人不了。为执名句。被他凡圣名碍。所以障其道眼。不得分明。秖如十二分教皆是表显之说。学者不会。便向表显名句上生解。皆是依倚。落在因果。未免三界生死。你若欲得生死去住脱着自由。即今识取听法底人。无形无相。无根无本。无住处。活拨拨地。应是万种施设用处。秖是无处。所觅着转远。求之转乖。号之为秘密。
　　道流。你莫认着个梦幻伴子。迟晚中间便归无常。你向此世界中觅个什么物作解脱。觅取一口饭吃。补毳过时。且要访寻知识。莫因循逐乐过时。光阴可惜。念念无常。粗则被地水火风。细则被生住异灭四相所逼。道流。今时且要识取四种无相境。免被境摆扑。
　　问。如何是四种无相境。
　　师云。你一念心疑。被地来碍。你一念心爱。被水来溺。你一念心瞋。被火来烧。你一念心喜。被风来飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。
　　道流。你祇今听法者。不是你四大。能用你四大。若能如是见得。便乃去住自由。约山僧见处。勿嫌底法。你若爱圣憎凡。被圣凡境缚。有一般学人向五台山里求文殊。早错了也。五台山无文殊。你欲识文殊么。秖你目前用处。始终不异。处处不疑。此个是活文殊。你一念心无差别光。处处总是真普贤。你一念心。自能解缚。随处解脱。此是观音三昧法。互为主伴。出则一时出。一即三。三即一。如是解得。始得看教。
　　师又云。如今学道人且要自信。莫向外觅。总上他闲尘境。都不辨邪正。秖如有祖有佛。皆是教迹中事。有人拈起一句子语。或隐显中出。便即疑生。照天照地。傍家寻问。也大忙然。大丈夫儿。莫秖么论王论贼。论是论非。论色论财。闲话过日。山僧此间不论僧俗。但有来者。尽识得伊。任伊向甚处出来。但有声名文句。皆是梦幻。却见乘境底人是诸佛之玄旨。佛境不能自称我是佛境。还是者个无依道人乘境出来。若有人出来问我求佛。我即应清净境出。有人问我菩萨。我即应慈悲境出。有人问我菩提。我即应净妙境出。有人问我涅盘。我即应寂静境出。境即万般差别。人即不别。所以应物现形。如水中月。
　　道流。你若欲得如法。直须是大丈夫儿始得。若萎萎随随地。则不得也。夫如[斯/瓦](音西)嗄(所嫁切)之器。不堪贮醍醐。如大器者。直要不受人惑。随处作主。立处皆真。但有来者。皆不得受。你一念疑。即魔入心。如菩萨疑时。生死魔得便。但能息念。更莫外求。物来即照。你但信现今用底一个事也无。你一念心生三界。随缘被境分为六尘。你如今应用处欠少什么。一剎那间便入净入秽。入弥勒楼阁。又入三眼国土。处处游履。唯见空名。
　　问。如何是三眼国土。
　　师云。我共汝入净妙国土中。着清净衣。说法身佛。又入无差别国土中。着无差别衣。说报身佛。又入解脱国土中。着光明衣。说化身佛。此三眼国土皆是依变。约经论家。取法身为根本。报化二身为用。山僧见处。法身即不解说法。所以古人云。身依义立。土据体论。法性身．法性土。明知是建立之法。依通国土。空拳黄叶。用诳小儿。蒺藜菱刺枯骨上。觅什么汁。心外无法。内亦不可得。求什么物。你诸方言道有修有证。莫错。设有修得者。皆是生死业。
　　你言六度万行齐修。我见皆是造业。求佛求法。即是造地狱业。求菩萨。亦是造业。看经看教。亦是造业。佛与祖师是无事人。所以有漏有为．无漏无为。为清净业。有一般瞎秃子。饱吃饭了。便坐禅观行。把捉念漏。不令放起。厌喧求静。是外道法。祖师云。你若住心看静。举心外照。摄心内澄。凝心入定。如是之流。皆是造作。是你如今与么听法底人。作么生拟修他．证他．庄严他。渠且不是修底物。不具庄严得底物。若教他庄严。你一切物即庄严得。你且莫错。
　　道流。你取者一般老师口里语为是真道。是善知识不思议。我是凡夫心。不敢测度他老宿。瞎屡生。你一生秖作者个见解。辜负者一双眼。冷噤噤地如冻凌上驴馰相似。我不敢毁善知识。怕生口业。
　　道流。夫大善知识。始敢毁佛毁祖。是非天下。排斥三藏教。骂辱诸小儿。向逆顺中觅人。所以我於十二年中求一个业性如芥子许不可得。若似新妇子禅师。便即怕趂出院。不与饭吃。不安不乐。自古先辈。到处人不信。被递出。始知是贵。若到处人尽肯。堪作什么。所以师子一吼。野干脑裂。
　　道流。诸方说有道可修。有法可证。你说证何法。修何道。你令用处欠少什么物。修补何处。后生小阿师不会。便即信者般野狐精魅。许他说事。系缚他人言道。理行相应。护惜三业。始得成佛。如此说者。如春细雨。古人云。路逢达道人。第一莫向道。所以言。若人修道道不行。万般邪境竞头生。智剑出来无一物。明头未显暗头明。所以古人云。平常心是道。大德。觅什么物。现今目前听法无依道人。历历地分别。未曾欠少。你若欲得与祖佛不别。但如是见。不用疑误。你心心不异。名之活祖心。若有异。则性相别。心不异故。即性与相不别。
　　问。如何是心心不异处。
　　师云。你拟问。早异了也。性相各分。道流莫错。世出世诸法。皆无自性。亦无生性。但有空名。名字亦空。你秖么认他闲名为实。大错了也。设有。皆是依变之境。有个菩提依．涅盘依．解脱依．三身依．境智依．菩萨依．佛依。你向依变国土中觅什么物。乃至三乘十二分教。皆是拭不净故纸。佛是幻化身。祖是老比丘。你还是娘生否。你若求佛。即被佛魔摄。你若求祖。即被祖缚。你若有求皆苦。不如无事休歇去。
　　有一般秃比丘。向学人道。佛是究竟。於三大阿僧祇劫修行果满。方始成道。道流。你若道佛是究竟。缘什么八十年后向拘尸罗城双林树间侧卧死去。佛令何在。明知与我生死不别。你言三十二相八十种好是佛。转轮圣王应是如来。明知是幻化。古人云。如来举身相。为顺世间情。恐人生断见。权且立虚名。假言三十二。八十也空声。有身非觉体。无相乃真形。你道佛有六通。是不可思议。一切诸天．神仙．阿修罗．大力鬼。亦有神通。应是佛否。道流莫错。秖如阿修罗与天帝释战。战败。领八万四千眷属入藕丝孔中藏。莫是圣否。如山僧所举。皆是业通依通。夫如佛六通者不然。入色界。不被色惑。入声界。不被声惑。入香界。不被香惑。入味界。不被味惑。入触界。不被触惑。入法界。不被法惑。所以达六种色声香味触法皆是空相。不能系缚。此无依道人。虽是五蕴漏质。便是地行神通。
　　道流。真佛无形。真法无相。你秖么幻化上头。作模作样。设求得者。皆是野狐精魅。并不是真佛。是外道见解。夫如真学道人。并不取佛。不取菩萨罗汉。不取三界殊胜。逈然独脱。不与物拘。乾坤倒覆。我更不疑。十方诸佛现前。无一念心喜。三涂地狱顿现。无一念心怖。缘何如此。我见诸法空相。变即有。不变师无。三界唯心。万法唯识。所以梦幻空花。何劳把捉。唯有道流目前现令听法底人。入火不烧。入水不溺。入三涂地狱如游园观。入饿鬼畜生而不受报。缘何如此。无嫌底法。你若爱圣憎凡。生死海里浮沉。烦恼由心故有。无心。烦恼何拘。不劳分别取相。自然得道须臾。你拟傍家波波地学得。於三祇劫中终归生死。不如无事向丛林中。床角头交脚坐。
　　道流。如诸方有学人来。主客相见了。便有一句子语辨前头。善知识被学人拈出个机权语路。向善知识口角头撺过。看。你识不识。你若识得是境。把得便抛向坑子里。学人便即寻常。然后便索善知识语。依前夺之。学人云。上智哉。是大善知识。即云。你大不识好恶。如善知识把出个境块子。向学人面前弄。前人辨得下作主。不受境惑。善知识便即现半身。学人便喝。善知识又入一切差别语路中摆扑。学人云。不识好恶老秃丘。善知识叹曰。真正道流。
