<!-- { "loadSidebar": true } -->
　　问。如何是古佛心　师云。你不高声问　进云。莫秖者个便是也无　师云。是即错　进云。如何得不错去　师云。千错万错。
　　问。如何是无功用智　师云。举目千山秀。大海湛然清。
　　问。学人迷路。请师直指　师云。三更不闭户　进云。此理如何　师云。日午不点灯　问。不在内。不在外。不在中间。未审在什么处　师云。南斗六。北斗七。
　　师因童子念经。问僧。闻念经声么　僧云。今日勘破　师云。作家　僧云。草贼大败　师云。老僧今日失利。
　　师云。广教有验人关．截人机．活人句。还有道得底么。若是道不得。可惜平生。
　　问。如何是涅盘路　师云。玄沙不出岭。宝寿不过河　进云。如何是涅盘门　师云。三更无忌讳　进云。此理如何　师云。切忌五更时。
　　问。如何是密用心处　师云。闹市里辊球　进云。未审意旨如何　师云。一任众人看。
　　师因病。有僧问。色身病。法身病　师云。江山无阻滞。日月镇长明。
　　问。自己面目。为什么终日不见　师云。拈却牙齿着　进云。见面后如何　师云。大众尽皱眉。
　　师上堂云。达磨西来。法传东土。直指人心。见性成佛。独标万德。物外宣扬。悟之者。纤尘不隔。迷之者。背觉合尘。中下之机。也须子细。莫虚过时光。各各有之。况以西来的意。教外别传。道契一言。纵横自在。打破髑髅。揭却脑盖。岂不快哉。珍重。
　　问。维摩默然。文殊赞叹。此意如何　师云。莫埋没维摩　进云。恁么则清净道场　师云。错认定盘星。
　　问。不把寸刃。便获全功时如何　师云。不封不树　进云。未审此意如何　师云。今古不同且应时。
　　问。古佛舍利为什么点不上　师云。家藏利器。盗者息心。
　　问。真性不随缘。如何得王悟　师云。大洋海底红尘起。须弥顶上浪滔天　问。无目人来。请师指路　师云。紫罗袋里盛官诰。金榜题名天下传　问。如何是道　师云。万缘俱顿息。夜半绣鸳鸯。
　　问。如何是学人自己　师以手一划云。会么　学云。不会　师云。合掌灵山问世尊。

　　忻州紩佛院智嵩禅师

　　僧问。如何是和尚家风　师云。鹿羹澹饭　进云。恁么即朝朝相似也　师云。古来紩佛。今日传名。
　　师勘二僧。元是同参。才见。便云。还记相识么　参头拟议。第二僧打参头一座具云。何不快祇对和尚　师云。一箭两垛　师又勘僧。什么处　僧云。游台来　师云。还见龙王么　进云。和尚试道看　师云。若教我道。瓦解氷消　僧拟议。
　　师　云。不信道。

　　汾州大中寺太子院赐紫善昭禅师(翰林学侍郎赠礼部尚书文公杨亿撰语录序。在本集)

　　师初开堂。有僧问。灵山一会。迦叶亲闻。今日一会。什么人得闻　师云。大众侧聆　进云。恁么则群生有赖　师云。不因升宝座。争显六师能。
　　问。师唱谁家曲。宗风嗣阿谁　师云。不历僧祇劫。直出古皇前　进云。恁么则郡城有望　师云。五岳峰峦秀。四海尽归朝。
　　问。虚空权譬喻。随处得彰名。未审是个什么物　师云。居天人不测。入地更深埋　进云。恁么则学人虽不识。历劫尽沾恩　师云。剑良胳膞从他闹。劈腹开心始是明。
　　师小参云。莫有人问话么。有即出来　便有僧问。氷绽鱼散时如何　师云。水清鱼不现。长波自往来　进云。龙王堂居何位　师云。在处存金殿。乾坤我独尊　进云。恁么则更无过者　师云。按剑谁得妙。当人不自伤。
　　师乃云。若是按剑手。汾阳不奈何。还识得剑么。与你注破。寰中无当克。海内独横行。珍重　师上堂云。汾阳门下有西河师子当门据座。但有来者。即便齩杀。有何方便入得汾阳门。见汾阳人。若见汾阳人者。堪与祖佛为师。不见汾阳人。尽是立地死汉。如今还有人入得门么。快须入取。免得事负平生。不是龙门客。切忌遭点额。那个是龙门客。一齐点下。举起拄杖云。速退。速退。
　　问。如何是接初机句　师云。汝是行脚僧　进云。如何是辨衲僧句　师云。西方日出卯　进云。如何是正令行时句　师云。千里特来呈旧面　进云。如何是立乾坤句　师云。北俱卢洲长粳米。食者无贪亦不嗔。
　　师又云。秖将此四转语验天下衲僧。才见你出来。验得乃也。
　　问。如何是学人着力处　师云。嘉州打大象　进云。如何是学人转身处　师云。陕府灌铁牛　进云。如何是学人亲切处　师云。西河弄师子。
　　师又云。若人会得此三句语。已辨三玄三要。切须荐取。不是等闲。与大众颂出曰。
　　三玄三要事难分　　得旨亡言道易亲　　一句分明该万象　　重阳九月菊华新
　　便下座。
　　师因北地寒。僧众难立。云。且住小参候眷暖。
　　不经旬日。忽有一僧。两耳带环。手持金锡。来到方丈。云。和尚何得住却小参。众中自有不惮寒暑为佛法者。当中见有六人是法器。言讫而退。不知处所。
　　师却小参。乃成一颂。
　　胡僧金锡光　　请法照汾阳　　六人成大器　　今我为提纲
　　师上堂云。汾阳有三诀。衲僧难辨别。更拟问如何。拄杖蓦头掣。
　　便有僧问。如何是三诀　师便打　僧礼拜　师有颂。
　　第一诀　　接引无时节　　巧语不能诠　　云绽青天月
　　第二诀　　舒光辨贤哲　　问答利生心　　技却眼中楔
　　第三诀　　西国胡人说　　济水过新罗　　舶地用镔铁
　　且道三诀语还有会底么。有会底。通露消息。要知远近。莫秖么地记言记语。便当平生。有什么利益。不用久立。珍重。
　　问。如何是祖师西来意　师云。多年松树饶皴散。心间自有一条明　问。如何是宾中宾　师云。合掌庵前问世尊　学云。如何是宾中主　师云。对面无俦侣　学云。如何是主中宾　师云。阵云横海上。拔剑搅龙门　学云。如何是主中主　师云。三头六臂擎天地。忿怒那咤扑帝钟。
　　问。凡有问答。宾主各逞嘉奇。少室无言。将何委的　师云。千人丛里。罕逢此问　学云。千山万水来於此。已奉慈悲事坦然　师云。坐断日头天地黑。万象森罗在目前　学云。官不容针。私通车马。学人礼拜　师云。不礼拜。更待何时。
　　问。如何是一句前事　师云。不落言诠明的旨。纤毫才动即参差　学云。如何是一句后事　师云。两阵相逢不回避　学云。恁么则透皮彻骨去也　师云。横拖倒拽任尘漫　学云。终不敢事负和尚　师云。至孝是重华。
　　问。如何是法眼　师云。已曾[翟*支]瞎　学云。未审向上事如何　师云。捞天摸地。
　　问。久响汾阳威势全。略展金毛示众看　师云。三日后露　学云。恁么则学人退身三步　师云。一月后再来。
　　问。祖师心印。绝有言诠。临机一句事如何　师云。三千里外看途程　学云。恁么即退后去也　师云。万仞峰峦。不离此处。
　　问。问问不转时如何　师云。龙马加鞭急。銮铃响洛川。
　　问。布鼓当轩击。谁是知音者　师云。停锄倾麦饭。卧草不抬头。
　　问。久响西河师子。及乎到来。为什么不见　师云。汝识狮子　学云。恁么则大众尽得随喜　师云。脑裂始知忙。
　　问。正法门中。如何是和尚得入处　师云。众星攒夜月。不落紫微宫　学云。恁么则朗月独当天也　师云。不昧夜行人。
　　师上堂云。一切众生本源佛性。譬如明月当空。秖为浮云遮障。不得显现　便有僧问。明月当天。却被片云遮时如何　师云。老僧有过。阇梨须知　学云。恁么则分明辨的　师云。退后莫思量。
　　问。举步涉千溪。寻源转迷路。个中一句子。请师为提撕　师云。千年无影树。今日见枝何　学云。若不申此问。争得见师机　师云。瞽人看画壁。
　　师上堂云。夫说法看。须及时节。观根投机。应病用药。不及时节。总唤作非时语。所以楞严会上云。欲知佛性义。当观时节因缘。若明君臣父子。邪正触净。显然自分。唤作野老讴歌。皇道坦然。佛法现前。擒纵自在。生杀临机。或明宾中主。或明主中宾。或明宾中宾。或明主中主。或兼带。或探影草。或一句中有三玄三要。还有问者么。出来对众商量　时有僧问。智慧门难解难入。学人不会。请师直指　师云。真正无私语。句下要分明　学云。恁么则谢师亲开方便门也　师云。千万年后。不得忘却。
　　问。灵龟未兆时如何　师云。海里摇船笑。举棹望程途。
　　问。甘露水频淋。为什么百草不生芽　师云。田踈不贮水。龙王争那何。
　　问。寒暑渐盛。贫者何依　师云。不挂无私服。终日乐咍咍　学云。恁么则应不孤露也　师云。深岩隐不得。露地不彰形。
　　问。如何是道场　师云。下脚不得　问。不悟祖宗。不信大道时如何　师云。打破瑠璃卵。透出凤皇儿　学云。今日亲见和尚也　师云。三千里外算途程。
　　问。匹马单抢。离群独战时如何　师云。举手不拈弓。低头失却箭　学云。和尚是大善知识。为什么如此　师云。败将不斩。
　　问。学人欲涉云霄去。到彼如何为有情　师云。塞外将军行正令。不展红旗得胜归。
　　问。面前无障碍。为什么开口不得。　师云。尽日无言说。喃今语更新　学云。恁么则已能师子吼也　师云。不用野干鸣　学人便喝　师云。恰是　学人拟议　师便喝　学人礼拜　师云。败将不斩。
　　问。如何是衲衣下事　师云。赫赤穷汉　学云。乞师方便。指妙捷句来看　师云。木女穿针山色秀。名人牵线海云生。
　　问。如何是祖师西来意。　师云。彻骨彻髓　学云。此意如何　师云。徧天徧地。
　　问。涅盘无异路。方便有多门。作么生是无异路底句　师云。锺鼓分明在。日月不曾昏　学云。恁么则狗子吠人声　师云。不齩破人衣。
　　问。若真修道人。不见世间过。未审不见个什么过　师云。雪埋夜月深三尺。陆地行舟万里程　学云。和尚是何心行　师云。却是你心行。
　　师上堂。才升座。便有僧问。从上一人行棒。一人行喝。未审成得个什么边事　师云。总不曾用　学云。堪嗟楚下锺离昧　师云。庶子当机失战场　学人便喝　师云。作家　学人礼拜　师云。却不作家。以拄杖点。便喝。
　　问。大悲千手眼。如何是正眼　师云。瞎　学云。恁么则一条拄杖两人舁　师云。三家村里喝巴歌　学云。恁么则和尚同在里头　师云。谢汝殷懃。
　　问。杀父杀母。佛前忏悔。杀佛杀祖。向什么处忏悔　师云。灯连挑夜月。度尽几多人　学云。恁么则水精宫里观明月　师云。映辉明宝烛。家赫烁旌幢。
