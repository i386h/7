<!-- { "loadSidebar": true } -->
　　天圣广灯录都帙目录

 御制天圣广灯录序　　　〔宋实〕

　　惟大雄之阐教也。以清净为宗。慈悲救世。解烦恼之苦缚。启方便之化门。安住雪山。始阶於西域。飞行汉殿。遂通於东旦。彼土得道。何可胜言。此方承流。於是乎在。虽阴魔时有於侮伐。或示神通。而帝释常加於护持。无亏实相。自法眼受记。鞠多印心。佛衣不传。逮六祖而顿悟。牛头析派。续千灯而罔穷。繇兹惠炬益繁。法云滋荫。旁行梵学。转译华音。叩寂禅关。指迷觉路。了达者至乎离妄。超登者于以忘筌。为无所不通之明。处不可思议之首。
　　历代圣帝明王。且有为之信向者矣。我大祖之乘箓也。正法延乎住世。我太宗之握纪也。妙供满乎诸天。真宗皇帝。密契菩提之心。深研善逝之旨。能仁之化。一雨溥沾。外护之恩。一缨喜舍。朕嗣膺景祚。子育群黎。将以欧富寿之民。居常奉调御之本。丕冒基构。虽祗席於萝图。导引津梁。每钦惟於竺氎。此乃遵前王之道也。其可忽诸。
　　天圣广灯录者。镇国军节度使驸马都尉李遵勖之所编次也。遵勖承荣外馆。受律斋坛。靡恃贵而骄矜。颇澡心於恬旷。竭积顺之素志。趋求福之本因。洒六根之情尘。别三乘之归趣。迹其祖录。广彼宗风。采开士之迅机。集丛林之雅对。粗裨於理。咸属之篇。尝贡绀编。来闻扆坐。且有勤请。求锡於文。朕既喜乃诚。重违其意。载念缚伽之旨。谅有庇於生灵。近戚之家。又不婴於我慢。良亦可尚。因赐之题。岂徒然哉。亦王者溥济万物之源也。其录三十卷。时景佑三年四月日赐序。

　　 

　　天圣广灯录卷第一

　　　　镇国军节度使驸马都尉臣　李遵勖　编
　　金仙以大法眼藏。谓之教外别行。故有授记然灯。付嘱迦叶。而贤劫次第。前有六佛。景德传灯录中。先已具载。今之编次。从因地以至传法来历。继自释迦佛以降。

　　天竺释迦牟尼佛

　　佛在舍卫城竹林精舍。阿难白言。如来往昔供养几佛求於菩提。复於何佛最初种诸善根。
　　佛告阿难。我念过去无量劫中。阎浮提有一剎利王。名降魔冤。住莲华大城。十善化世。时有佛出世。号然灯。其王闻佛功德。躬迎供养。
　　时雪山南有一大姓婆罗门之子云童。为五百婆罗门子上首。年十六。诸珍宝仙人受学毗陀等论。卒业辞还。仙曰。我法教中。弟子学道得成。应须厚报。云童曰。未审何物堪酬训道。仙曰。当须金宝缾钵。杖盖革屣。悉用金装。云童答曰。我今唯此一身。仙若听我丐求。即来奉上。
　　乃辞行。至输罗波奢大城之中。有一婆罗门名祭祀德。家世富饶。正设般遮于瑟。(无遮斋也)最后一日。云童至会。众久已钦名。欢喜逢迎。推为上座。受第一供养。云童收哒嚫已。持奉仙师。行至莲华大城。见严丽有若诸天集会。即问城人。欲何所作。答曰。汝不闻然灯如来出世。今降冤王请佛入城。故斯严洁。
　　云童即自念。我今应往起居。酬仙未晚。又念。佛法唯重以法供养最为殊胜。我未具法。可赎华以奉供。
　　时王裒市香华奉佛。不许私卖。云童求买。了不能得。忽於里巷见一青衣。名为贤者。密持七茎优钵罗华藏於缾内。云童见已欢喜。乃出金钱买之。贤者曰。王禁私鬻华者。云童曰。愿潜辍五枚。誓不相忘。贤者曰。欲将何用。云童曰。我适闻然灯如来出世。志买妙华以为供养。贤者曰。若仁者能与我作未来因。长为夫妇。及出家得道。愿同修梵行。为汝弟子者。即与汝华。云童曰。善。我若行菩萨道。舍国城．妻子．头目．髓脑等。时卿能不作障碍者。即随汝愿。贤者曰。随喜所作。我无吝惜。即收金钱。付华五枚。并寄余华同奉予佛。
　　云童持华。随王献佛。生希有心而发愿言。若我身得同佛身不谬者。是华住於空中。变大华盖。才发愿已。其华成盖。住虚空中。覆佛顶上。是时。天人各脱上妙宝衣。敷地供养。云童唯有所着鹿皮。亦以布地。众人骂辱。掷之远处。时云童怅然涕泪。自念孤穷。佛知其心。即变前途忽为泥泞。众皆避之。云童遽往泥中。敷鹿皮衣。仆面布发。愿言。佛及人天皆当践过。若如来不与我受菩提记。我终不起。
　　时然灯佛与诸大众。徐步而来。先践其发。次履其身。顾大众曰。汝等不得輙践摩那婆身发。唯除如来。无可蹈者。复告云童曰。汝能发此广大誓愿。荷负如来。不惜身命。此是第二阿僧祗劫最初发菩提心之因地。自今已后。净修三业。行诸波罗蜜门。心不放逸。如救头然。三十七品具足八万圣行。怜愍众生。护持正法。三昧正受。观法无我。入甚深义。泽趣正觉。中无退屈。汝若能办是事。即自唱言。我能。
　　时云童闻佛教诲。悲喜兼盈。三唱是言。我能。然灯如来始告曰。摩那婆。(此云善男子也)却后无数劫当得作佛。号释迦牟尼。具足十号。如我无异。既获授记。身意轻安。忽升虚空。高七多罗树。向佛作礼。佛告云童曰。汝观东方。即见河沙诸佛为云童授泽定记。如是四维上下皆然。云童即礼佛足。愿求出家。然灯即为授具。十亿诸天。共持一发。归天供养。
　　佛告阿难。尔时云童者。即我身是也。我从然灯佛所。第二发菩提心已来。常供养河沙诸佛。行菩萨道。以至成等正觉。
　　余如本行经说。释迦自迦叶佛所。正念往生兜率陀天。位当补处。名护明菩萨。化知足天。即现五种衰相。二十八天俱来悲感。护明为说法要。断除攀缘。乃告金团天子。令选生处。有剎利灌顶甘蔗释种净饭王。劫初已来。轮王不断。堪为一生菩萨作其父王。其家具六十种功德。母亦具三十二胜相。(即天臂城释种。名善觉。女摩耶夫人也。摩耶此云净行也)护明菩萨下生。兜率诸天劝请。护明止曰。我常为汝等说一切有处皆是无常。如芭蕉坚。如借物用。会必别离。无有究竟。汝等沉醉。闻已旋忘。今更为汝说一百八法门。与汝忆念。(法门如经)护明乃一心正念。舍天寿命。
　　时摩耶夫人於夜初分。遂白王曰。我从今夜。请受八关斋戒。玄除五欲娱乐。王即许之。摩耶夫人是夜梦菩萨乘六牙白象从空而来。入於右胁而住。(当〔北士〕姬周第五主昭王二十三年癸丑之岁七月十五日夜矣)。
　　后及诞月。夫人游於园中。攀波罗叉树。菩萨从右胁而降生。(即昭王二十四年甲寅岁四月八日)周行七步。目顾四方。分手指天地言。天上天下。唯我独尊。
　　相者曰。太子具三十二相。有二种报。在家为转轮圣王。治四天下。出家成阿耨菩提。化三千界。以瑞异故。立名悉达多。(此云一切利成)复有阿私陀仙人。知佛出世。自天而来。至于王所。王命太子见之。仙人拱立而谓王曰。我及一切人天。应当作礼。菩萨若返礼者。头破七分。
　　王曰。国之相师说有二种果报。未知决定是非耶。
　　私陀曰。彼人妄说。今我诚言。此子出家。成正觉道。为人天师。转妙法轮。愿王善保圣子。福佑无疆。
　　太子既生七日。摩耶遂薨。王选姨母摩诃波阇波提。令其傅育。年十九。王每虑太子舍家。为造三时殿。多方以娱之。时净居天知时已至。於虚空中告曰。昔菩萨在兜率天时。发大誓愿。愿度众生。今久处王宫。时已至矣。勿贪世乐。即说偈曰。
　　世间事无常　　犹如云出电　　尊者今时至　　应舍家出家
　　太子深厌纷华。始有四门游观。次第见生．老．病．死。屡咨父母。坚求出家。慈爱所锺。莫从其欲。太子是夜感五梦。始席此大地。枕以须弥。撮四大海水。置於手足。次则有草一枝。名为建立。自脐轮而至阿迦腻咤天。复见杂色四鸟。各从方来。至於足下。皆变白色。又有一兽。黧首白身。舐太子足。最后见一粪壤。高峻如山。在上游行。不为溃染。
　　净居天子复来告曰。诸天八部。徧满虚空。赞助法王。不宜久住。是夜三更。踰城而去。遂至迦蓝氏大仙所。
　　仙人问曰。仁者发心。欲求何事。
　　太子曰。我见世间生．老．病．死。三界爱缠。不能出离。我要成佛。度於未度。
　　仙曰。善哉。贪爱者是世间大恶蛟龙。居众生心水。失一切善利。仁者顿能感寤。是大智人。即说偈曰。
　　一切法胜唯有行　　清净寂定不过心　　染着恩爱最冤家　　诸有恐怖是老死
　　太子问曰。诸根不定。云何调伏。
　　仙曰。凡众生者。有其二义。一者本性。二者变化。本性者。谓地．水．火．风．空．我及无相。变化者。谓诸根境界。手足语言。动转去来。及以心识。若能分别此之二义。不生爱染。名为解脱。又复众生不了四种烦恼。贪着世间。一者无信。二者着我。三者有疑。四者无定。复说偈曰。
　　山羊被杀因作声　　飞蛾投灯由火色　　水鱼悬钩为吞饵　　世人趣死以境牵
　　复曰。若能离诸有相。即获无相。既若不生。即名非想。
　　悉达闻已。默而识之。盖非究竟之法。安令我得至涅盘。说偈辞去。
　　本无生老病死过　　并及地火水风空　　湛然三世无师教　　常净自然证解脱
　　次至优陀罗二仙所。白言。大仙所行之法如何。
　　大仙言。凡所於相及於非相。此是大患大痴。若正意思惟。独有微妙体性。寂定殊胜。至非想非非想处。命寿遐永。仙圣所居。
　　悉达就彼二仙五年修学。知非究竟。即诣雪山。六年苦行。成等正觉。
　　(今槩举也)受大梵天王请。至鹿野苑中。始以四谛法度五仙人。憍陈如等。为劣解者。令出三界火难。说四谛法。而证声闻。如兔渡河。乘号羊车。为中根者。令观生死根本。因起无明。如是十二攀缘。轮回不息。使顺逆推究。灭无明根。证缘觉果。如马渡河。乘名鹿车。为大根者。顿开实相。直示菩提。即色即空。一则一切。修波罗蜜行。不住三轮。入萨婆若城。无亏四摄。次登十地。渐断三愚。等妙圆明。成大菩萨。如香象渡河。乘白牛车。
　　如来经行至多子塔前。命摩诃迦叶分座令座。遂告云。吾以微妙正法眼藏密付於汝。汝当保护。传付将来。无令断绝。此大法眼藏。自尔为初。人嘱一人。不择凡圣。
　　尔时。如来复为迦叶说是偈曰。
　　法本法无法　　无法法亦法　　今付无法时　　法法何曾法
　　又曰。吾今以僧伽梨衣用付於汝。汝当护持。为吾传授慈氏如来。乃往拘尸那城娑罗双林示入涅盘。(娑罗树。行列四双。佛将圆寂。俄合为二。因名双树。色白如练。故名鹤树)复告纯陀曰。诸佛境界。皆悉无常。诸行性相。亦复如是。
