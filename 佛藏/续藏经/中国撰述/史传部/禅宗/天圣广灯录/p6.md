<!-- { "loadSidebar": true } -->
　　后至迦毗罗国。彼有长者。曰梵摩净德。财极富饶。而有二子。一名罗睺罗琰。二名罗睺罗多。长者园树生大耳如菌。味甚香美。唯长者与罗睺罗多取而食之。取已复生。自余亲属。皆不能见。时罗睺罗多乃说偈曰。
　　此树生奇耳　　食以不枯槁　　智者解此因　　当师其至道
　　时迦那提婆曰。如来记。却后第二五百年。有大菩萨因耳解脱。
　　即至净德舍。忽见尊者。心生珍敬。求闻树耳之缘。尊者曰。汝向来尝饭一比丘否。
　　长者曰。有一沙门。久曾勤供。近已灭度。坟塔仍存。
　　尊者谓罗睺罗多曰。岂非能供侍彼比丘者乎。
　　曰。诚如所论。
　　尊者曰。汝与此子。心同勤敬。汝家亲属。尝蕴慢心。不能得食。彼比丘虽持戒多闻。真理未达。寿命既尽。来偿宿因。彼之比丘生为树耳。父子得食。故当酬报。
　　尊者问长者曰。汝年多少。
　　曰。我今七十九。
　　提婆即以偈曰。
　　入道不通理　　覆身还信施　　汝年八十一　　此树不生耳
　　长者闻偈。弥加叹伏。曰。我今衰老。不克事师。愿舍次子。依师出家。
　　尊者曰。惟符佛记。今是其人。即与披剃受具。随侍。
　　游化。至巴连弗城。闻诸外道欲障佛法。尊者入彼众中。外道问曰。汝何不前。
　　尊者曰。汝何不后彼曰。汝似贱人。
　　尊者曰。汝似良人。
　　彼曰。汝解何法。
　　尊者曰。我百不解。
　　彼曰。我欲得佛。
　　尊者曰。何者是佛。
　　彼曰。我合得佛。
　　尊者曰。既道我得。汝实不得。
　　彼曰。我既不得。汝云何得。
　　尊者曰。汝有我故。所以不得。我无我故。所以言得。
　　彼词既屈。乃问尊者曰。汝名何等。
　　尊者曰。我名迦那提婆。
　　既而夙闻尊者之名。悔遏致谢。尊者乃告罗睺罗多曰。如来以大法眼藏密付迦叶。展转嘱累而至於吾。吾今付汝。汝善护持。流演将来。无令断绝。汝受吾教。听吾偈曰。
　　本对传法人　　为说解脱理　　於法实无证　　无终亦无始
　　偈已。入奋迅三昧。身放大光。而归寂灭。众起宝塔而供类之。即前汉文帝朝也。

　　天圣广灯录卷第三
　　天圣广灯录卷第四　　　〔宋实〕
　　第十六祖罗睺罗多尊者

　　迦毗罗国人也。行化至室罗筏城。有河名曰金水。见五佛影。乃曰。此河之源。凡五百里。僧伽难提居於彼处。如来志一千年后。当绍圣位。语已。泝流而上。至一大山石窟中。僧伽难提安然在定。尊者伺之。曰。汝身定邪。心定邪。
　　难提曰。身心俱定。
　　尊者曰。身心俱定。何有出入。
　　曰。虽有出入。不失定相。如金在井。如金出井。世相去来。金体常寂。
　　尊者曰。水金在井。若金出井。金无动静。何物出入。
　　曰。言金动静。何物出入。言金出入。金非动静。
　　尊者曰。若金在井。出者何金。若金出井。在者何物。
　　曰。金若出井。在者非金。金若在井。出者非物。
　　尊者曰。此义不然。
　　曰。彼理非着。
　　尊者曰。此义当堕。
　　曰。彼义不成。
　　尊者曰。彼义不成。我义成矣。
　　曰。我义虽成。法非我故。
　　尊者曰。我义已成。我无我故。
　　曰。我无我故。复成何义。
　　尊者曰。我无我故。成於汝义。
　　曰。仁者师於何圣。得是无我。
　　尊者曰。我师迦那提婆。证是无我。
　　难提偈曰。
　　稽首提婆尊　　而出於仁者　　仁者无我故　　我欲师仁者
　　罗睺罗多以偈答曰。
　　我已无我故　　汝须见我我　　汝若师我故　　知我非我我
　　难提心意豁然。愿师度脱。胡跪而说偈曰。
　　三界一明灯　　回光而照我　　十方悉开朗　　如日虚空住　　我得遇大圣　　愿依师解脱　　志诚头面礼　　唯垂赐纳受
　　尊者曰。汝心解脱。自性清净。语已。即以右手持金钵。举至梵宫。取彼香饭。将斋大众。而大众虑金饭少。心各生厌。不得就食。
　　尊者曰。非我之咎。即命僧伽难提分坐同食。众复讶之。
　　尊者曰。汝不得食。由心不了故。当知与吾分座同餐者。即过去婆罗树王如来也。愍物降迹。汝辈亦庄严劫中已至三果。未证无漏者也。
　　众曰。我师神力斯可信矣。彼云过去佛者。即切疑焉。
　　僧伽难提知众生慢。乃曰。自双林示灭八百余年。人无至信。正念轻微。不敬真如。唯爱神力。言讫。以右手渐展入地。至金刚轮际。取甘露水。以瑠璃器持至会所。大众即时钦慕。作礼悔过。
　　於是尊者告僧伽难提曰。如来以正法眼藏付嘱迦叶。次第传授而至於吾。吾今付汝。汝可护持。流布将来。无令断绝。偈曰。
　　於法实无证　　不取亦不离　　法非有无相　　内外云何起
　　僧伽难提闻已。即於座前以偈赞曰。
　　善哉大圣者　　心明如日月　　一光照世界　　暗魔无不灭
　　付法已。安座示灭。众奉全身起塔。即前汉武帝朝也。

　　第十七祖僧伽难提尊者

　　室罗筏城宝庄严王子也。生而能言。常赞佛事。七岁即厌世乐。以偈告於父母曰。
　　稽首大慈父　　和南骨血母　　我今欲出家　　幸愿哀愍故
　　父母闻偈。固止之。遂誓曰。我今不食。自取命终。乃听宫内出家。命沙门禅利多就宫传导。经十九年。尊者每自念曰。身居王宫。胡为出家。一夕。天光下烛。见一大路坦平。徐行数里。至一大山。下有石窟焉。乃宴寂于中。父既失子。即摈禅利多访寻之。不知所在。
　　尊者后游摩提国。忽有微风袭众。清凉休适。众不知其然。尊者曰。此道德之风也。当有圣者出世。嗣续祖灯乎。
　　言讫。以神力摄诸大众。登一高峰。名宝落迦。尊者曰。此山顶有紫云如盖。圣人居此矣。
　　尊者见一童子持圆鉴直造尊者前。尊者问。汝几岁耶。
　　曰。我当百岁。
　　尊者曰。汝年尚幼。何言百岁。
　　曰。我不会理。正当百岁。
　　尊者曰。汝善机耶。
　　曰。佛言。
　　若人生百岁　　不解诸佛机　　未若生一日　　而得决了之
　　师曰。汝持镜者。意何所明。
　　答曰。
　　诸佛大圆镜　　内外无瑕翳　　两人同得见　　心眼皆相似
　　父母奇之。舍令出家。尊者即与披剃受具。名伽耶舍多。
　　时风吹铜鸣声。尊者问曰。铃鸣耶。风鸣耶。
　　伽耶曰。非风铃鸣。我心铃耳。
　　尊者曰。非风铃鸣。我心谁尔。
　　伽耶曰。俱寂静故。非三昧也。
　　尊者曰。善哉。继吾嗣者。非子而谁。即告曰。如来以大法眼藏付嘱迦叶。如是展转以至於吾。吾今付汝。汝善护持。流布将来。勿令断绝。汝受吾教。听吾偈曰。
　　心地本无生　　因地从缘起　　缘种不相妨　　花果亦复尔
　　付法已。攀树而化。众议曰。尊者树下归寂。其垂荫后裔乎。将奉全身葬子高原。而众力不能举。即就树起塔。当前汉昭帝朝矣。

　　第十八祖伽耶舍多尊者

　　摩提国人也。姓郁头蓝。父天盖。母方圣。梦大神持鉴。因而有娠。凡七日而诞。体莹如瑠璃。未尝洗沐。自然香洁。幼好闲静。语非常童。持鉴出游。遇难提尊者。
　　至大月氏国。见一婆罗门舍有异气。尊者将入彼舍。舍主鸠摩罗多问曰。是何从众。
　　曰。佛弟子。彼闻佛号。心神竦然。即时闭户。
　　尊者有顷自扣其扉。罗多曰。此舍无人。
　　尊者曰。答无者谁。罗多闻语。知是异人。遽开关延接。
　　尊者曰。者如来记。吾灭后千年。有大士出现於月氏国。绍隆玄化。今汝值吾。应斯嘉运。於是鸠摩罗多发宿命智。投灭出家。披剃受具讫。乃告之曰。如来以正法眼藏付嘱迦叶。次第传授而至於吾。吾今付汝。汝善护持。流布将来。无令断绝。汝受吾教。听吾偈曰。
　　有种有心地　　因缘能发萌　　於缘不相碍　　当生生不生
　　尊者付法已。踊身虚空。现十八变。自焚其躯。以舍利起塔。即成帝朝也。

　　第十九祖鸠摩罗多尊者

　　大月氏国婆罗门之子也。昔为自在天人。见菩萨璎珞。忽起爱心。堕生忉利。闻帝释说法。复生梵天。以根利故。善谈法要。诸天尊为导师。遂降月氏。
　　后至中天竺国。有大士名阇夜多。问曰。我家父母素重三宝。而尝婴疾瘵。凡所营作。皆不如意。而我邻家久为旃陀罗行。而身常勇健。所作和合。彼何幸。而我何辜。
　　尊者曰。何足疑乎。且善恶之报。有三世焉。凡人但见仁夭暴寿。逆吉义凶。便为亡因果。虚罪福。殊不知影响相随。毫厘靡忒。纵经百千万劫。亦不磨灭。时阇耶多闻是语已。顿释所疑。
　　尊者曰。汝虽已信三业。而未明业从惑生。惑从识有。识依不觉。不觉依心。心本清净。无生灭．无造作．无报应．无胜负．寂寂然．灵灵然。汝若入此法门。可与诸佛同矣。一切善恶．有为无为。皆如梦幻。阇夜多承言领旨。即发宿慧。恳求出家。
　　既受具。尊者告曰。吾今寂灭时至。如来以正法眼藏嘱授迦叶。展转相付而至於吾。吾今付汝。汝善护持。流布将来。无令断绝。汝受吾教。听吾偈曰。
　　性上本无生　　为对求人说　　於法既无得　　何怀决不决
　　师曰。此是妙音如来见性清净之句。汝宜传布。言讫。即於座上放大光明。照曜四众。而入寂灭。阇夜多起塔崇奉。即王莽时也。

　　第二十祖阇夜多尊者

　　北天竺国人也。智慧渊冲。化导无量。后至罗阅城。数扬顿教。彼有学众。唯尚辩论。为之首者。名婆修盘头。常一食不卧。六时礼佛。清净无欲。为众所归。
　　尊者将欲度之。先问彼众曰。此徧行头陀能修梵行。可得佛道乎。
　　众曰。道由行证。必获圣果。
　　尊者曰。今此头陀与道远矣。不久当堕。
　　众曰。尊者有何德行而讥我师。
　　尊者曰。我不求道。亦不颠倒。我不礼拜。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。
　　时徧行闻已。发无漏智。欢喜赞叹尊者。而说偈曰。
　　稽首三昧尊　　不求於佛道　　不礼亦不慢　　心不生颠倒　　不坐不懈怠　　但食无所好　　虽慢而不迟　　虽急而不躁　　今我遇尊者　　和南依师教
　　尊者谓众曰。会吾语否。吾所以然者。为其求道心切。夫弦急即断。故吾不赞。令其住安乐地。入于佛慧。复告徧行头陀曰。吾适对众抑挫仁者。得无恼於衷乎。
