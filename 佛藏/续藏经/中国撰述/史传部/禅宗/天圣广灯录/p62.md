<!-- { "loadSidebar": true } -->
　　上堂云。汝但不循动静合离。恬变通塞。生灭明暗。如是十二类诸有为相。随拔一根。脱黏内复。复归元真。发本明耀。耀性发明。诸余五黏应拔圆脱。不由前尘所起知见。明不循根。寄根明发。由是六根互相为用。诸上座。此是楞严经中如来标指。如今不了者。盖为外见诸法。内有一心。能所交驰。轮回於生死。元是一精明。分为六和合。一处成休伏。六用皆不成。
　　又道。一根既返源。六根成解脱。但得返源便得。傥若返源去也。然后眼得为色。耳得为声。鼻得为香。舌得为味。身得为触。意得为法。随缘了达。任性纵横。得无挂碍。但恁么会好。久立。珍重。
　　僧问。如何是佛未出世已前事　师云。众人要知　进云。出世后事如何　师云。待别时来。向汝道。

　　越州清化山宝寿子昌禅师

　　姓朱氏。苏州人。也本州开元寺出家受具。
　　诣云居山契悟。於祥符年。越州清化山请师出世。
　　师开堂日。维那白槌云。法筵龙象众。当观第一义　师云。以斯观者。名为正观。若他观者。非见佛也。且问诸人。还解恁么观得么。未能如是。有疑请问。
　　时有僧问。久乃不闻师子吼。请师一句震雷音　师云。你什么处去来。
　　问。鸿锺大击。法鼓遐闻。如何是和尚为人一句　师云。展转为流通。
　　问。须菩提唱无说而显道。释梵绝听而雨华。未审今日谁是闻者　师云。秖欠雨华在。
　　师后住杭州广法院。不疾而终。阇维之后。收舍利。起塔于本山。师俗寿五十二。僧腊四十五。

　　衢州显圣寺居曜禅师

　　上堂。僧问。祖祖相传传祖印。师今得法嗣何人　师云。人天大众前　进云。恁么即云居一只箭。今日射三衢　师云。情知你恁么会。
　　问。如何是祖师西来意　师云。前后宗师答未休。
　　问。天得一以清。地得一以宁。和尚得一又如何。
　　师云。说什么天地　进云。还有利人分也无　师云。大众笑你。
　　问。如何是和尚家风　师云。老僧自来秖如此。

　　潭州兴化寺善能禅师

　　开堂日。僧问。大众云集。请师举唱宗乘　师云。好问着　进云。恁么则不负於师也　师云。莫用力。
　　问。久处龙门。如何得达　师云。汝幸是龙门客。
　　问。如何是学人深深的的底事　师云。许你一着。
　　问。如何是兴化境　师云。观瞻不足　进云。如何是境中人　师云。还见也未。
　　问。如何是佛　师云。你问不是　进云。学人不会。乞师指示　师云。且礼拜着。
　　上堂云。大众。道个省要。已是周遮。然虽如是。且莫错会。久立。珍重。

　　荆门军清溪山清禅师

　　上堂。僧问。如何披露。与道相应　师云。你几曾披露。即与道不相应。
　　问。如何是观音妙智力　师云。能救世间苦。
　　问。如何是祖师意　师云。问取露柱　进云。如何是露柱意　师云。适来向道什么。
　　问。古路坦然。如何履践　师云。你是行脚人。
　　问。心心不动时如何　师云。者钝汉　进云。恁么即礼谢师恩　师云。且莫粗心。
　　师上堂。云。初心未会会取。若会。不坏世间。不出世间。诸上座。恁么说底话。是出世间语。是不出世间语。要会么。世间凝然。一味法界。久立。珍重。

　　潭州北禅崇胜寺觉宁禅师

　　上堂。立云。今日还有人问话么。
　　时有僧问。如何是佛法大意　师下座。归方丈。
　　僧问。如何是本来宗旨　师云。幸是出家人。
　　问。如何是文殊　师云。你须识取普贤　进云。恁么即依而行之也　师云。莫错会。
　　问。如何是三界　师云。你唤什么作三界　进云。恁么即无三界也　师云。你适来问什么。
　　问。如何是道　师云。你还识得也未　进云。恁么即谢师证照也　师云。速礼拜着。
　　师上堂云。如来光中。映令暂现。现即现也。且唤什么作如来光。珍重。

　　杭州南山省堂主

　　师姓杨氏。谢池人也。福州黄蘗出家受具。
　　后自云居得法。
　　一日。因经堂内有僧看经。召师云。世尊元来三十成道　师云。日许多时。什么处去来。僧无语。
　　因官人入寺。见木数条。遂指问师云。良匠无余材。者个什么处得来　师云。用不尽底。
　　僧问。九年面壁。意旨如何　师云。与天下人为榜样。
　　师遂有颂。
　　祖师面壁九年余　　此是西来未上机　　直至如今天下客　　强将言句为施为

　　牧童颂二首

　　蒙蒙烟雨草春肥　　牧去随时忘却归　　闲插野草了角上　　不能相悉谓狂机

　　又

　　牧童自有牧童亲　　岂与常流作并邻　　一笛吹从林下过　　逍遥谁爱入红尘

　　天圣广灯录卷第二十九
　　天圣广灯录卷第三十　　　〔宋碑〕
　　杭州南山兴教寺惟一禅师

　　初开堂。升座。维那白槌云。法筵龙象众。当观第一义　师云。重言不当。大众还委么。且作么生是第一义。若自观者。名为正观。若佗观者。名为邪观。或有问话。请垂见示。
　　时有僧问。觉华开处。徧满娑婆。祖意西来。合谈何事　师云。孤猨叫落中岩月。野客吟残半夜灯　进云。恁么则昔日灵山。今朝兴教。
　　师云。相识满天下。知心有几人。　学人伫思　师云。速还三拜。
　　问。师唱谁家曲。宗风嗣阿谁　师云。不避来机。速当一问　进云。恁么则五老峰前亲得旨　今朝兴教度群迷　师云。不是智音者。那能辨浊清。
　　问。承古有言。如来有正法眼藏付嘱摩诃迦叶。和尚今朝当付何人　师云。者里有多少人　进云。未晓者如何领会　师云。还我话来。
　　上堂。僧问。不落见闻。请师答话　师云。三十年后。
　　问。众手淘金。谁是得者　师云。是你眼皮重　进云。恁么则骏马不移蹄　师云。金在什么处。
　　问。狂风忽起。扫荡烟云。学人到此。为什么不会　师云。真个不会　进云。不探龙领。争获骊珠　师云。珠在什么处。
　　问。达磨未来时如何。
　　师云。索桥路险人难度　进云。来后如何　师云。少林闲坐九年余。
　　问。牛头未见四祖时如何　师云。南来冬熟笋　进云。见后如何　师云。北去夏宜桃。
　　问。佛末出世时如何　师云。白云数重　进云。出世后如何　师云。青山一带。
　　问。如何是道　师云。刺头入荒草　进云。如何是道中人　师云。乾屎橛。
　　问。曹溪一曲师亲唱。未审如何和得齐　师云。你试道看　进云。恁么则谢师举唱　师云。秖为宫商调不同。
　　问。大耳三藏第三度为什么不见国师　师云。脚跟下看　进云。如何得见　师云。草鞋根断。
　　问。和尚未见栖贤时如何　师云。春来好寒　进云。见后如何　师云。秋去盛热。

　　真州定山惟素山主

　　有僧问。古人拈槌竖拂不当宗乘。未审山主如何为人　师云。旦莫强惺惺　进云。恁么则却成起动也　师云。龙头蛇尾汉。
　　问。如何是不迁　师云。暑往寒来　进云。恁么则迁去也　师云。啼得血流无用处。
　　问。达磨心印师已晓。试举家风对众看　师云。门前有个长松树。夜半子规来上啼　进云。恁么则白鼉一派。流注十方　师云。日月丽天。风云难蔽。
　　问。知师洞达诸方旨。临机不答旧时禅。如何是新奇　师云。若到诸方。不得错举　进云。学人殷懃於座右。莫不秖此是新奇　师云。折草量天。
　　问。如何是定山境　师云。清风满院　进云。忽遇客来。将何祇待　师云。莫嫌冷澹。
　　师云。若论家风与境。也不易酬对。多见指定处所。教他不得自在。曾有僧问大随。如何是和尚家风。答云。赤土上画簸箕。又云。肚皮上不贴榜。且问诸人作么生会。更有夹山．云门．临济．风穴。皆有此话播於诸方。各各施设不同。又作么生会。法无异辙。殊途同归。若要省力易会。但识取自家桑梓。便能绍得家业。随处解脱。应用现前。天地同根。万物一体。唤作衲僧眼睛。绵绵不漏丝发。苟或於此不明。徒自伶俜辛苦。
　　有僧问。众手淘金。谁是得者　师云。莫作贵　进云。不作贵又如何　师云。金在什么处。
　　问。如何是佛　师云。含齿戴发　进云。恁么则人人具足　师云。远之又远。
　　问。如何是不生不灭法　师云。春到百华开。秋来群木落　进云。恁么则一年一度春也　师云。欠子细在。
　　问。牛头未见四祖时如何　师云。成象立业　进云。见后如何　师云。立业成家。
　　问。如何是一味法界　师云。花红柳绿　进云。如何是定山路　师云。峭　进云。履践者如何　师云。崄。
　　问。万法归一。一归何所　师云。一叶落。天下秋　进云。如何领会　师云。三十年后。
　　问。承教有言。无上法王有大陀罗尼门。名为圆觉。流出一切清净真如．菩提涅盘。未审圆觉从什么处流出　师云。山僧顶戴有分　进云。恁么则信受奉行　师云。依稀似曲才堪听。
　　师又云。将知佛法须是彻底悟得。方能始终一贯。作用施为。得其自在。若是学成者。终有剂限。子细穷究。便随末忘本。唤作流浪生死。无本可据。所以教中云。何况能以有思惟心。测度如来圆觉境界。如取萤火烧须弥山。终不能着。若论此事。无用心处。亦非懈怠而得。却请上座各自回光返照。与道稍有相应。其如不达宗旨。总成逐块。
　　僧问。十二时中如何得与道相应　师云。皇天无亲。唯德是辅　进云。恁么则不假修证也　师云。三生六十劫。
　　问。如何是深山岩崖逈绝无人处佛法　师云。月明千嶂里。风动万年枝　进云。恁么则处处菩提道。明明功德林　师云。熏天炙地。
　　问。如何是佛法大意　师云。山高海深。
　　问。不见一法即如来。方得名为观自在。如何是观自在　师云。好好礼三拜　进云。莫秖者便是　师云。十万八千。

　　苏州西山尧峰院颢暹禅师

　　初开堂。有僧问。法筵龙象众。当观第一义。如何是第一义　师云。你去什么处来。
　　问。海门三级浪。专听一声雷时如何　师云。犹是未警发在。
　　问。如何是佛　师云。无比不思议。
　　问。先圣出世。为一大事因缘。和尚今日出世。当为何人　师云。秖恐你未是其人。
　　问。如何是祖师西来意　师云。尽道九年曾面壁。
　　问。如来路上无私曲。便请玄音和一场　师云。莫并巴儿曲。须超白雪辞。
　　问。祖祖相传传祖印。师今得法嗣何人　师云。同道方知。
　　问。如何是和尚为人一句　师云。山僧自来不曾容易。
