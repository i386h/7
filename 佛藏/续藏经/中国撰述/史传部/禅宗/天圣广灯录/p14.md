<!-- { "loadSidebar": true } -->
　　上堂云。汝等诸人尽是噇酒糟汉。与么行脚。笑杀他人。总似与么容易。何处更有今日。汝还知大唐国里无禅师么　时有僧问。秖如诸方匡徒领众。为什么却道无禅师　师云。不道无禅。秖道无师　后沩山举此因缘问仰山云。意作么生　仰山云。鹅王择乳。素非鸭类　沩山云。此实难辨。
　　裴相一日托一尊佛於师前。胡跪云。请师安名　师召云。裴休　休应喏　师云。与汝安名竟　相公便礼拜。
　　相公一日上诗一章　师接得便坐却。乃问。会么　相公云。不会　师云。与么不会。犹较些子。若形纸墨。何有吾宗。
　　诗曰。
　　自从大士传心印　　额有圆珠七尺身　　挂锡十年栖蜀水　　浮杯今日渡漳滨　　一千龙象随高步　　万里香华结胜因　　愿欲事师为弟子　　不知将法付何人
　　师答曰。
　　心如大海无边际　　口吐红莲养病身　　虽有一双无事手　　不曾祗接等闲人
　　夫学道者。先须并却杂学诸缘。决定不求。决定不着。闻甚深法。恰似清风届耳。瞥然而过。更不追寻。是为甚深。入如来禅。离生禅想。从上祖师。唯传一心。更无异法。指心是佛。顿超等妙二觉之表。决定不流至第二念。始似入我宗门。如斯之法。汝取次人到者里。拟作么生学。所以道。拟心时。被拟心魔缚。非拟心时。又被非拟心魔缚。非非拟心时。又被非非拟心魔缚。魔非外来。出自你心。唯有无神通菩萨足迹不可寻。
　　若於一切时中。心有常见。即是常见外道。若观一切法空作空见。即是断见外道。所以三界唯心。万法唯识。此犹是对外道邪见人说。若说法身以为极果。此对三贤十圣人言。故佛地断二愚。一者微细所知愚。二者极微细所知愚。佛既如是。更说什么等妙二觉所知。
　　一切人但欲向明。不欲向暗。但欲求悟。不爱烦恼。便道佛是觉。众生是妄。若作如是见解。百劫千生轮回六道。更无断绝。何以故。为谤诸佛本源自性故。他分明向你道。佛且不明。众生且不暗。法无明暗故。佛且不强。众生且不弱。法无强弱故。佛且不智。众生且不愚。法无愚智故。是你出头总道解禅。开着口便病发。不说本。秖说末。不说迷。秖说悟。不曾说体。秖说用。总无你话论处。
　　他一切法且本不有。今亦不无。缘起不有。缘灭不无。本亦不有。本非本故。心亦不心。心非心故。相亦非相。相非相故。所以道。无法无本心。始解心心法。法即非法。非法即法。无法无非法故。是心心法。忽然瞥起一念。了知如幻如化。即流入过去佛。过去佛且不有。未来佛且不无。又且不唤作未来佛。现在念念不住。不唤作现在佛。佛若起时。即不拟他是觉是迷。是善是恶。輙不得执滞他。断绝他。如一念瞥起。千重关锁锁不得。万丈绳索。系他不住。
　　既若如是。争合便拟灭他止他。分明向你道尔焰识。你作么生拟断他。喻如阳焰。你道近。十方世界求不可得。始道远。看时秖在目前。你拟趂他。他又转远去。你始避他。他又来逐。你取又不得。舍又不得。既若如此。故知一切法性自尔。即不用愁他虑他。
　　如言前念是凡。后念是圣。如手翻覆一般。此是三乘教之极也。据我宗门中。前念且不是凡。后念且不是圣。前念不是佛。后念不是众生。所以一切色是佛色。一切声是佛声。举着一理。一切理皆然。见一事。见一切事。见一心。见一切心。见一道。见一切道。一切处无不是道。见一尘。十方世界山河大地皆然。见一滴水。即见十方世界。一切性水。又见一切法。即见一切心。一切法本空。心即不无。不无即妙有。有亦不有。不有即有。即真空妙有。既若如是。十方虚空世界。不出我之一心。一切微尘国土。不出我之一念。若然。说什么内之与外。如蜜性甜。一切蜜皆然。不可者个蜜甜。余底苦也。何处有与么事。
　　所以道。虚空无内外。法性自尔。虚空无中间。法性自尔。故众生即佛。佛即众生。众生与佛。元同一体。生死涅盘。有为无为。元同一体。世间出世间。乃至六道四生。山河大地。有性无性。亦同一体。言同者。名相亦空。有亦空。无亦空。尽恒沙世界元是一空。既若如此。何处有佛度众生。何处有众生受佛度。何故如此。万法之性自尔故。若作自然见。即落自然外道。若作无我．无我所见。堕在三贤十圣位中。
　　你如今云何将一尺一寸。便拟度量虚空。他分明向汝道。法法不相到。法自寂故。当处自住。当处自真。以身空故名法空。以心空故名性空。身心总空。故名法性空。乃至千途异说。皆不离你之本心。如今说菩提涅盘。真如佛性．二乘菩萨者。皆指叶为黄金．拳掌之说。若也展手之时。一切大众。若天若人。皆见掌中都无一物。所以道。本来无一物。何处有尘埃。本既无物。三际亦无所有。故学道人单刀直入。须见者个意始得。
　　故达磨大师从西天来至此土。经多少国土。秖觅得可大师一人。密传心印。印你本心。以心印法。以法印心。心心不异。心既如此。法亦如此。同真际。等法性。法性空中。谁是授记人。谁是成佛人。谁是得法人。他分明向你道。菩提者。不可以身得。身无相故。不可以心得。心无相故。不可以性得。性即便是本源自性天真佛故。不可以佛更得佛。不可以无相更得无相。不可以空更得空。不可以道更得道。本无所得。无得亦不可得。所以道。无一法可得。秖教你了取本心。当下了时。不得了相。无了无不了相亦不可得。
　　如此之法。得者即得。得者。不自觉知。不得者。亦不自觉知。如此之法。从上已来。有几人得知。所以道。天下忘己者有几人。如今於一机一境。一经一教。一世一时。一名一字。六根门前领得。与机关木人何别。忽有一人出来。不於一名一相上作解者。我说此人尽十方世界觅者个人不可得。以无第二人故。继於祖位。亦云释种。无杂纯一故。
　　言王若成佛时。王子亦随出家。此意大难知。秖教你。莫觅。觅便失却。如痴人。山中叫一声。响从谷出。便走下山。趂及乎觅不得。又叫一声。山上响。又应。亦走上。山上趂。如是千生万劫。秖是寻声逐响人。虚生浪死汉。汝若无声。亦无其响。涅盘者。无闻．无知．无声．绝迹．绝踪。若得如是。稍与祖师邻房也。
　　问。如王库藏内。都无如是刀。伏愿诲示　师云。王库藏者。即虚空性也。能摄十方虚空世界。皆总不出你心。亦谓之虚空菩萨。你若道是有是无．非有非无。总成羖羊角。羖羊角者。即你求觅者也　问。王库藏中有真刀否　师云。此亦是羖羊角　云。若王库藏中本无真刀。何故云。王子持王库中真刀出至异国。何得言无　师云。持刀出者。此喻如来使者。你若言王子持王库中真刀出去者。库中应空去也。本源虚空性。不可被异人将去。是什么语。设你有者。皆名羖羊角　问。迦叶受佛心印。得为传语入否　师云。是　云。若是传语人。应不离得羖羊角　师云。迦叶自领得本心。所以不是羖羊角。若以领得如来心。见如来意。见如来色相者。即属如来使。为传语人。所以阿难为侍者二十年。但见如来色相。所以被佛呵云。唯观救世者。不能离得羖羊角。
　　问。执剑於瞿昙前者。如何　师云。五百菩萨得宿命智。见过去生业障。五百者。即你五阴身是。以见此宿障故。求佛求菩提涅盘。所以文殊将智解剑。害此有见佛心故。故言你当善害　云。何者是剑　师云。解心是剑　云。解心既是剑。断此有见佛心。秖如能断见心。何能除得　师云。还将你无分别智。断此有见分别心　云。如作有见。有求佛心。将无分别智剑断。争奈有智剑在何　师云。若无分别智。害有见无见。无分别智亦不可得　云。不可以智更断智。不可以剑更断剑　师云。剑自害剑。剑剑相害。即剑亦不可得。智自害智。智智相害。即智亦不可得。母子俱丧。亦复如是。
　　问。如何是见性　师云。性即是见。见即是性。不可以性更见性。闻即是性。不可以性更闻性。秖你作性见。能闻能见性。便有一异法生。他分明道。所可见者。不可更见。你云何头上更着头。他分明道。如盘中散珠。大者大圆。小者小圆。各各不相知。各各不相碍。起时不言我起。灭时不言我灭。所以四生六道。未有不如时。
　　且众生不见佛。佛不见众生。四果不见四向。四向不见四果。三贤十圣不见等妙二觉。等妙二觉不见三贤十圣。乃至水不见火。火不见水。地不见风。风不见地。众生不入法界。佛不出法界。所以法性无去来。无能所见。既如此。因什么道我见我闻。於善知识处得契悟。善知识与我说法。诸佛出世与众生说法。迦旃延祗为以生灭心传实相法。被净名呵责。分明道。一切法本来无缚。何用解。他本来不染。何用净。他故云。实相如是。岂可说乎。汝今秖成是非心．染净心。学得一知一解。绕天下行。见人便拟定当取。谁有心眼。谁强谁弱。若也如此。天地悬殊。更说什么见性。
　　问。既言性即见。见即性。秖如性。自无障碍。无齐限。云何隔物即不见。又於虚空中。近即见。远即不见者。如何　师云。此是你妄生异见。若言隔物不见。无物言见。便谓性有隔碍者。全无交涉。性且非见非不见。法亦非见非不见。若见性人。何处不是我之本性。所以六道四生．山河大地。总是我之性净明体。故云。见色便见心。色心不异故。秖为取相作见闻觉知。去却前物。始拟得见者。即堕二乘人中依通见解也。虚空中。近则见。远则不见。此是外道中收。分明道。非内亦非外。非近亦非远。近而不可见者。万物之性也。近尚不可见。更道远而不可见。有什么意智。
　　问。学人不会。和尚如何指示　师云。我无一物。从来不曾将一物与人。你无始已来。秖为被人指示。觅契觅会。此可不是弟子与师俱陷王难。你但知一念不受。即是无受身。一念不想。即是无想身。决定不迁流造作。即是无行身。莫思量卜度分别。即是无识身。
　　你如今才瞥起一念。即入十二因缘。无明缘行。亦因亦果。乃至老死。亦因亦果。故善财童子一百一十处求善知识。秖向十二因缘中求。最后见弥勒。弥勒却指见文殊。文殊者。即汝本地无明。若心心别异。向外求善知识者。一念才生即灭。才灭又生。所以汝等比丘。亦生亦老。亦病亦死。酬因答果已来。即五聚之生灭。五聚者。五阴也。一念不起。即十八界空。即身便是菩提华果。即心便是灵智。亦云灵台。若有所住着。即身为死尸。亦云守死尸鬼。
