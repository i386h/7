<!-- { "loadSidebar": true } -->
　　水盛。住西湖妙果。未几。返南巢故隐。向慕者愈众。至正丁亥夏四月日。黎明召四众戒饬之。且云。世尊有言。我今背痛。将入涅盘。吾其时矣。侍僧捧纸求偈。盛诃曰。何以偈为。强之。乃引纸膝上书已。端坐而逝。初盛。预建葬塔於诸峰之下。是夜有光。如匹练自天际下烛。交相通贯。未几。散布五峰之顶。复合於塔中。弥三夕乃止。居民凡数十里聚观骇异之○祖铭。字古鼎。四明应氏子。幼不茹荤。稍长。通左氏书。尤嗜释典。剃染受具。出游诸方。莫有契者。时行端在灵隐。铭往从焉。一日入室。叩黄龙见慈明因缘。端诘曰。只如赵州云。台山婆子。被我勘破。慈明笑曰。是骂耶。你且道。二老汉用处。是同是别。曰一对无孔铁锤。曰黄龙直下悟去。又且如何。曰也是病眼见空花。曰不是不是。铭拟进语。端便喝。铭当下廓然。出世隆教。迁宝陀。迁中天竺。至正七年。迁径山。上堂。举大愚芝示众。大家相聚吃茎齑。若唤作一茎齑。入地狱如箭。乃云。宗师为人如蛊毒家。置毒饮食之中。饮人未尝不欲断其命根。虽然。是冤对者。能有几人○可授。初住大雄山。迁隆恩。又迁白岩。丁亥。迁主龙华。一座十三春秋。凡四坐道场。皆不出乎台境。诸方争欲聘致。授皆不从。作休庵於西坞。日修念佛三昧法门。且曰。此正禅定之功也。恶可强分同异哉○元长。住伏龙。宋濂。每寄书论道。至正七年。长复答书曰。士林中来者。无不盛谈左右。乃间气所生。文章学问绝出。为浙东群儒之冠。且尤深於内典。欣羡无已。承叙自幼读佛书。领其要旨。出入有无空假中。中至於中且不有。有无何在。三复斯言。此今之士夫。执有执无。离边离中。分彼此儒释之异。如左右。儒释一贯者。能有几人。人言为不虚矣。张无尽云。余因学佛。然后知儒。古德云。居无为界中。而不断灭有为之法。居有为界中。而不分别无为之相。暗合道妙。不易不易。审如是。则有为底便是无为底。左右已百了千当。何处更有身心之虑未祛。事物之来未息。又何处更有真实工夫可做而后出离有为。了生死大事耶。左右与山野。交二十年。会或剧谈。别或寄语。未有如此书之至诚也。人天之际唯诚。朋友之道亦诚而已。只如左右。未动念未操觚拂纸。未陈一言。及写在纸上了。是有为。是无为。是生是死。是生死法。是出生死法。这些子。直是誵讹。故孔子谓子路曰。未知生焉知死。孔子底说话。莫道子路不知落处。尽大地人。都不知落处。岂不见。黄山谷访死心。死心云。闻公会禅。诸方皆印可。是否。答云。不敢。死心云。我有一问问公。公试答看。彼此烧作一堆灰。在甚处相见。山谷茫然。后参晦堂。示吾无隐乎尔一言。闻桂花香。打破漆桶。鼻孔撩天。大丈夫欲成办个事。自有个般时节。山谷虽是一块精金。须入死心晦堂作家炉鞴。恶辣钳锤始得。这一队汉。若到无明门下。更须一一勘过。何也。不是弄潮人。休入洪波里。山野如是杜撰。左右以为如何。

　　(戊子)宝金禅师至燕京

　　宝金。号璧峰。姓石氏。生於乾州永寿县之名胄。父通甫。人号为长者。母张。亦嗜善弗倦。有桑门。持钵乞食。以观音像授张。且嘱曰。汝谨事之。当生智慧之男。未几生金。白光照室。幼恒多疾。缠绵衾枕间。父母疑之曰。此儿感祥征而生。其宜归之释氏乎。六岁出家。剃落受具。徧诣讲肆。穷性相之学。已而抚髀叹曰。三藏之文。皆标月之指尔。昔者祖师说法。天花缤纷。金莲涌现。尚未能出离生死。况区区者耶。即更衣入禅林。时如海真。树正法幢於晋云山中。亟往见之。真示以道要。金大起疑情。二三年间。寝食为废。偶携筐随真。撷蔬於园。忽凝坐不动。历三时方窹。真曰。尔入定耶。金曰。然。曰汝何所见。金曰。有所悟尔。曰汝苐言之。金举筐示真。真非之。金置筐於地。拱手而立。真又非之。金厉声一喝。真奋前揕其胸。使速言。金筑真胸仆之。真犹未之许。笑曰。尘劳暂息。定力未能深也。必使心路绝祖关透。然后大法可明耳。金闻之。愈精进不懈。遂出参诸方。憩蛾眉山。誓不复粒食。日采松栢啖之。胁不沾席者又三年。一念不生。前后际断。照体独立。物我皆如。自是入定。或累日不起。尝趺坐大树下。溪水横逸。人意。金已溺死。越七日水退。竞往视之。金燕坐如平时。惟衣湿耳。一日听伐木声。通身汗下如雨。叹曰。妙喜大悟十有八。小悟无算。岂欺我哉。未生前事。吾今日方知其真耳。急往求证於真。反覆相辨诘甚力。至於拽倾禅榻而出。真曰。是则是矣。翼日重勘之。至期。真於地上。画一圆相。金以袖拂去。真复画一圆相。金於中增一画。又拂去之。真再画如前。金又增一画。成十字。又拂去之。真视之不语。复画如前。金於十字加四隅。成卍文。又拂去之。真乃总画三十圆相。金一一具答。真曰。汝今方知佛法宏胜如此也。百余年间。参学有悟者。世岂无之。能明大机用者。宁复几人。无用和尚有云。座下当出三虎一彪。一彪者。岂非尔耶。尔宜往朔方。其道当大行也。无用。盖真之师云。先是。金在定中。见一山甚秀丽。重楼杰阁。金碧绚烂。诸佛五十二菩萨。行道其中。有招金谓曰。此五台山秘魔岩也。尔前身修道其中。灵骨犹在。何乃忘之。既窹。遂游五台。道逢蓬首女子。身被五彩弊衣。赤足徐行。一黑獒随其后。金问何之。曰入山中尔。曰将何为。曰一切不为。良久乃没。叩之同行者皆不见。或谓文殊化身云。金乃就山建灵鹫庵。四方闻之。不远千里。日负糇粮来献。金悉储之。以食游学之僧。多至千余人。至正戊子冬。元顺帝召至燕都。慰劳甚至。天竺僧指空。久留燕。相传能前知。号为三百岁。金往与叩击。空瞪视不答。及出。空叹曰。此真有道者也。冬夕大雪。有红光。自金室中起。上接霄汉。帝惊叹。

　　(己丑)世愚禅师还乌石山

　　世愚。住广德凡三年。乌石之众。念愚久去。乡里力迎其还。愚尝示五台善讲主曰。假饶文殊放金色光。与汝摩顶。师子被你骑来。观音现千手眼。鹦哥被你捉得。皆是逐色随声。於你自己。有何利益。要明己躬大事。透脱生死牢关。先须截断一切圣凡虚妄见解。十二时中。回光返照。但看不是心不是物不是佛是个甚么。切莫向外边寻讨。设有一毫佛法神通圣解。如粟米粒大。皆为自欺。总是谤佛谤法。直须参到脱体无依。纤毫不立处。着得只眼。便见青州布衫。镇州萝卜。皆是自家所用之物。更不必别求神通圣解也○怀信。住天童。己丑冬十月。迁住金陵龙翔。或谓。龙翔初政。稍示威严。以惩骄慢之习。信笑而不答。

　　(庚寅)守贵禅师住天龙

　　守贵。字无用。号水庵。浦江甄氏子。其家业耕樵。每使之行馌田间。贵志弗乐。乃同乡童子。从师传读书。年十八剃染。二十游方。至龙华。参元长。长授以向上一着。贵冥参默究。恍若有契。邻院天龙。有大道平者。挽长主之。丁卯春正月。笑隐。言长行业於行宣政院。将俾出世住大禅坊。长竟遁逃。不见使者。夜渡涛江。走伏龙山。贵与之俱。山有废剎。曰圣寿。长为一新之。命贵领其徒。贵尝往参断崖义。梁山宽。反覆叩答。不异见长时。乃太息曰。千江虽殊。而明月则一。吾今而后无疑矣。戊子夏。退居嘉兴建庵为佚老计。庚寅秋七月十日。梦大道平来。别曰。吾已弃人间世矣。贵大惊。急拏舟往视之。平果已告寂。自是复住天龙○守贵。住天龙。通嗣书於元长。长答书略曰。无用。既为一方主人。便与前来独居时不同。何以故。古之参禅办道之士。或独居。或处众。单单以生死两个事为急务。如救头然。打破漆桶之后。日夕磨砺身心。一如荡然。无纤毫过患。久久不可掩其光明。自然败露。不得已被人掇在座子上坐地。以其得处稳密。用处谛当。一动一静。一语一默。皆可与人作个样子。故有住持之说。夫住持者。住於不可住之地。持其不可持之法。利济一切。传之无穷。岂小根劣器之所能。真世出世间大力量大丈夫大善知识。所以有眼者见。有耳者闻。犹国之有君。家之有父。君圣而臣贤。父慈而子孝。众人以一人为之主。一人以众人为之宾。宾主历然。风行草偃。不言而治。盖本於斯。况顶[宁*页]具大眼目。辨龙蛇。别虎兕。启大垆鞴。运大钳锤。镕凡圣。烹佛祖。向千个万个中。点一个出来。作灵山正传。为少林种草。如灯照灯。如水与水。故有法嗣之说。岂有今之纷纷者。以势利相倾。人我相胜。诈伪相欺。狼戾相夺。甚至词讼相加。毒害相杀。往往白衣面前。摇尾乞怜。铁面活阎罗王手中乞命。如斯之辈。似粟如麻。作地狱业。名地狱查。唤作住持得么。唤作法嗣得么。苦哉屈哉。百丈临济一宗。扫地尽矣。

　　(辛卯)明德禅师住松江东禅

　　明德。号孤峰。明州朱氏子。父与补陀僧玠公交。玠闻鸡声入道。凡说法。必鼓翅为鸡号。玠亡已久。母梦玠来托宿。觉而有娠。历十四月而生。童幼不好嬉弄。每结跏端坐不动。藏主慧明。诃曰。童子不知诵诗读书。痴坐将焉求。德曰。欲学坐禅求作佛尔。明奇之。挟至鄞县金鹅院。俾给洒扫之役。时年十二。越五载得度受具。慨然有求道之志。杖锡而出。首谒竺西坦於天童。坦曰。汝从何方来。曰金鹅来。曰金鹅山高多少。曰不见其顶。坦斥之。德益自策励。以必证为期。坦一日升座。举世尊拈花公案。德於众中闻之。忽若有解。遽造偈呈坦。坦颔之。德犹弗自是也。复如净慈。见晦机熙。熙见德至。问曰。什么人恁么来。德曰。胡张三黑李四。又问。从朝至暮。着衣吃饭。还认自己否。德又曰。胡张三黑李四。熙拈棒欲打。德拂袖竟出。抵双林。见明极俊。会日本迎俊为国师。德送至海滨。而竺田霖。亦自雪窦至。见德气貌不凡。延归山中。居第一座。霖上堂。举隐山泥牛入海公案。谆谆诱掖。德不觉庆快。群疑顿释。因以偈呈霖。霖叹曰。人天眼目。俨然犹在。自是。邀仲方伦。结庵桃花坞。相与激扬。暇则翻阅华严。足不踰户限。名称日闻。行宣政院。请住松江东禅寺○明叟昌。至伏龙参元长。长悯其求道恳切。示偈曰。峰顶高寒雪未开。上人忍冻为何来。齐腰不用庭前立。待得天晴暖自回。昌遵行。忽然有省。长印可之。

　　(壬辰)兰室馨禅师住清隐

