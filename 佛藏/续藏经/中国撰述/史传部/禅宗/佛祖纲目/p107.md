<!-- { "loadSidebar": true } -->
　　庚戌三月。道冲。手书龛纪并遗书。且曰。无准忌。在三月十八日。吾以十五日行。不能办香修供矣。说偈书赞。嬉笑言论如平时。侍僧以遗偈请。麾斥不顾。已而笑谓侍者曰。末后一句。无可商量。只要个人直下承当。即命笔书辞众。十四日上堂。语至夜分。起坐移顷而逝。寿八十二。腊六十一。茶毗。舍利五色者无数。

　　(癸丑)祖钦禅师住龙兴

　　祖钦。住潭州龙兴。自叙。五岁出家。见本师与宾客交谈。便知有此事。十六为僧。十八行脚。锐志要出来究明此事。在双林铁橛远会下。从朝至暮。不出户庭。纵入众寮。至后架袖手当胸。徐来徐往。更不左右顾。目前所视。不过三尺。初看狗子无佛性话。忽於念头起处。打一个返观这一念。当下氷冷。直是澄澄湛湛。不动不摇坐一日。如弹指顷。都不闻钟鼓之声。十九在灵隐挂搭。见妙峰善。善死。石田继席。颕东叟在客司。我在知客司。见处州来书记。说道。钦兄。你这工夫。是死水不济事。动静二相。打作两橛。参禅须是起疑情。大疑大悟。小疑小悟。不疑不悟。须是疑公案始得。他自不庵会下来。不庵。是松源之子。说话终是端正。我当下便改话头。提个乾屎橛。一味东疑西疑。前面生涯都打失。从朝至暮。昏散交攻。顷刻净洁。也不能得。闻天目和尚。久侍松源。是松源的子。遂移单。过净慈挂搭。时与七个兄弟。结甲坐禅。两年不展被。胁不沾席。外有修上座。漳州人。每日在蒲团。如个铁橛子相似。地上行时。挺起脊梁。垂两臂。开两眼。亦如个铁橛子。我要与亲近说话。东来西去。西来东去。如是二年。更不可得。一日忽自思量。我办道又不得入手。身上衣裳又破碎。皮肉又消烁。不觉泪流。痛自鞭策曰。从古至今。悟道无数。岂我独无夙种乎。且请假归乡。自此一放都放了。两月后再来。参假。又从头整顿。一日在廊庑中经行。忽遇修。远望之。觉怡怡然自得。遂近前问曰。去年要与你说话。你只管避我如何。修曰。真正办道人。无剪爪之工。更与你说话在。他遂问我做处如何。与他从头说一遍。且曰。即今昏散打并不去。修曰。有甚么难。自是你不猛烈。须是高着蒲团。竖起脊梁。教他节节相拄。尽三百六十骨节。八万四千毛窍。并作一个无字。与么提起。更讨甚么昏散来。我便依他做工夫。不觉昏散两忘。身心一片。如银山铁壁。三昼夜不交睫。至第三日午后。在三门下。如坐而行。忽又遇修。问你在此作甚么。曰办道。修曰。你唤甚么作道。遂不能对。转加迷闷。即欲归堂坐禅。又见首座谓曰。你但大开了眼看。是甚么道理。我被提这一句。即便抽身归堂。才上蒲团。面前豁然一开。如地陷一般。呈似人不得。非世间一切相可喻。不胜欢喜。便下单寻修。修在经案上。才见我来。便合掌道。且喜且喜。遂握手。到门前柳堤上行一转。俯仰天地间。森罗万象。眼见耳闻。向来所厌所弃之物。与无明烦恼。昏沉散乱。元来都是自己妙明真性中流出。半月余动相不生。可惜不遇大手眼尊宿。与我打并。不合向这里坐住。谓之见地不脱。碍正知见。每於中夜睡着。泯无梦想时。打作两橛。古人有窹寐一如之语。又却透不得。眼若不睡。诸梦自除。心若不异。万法一如之说。又都错会了。公案有义路者。则理会得。无意味难於下口者。又却都会不得。虽在无准先师会下许多年。每遇入室升座。无一语打着心下事。经教语录上。亦无一句可解此病。如是碍。在胸中者又十年。一日在天目山佛殿前行。忽然抬眸。见一株古栢。触着向来所得。境界和底。一时扬下。碍膺之物。扑然而散。如暗室中出在白日。自此不疑生。不疑死。不疑佛。不疑祖。方始得见径山老人立地处。正好三十拄杖。何故。若是大力量大根器底人。那里有许多曲折。德山见龙潭。於吹灭纸烛处。便道。穷诸玄辨。若一毫置於太虚。竭世枢机。似一滴投於巨壑。自此拈一条白棒。掀天掀地。那里有近傍处水潦和尚。被马祖一踏。便道。百千法门。无量妙义。尽向一毛头上。识得根源。高亭见德山。招手便乃横趋。你辈后生晚进。若欲咨参个事。步趋个事。须是有这个标格。具这个气槩始得。若是我说底。都不得记一个元字脚。记着则悞你平生。钦又尝拈临济三顿棒公案。至捋虎须后。乃云。临济被黄檗打三顿拄杖。尽大地风飒飒地。暨乎末后。向大愚肋下筑三拳。间不容发。所谓以器传器。以金博金。且道。与二祖立雪齐腰。末后礼达磨三拜。是同是别。若向这里定当得出。许你会一句中具三玄。一玄中具三要。至於有时夺人不夺境。有时夺境不夺人。有时人境两俱夺。有时人境俱不夺。当甚椀脱丘。后来白云和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。且道。这一颂。落在黄檗边临济边。汝等诸人。於此缁素得出。许你明大法。其或未然。山僧也有一颂。东君有令不虚行。三顿乌滕太险生。龙得水时增意气。虎逢山色长威狞。

　　(丁巳)海云印简禅师入寂(中和璋法嗣临济十六世)

　　印简。住庆寿。丁巳闰四月日。说偈毕。谓众曰。汝等少喧。吾欲偃息。侍僧急呼主事人至。简吉祥泊然而逝。茶毗。获舍利无算。谥佛日圆明大师。

　　(戊午)原妙立限学禅

　　原妙。号高峰。吴江徐氏子。母梦僧乘舟投宿而孕。才离襁褓。喜趺坐。遇僧入门。輙爱恋欲从之游。年十五出家。剃染受具。习天台教。二十更衣入净慈。立三年死限学禅。一日父兄寻访。巍然不顾○元[癹-又+文]思八。土波国人。秘密伽陀一二千言。过目成诵。遍咨名宿。尽通三藏。元世祖龙潜时。[癹-又+文]思八。知真命有归。驰驿径诣王府。世祖特加尊礼。戊午。释道订正化胡经。宪宗。诏[癹-又+文]思八。剖析是非。道不能答。自弃其学。上大悦(至元十八年。奉旨焚烧道藏伪经。除道德经外。尽行烧毁。命大都报恩禅寺林泉从伦长老下火。伦举火云。忆昔当年明帝时。曾凭烈焰辨妍[娟-月+虫]。大元天子续洪范。显正摧邪谁不知。嗟乎道教阴蠹佛书。自古至今。造讹捏伪。盗窃释经言句。图谋贝叶题名。谤毁如来。赃诬先圣。丑辞恶语。何可言哉。无蒂狂谈。实难徧举。始自张陵杜撰。不遵老氏玄言。谬作醮书。兼集灵宝。诈道从空而得。妄言太上亲传。用三张鬼法。以诳惑愚夫。设五运神符。而魔奸匹妇。以此观之。葛孝先徒搜要妙。陶洪景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦不甘。争肯说长道短。鲍静被诛犹可。王浮招报非轻。傅奕姜斌不堪齿录。张生焦辈何足言论。寇谦之口舌澜翻。损他利己。林灵素机谋謟诈。败国亡家。毁人祖兮定遭一时之辱。灭贤良兮必招三世之殃。因果无差。报应有准。呜呼。悲法琳不遇而遭贬。嗟道世虽再而难为。致令释子伤心。幸得皇天开眼。恭惟。我大元世主皇帝陛下。辟邪归正。去伪存真。恐众生永堕迷津。令万姓咸登觉路。雪冤已竟。感谢皇恩粉骨碎身。莫能酬报。遂以火炬。打一圆相云。诸仁者。只如三洞灵文。还能证此火光三味也无。若也於斯会得。家有北斗经枉教人口不安宁。其或未然。从此灰飞烟灭后。任伊到处觅天尊急着眼看)。

　　(己未)原妙参断桥妙伦禅师(伦嗣师范。临济十七世)

　　己未。原妙请益断桥妙伦。伦令参生从何来死从何去话。於是。胁不至席。口体俱忘。或如厕。惟中单而出。或发函。忘扃鐍而去。时同参僧显。慨然曰。吾已事弗克办。曷若辅之有成。朝夕护侍惟谨。

　　(庚申)原妙。参祖钦禅师

　　祖钦。寓北磵塔。原妙特往参叩。妙方问讯插香。钦便打出闭却门。一再往。始得亲近。乃问已前做处。妙一一供吐。钦当下悉与剿除。令看无字。自此日日参叩。钦忽问。阿谁与你拖个死尸来。声未绝。即打。如是者不知其几。妙扣愈虔。

　　(辛酉)祖钦禅师传法原妙

　　祖钦迁处州南明。辛酉二月。原妙从径山归堂。梦中忽忆断桥所举万法归一一归何处话。疑情顿发。三昼夜目不交睫。至第六日。随众诣三塔讽经。抬头忽睹五祖演和尚真。赞末两句云。百年三万六千朝。反覆元来是这汉。蓦然打破拖死尸之疑。解夏至南明。钦问。阿谁。与你拖个死尸到这里。妙便喝。钦拈棒妙把住云。今日打原妙不得。曰为甚打不得。妙拂袖便出。翼日钦问。万法归一一归何处。曰狗舐热油铛。曰你那里学这虚头来。曰正要和尚疑着。钦休去。

　　(癸亥)偃溪广闻禅师入寂(浙翁琰法嗣)

　　广闻。字偃溪。侯官林氏子。得度受具。游方历访尊宿。后参天童浙翁琰。针芥难投。自知未及。再参於双径。琰笑迎曰。汝来耶。一夕坐檐间。闻更三转入室。曳履而蹶。如梦忽醒。翼朝造室。琰举赵州洗钵盂话。闻将启吻。琰遽止之。平生疑情。当下氷释。绍定戊子。出世小净慈。历迁名剎。所至革弊支倾。广容徒众。景定四年六月日入寂○浙翁琰。台州周氏子。幼岐嶷。颕悟迈伦。径山石桥散席。诏琰补其处。作维摩赞偈曰。毗耶示疾放憨痴。添得时人满肚疑。不是文殊亲勘破。这些毛病有谁知。又尝书惩私篇。略曰。此书。真阎老子殿前一本赦书也。今之诸方道眼。不知若何。果能受持此书。则他日大有得力处。浙翁。每以此举示於人。璨隐山亦云。常住金谷。除供众外。几如鸩毒。住持人。与司其出入者。才沾着则通身溃烂。律部载之详矣。古人。将钱就库下。回生姜煎药。盖可见。今之踞方丈者。非但刮众人钵盂中物。以恣口腹。且将以追陪自己。非泛人情。又其甚则剜去搜买珍奇。广作人情。冀迁大剎。只恐他日铁面阎老子。与你计算○原肇。通州潘氏子。生而有异。剃染受具。参浙翁琰。琰问。何处人。曰淮人。曰泗洲大圣。为什么在扬州出现。曰今日又在杭州撞着。曰且得没交涉。肇徐曰。自远趋风。琰以肇警敏。欲大激发。未容其参堂。才见便云。下一转语来。肇拟开口。琰即喝。肇以颂呈。末句云。空教回首望长安。琰曰。这里是什杖所在。曰谢和尚挂搭始就入室之列。已而命掌记。琰殁。肇出世光孝。历迁名剎。以至径山。岁歉僧残。未几。楼阁矗霄。云衲踵至。

　　○栯堂禅师山居诗(略举十首)

