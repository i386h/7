<!-- { "loadSidebar": true } -->
续藏经   续传灯录目录

 续传灯录序(载于灵各寺居顶文集及圆庵集)

　　洪武辛巳冬。朝廷刊大藏经律论将毕。　敕僧录司。凡宗乘诸书。其切要者。各依宗系编入。(臣)某谨按。吴僧道原。於宋景德间。修传灯录三十卷。真宗特命翰林学士杨亿等。裁正而序之。目曰景德传灯录。自是禅宗寝盛。相传得法者益繁衍。仁宗天圣中。则有驸马都尉李遵勖。着广灯录。建中靖国初。则有佛国白禅师。为续灯录。淳熙十年。净慈明禅师。纂联灯会要。嘉泰中。雷庵受禅师。述普灯录。宋季。灵隐大川济公。以前五灯为书颇繁。乃会粹成五灯会元。窃谓景德传灯录至矣。继此四灯之录。宁免得此而遗彼乎。会元为书。其用心固善。然不能尊景德传灯。为不刊之典。复取而编入之。是为重复矣。今臣幸遇圣明。光赞佛乘。遂忘其僭冒。纂集续传灯录。其承传之序。断自景德传灯以后。肇於大鉴下若干世汾阳昭禅师。编联至若干世某禅师而讫。凡若干世。得人若干。内出机缘语句者若干人。名之曰续传灯录。总三十六卷。其采取之书。则用五灯会元。佛祖慧命。僧宝传。分灯录。与夫禅门宗派图诸祖语录等。集其文则仍其旧。略加取舍。而不敢苟为芟润。以失其真。其世则专揭大鉴于上。而不敢以五家宗派分裂之。盖五家宗派互相激扬。同出大鉴。故此续录统而合之。以一其归也。嗟夫心法无形。匪从人得。贵在默契。而自证悟也。达磨东来。直指心原。不立文字。悟心成佛。则於语言奚以哉。然心法徧一切处。大地山河。艹木瓦砾。莫非自心所现。皆是发机悟门。况语言文字乎。盖无上妙道。虽不可以语言传。而可以语言见。语言者指心之准的也。故学者每以语言为证悟浅深之侯。是故佛祖虽曰传无可传。至於授受之际。针芥相投必有机缘语句。与夫印证偈颂。苟取之以垂后世。皆足为启悟之资。其可废而不传乎。是则从上诸师汲汲於传灯一书者。岂非有补於宗教哉。(臣)某学识庸陋。猥忝掌教。故兹膺命。栗栗靡宁。爰集学徒。采撷群籍。随其世系。诠次之至。若机缘语句。无从质正者。尚有待於后之同志。嗣成其书焉。

　　 

　　续传灯录总目录卷上

