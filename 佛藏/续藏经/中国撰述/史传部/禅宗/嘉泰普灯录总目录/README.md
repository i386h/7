<!-- { "loadSidebar": true } -->
续藏经   嘉泰普灯录总目录
　宋 正受编

 雷庵受禅师行业

　　师讳正受。字虚中。号雷庵。出苏之常熟邵氏。年十六。肄儒业。因游邑之慧日寺。与主僧心鉴语。异其敏慧。类若夙习。乃曰。世境虚幻。百年一瞬。读世书选官。盍若究出世法以选佛邪。师善其言。毅欲超俗。坐孤养母。怀不敢发。居郁郁若有失。母怪而诘之。具道所以。颇难之。师遂举偈曰。唱彻黄锺宫。吹成大石调。万古绝知音。驴拣湿处尿。母知其志不可夺。即赴愬於外祖。祖赞成之。俾礼鉴剃落登具。游方。首见应庵华於天童。机缘不契。回净慈。依月堂昌。昌峭峻。少许可。识师於室中。留侍左右。一旦。指续灯喟叹曰。佛祖之道。潜通广被。曾何僧俗之间。是书独取於比丘。而於王侯．士庶．尼师。皆遗而不录。灯虽曰续。如照之不普。何尔盍为。掇所阙遗。抉具宗眼者备成之。普灯之作。遂权舆矣。寻谒无庵全於道场。瞎堂远於虎丘仁拗堂。住中竺。延置上首。未几还里。真查梨王化万寿。一见相得。俾之分座说法。师视之不屑。庆元之初。泛霅过　都。憩湖上之寿星院。翛然返关。邈与世接。愚时获抠衣。即进请益。窃谓。达磨西来。直指人心。见性成佛。不立文字。及传二祖。付楞伽四卷。以印佛心。非文字而何。愿祛其惑。师开示善巧。疑情氷释。因言。是经蕴奥。读者尚不能句。请为诠辨。以幸来学。当为锓梓。师乃欣然发挥义趣。又因寂音所着楞严。厘正补葺。广为合论。继践月堂之属。成普灯三十卷。岁十七迁而绝编。表进于　朝。三书咸板行于世。又藏经四大部。华严居一焉。李长者复衍而论之。文富义博。鲜有能终诵者。师乃括擿抠要。芟夷冗长。贯八十卷之经。兼四十卷之论。束为三卷。言约理诣。如措诸掌。悉蒙指授。师天资纯至。识见超卓。以阐教弘宗为心。斥远声利。故屡却名剎之招。方遁迹藏密。庵居呫郊。乃以嘉定改元。岁在戊辰。示微疾。索笔书偈。奄忽而逝。时十一月二十八日也。寿六十三。腊四十七。
　　辛未岁元日授法弟子武德郎敬庵黄(汝霖)谨志

 进圣宋嘉泰普灯录上皇帝书

　　月日(平江府报恩光孝禅寺臣)僧(正受)谨昧死上书皇帝陛下。(臣)闻孤山智圆之言曰。吾道如鼎也。三教如足也。足一亏而鼎覆焉。(臣)尝慕其人。稽其说。乃知儒之为教。其要在诚意。道之为教。其要在虚心。释之为教。其要在见性。诚意也．虚心也．见性也。异名同体。究厥依归。无适而不与此道会。　圣帝明王以精一相授。元默躬行。亦岂外是智圆其知言哉。然释氏见性之道。自如来於三藏所诠之外。乃以先佛一心法印。付上足饮光。有饮光至达磨。凡二十八传。达磨西来。至于曹溪。是为六祖。合而言之。为三十有三。如灯传灯。光光相续。故付法藏传曰。以此慧灯。次第传授。自达磨而来。则此灯分辉广照。虽佛．祖。不可得而掩蔽矣。不可得而掩蔽。则往往其人谓之流通。其语谓之总持。总持之为言也。则有佛．祖之异。以佛而言者。谓之结集。即尊者阿难是矣。以祖而言者。谓之编录。即沙门道原是矣。若夫世尊以青莲目顾视饮光。饮光但一微笑。达磨命门弟子各言其所得。二祖唯礼三拜。其旨固不可以语言结集编录。然顾视而微笑。扣问而作礼。盖亦心传冥契之迹耳。发明后学。自兹而始。孰谓不可以集录哉。维其金章玉句。历涉梁隋之来。虽尝间着於简编。尚亦未精於笔削。故不能表表暴白于世。至　我宋勃兴。　圣圣相继。　祖述既彰於　洪烈。　睿证咸极於法源。繇是七佛之微言。诸祖之奥旨。粲然备见乎。龙藏琅函之间。则三灯是巳。(臣)顷侍净慈佛行禅师道昌。一日。指续灯录。喟然谓(臣)曰。三草二木之不同。及其受润则一也。彼之云润者。即此之被照也。夫灯之明。等及一切。初不择物而照。何独收於比丘。而遗於　帝王．公卿．师尼．道俗耶。如梁武帝问圣谛於达磨。即弃有为。唐肃宗请塔样於国师。后明深旨。裴休契机於黄檗。白居易悟心於鸟窠。丹霞出於名儒。庞蕴生於俗俚。古之刘铁磨．末山尼．灵照女．凌行婆。皆载之诸集。系之祖图。独是录未尝及之。灯虽曰续。惜其照之不普。汝能择正悟。抉宗眼。以补其遗。则我志也。灵隐佛海禅师慧远亦尝督(臣)为之。(臣)因自惟。祝发入道。安逸林下。微此无以仰报　圣君．贤臣天覆海涵之恩。即佩服二师之训。繇昔之今。凡三灯之所不与者。莫不旁搜曲取。会粹考核。於十有七年。捃摭以成是书。垂三十卷。目录三卷。拟命其题曰　嘉泰普灯录。谓既备於众机。庶可名之以普。况其间登载　圣朝太宗皇帝至孝宗皇帝宸音　圣训。及熙世名臣见道因缘。按诸奏对等录。纪述颇详。而传．广．续三灯调未始有。(臣)伏睹景德之初。宣慈禅师道原所　进传灯录。真宗皇帝有旨。　命翰林杨亿撰序以　赐。天圣之初。驸都尉李遵勉所　进广灯录。仁宗皇帝亲制序以　赐。建中靖国之初。佛国禅师惟白所　进续灯录。徽宗皇帝亦亲制序以　赐。为其道可以参赞化育。启迪生民。故得膺　上圣之　发挥。为有国之灵镇。(臣)顾惟。何幸而是书复得际遇於　陛下。成第四灯。夫以传灯二十年之后而有广灯。广灯七十九年之后而有续灯。续灯百有一年之后而有普灯。非天所相。曷其使然。恭惟皇帝陛下法天刚徤。　履道希夷。　丕承无疆之休。增锡有永之祚。会三教同归於　至治。　建皇极益宣於　重光。　典御万方。　宏济群品。自然玉烛调。金轮统。车书同。民物阜。佛法於今正赖　陛下举而振之。譬如大功德天清净摩尼宝珠雨於　陛下之手。罔不称庆。普灯之行。兹维其时。(臣)谨缮写。严为两封。躬诣　登闻捡院投　进。伏望　陛下尚忆灵山付嘱之切。仰稽　列圣外护之隆。有彰千载之逢。略赐乙夜之览。乞　诏景德．天圣．建中靖国故事。特摅睿断。　锡以序文。　冠于卷首。俾祖门微旨增重於将来。流芳於不朽。仍乞　降付福州东禅寺。与大藏一就刊行。庶几佛法．　帝道万世同昌。顾不盛欤。(臣)安敢不揆狂僭。妄拟前修。仰希　圣制。以干　鈇钺之诛。诚以生逢　昌运。蒙被　至化。念佛祖之传授。虑载迷之阙遗。机动籁鸣不能自已。趑趄退缩至于再三。是以藉稿山樊。冒昧尘　献。尚冀　颁行。式裨宗教。寔为法门莫大之幸。倘(臣)秘之行箧。不过一私书耳。此灯何自而普哉。持此一毫善力。恭祝　两宫圣寿无疆。　国祚延鸿。　天眷绵衍。实(臣)之至祷至愿。忤犯　宸严。罪在　不赦。(臣)下情无任激切屏营之至。

　　嘉泰普灯录总目

　　示众机语二十一卷(一之二十一)　　圣君贤臣二卷(二十二之二十三)　　应化圣贤一卷(二十四拾遗附)　　广语一卷(二十五)　　拈古一卷(二十六)　　颂古二卷(二十七之二十八)　　偈赞一卷(二十九)　　杂着一卷(三十)
　　嘉泰普灯录总目(终)

　　 

　　普灯录总目录卷上

