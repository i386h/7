<!-- { "loadSidebar": true } -->
　　蜀垫江曾氏子。自幼业儒。少列黉序。长食馔堂。数次棘闱。咸推名匠。居恒喜读佛书及先德语录。遇无意味话。輙欣好不已。乐与缁辈往来。有僧传聚云古音王传。并平山录。巴掌和尚录。读之心醉。尝自矢曰。吾异日必为聚云儿孙。越数年。从本邑吊岩山南浙二师祝发。避兵江南。止东明寺。闻庆忠住石峰。师奉书於忠。忠复书。有似忍贤座不过之语。师读之叹曰。者老汉婆心太切。遂入山参礼。半月被南师强之。入夜郎。会伯兄宪副公宦旋。接之返蜀。每谓师曰。修行固善。但出处大事。未可草草。师笑而不答。戊子再谒庆忠於青山。时笑亭维那。梦人持黄缎一端供忠。忠命亭。大书以此成正觉五字。晨兴白忠。忠曰。是必有继佛真乘者来。次日师果至。忠一见便曰。汝莫是曾不波耶。师曰。和尚莫眼华。忠哂之。眉山首座。解衲相赠。三日后命参堂。忠示以没得话头语。又戒不许看一文字。时巴掌和尚。亦在山中。得以朝暮请益。青山严冷枯淡。坡事繁重。师不以为难。苦参两月。了无入处。一夕启掌和尚曰。某近日。坐不得。行不得。睡不得。饮食不得。昏闷几於欲绝。此事倘若无缘。直可罢休。掌曰。汝果到此耶。不久有消息了快参。师佩其语。功倍於前。自戊子冬廿六日。至己丑三月廿六夜。适笑亭维那。阅大慧录。至严阳问赵州一物不将来。州答放下着。师伸首见之。不觉肢节俱解。乃抚案大笑曰。悔悔悔。亭曰。汝见个甚么便乃尔。师蓦与一掌。亭尽力一推。师即趋方丈。忠曰。作么生。师抚掌一下。忠曰。落在甚么处。师拂袖便出。一日侍忠与掌山行次。见浮云飞度。师问曰。落在甚么处。忠向空一指云看。掌打师一掌。师方贴然。己丑十月。掌应施州凤卫侯请。师请充记室。及到施州。掌将钵袋付耳庵。先期化去。留偈示师。师方通嗣法书於忠。忠谕曰。巴掌既卸担於汝。好好担着。近载始出山省忠於灵峰。入室次。忠曰。末后句聻。师拟对。忠曰。不是。迟二期再进。忠曰。不是不是。忠知其未稳。示以本色钳锤。师忘寝食者三昼夜。一宵开静后。忽然颖脱。次早入室。忠不与语。周旋竟期。亦不与语。至夜忠登塌。师作礼出。脚才跨门。忠遽问曰。末后句作么生。师方进语。翌日忠上堂曰。也大奇。也大奇。末后句妙难思。汝诸人知么。那门外汉不是。山僧悄地引则机缘。又争得进门。听吾偈。全身放下隐山隈。头角才成喜两开展转由吾相分付。雷轰电掣出潜来。即命首众。顺治甲午岁。出住忠州崇圣。次迁梁山之兴龙五云。缁衲奔骤。向化侯谭公。以夔州之昙华迎师。道望弥着。复创忠州之高峰。戊申入浙。领嘉禾之天宁。
　　上堂。喝一喝曰。雷以动之。嘘一声曰。风以散之。卓拄杖曰。雨以润之。画○相曰。日以暄之。此是衲僧机关。因甚注以羲经妙义。祇缘华野邓居士。具赞化才猷。於兹饭众。祈嗣越例。与诸人。露个消息。还见么。先天弗违。后天奉若。彩凤五色毛。祥麟一只角。
　　上堂。松直棘曲。[枭-木+儿]短鹤长。眉先须后。舌柔齿刚。点头三下。自肯承当。承当个甚么。绩麻满筐。
　　上堂。三山不会佛法。逢着虚空一掴。拄杖眉长丈三。拂子眼横尺八。四四三三。七七八八。
　　上堂。江水汤汤。河流荡荡。风敲翠竹。日照堤杨。触境观不足。明明无回互。卓拄杖曰。莫将黄叶当金钱。猫儿原解捉老鼠。
　　上堂。此事如闹市里扬石头。着首者便知。山僧今日扬下石头了也。还有着首者么。
　　上堂。上大人。丘乙巳。圆是规。方是矩。看将来无彼此。麦里面兮谷里米。止止。佳作仁也可知礼。
　　上堂。之乎也者。难措一辞。良久默然。和盘托出。委悉么。家有犊牛儿。价直十二两。
　　上堂。一不成单二不双。六门紧闭没收藏。有时闹市街头。过。三岁孩儿唤作娘。头短小尾粗长。既无背面。又绝肝肠。若人识得。打他无妨。骂他无妨。
　　庆忠老和尚圆寂。上堂。喝一喝云。此是先师三十年来。把钓持竿一句。喝一喝云。此是先师六十六后。收纶转棹一句。且承先启后一句。又作么生。良久云。浯水曲如带。翠山列似屏。时时聚云雨。在在双径云。法云密布。法雨漓淋。呿呬呿呬。丘乙己上大人。莲社永开佐治平。复喝一喝。
　　小参。长三短五。七纵八横。头正尾正。眼全足全。会得分文不直。不会。疑则别参。苍天。山僧生在万历四十二年。
　　小参。者一句。西天四七。东土二三。都来没起口处。山僧为汝道破。逢人切忌错举。
　　小参。云行雨施。品物流形。太和元气。草木皆春。今朝是二月一。了看那金风到处。勾者萌。甲者拆。万物欣欣尽向荣。面目本来不借借。不借借。为君决。生前鼻孔何曾别。非青非黄。非赤非白。名之不能。状之不得。无物可伦。无形可埒。[囗@力]地一声恁么来。踏破东南与西北。不问天宽。何嫌地窄。十方世界露全身。到处释迦与弥勒。举拄杖曰。还见么。掷下曰。翻身踢倒五须弥。大地虚空如泼墨。珍重。
　　示众。口不解说。蜈蚣无脚。耳不解闻。木马悬铃。眼不解见。瞎驴磨面。者个只寻常秦时[车*度]铄钻○看雨打梨华。风吹柳线。
　　示众。石龙验人有三句。第一要迸开顶门。第二要扭转鼻孔。第三要脱体逍遥。须是不动唇皮。分明道答。还有同生同死底么。
　　僧问。如何是清净法身。师云。泥猪獭狗。
　　问。路逢达道人。不将语嘿对。未审将甚么对。师云。今日见两人舁野猪。
　　问。如何是三世诸佛。师云。马牛羊。
　　问。如何是超生死不相干句。师云。山菌子。
　　问。如何是生前面目。师云。描不成画不就。
　　商州牧沈赤肩居士。初任新宁。参师。师痛加锥札。士低首良久。师云。曾见夹山参船子机缘么。士云。见。师云。试举看。士举。至夹山辞行频频回顾处。师蓦竖掌云。将谓别有耶。士当下释然。后见猫捕鸡。鸡飞入草中。师取砖一块置地云。是甚么。士作鸡鸣声。师云。者话犹未圆在。士将砖一脚踢去。师乃印可。
　　曹秋岳沈赤肩。同师坐次。话及布袋和尚机缘。师向岳索云。乞我一文钱。岳云。者一文急忙拈不出在。赤肩云。请向弟子乞看。师云。你做穷官底人。向你乞个甚么。
　　晚居天宁二载。缁素景从晨夕参请。师与唱酬无倦。一时达者。称为大慧再来。康熙己酉。编梓聚云三世语录。附楞严大藏。即返蜀。为庆忠。建塔於高峰。乙丑岁七月十五日。集众谓曰。汝等当讣闻同门。十八日午时吾行矣。至期。命门人舁龛至丈室。亲书得大自在额。悬於龛首。端坐龛中。手书遗偈云。行年七十有二。开堂四十有三。生死瞥然无与。去来有甚相干。老僧直实而道。一任诸人疑者疑。信者信。参者参。虽然如是。也不得放过。咦。掷笔泊然而逝。阇维齿牙不坏。舍利盈坎。附葬於庆忠塔右。与衡山塔并。遵治命也。有六会语录。宗旨纂要。松林闲评三十卷。行世。

　　梁山太平三空灯杲禅师

　　蓬州郑氏子。初为郡吏。一旦投华银山南宗律师披剃。即下山参聚云。时庆忠为首座。师尝扣之。忠出世平都吟翁东明青山。师皆总院事。当时名宿。如破山明眉山甫咸下之。盖其机辩颖逸。出入宋元。自印心於忠后。出住栖贤。一日烧畬次。丈雪禅师过访。师曰。水锁双溪。峰高万仞。向甚处去。雪曰。行路倦了上栖贤歇歇去。师曰。看狗子及至。雪曰。请和尚奉礼。师曰。适才相见了也。傍僧曰。莫眼花。师喝曰。非汝境界。雪曰。果然名不虚传。师曰。吃茶去。一日师游忠路。与敏树禅师。谈及时事。树曰。万事俱要造化好。师把住曰。梅花不在树枝上。白雪岂从天降来。且道。还是造化。不是造化。树曰。普天匝地。师曰。须向者里评论始得。四方屡请升座说法。师叱曰。我三空非布贩子禅。待五百人方说小参。众不盈千者。誓不上堂。后迎忠於太平。忠一日谓曰。诸方号汝为牙爪。平时有甚机缘么。师曰。古今语录。塞海堆山。放过某甲一人罢。师生平。戮力丛林。分寸不蓄。与众甘苦。一事稍拂。抽杖便行。康熙癸卯。寻匡山至隆兴。方伯余公迎居署内。晨夕问道。未及一载。偶一字相违。宵夜遁去。公命人急追之。已渡江矣。丙午三月二日。行化庐州。病新起。语众曰。八苦交煎。四大分散。如是而已。侍僧曰。和尚到此何如。师曰。老僧岂在古人之下。今将行矣。吾平生不离大海众。灭后以骸骨。付诸水滨。言毕而逝。

　　梁山高峰乔松灯亿禅师

　　邻水冯氏子。儿时每叹曰。做和尚去。父兄俱以和尚呼之。时有方士过门。谓父曰。此子命相不凡。非池中物。十七岁。披剃於本邑慧空庵。未久遇业师复初。初自两都回。言南方禅席。师拜会下。同住邑之延福寺。寺尝开经论。师虽听习大意明了。而己躬下事。未得颖脱。时时在念。后於五龙庵。遇一禅客。以青州公案。云门屎橛等语。每每相问未决。造华银山。谒南宗宗南堂丈中。见聚云老人像。又得一贯别传五册。从头细看。觉有所得。遂约同志数人。放舟东下。至平山。闻聚云化去。遂参庆忠。忠时庐墓。次年忠应平都请。师愿入侍寮。一日入室次。师才入。忠曰。我不曾教汝。师珍重便出。脚才跨门。豁然领旨。自此倾诚座下。一十五载。初住白岩。上堂。以拄杖横肩曰。会么。具眼者出来。山僧有个验处。僧问。如何是万物咸新句。师便打。如何是舜德尧仁句。师亦打。乃曰。山花似锦。涧水如蓝。乾坤浩荡。日月高悬。掷拄杖下座。
　　上堂。连喝四喝曰。唤作金刚王宝剑得么。唤作踞地狮子得么。唤作探竿影草得么。唤唤作一喝不作一喝用得么。咄。临济老汉口门太窄。
　　示众。韶阳饼谂老茶。犹是止饥接渴。临济喝德山棒。且非正令全提。僧问。如何是正令全提。师曰。拈案子山来。曰学人不会。师曰。还安旧处着。
　　示众。撒手那边。回头者畔。闻钟登殿。击鼓升堂。是即是。且屙屎放尿。毕竟在甚么处。请下一语。谩道没闲工夫好。会么。以拂子作相云。参。
　　师将往永兴。宝善居士问。和尚向甚么处去。师曰。岸南永兴。曰那边事作么生。师劈面一掌。士亦作掌势。师曰。我打你也打。士拱手。师便行。
　　王太守问僧。月到树留影。风停水不波。是何意旨。僧举似师。师曰会么。曰不会。师曰。石山子上虎耳草。
　　一居士问。玉筯牙筯。是同是别。师曰。放下着。士放下。师曰。是同是别。士罔措。

　　续灯正统卷之十七
　　续灯正统卷十八

