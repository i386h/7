<!-- { "loadSidebar": true } -->
　　别号散木。会稽夏氏子。生明嘉靖辛酉八月。祖千徒以孝闻。师生而颖悟。具辨才。触事解了。性不羁。虽人所苦难贱简事。率躬亲无所讳惮。亲没。走投隐峰。知有参禅事。看念佛是谁三昼夜。有省。趋似峰。峰叱之。退觉有物碍膺。年廿四。往投天荒。从妙峰□剃发。胁不就席者三年。乙酉。闻僧诵傅大士偈。向者碍膺物。为之脱然。便能记持。解甚深义。秉聚云栖。还掩关宝林。因忆乾峰举一不得举二话。豁然大悟。有颂明之曰。举一举二别端倪。个里原无是与非。雪曲调高人会少。独许韶阳和得齐。二老何曾动舌。诸方浪自攒眉拟议鹞过新罗。刻舟求剑原迷。又颂云门十五日话。自是。出语皆能脱去窠臼。在云栖。值送茶毗归。栖问。亡僧迁化。向什么处去。师出曰。多谢大师挂念。栖颔之。至半堂访有无念。问古人道。如红炉上飞片雪相似。且道。还具透关眼也未。念曰。我不见有甚么古人。师急指曰。背后聻。念休去。神宗万历辛卯。慈舟和尚。来自京师。说法会稽止风涂。师以所得质之。舟问。止风涂向青山近。越王城畔沧海遥时如何。师曰。月穿沧海破。波斯不展眉。舟复以洞上宗旨次序征诘。师对以偈曰。五位君臣切要知。个中何必待思惟。石女惯弄无丝线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。子。日后开两片皮。截断天下人舌头有分在。遂命入室。印以偈曰。曹源一滴水。佛祖相分付。吾今授受时。大地为甘露。咄。五乳峰头无镞箭。射得南方半个儿。太史陶君石篑。太学张君浚元。请兴复显圣。住持三十年。惟弘道是任。在越祖庭。首称其盛。甲寅主广孝。乙卯主径山。丙辰主东塔。
　　上堂。前山头鸦鸣。后山头鹊噪。祇是者○○。沉思即不妙。妙不妙。哑子吃黄连。有口不解道。
　　上堂。值溪鸣。乃曰。金鸡上座。为汝等。先转第一义谛。根本法轮了也。更要讨甚么碗。还会么。若不会。山僧为诸人再举一上。卓拄杖曰。有耳定非聋汉。竖起曰。有眼定非瞎汉。还会么。频呼小玉元无事。只要檀郎认得声。复卓拄杖一下。
　　上堂。唤二作三。指七为八。倒秉太阿。佛魔尽杀。却忆东村王大娘。翻着西村李公袜。见者闻者皆笑杀。拍手曰。噫嘻嘘阿喇喇。
　　上堂。若人识得心。大地无寸土。不信女娲氏天缺炼石补。然则山僧今日登此座上。又何所为。良久曰。举意碎铁钵。无心射石虎。
　　上堂。老侬不识字。错读已巳己。去问大大人。答道弥是祢。且道。识字的是。不识字的是。良久曰。若是狮子。终不逐块。
　　上堂。一拽石。二挨磨。日用云为。切忌蹉过。玄沙本是谢三郎。休向前村觅李大。大众。作么生是不蹉过底事。只见六龙争斗舞。岂知丹凤入青霄。
　　上堂。西风正狞恶。万籁俱萧索。枝叶尽凋零。露出者一着。大众且道。者一着。是个甚么。良久曰。夜来何处火。烧出古人坟。
　　上堂。寂寂。直言寂寂。惺惺。直言惺惺。泥牛空里翻筋斗。木女岩前吃大惊。且道。是何意旨。玉兔怀胎当午照。金鸡抱子五更鸣。
　　小参。烟雨盗将山色去。溪风送得水声来。本来法法皆成现。莫教心识强安排。大众。若作境会。许你具一只眼。若作佛法会。打碎你头颅。拄杖子未歇手在。何故。我王库内。无如是刀。
　　示众。若论此事。直得三乘胆丧。十地魂惊。就是等觉大士到者里。也只好隔罗望月。大众且道。衲僧家。有甚过人处。敢尔大言。不见道。如将梵位。直授凡庸。非常之旨。人焉瘦哉。
　　示众。儒者然藜苦读。田者带雨耕锄。虽则劳逸有异。要且同是工夫。祇如沙门辈。不田而食。不蚕而衣。毕竟成得个什么边事。卓拄杖曰。雨滋三草秀。是处唱尧歌。
　　示众。毛端现剎。尘转法轮。芥纳须弥。粟藏世界。冷眼看来。未是吾人本分事。且道。如何是本分事。惟独自明了。余人所不见。
　　示众。含珠报德。按剑者自痴。抱璞呈君。刖足者不智。众中还有感恩怀报者么。若有。不得辜负老僧。
　　示众。未达境唯心。起种种分别。达境唯心已。分别即不生。现前山明水秀。鹊噪鸦鸣。是分别。不是分别。试断看。
　　示众。举不顾即差互。拟思量何劫悟。云门大师。拈山门向佛殿里。即且置。移须弥纳芥子孔中。且道。是什么人。
　　示众。举拂子曰。云门大师来也。向道。拂子昨夜变作龙。吞却百亿须弥。百亿日月。百亿香水海了也。诸人那里知得。山僧今日饶舌。再与你通个消息。掷拂子曰。无风荷叶动。决定有鱼行。
　　示众。门外竛竮子。何意事闲游。家财无可托。长者日添愁。噫。争似酒楼听歌妓。你若无心我便休。
　　师初在嘉熙寺。同紫栢月川。陶石篑。黄慎轩诸公。玩月次。轩问。马祖与南泉西堂百丈。玩月因缘。乞师一语。师曰。你坐我立。不得为说。轩亟起谢过。川曰。内翰错过了也。栢曰。我下语。不及此老。
　　雪峤信问。和尚在此作甚么。师曰。杀人。信曰。有者等手段。师曰。五年不见。只道你鼻孔向上了。
　　一日。同石篑基隆。围炉次。篑曰。无念师在此。阿师得力句。乞为举似。师曰。向火背犹寒。
　　巡漕苏云浦问。鸳鸯绣出从君看。不把金针度与人。如何是金针。师曰。我在京师走一遭。不曾遇着一人。浦拟进语。师曰。金针失也。
　　僧参。师问。行脚事作么生。僧划一圆相。师划破。僧敲桌三下。师却画一圆相。僧又敲桌三下。师又重画三圆相。僧抹却。师曰。离此之外。别道一句。僧拟议。师喝出。
　　问。万法归一。一归何处。师拈丝绦示之曰。此是杭州六分银买得的。
　　问。南泉斩猫。意旨如何。师曰。莫谤他好。曰作么生得不谤去。师曰。苍天苍天。
　　问。祖意教意。是同是别。师曰。一轮明月照姑苏。
　　问。麻谷参章敬。章敬道是。意旨如何。师曰。拈一放一。不是好手。
　　问。清净本然。云何忽生山河大地。师曰。为你有者一问。
　　问。和尚常教人放下。未审。放下个甚么。师曰。优钵罗华。三千年开一遍。
　　晚参。举鼓山赴闽王请因缘曰。一人死中得活。好手手中呈好手。一人半路抽身。得便宜处失便宜。雪峰道。好只圣箭。射入九重城里去。早是抛钩掷钓。孚上座云。待某甲勘过始得。盲龟跛鳖。纳败缺了也。孚趂至中路归。举似雪峰。大似把髻投衙。峰云。他有语在。须知不是好心。孚云。老冻脓。犹有乡情在。祇知贪程不觉错路。峰便休。无齿大虫伤人不知痛。大众。径山与么批判。久参上士。定知雪峰做处。若是初机。切不得向他三人分上着脚。直须自己有个活路始得。师生平。不为律缚。脱略轨仪。肠直如弦。舌快如矢。遇人无贵贱新故。一皆以本色钳锤。山东德王。刺血修书。请至府问道受戒。师应之。凡有利益人者。无不从事。熹宗丙寅腊月朔。作付嘱语数纸。四日。过天华示众罢。有僧告假。师曰。老僧。今日亦欲起程。晚复为众垂语。谆谆至夜半。丑时右胁而寂。门人奉全身。塔於显圣之南山。世寿六十六。僧腊四十有三。

　　少室道禅师法嗣
　　河南府登封嵩山少室心悦慧喜禅师

　　字寒灰。金台满城刘氏子。从普济升剃度。十六请益盘山。参究工夫。矢志不倦者。至忘寝食。一日阅灯录。僧问玄沙。如何是无缝塔。沙曰。者一缝大小。师豁然有省。嗣是徧见慈云。松谷。净渊诸巨衲。会无言主法少林。师参之有契。典维那。久之。言以偈嘱曰。密法无法付。当传何以传。无传无付处。明暗妙相参。寻隐燕野有年。言既寂登封。令请师继其席。师以明熹宗甲子入院。
　　僧问。如何是君。师曰。千金之子。坐不垂堂。曰如何是臣。师曰。流人去国。行远思深。曰如何是君臣道合。师曰。寰中天子丝纶降。塞外将军报捷归。
　　崇祯癸酉。周藩请入汴。寓给苑香林。士夫问道无虚日。兵宪曹应秋问。和尚年登七十。色若孺子。可谓有德。师曰。居士。何得以德赞寿。曹曰。有德斯有寿。师曰。颜渊岂无德耶。曹曰。颜子德固有之。只因太杀聪明。所以无寿。师曰。然则孔子之聪明。乃不若颜子乎。曹无以对。师辨才敏捷类如此。
　　己卯冬。辞归少室。示微疾。众环问疾。师屈指曰。腊月十五日即愈。至期命浴。安坐而逝。寿七十六。门人海宽等。建塔於寺迤西。

　　寿昌经禅师法嗣
　　广信府博山无异元来禅师

　　庐州舒城沙氏子。诞明万历乙亥。生而白衣重包。十六。游讲肆有声。忽叹曰。求之在我。岂区区事文句哉。遂走五台。投静庵通剃落。修空观五年。知非乃参寿昌。看船子藏身处没踪迹话。一日於闽白云峰。阅赵州有佛处不得住因缘。有省。还见昌。昌问。蚁子解寻腥处走。青蝇偏向臭边飞。是君边事。臣边事。师曰。臣边事。昌叱之。师不怿。寻居一室。倍加死工。一日闻护法神倒地。不觉豁然。以偈呈昌曰。玉山诱一言。心灰语路绝。几多玄解会。如沸汤浇雪。没巴鼻金针好。因缘时节梅蕊绽。枯枝桃花开九月。触目如休辨别。急水滩头抛探竿。溺杀无限英灵客。昌笑绐之曰。子一到多门又到门。师曰。也不消得。然终不自肯。一日如厕。睹人上树。始大悟。亟趋见昌。昌曰。子近日事作么生。师曰。有个活路。只是不许人知。昌曰。既是活路。为甚么不许人知。师曰。不知不知。昌遽曰。婆子具何手眼。便烧庵趂僧。师曰。只要黄金增色。昌曰。僧问玄则龙吟雾起。虎啸风生。公案。试颂看。师立颂曰。杀活争雄各有奇。模糊肉眼曷能知。吐光不遂时流意。依旧春风逐马蹄。昌笑曰。子今日方信吾不汝欺也。师曰。向后还有事也无。昌曰。老僧只知二时粥饭。子后得坐披衣。幸无筹策足矣。壬寅。师年二十八。出住博山。次主闽之董岩大仰鼓山。崇祯己巳。赴金陵天界请。法席称至盛。　上堂。诸佛出世。为一大事因缘。几幅素缣描不出。博山出世。亦为一大事因缘。一条白练蓦头穿。破颜老汉曾相委。多少人天被热瞒。诸昆仲。须知此事。不从功行得。不从修证得。不从思惟得。不从禅定得。饶你将自己身心炼得。如枯木寒灰。百年在定。终是一个死人。本分中事。全没交涉。所以道。直饶到澄潭月影。静夜钟声。随扣击以无亏。触波澜而不散。犹是生死岸头事。诸昆仲。直须向花柳街前。逴得九衢春色。芙蓉岸上。带来八面秋风。始有应用无亏。随缘自在的日子。诸昆仲。还知博山今日的行履处么。良久曰。自有一双穷相手。未曾轻揖等闲人。
