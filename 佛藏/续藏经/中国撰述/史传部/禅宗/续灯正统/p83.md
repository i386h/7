<!-- { "loadSidebar": true } -->
　　上堂。举乾峰道。举一不得举二。放过一着。落在第二。云门出众曰。昨日有人。从天台来。却往径山去。峰召维那曰。来日不得普请。乾峰曲高和寡。若不得云门。几成狼藉。虽然。祇如乾峰道。来日不得普请。意落在甚处。会么。夜坐连云石。春栽带雨松。
　　上堂。熏风吹暑气蒸。钵囊高挂碧崚嶒。三世诸佛。摸索不着。历代祖师。失却眼睛。无位真人。忍俊不禁。抚掌大笑。且道。笑个甚么。良久曰。破木杓。
　　上堂。拈拄杖曰。摩竭国中。亲行此令。多年滞货谁酬价。熊耳峰前。单提向上。大似卖狗悬羊头。又何曾举着者一着子。若是特达英灵。不妨入沧溟窟。攀折骊龙角。登巨峰顶。捋断猛虎须。还有么。有即出来。吃山僧痛棒。何也。大鹏展翅非凡鸟。九万搏风擘海涛。
　　上堂。第一句道得。合酱添油。第二句道得。和盐卖醋。第三句道得。蒿汤代茶。蓦竖拂子曰。临济大师来也。遂震声一喝。僧出。师便打。僧喝。师又打。僧又喝。师连打趂。乃呈拄杖曰。今日尧峰性命。在诸人手里。诸人性命。在尧峰手里。连卓拄杖下座。
　　问如何是大海无鱼。师曰。脚跟下过多少。曰如何是大地无草。师曰。法堂前深一丈。曰如何是大富无粮。师曰。吃家饭放野屎。曰如何是大悟无道。师曰。莫妄想。
　　问明月堂前。花开枯木。是宾家句主家句。师曰。石女哭苍天。
　　问如何是秘魔叉。师举数珠曰。者是番菩提。曰未问已前请师答。师和声便打。
　　问亡僧迁化。向甚么处去。师曰。炎炎三尺火。僧曰不会。师曰。冷冷一堆灰。
　　师一日染微恙。时山门大兴土木。徧往观之。旋至法堂。鸣鼓集众。叙出世行由。即欲趋寂。一众悲恋。主事白曰。山主他往未归。愿和尚稍迟一日。师俛首回寝室。翌日山主至。师复登座陈谢。付诸后事毕。即於座上。说偈而终。门弟子营窣堵波於古竹林之后冈。

　　杭州府天目玉林通琇禅师

　　生而颖异。童子时。出语不凡。年十九。投磬山芟染。受具。执事巾缾。夜则随众坐香。一夕未开静。即进方丈。山曰。今晚香完何早。师曰。自是我不去坐香也。山曰。见甚道理不去坐。师曰。即今亦无不坐。山蓦拈几上石屋语录。问曰。者是甚么。师曰。却请和尚道。山曰。你不道教老僧道。师曰。情知和尚不敢道。山曰。石屋录为甚不敢道。师曰。随他去也。山曰。赃诬老僧。师者里透不过。直得大泪如雨。一晚目不交睫。至五鼓。山呼曰。不用急。我为你举则古话。庞居士初见马祖。便问。不与万法为侣者是谁。祖曰。待汝一口吸尽西江水。即为汝道。师曰。某有一颂。山曰。汝颂云何。师呈颂曰。不侣万法的为谁。谁亦不立始亲渠。有意驰求转暌隔。无心识得不相违。山曰。不问你不侣万法。要你会一口吸尽。师於言下大彻。拂袖便出。山后凡有征诘。师皆当机不让。山深肯。有再来之称。山迁报恩。未几即趋寂。师遂继席焉。
　　上堂。拈拄杖曰。先师和尚。今日在山僧拄杖头上。示现全身。举扬大法。还有共见共闻底。出来互相激扬。僧出。师便打。又僧问。临济照用。师卓拄杖曰。唤作拄杖子。又是先和尚。唤作先和尚。又是拄杖子。汝作么生分析。僧喝。师便打。僧又喝。师直打出法堂。问如何是夺人不夺境。师曰。洪武门前红档中。如何是夺境不夺人。师曰。踢破鸿门樊哙怒。如何是人境两俱夺。师曰。推倒须弥山。捏杀恒沙佛。如何是人境俱不夺。师曰。一花一国土。一叶一释迦。僧曰。四句已蒙指。末后事如何。师便喝。问如何是有拄杖子。与拄杖子。师曰。别人争不得。如何是无拄杖子。夺拄杖子。师曰。你侬怪不得。乃植杖顾众曰。有人代得一转语么。众无语。师掷杖曰。报恩今日失利。便下座。
　　上堂。举僧问云门大师。如何是诸佛出身处。门曰。东山水上行。又有问龙池幻师翁。如何是诸佛出身处。翁曰。西河火里坐。报恩则不然。今日若有问。如何是诸佛出身处。但向道。我是蓉城杨四郎。
　　上堂。报恩新长老。今年才廿四。黄面老瞿昙。是吾最小子。古往今来。多少居曲录床的大善知识。凡於四月八日。播弄瞿昙小老的矢臭气有分。还曾梦见瞿昙的师么。向者里缁素得。不虚亲到报恩。若缁素不得。直饶亲到报恩。未免对面白云万里。蓦喝一喝下座。
　　上堂。师拈拄杖曰。奇特因缘。须奇特人拈出。惊群句子。於惊群处举扬。今日既遇奇特人。且道。惊群句作么生举。蓦召众曰。吴中石佛大。
　　上堂。举高峰大师上堂曰。吃粥了也。洗钵盂去。矢上加尖。一场败露。西峰今日忍俊不禁。却要向鹭鸶腿上割股。良久曰。便恁么去。咄哉个老汉。一生盲修瞎炼。师资未尽其妙。大法终未明在。召众曰。要会洗钵盂话么。脑后见[月*鬼]。莫与往来。
　　上堂。维那白椎竟。师蓦喝一喝下座。
　　上堂。拈拄杖曰。先圣道。有时夺人不夺境。有时夺境不夺人。有时人境两俱夺。有时人境俱不夺。高声召众曰。是甚么所在。蓦掷拄杖下座。
　　上堂。僧问。世尊睹明星。悟个甚么。师曰。狗齩枯骨。乃高声召众曰。能仁是汝之奴。
　　大雪。设禹门幻老和尚供。师翁面目。雪满千山。先师仪表。春回大地。春回大地也。雪满千山。非当年久侍者不知。雪满千山也。春回大地。三十年后。有人共见。今日某孙。应时献一杯茗。罪过弥天。何故。不合当面触犯。
　　示众。举翠岩真禅师上堂曰。临阵抗敌。不惧生死者。将军之勇也。入山不惧虎兕者。猎人之勇也。入水不惧蛟龙者。渔人之勇也。作么生是衲子之勇。拈拄杖曰。者个是拄杖子。拈得把得动得。三千大千世界。一时摇动。若拈不得。把不得。动不得。文殊自文殊。解脱自解脱。参。翠岩老人。恁么举扬。虽然竭力提撕。未免伤神费气。报恩则不然。坐致太平者。仁王之大勇也。道高虎伏。德重龙驯者。至人之大勇也。袖手凭几曰。衲僧之大勇。又作么生。竹户松龛浓睡稳。花开花落听东风。
　　示众。蓦踢出一鞋曰。诸人向者里。道一句看。一僧曰。某甲虽与人合席。不与人同被。师便喝。良久顾左右曰。只者一句。人也难道。便拽杖归方丈。
　　示众。透脱末后牢关。云庵正骂。洞达历祖纲宗。妙喜犹呵。汝等诸人。趣向者个法门。大须仔细。前溪水急鱼行涩。后岭风高鸟宿难。
　　示众。有一无手阿师。握天目山。来报恩禅堂。把高峰中峰断崖三大老灵骨。捏得粉碎。撒满在诸人眉毛鼻孔上。汝等诸人。为甚晚晚坐香。尽皆开眼瞌睡。不瞌睡底。道将一句来。
　　示众。举德山因一僧相看。乃近前作相扑势。山曰。与么无礼。合吃山僧手中棒。僧拂袖便行。山曰。直饶如是。也只得一半。僧转身便喝。山打曰。须是我打你始得。僧曰。诸方有明眼人在。山曰。天然有眼。僧劈开眼曰猫。便出。山曰。黄河三千年一度清。人闻德山入门便棒。将谓举鼎拔山。气吞寰宇。谁知揖让升降。折旋中礼。有如此夫。佥云。待其作相扑势时。便与劈脊棒出。令其别转机谋。是则固是。若只与么。安得不今暴虎凭河者。狐假熊威。语云。临事而惧。好谋而威。德山之谓与。
　　晚参。老窗败屋。纸帐青灯。此中有人。得些子意味否。夜来风色峭。酿雪已三分。
　　礼塔归晚参。若人识得心。大地无寸土。天目代出明心见性祖师。因甚却有许多奇松怪石。众良久。师以禅版拍案曰。人归大国方知贵。水到潇湘一样清。
　　晚参。山僧说得一篇佛法。悬在雨华桥上。大众各去看取。良久曰。伯乐曾三顾。千金谁解增。赠君君不纳。完璧倚枯藤。
　　早参。拈拂子曰。拥门黄叶深三尺。氷齿寒泉悬万寻。禁得苦寒忘阒寂。梅开不待岭头春。随声击拂子。喝一喝。
　　婆子烧庵颂。溪头逐日饭王孙。临岐咄咄好生惊。白眼阿婆能将将。夹路桃花风雨声。
　　师於　世祖章皇帝时。两召内廷问道。锡大觉普济禅师封号紫衣金印。而玉林则丛林中法号也。开堂说法四十年。乙卯秋。游五台途次示疾。说偈而终。春秋六十有二。僧腊四十有三。门人迎归全身。塔於潜阳天目山之东坞。与高峰中峰两祖塔相望焉。

　　杭州府南涧理宗箬庵问禅师

　　生缘吴江。世居荆溪。父羡长俞处士。晚忧无子。建百日无遮大会。应祷而生。少游艺林。究心理学。偶过山寺。阅楞严经。至此身及心。外洎虚空山河大地。咸是妙明真性中物。有所触发。走谒磬山。示以父母未生前话。后因婚事苦逼。遂宵遁至武林。投法雨大师落[髟/采]。旋归磬山。晨参暮扣。一夕闻大风迸崖而悟。有偈曰。千玄万妙隔重重。个里无私总不容。一种没弦琴上曲。寒岩吹落五更风。山曰。玄妙即不问。如何是不隔底句。师拟对。山便打。又服勤数载。洞彻大法。山证以偈。有他年起我临济宗。杀活纵横开天目之句。后因受业顺世。武林绅衿。请回南涧。为开法第一世焉。
　　司理黄元公问。和尚几时到者里。师曰。腊月二十。曰曾在那里会过。师曰。忘却了那。曰在磬山在报恩。师曰。当面错过。茶次。公问。如何是下载清风。师曰。知音者少。曰非师不委。师曰。且请茶。曰作家。师曰。逢人切忌错举。
　　径山雪峤大师至见曰。你是那边。为甚又在者边。师曰。一点水墨两成龙。雪曰。未会兴云布雾在。师曰。今日且放过。雪曰。我只教人诵金刚经。师曰。多少人错会大师意。雪曰。直饶不错会。大远在。师曰。莫瞒人好。至山门前。见狗子吠。雪曰。者无佛性东西。师曰。却搔着大师痒处。雪乃呵呵大笑。师亦大笑而别。
　　僧问。如何是夺人不夺境。师曰。藏尽楚天月。犹存汉地星。如何是夺境不夺人。师曰。花落乱流稀。村翁坐迟暮。如何是人境两俱夺。师曰。干戈既息狼烟扫。谁唱江南折柳词。如何是人境俱不夺。师曰。拍手向君开笑脸。大家齐上木兰舟。
　　问一贫赤骨时如何。师曰。有件破衲头。要便与你。僧拟议。师曰。穿不着。
　　问大悲千手眼。那只是正眼。师曰。急水滩头下钓丝。
　　问如何是西来意。师曰。破木杓。僧问。一口气不来。向甚处安身立命。师曰。镬汤炉炭。僧罔措。师曰。你害怕。又僧问。若人欲识佛境界。当净其意如虚空。如何是佛境界。师曰。炉炭镬汤。僧低头。师曰。你却害羞。
　　问兴化打克宾。意旨如何。师曰。金将火试。曰既罚钱。因甚又趂出。师曰。龙门无宿客。
