<!-- { "loadSidebar": true } -->
　　上堂。永嘉道。弹指圆成八万门。剎那灭却三祇劫。若也见得行得。健即经行困即歇。其或未然。两个鸬鹚扛个鳖。
　　上堂。举死心道。若论此事。如人家有三子。第一子。聪明智慧。孝养父母。接待往来。主掌家业。第二子。[〦/凶]顽狡猾。贪淫嗜酒。倒街卧巷。破坏家业。第三子。盲聋喑痖。菽麦不分。是事不能。祇会吃饭。三人中。黄龙要选一人用。更有四句。死中有活。活中有死。死中常死。活中常活。将此四句。验天下衲僧。师曰。唤甚么作四句。三人姓甚名谁。若也识得。与黄龙把手并行。更无纤毫间隔。如或未然。不免借水献华去也。三人共体用非用。四句同音空不空。欲识三人并四句。金乌初出一团红。
　　师居龙牙十三载。以清苦莅众。衲子敬畏。太师席公震。迁住云溪。经四稔。绍兴戊午八月望。俄集众付寺事。仍书偈曰。戊午中秋之日。出家住持事毕。临行自己尚无。有甚虚空可觅。其垂训如常。二十三日。再集众。垂问曰。涅盘生死。尽是空华。佛及众生。并为增语。汝等诸人合作么生。众皆下语不契。师喝曰。苦苦。复曰。白云涌地。明月当天。言讫奄然而逝。火浴获设利五色。并灵骨。塔於寺之西北隅。

　　宁波府蓬莱卿禅师

　　上堂。有句无句。如藤倚树。且任诸方点头。及乎树倒藤枯。上无冲天之计。下无入地之谋。灵利汉。者里着得一只眼。便见七纵八横。举拂子曰。看看。一曲两曲无人会。雨过夜塘秋水深。
　　上堂。举法眼道。识得凳子。周匝有余。云门道。识得凳子。天地悬殊。师曰。此二老人。一人向高高山顶立。一人向深深海底行。然虽如是。一不是二不成。落花流水里啼莺。闲亭雨歇夜将半。片月还从海底生。
　　上堂。杜鹃声里春光暮。满地落花留不住。琉瑠殿上绝行踪。谁人解插无根树。举拄杖曰。者个是无根底。且道。还解开华也无。良久曰。祇因连夜雨。又过一年春。

　　湖州府安吉州何山佛灯守珣禅师

　　郡之施氏子。参广鉴瑛不契。遂造太平。久无所入。乃封其衾曰。此生若不彻去。誓不开展。於是。昼坐宵立。如丧考妣。逾七七日。闻佛鉴上堂曰。森罗及万象。一法之所印。师忽顿悟。往见鉴。鉴曰。可惜一颗明珠。被者风颠汉拾得。乃诘之曰。灵云道。自从一见桃华后。直至如今更不疑。如何是他不疑处。师曰。莫道灵云只今觅个疑处。了不可得。鉴曰。玄沙道。谛当甚谛当。敢保老兄未彻在。那里是他未彻处。师曰。深知和尚老婆心切。鉴然之。师拜起。呈偈曰。终日看天不举头。桃花烂熳始抬眸。饶君更有遮天网。透得牢关即便休。遂入众。厉声曰。者回珣上座。稳睡去也。圆悟闻。疑其未然。令人召至。拉与游山。偶到一水潭。悟推师入水。遽问曰。牛头未见四祖时如何。师曰。潭深鱼聚。曰见后如何。师曰。树高招风。曰见与未见时如何。师曰。伸脚在缩脚里。悟大称之。鉴移蒋山。命分座说法。出住吉州禾山。退藏故里。道俗迎居天圣。后徙何山及天宁。
　　上堂。[车*度]轹钻住山斧。佛祖出头未轻与。纵使醍醐满世间。你无宝器如何取。阿呵呵。神山打锣。道吾作舞。甜瓜彻蒂甜。苦瓠连根苦。
　　上堂。如来禅祖师道。切忌将心外边讨。从门所得非家珍。特地埋藏衣里宝。禅家流。须及早拨动祖师关棙。抖擞多年布袄。是非毁誉付之空。竖阔横长浑恰好。君不见。寒山老。终日嬉嬉。长年把扫。人问其中事若何。入荒田不拣。信手拈来草。参。
　　僧问。如何是宾中宾。师曰。客路如天远。侯门似海深。曰如何是宾中主。师曰。长因送客处。忆得别家时。曰如何是主中宾。师曰。相逢不必问前程。曰如何是主中主。师曰。一朝权祖令。谁是出头人。曰宾主已蒙师指示。向上宗乘事若何。师曰。大海若知足。百川应倒流。
　　尝谓众曰。兄弟。如有省悟处。不拘时节。请来露个消息。雪夜有僧扣方丈门。师起秉烛。震威喝曰。雪深夜半。求决疑情。因甚么威仪不具。僧顾视衣裓。师遂坚逐出院。
　　绍兴甲寅。解制退天宁之席。谓郑绩曰。十月八日。是佛鉴忌辰。吾时至矣。乞还鄣南。十月四日。郑遣弟僧道如讯之。师曰。汝来正其时也。先一日不着。便后一日蹉过了。吾虽与佛鉴同条生。终不同条死。明早。可为我寻一只小船子来。高五尺足矣。越三日鸡鸣。端坐如平时。侍者请偈。师曰。不曾作得。言讫而逝。阇维。舌根不坏。郡人陈师颜。以宝函藏其家。门弟子奉灵骨。塔於普应院之侧。

　　南昌府泐潭择明禅师

　　举赵州访茱萸探水因缘。颂曰。赵老云收山岳露。茱萸雨过竹风清。谁家别馆池塘里。一对鸳鸯画不成。
　　举德山托钵话。颂曰。从来家富小儿娇。偏向江头弄画桡。引得老爷把不住。又来船上助歌谣。
　　上堂。永嘉道。一月普现一切水。一切水月一月摄。竖起拂子曰。看看。千江竞注。万派争流。若也素善行舟。便谙水脉。可以优游性海。笑傲烟波。其或未然。且归林下坐。更待月明时。

　　台州府宝藏本禅师

　　上堂。清明已过十余日。花雨阑珊方寸深。春色恼人眠不得。黄鹂飞过绿杨阴。遂大笑下座。

　　吉安府祥符大中清海禅师

　　初见佛鉴。鉴问。三世诸佛。一口吞尽。何处更有众生可教化。此理如何。师拟进语。鉴喝之。师忽领旨。述偈曰。实际从来不受尘。个中无旧亦无新。青山况是吾家物。不用寻家别问津。鉴曰。放下着。师礼拜而出。

　　漳州府净众佛真了灿禅师

　　泉南罗氏子。初住净众。迁太平兴国。上堂。重阳九日菊花新。一句明明该古今。杨广橐驰无觅处。夜来足迹在松阴。

　　南昌府谷山海禅师

　　上堂。一举不再说。已落二三。相见不扬眉。翻成造作。设使动弦别曲。告往知来。见鞭影便行。望剎竿回去。脚跟下好与三十棒。那堪更向者里。撮摩石火。收捉雷光。工夫枉用浑闲事。笑倒西来碧眼胡。卓拄杖下座。

　　龙门远禅师法嗣
　　温州府龙翔竹庵士珪禅师

　　成都史氏子。初依大慈雅。醉心楞严。逾五秋南游。挂钵龙门。以所得白佛眼。眼曰。汝解心已极。但欠开眼耳。遂俾职堂司。一日侍立次。问绝对待时如何。眼曰。如汝僧堂中白椎相似。师罔措。至晚。眼抵堂司寮。师理前话。眼曰。闲言语。师於言下大悟。政和末。出世和之天宁。屡迁名剎。绍兴间。奉诏开山雁荡能仁。时。真歇居江心。闻师至。恐缘未熟。特过江迎归方丈。大展九拜。以诱温人。温人由是翕然归敬。未视篆。旧住僧。惧行规法。深夜放火。鞠为瓦砾之墟。师毫不介意。乃就树缚屋。升座示众曰。爱闲不打鼓山鼓。投老来看雁荡山。杰阁危楼浑不见。溪边茆屋两三间。还有共相出手者么。喝一喝。下座。听法檀施。并力营建。未几。复成宝坊。次补江心。
　　上堂。万年一念。一念万年。和衣泥里辊。洗脚上床眠。历劫来事。祇在如今。大海波涛涌。小人方寸深。拈起拄杖曰。汝等诸人。未得个入头。须得个入头。既得个入头。须有出身一路始得。大众。且作么生。是出身一路。良久曰。雪压难摧涧底松。风吹不动天边月。卓拄杖。下座。
　　上堂。万机不到。眼见色耳闻声。一句当空。头戴天脚踏地。你诸人。祇知今日是五月初一。殊不知金乌半夜忙忙去。玉兔天明上海东。以拂子击禅床。下座。
　　上堂。明明无悟。有法即迷。诸人向者里立不得。诸人向者里住不得。若立则危。若住则瞎。直须意不停玄。句不停意。用不停机。此三者既明。一切处不须管带。自然现前。不须照顾。自然明白。虽然如是。更须知有向上事。久雨不晴。咄。
　　上堂。一叶落天下秋。欲穷千里目。更上一层楼。一尘起。大地收。嘉州打大像。陕府灌铁牛。明眼汉。合作么生。良久曰。久旱檐头句。桥流水不流。卓拄杖。下座。
　　上堂。见见之时。见非是见。见犹离见。见不能及。落华有意随流水。流水无心恋落华。诸可还者。自然非汝。不汝还者。非汝而谁。长恨春归无觅处。不知转入此中来。喝一喝曰。三十年后。莫道能仁教坏人家男女。
　　上堂。僧问。如何是祖师西来意。师曰。东家点灯。西家暗坐。曰未审。意旨如何。师曰。马便搭鞍。驴便推磨。僧礼拜。师曰。灵利衲僧。祇消一个。遂曰。马搭鞍驴推磨。灵利衲僧。祇消一个。纵使东家明点灯。未必西家暗中坐。西家意旨问如何。多口阿师自招祸。
　　僧问。如何是第一义。师曰。你问底是第二义。
　　问。狗子还有佛性也无。赵州道无。意旨如何。师曰。一度着蛇咬。怕见断井索。
　　问。燕子深谈实相。善说法要。此理如何。师曰。不及雁衔芦。
　　问。如何是佛。师曰。华阳洞口石乌龟。
　　问。有句无句。如藤倚树时如何。师曰。作贼人心虚。曰国师三唤侍者。又作么生。师曰。打鼓弄猢狲。鼓破猢狲走。
　　问。鲁祖面壁意旨如何。师曰。金木水火土。罗睺计都星。
　　高宗绍兴丙寅七月十八日。召法属长老宗范。付后事。次日沐浴。声钟集众。就座泊然而逝。茶毗日。送者均获设利。奉灵骨塔於鼓山。

　　南康府云居高庵善悟禅师

　　洋州李氏子。年十一。去家业经得度。有夙慧。闻僧冲举武帝问达磨因缘。如获旧物。遽曰。我既廓然。何圣之有。冲异其语勉之。南询获记莂于龙门。一日。有僧被蛇伤足。佛眼问曰。既是龙门。为甚么却被蛇咬。师应声曰。果然现大人相。眼益器之。有传此语到昭觉。觉曰。龙门有此僧耶。东山法道。未至寂寥。
　　住后。上堂。少林面壁。怀藏东土西天。欧阜升堂。充塞四维上下。致使山巍巍而砥掌平。水昏昏而常自清。华非艳而结空果。风不摇而片叶零。人无法而得咨问。佛无心而更可成。野蔬澹饭延时日。任运随缘道自灵。毕竟如何。日午打三更。

　　遂宁府西禅文琏禅师

　　郡之张氏子。上堂。一向恁么去。直得凡圣路绝。水泄不通。铁蛇钻不入。铁锤打不破。至於千里万里。鸟飞不度。一向恁么来。未免灰头上面。带水拖泥。唱九作十。指鹿为马。非唯孤负先圣。亦乃埋没己灵。敢问大众。且道。恁么去底是。恁么来底是。芍药华开菩萨面。棕榈叶散夜叉头。
　　上堂。诸方浩浩谈玄。每日撞钟打鼓。西禅无法可说。勘破灯笼露柱。门前不置下马台。免被旁人来借路。若借路。须照顾脚下。若参差。邯郸学唐步。
