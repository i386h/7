<!-- { "loadSidebar": true } -->
　　上堂。当门一只箭。来者看方便。拟通问如何。穿过髑髅面。
　　僧参问。从上千七百老冻侬。某甲今日一串穿来。献与和尚。伏请判断。时门外忽犬吠。师遽顾侍者曰。看是甚么客来。侍者出问话。僧罔措。师曰。上座适才问甚么。僧拟重举。师与连棒打出。
　　一日有二尼参。礼拜起左右各立。师曰。女子如来前入定。有钱不解使。台山婆子蓦直去。解使却无钱。你道者两个老婆禅。如何得恰好去。尼左者走过右边。右者走过左边。合掌相向。各嘘一声。师曰。与么非但解老婆禅。更会鼓粥饭气。尼曰。和尚惜取眉毛好。师曰。山僧眉毛且置。周金刚买油餈点心。食到口边。被婆子夺却。刘铁磨请沩山往台山大会斋。沩山不赴。等是者个时节。你道。为甚么取舍不同。二尼作礼曰。某等若不来礼拜和尚。争得见古人神通大用。师曰。好各与三十棒。恰值拄杖不在。且归茶堂吃茶。
　　僧问。如何是文殊普见三昧。师曰。死人眼。曰如何是观音普闻三昧。师曰。死人耳。曰如何是一言道尽底句。师曰。死人口。
　　一僧请益。现世为人轻贱。是人先世罪业应堕恶道话。师曰。汝有疑否。曰有疑。师曰。有疑则为人轻贱。无疑则应堕恶道。僧沉吟。师曰会么。曰不会。师曰。把出你不会底来看。曰不会。教某甲把出个甚么。师曰。汝之罪业。划然消矣。僧礼谢而去。
　　问。玄沙不出岭。保寿不渡河。落第几机。师曰。总落第二机。曰如何是第一机。师曰。玄沙不出岭。保寿不渡河。曰毕竟得个甚么。师曰。灼然毕竟得个甚么。
　　问。祖意教意。是同是别。师曰。柳影横塘鱼上树。槐阴罩地马登枝。僧曰。与么则形影两分。曲直自显去也。师曰。未曾饱食庐陵米。徒把蒲团认作天。
　　僧参问。承闻诸佛出世为一大事因缘。如何是大事因缘。师曰。着衣吃饭。屙屎放尿。僧不肯。不拜而出。师唤回。示以偈曰。诸佛出於世。唯为大因缘。屙屎并放尿。饥餐困打眠。目前紧急事。人只欲上天。谈玄共说妙。遭罪复输钱。僧惭惶。作礼而去。
　　有两官人游山。入门哦曰。茂松修竹。回顾见师。便问。如何是道人家风。师曰。茂松修竹。曰有何旨趣。师曰。自家观不足。留与客来看。
　　有士人。阅师净土偈。乃问。佛说是经。则有六方诸佛。出广长舌相作证。吾师说偈。有何人证。师曰。居士舌头亦不短。又问。何为不思议功德。师曰。前街人唤犬。后巷骂猫儿。又问。老师今年高寿。师曰。论年不见个荤腥。作么不槁瘦了。
　　僧问。处处入法界。念念见遮那。如何是遮那。师曰。净地不须屙。
　　举赵州问投子。大死底人却活时如何。子曰不许夜行投明须到话。颂曰。三十六物都灰烬。只遗一双枯眼睛。置向九衢深夜后。无光明处作光明。
　　举世尊拈华公案。颂曰。师资妙契芥投针。似海如何无处寻。石火光中曾着眼。始知佛祖不传心。
　　举经题[米-木+八]字。颂曰。黑白未分已堕偏。那堪拟议费钻研。西乾此土诸贤圣。鼻孔撩天总被穿。
　　示座主。荷鉏到处费工夫。三两文钱足可图。鉏得他家田地净。自家田地尽荒芜。
　　示僧。法中幽趣眼中翳。向上玄机境上尘。黑漆桶边篐子断。太平国内自由人。静坐寒岩此病难。男儿争肯自相瞒。转身一步无多子。始信尘含法界宽。
　　室中垂语曰。佛未出世。祖未西来。元无佛法世法之名。迥出黑山鬼窟一句。作么生道。又佛既出世。祖已西来。佛法世法。相为建立。不犯化门。道将一句来。又佛生凡圣。对待之门。世法佛法。名言强立。总拈过一边。衲僧本分一句。试道将来。又寻常间。语言问答甚平易。甚不思议。刚被人问个如何是汝本有底佛性。为甚么却反眼竖口哑。又既为佛子。志阶佛地。因甚一个佛字。最不喜闻。
　　晚年退居京城柳巷。於万历辛巳正月十六日示寂。奉全身塔於小西门外。世寿七十。僧腊四十八。

　　汉阳岩禅师法嗣
　　九江府庐山大安禅师

　　襄阳郝氏子。幼礼古宗。祝发於梅林宗。与古岩。同出天奇之门。而岩居终南。龙象景附。宗因使师就岩参学焉。师至。一语投机。輙授衣钵。后栖庐岳三十年。道风蔼着。楚人事之尤谨。新都汪伯玉。尝从师质疑。多有开发。万历己卯五月朔。说偈示寂。弟子就庐傍筑浮屠。以藏舍利。世寿七十有三。僧腊五十有。

　　石州洪禅师法嗣
　　太原府五台山龙树庵宝应禅师

　　一日晨兴。睹明星有省。述偈曰。日出东山。月沉西嶂。昨日今朝。曾无两样。

　　太原府五台山楚峰禅师

　　居怭魔岩十余载。木食涧饮。人不堪其忧。师恬如也。一日闻火爆声大悟。占偈曰。眼睛突出死柴头。赫赫神光照四洲。触处现成人不委。几回春去又逢秋。

　　玉堂和尚

　　僧问。如何是道。师曰。看脚下。曰如何行履。师曰。蓦直去。

　　敬畏空禅师法嗣
　　苏州府车溪无幻古湛性冲禅师

　　秀水张氏子。初见无趣。遂有所契。寻弃家从趣芟染。趣一日举径山三玄三要颂。彻骨彻髓道一句。三玄三要绝遮护之句。问曰。此二句中。山僧欲取一句为法你道。取那一句好。师曰。和尚适才问那一句。趣瞋目叱曰。得恁无记性。师曰。祇为和尚彻骨彻髓。趣曰不然。为汝一人即得。争奈大众何。师曰。取即不辞。孤负先圣。丧我后人。趣颔之。师在径山。集无趣语录。一日归觐。趣曰。一向作得些甚么事。师曰。某甲买得一段田。收得原本契书。特请和尚佥押。即将集本呈上。趣接得展看曰。者是我底。你底聻。师曰。和尚不得搀行夺市。趣便将集本掷下。师便趋出。少顷呈偈。趣曰。者是你作底么。师曰。某甲不解鼓粥饭气。若谓有所作。孤负和尚不少。趣点首。
　　住后示众。大道无向背。至理绝言诠。迥出三乘。高超十地。万法不到处。特地光辉。生佛未分时。灵源独耀。不落见闻。不随声色。直下无一丝毫头。徧界全彰奇特事。直饶棒头取证。喝下承当。犹是曲为今时。更或光境俱忘。契心平等。究竟亦非的旨。所以道向上一路。千圣不传。学者劳形。如猿捉影。到者里。绝行绝解。绝照绝用。绝理绝事。若倚天长剑。凛凛神威。如铁牛之机。罗笼不住。今日明眼人前。不敢囊藏被盖。八字打开去也。拈拂子曰。诸上座。还委悉么。耀古腾今只者是。大千沙界一闲身。
　　示众。孤峰顶上。阔步大千。十存街头。知音少遇。不礼维摩诘。不尊传大士。良久曰。出头天外看。谁是个般人。
　　示众。大道体宽。长空绝迹。按下云头。别通消息。同生同死。风行草偃。且道。把住为人好。放行为人好。良久曰。乾坤一合地胡饼。日月两轮天气球。
　　示众。明明百草头。明明祖师意。笑杀老庞公。至今犹瞌睡。鲁祖见人便面壁。不解寒温。秘魔走到便擎叉。全无礼义。南山鳖鼻。不若死鳅。西院镊刀。浑如钝锯。且道。大悲如何为人。轮王总未抛三寸。徧界先闻刀斧声。
　　示众。三界唯心。万法唯识。卓拄杖曰。昨宵时雨滴空阶。一片绿苔俱打湿。
　　浴佛上堂。毗蓝园里曾呈丑。古佛堂前又露形。不是日光三昧力。如何洗得你身清。大众。释迦老子。今日诞生。未审此时还曾落地也未。一僧出曰。落地了也。师曰。你见甚么人说。僧无语。师曰。杓卜听虚声。
　　僧问。清虚之理。毕竟无身时如何。师曰。道者合如是。曰向上更有事也无。师曰。雪隐鹭鸶飞始见。柳藏鹦鹉语方知。
　　问和尚百年后。向甚么处去。师曰。千株松下。百草头边。
　　烧火次。僧问。如何是自性天真佛。师曰。与我般一束柴来。僧肩柴至又问。师曰。者奴子。好恶也不识。便打。
　　问如何是最上一乘。师曰。藤穿篾缚。曰意旨如何。师曰。三十年后。
　　僧参。师问。何处来。曰庐山。师曰。古人道。不向庐山寻落处。象王鼻孔漫撩天。如何是庐山落处。曰请和尚尊重。师便低头休去。
　　火炮偈。团圞无缝罅。绵密不通风。一点无明发。分身剎土中。
　　示人。动口全抛一片心。拟思量处不知音。百千年外看家话。倒腹倾肠说与君。起念求心心即念。顿然无念念无心。九重之内常为主。彻古该今不动尊。尽心竭力作工夫。内外推寻实总无。正恁么时无计可。忽闻村内一声鸪。即心即佛隔皮言。非佛非心亦是权。端的要知真实处。直须吐尽野狐涎。师庵居二十余载。万历庚戌。受径山请。不数月疾作。仍返车溪。辛亥冬示寂。茶毗塔於径山。世寿七十二。僧腊三十。

　　鹅湖心禅师法嗣
　　广信府弋阳暠山慧济次斋智季禅师

　　饶州乐邑程氏子。生万历戊子十一月三日。产地无声。至月满始啼。年二十五。染病甚苦。有禅者。告以生死不明。其苦过上。遂决志出俗。投云谷喜祝发。二十七参鹅湖心。看念佛是谁话有省。一日湖举二鼠侵藤话。师问。枯藤断了。向甚处安身立命。湖随将热茶劈面一泼。师豁然大悟。遂承付嘱。崇祯甲申。开创暠山。顺治己丑迁峰顶。丁酉。众请就暠山开堂。
　　结制上堂。今朝结起布袋口。七七从来四十九。假若离斯拟别求。昧却衣珠向外走。喝一喝曰。是野干鸣。是狮子吼。
　　上堂。佛法从来本现成。吾人日用实相应。只因不剔双眉起。大地纯金不识金。
　　上堂。拈拄杖曰。者个唤作拄杖即触。不唤作拄杖即背。且道。唤作甚么。卓一下曰。点开千圣眼。超出万机先。
　　僧问。如何是沩仰宗。师曰。深藏不肯露。父子慎风规。如何是临济宗。师曰。棒下无生忍。临机不见师。如何是曹洞宗。师曰。金针穿玉线。绣出锦鸳鸯。如何是云门宗。师曰。孤标高迥出。佛祖类难齐。如何是法眼宗。师曰。白云归碧岫。红日照青山。
　　问向上宗乘。请师拈出。师曰。风吹牌子动。

　　续灯正统卷三十
　　续灯正统卷三十一

　　　　南海普陀嗣祖沙门西蜀　性统　编集
　　临济宗

　　大鉴下第三十三世
　　善果宝禅师法嗣
　　常州府宜兴龙池一心幻有正传禅师

