<!-- { "loadSidebar": true } -->
　　示众。瞻在前。忽在后。竹鸡昼啼。华鲸夜吼。未了听一言。如今谁动口。嗟夫学人将此一等言句。作个相似底道理商量。把自家一片洁白田地。添者般野狐涎沫。点污了也。却不思古人开口处。如大火聚。如大风轮。无你凑泊处。又如吹毛剑。等闲拈出。直要断人命根。此岂可以心意识卜度。而为得哉。若然。则阿难不假再修。二祖不劳断臂。何则。彼阿难二祖。聪慧过人。意识明了。如汝所解者。彼岂未闻耶。盖是心不妙悟。则见地不脱。若见地不脱。则动是情意识。辊作一团。在处依草附木。承虚接响。致使上味醍醐。蕴在不净器中。变成毒药。一切时中。如个不解脱鬼相似。见人说心说性。便乃扶篱摸壁。凑泊将去。才见人举起。没巴鼻。捩转面皮。突出牙爪处。未免意识不行。便乃浑囵吞枣。如此等辈。日用一心中。常有二主。互相起灭。有时缘般若。则忘世谛。缘世谛。则忘般若。自不知是脚跟下蹉过。却谓我工夫未熟。履践未纯。便乃精修白业。作有漏因。以为资助。又有一等。颟顸佛性。儱侗真如者。遇一切境界。只作一个道理。硬自排遣。乃至破律仪。犯禁戒。皆无忌惮。及乎弄到差别境中。排遣不行处。自不知是当面着谩。却谓我力量未克。闻见不广。便乃参求古教。该博见闻。又或忘形死心。停机息念。以资狂慧。如上二种学者。盖为自无正念。况是打头不曾遇着个齩猪狗手脚底宗师。与之涤荡。坐在病中。不自觉知。终日肆口而谈。纵舌而辩。总是隔靴[打-丁+瓜]痒。如此参学。要於生死岸头。一念相应。如吹网欲满。非愚即狂。近世为人师者。往往不能穷源。只欲学人速得知解。暖热门庭。多将个瑞岩主人公。临济无位真人。即心即佛。他是阿谁等语。与人打交辊。亦不顾他立脚未稳。恐他不能领解。又向他道。参底是谁。学底是谁。要见本性底是谁。只欲他便向者里认个光影。使其擎拳竖指。进前退后。不离当处。便是西来大意。学人不识好恶。堕他窠臼。如油入面。不得出头。诚可哀悯。良由不知众生心中。圆净湛然。元无污染。只为情生智隔。相变体殊。一妄瞥兴。万缘各立。外则妄见山河大地。明暗色空。内则妄见四大五蕴。见闻知觉。乃至八万四千尘劳。及与菩提真如。涅盘佛性等相。皆不出此一妄而有。然此妄念。若欲去除。须是工夫纯熟。脱落根蒂。坐断圣凡。划然开悟。不然。饶你见超二祖。慧过阿难。正坐在第八识中。以识去识。以妄遣妄。如避身影於日中。灭眼华於空里。徒自劳神。转成差别。所以从上诸老宿。不奈伊何。拈出一把折柄刀子。刺在伊命根上。待伊捱到转身不得处。奋命一挨。卒地断。爆地折。妄消想灭。见谢执忘。便见森罗万象。廓尔平沉。闻见觉知。当处解脱。并百千世界。融归一心。自然法法全真。头头显露。然虽如是。若要向衲僧面前。开口吐气。更须朝打三千。暮打八百。待伊死髑髅上。活眼重开。方有语话分。
　　小参。大道在目前。山是山。水是水。玄机超物表。圣非圣。凡非凡。一念洞然。万机廓尔。水晶宫秋容澹澹。森罗万象吞吐明月珠。雪松斋浩气沉沉。屏几六窗交彻宝丝。网。无一物不彰至化。无一事不演真乘。庄周虽蝶梦枕边。敢保其当机罔措。子韶固蛙闻月下。未许其觌面施呈。者一着子。名不得状不得。即其知处。已陷重围。事亦然理亦然。与么会时。早沉识海。所以道。神光独耀。万古徽猷。入此门来。莫存知解。且不存知解底句。如何指陈。玉宇秋高无界限。金园春事政敷腴。
　　示众。慧剑单提日用中。天然元不犯磨砻。神号鬼哭丧魂胆。徧野尸横不露锋。古人与么说话。已是自伤己命了也。殊不知。我王库内。无如是刀。
　　腊八示众。玄玄绝待。妙妙无依。独露真常。全彰至体。名不得状不得。雪老氷枯。理无碍事无碍。天荒地逈。万里云收五夜。四方星灿长空。揭开威音那畔脑门。圆陀陀光灼灼。擉瞎髑髅背后眼光。净裸裸赤洒洒。勒回三万劫风飞雷厉之神机。突出五千轴海涌云屯之寐语。大众。释迦老子来也。即今在诸人眼睛里。仰见明星。顶[宁*页]上成等正觉。诸人还觉眉毛动也无。如其未委。各请归堂。
　　示众。龙牙云。学道之人不识真。只为从前认识神。无量劫来生死本。痴人唤作本来人。本上座今日为伊翻欵去也。学道之人不识真。用识作么。只为从前认识神。也不较多。生死本即不问。如何是本来人。喝一喝曰。切忌错下注脚。至治癸亥八月十五。说偈辞众曰。我有一句。分付大众。更问如何。无本可据。置笔安坐而逝。世寿六十一。僧腊三十七。奉全身。塔於本山之西冈。天历己巳。文宗敕谥智觉。塔曰法云。元统甲戌。赐广录三十卷入藏。号普应国师。

　　杭州府天目正宗断崖了义禅师

　　德清杨氏子。年十七。闻诵高峰上堂语。遂往参谒。侍峰於死关。峰令看万法归一一归何处话。因名从一。他日峰为众举牛过窗棂话。师闻有疑。日夕体究。偶过钵盂塘。见松枝雪坠有省。诣峰呈颂曰。不问南北与东西。大地山河一片雪。声未绝。峰痛棒打出。不觉陨身崖下。人意其必死。同学扪萝救之。无所损。乃自誓七日取证。未至期。豁然大悟。复驰至死关大呼曰。老和尚今日谩我不得也。复说偈曰。大地山河一片雪。太阳一照便无踪。自此不疑诸佛祖。更无南北与西东。峰乃上堂曰。山僧二十余年。布缦天网子。打凤罗龙。不曾遇得一虾一蟹。今日有个蟭螟虫。撞入网中。固是不堪上眼。三十年后。向孤峰绝顶。扬声大叫去在。且道。叫个甚么。举拂子曰。大地山河一片雪。师谓同学曰。尽大地有一人发真归元。从一皆知之。峰叹其俊快。寻回省亲。乃奉母入武康上栢。结茅以居。养亲事毕。还山见峰。峰曰。大有人见你拖泥带水。师曰。两眼对两眼。遂为剃落。改名了义。峰既示寂。师益韬晦。颓然居下版。四众累请。乃勉住师子正宗焉。
　　示众。若要超凡入圣。永脱尘劳。直须去皮换骨。绝后再苏。如寒灰发焰。枯木重荣。岂可作容易想。我在老和尚处多年。每被大棒打彻骨髓。不曾有一念远离心。直至如今。才触着痛处。不觉泪流。岂似你等欢喜踊跃。齩着些子苦味。便乃掉头不顾。殊不知。苦味能除百病。大凡工夫。若到省力时。如顺水流舟。只要梢公牢牢把舵。才有丝毫异念生。管取丧身失命。若到纯一处。不可起一念精进心。不可起一念懈怠心。不可起一念求悟心。不可起一念得失心。才有念生。即有一切邪魔。入你心腋。使你颠狂。胡说乱道。永作魔家眷属。佛也难救你。戒之戒之。
　　顺帝元统癸酉除日。谓侍者曰。有一件事天样大。你还委悉么。良久曰。明日是年朝。正月六日。诣法云塔西。指空地曰。更好立个无缝塔。其晚与禅者谈笑如平时。至夜分乃曰。老僧明日天台去也。者曰。某甲随师去。师曰。你走马也趂我不及。翌旦跏趺而化。世寿七十二。僧腊四十九。藏全身於狮子岩后之云深庵。化之日。雷砰雨射。白昼晦瞑。及葬。雪华缤纷。林木缟素。送葬者数千。初中峰会葬斋次。师谓众曰。后十二年。更为老僧一会。众未深信。至昰始验。至元丙子七月。朝廷钦师道行。敕谥佛慧圆明正觉普度大师。

　　杭州府大觉布衲。祖雍禅师

　　明州宁海人。侍高峰最久。躬事舂爨。貌甚黑瘠。戆而少文。初为院主。后首众。提唱超卓。辛卯。鹤沙瞿提举。为高峰施巨庄赡众。峰力辞。瞿乃别营大觉。请师领寺事。及峰临寂。乃嘱师以后事焉。尝有山居偈曰。就树缚茅成屋住。拾荆编户傍溪开。是他懒瓒无灵验。惹得天书三度来。高风远韵。槩可想见云。后於中竺桂子堂。书偈坐逝。

　　处州府白云山禅智寺空中以假禅师

　　得旨高峰。后栖迟白云。四方禅侣。闻风来赴。屦满户外。至元丙子夏一日。援笔书偈曰。地水火风先佛记。掘地深埋第一义。一免檀那几片柴。二免人言无舍利。掷笔趺坐而化。

　　灵云定禅师法嗣
　　南昌府般若绝学世诚禅师

　　示众。有志之士。趂众中柴乾水便。僧堂温暖。三年不出门。决定有大受用。有等才作工夫。觉得胸次轻安。目前清净。便一时放下。作偈作颂。口快舌便。将谓是大了。当悞了一生。可惜前来许多心机。中途而废。三寸气断。将何保任。众兄弟。若欲出离生死。参须实参。悟须实悟。阎罗大王。不怕你能言能语。

　　径山陵禅师法嗣
　　金华府宝林桐江绍大禅师

　　严州吴氏子。世居桐江。因以为号。幼入里之凤山剃染。受具戒。参虚谷于径山。佩服心印。历事徧参。一日曰。吾今而后。乃知法之无异味也。遂罢参。翻大藏凡三过。内外学咸通其旨。东屿居净慈。命典藏钥。至顺壬申。出世里之乌龙。后迁云黄宝林。法会称极盛。一日示微疾。鸣鼓集众叙谢。众请偈。师接笔掷地曰。纵书到弥勒下生。宁复离此。言毕而化。世寿七十四。僧腊五十八。阇维舍利如绀珠。齿牙不坏。有三会语录。

　　杭州府径山竺远正源禅师

　　欧阳文忠公之裔。世居南康。年二十七。弃家剃染。受具参方。首谒虚谷。谷举龙潭吹灭纸烛话问。意旨如何。师曰。焦石可破层氷。谷曰。破后如何。师曰。探索乃知。谷曰。所知者何事。师拟对。谷劈脊便棒。师悚然喻旨。后出世观音兴圣。次补道场灵隐。后迁径山。赐号佛慧慈照普应禅师。以至正辛丑六月示寂。全身塔于径山。弟子分爪发舍利。藏于道场。世寿七十三。僧腊四十五。

　　道场信禅师法嗣
　　湖州府福源石屋清珙禅师

