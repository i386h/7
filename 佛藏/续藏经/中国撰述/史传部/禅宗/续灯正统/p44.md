<!-- { "loadSidebar": true } -->
　　　　南海普陀嗣祖沙门西蜀　性统　编集
　　临济宗
　　大鉴下第三十一世

　　治平铁壁慧机禅师法嗣
　　汾阳觉天灯启禅师

　　山西汾阳李氏子。世锦衣。脱白。至蜀谒庆忠於平山。依止十年。忽尔开悟。作偈曰。跋涉劳心十载余。谁知家国尽丘墟。而今喜得真消息。平空白地结茆庐。忠印之。
　　出住楚华严寺。皖国刘公请上堂。师升座。公才礼拜起。师便下座。
　　示众。一句通时句句通。诸人因甚不玲珑。闲谈杂话偏然好。问到生前两目盲。黑夜雨白昼风。红日西去又复东。个中何事频相询。老虎元来是大虫。
　　午日示众。上苑红榴似火。枝头黄鸟如花。中天节至隐蛙虾。打起莺儿莫话。一任龙舟竞渡。管他鼉鼓声哗。我侬潇洒乐烟霞。坐卧经行无价。
　　师尝作十二时歌。传於丛林。略曰。鸡鸣丑。三个老婆黑夜走。忽然惊得木马嘶。抖擞又听金牛吼。一无舌一无口。虚空扑地翻筋斗。但只恁么非恁么。管他知有不知有。平旦寅。只闻刍狗吠天明。无人北去传渠信。有客南来问我津。鼻头痛喜还嗔。野鸭去也不须寻。玄提玄唱从兹定。全放全收契独尊。日出卯。那管他人丑与好。临流放旷没高卑。策杖逍遥随拙巧。也无忧也无恼。从来一老一不老。若人问我西来宗。饥时吃饭寒加袄。食时辰。不求安饱不求荣。万缘放下无些子。大地山河一口吞。平息了莫厌贫。绿水青山入眼尘。十个指头两只手。看来不是等闲人。禺中巳。摸着鼻头无一事。不向如来行处行。男儿自有冲天志。末法时勿造次。闲居不妨频游戏。大鹏入海老龙惊。默默无端鼓双翅。日南午。三更打罢月华吐。匝地红轮出海南。惊惺曹山主。中主。甜瓜甜苦瓜苦。不学道吾执笏舞。钓鱼船上谢三郎。原是玄沙者老虎。日昳未。曹山之酒原不醉。吃得三杯两盏通。打破愁城伸脚睡。出乎类拔乎萃。道人不贱亦不贵。赢得春光度寸阴。从来诸圣原无位。晡时申。绝烟野老来负薪。到家不问庐陵米。锅里无茶口内嗔。明白了衣下珍。眼中瞳子面前人。闹市临流称大隐。竿头惯钓赤稍鳞。日入酉。下坡路儿君知否。明朝日出事如何。依旧三三还是九。象王行狮子吼。狐狼野干无处走。今日当阳漏逗开。舌头原来不出口。黄昏戌。独坐茆庵胜石室。静观跛足须弥山。好笑长房千里术。忘却年不记日。只知屎橛千圣出。懒下禅床被人嗔。文殊也曾遭贬叱。人定亥。柴门虽设无内外。呼童讨火月为灯。照彻单前无被盖。喜还悲否还泰。竹树相敲生万籁。曹溪之路少人行。若是知音还不会。半夜子。悟睹明星树宗旨。恼恨云门棒下来。至今败阙成何济。山是山水是水。遇直逢曲无彼此。三更六代法衣传。五叶一华谁敢拟。

　　忠州玉山竹庵般若灯谱禅师

　　郡之罗氏子。少列黉序。适庆忠阐化玉山。师参扣有年。未几室氏亡故。循亦剃发。一日忠於崇圣上堂。师出问。九重铁鼓。如何一箭便穿。忠曰。鼓聻。师作呈势。忠曰。穿也穿也。师便礼拜。遂结庵於玉山之南。数年复开九峰焉。

　　忠州牛首云岩野云灯映禅师

　　酆陵冉氏子。参庆忠於平山。一日忠与僧论议。忠曰。如汝是善打底人。设有三人。与汝艺同。齐把住门。你如何出去。时僧下四十九转语皆不契。适师从外归。忠举似师。师唤曰。外边行者何人。忠视师。师曰出也。忠颔之。忠阅颂古次。师曰。和尚也被他瞒。忠曰。汝又作么生。师便喝。忠曰。来者里叫唤。师曰。者里不叫。向何处叫。忠曰。汝当时跳岩跳坎。只为父兄难汝。而今也去寻个事干。师作礼。忠付以偈曰。退后栖身地步宽。殷勤好去到牛山。客来切忌忘优待。翠竹青松一任看。

　　潭州万峰汝翁童真至善禅师

　　蜀渝州江津江氏子。少师文定公渊之后也。生时。母梦天鼓。状如日轮。响入丹墀。祖父梦。僧携蒲团至庭。翌午而师生。八岁父守夔州。师随父诣任授以邹鲁章句。輙能记之。未久。闻庆忠道播南滨。师随父诣寺。先是忠梦。大江一舟。二人鼾寝於内。忠登舟。舟即化龙越山而过。黎明忠语首座曰。今日看有何人来。未午而师随父至。忠异之。父果以师落发作沙弥。三年从上座乔公。诸经论律。悉能背诵。十三岁善颂偈。遇事指物。应口而成。十五岁阅大慧祖录。至竹篦子话。起疑。甲午参三山和尚於崇圣。看万法归一一归何处。与竹篦子话。自春及夏。如醉如醒。及忠转江南。师得朝夕参请於中秋夕。与二僧擎茶。偶壶盖坠地。忽尔前后际断。走见忠。忠诘至婆子烧庵话。师应声稍迟。忠曰。未也。子虽有得此处。尚不能去。不见道。末后一句。始到牢关。把断要津。不通凡圣。向老僧未开口前领得。错过了也。经二年。一日阅聚云录。至举长沙问惠安公案。云曰。若是宝峰则不然。有问百尺竿头如何进步。向他道。此去忠南二百里。如云不会。但道。水路一半。陆路一半。师当下豁然。从前所得。一时净尽。走质於忠。忠举数誵讹。师皆达旨。遂印之。命掌记室。康熙初。命师南下。初住龙会。迁长龙。主万峰。
　　上堂。拈拄杖云。辨龙蛇眼。擒虎兕机。固是衲僧日用寻常事。新长龙号令初行。条章约法。不同小小。所有僧堂里风穴。厨堂里雪峰。客堂里重显。磨房里法演。侍寮里洪准。净房里佛日。一齐归向拄杖头上。任渠宽行大步。随缘自在。也未得十分安稳。且道。奇特在甚么处。靠拄杖曰。有意气时添意气。不风流处也风流。
　　上堂。譬如雁过长空影沉寒水。天衣老人。大似抱赃叫屈。看来看来。真个真个。何以故。一二三四五。屈指河沙数。雪窦闻之。倒退三千里。缓缓只道得个拈却一去却七。上下四维无等匹。
　　腊八上堂。纵横截毗卢之印。断送浑家。剔脱开。少室之门。风情越量。若也於斯提去。何劳扣户椎门更若殢齿粘牙。未免重楼次第。先佛仪式。权且听着。
　　迎庆忠老人舍利还山。上堂。拈拄杖。东觑西觑曰。长龙不济。到处觅先师灵骨。乃举舍利曰。者个若是。孤负先师。者个不是。孤负长龙。是与不是。一笔勾下。汝诸人。还见师翁么。复云。今辰比丘如法。为先老和尚。修设清供。山僧特为举扬。须知此供。不从天得。不从地得。不从人得。毕竟从甚处得。良久曰。释迦既然皆拱手。何愁弥勒不扬眉。
　　解制上堂。破落门户。件件缺短。盖古之常。兄弟东去西去。总为云堂少剩。不消老汾一陌纸。两块肉。断送情魂。庆快平生。还知么。旧阁闲田消息在。苍池夜静月华来。
　　示众。露一缕於千圣顶[宁*页]之上。尘尘尔剎剎尔。掷一尘於万亿剎海之中。恢恢焉恍恍焉。远发千钧弩。倒弄金刚王。也须退后三步。衲僧门下。事非小小。拈竹篦曰。者个不属尘。不属缕。猛火烧虚空。须弥藏北斗。便恁么去。犹落今时窠臼。未免丧我儿孙。须是从前所得无量解脱。一时荡尽。洒洒地。作个无依无倚道人。火不曾烧着口。风不曾吹倒树。无边无中。无前无后。泥蛇飞入画屏间。野狐变作狮子吼。卓一卓。
　　示众。高亭直超而去。孤负德山。赵州洗钵盂了。瞒他作者。直须揭却顶盖。剿绝根株。一一妙明。一一天真。风清皇路。月映江楼。犹是无风匝匝之波。务要掀天作用。整葺颓纲。挽他滹沱未坠之绪。今日不免为诸人约法三章。第一不得权实并用。第二不得宾主齐来。第三不得照用双举。须向古德未屙已前。蓦行一步。庶得祖风不坠。千古生光。还有具如是操略也。无有则出来。为古人雪屈。时闻版声鸣。师拍案下座。
　　示众。龙以角听。蚁以身听。人以耳听。普贤大士以心听。拈拄杖曰。此以谁为听。昨夜北风起。寥闻打窗声。
　　师侍庆忠於五云。一日忠入侍寮曰。善侍者莫在此闲坐。师曰争敢。忠曰。莫瞌睡么。师作卧势。忠便打。师便喝。忠曰。元来此处有人。师便礼拜。至晚。忠复谓师曰。国师三唤侍者。侍者三应。甚么处是侍者孤负处。师进曰。始终作家。忠曰。还有与古人雪屈底么。师曰有。谁是雪屈者。师掩耳出。
　　谒破山和尚於金城。山曰。近离甚处。师曰高峰。山曰。高峰近日如何。师垂下一足。山曰。上座聻。师曰不识。山曳杖归方丈。师拂袖便出。
　　僧自沩山来。师曰。沩山近日何如。曰尽利害。师曰。利害在甚么处。曰只为婆心太切。师曰。还知此间么。曰请师垂示。师便打曰。更利害。师曰。汝若恁么会。连我也是瞎汉。随后又打。
　　问僧。沩山和尚。为甚鼻孔缺了半边。僧指师鼻曰。恰似。师曰。汝若唤者个作是。入地狱如箭。曰毕竟作么生。师曰。洞庭无盖。
　　因僧举临济两堂首座齐下喝等语。话犹未了。师便喝。僧拟议。师拈拄杖推出。复喝一喝。

　　忠州治平竺峰幻敏禅师

　　酆陵徐氏子。生而英俊。敏慧过人。十岁剃发。於母兄佛喜野云二师。与万峰善禅师。同作沙弥。事庆忠。当时庆忠会下。以善敏二沙弥。颇有机辩。声振一时。师虽年少。沉默寡言。识者知其必成大器。先是人传善公善偈。忠入堂。值善围火次令偈。善曰。赤光闪灼。紫焰盘旋。既能点雪。又灿金莲。忠打一掌归方丈。复指灯。命师作偈。师曰。光如闪电。虚空可彻。未来作灯。是铜是铁。时三目和尚见之。征曰。是铜是铁。师曰。火里波浪起。忠异之。问汝名甚么。师曰幻敏。忠曰。幻敏已前。师曰。海底青天外。忠曰。幻敏已后。师曰。佛法永无穷。忠曰。甚么处见。师曰。灵峰山下在安期。目曰。期解后如何。师曰。虚空大地。目曰。落在甚处。师顿足。目曰。有足顿。无足顿个甚么。师曰。和尚也莫太认真。忠大笑。目复问善。善曰。火里炼真金。忠曰。大众何不看二沙弥答话。师阅经次。忠曰。眼中常见如是经典。只者便是。为复别有。师曰。和尚直须恁么会。忠曰。离却纸墨道将来。师曰。东边风也不多。忠曰。者小师。师自五云归。忠曰。闻汝惯打人。师曰。和尚仔细。忠曰。汝走路穿甚么。师曰。草鞋。忠曰。狞牙生也未。师翘足。忠曰。那个聻。师曰。问者话作么。忠曰。三空说汝掌他。要将汝来处治。师曰。早与他说过了也。忠曰。作么生说。师曰。盗一赔九。忠曰。吾助汝远来。善曰。童真汝宜童行。师事忠二十一年。忠灭度。众请治平继席。
