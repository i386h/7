<!-- { "loadSidebar": true } -->
　　本郡上饶傅氏子。父丧早。八岁辞母。依景德传出家。传矜师体羸。令顶礼大士号。一夜获大士摩顶。肢节渐强。及览群书。无不意了。第阅坛经。有火烧海底句。不明。遂疑之。年廿六。参博山。山令看船子藏身处没踪迹。没踪迹处莫藏身话。久之。一日於槽厂。见磨鼻拽脱。忽然有省。以偈呈山曰。直下相逢处。由来绝覆藏。舌头元是肉。嚼碎也无妨。山曰。子参得禅也。吾助汝喜。示以偈。有未及朝天子。回机却有妨句。因矢志服役。晓夕无违。一日侍山。山指衲衣曰。此是寿昌老汉的。我尝以一偈博得。子能如我。当不子惜。师曰。莫是师翁睡着。被和尚窃来。山曰。子试窃看。师立成五颂。山曰。据子见处。天下人拦把不住。我者里未肯点头在。师曰。谢和尚衲衣。便出。山一日谓师曰。子根利。当钝却利。使死却全心始得。师拜受。即掩关六载。关中悬大镜。日坐对之。才觉业识心起。无明发现。便指镜中唾骂。凡纸笔书籍之类槩不畜。唯以一念万年万年一念是计。忽一日作雪关歌。倩人写呈山。山为击节称善。令开关。说偈赠之曰。始行大事六年雪。顿入圆明一片氷。今日幸亲无缝塔。掣开关锁万千层。旋命师秉拂。晚率众入室。山问。堂中首座。人天眼目。如何是人天眼目。师曰。顶门上。山曰。还假照鉴也无。师曰。君不见。山曰。不虚参见作家来。师掩耳而出。一日受瀛山请。山坚留。师因问把住时如何。山曰。放开一线。师曰。放开时如何。山曰。把住不容行。师曰。如何是放行中把住。山曰。阇黎看脚下。师曰。如何是把住中放行。山曰。拂子在我手里。师曰。大善知识。也须让人。出得罗笼。入得罗笼。山曰。争奈老僧何。师曰。冲霄还彩凤。透网是金鳞。山休去。师於天启丁卯。出住瀛山。崇祯辛未。继席博山。丙子。赴浙之虎跑大慈妙行诸剎请。上堂。譬如琴瑟箜篌。虽有妙音。若无妙指。终不能发。宝觉真心。各各圆满。如我按指。海印发光。汝暂举心。尘劳先起。黄面老人。五百生前。曾做乐官来。一等习气。可谓熟处难忘。山僧者里。素乏师传。指法椎钝。祇有一曲没弦琴。弹得最熟。今日举似诸人也。竖拂子曰。者是妙指。唤甚么作妙音。击拂子曰。者是妙音。唤甚么作妙指。掷下拂子曰。曲终人不见。江上数峰青。
　　上堂。欲识佛性义。当观时节因缘。今夜是除夕。明旦是元朝。者是时节。作么生说个自彰底理。拈拄杖曰。者木上座。二十年前。寒不知寒。热不知热。桃符换不管春来。爆竹响那知腊去。虽则如痴似懵。要且能为物主。二十年后。寒则知寒。热则知热。迎新岁也贴门符。送残冬还桡榾柮。虽则随波逐浪。要且不为时凋。卓拄杖曰。到。如今说知也得。说不知也得。说知不知总得。不萌枝上。不妨暗辨春秋。无影峰前。犹得明占气候。诸禅德祇如年更岁换。腊去春来。诸人分上。还是知即是。不知即是。若道知。唤作毛道凡夫。谩道花枝偏有色。空劳莺语为谁娇。若道不知。坐在净白窠臼。只为氷坚难跃鲤。却缘水浅不藏龙。去此二途。毕竟作么生。掷拄杖曰。鹘臭布衫都脱却。穿婆帔子拜婆年。
　　上堂。山僧开个货铺。惯行兑换。不悞主顾。且道。是甚么货铺。你若把一副热心肠来。我便将一副冷的换与。你若把一副冷心肝来。我便将一副热的换与。何故。为他热的太伤热。冷的太伤冷。冷热不均。所以作病。忽有个不冷不热的出来。你道。山僧将甚么换与。乃震威一喝。时有僧出礼拜起拟问。师曰。想君不是金牙将。怎解弯弓射尉迟。便下座。
　　小参。释迦老子解捏怪。向无生处说生。破院道人不曾生。无生可说。释迦老子会装巧。向无灭处说灭。破院道人不曾灭。无灭可说。与么则释迦老子。全身堕在生灭。破院道人。全身跳出生灭。且道。跳出的是。不跳出的是。不见道。他人住处我不住。他人行处我不行。不是与人难共住。大都缁素要分明。
　　示众。南人不梦千人帐。北人不梦万斛舟。以耳目所接不同故也。祇如香台佛像。梦作国王。此圣境冥符。法华所谓常有是好梦。是也。山僧适来。偶得一梦。既非熟习。亦非圣境。且道。是甚么梦。试举看。昨梦一人入方丈求偈。山僧道。我要睡。问取木上座去。他道。和尚说的才好。山僧为他逼不得已。向道。借拳行令打虚空。大地河山切恨同。至道从来嫌拣择。赵州齿缺不关风。惺来恰以让居士请示众。山僧。肚肠乾索。无可应酬。只得将此偈拈出。顾视左右曰。大众。三十年后。莫道山僧与你说梦好。
　　问。如何是不呈的句。师曰。贼赃已露。
　　问。婆子烧庵。者僧如何。师曰。任从风浪起。稳坐钓鱼舟。
　　问。那边不坐空王殿。是何旨趣。师曰。为他不堕尊贵。
　　问。
　　如何是杀人刀。师曰。倒挂眉间。曰如何是活人剑。师曰。不斩死汉。
　　问。如何是真实信。师曰。铁轮天子玺。曰如何是真实疑。师曰。一堵墙百堵调。曰如何是真实见。师曰。一点瞒不得。曰如何是真实用。师曰。钩锥都放下。呼遣听临时。
　　师鹤立牛行。赋性宽厚。色庄容敬。望者意消。说法不假思议。落笔无半点尘。故士大夫。乐与之游。所着。有摘灯录。炊香堂诗文书。复语录若干卷。行世。丁丑。浙归抵瀛山。示微恙。阒然谧公。问和尚安否。师弹指一下。谧曰。末后句也须分付。师曰。你道。我生耶死耶。谧顾视间。则师已逝矣。寿五十三。腊三十七。建塔於博山莲华峰之西原。

　　淮安府檀度嵩乳道密禅师

　　泗州唐氏子。生而胎素。幼岁便有出尘志。事亲以孝闻。年十四。投景会驱乌。二十事包笠。初历讲肆。阅楞严。至虽得多闻不成圣果句。叹曰。不耽幻身世。而反耽此幻学耶。遂弃之。首参寿昌基隆。次参博山。山门庭严重。师为心死焉。久之。仿三登九上意。徧参云门金粟。罢。复还博山。明年。随众采茶次。忽白云从涧底起。师睹之有省。归以偈呈山。山曰。者且置。祇如一口气不来。向甚么处安身立命。师曰。不向和尚通去处在。山曰。莫便是你安身立命处么。师曰。道密终不作此见解。山曰。好与三十痛棒。嗣是。山与命名授戒。且赠以偈曰。新丰一曲传来远。凤岭烟霞犹冉冉。裂石穿云和不齐。一毫端上乾坤转。潜行密运贵深藏。古殿含春待晚香。万里海天能独笑。金针绣出玉鸳鸯。於是辞山。缚茅郁洲山数年。始开法淮安檀度。次住安东能仁。徐州云龙。乃若青峰菩提法起等处。皆随机随时。初无作意。
　　上堂。恁么也得。落花有意随流水。不恁么也得。流水无心送落花。恁么不恁么总得。常忆江南三月里。鹧鸪啼处百花香。
　　上堂。拈拄杖曰。识得一万事毕。设若一亦不立。又作么生。掷下拄杖曰。门帘乍被风吹去。明月光赢四壁生。
　　小参。五九四十五。木马嘶风舞。海底泥牛惊。翻浪乘风鼓。[跳-兆+孛]跳上梵天。摩酰目撞瞽。万象没逃生。千贤叫冤苦。忽然燕谷一声雷。依旧泥牛还复土。喝一喝。
　　小参。药山久不升座。依俙似曲。院主曰。大众久思法诲。请和尚说法。好肉剜疮。山令打钟。却被风吹。大众方集。错过也不知。山升座。良久。便下座。疑杀天下人。院曰。许为说法。何得不垂一言。姹女已归霄汉去。呆郎犹向火边蹲。山曰。经有经师。论有论师。争怪得老僧。老老大大。是何心行。大众。还委悉么。山僧与你旁通一线。乃颂曰。杲日丽中天。高低靡不照。争奈无眼人。反怪光不到。徒祷告含元殿问长安道。
　　僧问。了即业障。本来空未了。应须还宿债。祇如师子二祖。是了未了。师曰。两彩一赛。
　　问。如何是无佛无众生者。师曰。几乎恁么答汝。曰是非不到处。是甚么人分上事。师曰。汝要棒吃那。
　　问。如何是兼带一路。师曰。蝶穿芳草双眉湿。蜂撩残花两股肥。
　　问。如何是类堕。师曰。灵犀玩月。曰如何是随堕。师曰。木马游春。曰如何是尊贵堕。师曰。坐不当堂。
　　问。万法归一。一归何处。师曰。云笼岳顶。曰意旨如何。师曰。月照波心。
　　问。如何是君。师曰。天然贵异。曰如何是臣。师曰。武纬文经。曰如何是君视臣。师曰。天覆於下。曰如何是臣向君。师曰。地载於上。曰如何是君臣道合。师曰。天地位焉。万物育焉。
　　僧问。如何是金针双锁备。师曰。石女绣双凤。冲开碧落天。曰如何是交互明中暗。师曰。芦花两岸雪。烟水一江秋。曰如何是理事俱不涉。师曰。前村烟浪里。别有好思量。
　　示雪照座主偈。非风非幡。澄潭不许苍龙蟠。是标是月。打刀须用邠州铁。言外旨句中玄。石虎双翎头戴雪。拏咤八臂手擎烟。见即便见。传无可传。拟议云飞万里。眨眼鹞过三千。海月云山抛教尽。男儿鼻孔自撩天。
　　师德重感人。杖头到处。缁素云委。性喜诵说。诸方间。有妄为雌黄者。即厉色叱止之。故及门之士。皆厚重。明年七十。与答之间。皆寓诀别意。旋取道涟水。登青峰度夏。法起归休菩提。顺治戊戌三月五日。遂绝食。示诲谆谆。书偈。有石火电光平田荆棘之语。十一日。沐浴端坐而逝。寿七十一。腊五十八。塔全身於菩提社之右。

　　福州府长庆宗宝道独禅师

　　广州陆氏子。六岁。闻邻妪发愿来生童真出家见性成佛语。遂触宿因。坚出世志。乃披剃。唯事苦参。年十四有省。三十出岭。参博山。山与语器之。一日呈偈曰。贪程不觉晓。愈求愈转渺。相逢不是渠。才是却颠倒。蚁子牵大磨。石人抚掌笑。别有活生机。不落宫商调。山见以为深入堂奥。乃谓人曰。山僧开三十年饭店。从无一个还饭钱者。独子其庶几乎。初住庐山。次开法广州罗浮。后主福州长庆。
　　僧问。一切诸佛。皆从此经出。如何是此经。师震声一喝。
　　举六祖风旛话。颂曰。不是风兮不是旛。关山把住路行难。愚人只管贪程去。那想全身在此间。
　　举高峰无梦无想话。颂曰。无梦无想上在么。相随来也没如何。谁家门首无明月。颇奈夜行人更多。

　　江宁府独峰竹山道严禅师

