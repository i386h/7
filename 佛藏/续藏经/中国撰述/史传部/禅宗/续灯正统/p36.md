<!-- { "loadSidebar": true } -->
　　华亭黄氏子。父文佑。母杨。梦老僧托宿因而有娠。元世祖至元壬午三月十二日诞生。是夜神光烛室。异香袭人。既长喜孤坐。年十二。依平江圆明院体志出家。十四剃发受具。至大戊申。佛智晦机。自江西百丈。迁净慈。师往参承。值上堂。举太原孚上座闻角声悟道因缘。颂曰。琴生入沧海。太史游名山。从此扬州城外路。令严不许早开关。师於言下。豁然有省。投丈室呈所解。佛智颔之。俾掌记室。延佑乙卯。智迁径山。师职后版表率一众。丙辰奉朝廷遴选。出世祥符。至治癸亥赴京。出入金门。讨论坟典。自帝师以下。皆尊爱之。南还主姑苏万寿。所着。有佛祖通载二十二卷。行世。

　　杭州府净慈元庵会藏主

　　临安人。参晦机於净慈。居蒙堂。因修涅盘堂。有偈曰。涅盘一路尽掀翻。触处工夫见不难。洗面蓦然摸着鼻。绣针眼里好藏山。晦机称赏之。

　　松江府南禅宝洲觉岸禅师

　　吴兴吴氏子。从独孤明。落发受具。与梅屋同出佛智之门。一日偶为众演楞严。至七征心处。忽净瓶水腾涌注师怀。听众惊愕。师笑曰。此偶然耳。

　　径山高禅师法嗣
　　九江府东林古智喆禅师

　　都昌巢氏子。初住兴国兴圣。迁东林。上堂。过去诸佛已说。未来诸佛当说。现在诸佛今说。且道毕竟说个甚么。卓拄杖下座。
　　上堂。尽令提纲。圣凡罔测。放开一线道。普请同参。良久曰。熏风自南来。殿阁生微凉。
　　上堂。明来暗谢。智起惑亡。黑牛卧死水。癞马系枯桩。何似东村王四老。黄昏伸脚睡。一觉到天光。山僧与么道。切忌错承当。
　　上堂。祖师道。圆同太虚无欠无余。三条椽下七尺单前。切忌依他作解。莫有向天外出头底么。乃曰。巡堂吃茶。
　　礼暹道者塔偈曰。髑髅元自有灵光。雪窦何曾抖尿肠。截断婆婆三寸舌。至今双剑倚天长。

　　杭州府中竺一溪自如禅师

　　闽人。幼值元兵下江南。遭游卒挟至浙。遗之临安。胡氏收养令伴子读。师隅立默识无所失。胡氏因子之。既长俾隶里中无相寺为僧。参云峰於径山。遂得旨。初住万寿。天历年。中竺笑隐欣。奉诏开山龙翔。因举代住者三人。御笔独点师名。住未几化去。茶毗多灵异。其居万寿时。寺后有大家黄氏者。重师道行。尝供伊蒲塞馔。一日请归其家。进供愈勤。乃开私帑所藏金玉示师。师归。语徒众曰。彼黄氏。以帑中宝示我。将欲诱我死去为其子耳。出家儿。视金玉当如瓦砾。古来堕此辙者颇多。非但为其子。为其牛马者有之。遂与黄氏绝。

　　杭州府径山本源善达禅师

　　仙居柴氏子。早年同及庵信行脚。誓不历职。初见雪岩於仰山。寻还浙。参径山云峰。入室有省。峰可之。适慧云虚席。命师补处。后迁保宁净慈径山。皆有成绩可纪。居常不设卧榻。夜则焚香然烛。端坐达旦。率以为常。又体所禀与人异。遇严寒则衣絺绤。大热则衣缯絮。尝以钵资建大圆院於东路半山。接待云侣。一日自知时至。会众叙平生行脚事毕。端坐而寂。

　　宁波府天童怪石奇禅师

　　示众此事。如人饥渴。相似说饮说食。岂能救疗。直须自饮水自吃饭。方有实效处。
　　示众举。从上先德痛切语要。为诸人开发显示。诸人倘能向者。里虚却心。不即法相。不离法相。一闻顿悟。便是涅盘会上。广额屠儿。放下屠刀。立地成佛。底时节是。即是不得恁么会言多去。道转远且截断葛藤。喝一喝下座。
　　示众参禅本无难易。只要具大信根。有决烈志。万机休罢。千圣不携。坐断诸缘。不存一法。如太虚空。了无朕迹。如须弥庐。吃然不动。无上真乘。方可希冀。

　　龙岩真首座

　　诸方屡聘。高卧不起。常作乐闲歌。其略曰。即心是佛。无心是道。万事但随缘。自觉身心好。院子从来不要住。便是佛也。不要做律。亦不曾持戒。亦不曾破放。行把住总由人执法修行。驴拽磨要行。便行要坐便坐也。不精进也。不懒惰一卷无字经。逐目为功课。有时深深海底行。有时高高山顶卧。几生修得做闲。人肯为虚名被羁锁。云云。

　　何山明禅师法嗣
　　宁波府恭都寺者

　　廉介自持。日诵法华。因聆铁镜上堂语。遂得心要。尝夜坐有偈曰。点尽山窗一盏油。地炉无火冷如秋。话头留向明朝举。道者敲钟又上楼。铁镜因升堂。特称赏之。临终无疾。更衣坐逝。阇维舌根不坏。人争奇之。

　　天童鉴禅师法嗣
　　湖州府道场玉溪思珉禅师

　　象山张氏子。首参云峰于径坞。次谒止泓于天童。泓问。近自何来。师曰。径山。泓曰。未离径山。一句作么生道。师曰。平如镜面。险似悬崖。泓曰。昨夜山前。因甚虎齩大虫。师拟进语。泓与一掌。师忽有省一日侍。次泓举。外道问。世尊不问。有言。不问无言。世尊良久意旨如何。师叉手进前。泓曰。外道赞叹曰。世尊大慈。开我迷云。令我得入。又作么生。师曰。君子爱财取之有道。泓喜其类己令典藏。元大德庚子。出世郡之吉祥。迁金文大梅保福。帝师赐佛心明妙之号。至顺壬申。广教府聘主婺之双林。元统甲戌。行省选住道场。
　　示众。此事如铁壁。银山如大火聚。凑泊不得。回避不得。你辈合作么生。直饶脚不点地。别有通霄活路也。是不快漆涌。
　　上堂。依经解义。三世佛冤离经一字。即同魔说。拈拄杖卓一下曰。六月不热正谷不结。
　　至元丁丑四月。示微疾。至二十八日。书偈而逝。

　　苏州府万寿竺田汝霖禅师

　　四明昌国王氏子。从慈溪永乐寺梅涧福。祝发受具。参止泓于天童。典侍者一日室中举。赵州狗子无佛性话。师忽然有省。已而见悦堂誾於灵隐堂。命典记室。其受业师祖方会。赴隆兴上蓝。以师侍行。因游百丈谒晦机。机命分座。未几继会席。出世上蓝久之。升明之雪窦。阅三载。松江淀山虚席屈师。俄寺毁。师为新之。晚主万寿。仅一载。临寂更衣书偈诀众而逝。当至正乙酉五月廿五茶毗设利五色如菽粟者。不可胜数。寿六十六。腊五十。

　　灵隐誾禅师法嗣
　　九江府东林无外宗廓禅师

　　南昌魏氏子。久依悦堂。一日室中举。溪声尽是广长舌。因缘机契。遂授记莂。出世云居。晚迁东林。送僧之东吴偈曰。佛是西天老比丘。何缘卧倒在苏州。凭君此去轻扶起。问取二千年话头。临终集众说偈曰。吾年七十一。世缘今已毕。挨倒五须弥。夜半日头出。语毕而逝。

　　续灯正统卷之十四
　　续灯正统卷十五

　　　　南海普陀嗣祖沙门西蜀　性统　编集
　　临济宗

　　大鉴下第二十二世
　　筏渡慈禅师法嗣
　　洛京相国一言道显禅师

　　雁门人。生而岐嶷。颖悟英特。年十二。自愿出家。父母难之。师曰。儿志决矣。未可强留。遂落[髟/采]於郡之西山。听圆觉至知幻即离章。顿然默契。恍若旧识。乃辞师。师曰。汝志宗门。正其时也。游汾州。谒筏渡。渡一见器之。命入侍寮。一日渡举竹篦。问曰。毕竟唤作甚么。师方进语。渡蓦头便打。忽然大悟。便礼拜曰。和尚且止古人道。佛法无多子非虚语也。渡曰。汝今方知吾意耶。师曰。和尚大恩。碎身难报。渡嘱曰。汝年且幼。时至理彰。师执劳座下。一十七载。
　　洪武丙辰。出住汝州风穴。上堂。临济烧黄檗禅板祸起萧墙。香严哭沩山。拄杖勾贼。破家有般汉。闻风穴。与么道暗。自差排道。老汉辱他先圣。破釜沉舟。个样师僧。何堪共语。山僧亦有先师所付。底正欲举。似诸仁随。拈拄杖曰。看看。且道。与古人差多少。乃掷下拄杖。
　　永乐癸巳五月十三。忽告众曰。吾将行矣。嘱诸弟子。皆法门大事。泊然而化。寿八十有五。夏七十有七。塔於汴京之南阜。

　　径山铭禅师法嗣
　　嘉兴府天宁西白力金禅师

　　苏之姚氏子。幼依宝积院出家。造径山。见古鼎铭。铭举。德山见龙潭因缘示师。师绎之。久而有契。至正丁酉。出世瑞光。洪武初。迁净慈。辛亥春。诏住天界。壬子冬。敕建无遮大会。命师升座。车驾幸临。一日示微疾而逝。塔于嘉兴城西。

　　径山及禅师法嗣
　　杭州府灵隐空叟悟禅师

　　洪武庚戌。住崇宁。阅八年。迁中竺会灵隐。虚席师补焉。居无何以前住持旧事。逮至京病卒於途。临终书偈曰。我年五十五。尝把虚空补。踏断死生关。夜半日卓午。门人道净等。依法茶毗。舌根数珠不坏。奉骨归。瘗灵隐东冈。复分余骼。葬西溪九曲之原。时洪武年辛未五月三日也。

　　杭州府天龙斯道道衍禅师

　　长洲姚氏子。讳广孝。自号逃虚。子年十四。出家於妙智庵。元季兵乱。遨游江湖。深自韬晦。参径山愚庵。及尽得心髓。掌内记三年。出世普庆。迁天龙。尝自题肖像曰。看破芭蕉拄杖子。等闲彻骨露风流。有时摇动龟毛拂。直得虚空笑点头。洪武中。以高僧应选。侍文皇於燕邸。永乐中。以佐命功。上欲官之。不可。一日召见。上潜令人以冠服被体。进爵太子少师亟命宣谢。不得已拜命。故人皆以少师称。然终不蓄发。戒行尤谨。赐妻妾。坚辞弗受。尝有闲居诗曰。春燕雏成辞。旧垒午鸡啼。罢啄阴阶读。此可以想见。师半矣后病笃。上幸其第。问后事。对曰。出家人。复何所恋强之。终无言。遂泊然而化。世寿八十有五。上赠荣国公。谥恭靖。所着有道余录一卷。行世(有赞灵谷定岩。戒道影曰。以此见。定岩指槐为柳。不以此见。定岩认辰作斗。然则何以见。定。岩廓太虚而为量。湛秋水以为神。其于说也。无说而说。其於闻也。无闻而闻。行犹霜洁貌。若春温荣。领非常巨剎。钦承莫大鸿恩。名无远而不屇。德不孤而有邻是诚谓先龙翔。欣大师之嫡孙也耶)。

　　万寿仁禅师法嗣
　　杭州府径山南石文琇禅师

　　昆山李氏子。出家绍隆庵。礼智兴为师。行中仁住云顶。师往从之。针芥相契。初住苏州普门。次迁灵岩。三主万寿。永乐初。诏天下儒释道流之。精通文义者。纂修永乐大典。师应诏书。成陛辞南。还主席径山。
