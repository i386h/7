<!-- { "loadSidebar": true } -->
　　高安卢氏子。初参承天孤蟾莹。莹命看赵州无字话。一日蟾问。亡僧迁化。向甚么处。师罔措。悱发参究。因首座入堂。坠香盒作声。豁然有省。述偈曰。没兴路途穷。踏翻波是水。超群老赵州。面目只如此。寻谒雪岩退耕虚舟诸老。舟问。不是心不是佛不是物。是甚么。师曰。所供并是语实。又问。南泉斩猫。意旨如何。师曰。剖腹倾心。舟曰。赵州戴草鞋出去。又作么生。师曰。手脚俱露。一日室中。舟问。雪覆千山。为甚么孤峰不白。师曰。别是一乾坤。舟大称赏。劝谒皖山。山问。光明寂照徧河沙。岂不是张拙秀才语。师拟答。山震威一喝。师当下释然。一日。山举宋太宗问僧。甚处来。僧曰。庐山卧云。太宗曰。朕闻卧云深处不朝天。因甚到者里话问师。师曰。邦有道则见。山深肯之。承天觉庵。处以第一座。后隐居莲湖桥休休庵。出世淀山。僧问。宝寿开堂。三圣推出一僧。意旨如何。师曰。两彩一赛。曰宝寿便打。又作么生。师曰。为人须为彻。曰三圣道。恁么为人。非但瞎却者僧眼。瞎却镇州一城人眼去在。是肯他不肯他。师曰。兜率陀天一昼夜。人间四百年。
　　上堂。昨日十四。今日十五。灵利衲僧。吞却佛祖。从教谢三郎。月下自摇橹。阿呵呵莫莽卤。甜瓜彻蒂甜。苦瓠连根苦。
　　示众。苏州有常州有。八角磨盘空里走。日面佛月面佛。觌面和盘都托出。便与么。掀倒禅床。拂袖散去。法门幸甚。或有犹豫之者。只得把手牵汝归家。闻声悟道。见色明心。竖拂子曰。见么。见底是色。那个是心。喝一喝曰。闻么。闻底是声。那个是道。直下正眼豁开。方得入门。犹是脱白沙弥。要与衲僧齐驱并驾。更须进竿头一步。

　　庆寿璋禅师法嗣
　　顺天府大庆寿海云印简禅师

　　山西岚谷宁远宋氏子。生而神悟。七岁。父授孝经开宗明义章。师曰。开者何宗。明者何义。父异之。於是。俾从中观沼受业。年十一衲具戒。十二。沼听参问。一日侍沼行。沼曰。法灯道。看他家事忙。且道承谁力。汝作么生会。师将沼手一掣。沼曰。者野狐精。师喏喏。沼曰。更须别参始得。十八。元兵破宁远。四众逃散。师侍沼如故。沼察其诚。嘱曰。子向去朔莫有大因缘。吾将与子北渡。至赤城。元世祖至元庚辰五月。沼无疾而逝。师为乞食造塔。一夕闻空中呼师名。师为矍然。乃迁居三峰道院。一日复闻人告曰。大事将成。毋滞於此。黎明。遂策杖之燕。过松铺。值雨宿崖下。因击火大悟曰。今日始知眉横鼻直。信道天下老和尚不寐语。明日至景州。见本无玄。玄问。从何所来。师曰。云收幽谷。玄曰。何处去。师曰。月照长松。玄曰。孟八郎汉。便恁么去也。师诺诺。趋出。迨入燕。谒庆寿。寿先夕梦异僧策杖。径趋方丈踞座。天明师至。寿笑曰。此夜来所梦者。师问。不来而来。作么生相见。寿曰。参须实参。悟须实悟。莫打野榸。师曰。某甲因击火迸散。乃知眉横鼻直。寿曰。吾此处别。师曰。如何表信。寿曰。牙是一口骨。耳是两片皮。师曰。将谓别有。寿曰。错。师喝曰。草贼大败。寿休去。次日。寿举临济两堂首座齐下喝。僧问还有宾主也无。济曰。宾主历然。汝作么生会。师曰。打破秦时镜。磨尖上古锥。龙飞霄汉外。何劳更下槌。寿曰。途路之乐。终未到家。师曰。精灵千载野狐魅。看破如今不直钱。寿曰。如是如是。师拂袖便出。遂命掌记。寻密付焉。寿谓师曰。吾有如来正法眼藏。密付於汝。毋令湮没。师掩耳而出。及开法后。两主庆寿。自元太祖世祖。皆以师道事之。有孔子之裔元措者。渡河谒师。请复曲阜庙祀。师为言於忽都护曰。孔子以大中至正之道。三纲五常之礼。正心诚意之本教人。自孔子至今。袭封五十一代。继承祀事。未尝有缺。忽都护。遂奏命复袭封爵。年五十六。忽患风痹。仁宗延佑丁巳闰四月一日。集众说偈毕。泊然而逝。茶毗。获舍利无算。谥佛日圆明大师。

　　大鉴下第二十二世
　　真觉信禅师法嗣
　　建宁府天宝铁关法枢禅师

　　温之平阳林氏子。年十七。往常州华藏寺。礼竺西坦受业。十九得度。二十受具。初参中峰。次谒及庵。皆不契。乃见元翁於石门。翁示以三不是话。於是。力参三年。一日忽大悟。述偈曰。不是心佛物。拶出虚空骨。金毛狮子儿。岂恋野狐窟。喝一喝。咄咄咄。即诣方丈。翁问。作甚么。师曰。南泉被我捉败了也。翁曰。不是心不是佛不是物。是个甚么。师曰。牙齿一具骨。耳朵两片皮。翁曰。不是不是。别道将来。师曰。莺啼燕语。鹊噪鸦鸣。翁曰。错。师亦曰。错。翁曰。南泉即今在甚么处。师便喝。翁曰。离却者一喝。南泉毕竟在甚么处。师拂袖便出。繇是。徧谒诸方。首见虚谷陵於大仰。后谒海印如於荐福。才上方丈。印问。谁。师曰。暂到相看。印曰。甚么处来。师曰。江西。印曰。江西近日有甚么事。师曰。集云峰下藤条。被人抝折了也。印曰。莫乱统。师曰。不因乱统。争得到者里。印曰。且道。者里事作么生。师叉手进前曰。即日恭惟。堂头和尚。尊候起居万福。印曰。不涉泥水一句。又作么生。师喝一喝曰。风从虎。云从龙。印曰。一喝不作一喝用。是何意旨。师曰。两个泥牛斗入海。直至如今无消息。印曰。错。师亦曰。错。印唤侍者点茶来。师曰。不受者供养。印曰。不受者供养。受那个供养。师曰。谢和尚盛情。印曰。曾见甚么人来。师曰。不曾见人。印曰。既不曾见人。那里得者个消息。师曰。若见人。即无者个消息。於是服勤为净头。印尝谓众曰。永嘉枢侍者。是煅了底金。嗣游东林。参泽山咸。值咸开室。为众举竹篦因缘。声未绝。师夺却竹篦。过左边立曰。唤作甚么即得。咸曰。掠虚汉。师以竹篦打一下。抝折而出。次日。咸复开室。师问。泗州大圣。因甚在扬州出现。咸曰。南山起云。北山下雨。师又捉住竹篦曰。南山起云。北山下雨。意旨如何。咸喝一喝。师曰。者是鬼窟里活计。毕竟意旨如何。咸曰。掠虚汉。师以竹篦一送曰。见说洛阳华似锦。拂袖便出。后归石门省元翁。翁才见便曰。南泉向甚么处去也。师曰。说甚南泉。释迦老子来也。翁曰。不是心不是佛不是物。是甚么。师曰。剑去久矣。翁曰。赵州无。聻。师曰。龙生金凤子。冲破碧瑠璃。翁曰。古人与么道。过的。你别道看。师喝一喝。翁曰。错。师又喝。翁曰。错错。师遂礼拜。翁乃曰。放汝三十棒。师於是。潜众十五年。延佑戊午。出世闽之天宝。帝师锡寺额。加号妙觉真空大师。后迁松溪普载。
　　上堂。当阳一句。截断根源。把住放行。全机历落。坐断千圣顶[宁*页]。凿开衲僧眼睛。疾焰过风。奔流度刃。直得妙峰[跳-兆+孛]跳。慧海波腾。正当恁么时。且道。开堂祝圣一句。作么生道。击拂子曰。龙袖拂开全体现。象王行处绝孤踪。
　　小参。金刚正印。率土咸归。佛祖钳锤。人天罔措。阶梯不立。知解不存。德山棒。通上彻下。临济喝。绝后光前。一明一切明。一用一切用。大丈夫。秉吹毛剑。悬肘后符。双放双收。全杀全活。拈拄杖曰。鹤有九皋才翥翼。马无千里谩追风。
　　佛诞上堂。毗蓝园降生。八十种随好。行作象王行。吼作狮子吼。拈拄杖曰。云门大师来也。复卓一卓曰。阿爷阿爷。
　　上堂。举三圣问雪峰。透网金鳞。以何为食。峰曰。待汝出网来。即向汝道。圣曰。千五百人善知识。话头也不识。峰曰。老僧住持事繁。师曰。三圣大似毒龙搅海。白浪滔天。若不是雪峰惯入洪波。争得骊珠在握。击拂子下座。
　　谢殿主上堂。如何是佛殿里底。悉哩苏卢。苏卢悉哩。江国春风吹不起。鹧鸪啼在深华里。击拂子。
　　举临济无位真人是甚么乾屎橛话。颂曰。无位真人乾屎橛。临济未是白拈贼。千古长如白练飞。一条界破青山色。
　　举牛过窗棂话。颂曰。浪静风恬意转殊。满天星斗月轮孤。时人休恋一泓水。来上扁舟泛五湖。
　　举香严上树话。颂曰。上树未上树。铁蛇横古路。觌面笑呵呵。苦瓠连根苦。
　　居三载。谢归天宝。以嗣法善俦主寺事。至元庚辰八月。示微疾。作手书。邀诸所与游者入山。如期毕至。求法施者。随其所欲。了无倦色。正午沐浴端坐。书偈曰。本无来去。一句全提。红霞穿碧落。白日绕须弥。掷笔而逝。寿六十三。腊四十五。全身塔於瑞云院。

　　普明宽禅师法嗣
　　常州府宜兴龙池一源永宁禅师

　　别号虚幻子。淮东通州朱氏子。世宦族。九岁。师渊模於广慧寺。寺故淮海肇说法处。前一夕。寺众梦迎肇。次日师至。识者异之。十二岁剃发。寻受具戒。参中峰海於苏之万寿。入穹窿。谒克翁绍。绍俾掌藏。时年始十九。偕明极昹於焦子山。习定五年。极曰。藏主所诣如此。宜亟往见人。於是至淮西太湖。谒无用宽。方入门。用厉声叱之。师作礼门外。久之。乃许入见。问。何处人。师曰。通州。曰淮海近日盈虚若何。师曰。沃日滔天。不存涓滴。用便喝出。师退彻夜不寐。一日闻用举云门须弥山话。声未绝。忽有省。急趋前。用便打曰。赵州无字作么生。师遽曰。赵州狗子无佛性。万象森罗齐乞命。无底篮儿盛死蛇。多添少减无虚剩。用嗒然。繇是。执侍左右者三年。用始以断崖义所赞己像。亲署书授师曰。汝缘在南。师遂受命南还。时虚谷陵。元叟端。濑翁庆。幻住本。皆各据名山。师皆叩击。无不吻合。延佑庚申。住广德大洞。洞左有实相寺。马祖弟子澄公道场。师为起废。时有宿衲。无一全者。遁迹石溪。溪与洞相望。人谓广德二甘露门云。至治癸亥。宜兴龙池疏请师。师欣然赴之。命曰禹门。居久。复至绝巘筑室。足不越限者三年。帝师降号弘教普济禅师。泰定乙丑。迁九里寺。至顺庚午。再迁李山。元统甲戌。主常之天宁。万寿八年。复锡号本觉妙明真净。至正壬午。归龙池。寻召入京。宣命龙光殿升座说法。上悦。赐金襕法衣。加号佛心了悟。庚子出领善权。洪武己酉夏六月。示微疾。嘱弟子。裁纸制内外衣。且曰。吾将逝矣。索笔书偈曰。七十八年守拙。明明一场败阙。泥牛海底翻身。六月炎天飞雪。书毕。吉祥而逝。先一月。池水忽竭。及师顺寂。喷涌异常时。茶毗。现五色光。牙齿舌轮皆不坏。设利无数。门人分余骨。与不坏者。就龙池太平齐山紫云麻蕻五所。建塔藏焉。世寿七十八。僧腊六十五。

　　天宁教禅师法嗣
　　杭州府妙果竺源水盛禅师

