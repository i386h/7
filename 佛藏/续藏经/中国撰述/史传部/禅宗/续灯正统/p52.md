<!-- { "loadSidebar": true } -->
　　举陆亘大夫问南泉何姓。泉曰姓王。曰还有眷属也无。泉曰四臣不昧。曰王居何位。泉曰玉殿苔生。曰玉殿苔生时如何。泉曰不居正位话颂曰。金鸭香消更漏深。沉沉玉殿紫苔生。高空有月千门照。大道无人独自行。
　　举大颠摈首座因缘。颂曰。一串摩尼。觌面当机。赚杀首座。疑杀昌黎。弄尽许多穷伎俩。春秋元自不曾知。

　　金山开禅师法嗣
　　杭州府径山石溪心月禅师

　　西蜀眉州人。举僧问九峰。如何是学人自己。峰曰更问阿谁。曰便恁么承当时如何。峰曰须弥还更戴须弥话。颂曰。自家冷暖自家知。祖意何须更问谁。全体承当全体是。须弥顶上戴须弥。
　　举。晦堂因黄山谷问。捷径处乞师指示。堂曰。祇如仲尼道。二三子以我为隐乎。吾无隐乎尔。太史居常如何理论。谷拟对。堂曰不是不是谷迷闷不已。一日侍堂山行。时方岩桂盛放。堂曰太史闻木穉香么。谷曰闻。堂曰吾无隐乎尔。谷释然即礼拜曰。和尚得恁么老婆心切。堂笑曰。祇要公到家耳。颂曰。渠侬家住白云乡。南北东西路渺茫。几度欲归归未得。忽闻岩蕙送幽香。
　　举庞居士有男不婚有女不嫁话。颂曰。收拾山云海月情。团圞鼻直眼眉横。龟毛拂子兔角杖。敲得虚空嚗嚗声。
　　举庞公访大同提笊篱因缘。拈曰。普济把定。被庞公痛处一锥。直得左转右侧。前依后随。笊篱提起处。相呼作舞时。若言依样画猫儿。定把黄金铸子期。
　　僧问。如何是佛。师曰。矮子看戏。
　　送僧还双林偈曰。未到双林见旧游。眉横新月眼横秋。寒暄未举宜先问。因甚桥流水不流。宋□□□□六月初九日示寂。

　　华藏通禅师法嗣
　　杭州府径山虚舟普度禅师

　　维扬江都史氏子。稍长无处俗意。母识其志。俾依郡之天宁出家。会与毕将运舟遇共语。毕大奇之曰。此儿短小精捍。音吐如钟。他日法门爪牙也。携归武林。从东堂院祖信受业。经五年去参方。初见铁牛印於灵隐。时无碍唱道荐福。师特往叩。碍问。不与万法为侣者。是甚么人。师曰。金香炉下铁昆仑。碍曰。将谓者矮子有长处。师曲躬作礼曰。谢和尚证明。天童晦岩光。大慈石岩琏。虎丘石室迪。相见皆器异。
　　淳佑初。出世金陵半山。次迁润之金山。潭之鹿苑。抚之疎山。苏之承天。景定间。补天竺。旨升灵隐。咸淳乙丑。诏住径山。上堂。邪人说正法。正法悉皆邪。正人说邪法。邪法悉皆正。卓拄杖曰。邪耶正耶。又卓一卓曰。说耶不说耶。向者里拣辨得出。黄金为屋未为贵。玉食锦衣何足荣。
　　上堂。万法是心光。诸缘惟性晓。本无迷悟人。只要今日了。既无迷悟。了个甚么。卓拄杖曰。千言万语无人会。又逐流莺过短墙。
　　上堂。举云门示众曰。汝等诸人。在此过夏。山僧深不欲向你道。惜取眉毛好。师曰。云门灵龟曳尾。拂迹迹生。灵隐即不然。汝等诸人在此过夏。山僧直截向你道。口是祸门。
　　举临济道。有一人论劫在途中不离家舍。有一人离家舍不在途中。那个合受人天供养话。颂曰。兔马有角。牛羊无角。寸尺毫厘。天地寥廓。潘阆倒骑驴。颠杀黄番绰。
　　住径山。值火余。志图恢复。将有绪。俄示微恙。索笔大书曰。八十二年。驾无底船。踏翻归去。明月一天。掷笔而逝。时□□四月二十四日也。全身塔寺东十里罘罳坞之阳。

　　瑞岩岩禅师法嗣
　　苏州府万寿讷堂辩禅师

　　上堂。释迦老子。降诞王宫。初生下来。不妨令人疑着。及乎道天上天下唯吾独尊。败阙了也。后来冷地羞惭。四十九年三百余会。救搭也救搭不来。收拾也收拾不上。诸仁者。要见释迦老子底败阙处么。是非只为多开口。烦恼皆因强出头。
　　上堂。你也在者里。我也在者里。人夫交接。两得相见。时清休唱太平歌。一贯文。籴三斗半米。二贯五百文。买一个大绢。好诸禅德。虽然如此。厨中有剩饭。路上有饥人。
　　上堂。僧问古德。万境来侵时如何。德曰坐却着。古德有障断狂澜底手段。未免劳心费力。或有问金山。万境来侵时如何。只向他道。我既无心於万物。何妨万物常围绕。
　　上堂。我若与你说破。将后必然骂我。我若不与你说破。又恐你因循蹉过。忽有个汉出来道。长老话堕了也。只向他道。老僧罪过。寄无准偈曰。鳖与猿交割不开。兄呼弟应似忘怀。及乎说到誵讹处。又却心肝不带来。

　　苏州府虎丘清溪义禅师

　　送僧偈曰。台山万迭入眉青。途路同行各奔程。清晓鸡啼茅店月。是谁先起唤师兄。

　　雪窦谦禅师法嗣
　　苏州府承天觉庵梦真禅师

　　宣州人。八岁为僧。十九受具。二十行脚。所见尊宿。皆不能了决。慕无准。遂登径山叩见。每到室中。辄战怖。且忘却话头。自此不去入室。昼夜只是坐禅。一日廊下行。闻火板鸣有省。自以为得。於是入室。准问。你是吃粥吃饭僧。参禅学道僧。师抗声曰。吃粥吃饭僧。准曰。更须饱吃始得。师曰。谢和尚供养。自此只是看狗子无佛性话。既无入作处。乃过雪窦。见大歇。歇问。甚处来。师曰。径山来。歇曰。火后事作么生。师曰。五峰依旧插天高。歇曰。那事还曾坏么。师叉手向前曰。幸喜不曾动着。遂挂搭归堂。一夜更深。举首见瑠璃灯。豁然大悟。从前所得。一时氷消瓦解。次日入室。歇举。如何是佛。三脚驴子弄蹄行。声未绝。师曰。一任[跳-兆+孛]跳。歇曰。甚处与杨岐相见。师曰。当面蹉过。歇曰。犹隔海在。师拍手呵呵大笑而出。久之开法永庆。迁连云。升何山。主承天。
　　上堂。将心学佛。摄入魔宫。拟心参禅。堕在阴界。直饶嫌佛不肯做。被拄杖子穿过髑髅。恁么看来。直是无你用心处。拍案曰。携取诗书归旧隐。野花啼鸟一般春。
　　上堂。庭前翠竹青青。砌下黄花郁郁。唤作真如体。又是般若用。唤作般若用。又是真如体。忽有个出来道。我见从上佛祖说了万千体用。不似承天者样蹊跷。莫是智过佛祖耶。杜撰臆说耶。卓拄杖曰。好向暮天沙上望。西风惊起雁行斜。
　　上堂。韶国师道。通玄峰顶。不是人间。心外无法。满目青山。大众。韶国师好个颂子。只是打成两橛。承天亦有个颂。双峨峰顶。上是青天。夜半捉乌鸡。伸手不见掌。喝一喝。
　　上堂。三伏热不似人心热。行路险不似人心险。万斛清风碧玉盘。不知谁共倚阑干。忽有个出来道。长老正恁么时。如何是祖师西来意。向他道。作贼人心虚。
　　举世尊初生。云门曰。我当时若见。一棒打杀与狗子吃。贵图天下太平话。颂曰。生来自恨错同条。铁铸心肝也合消。还你独尊三界内。奈何今日又明朝。
　　至元间。有贤首宗讲主。奏请江南两浙名剎。易为华严教寺。奉旨南来抵承天。次日师升座。博引华严旨要。纵横放肆。问柝诸师论解纤微。若指诸掌。讲主闻所未闻。大沾法益。且谓承天长老尚如是。矧杭之巨剎大宗师耶。因回奏。遂寝前旨。

　　□□府慧岩象潭泳禅师

　　举无着至五台。与老翁吃茶次。翁拈起玻璃盏问。南方还有者个么。着曰无。翁曰。寻常将甚么吃茶。着无对因缘。颂曰。五台凝望思迟迟。白日青天被鬼迷。最苦一般难理会。玻璃盏子吃茶时。

　　一关溥禅师

　　举马祖令僧问大梅曰。和尚见马祖师。得个甚么。便住此山。梅曰。大师道即心即佛。我便向者里住因缘。颂曰。只将马祖铅刀子。裂破缦天铁网罗。碧沼夜敲荷叶雨。至今贫恨一身多。

　　台州府国清溪西泽禅师

　　普说。其略曰。参玄上士。行脚高流。拨草瞻风到一处所。便乃供下入门口[款-士+止]。谓之生死事大。无常迅速。众兄弟。生死若是有。从古至今。无有一人能免。生死若是无。争奈目前迁变何。生死亦有亦无。不有不无。当恁么时。还有漏网底么。既是走透无门。腊月三十日。撞到面前。毕竟如何支准。等是踏破草鞋。岁月飘忽。不可把玩。要须穷教去处分明。与前来入门口欵。相应始得。
　　示众。便只恁么歇去。则适来说出许多络索。甚处安着。直饶诸人一时不受。打迭得净尽。山僧却有个古话。举似诸人。记得长庆道。净洁打迭了。却须近前来就我觅。有一棒到你。当生惭愧。无一棒到你。又作么生。雪窦曰。净洁打迭了。却须近前来就我觅。有一棒到你。则屈着你。无一棒到你。与你平出。二大老好一棒。未免作得失论量。天封则不然。净洁打迭了。却须近前来就我觅。有一棒到你。华铺锦上。无一棒到你。霜加雪上。且道。前头为人。后头为人。辨明得出。后次挂牌时。却来通吐一上。

　　宁波府雪窦霍山昭禅师

　　上堂。即心即佛。嘉眉果阆。怀里有状。非心非佛。筠袁虔吉。头上插笔。不是心不是佛不是物。漳泉福建。头匾似扇。只可闻名。不可见面。

　　净慈道禅师法嗣
　　苏州府万寿高峰岳禅师

　　题初祖像曰。开旗展阵入梁邦。未睹天颜早已降。纵有神通难转欵。翩翩一苇渡长江。

　　径山范禅师法嗣
　　袁州府仰山雪岩祖钦禅师

