<!-- { "loadSidebar": true } -->
　　顺庆大竹县沈氏子。总角染衣南游。初预讲肆。一日走京口。登凌云亭。忽身心世界。顿然一空。遂罢讲。往参博山於天界。乃问。和尚离博山来天界。为人事作么生。山曰。今日特为先君设奠。师曰。还有向上事也无。山曰。有。师曰。如何是向上事。山曰。请坐吃茶。於是。命典第二座。其领众入室。当机应对。动合宗旨。山喜之。尝曰。博山一枝横出。秘在汝躬。乃授名道严。且嘱曰。汝当以道法严持也。时年三十有四。当崇祯己巳也。自是。韬迹承恩阅四年。开极乐祇园两剎於滁上。又五年。住锡金陵独峰。入院时。恍然如旧。师於是作投老计。尝榜三问语。勘验方来。一曰。不是心不是佛不是物。毕竟是个甚么。二曰。此经深固幽远。无人能到。且道。唤甚么作此经。三曰。独峰路险。把关令严。欲到者。试借公验看。师尝应请姑孰之兴国正觉万寿三院。晚仍归独峰。顺治壬辰。师五十初度。忽寺门菩提树。倾折一株。三月四日。集众垂诫谆谆。六日午刻。浴毕长逝。寿五十九。腊四十。说法二十一载。计坐道场。凡五。塔全身於本山龙山之阳。

　　建宁府回龙古航道舟禅师

　　泉州晋江郑氏子。生万历乙酉。幼失父。事母有孝声。母逝。乃弃家寓承天寺。阅寿昌录。至问僧死了烧了作么生是你本性处。有疑。往参博山。山为剃染圆具。尝坐不语堂。目不交睫者三月。参究益切。适余集生至。与语有契。延师闭关金陵。一日洗面。脱然有省。自谓。吾於无可奈何处。得个巴鼻。会博山说法天界。上堂。师出问。钟未鸣鼓未响。还有佛法也无。山曰。木人井底吹。师曰。石女溪边舞。山曰。祇如语中带玄一句。又如何道。师曰。夜半正明。天晓不露。山便下座。山回博山。乃以如意付之曰。当慎重。勿负老僧。师复掩关。明年。奔讣博山。乃入闽主法回龙。复隐里之戴云山。丙子。林宗伯季翀。请结制承天。丁丑。继席雪峰。结冬长庆。戊寅。还回龙。己卯住博山。辛巳。庵建阳。祀二亲木主。所住之处。不循开堂请。唯有示众而已。故有示众曰。老僧不上堂。盖因无法说。性不近人情。恰似个铁橛。一味放痴憨。任人道朽拙。虽然。称住持直是口。无舌之句。盖实录也。
　　示众。拈华示众。有口难开。断臂归来。无法可得。四七祖师。无非望空启告。递代儿孙。总是掘地讨天。老僧当年不识好恶。悞入博山社。火被伊热瞒。至今有屈难伸。虽领众住持。三缄其口。盖不敢钝置诸人。亦恐有玷法门。大众且道。恁么住院。是为人。不是为人。不见道。啼得血流无用处。不如缄口过残春。
　　示众。夜夜抱佛眠。情真罪当。朝朝还共起。死欵亲招。起坐镇相随。刀斧斫不开。如形影相似。去离亦不可。欲识佛去处。未敢相许。祇者语声。是切忌错认。诸昆仲。还识傅大士么。只知开口易。不顾舌头长。
　　僧问。真觉有言。石卵爆尽。柽枝扫地。吾当再来。师今继席。莫非再来么。师曰。诬人之罪。以罪加之。曰恁么则据欵结案了也。师曰。一状领过。
　　师病次。僧问。和尚何病。师曰。针灸不得的病。曰与么则神医拱手也。师曰。须知有不病者。曰如何是不病者。师拈如意便打。
　　示荆州亲藩惠王法语。宗门无语句。实无一法与人。只要人自参自悟。自证自修。以见自己本来面目而已。非有他术。盖此本来面目。不以圣贤而庄严。不以庸愚而丑陋。王公与士庶同。士庶与含生等。凡嘱有情。体元无二。特以迷而不参。昧却自己精光。谓之众生。若参究一明。如天普盖。似地普擎。则谓之佛祖矣。佛祖众生只一迷悟间。参究不参究。斯有天地之殊耳。达磨西来。直指人心。见性成佛。灵俐汉一觑便了。更无许多周折。所以宝志云。欲识大道真体。不离声色言语。者里无疑。说个见性。说个成佛。早成剩语也。如未然者。必须猛着精彩。二六时中看。是谁见谁闻。谁为觉知。是谁穿衣御[贝*善]。是谁起居动作。看到无可看处。自然大悟。彻底洞明。迷云破散。智日高升。始知大地众生。由来一体。森罗万象。共贯同条。且无情与非情之异。又何有贵贱凡圣之殊哉。
　　师骨鲠性成。於衲子中即英灵。绝无肯诺语。故於壁立万仞无愧也。顺治乙未。示微疾。视事如常。八月二十五酉刻。趺坐而逝寿七十一。腊三十三。塔全身於建阳凤山之阳。

　　广信府博山雪磵道奉禅师

　　建阳龚氏子。夙根敏异。幼不茹荤。十七。听楞严有感。遂投支提剃染。廿六。随杖人於凤山罗山玄沙间。仅二载。知有己躬下事。乃抵浙参真寂。有年。次参博山。山问。甚处来。师曰。窑中。山曰。天不能盖。地不能载。因甚却埋在窑中。师曰。今朝且喜。得见和尚。山曰。向来作何所务。师曰。看一归何处。山曰。即今看者何在。师曰。伸手。只在缩手里。山曰。甚处学得者虚头来。师曰。某甲终不敢自瞒。后於勺庵。闻鸡鼓翅大叫。乃顿悟。述偈曰。栢子焚残焰欲无。邻鸡忽听一声呼。昔年错认驴窥井。今日方知井觑驴。走呈山。山颔之。顺治丙戌。开法瀛山。丙申。继席博山。高泉普宁间。尝应之。
　　上堂。水之滨。山之麓。是处是桃花。是处是修竹。红者红兮绿者绿。一般性质出天然。直者直兮曲者曲。知归谩谓许灵云。善用休夸只多福。究竟其中委宛情。总是画蛇重添足。不添足。六六谁云三十六。拈头作尾尾为头。饥吃饭兮困就宿。咄。
　　小参。今朝九月初五。天气半晴半雨。最好时节因缘。一众耳闻目睹。且道。睹闻的是个甚么。南山老大虫。咬杀重牙虎。万象森罗。一齐起舞。大众。虎咬大虫。则且置。万象因甚么起舞。不见道。甜瓜彻蒂甜。苦瓠连根苦。
　　康熙己酉春。以院事托座元。明年六月二十日示寂。临寂时。黄龙岑。按师身问。屋破不蔽风雨时如何。师曰。乾坤翻转更由谁。曰与么则一众景仰有分也。师拱手而逝。寿七十九。腊六十二。塔灵骨於本山莲华峰之阳。

　　开府大成余公居士

　　字集生。法名道裕。别号布衲。桐城人。参博山。睹法堂联密移一步语。有省。自是决信无疑。上山书曰。自见和尚后。觉向来胸臆杂毒。被少分醍醐。洗括顿尽。归来。砚笔付之祖龙。书籍付之豚犊。丈室而外。一物不将。独是坐断十方。密移一步。粗知奉教而行。而长安甚闹。我国晏然。且喜归源有路。中间自信得力处。是去冬解组归时。於冻舟中。结八十日不语期。所谓佛也没奈何。良然良然。若问某甲见个甚么。缆开口。便自肉麻了也。
　　一日。与同参持论。互相不肯。公乃曰。我最喜长庆道。唯人自肯乃方亲。同参曰。此个公案。被和尚改了也。他道。唯人不肯乃方亲。公曰。者老汉惑乱人。无有了日。
　　雪关誾问。闭门作活为何事。公曰。出卖[车*度]轹钻。曰补网张风成何用。公曰。添个黑捞波。曰八卦正位如何排。公曰。初忌当头。曰路逢猛虎如何避。公曰。一任[跳-兆+孛]跳。曰一条直路如何入。公曰。巍巍堂堂。曰斜街曲巷如何通。公曰。婆婆和和。曰中心树子如何斫。公曰。亚交空劳樽爼计。曰关津把断如何过。公曰。苏卿元是汉朝臣。曰如何是透顶的人。公曰。脚跟点地。曰如何是透底的人。公曰。鼻孔撩天。
　　断拂老人住雪峰时。公问。当年真觉大师。所遗三个球子。和尚还是一时用。次第用。总不用。断拂答以偈曰。雪峰球子总不用。死烂蛇头能活弄。次第拈来举向人。眉毛与眼一齐动。一时抛出大家看。波斯乞命无门缝。三转语酬余石头。莫教磕破人间梦。公於是。竭力雪峰者无倦容。
　　晚尝与黄元公辈结社。究心禅学。所着。有五灯华。行世。

　　东苑镜禅师法嗣
　　江宁府天界觉浪道盛禅师

　　别号杖人。闽柘浦张氏子。于明万历壬辰十二月十六戌时生。幼而聪慧。天纵性成。闻大父坐化。輙疑曰。此个灵明。向何处去。一日街行。闻猫声有省。适瑞岩源过浦。密投剃落。时年二十。随掩关梦笔。一日阅百丈再参因缘。忽有悟。会博山来主董岩。往求具戒。且问。从上佛祖。如何行履。山曰。须从工夫透脱始得。师曰。佛祖行履。岂因工夫耶。山曰。子且去做到那田地着。师辞拟参寿昌。道经书林。见东苑。苑问。曾闻博山提唱维摩经否。师曰。曾闻。苑曰。弥勒得一生受记作么生。师曰。大有人疑着。苑曰。你又恁么去。师异之。围炉次。师举僧问古德。劫火洞然。大千俱坏。未审。者个坏不坏。有云坏。有云不坏。此意如何。苑曰。你又恁么来。师遂折节过冬。因呈生平所见。苑喜。一日以偈付之。时年丙辰也。次年。随苑礼足寿昌。昌勘问明验奇之。因问东苑。当时答一语。和尚便满口见许。若是道盛。决不轻易放过。昌曰。祇如他道和尚莫作怪。你作么生。师才启口。昌便劈面一掌。师曰。也是贼过后张弓。昌曰。且喜。有人吃掌在。嗣以临济赵州玄沙诸公案诘之。师以六颂发明。昌颔之。戊午。昌寂。为父兄搀归浦。次年。结制罗山。冬之兴化。开法国欢。天启壬戌。礼足博山。乙亥。结制楚之龙湖。次主宝筏黄檗。丙子。继席寿昌。戊寅。主匡埠圆通。己卯。复入楚主芝佛。赴荆王请。内庭说法。庚辰。主豫章泰定。建安王。请说法上蓝。次应鼓山请。冬还寿昌。时师年五十矣。癸未。结制灵谷。甲申。结制祖堂。乙酉。住径山。次年。结制天界。又次年。主太平万寿。及无相寺。是冬。江院王公。阅师原道七论。谓。不应称明太祖三字。坐师狱中。师不辨陈。大宰命吏。省师索偈。师为书问予何事栖碧山。笑而不答心自闲。桃花流水杳然去。别有天地非人间。诗遗之。宰为嘉甚。操江李公。过太平。特入狱询其事。时当道毕集。索七论阅之。李公曰。此论道书也。刻在崇祯年。称明太祖。礼也。况明亦称元世祖。遂一笑而释。师出。略无异色。李公顾当事曰。禁之无愠。释之无喜。非真道人何如。辛卯。再主万寿。壬辰。主摄山栖霞。丙申。住浙虎跑。因得兴复崇先。坐道场五十余处。语录如之内集三十三种。外集三十一种。师为人。机虽孤峻。而性实温和。凡示诲人。不豁然则不已。故。士大夫愿就刀尺者。比比然。皆以道为怀。绝无他念。不喜索隐形怪。不喜别户分门。唯参同是任。弘法是职。虽屡经患难。至死不怠。海以内。莫不咸尊为宗门巨匠也。
