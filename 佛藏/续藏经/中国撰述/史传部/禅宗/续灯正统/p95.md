<!-- { "loadSidebar": true } -->
　　上堂。不与万法为侣者。是甚么人。红尘堆里露全身。了知万象空无物。那见山河碍眼睛。三岁孩儿头似雪。神光万里一条铁。底事分明说与知。当户连山也太奇。兼带位中亲迸出。岩前石虎夜生儿。生儿则且置。且道。是甚么时。子丑寅卯辰巳。午未申酉戌亥。乾三连。坤六断。离中虚。坎中满。屈指颠倒数来。依旧寸长尺短。
　　上堂。真不掩伪。曲不藏直。大千沙界黑如漆。揭开云雾见青天。男儿肯向他寻觅。一语中具三玄。新妇骑驴阿家牵。一玄中具三要。跛脚猢狲多踯跳。有照有用。砂盆打着连底冻。立主立宾。相将携手过西秦。唯有东村王太乙。一番拈起一番新。
　　上堂。博山今日不说有法。不说无法。不说亦有亦无法。不说非有非无法。离四句绝百非。石人点头。青山皱眉。深寒博得三春暖。破雾披云入翠微。
　　上堂。天地与我同根。万法与我一体。肇公祇知全身拶入。要且不会转位旋机。殊不知。说个一体。已成两橛。不见道。唤作如如。早是变了也。诸昆仲。须知古佛堂前。曾无异说。夜明帘外。别有家传。分明月照金沙。喜见庭生瑞草。家风笑展从他。野渡无人。宝树风清。须信白云有主。向者里别有生涯。可与古人把手。其或未然。博山有个方便。卓拄杖曰。急着眼荐　小参。宗门中事。难以措辞尽力。道不得底句。作么生开口。三乘十二分教。有人说去了也。即心即佛。有人说去了也。非心非佛。有人说去了也。不是心不是佛不是物。有人说去了也。且道。与诸昆仲。分析个什么即得。良久曰。黄金自有黄金价。肯为和沙卖与人珍重。
　　小参。长庆道。万象之中独露身。为人自肯乃相亲。即今山河大地。楼台池馆。满目青黄。是万象。唤什么。作独露的身。拈拄杖曰。还会么。莫只图他山色好。须知别有故园春。卓拄杖一下。
　　僧问。如何是和尚的具眼处。师曰。善逝桥边逢圣主。曰未是和尚具眼处。师曰。三十棒趂出。僧一喝。师曰。者一喝落在甚处。僧拟议。师直打。出法堂。
　　问。一口气不来。向甚处安身立命。师曰。毗卢阁后凤凰山　问。如何是无量寿。师曰。乌龙潭上浪滔天。曰恁么则有量也。师曰。天池一滴水。怎与众同流。
　　问。诸佛国土。亦复皆空。毕竟向甚么处。庄严净土。师曰。青龙山上鹿儿肥。曰不会。师曰。流莺虽有语。天籁听无人。
　　问。向上一着如何道。师曰。石头城外垂杨柳。曰者是众生眼。如何是和尚眼。师曰。吹尽残花色愈鲜。曰某甲参学二十年。今日学得一拜。师曰。三十棒。且待别时。
　　问。不得敲唱双举。请示正中妙挟。师曰。高低云绕树。曰谢师答话。师曰。远近鸟衔花。
　　师行道三十年。门庭庄重。法道森严。兢兢慎重。大法座下。虽英杰鳞集。始终不轻许可。尝曰。宁不得人。勿授非器。即不得人。嗣虽绝而道真。自无伤於大法。苟授非器。名虽传而实伪。得无欺于佛祖。顾诸方。罕有能及。庚午示疾。首座问。和尚尊候如何。师曰。尽有些子受用。座曰。还有不病者也无。师曰。热大作么。座曰。来去自由。请道一句。师为书历历分明四字。掷笔而逝。塔全身於本山酉峰。寿五十六。腊四十。

　　建宁府东苑晦台元镜禅师

　　别号湛灵。郡之建阳冯氏子。生明万历丁丑六月。幼而颖拔。笃於孝友。甲辰。投虎啸岩丽空祝发。读楞严知见无知处。有得。遂抠衣参寿昌於宝方。呈所见。昌为痛呵曰。堕大崄坑汉。师惊悸失所守。於是。奋志参究。不知味者久之。一日阅维摩经。至此室何以空无侍者曰诸佛国土亦复皆空处。豁然大彻。第觉行与解左。复疑作。后阅圆觉随顺觉性章。而一切疑碍。始得永拔。是年庚戌。竟趋寿昌求质曰。元镜。特以此事。求和尚着眼。昌曰。但言此事。此事何凭。师弹指一下。昌曰。犹疑你在。师即呈偈曰。可怜摸索几多年。识破不直半文钱。宗流特煞瞒人甚。刚道祖师别有禅。昌复诘曰。且道。甚处是赵州勘破婆子处。师曰。和尚莫作怪。昌为大笑曰。衲僧家。到恁田地。始不受人牢笼。师遂掩两耳。昌嘱曰。子。此后宜深隐。自有好时节到来。若强出。便可惜也。因付以偈。有正令相持时刻慎。逢人唯勘印其心之句。师拜受而归。乙卯。会无异说法闽之大仰。师特访之。相见次。异曰。礼佛着。师端坐。异又曰。礼佛着。师把住曰。那个是佛。异曰。者是那里来底。师拓开曰。者是那里来底。异就坐。师大笑便出。又吃茶次。异曰。闻师兄亲见寿昌。且道。寿昌和尚。当年命根断。在甚么处所。师劈面一掌曰。且道。在甚么处所。异不对。师便出。异曰。三十棒可惜放过。即日异上堂。呼曰。晦台。师将出众。异曰。谁叫你。师出震声一喝。异曰。取棒来。师曰。宿食不必拈出。且道。马祖一喝。因甚百丈三日耳聋。异曰。金风多肃杀。秋露愈加寒。师拂袖归众。异曰。你只学得一个走。师不顾。戊午。出住书林东苑。辛酉。开法一枝庵。
　　上堂。羽衣道。道法本无多。南辰贯北河。祇消一个字。降尽世间魔。且道。是那一个字。喝一喝。便下座。
　　寻归隐武夷。构室石屏岩。孤风绝侣。人所难亲。间有衲子求见者。师遽喝曰。你者秃厮。失了魂来。者里讨甚么碗。
　　尝蹑崄兀坐终日。来者皆望崕而退。崇祯庚午示疾。一日指岩下。谓行者曰。此处可以埋我。者曰。设使死了埋了。又作么生分发。师大笑一声曰。恰好恰好。行者再问。则师已蜕去。时七月十三也。寿五十四。腊二十六。塔於师所指石岩。祠部黄端伯。作铭勒於石。

　　建昌府新城寿昌见如元谧禅师

　　字阒然。郡之南城胡氏子。生明万历己卯腊月。幼端静。不喜章句之学。二十一。随父谒无明于宝方。若有旧识。浃月再至。求剃度不可。走临川。礼金山铠剃染。次年。再谒明于宝方。充火头。父母恋恋不置。师痛割之曰。恩爱不断。生死不断。生死不断。亲恩将焉而酬。父母乃听之。一日。明与僧。论世尊良久因缘。师近前曰。是何道理。僧曰。者个无你分。师曰。人人有分底。为甚么元谧独无。明曰。你既有分。为甚求人。师无对。於是力参苦究。不间昼夜者久之。忽念亲恩莫报。往白明。明曰。除是明心见性。师求所以捷径方便。明曰。父母未生汝已前。是何面目。师呆无所趋。嗣是彻夜不卧。衣不整带者越月。於拽磨次。偶失手触磨盘。有省。以偈呈明曰。本来面目不须寻。一点灵明亘古今。要识生前端的句。巾珍彬真欣邻仁。明曰。前三句即不问。后一句。意作么生。师曰。不可雪上更加霜也。明曰。今日且放过。然於衷不敢自是。复看如何是道。一夜坐圃中至五更。正猛提际。忽闻蛙声。当下身心一空。无以为喻。从是得通身放下。要觅一丝毫。了不可得。以偈呈明曰。虚空逼塞一声蛙。水鸟含灵共一家。十字街头亲着眼。自歌自唱哩莲花。明颔之。明一日忽问。如何是佛。师掩耳而出。师坐禅次。明巡堂问。在此作甚么。师不对。明曰。莫哑么。师亦不对。明曰。真个哑那。师下禅床曰。和尚。也不得向髓中觅骨。明曰。毕竟事作么生。师曰。铫柄杓杷。明曰。三十棒且放过。是冬。居第二座。明春。事徧参。潜行密用。如愚若鲁者二十年。及归明已示寂。祠部黄端伯。以寿昌席不可虚。请继之。师入院。一拈提间。八面咸服。龙湖宝方之新。且剩事也。师御人无少长高下。有拜必答。语意温温。里绅公府。皆服德钦风。且愿执弟子礼。其道德感人如此。顺治己丑示寂。寿七十一。腊五十。茶毗。骨粒如银雪。置塔中级。有指据录。行世。法语外。偈颂居多。
　　颂赵州狗子佛性无话曰。泰山倾倒压蟭螟。气绝心灰识浪平。不是泥牛开只眼。焉知猛虎坐中厅。而塔上之铭。则有黎东古柱下史邓澄撰。

　　福州府鼓山涌泉永觉元贤禅师

　　建阳蔡氏子。生明万历戊寅。二十补邑庠。读书山剎。闻僧唱云。我尔时为现清净光明身。忽觉通身欢喜。急请经阅之。则又茫然莫晓。乃往参寿昌於董岩。昌令看乾矢橛话。久之。一日因僧举南泉斩猫话。有省。成颂曰。两堂纷闹太无端。宝剑挥时胆尽寒。幸有晚来赵州老。毗卢顶上独盘桓。呈昌。昌曰。此事。切不得於一机一境上作解会。须是向百匝千重处。垂手直过。尚当遇人。所谓心虽已在千峰上。犹更将身入众藏。始是参学眼也。师唯唯。丁巳。年四十亲殁。乃弃家。竟投寿昌剃染。一日值昌田中归。师逆问曰。如何是清净光明身。昌振衣而立。师曰。祇此更别有。昌遂行。师当下豁然。随入方丈拜起。将通所得。昌遽连打三棒曰。向后不得草草。次年昌寂。圆戒博山。居香炉峰三载。每当酬酢。皆当仁不让。山尝曰。者汉生平自许。他时。天下人不奈渠何。归闽。舟次剑津。闻同行僧诵曰。一时謦欬俱共弹指是二音声徧至十方诸佛世界。师忽大悟。乃彻见寿昌用处。作偈曰。金鸡啄破碧瑠璃。万歇千休祇自知。稳卧片帆天正朗。前山无复雨鸠啼。嗣是居金仙庵。阅藏三载。次隐荷山。崇祯甲戌。出住鼓山。乙亥开法开元。瓣香为寿昌拈出矣。丁丑。出浙主真寂。辛巳。归闽主宝善。次结制开元。复还鼓山。
　　上堂。东海龙王。与日月灯明佛。大相争战。胜负不分。山僧将二人各与三十乌藤。赶过北郁单越去也。诸人还委悉么。良久曰。二人是非且置。只如晴明阴雨外一句。作么生道。咄。
　　上堂。雪山老人。指鹿为马。东西祖师。证龟成鳖。次第累及山僧。亦不免将错就错。今当端阳佳节。不可虚度。将太虚空。捏作个小粽子。与诸人充肠果腹。乃托起香盒曰。大众。还嚼得碎么。若嚼得碎。行也竞龙舟歌楚些。一任烟波自由。不用饮蒲酒挂艾旗。自然妖踪顿息。如嚼不碎。小粽子塞却诸人口门去也。咦。临渊无限伤心事。安得黄金铸屈原。
　　上堂。生从何处来。铁锯舞三台。死从何处去。三台吞铁锯。勿以明相睹。勿以暗相遇。坐断两头关。银花开玉树。堪笑当年老冻脓。不解放行只解把住。山僧今日放行也。诸人还会么。咦。夜半石人方反侧。□场好梦向谁言。
