<!-- { "loadSidebar": true } -->
　　因李朝请。与甥芗林向居士子諲过谒。问。家贼恼人时如何。师曰。谁是家贼。李竖起拳。师曰。贼身已露。李曰。莫涂糊人好。师曰。赃证见在。李无语。师示以偈曰。家贼脑人孰奈何。千圣回机祇为他。徧界徧空无影迹。无依无住绝笼罗。贼贼。猛将雄兵收不得。疑杀天下老禅和。笑倒闹市古弥勒。休休。不用将心向外求。回头瞥尔贼身露。和赃捉获世无俦。世无俦真可仰。从兹不复夸伎俩。怗怗安家乐业时。万象森罗齐抚掌。

　　道场慧禅师法嗣
　　杭州府灵隐懒庵道枢禅师

　　吴兴四安徐氏子。初住何山。次移华藏。隆兴初。诏居灵隐。孝宗召至内殿。问禅道至要。师答曰。此事。在陛下堂堂日用应机处。本无知见起灭之分。圣凡迷悟之别。第护正念。则与道相应。情却物则业不能系。尽去沉掉之病。自忘问答之意。矧今补处现在佛般若光明中。何事不成现邪。上为首肯。
　　示众。仙人张果老。骑驴穿市过。但闻蹄拨剌。谁知是纸做。
　　后退居明教永安兰若。逍遥自适。有偈题於壁曰。雪里梅华春信息。池中月色夜精神。年来不是无佳趣。莫把家风举似人。淳熙丙申八月。示微疾。书偈而逝。塔於永安。

　　光孝慜禅师法嗣
　　广德州光孝悟初首座

　　分座日示众。举风幡话。至仁者心动处。乃曰。祖师恁么道。赚杀一船人。今时衲僧。也不可恁么会。既不恁么会。毕竟作么生。良久曰。六月好合酱。切忌着盐多。

　　大鉴下第十八世
　　净慈一禅师法嗣
　　宁波府天童息庵达观禅师

　　义乌赵氏子。初参应庵於天童。次见无庵於道场。后於净慈水庵室中。明得二老垂手处。一语破的。而返至龙翔。栢堂分第一座。后开法严州灵岩。阅四剎。自金山被旨升灵隐。上堂。举二祖问达磨安心公案。颂曰。长安深夜雪漫漫。欲觅心安转不安。纵使言前开活眼。那知已被老胡谩。

　　袁州府仰山简庵嗣清禅师

　　上堂。举达磨大师一日谓门人曰。时将至矣。汝等盍各言所得乎。最后慧可出礼三拜。依位而立。磨曰。汝得吾髓。师颂曰。捏目生华立问端。得他皮髓被他谩。者般瞎汉能多事。六月无霜也道寒。

　　道场全禅师法嗣
　　常州府华藏伊庵有权禅师

　　昌化祁氏子。年十四得度。十八参佛智裕於灵隐。时无庵居第一座。室中。以从无住本建一切法为问。师久而有省。答曰。暗里穿针。耳中出气。庵可之。遂密付心印。尝夜坐达旦。行粥者至。忘展钵。邻僧以手触之。师感悟。说偈曰。黑漆昆仑把钓竿。古帆高挂下惊湍。芦华影里弄明月。引得盲龟上钓船。佛智常问。心包太虚。量廓沙界时如何。师曰。大海不宿死尸。智抚其座曰。此子。他日当据此座。呵佛骂祖去在。师益自韬晦。复见应庵於归宗。参大慧於径山。洎无庵住道场。命师分座。
　　住后上堂。今朝结却布袋口。明眼衲僧莫乱走。心行灭处解翻身。喷嚏也成狮子吼。栴檀林任驰骤。剔起眉毛顶上生。剜肉成疮露家丑。
　　上堂。禅禅。无党无偏。迷时千里隔。悟在口唇边。所以僧问石头。如何是禅。头曰。[鹿*瓦]砖。又僧问睦州。如何是禅。州曰。猛火着油煎。又僧问首山。如何是禅。山曰。猢狲上树尾连颠。大众。道无横径。立处孤危。此三大老。行声前活路。用劫外灵机。若以衲僧正眼看来。不无优劣。一人如张良入阵。一人如项羽用兵。一人如孔明料敌。若人辨白得。可与佛祖齐肩。忽有个衲僧出来道。长老话作两橛。适来道。道无横径。无党无偏。而今又却分许多优劣。且作么生祗对。还委悉么。把手上山齐着力。咽喉出气自家知。
　　宋孝宗淳熙庚子秋。示微疾。书偈。趺坐而逝。茶毗。齿舌不坏。获五色舍利无数。葬於横山。余骼塔万年寺左。

　　焦山体禅师法嗣
　　宁波府天童痴钝智颖禅师

　　举达磨见武帝因缘。颂曰。提起须弥第一锤。玉关金锁击难开。重施背踏空劳力。应悔迢迢万里来(茨庵尧。应入此增集。载一卷二十七纸。以版失。无从录入)。

　　径山印禅师法嗣
　　镇江府金山退庵道奇禅师

　　僧问。雪峰道。望州亭与汝相见了也。意旨如何。师曰。左眼半斤。曰乌石岭与汝相见了也聻。师曰。右眼八两。曰僧堂前与汝相见了也。又且如何。师曰。鼻孔大头向下。曰只如鹅湖骤步入方丈。保福入僧堂。又作么生。师曰。水向石边流出冷。风从华里过来香。
　　上堂。此段大事。无处不周。新焦山。未离东霞时。已与诸人相见了也。且道。相见底事作么生。几多头角成龙去。虾蟹依前努眼睛。
　　上堂。至道本乎无心。心法本乎无住。无住心体。灵知不昧。性相寂然。所以道吾打鼓。四大部洲同参。拄杖横也。挑干乾坤大地。钵盂展也。覆却恒河沙界。到者里。象王行处。狐兔绝踪。水月现时。风云自异。古今收不得。历劫不知名。千圣立下风。谁敢当头道。咄。我王库内。无如是刀。

　　镇江府金山蓬庵自闻永聪禅师

　　杭之於潜徐氏子。幼依本邑资福出家。十五从父游径山。慕别峰机辩警拔。白父愿学焉。峰器之。育王天童。当拙庵密庵全盛时。师往来两公间十余年。后游闽越。江东西。湖南北。凡遇名流。反复博约。雍容婉辞。尽底蕴乃已。出世台州净慧。徙金陵保宁蒋山。转金山终焉。寿六十五。腊五十七。

　　双林用禅师法嗣
　　金华府三峰印禅师

　　上堂。举百丈野狐话。颂曰。不落不昧。诬人之罪。不昧不落。无绳自缚。可怜柳絮随风舞。有时自西还自东。

　　龟峰光禅师法嗣
　　杭州府径山蒙庵元聪禅师

　　福州朱氏子。於晦庵会中。得心要。众推为高弟。庆元丁巳。自福之雪峰。被旨迁径山。上堂。举药山首造石头。次参马祖有悟。乃曰某甲在石头。如蚊子上铁牛机缘。颂曰。倒腹倾肠说向伊。不知何故尚迟疑。只今便好猛提取。莫待天明失却鸡。
　　上堂。举赵州一日在东司上。见文远过。蓦召文远。远应诺。州曰。东司上。不可与汝说佛法。颂曰。明明道不说。此理凭谁识。春风一阵来。满地华狼藉。送行者求僧偈曰。山前麦熟雨初晴。桑柘青连柳色新。毫发不存风骨露。头头总是比丘身。□□□□十月十四日示寂。塔本山。

　　大沩行禅师法嗣
　　常德府德山子涓禅师

　　潼川人。上堂。见见之时。见非是见。见犹离见。见不能及。喝一喝曰。鲸吞海水尽。露出珊瑚枝。众中忽有个衲僧。出来道。长老休寐语。却许伊具一只眼。
　　上堂。横按拄杖曰。一二三四五六七。七六五四三二一。循环逆顺数将来。数到未来无尽日。因七见一。见一亡七。踏破虚空。铁牛汗出。绝气息无踪迹。掷下拄杖曰。更须放下者个。始是参学事毕。
　　上堂。拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧。削迹吞声。有时人境俱不夺。卓拄杖曰。伴我行千里。携君过万山。忽然撞着临济时。又且如何。喝一喝曰。未明心地印。难透祖师关。

　　大洪证禅师法嗣
　　苏州府万寿月林师观禅师

　　福州侯官黄氏子。僧问。三圣道。逢人则出。出则不为人。意作么生。师曰。错。曰兴化道。逢人则不出。出则便为人。又作么生。师曰。错。曰兴化旗枪倒卓。三圣肝胆齐倾。师曰。引不着。曰只如今日和尚。作么生为人。师曰。一棒一条痕。
　　举玄沙三种病话。颂曰。盲聋喑痖。捉败了也。更问如何。盲聋喑痖。

　　云居会禅师法嗣
　　万松坏衲大琏禅师

　　赞释迦出山像曰。行满功圆彻骨穷。不胜羸瘦发髼松。弥天罪过今无数。毗舍耶中一欵供。

　　万年贲禅师法嗣
　　温州府龙鸣在庵贤禅师

　　上堂。举法眼道。识得凳子。周匝有余。云门道。识得凳子。天地悬殊。师曰。法眼老汉。坐杀天下人。云门大师。走杀天下人。龙鸣则不然。识得凳子。四脚着地。要坐便坐。要起便起。
　　上堂。举赵州勘婆话。颂曰。氷雪佳人貌最奇。常将玉笛向人吹。曲中无限伤心事。祇许佳人独自知。

　　长沙府大沩咦庵鉴禅师

　　会稽人。上堂。木落霜空。天寒水冷。释迦老子无处藏身。折东篱补西壁。撞着不空见菩萨。请示念佛三昧。也甚奇怪。却向道。金色光明云。参退吃茶去。
　　上堂。老胡开一条路。甚生径直。祇曰歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。诸人还歇得么。休休。
　　上堂。举晦堂一日问僧。甚处来。曰南雄州。堂曰。出来作甚么。曰寻访尊宿。堂曰。不如归乡好。曰未审和尚令某归乡。意旨如何。堂曰。乡里三钱买一片鱼鲊。如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘。有甚共语处。
　　上堂。举罽宾国王。问师子尊者蕴空话。颂曰。尊者何曾得蕴空。罽宾徒自斩春风。桃华雨后乱零落。染得一溪流水红。

　　宁波府天童雪庵从瑾禅师

　　永嘉楠溪郑氏子。从普安子回落发。谒心闻於瑞岩。闻举红炉片雪话问师。师拟答。闻一唤。师忽领旨。留侍三年。入闽。见佛智于西禅。智问。甚处来。师曰四明。智曰。曾见憨布袋么。师便喝。智便打。师接住棒曰。和尚不得草草。智曰。瞎汉过者边立。心闻主江心。师归省。命充维那。一日问师。一喝分宾主。照用一时行。如何是一喝分宾主。师便喝。闻曰。者一喝。是宾是主。师曰。宾则始终宾。主则始终主。闻笑曰。汝又眼华了。师即呈偈曰。一喝分宾主。依然又眼华。倒翻筋斗去。踏杀死虾蟇。初住仪真灵岩。后迁天童。僧问。如何是灵岩境。师曰。鹿跑泉冷浸明月。龙斗港深藏白云。
　　问。如何是祖师西来意。师曰。夜半须弥安鼻孔。曰如何是禅。师曰。仰面不见天。曰如何是道。师曰。全身入荒草。曰作家。师曰。收。
　　上堂。金刚圈里翻身。筑着帝释鼻孔。悬崖头上撒手。突出达磨眼睛。往复三回。兴犹未尽。机轮一转。势不可停。倒拈蝎尾。婢便声闻。顺捋虎须。奴呼菩萨。释迦已灭。弥勒未生。佛法祖令。总属新天童手里。且把住放行。如何施设。良久曰。无孔铁槌当面掷。普天匝地起清风。
