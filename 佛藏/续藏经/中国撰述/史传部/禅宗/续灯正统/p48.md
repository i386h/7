<!-- { "loadSidebar": true } -->
　　广安王氏子。闻缘老宿住昭觉。往参扣。语契。令奉圆悟香火。一日从方丈前过。缘问。庵头有人么。师曰。无人。缘劈胸一拳曰。你聻。师忽有省。出峡从德山涓祝发。寻受具。徧叩诸方。抵苏之万寿。值雪夜坐。自念。行脚数年。未得安稳。正闷闷不已。忽闻钟动。趋后架。举首见照堂二字。疑情顿释。既而见水庵一於双林。水曰。师子尊者。被罽宾斩却头且置。你道西天胡子。为甚么无须。师曰。非双林不举此话。水曰。作家禅客。师曰。心不负人。面无惭色。水遂以手拓开。师曰。勘破了也。迨水庵谢事。往参密庵於乌巨。庵命典客。一日庵室中。举不是风动不是幡动话。师豁然大悟。次日庵遇师於寮前。谓师曰。你总不得作伎俩。试露个消息来。师应声曰。方丈里有客。庵呵呵大笑。洎庵迁蒋山。师侍行。亲炙凡五载。辞还蜀。庵送以偈曰。万里南来川藞苴。奔流度刃叩玄关。顶门[翟*支]瞎金刚眼。去住还同珠走盘。师至夔门。尚书杨辅。以卧龙请师出世。未几弃去。复游吴中。首众於径山灵隐。后住常州荐福。真州灵岩。苏州秀峰穹窿。湖州资福。最后约斋张公镃。请为广寿慧云开山。凡六坐道场。
　　上堂。杨岐乍住屋壁疎。满床尽撒雪珍珠。缩却项暗嗟吁。翻忆古人树下居。杨岐斗胜不斗劣。秀峰斗劣不斗胜。秀峰乍住没亲疎。个个尽怀沧海珠。满眼湖山看不足。释迦弥勒是他奴。
　　上堂。密庵先师道。有问冬来事。京师出大黄。贪他一粒米。失却半年粮。秀峰则不然。有问冬来事。京师出大黄。只图一粒米。却得百年粮。或被知事道。长老长老。莫道百年粮。只得半年不少也得。只向他道。但办肯心。决不相赚。
　　上堂。举东山道如何是禅。阎浮树在海南边。近则不离方寸。远则十万八千。毕竟如何。禅禅。师曰。穹窿也有个道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅禅。
　　上堂。不是心。不是佛。不是物。山僧忍俊不禁。为诸人作个撇脱。拈拄杖卓一下曰。流水暗消溪畔石。劝人除却是非难。
　　上堂。十五日已前明似镜。十五日已后黑似漆。正当十五日。又且如何。莺迁乔木频频语。蝶恋芳丛对对飞。
　　示座主偈曰。见犹离见非真见。还尽八还无可还。木落秋空山骨露。不知谁识老瞿昙。
　　师将示寂。作手书别交游。复书偈曰。末后一句。已成忉怛。写出人前。千错万错。书讫。端坐而逝。实嘉定辛未六月九日也。时客寓径山。遗命散骨林间。住持石桥收骨。建塔於别峰塔之右。寿七十六。腊四十九。

　　饶州府荐福曹源道生禅师

　　南剑人。分座云居。出世饶之妙果。徙龟峰。上堂。佛法二字人人知有。狼毒砒霜那容下口。直饶透过威音前。也是痴狂外边走。山僧已是拖泥带水。诸人合作么生。喝一喝。
　　上堂。今朝八月十五。天色半晴半雨。几多门外游人。不睹月圆当户。也好笑又堪嗟。争似西湖寺里一队古佛。参退归堂吃茶。
　　上堂。春风东扇西扇。春雨似晴不晴。浅碧深红烂铺锦绣。莺声燕语互奏笙簧。一一揭示圆通妙门。头头流通正法眼藏。拟心凑泊。依前万水千山。直下知归。便见七穿八穴。拍禅床下座。
　　上堂。雨雪落纷纷。檐头水滴滴。良哉观世音。草里跳不出。也大屈。水底乌龟钻铁壁。咄。
　　上堂。月生一。拶倒银山并铁壁。月生二。土宿骑牛穿闹市。月生三。屋头幽鸟语喃喃。不是葛藤露布。亦非入理深谈。正恁么时。宾主交参一句。作么生道。万仞悬崖垂只手。百华丛里现优昙。
　　上堂。平旦清晨三月朝。南山苍翠插云霄。不须更觅西来意。门外数声莺语娇。拍膝一下曰。好大哥。
　　咏灵云石偈曰。云去云来非有意。云来云去亦无心。有无截断灵何在。突兀一峰青到今。晚住荐福。逾月示寂。

　　宁波府天童枯禅自镜禅师

　　福州长乐高氏子。首参木庵永。水庵一。或庵体诸老。后谒密庵於灵隐。针芥相契。开法隆兴上蓝。迁建康旌忠抚州白杨福州太平西禅。宝庆乙酉。被旨升灵隐。复移天童。上堂。有句无句。如藤倚树。树倒藤枯。句归何处。良久曰。长忆江南三月里。鹧鸪啼处百华香。
　　上堂。一拽石二搬土。夜半日轮正卓午。老安曾牧沩山牛。南泉不打盐官鼓。报君知莫莽卤。火里蝍蟟吞却虎。
　　上堂。举鹤林因僧扣门。林曰阿谁。僧曰是僧。林曰。非但是僧。我者里佛也不着。曰因甚佛来也不着。林曰。无他栖泊处。师曰。天童若有人扣门。即大开了。待他入来。便拦胸搊住曰。道道。若拟开口。便与劈胸一拳在。者里转得身吐得气。便请明[腮-田+(囟-乂+ㄆ)]下安排。

　　杭州府净慈潜庵慧光禅师

　　上堂。举赵州狗子佛性无话。颂曰。狗子无佛性。全提摩竭令。才拟犯锋铓。丧却穷性命。
　　化盐偈。合水和泥一处烹。水乾泥尽雪华生。乘时索起辽天价。公验分明孰敢争。

　　太平府隐静万庵致柔禅师

　　潮州陈氏子。母黄。妙喜南迁。道经潮。其祖父暹延礼甚谨。母因梦僧入舍。遂怀妊。及诞。父母誓不以俗累羁师。甫十岁。俾从寿受业。越九载芟染。初见木庵永於鼓山。会庵升座曰。国师再来也。师微笑有省。次参密庵於蒋山。庵室中举。释迦弥勒犹是他奴。且道他是阿谁。师曰。无地头汉。庵曰。千闻不如一见。师便殴一拳。庵擒住厉声曰。者小鬼子。见个甚么胡打乱打。师曰。更要吃一拳在。庵连挥两拳曰。打者无地头汉。师豁然大悟。无何。以母老归省。旋出世广法。后移太平隐静。上堂。起道树诣鹿苑。不是向上机。传少室续曹溪。未为正法眼。直得无依无欲。无一法当情。犹落第二见。放过一着。卷舒在我。纵夺临时。於把住处放行。露柱灯笼活鱍鱍。於放行处把住。释迦弥勒是他奴。卓拄杖曰。且道。是放行是把住。一气不言含有象。万灵何处谢无私。
　　上堂。举天衣怀曰。雁过长空影沉寒水话。颂曰。长空孤雁一声秋。献宝波斯鼻似钩。风卷白云归别嶂。黄昏月挂柳梢头。
　　上堂。毗卢师法身主。若要动地放光。且来搬柴运土。嗄。将谓忘却。
　　上堂。百丈不再参马祖。争得三日耳聋。临济不到大愚。焉知老婆心切。仰山将得镇海明珠。为甚到东寺面前。叉手当胸。却道无理可伸。无言可对。咄。直饶倾下一栲栳。敢保老兄犹未彻。
　　上堂。饥荒老鼠齩葫芦。巧计猢狲倒上树。要透报恩向上关。直须一步低一步既是向上关。因甚却要一步低一步。待你踏着。却向你道。
　　上堂。东山道。空门有路人皆到。到者方知旨趣长。心地不生闲草木。自然身放白毫光。师曰。东山只解无中觅有。不解有里寻无。隐静则不然。空门有路人难到。到者方知碍处通。石上栽华还结果。须知元不假春风。将临终。集众嘱曰。老僧生平无长物。只依海众常例。安寝堂两日足矣。复书偈。端坐而化。世寿七十。腊五十二。

　　杭州府灵隐笑庵了悟禅师

　　姑苏人。举僧问睦州。以一重去一重即不问。不以一重去一重时如何。州曰。昨日栽茄子。今日种冬瓜公案。颂曰。昨日栽茄子。今日种冬瓜。一声河满子。和月落谁家。

　　江宁府蒋山一翁庆如禅师

　　福州长乐范氏子。上堂。春雨如膏。春云似鹤。春鸟关关。春泉濯濯。揭却观音脑盖。踢倒慈氏楼阁。切莫将错就错。拍禅床曰。参。
　　上堂。过去诸如来。斯门已成就。一盲引众盲。现在诸菩萨。今各入圆明。鰕跳不出斗。未来修学人。当依如是法。赚杀一船人。
　　上堂。意能刬句。句能刬意。意句交驰。讨甚巴鼻。尽力道不得底句。不是河南。便是河北。衲僧闻得与么告报。十个有五双。鼻孔里冷笑。拈拄杖曰。云居拄杖子。党理不党亲。卓一下曰。雪巢初冷夜。云鬓未梳时。
　　上堂。霜明万壑。月皎千家。达磨不会。却返流沙。拍膝曰。好大哥。归堂吃茶。
　　上堂。天地造化。有阴有阳。有晦有朔。圣人治世。有礼有乐。有刑有政。衲僧门下。有杀有活。有擒有纵。其擒也纵也杀也活也。总在黄龙指甲缝里。汝若拟议。不消一搯。然虽如是。笑我者多。哂我者少。
　　上堂。一句截流。万机寝削。且道。是那一句。良久。卓拄杖曰。归堂吃茶。
　　上堂。久雨忽晴。天清地宁。云收岳面。月落波心。拈拄杖卓一下曰。恁么会去。达磨一宗。扫土而尽。
　　上堂。诸佛不出世。人人举足踏着。祖师不西来。人人满口道着。既踏着又道着。毕竟是个甚么。有般汉。东西不辨。南北不分。便道明明不覆藏。切忌从他觅。殊不知抛却真金。随群撮土。
　　上堂。豁开户牖。当轩无人。挝动雷门。凭谁侧耳。裴相国。印心於老黄檗。温伯雪。目击於鲁仲尼。衲僧门下。犹在半途。知县学士。今日到来云居。如何与伊相见。拈拄杖画一画曰。万重关锁尽。一剑倚天寒。晚年退隐南昌西山。示寂。塔於定林。寿六十八。夏四十九。

　　苏州府承天铁鞭允韶禅师

　　上堂。一五二五。机轮无阻。南山起云。北山下雨。有底却道锦上铺花。有底又道泥里洗土。有底又道。离此二途。便见丹霄独步。若总如斯论量。山僧未敢相许。毕竟如何。良久曰。逢人不得错举。
　　师住泉州光孝。开堂祝圣。白槌毕。师曰。唤甚么作第一义。莫有旁不甘者么。出来道看。时有僧出问话。语未竟。师拈拄杖卓一卓曰。住住。今日开堂。不比寻常佛事。设问答到弥勒下生。勾锁连环。盛水不漏。也祇是空鼓粥饭气。于自己了没交涉。所以道。问不在答处。答不在问处。问答交驰。如青天轰霹雳。看者不容眨眼。那堪更向言中定旨。句下分宗。大似缘木求鱼。守株待兔。殊不知。我宗无语句。亦无一法与人。者里彻去。皇恩佛恩一时报毕。其或未然。更为锦上铺华。复卓拄杖一下。下座。
　　佛涅盘日。上堂。老汉当年腊月八。三更半夜颠狂发。刚把长钉钉眼睛。直至如今无人拔。山僧今日下毒手。为他拔去也。看。便下座。

　　杭州府直秘阁学士张镃居士

