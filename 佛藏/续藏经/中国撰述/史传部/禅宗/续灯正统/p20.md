<!-- { "loadSidebar": true } -->
　　别号无住翁。饶州乐平范氏子。十七。依罗山常出家。寻谒月庭於蒋山。时孤舟居第一座。谆谆诲师不置。师每自奋。且发愿曰。吾此生不作佛。当入无间狱。过匡庐。止东林。一日夜半。不觉如出荆棘林。洎归罗山。默举公案。如镜照镜。师自以为开悟。及掌藏钥东林。阅妙喜语。有明心见性非桑门事。则又复致疑。不能自释。越五载。重会孤舟於蒋山。其后谒无能。始得脱尽玄妙知解。回观从前所悟。宛如一梦。能抚之曰。子后当大弘吾宗也。於是。东游至荐福。分座说法。久之。居南巢。天历己巳。出世西湖之妙果寺。
　　示众。凡学道人。当洞明诸佛心宗。行解相应。岁久月深。具大无畏。如透水月华。万浪千波。触之不散。方始不被生死阴魔所惑。未几。复还南巢。至正丁亥。戒饬徒众。且曰。世尊有言。我今背痛。将入涅盘。吾其时矣。侍僧捧纸求偈。师挥叱曰。何以偈为。端坐而逝。世寿七十三。僧腊五十三。

　　淀山异禅师法嗣
　　袁州府慈化铁山琼禅师

　　十八岁出家。首参雪岩。一日偶头痛。欲煎药手提瓶子。遇觉赤鼻曰。你须是那咤太子。析骨还父。析肉还母。然后为父母说法始得。师有省。乃述偈曰。一茎草上现琼楼。识破古今闲话头。拈起集云峰顶月。人前抛作百花球。无何。岩示寂。往谒东岩。岩问。心不是佛。智不是道。上座作么生会。师曰。抱赃叫屈。岩曰。不是心不是佛不是物。是甚么。师曰。眉间迸出辽天鹘。复谒蒙山。屡入室呈解。山但曰。只是欠在。一日忽触着欠字。身心豁然。彻骨彻髓。乃跳下禅床。擒住山曰。我欠少个甚么。山打三掌。师礼拜。山然之。次典首座。
　　冬节秉拂曰。冬至月头。卖被买牛。冬至月尾。卖牛买被。卓拄杖曰。者里无尾无头。中道齐休。行也休休。坐也休休。住也休休。卧也休休。睡眼豁开。五云现瑞。光风霁月。无处不周。梅绽枯枝古渡头。风前时复暗香浮。虽然。向上一路。万里崖州。何以见得。靠拄杖曰。休休。后示寂。塔於观音阁后。

　　□□府□□孤舟济禅师

　　时。月庭忠居蒋山。师为第一座。竺源至首座寮。师问曰。蒙山尝言。栽松道者。不具二缘而生。达磨葬熊耳。后只履西归。为复是神通妙用。是法尔如然。子作么生会。源曰。形神俱妙。师叱曰。不然。子他日当自知之。源后以师语。请益无能。始释然大悟。

　　大鉴下第二十三世
　　大慈成禅师法嗣
　　衢州府乌石杰峰世愚禅师

　　郡之西安余氏子。弱冠投兰溪显教寺剃染。受具足戒。谒古崖石门断崖中峰诸大老。佩受法训。栖止南屏。三年不踰户限。时止岩倡道大慈。师往谒。岩举南泉不是心不是佛不是物是甚么。师茫然。於是仍返南屏。一夕闻邻僧诵证道歌。至不除妄想不求真处。豁然如释重负。乃曰。佛法元在目前。人自远之耳。即述偈曰。时时觌面不相逢。气力娘生几吃穷。夜半忽然忘月指。虚空迸出一轮红。走见止岩。岩才见。便喝曰。何处见神见鬼来。师曰。今日捉了贼也。岩曰。赃在何处。师便喝。岩曰。开口合口都不是。向上道将来。师曰。徧界明明不覆藏。岩拈竹篦。师便掀倒禅床。岩曰。敢来者里捋虎须。连打三下。因命为侍者。至顺辛未。出世里之乌石。一十六载。迁广德石溪。
　　开堂日。僧问。远离乌石岭。来赴石溪山。开示人天路。如何透祖关。师曰。龙生金凤子。冲破碧瑠瑠。曰与么则觌面不相识。千里可同风。师曰。重迭关山路。曰达磨西来。不立文字。直指人心。见性成佛。既然不立文字。何得流传至今。师曰。官不容针私通车马。曰直指人心。指那个心。师曰。开口不在舌头上。曰见性成佛。性在甚么处。师曰。太湖三万六千顷。夜夜波心月色明。曰记得傅大士道。空手把锄头。步行骑水牛。人从桥上过。桥流水不流。此意如何。师曰。切忌当面蹉过。曰与么则有意气时添意气。不风流处也风流。师曰。毫厘有差。天地悬隔。曰此事且止。经中道。大富长者。即是如来。为复是累劫中来。为复是今生契证。师曰。涧深华落远。山高树影长。曰今日直心居士。营建石溪道场。请和尚住。是同是别。师曰。师子吼时芳草绿。象王行处百花红。曰既然如是得何果报。师曰。生生归佛地。世世乐人天。
　　上堂。大道无形。离名绝相。不劳修证。岂涉言诠。一千七百祖师关。仔细看来。只者是依他作解。障自悟门。若欲扫去葛藤。截断露布。直须向黄面老子。方欲拈花之际。金色头陀。未曾微笑之时。便与掀倒禅床。喝散大众。免使后代儿孙。做尽许多伎俩。山僧。今日更不指东画西。直截与诸人。通个消息。良久曰。天高群象正。海阔百川朝。
　　洪武庚戌十二月。示微疾。书偈曰。生本不生。灭本不灭。撒手便行。一天明月。掷笔而逝。全身藏乌石慈云塔院。寿七十。腊五十。

　　天宝枢禅师法嗣
　　杭州府净慈逆川智顺禅师

　　温之瑞安陈氏子。母奉智者大师像甚谨。一夕。梦僧项有圆光。遡江流而上。曰。我当为汝子。寤而有娠。师生而美质宿成。年七岁。从仲父沙门慧光于崇兴。及长受具。徧历义海。忽弃去。入闽。参天宝铁关。求依住。关叱曰。丈夫汉。不于大丛林相颉颃。乃思局此耶。抽身便入。师下旦过悲泣。关闻乃命参堂。师由是壁立万仞。昼夜不辨。踰月因如厕。睹园中瓠瓜。触发顿觉。大地平沉。走见关。关曰。此才入门耳。向上一着。千里万里。又踰半载。一日忽厉声告关曰。南泉败关。今已见矣。关曰。不是心不是佛不是物。是甚么。师曰。地上砖铺。屋上瓦覆。关曰。南泉即今在甚么处。师曰。鹞子过新罗。关曰。错。师亦曰。错。关曰。错错。师礼拜而退。俾典藏钥。寻命分座说法。关趋寂。师继领院事。未几弃去。渡江入淮。礼诸祖塔。由建业回浙。旋返永嘉。开报恩於瑞安。迁主江心。复开归原於平阳。朝廷赐院额。及金襕袈裟。号佛性圆辨禅师。平章燕只不华镇闽。请住东禅雪峰。洪武初。诏征有道高僧十人。於锺山建会。师应诏命。升座说法。上幸临。慰劳备至。南还。升主净慈。六年。复召入京。俄示微疾。沐浴说偈坐逝。

　　缙云真禅师法嗣
　　太原府五台山灵鹫碧峰宝金禅师

　　乾州永寿石氏子。为邑名胄。父母崇善。有桑门授以观音像。未几生师。诞时白光盈室。甫六岁。即命出家。剃染后。徧历讲肆。忽叹为非。遂更衣。谒如海真于缙云。昼夜精勤。偶携筐撷蔬。忽凝坐不动。历三时方寤。真曰。入定耶。师曰。然。真曰。何所见。师曰。有所悟。真曰。悟处如何。师举筐示之。真曰。不是。师置筐於地。拱手而立。真又曰。不是。师便喝。真拦胸擒住曰。道道。师捏拳便筑。真曰。未在。此尘劳暂息耳。必使心路绝祖关透。然后大法始明。师由是。胁不沾席者三年。一日闻伐木声。汗下如雨。乃曰。古人道。大悟一十八遍。小悟无数。岂欺我哉。未生前事。今日方知。亟见真。真不诺。师掀倒禅床而出。翌日复见真。真于地上画一圆相。师以袖拂去。真复画一圆相。师于圆相中画一画。又拂去。真再画一圆相。师于圆相中画十字。又拂去。真复画如前。师于十字隅作卍字。又拂去。真大笑曰。参学悟者。世岂无之。能明大机用。宁复几人。遂授记莂。命往朔方。道当大行。先是。师尝於定中。见一山秀丽。重楼杰阁。金碧绚烂。诸菩萨行道其中。有招师者曰。此秘魔岩也。尔修道其中。何遽忘之。后师游台山。道逢蓬首女子。身被五彩弊衣。赤足徐行。一黑獒随后。师问何之。答曰。入山。师曰。入山何为。答曰。一切不为。言讫而没。叩同行者。皆不见。知为文殊化身也。师因就山。建灵鹫庵。以待方来。僧俗闻风趋赴。尝至万指。至正戊子冬。召入内廷。值大雪。夜有红光。自师室中。直透霄汉。上惊叹。赐金襕伽黎。明年。祷雨輙应。敕赐寂照圆明大禅师号。诏住海印寺。洪武初。诏师至京住天界。问法称旨。辛亥。设普济会於锺山。命师莅其事。赐伊蒲馔。上亲幸临。御翰赐诗。壬子六月。沐浴更衣。集众言别。弟子请偈。师曰。三藏十二部。尚为故纸。吾言何为。端坐遂瞑目。世寿六十五。僧腊五十九。茶毗。舍利成五色。齿牙皆不坏。

　　慈化琼禅师法嗣
　　汝州香严无闻思聪禅师

　　香山人。初参独峰。令看不是心不是佛不是物话。同云峰月山等六人。立盟互相究竟。次见淮西无能教。教示无字话令参。一日。晤同参敬上座。敬问。你六七年来。有甚见处。师曰。每日只是目前无一物。敬曰。你者一络索。从甚处来。师罔然。乃问。毕竟明此大事。应作么生。敬曰。不见道。要知端的意。北斗而南看。说了便去。师被一拶。直得不知行坐者七日。偶到净头寮。疑情不解。食顷乃觉。胸次轻清。目前人物。一切不见。直是通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至向上一路。又不得洒落。乃入香严山过夏。复谒无方普。普问。万法归一。一归何处。师曰。鼻竖眼横。普曰。者是学得底。师曰。鸡寒上树。鸭寒下水。普曰。不问者个。如何是你父母未生前面目师。竖起拳曰。看。普曰。好与三十拄杖。师拂袖便出。适值铁山从高丽回至石霜。师往见。山问。仙府何处。师曰。汝州。山曰。风穴面目如何。师将二十年工夫。通说一遍。山把定咽喉问。如何是无字。师曰。近从潭州来。不得湖北信。山曰。未在更道。师曰。和尚几时离高丽。山曰。未在更道。师喝一喝。拂袖便出。山曰。者兄弟都好。只一件大病。道我发明了。师闻而感激。复入光州山中十七年。方得颖脱。尝示众曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢顶[宁*页]。拈一茎草。作丈六金身。将丈六金身。作一茎草。直教寸丝不挂。月冷秋空。寒灰发焰。到者里。唤作佛法。入地狱如箭射。不唤作佛法。入地狱如箭射。诸仁者。毕竟作么生会。不见船子道。藏身处没踪迹。没踪迹处莫藏身。虽然恁么。正眼观来。尽是闲家具。衲僧分上。料掉没交涉。

　　常州府宜兴玉峰寂照无极导禅师

