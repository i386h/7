<!-- { "loadSidebar": true } -->
　　满散青苗上堂。佛以一音演说法。众生随类各得解。灵山会上退席五千。逝多林中半聋半哑。眼空四海必有商量。心洞十方孰辨真假。卓拄杖曰。绿杨阴里戴嵩牛。芳草渡头韩干马。喝一喝。下座。
　　上堂。春日晴黄莺鸣。大藏小藏鼻孔眼睛。木马嘶泥牛舞。寿山不打者破鼓。便下座。
　　上堂。一大藏教束之高阁。长期短期无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。颠杀黄番绰。五味拈来饡秤锤。别有香风满寥廓。喝。
　　上堂。八月秋。何处热。达磨老臊胡。有语非干舌。啮镞破关。斩钉截铁。父子虽亲不传。未是神仙妙诀。喝。
　　上堂。正觉山前明星现时。释迦世尊。与大地众生。一时成佛。祖师门下。蹉口道着佛字。[口*敕]口三日。前行不到。末后太过。各与二十拄杖。忽有个不顾危亡底汉出来道。本觉与么判断。合吃二十拄杖。山僧却须分付明窗下安排。何故。佛灭二千岁。比丘少惭愧。
　　上堂。如来不出世。亦无有涅盘。以本大愿力。示现自在法。拈柱杖曰。不是大愿力。卓拄杖曰。不是自在法。举起也千身弥勒。放下也随处释迦。只为诸人眨上眉毛。却入娑罗双树间去也。靠拄杖曰。见之不取。千载难忘。至正丁未八月二十五日。示寂於秀之南堂。世寿七十。

　　宁波府瑞云清凉实庵松隐懋禅师

　　奉化郑氏子。幼喜习禅。年十八。投杭之传法寺希颜出家。既剃落。禀戒昭庆慧。参方。见南涧泉於云居。一夕松下经行。闻岩泉声。微有所触。泉命往永福谒古林。林问。来作甚么。师曰。生死事大。特求出离。林曰。明知四大五蕴是生死根本。何缘入此革囊。师拟对。林便打。师豁然悟入。久之林命典第一座。逾年回浙。会月江印主道场。延师分座说法。至正壬午。出主明之瑞云。一日有僧。问答未竟。以手拍地而笑。师曰。滞货何烦拈出。僧嘘一声。师厉声便喝。一住十五年。后退隐东堂。影不出山。元明良。师之犹子也。迎归天童之此轩。一日示微疾。集众诀别。众请偈。师举手指自曰。此中廓然。何偈之为。端坐凭几。握右手为拳枕额而逝。火葬。有天华之祥。舍利无数。塔於瑞云西冈。世寿八十五。僧腊七十。谥佛光普照大师。

　　温州府仙岩仲谋猷禅师

　　谢藏主侍者上堂。一默相酬。雷轰电激。三呼领旨。玉转珠回。七十三八十四。筑着磕着碍塞煞人。拈拄杖曰。昨夜西风枕簟凉。无数蝉声噪高树。

　　苏州府定慧大方因禅师

　　至正丙申春。出世定慧。时方兵兴。占住佛屋。缁徒戚戚。师曰。何不休去歇去。嗣是语嘿跌宕。不可测识。一日谢院事。侨居灵岩华首座寮。盛称总管周侯义卿之贤。且曰。我将火化。须侯作证明。戊戌九月八日。侯以郡事登灵岩。师闻欣然出迎。陪侯夜话曰。某将此月十四日。即此山火化。侯其为我证明。兼吾教下衰。侯念为法外护。慎无忘此言。至十三日。复以偈寄侯曰。昨日岩前拾得薪。明朝幻质不能存。殷懃寄语贤侯道。碧落云收月一痕。侯未深信。师复以偈别众。是夜请於华。乞以燥薪迭高棚。仍借一龛坐去。翌晨登殿。与众僧别。即升柴棚。燥薪得火。烈焰炽然。於大火聚中且祝香曰。灵苗不属阴阳种。根本元从劫外来。不是休居亲说破。如何移向火中栽。於烈炽中。度数珠与华曰。聊当记忆如是。四众始惊信拜礼。烟焰所至多舍利。且闻异香。薪尽舌根齿牙不坏。侯闻惊怛不已。为悼章二。建塔於灵岩。其别众偈曰。前身元是石桥僧。故向人间供爱憎。憎爱尽时全体现。铁蛇火里嚼寒氷。具如郑明德铭中。

　　绍兴府龙华会翁海禅师

　　台之临海人。年三十弃家。投径山虎岩祝发。初挂搭栴檀林。或讥其举止山野。乃发愤。往天目参中峰。久之无所入。时东州居虎丘。古林居开元。东屿居寒山。师出入三老之门有年。后出住龙华。拈香嗣古林。年九十三。往育王守横川祖塔。偶损左足。艰於步履。日床坐。每至清夜。朗吟古人偈语。其徒文涣曰。和尚一生参学。至此不能受用。托吟咏自遣耶。师笑曰。大慧道痴子呻吟。便不是耶。涣乃礼拜。既寂火化。异香袭人。塔於□□□。

　　灵隐海禅师法嗣
　　杭州府径山悦堂颜禅师

　　出家於婺之宝林。得法东屿。初住昆山之东禅。次迁万寿。升净慈。后主径山。玺书锡金襕法衣。法语失录。

　　建。宁府斗峰大圭正璋禅师

　　福州福清人。礼湖南绝听祝发。参东屿。闻颂俱胝竖指话。言下顿悟。遂上方丈呈所得。屿曰作么。师曰。古今现成事。何必涉思惟。屿曰。既不涉思惟。汝更来者里作么。师曰。请和尚证明。屿俾颂狗子无佛性话。师遽曰。狗子佛性无。觑着眼睛枯。瞥尔翻身转。唵悉哩苏嚧。屿抚而印之。后结茅斗峰。渐成丛席。
　　上堂。顾视左右良久曰。黄金虽贵。入眼成尘。便下座。
　　上堂。玉宇霜清。琼林叶落。一句全提。万机寝削。作者好求无病药。
　　上堂。举青州布衫话颂曰。昨夜三更里。雨打虚空湿。狸奴知不知。倒上树梢立。
　　元旦上堂。元正启祚。万物咸亨。唤作新年头佛法。瞎却你眼。不唤作新年头佛法。结却我舌。毕竟作么生。便下座。
　　临终说偈曰。生本不生。灭亦无灭。幻化去来。何用分别。大众珍重。不在言说。遂合掌而逝。

　　苏州府椔塘明因天渊湛禅师

　　尝依凤山一源。分座说法。一日呈秉拂语曰。翔凤山前。行看白云乍舒乍卷。禺泉亭畔。坐听流水或抑或扬。眼处作耳处佛事。耳处作眼处佛事。便见非唯观世音。我亦从中证。凤山指便见两字曰。有此二字。便是别人说话。师不觉解颜点首。礼谢而退。出语人曰。还丹一粒点铁成金。堂头老汉之谓也。

　　宁波府育王大千慧照禅师

　　永嘉麻氏子。年十五。出家邑之瑞光。礼了定落发。受具后。首谒晦机於净慈。一日阅真净头陀石被莓苔裹。掷笔峰遭薜荔缠语。默识悬解。遂谒东屿於荐严。屿问。东奔西走。将欲何为。师曰。特来参礼。屿曰。天无四壁。地无八荒。汝向甚么处措足。师拍案而退。屿复召至。反覆勘辨。遂留执侍。天历戊辰。出世乐清之明庆。
　　示众。佛法欲得现前。莫存知解。参礼看教。皆为障碍。何如一法不立。而起居自在乎。德山棒临济喝。亦有大不得已尔。至正乙未迁宝陀。未几主育王。
　　室中垂三关语。以验来学。一曰。山中猛虎以肉为命。何故不食其子。二曰。虚空无背向。何缘有东西南北。三曰。饮乳等四大海水。积骨如毗富罗山。何者是汝最初父母。越九年。退居妙喜。泉上筑室曰梦庵。掩关独处。凝尘满案。泊如也。洪武癸丑十月。沐浴更衣。索纸书偈。恬然坐逝。世寿八十五。僧腊七十。茶毗牙齿目睛不坏。设利五色。塔於梦庵之后。

　　杭州府径山月林镜禅师

　　本郡人。受业於无传。久依东屿。因参本来人有省。述偈曰。本来人本来人。无脑无头作么寻。蓦然揪着个鼻孔。细看元来是白丁。时有老宿。睨视曰。可是师与一掴。由是名振丛林。后主径山。至元己卯示寂。寿八十六。塔凌霄东崖。

　　宁波府育王雪窗悟光禅师

　　字公实。蜀新都杨氏子。初出世白马。继迁开元育王。复领天童。虞文靖公集。尝赞师为佛果一枝凤毛麟角。宋文宪公濂。有四会语录序。读之可以见师之半。

　　天宁昙禅师法嗣
　　三空道人

　　自幼具丈夫志。不为富贵所夺。见竺云。云示赵州无字话俾参。阅数年。一日复见云问。生死到来时如何。云曰。生是谁耶。死是谁耶。空乃低头问讯。云觉其异於常。乃再以前话征之。空又低头问讯。云呵之曰。切忌死在者里。空拈起槵子曰。数珠一百八。不数日示微疾。说偈而化。火后得舍利无算。

　　径山伏禅师法嗣
　　杭州府径山南楚悦禅师

　　隆兴人。上堂。闻声悟道。见色明心。蓦拈拄杖曰。者个是色。卓一下曰。者个是声。诸人总见总闻。且道那个是明底心。那个是悟底道。喝一喝曰。贪他一粒米。失却半年粮。敕谥佛慈法喜禅师。

　　宁波府育王月江正印禅师

　　郡之慈水刘氏子。年十三。礼月溪受业。后参虎岩。遂获印可。出住苕之道场。继迁育王。僧问。如何是千丈舍那身。师曰。肥不露肉。瘦不露骨。曰如何是丈六紫磨金色身。师曰。切忌认奴作郎。曰和尚且莫压良为贱。师曰。山僧从来柳下惠。
　　问。有句无句。如藤倚树。此意如何。师曰。无齿大虫当路坐。曰疎山道。忽若树倒藤枯。句归何处。懒安呵呵大笑。又作么生。师曰。曹娥读夜碑。曰后来明招为他点破。还端的也无。师曰。临崖看浒眼。特地一场愁。曰今日学人问和尚。树倒藤枯句归何处。未审如何指示。师喝一喝。僧礼拜。
　　问。朝离东土。暮往西天。是甚么人。师曰。十字街头石敢当。曰昨日有人从天台来。因甚向南岳去。师曰。鲇鱼上竹竿。曰有一人常在途中不离家舍。有一人离家舍不在途中。且道孰优孰劣。师曰。兔马有角。牛羊无角。曰恁么则庭前一叶落。天下尽知秋。师曰。知时别宜。堪作阇黎。
　　问。达磨面壁意旨如何。师曰。馊饭泥茶炉。曰六祖踏碓又作么生。师曰。兔子吃牛奶。曰一人道不识。一人道不会。意在甚么处。师曰。凤林咤之。
　　问。师唱谁家曲。宗风嗣阿谁。师曰。风吹石臼念摩诃。曰恁么则已得真人好消息。人间天上更无疑。师曰。水底捉麒麟。曰如何是夺人不夺境。师曰。西天人不会唐言。曰如何是夺境不夺人。师曰。有马骑马。无马步行。曰如何是人境两俱夺。师曰。新罗打鼓大唐斋。曰如何是人境俱不夺。师曰。闹市里抛碌砖。曰人境已蒙师指示。向上宗乘事若何。师曰。有水皆含月。无山不带云。曰只如杨岐道。踏着秤锤硬似铁。哑子得梦向谁说。须弥顶上浪滔天。大洋海底遭火热。明甚么边事。师曰。如驴觑井。如井觑驴。
　　问。如何是金佛不度炉。师曰。苏嚧苏嚧。曰如何是木佛不度火。师曰。悉利悉利。曰如何是泥佛不度水。师曰。赵州东院西。曰如何是真佛内里坐。师曰。嵩山破灶堕。
　　问。如何是一生二。师曰。元首明。股肱良。曰如何是二生三。师曰。黄河三千年一度清。曰如何是三生万物。师曰。山河无隔碍。光明处处通。曰只如新年头佛法。还有者个消息也无。师曰。樊哙踏鸿门。
