<!-- { "loadSidebar": true } -->
　　举保宁勇禅师曰。风鸣条雨破块。晓来枕上莺声碎。虾蟆蚯蚓一时鸣。妙德空生都不会。三个成群。四个作队。向前村后村。折得棃花李花。一佩两佩。保宁恁么道。虽则风流逸格。事理双彰。未免向百花争艳处着脚。若是秋空皎月。木落飘金。千山露骨。万水澄渟。总未知消息在。僧问。树凋叶落时如何。师曰。过蚁难寻穴。归禽易见巢。
　　问。日落西山去。林中事若何。师曰。虎行樵子径。鸟宿故枝头。
　　师阐化龙池。十有余载。顺治丁酉冬告寂。塔建本山。

　　续灯正统卷三十二
　　续灯正统卷三十三

　　　　南海普陀嗣祖沙门西蜀　性统　编集
　　临济宗
　　大鉴下第三十五世
　　天童密云悟禅师法嗣

　　宁波府天童山翁道忞禅师

　　潮州茶阳林氏子也。幼沈毅。有夙慧。读书一目五行俱下。总角以艺文擅名乡曲。试为生员。然性不耽世好。飘然有尘外想。及冠读大慧录。忽忆前身云水参方。历历如见。即走匡庐开先。投若昧芟染。昧以师志不群。使参憨山清黄檗有辈数尊宿。皆深契之。终不自肯。后参天童於金粟。因阅殃崛产难机缘。忽大彻从上关键。童命掌记室。亲炙十有四稔。崇祯壬午七月。童示寂。众请继席。开法天童。
　　上堂。目击道存。锋铓不犯。头头显露。物物全彰。犹是因高就下。曲为今时。况复言中取则。句里呈机。举古明今。拈三播两。大似郑州出曹门。何异南辕而北辙。殊不知。当人脚跟下。立地一着子。如天普盖。似地普擎。抽一机则千机顿赴。展一目则万目毕张。透声透色绝遮拦。亘古亘今无处所。还生死得伊么。还染污得伊么。还荣枯得伊么。还推迁得伊么。总有德山棒如雨点。也则打他不着。临济喝似雷奔。也则无伊下口处。更说甚么百问云兴。千酬瓶泻。一毫端际。出现无尽身云。一举步间。游历无边国土。正是泥里洗土块。鰕跳不出斗。诸仁者。从上既有如此广大门风。稳密田地。何不推他阿爷。向后放出渠侬一头。与么直截承当去。正恁么时。接续流通一句。作么生道。天高群象正。海阔百川朝。
　　上堂。天童寺里开炉。以虚空为炉床。四大部洲为炉脚。须弥卢为火筯。七金山为炭团。其余森罗万象。日月星辰。赤县神洲。山川人物。为引火黄叶。且道。火种聻。以拄杖画一画曰。饶尔向者里荐得。透脱分晓。及乎施用。未有其方。也则是个守死善道。要得发焰联辉。正未可在。当恁么时。发焰联辉一句。作么生道。喝一喝曰。八万四千非凤毛。三十三人入虎穴。
　　上堂。拈拄杖横按曰。有时一喝。如金刚王宝剑。卓一下曰。有时一喝。如踞地狮子。移拄杖过东。复移向西曰。有时一喝。如探竿影草。掷下拄杖曰。有时一喝。不作一喝用。灵利汉。若向者里。着得一只眼。临济老子。不直半文钱。其或未然。莫怪海门风浪紧。干戈原是太平基。
　　上堂。哀哀三叹蓼莪章。罔极无能一报偿。至竟吾门真大孝。回光直荐本爷娘。灼然欲报至恩。须是亲见本生爷娘。则於一切时。如龙得水。无一念落虚。於一切处。似虎靠山。无丝毫走作。纵横收放。全彰本地风光。出没卷舒。独露金刚正体。便能不动尘际。坐宝王剎。不动舌头。转大法轮。俾人人达本生缘。使各各知恩有地。所以道。轮转三界中。恩爱不能舍。弃恩入无为。真是报恩者。大众。祇如山僧。近日有人从岭南来。报道生身慈母。已於辛巳冬朔迁化了也。且道。即今作么生与本生爷娘相见。山色翠浓春雨歇。北堂萱草倚兰开。
　　上堂。百丈得大机。黄檗得大用。更有一人。且道。得个甚么。喝一喝曰。迥超今古格。不共汝同盘。卓拄杖下座。
　　上堂。众集。蓦拈拄杖掷下曰。不得动着舌头。向者里道一句看。众默然。师曰。死去十分。便下座。侍者向前拾起度与师。师接得便打。
　　开炉上堂。乾坤索然陡变。高岸夷为平川。木头生了耳。灶底没了烟。饥时饥得眼翻白。冻时冻得手挛卷。有底没转智。只管穷厮炒饿厮煎。横吞栗棘蓬。倒跳金刚圈。有底讶郎当夸。我能向镬汤中澡浴。炉炭里安禅。剑树边经行。刀山上打眠。朝悠悠暮悠悠。谁解骑骏马骤高楼。蹋倒嘉州大象。趯翻陕府铁牛。嘘嘘。直饶如是。也较山僧一筹。何以。衲被蒙头万事休。
　　上堂。六户无关钥。西风彻骨寒。家家门首路。一一透长安。大众。外布施象马七珍。内布施头目髓脑。今日山僧。尽情为诸人舍施了也。其有饥餐未厌。欲壑难填底。道峰更倩拄杖子。化作三十三天王。为卢至长者破悭着。拈拄杖卓一下曰。那贵殊祥生九穗。好看比屋尽黄金。
　　开炉上堂。佛法无多子。久长难得人。山僧昔在兹山。以不办长久之念。住凡四周寒暑。散席他往。东住天台。南住於越。西住吴兴。北住青齐。已经十有一载。无端遭人抑逼。还复归领住持。则岩头云老室内。氷枯正当今日开炉。作么生得。接焰联辉去。拱手曰。着力全在诸兄弟。
　　顺治己亥夏。师应召入京。上命迎师。进万善殿。驾随到。传谕免礼赐坐。上慰劳毕。敕学士王熙冯溥曹本荣状元孙承恩徐元文至。上命学士问。老和尚来自天童。如何是天童得力句。师曰。奉皇上诏书。特特到此。问如何是正法眼藏。师竖拳曰。突出难辨。又问。如何是观自在。师鼓掌曰。还闻么。复问。大学之道。在明明德。朱子曰。明明之也。如何是明之底道理。师曰。问取朱文公去。士皆无语。上甚欣喜。上曰。老和尚因甚机缘悟道。师曰。长疑产难因缘。后来有个会处。学士曰。大慧也从此打失布袋。者公案。毕竟作么生。师曰。明破即不堪。又问。女子出定公案。请下一转语。师曰。任从沧海变。终不为君通。士曰。婆子请赵州转藏经。只转得半藏。那半藏作么生转。师曰。学士起身礼拜皇上着。又问。发心参禅即是善。如何又说不思善不思恶。既善恶都不思。当何处着力。师曰。善恶总从心生。心若不生。善恶何着。士沉吟。师震威一喝。上曰。才涉思惟。总成意识边事。师曰。大哉王言。上问。如何是悟后底事。师曰。待皇上悟后即知。学士进曰。悟即不问。师曰。问即不悟。上首肯复问。有个雪峤和尚。闻渠真率不事事。末后示寂甚超脱。老和尚可知其人否。师曰。先法叔住开先时。曾受西堂之职。及示寂云门。遗命主后事。乃述。雪老人。於丁亥年八月十九日示微疾。次日封钟版。亲书一纸。示众曰。小儿曹。生死路上须逍遥。皎月氷霜。晓吃杯茶。坐脱去了。至二十六日酉时。果索茶饮。唱雪花飞之句。奄然坐逝。然近代如林皋和尚之升堂告众。箬庵和尚之预定逝期。其事详载塔铭。皆忞所撰。则又不止一雪峤老人也。上曰。学道须是恁么方好。是日自辰至午。方始回宫。
　　上一日问。南泉斩猫意旨如何。师曰。直逼生蛇立化龙。上曰。赵州当日。顶草鞋出去。南泉许为救得猫儿。若问老和尚。合作么生。师曰。老冻脓。为他闲事长无明。
　　上一日。手书大学之道在明明德。拈起曰。请老和尚。下一转语。师曰。日轮正卓午。上问。梁武帝见达磨问。如何是圣谛第一义。磨曰廓然无圣。意旨如何。师曰。绵包特石。上曰。对朕者谁。磨曰不识。又作么生。师曰。铁裹泥团。上曰。今问老和尚。如何是圣谛第一义。师曰。天无二日。民无二王。上曰。对朕者谁聻。师曰。即日恭惟皇上圣躬万福。
　　上自召见师后。驾数幸万善殿。师屡辞还山。上留法嗣旅庵月山晓皙。开法善果隆安。驾躬送出京。锡弘觉禅师印号。师南还。谢天童金粟院事。投老会稽化鹿之平阳。鼎建宝坊于黄龙峰下。为开山第一代焉至康熙甲寅六月廿有七日。说偈吉祥而逝。世寿七十九。僧腊五十五。有九会语录。布水台集若干卷。行世。

　　宁波府雪窦石奇通云禅师

　　娄东徐氏。幼因笃疾。陡现异境。乃辞母。脱白于南广遇老宿。令看父母未生前话。游方至缾窑显圣。疑情大发。后参天童。屡呈所见。童叱出。忽一日入室。未启口。童便棒。于是大彻。顿脱凝滞。不离左右者。十有三载。崇祯辛巳。童命住台之灵鹫。僧问。如何是灵鹫境。师曰。秀峰齐插耳。曰如何是境中人。师曰。觌面案山横。曰如何是目前事。师打曰。脑后荐取。问一口气不来。甚处安身立命。师曰。鼻孔撩天。顾邑侯问。宗门事从何门得入。师曰。从无门入。曰儒家必从读书门入。无门如何得入。师曰。铜墙铁壁。曰那里是铜墙铁壁。师曰。刻刻在前。师问正侍者。寒时寒杀。热时热杀。你试道看。正曰。寒时由他寒。热时由他热。耿兵宪叙话次。师曰。公本分事相应也未。曰要自家亲到。师曰。如何是亲到消息。曰正要求指示。师曰。未举步时三十棒。次日耿呈颂。师阅毕曰。未在更道。耿拟进语。师蓦掩其口。
　　上堂。一二三四五六七。逗到今朝是人日。春风蓦面忽相逢。扑破鼻头撞破额。灵鹫寺里。今日有斋。大众开单展钵。拈匙放筯则且置。应时及节一句作么生。泥牛起舞春悠悠。不风流处也风流。
　　受景星岩请升座。春山迭乱青。春水漾虚碧。寥寥天地间。独立望何极。古德恁么说话。大似在孤峰顶上。等个人来。大众且道。他要等个甚么人。击香几曰。定光金地遥招手。智者江陵暗点头。
　　受雪窦请升座。杲日当空。十虚普照。清风匝地。徧界全彰。如是则景星与雪窦齐高。乳峰与玉柱一体。瀑飞千丈影含珠。星坠半岩光映月。无彼无此。谁去谁来。诸仁者。若能会得。不妨全明全暗。全放全收。放行把住。自在纵横。一切临时。不容拟议。正当恁么时一句。作么生道。明年自有新条在。恼乱春风卒未休。
　　建法堂上堂。腊月正穷冬。日日是好日。百草头呈古佛家风。一毫端现宝王剎。直得普贤大士。运斤成风。文殊师利。不拘绳墨。所以道。建大厦非一木之能。济巨川非一棹之力。况慧日高悬。法幢重建。且道。毕竟承谁恩力。还委悉么。分明举鼎调羹手。拨转如来正法轮。
　　上堂。长安甚闹。吾国晏然。拈拄杖曰。大众。不可道拄杖子不晏然也。遂点曰。低声低声。
　　解制上堂。僧出叉手而立。师曰。且站一边。僧以拳加头上。师曰。捏怪作么。僧又加一拳。师曰。不识羞。僧绕禅床。弹指一下。师便打。乃曰。正月十五。泥牛辄舞。布袋打开。西秦东鲁。
