<!-- { "loadSidebar": true } -->
　　师早年尝梦游净慈罗汉堂。至东南隅。忽见一尊者。指楣梁间诗曰。一室寥寥绝顶开。数峰如画碧於苔。等闲翻罢贝多叶。百衲袈裟自剪裁。师初不解。及自仰山迁双径。始验仰山有贝多叶经。径山有杨岐衣。以一出一处。皆前定也。先是世祖召对说法称旨。赐号佛鉴禅师。大德中。加赐大圆。迨主径山。仁宗加号慧照大辩。至治壬戌四月十二日。手书嘱外护。戒饬弟子。说偈诀众。示寂於不动轩。全身[疗-(日/小)+土]菖蒲田。世寿七十六。僧腊五十七。有瀑岩集。及语录行世。

　　建昌府能仁天隐牧潜圆至禅师

　　高安姚氏子。父兄皆前进士。师志慕空宗。咸淳甲戌。年十九。投仰山慧朗芟染。服勤数载。元元贞间。出住能仁。二载弃去。所着牧潜集。有送妙智上人入浙序。其略曰。昔龙安悦公。既首众於洞山。犹以己道为未至。更匿其名。潜出求之。於食饮笑谈之间。闻素公一言之异。则虚己自降。踽踽为咨询礼。不以贬名为嫌。卒能於立谈之顷。获其终身之所欲。岂独云庵之道。恃以不坠。使素公不赖悦以见於世。世亦不识其为何类人矣。盖名者道之表也。古之人有其表。则求其实以应之。而今之士。反以表害实。一居其名。则崇高之势。傲然不可复屈。虽内揆其不慊。亦安肯降心。以求其所未至耶。噫此古今所以异。道之所以衰欤。云云。大德戊戌。示寂於庐山。世寿四十有三。腊二十有四。

　　袁州慈化铁山琼禅师

　　十八岁出家。首参雪岩於大仰。一日室中举耶咤太子析骨还父析肉还母因缘。有省。述偈曰。一茎草上现琼楼。识破古今闲话头。拈起集云峰顶月。人前抛作百华球。值岩示寂。寻谒东岩。东问。心不是佛。智不是道。上座作么生会。师曰。抱赃叫屈。东曰。不是心不是佛不是物。是甚么。师曰。眉间迸出辽天鹘。复谒蒙山。山请分座。上堂。冬在月头。卖被买牛。冬在月尾。卖牛买被。卓拄杖。者里无尾无头。中道齐休。行也休休。坐也休休。住也休休。卧也休休。睡眼豁开。五云现瑞。光风霁月。无处不周。梅绽枯枝古渡头。风前时复暗香浮。虽然到此向上一路。万里崖州。何以见得。靠拄杖休休。后示寂。塔於观音阁后(琼嗣淀山异悞列此)。

　　净慈伦禅师法嗣
　　台州府瑞岩方山宝禅师

　　一日为众挂牌入室。垂语曰。南泉斩却猫儿时如何。众下语皆不契。适有一仆在旁曰。老鼠做大。师曰。好一转语。只是不合从你口里出。
　　示无见偈曰。道人得得出山来。尽把胸襟对我开坦坦平平如镜面。澄澄湛湛绝纤埃。忽然得个转身句。衲卷寒云便归去。万八千丈华顶峰。一笑裂开铁面具。家山到后绝思惟。拗折枯藤拄竹扉。粪火堆中消息好。芋香便是道香时。

　　□□府□□绝象鉴禅师

　　举洞山不安因缘。颂曰。洞山有路透云岩。绝处教通到者难。拄杖头边开活眼。方知不隔一毫端。
　　示众。举投子问僧。连日好雨。且道雨从何处来。僧无对。后阅华严经有省。颂曰。陌路游人竞采芳。不知眼底度春光。夜来一阵落花雨。一百十城流水香。

　　□□府□□永宗本禅师

　　举夹山参船子公案。颂曰。笑中弃却竹林寺。将谓华亭有许多。穷性命於桡下丧。看来成败自萧何。

　　□□府□□竹屋简禅师

　　举孚上座圣箭因缘。颂曰。青丝双勒玉驄嘶。淡白春衫绿带围。夜半归来华底月。金鞭敲落乱红飞。又曰。九重城里本非遥。射折重重箭倍饶。忽遇三军围绕处。分明有路直通霄。
　　举临济访平田公案。颂曰。目前条路平如砥。何不堂堂掉臂行。撩拨老婆牛性发。赤身挨棒可怜生。

　　天童慧禅师法嗣
　　宁波府天童东岩净日禅师

　　南康都昌廖氏子。幼绝荤。十五祝发庐山之香林。首参仰山石霜。次入浙叩痴绝不契。登径山见无准。准深器之。后谒西岩慧於天童。其提示一秉於准。遂密契其旨。俾守藏。后为开先无文璨第一座。繇是誉闻日彰。景定中。出主圆通。继领东林。至元壬辰迁育王。未几归隐雪窦。大德庚子主天童。师生宋嘉定辛巳。终於元至大戊申。将示寂。书偈曰。天为盖兮地为函。吾奚为乎塔与盖。灰吾骨兮山河。言已矢兮勿镵。越二日。沐浴端坐而逝。就化。齿根不坏。塔於西岩之清风坞。寿八十八。腊七十有一。

　　无学元禅师法嗣
　　江宁府蒋山月庭忠禅师

　　举僧问白云。旧岁已去。新岁到来。如何是不迁义。云曰。眉毛在眼上。颂曰。落叶已随流水去。春风未放百华开。青山面目依然在。尽日横陈对落晖。
　　举文殊三处度夏。迦叶白椎欲摈因缘。颂曰。锦衣公子游春惯。白首佳人懊恨多。彼富尚嫌千口少。自贫无奈一身何。
　　举慈明冬日揭榜示众话。颂曰。画上画下。画短画长。明明揭露。浩浩商量。何似京师出大黄。

　　育王弥禅师法嗣
　　宁波府育王东生德明禅师

　　甬东刘氏子。年十六。依仗锡月潭澄剃染。首谒希叟昙於雪窦。复参顽极弥。弥举文殊是七佛之师。因甚出女子定不得。罔明因甚出得。师曰。春色无高下。花枝自短长。弥器之。命掌藏钥。出世育王。赐号佛日普光。
　　颂船子覆舟公案曰。清世悠悠据要津。一桡活计重千钧。朱泾路上行人少。沧海难同方寸深。后示寂。瘗洞云塔。寿八十四。腊六十七。

　　净慈传禅师法嗣
　　嘉兴府三塔石湖至美禅师

　　金陵毕氏子。生而颖粹。无经世意。出家崇目院。宋咸淳年。得度受具。锐志徧参。如玉涧莹。云峰高。月坡明。皆预其席。称上首。最后见无文传於净慈。师以传为有道。倾心事之。尽揭源底。元世祖至元丁亥。出世吴之双塔。未几迁禾之三塔。不数年。凡丛林大观俱毕备焉。既而又被旨。住平江之灵岩。又迁鄱阳之永福。四明之育王。至顺辛未主净慈。所至孳孳以弘道建立为己任。曾弗少懈。忽一日召众嘱后事。以前三塔东所筑幻修庵。更名四禅。诫以名实相称者处之。端坐至夜半。泊然而逝。寿七十有四。

　　大鉴下第二十三世
　　荐严道禅师法嗣
　　台州府瑞岩空室恕中无愠禅师

　　本郡临海陈氏子。从径山寂照剃落。参方。首谒灵石於净慈。次参一元灵。逾年归觐照。照命居择木寮。后游四明。见太白砥典藏。一日偕木庵聪大宗兴。往台州紫箨。谒竺元道。拟以无字话问。才开口。被元一喝。师豁然大悟。直得通身汗下。呈颂曰。狗子佛性无。春色满皇都。赵州东院里。壁上挂葫芦。元笑曰。恁么会又争得。师拂袖便出。繇兹感激。间语同参曰。此事如人饮水冷暖自知。决不在言语文字上。我辈若不遇者老汉。几被知解埋没一生。他日设有把茅盖头。当不忘所自。后古鼎铭主径山。招师归蒙堂。日涉玄奥。且为学者矜式。无何以避兵还四明。初出住象山之灵岩。次主黄岩之瑞岩。时梦堂噩居瑞龙。觊师为寂照嗣。师曰。素志有在。不可夺也。开堂日拈香曰。古人出世拈香。酬法乳也。今人出世拈香。酬世恩也。愠上座总不然。昔年行脚。到紫箨山中。参个老布衲。彼亦无法可授。我亦无法可受。只向无授受中拈出。供养前住昆山荐严禅寺竺元道和尚。不图报德酬恩。只要大家知委。僧问。如何是瑞岩境。师曰。风吹不入。曰如何是境中人。师曰。水洒不着。曰人境已蒙师指示。向上宗乘事若何。师曰。真不掩伪。曰诸法寂灭相。因甚舟行岸移。云驶月运。师曰。好个消息。只恐错会。曰两重公案。师曰。海水不生氷。
　　问。维摩丈室。不以日月为明。和尚丈室以何为明。师曰。物见主。眼卓竖。曰摩竭掩室。毗耶杜词。相去多少。师曰。一坑埋却。曰德山入门便棒。临济入门便喝。毕竟明甚么边事。师曰。塞北千人帐。江南万斛船。
　　问。如何是函盖乾坤句。师曰。猛虎口里活雀儿。曰如何是截断众流句。师曰。金刚手中八楞棒。曰如何是随波逐浪句。师曰。李白捉月张骞乘槎。
　　小参。灵岩峭绝。到者应难。已到者享用安乐。未到者伶俜孤露。孤露底正好踏步向前。享用底直须退步就己。所以道。事无一向。有时拈头作尾。有时拈尾作头。收放纵横。宁存轨则。摩竭掩室。毗耶杜词。虽曰正令全提。要且未臻其极。山僧今夜入门之始。聚首之初。与汝诸人约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖曰。明眼汉没窠臼。高高处观之不足。低低处平之有余。卓拄杖曰。铁牛不吃栏边草。直向须弥顶上眠。
　　谢专使上堂。达磨大师十万里西来。要作个驰书达信汉。及乎面对梁王。尽力只道得个不识。拈拄杖曰。有宾有主。有礼有乐。手面分开白月团。顶门撼动黄金铎。
　　上堂。明月照高岩。悬水响前岭。耳目一何清。冥然了心境。咄哉观世音。担雪来填井。下座。
　　上堂。
　　祖师意无别法。下地走穿却鞋。上床眠脱却袜。只恁么太誵讹。不恁么无合煞。沩山水牛。百丈野鸭。带水拖泥不足观。脑后圆光最辉赫。喝一喝。
　　上堂。风不来树不动。心不生境不到。僧问云门。如何是佛。门曰乾屎橛。僧问杨岐。如何是佛。岐曰三脚驴子弄蹄行。好大众。向道是龙刚不信。果然夺得锦标归。
　　上堂。禅和家。道我无有不知。无有不会。忽有问如何是行脚事。便口如匾担。病在於何。病在多知多解。恁么参学。不如三家村里种田汉。有问今岁稼穑如何。一一道出。如瓶泻水。盖其无知解故。无拣择故。秋气正寒。各自归堂。珍重。
　　上堂。辞亲割爱。剃发染衣。入此门来。合为何事。若也如惭识愧。是真出家。一出尘俗恩爱家。二出三界火宅家。三出粗惑烦恼家。四出细惑无明家。出得四种家。始称衲僧家。且道。如何是衲僧家。撞着冤家。恶口小家。
　　上堂。惟一坚密身。一切尘中现。拈拄杖曰。释迦老子来也。三百六十骨节。八万四千毫窍。一一放大光明。照彻恒沙国土。於其中间。若圣若凡。有情无情。被其光者。无不证大涅盘。获大安乐。得大受用。靠拄杖曰。此时若不究根源。直待当来问弥勒。
　　示众。岩寺春深草树肥。几回特地启柴扉。行人只在青山外。杜宇声声唤不归。
　　上堂。赤肉团上有一物。昭昭灵灵。恍恍惚惚。随事变通。了无拘束。要知来处分明。不离举足下足。今时丛林中。闻与么道。便道说老婆禅。殊不知。云无心而出岫。水盈科而或流。遇高山而必止。至大海而方休。拍禅床一下。
