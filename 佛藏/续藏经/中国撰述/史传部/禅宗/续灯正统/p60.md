<!-- { "loadSidebar": true } -->
　　都寺办斋上堂。云门吃糊饼。齩着帝释鼻孔。云峰吃馎饦。齩着憍梵钵提舌头。诸人二时过堂吃粥吃饭。合作么生。忽然齩破一个铁酸饀。方知帝释鼻孔。即是憍梵钵提舌头。憍梵钵提舌头。即是帝释鼻孔。不见道。一切智智清净。无二无二分。无别无断故。喝一喝。
　　请头首上堂。善哉三下版。知识尽来参。既善知时节。吾今不再三。古人与么道。大似按牛头吃草。云峰则不然。善哉三下版。收足上蒲团。脊梁生铁铸。透过祖师关。一气转一大藏教。背手拈却须弥山。七处征心无心可觅。八还辨见无见可还。梦入天宫犹未醒。金鸡啼上玉阑干。
　　行化归上堂。有佛处不得住。无佛处急走过。三千里外。逢人不得错举。赵州老人。大似抱桥柱澡洗。把缆放船。山僧一出四十余日。有佛处与他锥破卦文。无佛处也曾勘过历了。三州五县。逢人也曾错举来。只是土旷人稀。知音者少。摘杨华摘杨华。青山忽忆便归去。尘世要看还下来。
　　上堂。麻三斤乾屎橛。蜡人氷鹅护雪。猫有歃血之功。虎有起尸之德。赵州亲见老南泉。临济未是白拈贼。
　　青苗会上堂。常啼菩萨。卖却心肝。学般若则易。破一微尘。出大经卷则难。破一微尘。出大经卷则易。摄大千经卷入一微尘则难。一掬水可以涨滔天之浪一篑土可以成九仞之山。也不易也不难。青山长伴白云闲。
　　赴育王上堂。拖犂拽杷几经年。鼻孔撩天不受穿。业债依然逃不得。又吹铁笛过鄞川。
　　腊八上堂。我观大地众生。具有如来智慧德相。但以妄想执着。不能证得。释迦老子与么道。大似蟭螟虫向蚊子眼睫上昨窠。向十字街头扬声大叫道。土旷人稀。相逢者少。检点将来。也是噇酒糟汉。
　　上堂。举僧问五祖。一大藏教是个切脚。未审切甚么字。祖曰。钵啰娘。应庵问密庵。如何是正法眼。密曰。破沙盆。师曰。闽蜀同风。肚里有虫。
　　上堂。不着佛求。不着法求。不着僧求。灯笼发笑。露柱点头。云门拈出胡饼。投子道个油油。腰缠十万贯。骑鹤上扬州。
　　上堂。熏风自南来。殿阁生微凉。老妙喜错认驴鞍桥。作阿爷下颔。带累多少人。向者里卜度。还知诸佛出身处么。黄河三千年一度清。卓拄杖下座。
　　上堂。朝忽忽暮忽忽。钵盂开口只要噇空。南泉打破锅子。甘贽礼拜烝笼。击拂子曰。万里八九月。一身西北风。
　　结夏小参。琅琊点出五病。西院商量两错。井蛙不足以语东海。夏虫不可以语氷霜。若是捎空俊鹘。便合乘时。止泺困鱼。徒劳激浪。是故从上若佛若祖。天下老和尚。莫不向刀山剑树上。镬汤炉炭中。成等正觉。拔济有情。若约山僧。看来也是秤锤蘸酢。喝一喝。
　　解夏上堂。初秋夏末。兄弟家东去西去。如壮士展臂不假他力。师子游行。不求伴侣。盖为人人脚跟。下有条通天活路。三世诸佛。六代祖师。天下老和尚。与你把手共行。岂不见云门大师问洞山。近离甚处。查渡。夏在甚处。湖南报慈几时离彼。八月二十五。门曰放你三顿棒。洞山次日上方丈问。昨蒙和尚放三顿棒。不知过在甚么处。门曰。饭袋子。江西湖南便恁么去。山於言下大悟。云门提出倚天长剑。凛凛神锋不易。洞山敢将赤身。挨他白刃。正与么时如何。金乌啄破瑠璃壳。玉兔冲开碧海门　至正间。奉旨金山。建水陆大会。命师升座说法。特降御香彩缎。晚年庵居。榜曰松月。自号松月翁。

　　天童坦禅师法嗣
　　江宁府天界孚中怀信禅师

　　明奉化姜氏子。年十五出家为大僧。竺西坦。由华藏迁天童。师往质疑。室中举兴化打克宾因缘问师。师曰。俊哉狮子儿。西颔之。俾掌维那职。后出世明之观音。迁补陀。诏赐广慧妙悟智宝弘教禅师。至正间迁中竺。继住天童。御史台奉疏。命主大龙翔集庆寺。明兵下金陵。僧徒窜散。师宴坐一室。上亲幸嘉之。敕改龙翔为大天界寺。一日晨兴沐浴。更衣趺坐。谓左右曰。吾归去矣。遂瞑目。侍僧撼之请说偈。师瞋目叱之。遂握笔书曰。平生为人列挈。七十八年漏泄。今朝撒手便行。万里晴空片雪。书毕复瞑。己酉八月廿四日也。时上统兵江阴。梦师谒见。问师来何为。对曰。将西归告别耳。上还闻师迁化。与梦符异之。诏出内府帛币助丧。且命卜藏龛之地於伏牛。举龛之日。上亲致奠。送出郡门。茶毗。舍利如菽。贮以宝瓶。光发瓶外。世寿七十八。腊六十四。

　　宁波府天宁舜田明牧禅师

　　台之黄岩人。出家仙居正学寺。首参天童竺西。西问。达磨不来东土。二祖不往西天。意旨如何。师曰。金不博金。水不洗水。西异之。谓左右曰。此法门爪牙也。复徧参名宿。古林茂。竺元道。东州永。元叟端。东屿海。咸器重之。时日溪泳居天宁。师相与激扬。元泰定初。出世天台净慧。次迁仙居广度。处州连山。寻隐居雁山。丞相列怯里不华。强起主天宁。锡号佛智普慧禅师。并锡金襕法衣。师气肃如秋。尝即中峰辟室以居。蓄一鹤。自号鹤松主人。一日鹤忽死。师以诗悼之。踰年师亦示寂。

　　玉山珍禅师法嗣
　　江宁府蒋山昙芳忠禅师

　　南康人。因寺菑。翌日梁王登山。谓师曰。兴复若何。师曰。赖有大檀越在。王曰。寺既毁矣。佛依何住。师曰。古佛过去。今佛再来。主大喜。复笑而言曰。衲子所谓蒋薄粥者何也。师曰。将谓殿下忘却。后王赐号广慧圆悟大师。

　　续灯正统卷二十四
　　续灯正统卷二十五

　　　　南海普陀嗣祖沙门西蜀　性统　编集
　　临济宗
　　大鉴下第二十三世

　　天目妙禅师法嗣
　　杭州府天目中峰明本禅师

　　钱塘孙氏子。母梦无门开道者。持灯笼至其家。觉而生师。神仪挺异。具大人相。喜跏趺。能言即歌梵呗。凡嬉戏必为佛事。九岁丧母。十五决志出家。甫冠阅传灯。至庵摩罗女问曼殊。明知生是不生之理。为甚么却被生死之所流转。有疑。已而往参高峰。峰孤峻严冷。不假辞色。见师独欢然。许为祝发。一日诵金刚。至荷担如来处。恍然有解。时年二十有四。当至元丙戌。明年从高峰剃染。又明年受具戒。未几观流泉有省。诣峰求证。峰为打趂出。既而民间讹传。官选童男女。师因问。忽有人来问和尚。讨童男女时如何。峰曰。我但度竹篦子与他。师於言下洞然。彻法源底。峰为书真赞付师曰。我相不思议。佛祖莫能识。独许不肖儿。得见半边鼻。或问高峰诸弟子优劣。峰曰。若初院主等一知半解。不道全无。如义首座。固是茎老竹。其如七曲八曲。惟本维那。却是竿上林梓楠。他日成材。未易量也。迨峰迁化。师领院事。以王臣问道为烦。因谢事。遨游江湖。或船或庵。居无定处。咸榜曰幻住。仁宗聘召不至。赐金襕袈裟。并佛慈圆照广慧禅师号。复敕师子禅院。为师子正宗禅寺。时宣政院。虚灵隐径山待师。师皆不就。先是驸马太尉沈王王璋。当遣人问法。以为未足。复请旨亲赍御香。入山参谒。师为升座普说。英宗特旨降香。赐金襕伽黎。师每斥学者。但尚言通。不求实悟。尝示众曰。今之参禅不灵验者。第一。无古人真实志气。第二。不把生死无常。当做一件大事。第三。拌舍积劫以来所习所重不下。又不具久远不退转身心。毕竟病在於何。其实不识生死根本故也。夫根本者。性真圆明。本无生灭去来之相。良由不觉瞥起妄心。迷失本源。虚受轮转。以故道。迷之则生死始。悟之则轮回息。盖根乎迷。而本乎妄也。当知山河大地。明暗色空。五阴四大。至於动不动法。皆是生死根本。若不曾向真实法中脱然超悟。更於悟外别立生涯。别存窠臼。岂堪向生死岸畔札脚。纤毫不尽。未免复为胜妙境缘。惑在那边。起诸异想。虽曰晓了。其实未然。惟有痛以生死大事为己重任者。死尽偷心。方堪凑泊。傥存毫发许善恶取舍。爱憎断续之见。则枝叶生矣。可不慎乎。
