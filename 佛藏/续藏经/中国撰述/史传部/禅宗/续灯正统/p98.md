<!-- { "loadSidebar": true } -->
　　少参。兴化摈维那。要显吾道一贯。大颠打首座。始信教外别传。我显圣者里。有时。绵包特石。拶得万象成狂。天上有星皆拱北有时。铁裹胡葱。逼得千林尽蘖。人间无水不朝东。蓦竖拂子曰。尚有者个。不与诸人道破。何故。掷下拂子曰。海神知贵不知价。留与人间光照夜。
　　小参。立功勋存照用。大似缘木求鱼。收视听黜聪明。何异牯牛取乳。又道。道。非见闻觉知。不离声色言语。据如上说。且道。毕竟如何行履。始得恰好。良久曰。路逢死蛇莫打杀。无底篮子盛将归。
　　除夕小参。三十六旬。浑具吉凶悔吝。七十二候。无非加减乘除。须知云里千峰自秀。劫前万象常新。寒松带露。亭亭独立岩头。修竹欺霜。凛凛全超物外。诸人向者里。倒断得一回。年年是好年。日日是好日。其或未然。来朝更有新条在。恼乱春风卒未休　举僧问风穴。尘鹿成群。如何射得尘中尘。穴云。钓船载到潇湘岸。气咽无聊问白鸥。颂曰。帝远天高骂至尊。偶逢国士降丝纶。诏宣率土归皇化。羽族衔芦过雁门。
　　举僧问投子。三身中。那一身说法。子弹指一下。颂曰。鸟啼花落昧当人。说法何曾假数身。折箸拈来旋北海。鱼龙方识水为亲。
　　举青林虔。因僧问学人竟往时如何。师着语曰。切忌流连忘返。林云。死蛇当大路。劝子。莫当头拍奶諕小儿。僧云。当头时。如何拚命吃河鲀。林云。丧子命根。今日堂中。几人丧身失命。僧云。不当头时。如何烧却了也。林云。亦无回避处。满眼满耳没踪迹。僧云。正恁么时。如何弗得黏皮带骨。林云。失却了也。船不漏针。僧云。毕竟向甚么处去。果然果然。林云。草深无觅处。打则打了。你还见么。僧云。和尚也须堤防。引得孩儿会打爷。林抚掌云。一等是个毒气。慷慨杀身易。从容就义难。复曰。山僧与么批判。诸人且作么生会。良久曰。借问渔舟何处去。夜深依旧宿芦花。
　　师行道一十五载。视人无高下。接物善权变。其住院领众。威而不猛。宽而有节。秘重大法。不轻以隋珠弹雀。鞭龙挞象。摧锋破坚。槩出诸从容指顾间。言到行到。宗通说通。诚不虚博山之预识也。崇祯壬午夏。示微疾绝食旬余。而示诲谈笑。不异平昔。六月十六寅刻。说偈而化。寿五十二。腊二十五。塔全身於显圣之南山。

　　绍兴府香雪庵具足明有禅师

　　会稽杨氏子。弱龄事亲至孝。父病。尝割股救之。年廿二出家。参念佛是谁。闻云门家法。迥别诸方。遂往参焉。闻僧举北斗面南看话。疑情顿发。一日殿上经行次。举首见前山。豁然大悟。述偈呈门曰。虚空粉碎无偏正。大地平沉孰是亲。从今了却相思债。石虎泥牛笑转新。门印以偈曰。孝为至道之先。孰能於此两兼。时中护念如是。诸佛慧命可全。当天启乙丑也。后出住上虞香雪。
　　断拂老人问。古人道。堪与佛祖为师。未审。佛祖又学个甚么。师曰。佛祖。聻。拂曰。与佛祖为师。聻。师曰。黄山谷后园种菜。拂曰。不问佛。不问祖。不管你佛。不管你祖。速道速道。师曰。东村桃树。西陇梅花。
　　僧问。久滞不通时如何。师曰。数珠在手。曰音声未息时如何。师曰。葶苈子。曰六窗未净时如何。师曰。相见了也。
　　示寂日。象田问。古人云。病有不病者。如何是不病者。师默然田。曰恁么莫便是那。师曰。三十棒领。出自打。田曰。临末稍头一句作么生。师喝一喝。田曰。此后如何。师曰。南山云北山雨。
　　时未有继嗣。乃以如意法衣法卷。寄断拂老人。为求法器偈曰。香栢枝分秀。随缘折一枝。花开香雪远。何必异苗为。示寂。塔於显圣之南山。

　　湖州府弁山瑞白明雪禅师

　　别号入就。桐城杨氏子。生於万历甲申子月廿六。方毁齓。遽脱左髦。事母卓有孝闻。年二十。从九华聚龙剃落。紫栢可。授以毗舍浮佛偈令持。戊申。纳戒云栖。庚戌。参云门。门问。向来作甚么。师对以持毗舍偈。门曰。四大是假。妄心是空。阿谁拖你者死尸来。师钝置。疑甚至痛哭抵死。一日闻门举南泉斩猫话。当下知有。遂将蒲团抛出。门曰。一语下徐州。会随众侍门桥上。门曰。溪水潺潺。汝等各道一句看。师曰。敲空有响。击木无声。门笑之。越六日。闻钟声顿尔大彻。自是有机辨。杰出众中。丙辰。缚茅皖公山。己未。徧参基隆博山诸老。机语契甚。庚申归省云门。明年。屏居天柱峰。癸亥。门擢师为座二座。嗣住静铁壁居。有僧请益高峰主人公话。师示以颂曰。打破碧瑠璃。卸却珍御服。枕子开口笑。双髻骂天目。丙寅秋。复还云门呈偈。有欲识老胡亲的旨。金乌夜半丽中天句。门以为语无渗漏。善解回互。遂付以偈曰。诞生原是妄安名。空里栽花忒现成。满口道来无可道。威音那畔少知音。无何。门逝。众推师继席。当崇祯己巳冬也。庚午。剪榛湖州弁山。复古龙华寺。至若越之戒珠延庆。湖之白雀。台之护国。则以其请应之。丙子。遁隐赣州崆峒。庚辰。建安王。迎主洪都百丈。住世七坐道场。
　　上堂。开疆展土。弥勒楼现於当处。伐木诛茅。普光殿建在目前。一任朝野高人。出出入入。乾坤道者。往往来来。性海悟於剎那。行门成於顷尔。正恁么时。烟霞散彩。日月舒光则且置。祇如成家乐业一句。作么生道。四海水云明正化。万邦黎庶乐无为。
　　上堂。觌面无向背。当处绝遮拦。无向背处。严密不通风。绝遮拦时。行藏难着眼。直得三际凝然。十方不隔。者里要用便用。棒喝交驰彰祖令。要歇便歇寂然无缝显单传。大众。正偏兼带则且置。不涉离微一句。作么生举。卓拄杖曰。铁马骑牛腾碧汉。乌龟跨鹤上昆仑。
　　上堂。飘零黄叶。振古佛之家风。游衍行云。显当人之面目。快睹戒珠晃耀。炉岳崔巍。一道神光。贯彻今古。虽然。更须知有转身一路。且作么生是转身一路。化功归己琴堂冷。退位朝君古殿寒。
　　上堂。一叶扁舟浪里颠。丝纶抛去看浮钱。钩头若得锦鳞现。不负渔翁冒晓烟。以拂子作垂纶势曰。莫有负命的鲸鲲么。出来吞啖看。一僧才出。师曰。单鰕只鲤。何足为意。便归方丈。
　　小参。一向恁么。一华一弥勒。一叶一释迦。一向不恁么。三世诸佛。无开口处。历代祖师。无厝足地。更须知恁么中不恁么。不恁么中却恁么。不恁么中却恁么。把住不碍放行。恁么中不恁么。解制何妨结制。所以道。太阳门下。日日三秋。明月堂前。时时九夏。者且置。祇如功位俱隐。正偏不立。又作么生。无阴阳地草常秀。花发寒岩不带春。
　　示众。今日天中佳节。画龙艾虎斗额。夺得锦标归来。特与诸君漏泄。且作么生是漏泄底事。石榴红似火。杨花白如雪。
　　示众。赤水有玄珠。精光生四泽。离娄不可求。罔象偏能得。既得必须护。不护还成失。欲识护珠人。问取幻禅客。大众护则且置。作么生是珠。喝一喝。
　　僧问。善财初见文殊。已得根本智。末上又见文殊。是何意旨。师曰。骑虎头收虎尾。
　　问。若人识得心。大地无寸土。现前山河大地。是有是无。师曰。镜里莫攀花。
　　问。最初威音王佛。参见何人。师曰。胡张三黑李四。
　　问。桂轮孤朗。为甚么清光不照。师曰。忘功体更赊。
　　问。如何是不思议境界。师曰。螺蛳吞大象。
　　问。如何是本来面目。师曰。红日上粉墙。曰不会。师曰。光明灿烂。
　　问。发真归元者。十方虚空。悉皆销殒。如何是锁殒底事。师曰。玉人梦破一声鸡。
　　师指桃华。问众曰。灵云见桃华悟道。诸人见桃花。为甚么不悟道。众答不契。一僧进曰。和尚见桃花。未审如何。师曰。山僧不解眼花。曰怎奈即今何。师乃作咳[口*敕]势曰。山僧有病。出去。
　　师参学时。无被卧。不解带者十三年。质朴不文。端方可重。锻炼学者。不假辞色。察有志可操者。钳锤尤加严峻。诸方。於法门有所左者。则力辟之。或谏之。师则曰。摧邪辅正。令法久住。吾岂畏刀斧哉。师性倔强。行止自断。尝曰。我为法王。於法自在。晚居百丈。风规愈肃。人咸谓大智再来。辛巳谷日。示微疾。领众益笃。谭论倍常。三月望日。令净发。十九。侵晨索浴毕。谓侍僧曰。扶老僧入龛。且搦管书偈曰。来亦无一物。去亦无一物。要知端的意。百丈花梢月。掷笔以手招众。众前。师已逝矣。寿五十八。腊三十八。塔全身於弁山龙华寺之右侧。

　　绍兴府雁田柳浈居士

　　山阴人。参云门。首以日用不得力请示。门曰。但举个是甚么看。看来看去。忽地放心。始有个安乐。士为密密提究者有年。一日问。赵州狗子。毕竟是有佛性无佛性。门抗声曰。道甚么。士拟举。门趋步便归方丈。士随入方丈曰。不是柳浈。几成错过。门曰。放你三十棒。他日又问。世尊升座意旨。为复在白椎处下座处。门随与一掌。士曰。分明勾贼破家。门曰。还要第二掌那。士举张天觉颂本因缘请判。门曰。判且置。如何是颂本。士拟议。门一喝曰。唤作颂本则瞎。一日呈偈曰。是甚么有些些。对着家君莫问爷。金不博金随处使。从来常御白牛车。门曰。且道。甚处是赵州勘破婆子处。士曰。壁外盖茅屋。门曰。不是更道。士曰。雷声甚大。雨点全无。门曰。不信道。

　　南昌府叶昙茂居士

　　参云门有省。值普茶次。出曰。昙茂昨日偏众解制了也。门合掌曰。恭喜。士曰。和尚莫涂污人好。门曰。如何是解制的事。士曰。仲冬严寒。请和尚万福。门曰。似则似。是则未是。士曰。大众散去。遂归位。门颔之。后以母老。归里养亲有年。觉浪盛说法上蓝。时士过访次。盛问。云门得力句。还记得么。士曰。当时恨不唧[口*留]。盛曰。如今又作么生。士曰。却放过和尚一着。盛曰。咦。

　　续灯正统卷三十九
　　续灯正统卷四十

　　　　南海普陀嗣祖沙门西蜀　性统　编集
　　曹洞宗
　　大鉴下第三十七世

　　博山来禅师法嗣
　　广信府博山雪关智誾禅师

