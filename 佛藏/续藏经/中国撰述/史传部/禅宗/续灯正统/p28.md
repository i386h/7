<!-- { "loadSidebar": true } -->
　　和梁山远十牛图颂。一寻牛。只管区区向外寻。不知脚底已泥深。几回芳草斜阳里。一曲新丰空自吟。二见迹。枯木崖前差路多。草窠里辊觉非么。脚跟若也随人去。未免当头蹉过他。三见牛。识得形容认得声。戴嵩从此妙丹青。彻头彻尾浑相似。子细看来未十成。四得牛。牢把绳头莫放渠。几多毛病未曾除。徐徐蓦鼻牵将去。且要回头识旧居。五牧牛。甘分山林寄此身。有时亦踏马蹄尘。不曾犯着他苗稼。来往空劳背上人。六骑牛还家。指点前坡即是家。旋吹桐角出烟霞。忽然变作还乡曲。未必知音肯伯牙。七忘牛存人。栏内无牛趂出山。烟蓑雨笠亦空闲。行歌坐乐无拘系。赢得一身天地间。八人牛俱忘。惭愧众生界已空。个中消息若为通。后无来者前无去。未审凭谁继此宗。九返本还源。灵机不堕有无功。见色闻声不用聋。昨夜金乌飞入海。晓来依旧一轮红。十入廛垂手。者汉亲从异类来。分明马颔与驴腮。一挥铁棒如风疾。万户千门尽豁开。

　　福州府雪峰灭堂了宗禅师

　　上堂。空索索冷氷氷。清虚之理。毕竟无身。为甚么却有许多烟雨。会得么。若会得。七种供养诸人。若会不得。滴水难消。

　　宁波府雪窦野云处南禅师

　　上堂。百计推寻。了不见面。一时休去。在处逢渠。长连床上。吃粥吃饭。取饱为期。我且问你。常住一粒米。是几番过手。
　　上堂。斩钉截铁。特地乖张。就下平高。衲僧笑具。皇觉到此。有理难伸。未审。诸公如何理论。
　　上堂。摩酰正眼。熙然赫然。一处该通。万机顿赴。缚虎擒龙。惊天动地。且平常一句。又作么生。莫把是非来辨我。浮生穿凿不相干。
　　顺天府蓟州盘山思卓禅师。上堂。拈拄杖曰。登山渡水全藉者人。掷拄杖曰。相见易得好。共住难为情。
　　上堂。寂寂惺惺。有气死人。惺惺寂寂。无用顽石。嘻。下载清风付与谁。

　　育王璞禅师法嗣
　　宁波府育王妙智从廓禅师

　　长溪林氏子。幼颖悟不妄言。年十五剃染。见佛心才。懒庵需。后依大圆璞。有得。服勤数载。
　　圆抚之。以为类己。得参妙喜於回雁峰下。复随侍徙育王。及圆继席径山。师典第一座。丞相沈公。以庐山请出世。而一香乃为大圆拈出也。次迁育王。孝宗即位。诏舍利宝塔诣行在。安奉禁中观堂。召师对碧琳堂。问。舍利从何发现。师曰。从陛下圣心发现。上大悦。赐师妙智禅师号。日本国王。阅师偈语。自言有所发明。岁修弟子礼。且送材建舍利殿。师晚投老於乌石山。立笑月庵。作终焉计。淳熙庚子。示微恙。说偈而逝。寿六十二。臈四十七。塔於庵之寝室。

　　雪峰然禅师法嗣
　　如如颜丙居士

　　有僧举赵州见南泉有主沙弥话问者。士以颂答曰。解把一茎茅草。唤作丈六金身。会得头头皆是道。眼中瞳子面前人。
　　颂子湖狗话曰。贫家无所有。只养一只狗。便是佛出来。也须遭一口。

　　大鉴下第十九世
　　青原禋禅师法嗣
　　吉安府青原净居正庵宗广禅师

　　僧问。不在内。不在外。不在中间。且道。在甚么处。师曰。逢人不得错举。曰还有请益分也无。师曰。弄巧成拙。僧礼拜。师曰。却较些子。
　　上堂。父子相承住此山。丛林轨则没多般。主宾色色皆仍旧。蓦召大众。且道。仍旧后如何。一炷清香答圣颜。下座。
　　上堂。不用爱圣。圣是假名。不用厌凡。凡是妄立。但得圣凡情尽。自然物我双忘。正恁么时。凭谁委悉。拈拄杖曰。石女穿针山色秀。木人牵线海云生。乃卓一卓。下座。

　　鼓山永禅师法嗣
　　杭州府净慈晦翁悟明禅师

　　福州人。上堂。举夹山会下一僧到高亭。才礼拜。亭便打。僧曰。特来礼拜师何打。又拜。亭又打趂出。僧回。举似夹山。山曰。会么。曰不会。山曰。赖汝不会。汝若会。即夹山口哑去。应庵曰。高亭一期。忍俊不禁。争奈拄杖放行太速。者僧当时若是个汉。莫道高亭夹山。便是达磨出来也。斩为三段。何故。家肥生孝子。国霸有谋臣。师曰。高亭夹山。门庭施设。各得其宜。但中间一人较些子。明果与么道也。是巩县茶瓶。嘉定丁丑。师纂修联灯会要。传于丛林。

　　灵隐善禅师法嗣
　　杭州府径山藏叟善珍禅师

　　泉州南安吕氏子。年十三。依郡之崇福落发。十六游方。至杭受具。谒妙峰於灵隐。入室悟旨。后出世住里之光孝。升承天。次迁安吉之思溪圆觉。福之雪峰。复以朝命。移育王与径山。据室。者里是问讯烧香了。来老僧身边。立地底所住么。呆子你自钝置。犹可莫来钝置老僧。
　　示众。古者道。知之一字。众妙之门。又有道。知之一字。众祸之门。只者二门入得。更须出得。三世诸佛出不得。六代祖师出不得。天下老和尚出不得。何故。变铁成金易。变金成铁难。
　　上堂。慧大地。是紫磨金色身。诸人每日开眼。觑见释迦老子心肝。举步。踏着释迦老子鼻孔。说有说无是诳。说生说灭是谤。说即心非心是妄。不诳不谤不妄。春风吹落桃李华。澹烟疎雨笼青嶂。
　　上堂。春雪寒春宵短。古佛心破灯盏。正法眼乾纸捻。抖擞精神。只管看看到。北斗西移。南斗东转。上元依旧正月半。
　　上堂。灵云见桃华悟去。玄沙道。敢保老兄未彻。香严闻击竹悟去。仰山道。祖师禅未会。禅和家十个五双道。我此一门。全无肯路。与么亦未知玄沙仰山舌头落处在。要见二大老么。醉我落花天。借他管弦里。
　　除夕小参。举僧问古德。年穷岁尽时如何。德曰。依旧孟春犹寒。师曰。古德恁么答话。只恐诸人忘却。今日忽有人问年穷岁尽时如何。拈棒便打。待他道因甚么打某甲。即向他道。你更要我道孟春犹寒那。
　　尝自题其像曰。参禅无悟。识字有数。眼三角似燕山愁胡面百折。如赵婆呷酢一着。高出诸方。敢道。饭是米做。
　　送忍书记偈曰。鬓丝不可织寒衣。煮字那能疗得饥。别欲与君安乐法。正忙却未有闲时。
　　生宋光宗绍熙甲寅十月十二日。示寂於景炎丁丑五月二十一。寿八十三。閟全身於南塔院。

　　杭州府净慈东叟仲颖禅师

　　上堂。切忌随他觅。无劳向己求。纵横活鱍鱍。有放还有收。是甚么。一叶落天下秋。
　　上堂。迷生寂乱。悟无好恶。奉化县里契此翁。凸个肚矮双足。拖个布袋。十字街头。憨憨痴痴。落落魄魄。何似老龙牙手里。把柄破木杓。
　　上堂。拈拂子画一画曰。伏羲发天地之秘。未明者消息。又点三点曰。瞿昙示圆伊之形。未明者消息。者消息如何辨的。不见道。冬至乃书云节击拂子。
　　上堂。上不在天。下不在地。中不在人。喝一喝曰。且道。者一喝。落在甚么处。若也知得。也有宾。也有主。也有照。也有用。若也不知。参退巡堂吃茶。
　　上堂。挝动鼓。众斯聚。耳同闻。目同睹。超乾坤。越今古。夫何故。五月五。是端午。
　　上堂。行者行坐者坐。左之右之。无可不可。甘露园中蒺藜。黄檗树头蜜果。才与么不与么。不与么却与么。善贾之家不停滞货。

　　吉安府吉水龙济友云宗鍪禅师

　　庐陵王氏子。幼喜趺坐。年十二。从宝寿海室淙出家。十九剃发受具。二十二。参妙峰於灵隐。值佛涅盘日上堂。峰拈拄杖曰。释迦老子来也。诸人还见么。微妙净法身。具相三十二。放下拄杖曰。见你诸人不会。入涅盘去也。师於言下。豁然契悟。寻登吉水之东山佛顶。得修山主故址。木食涧饮。影不出山。尝自咏曰。山僧有分住烟萝。无米无钱莫管他。水似瑠璃山似玉。眼前尽有许来多。后峰以法衣竹篦。并自题肖像。寄师曰。妙峰孤顶草离离。横按竹篦三尺铁。只许佛顶龙济知。父子不传真秘诀。
　　师尝榜门曰。除却眼耳鼻舌身意。那个是你自己。若也道得。许你亲见龙济。其或未然。且居门外。雪岩尝对曰。和尚曾接得几人。师曰。山僧从来不曾按牛头吃草。
　　岁暮僧问。腊月三十日到来时如何。师曰。门前无索债人。
　　元至元丁亥七月二十七日。忽示疾。集众嘱后事。弹指一声曰。只此是别众语也。将二鼓。众请偈。师索笔书曰。一灯在望。更无言说。大地平沈。虚空迸裂。书毕泊然而寂。世寿八十。腊六十一。全身塔於峰巅。

　　净慈简禅师法嗣
　　宁波府育王物初大观禅师

　　鄞县横溪陆氏子。参北磵於净慈领旨。典文翰。晚住育王。上堂。一东二冬。你侬我侬。暗中偷笑。当面脱空。虽是寻常茶饭。谁知米里有虫。夜来好风。吹折门前一株松。
　　上堂。用黑豆法。换人眼睛。如恒河沙。会火炉头话。能有几个。九九九。三世诸佛不知有。翻身踢倒五须弥。何用法身藏北斗。藏北斗。分明向外扬家丑。
　　上堂。达磨正宗。衲僧巴鼻。充塞虚空。无处回避。堪笑迷流。白日青天开却眼。只管瞌睡。更有黄面老人。不识好恶。入泥入水。却道。我於然灯佛所。无一法可得。而为我授记。何异好肉剜疮。空华求蒂。毕竟如何。悉哩悉哩。既顺世。塔於寺之西庵。

　　径山琰禅师法嗣
　　杭州府径山偃溪广闻禅师

　　侯官林氏子。母陈。世业儒。季父为沙门。讳智隆。住宛陵光孝。往依之。十八得剃染。初见铁牛印。少室睦。无际派诸老。甚久。后参浙翁於天童。针芥虽投。自知未稳。及再参双径。一夕坐檐间。闻更三。转入堂。曳履而蹶。如梦忽醒。翌朝造室。翁。举赵州洗钵盂话。师将启吻。翁遽止之。遂当下廓然。绍定戊子。出住四明小净慈。次历主香山万寿雪窦育王净慈灵隐径坞八席。
　　开炉上堂。举赵州示众。老僧三十年前在南方。火炉头有个无宾主话。直至如今。无人举着。师曰。森罗万象。明暗色空。日夜举扬。赵州古佛。不是不知。只为贪程太速。
　　上堂。杨岐眼里睛。临济顶中髓。一不成二不是。点着不来。白云万里。
　　佛成道上堂。错错。六载草绳空自缚。了了。开得眼来天大晓。古今天地。古今日月。古今星辰。拍掌一下曰。剑去久矣。切忌刻舟。
　　上堂。云门放洞山三顿棒。嚼饭喂婴儿。黄檗打临济三顿棒。按牛头吃草。只今不犯丝毫。有个方便。良久曰。大事为你不得。小事自己担当。
　　上堂。非风幡动。仁者心动。浣盆浣盆。非风铃鸣。我心鸣耳。漆桶漆桶。古往今来。和泥脱墼。有甚么限。还知万寿落处么。劫石有销日。虚空无尽时。
　　上堂十字街头石幢子。无你遮护处。一声江上侍郎来。无你回避处。衲僧家朝出暮入。脚前脚后。也须仔细。忽然筑着磕着。净慈拄杖。别有分付。
