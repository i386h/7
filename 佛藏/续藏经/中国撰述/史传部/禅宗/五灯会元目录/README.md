<!-- { "loadSidebar": true } -->
续藏经   五灯会元目录
　宋 普济集
 重刊五灯会元叙

　　释迦不出世。达磨不西来。佛法遍大地。谭玄口不开。当此时也。语言文字踪迹不来。棒喝机缘锋芒不露。逮夫拈花示众牵起陈烂葛藤。立雪安心突出现前公案。遂使宗风广衍。慧日高悬。燃长夜之灯群昏顿晓。拈一茎之草法界齐观。驾车须是打牛。磨砖岂能作镜。如灵丹一粒点铁成金。至理一言转凡成圣。六代破水中之影触目皆真。五宗竞空里之花通身是胆。横趋而出。笑木[木*突]以何堪。撩起便回。悟佛法无多子。睹水影不从他觅。处处逢渠。断脚胫痛见己非。头头是道。若论佛法一切现成。谛审玄猷千灯互照。龙蛇分於棒下。凡圣藉以喝通。机发於未兆之先。用施乎形声之外。乃至一言褒贬。一语是非。一指潜通。一棒纵夺。以非为是。口似甜而意甚苦之。以是为非。心实允而辞无洽矣。虽久参耆宿不敢以正眼觑。况识情解路能通之乎。所以道狂机劣解。不可以大法示。不可以宗乘闻。譬夫美食置诸秽器。祖不云乎。醍醐上味为世所珍。遇斯等人返成毒药。惟大心众生始能担荷。入斯乘者不可不自慎也。会五灯为一书者宋灵隐大川禅师。未蒙入藏。然一二处刊行安能广布。粤僧自性顿发大心。谋於观察曹君为之首倡。募诸同信工过半矣。余初上鼓山闻其事。欢喜乐成。复征余为序。因援毫以书其槩云。
　　博山无异僧　大曦　书

 重刊五灯会元序

　　原夫菩提达磨遡大龟氏於释迦文佛眴青莲目而得教外别传之旨之二十八代之祖也。既佩佛心印。於梁普通之初至东震旦。时学者方以讲观相高。乃曰。吾不立文字。直指人心。见性成佛之为宗。六传至曹溪大鉴。支而为南岳青原。又分而为云门．临济．曹洞．沩仰．法眼五宗。支分派列演溢于天下矣。圭峰密公禅源诠曰。禅之目有五。曰外道禅。曰凡夫禅。曰小乘禅。曰大乘禅。曰最上乘禅。若古高僧之功用与夫他宗之所谓禅者。则皆前四种禅。惟达磨展转相传者顿同佛体。逈异诸门。盖最上乘禅也。紫阳朱文公曰。达磨尽翻窠臼倡为禅宗。视义学尤为高妙矣。又曰。顾盻指心性。名言超有无。用是知文公深明别传之旨。要非言教所及。世之人徒见公卫道植教之语。而於吾氏未能窥斑尝脔。輙肆诋訾。是不知公也。近时淛人黄氏自负博洽。以教外别传为非佛氏之学。而别为一学。吁得称通儒哉。是又朱子之罪人矣。别传之道本无言说。然必因言显道。顾虽明悟如释迦文佛。亦由然灯记莂。故知祖祖授受机语。不得无述焉。宋景德间。吴僧道原作传灯录。真宗诏翰林学士杨亿裁正而叙之。天圣中驸马都尉李遵勖为广灯录。仁宗御制叙。建中靖国元年佛国白禅师成续灯录。徽宗作序。淳熙十年净慈晦翁明禅师作联灯会要淡斋李泳序之嘉泰中雷庵受禅师作普灯录陆游。叙斯五灯之所由。始与藏典并传宋季。灵隐大川禅师济公以五灯为书浩博。学者罕能通究。乃集学徒作五灯会元以惠后学。恩至渥也。国朝至元间。干越云壑瑞禅师作心灯录最为详尽。特援丘玄素所制塔铭。以龙潭信公出马祖下。致或人沮抑。不大传于世。识者惜焉。法华经曰。世尊放眉间白毫相。光照东方万八千世界。慈氏发问。文殊决疑。以谓日月灯明佛本光瑞如此。维摩经云。有法门名无尽灯。无尽灯者如一灯然百千灯。冥者皆明。明终不尽。昔王介甫吕吉甫同在译经院。介甫曰。所谓日月灯明佛为何义。吉甫曰。日月迭相为明而不能并明。其能并日月之明而破诸幽暗者惟灯为然。介甫击节称善。吾宗以传灯喻诸心法而相授受者。其有旨哉。会稽开元大沙门业海清公蚤参佛智熙公于南屏。既得其旨复典其藏。教久而归故隐。辟一室以禅燕自娱。广智欣公题之曰那伽室而铭之。其乡先生韩庄节公为之记。公今年及八十。每慨五灯会元板毁。学者於佛祖机语无所考见。於是罄衣钵之资以倡施者。惟是太尉开府仪同三司上柱国江淅等处行中书省左丞相兼知行枢密院领行宣政院事康里公。首捐俸资。而吴越诸师闻而翕然相之。板刻既成。使其参徒妙严征言叙其端。予视清公盖诸父也。尝承其教诫。挹其高风。兹复乐公之所以为惠来学之志有成。用不辞芜隔而序之云尔。
　　至正二十四年龙集甲辰夏四月结制后五日杭中天竺天历万寿永祚禅寺住持番易释廷俊序
　　江淛等处行中书省左右司员外郎林镛书

　　 

　　五灯会元目录卷上

