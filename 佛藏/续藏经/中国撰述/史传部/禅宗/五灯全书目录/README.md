<!-- { "loadSidebar": true } -->
续藏经   五灯全书目录
　清 超永编辑

　　间尝流览释氏之书。立教虽主於空寂。而其戒欺去妄。蠲忿窒欲。亦与劝善惩恶之道。盖无殊指焉。自宗门教兴。曹溪而下五派迭衍。各有撰述。宋景德以后。裒集为传灯诸录嗣是。又举挈要领。汇成一编。是为五灯会元。洎乎本朝沙门海宽。念其支派繁衍。自宋金元明数百年来。传述阙然。乃着缵续一书。今圣感寺僧超永。复虑谱牒渐棼。闻见不一。用是旁搜博考。折衷於二编。而参订之。删其烦芜。增所未备。以成全书。其用心也。可谓勤矣。至於简牍所载互相印证之语。罕譬曲喻。为说甚伙。而其大指要归。亦惟欲祛迷惑。以复性真。不越乎闲邪存诚牗人为善之意。匪仅有裨於禅宗教旨而已也。故为之序。
　　康熙三十二年四月二十五日。

 五灯全书目序

　　恭惟盛朝开国以来国家之治。超於三代。凡事关教化。咸与阐扬。僧史传灯之录。虽方外要典。亦当以时修明也。(永)因念从上慧命所系。於是顿忘固陋自康熙癸亥入京。广征博采。谨以古今遗集。探其事实。其理不当而言冗伪者。则删之。其旨不二而机冥合者。则增之。继而考订宗派。申明大端。不使金鍮溷杂。务期支绪详明。引说辨解。各有根据。靡不穷搜极讨。编成垂二百余万言。名曰五灯全书。遭遇圣天子。以至道慈德治天子。天地万物。清宁安裕。而佛教得以毗赞大化。虽古之帝王。未有如皇上之启牖生民。欲其回心向道。如此之切也。(永)所以勤勤恳恳。不避冒犯。輙敢以其书上进。幸於万几之暇。得经御览。辨正差谬。恩赐序文。天章云灿。睿藻波腾。外核六经。内该三藏。使千灯互映。托宸撰而弥彰。万类同归。荷纶音而愈彻。岂直抑扬善恶。昭晰儒禅。镕范四天。垂规百代而已。又蒙颁内府黎板。命付剞劂。(永)承旨勉力鸠工。兹呈新刊御序并全书首卷。圣览甚悦。手勅谕(永)曰。御制序后。当有自序凡例方好。(永)惭惶无地。敢不稽首扬言。吾佛以正法眼。为一大教之宗。以不传旨。为一大教之祖。其宗乃心性之道原。生灵之妙谛也。其祖乃定慧之大范。朗悟之真验也。
　　今上大圣垂览兹编。发扬儒佛合一之义。以广流通。所谓圣人立教之道。必圣人乃能行之。是岂惟万世佛氏之徒大幸也。亦天下生民之大幸也。夫敬为序。
　　康熙癸酉孟秋上澣八日圣感寺嗣祖沙门(臣超永)拜撰。

 五灯全书序

　　世出世间法。其源多岐。贵夫挈领提纲。而善损益之。提挈之要。则宜取信於本法。无取证於末流。取信於佛说。无取证於俗议。而天下大中至正之理始跃然。知发蒙振落。周行无悖。博照不偏。亘古亘今。阐呈真体。所谓一大事因缘也。如来以一大事因缘。出现於世。以正法要。为一大教之宗。密传授。为一大教之祖。递代相禅。五灯薪接。有由来矣。读其书。征其事。或现圆机。如波纹织沼。或轰狮吼。如绝壑奔雷。醉心者。甘胜醍醐。误触者。猛逾毒药。自书传互异。暧昧漶漫。遂令疑而不信。誵讹杂出。鱼目珠贝之不分。是岂授受者有阙失欤。抑亦纪载者之过也。去圣时遥。师承各袒。匪具超方眼目。运大公无我之心。以贯串诸家。广嗣续而建纲宗。亟搜剔而严去取。几何不日星晦。而沧溟涸耶。迦文於经教之外。以无尽三昧。授大龟氏。二十八传而至菩提达磨尊者。按唐书后魏之末。有僧达磨。本天竺国王之子。以护国出家。入南海。得禅宗妙法。自释迦文佛。相传衣钵。世为授受。入梁隐於嵩山少林寺。以其法传慧可。可传僧粲。粲传道信。信传弘忍。忍传慧能。能在中国。於达磨为六世。故世称六祖。其文盖班班可考。复念正法眼藏涅盘妙心。可以语言发。不可以语言到。故末上特慎重拈花付嘱之举。用以表明正法非同謟曲。明教嵩之言曰。正法者。大教之所自出。众经之所自明也。得乎此者。虽以万端言之。其所言未始杂也。不得乎此者。虽绝言而守之。其所守未始不惑也。善说法要。盖无踰於明教矣。今世法道下趋。邪师辈出。沉湎於势利。攘臂於斗诤。喔唯突谲之徒。相与以佛为戏。而语言文字一途。昔用之扬扢宗要。今用之嘬蚀狮身。肩慧命之责者。仰屋扼腕之不暇。尚何所事於发挥揣摩。以表彰从上之法式哉。我深雪霁兄。为之痛心发愤。乃殚虑竭思。经营铅椠。操三十年之苦心。而全书脱稿。蒙圣天子嘉浆再三。寿剞劂有日矣。於是祖道重光。五灯复灿。(揆)以椎鲁暗识。亦得搦不律。以佐厥功。更窃窃然。踊跃叹美。以附於孔门之游夏焉。夫道为天下之本。书为天下之迹。事为天下之异。理为天下之同。因迹以显本。折同以融异。而上下古今无剩义矣。非挈提纲领损益取证之明验乎。紫阳之论达磨。为能尽翻窠臼。倡为禅宗。视义学尤为高妙。固知别传之旨。常存世间。以起缁素之笃信讨论全藉楮墨。以为证据。宋季五灯并传。大川济公会而梓之。迄今又五百余载。嗣法者亡虑数千。断断续续。霁兄表而出之。兴灭继绝。心涵太虚。岂如白岩之党同伐异。任生灭。为笔削者哉。述而不作。窃比老彭。知我罪我。虽宣尼。有所不免耳。霁兄初结茆於永嘉之云外峰。八易寒暑。刀耕火种。谢绝人事。全书经始於峰下。道老人贻札。殊深弗克告成之虑。而今书竟成矣。可以告老人於寂光矣。(揆)昔叨老人之推爱极殷。故附及序末。以见着述卒业之难。而霁兄仰承师训辅教翊经。其所存者广。其所见者大。虽其习趋之端。与儒或异。而五灯建竖。即易礼诗书春秋相表里并行。有如此也。
　　康熙壬申冬日北京玉泉山静明园古华严寺沙门(超揆)撰。

 五灯全书进呈奏疏

　　　　圣感寺住持(臣)僧(超永)谨
　　奏为进呈五灯全书事。窃惟三教无二道。圣人无两心。迹虽有世间方外之殊。理原无修己利人之别。第品类杂则群言贵。有折衷须流派清。而根源斯为可据。喜际同文之盛世。敬集一家之成言。非敢云尘露有益於山海之高深。实仰藉圣明。得照夫昏衢之日月。兹盖伏遇皇帝陛下心传千圣。道冠百王。明目达聪。而迩言犹察。悬鼗设铎。而闻善则登。万方共仰有道之圣人。四海久颂太平之天子。(臣)僧(超永)忝预缁流。幸依紫禁。有怀莫报。矢愿靡他。爰念佛起西乾。祖传东震。以明心见性为宗。以化恶从善为教。修持则以六度为大乘。原不离世间相而求实相。取证则以参悟为要旨。无非借方便言。以表至言。纪其系者。往代尚有。厥人接其枝者。於今亟宜详核。(臣僧)不揣固陋。用志十年。历稽从上之遗编。搜索近今之宗派。言无岐辙。语合心灯。西域则首七佛。而递授迦叶阿难。中土则先达磨。而沿流青原南岳。末附未详法嗣。间收应化圣贤。阅时近三千年。计人余七千数。一十有六卷标其目。一百二十卷记其言。虽识为五灯全书。诚有待天心炳鉴。为此汇写。冒昧进呈。伏愿不弃刍荛。俯垂采择。如言堪继。后求循例。允附龙藏之末函。则派衍流长。冀校订一勒。梨编以示远。(臣僧)又沐情谛观。　前圣懿德。有内典。曾叨卷首　纶音。倘蒙恩赐序文。更属万年盛典。则法轮赖金轮以常转。舜日映佛日以增辉矣。(臣)僧(超永)曷胜瞻天仰圣。激切屏营之至。谨具奏。恭进以闻。
　　康熙参拾贰年参月　　　　　日(臣)僧(超永)。

 五灯全书进呈奏疏(二)

　　　　圣感寺住持(臣)僧(超永)谨
　　奏为进呈五灯全书事。窃惟化洽太和。道含弘而广大。愿垂上乘德。普覆而平均。敷善教以利民。布慈心以育物。恭逢盛典。喜际昌时。兹盖伏遇皇帝陛下尧钦舜哲文献武功圣学恒新。抚万邦而建极。皇威远播。统六服以绥猷。悬天鉴於域中。运大权於寓内。廓清沙漠。全凭睿算之指挥。克定乾坤。总属神机之纵夺。眷言匡护。清祖系於禅林。汲引培扶。登苍生於福地。佛法赖隆盛世。梵剎宏创兴朝。(臣)僧庸愚无似。老迈难堪。才异大川。谬忝续灯之妄。识乖明教。愧叨宠赉之深。前呈百二十卷全书。早开七千余僧正眼。钦承纶命。敬付梓工剞劂。已得告成装饰。因而再贡。兹缘此理。重有干祈。向蒙御制鸿文。曾许颁入龙藏。敢希允俞。冒犯威严。伏愿圣德崔嵬。永树万年基业。天潢灏瀚。总归一派渊源。礼备当今。玉轴配锦函之贵。事高旷古。金轮巩绣柱之尊。景祚与七政相齐。厚恩与二曜弥固矣。(臣)僧(超永)曷胜瞻天仰圣。激切屏营之至。谨具奏。恭进以闻。
　　康熙三十六年六月　　　　　日(臣)僧(超永)。

　　五灯全书凡例
　　灯史自传联普续广五籍。为禅门记载之书。其行於世也久矣。嗣后宋大川济禅师。病其卷帙浩繁事实未核。於是删伪定讹。析疑传信。束为会元一书。盖有经有法。有条有理。於禅统法系。不假考而明昭而着。其有造於大道。有功於学者甚大。实天壤间一大典。故尤非群书可得而拟也。从是五百年来。显晦不一。五宗之统。且止其三。虽济洞尚存。亦非前此家风。况近日谱牒纷更。闻见益异。若决江河。安所底止。直下儿孙凡有血气者。能无蒿目深忧乎。(永)行愧先贤。解惭往哲。但念从上恩德。碎身罔报。乃於垂老之年。曳踵行数千里。谒告同人。而商确此书。共图返古。悬救方来。矢公矢慎。至正至详。敢曰树天下万世之防。
