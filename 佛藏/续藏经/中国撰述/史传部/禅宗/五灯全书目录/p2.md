<!-- { "loadSidebar": true } -->
　　按列圣徽猷。汇诸家法要。考古征今。网罗上下。穷神极虑。竭智尽能。法尚春秋之严式。准会元之切。亦颇显幽阐微。发前人未发之旨。庶乎理长义就。必有明哲知音。共扶南董。其伦序之次。南岳青原。俱止三十七世。　　天王於马祖。天皇於石头。皆前人所定之案。见诸典藉。不啻数十种。悉从龙藏佛祖通载中原本根据。庶令统系无差。　　海舟慈祖。是永非普。是二非一。奈彼迷惑谬见。削我二世。岂知慈加普者。嗣万峰沈贯铭中所及者是也。慈加永者。嗣东明翼善碑中符合者是也。其理炳然。更复何辨。　　洞宗世系。所纪不一。今从永觉贤公之补灯。远门柱公之续略。涵宇宽公之缵续。为霖霈公之辟谬。参酌以定。匪涉私裁。　　自宗分五派。良由绍震旦之真灯。然不面证一堂。未许称传衣之嫡血。即如荐福古。偶触纸上陈言。遥继云门偃祖。不止百有余祀。认为嗣法。为己甚重。为法甚轻。紊乱道源。开罪千古。故敢列於未详。以明法统之不可或淆。而承虚之不可觊幸。　　雪峤信老人。久曰。无传存稿。忽嗣司理黄端伯。若端伯洞宗。或收於无明慧经下。或列於无异元来下。殊无定准。细考端伯历叙来由。毕竟嗣寿昌为当。　　密祖行状。为山翁忞和尚所作。嗣法十二位外。从无枝节。近存稿之增黄毓祺。宝积之入古雪喆。未审何意况行状。宝积父子相承。所着之书。何不同如是。两公之不忍遗。拟同元白可惟一润山幢海诸公。列於未详。　　僧摩居士马一腾。徧参诸方。入处谛当。唱道吴越燕楚之间。士大夫中。林太史增志。张司农有誉。熊给谏开元。俱出其炉鞴。所着儒禅合一之书等身。亦士林所希有者。补入未详。　　应化圣贤。西天者。列於二十八祖之末。东土者。集於南岳青原之前。庶见次序分明。不致条理舛错。　　古今尊宿。有录存者。语俱另选。不循旧文。若无录可辑。仍从灯元诸书。取要删繁。所贵旨趣之切当。　　五宗世系之名。俱依诸谱所载。但有传记法言者。取冠於前。共不列章次者。目录於后。　　南岳下三十五六七世。青原下三十七世。支分蕃衍一时。难获全璧兹则随得随录。但从世次。而弗拘嗣法之前后。
　　康熙甲子上元日檇李嗣祖沙门超永书於深雪艹堂。

　　 

　　五灯全书目录卷第一

