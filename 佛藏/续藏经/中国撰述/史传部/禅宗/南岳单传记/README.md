<!-- { "loadSidebar": true } -->
续藏经   南岳单传记
　清 弘储表

 南岳单传记自序

　　详夫释氏之为法於天下后世。一曰宗。一曰教。宗所以明道也。教亦所以明道也。迦文腾口。四十九年。开疆辟土。末后以教外别传之一宗。郑重付饮光尊者。并敕庆喜副贰传化。次第二十六代。说法度人无算。机锋往复。以貌取之。说通也。而宗眼在句身之外。非的的印心上士。不知其为宗通。达磨氏荷法西来。法运在革。革转而鼎。正位凝命。廓然无圣。匪从人得。天衢初开。言路不设。大用现前。勿存规则。如是五传。而得根性猛利之獦獠。并包东西双流并注。南岳应谶。出一马驹。忽雷拔地。云开九天。真丹旗甲一新。直至於东山昭觉。吐词刀锯。壹是宗通。而焰中之雪。铁缝之花。不主说通。而说通之用悉备。自汉明帝朝。佛法入中国。教之流行久矣。达磨氏荷法西来者。盖以人心流转。历劫不停。门门生死。剎那立现。理障犹碍正知见。所贵一句当天。单刀直入。若复一意依通言词之尚。则何有于教外别传哉。后来确确悟明者。波澜浩阔。虽方便说通截流不负。日浸岁润。忘心外驰。炫六代之繁华。昧唐虞之黼黻。久假不归。乌知非有。弘储痛念从上恩德。碎身罔报。作南岳单传记。表而出之。法子住尧封南潜。克体师心。共图返古。悬救方来。六十九代祖宗。实式临之。继住福岩。嗣法吴灵岩弘储谨序。

　　 

　　南岳单传记

　　　　福严禅寺嗣祖沙门吴灵岩弘储表

　　始祖释迦牟尼佛(贤劫第四尊)

　　姓剎利。父净饭王。母摩耶。剎利氏。自天地更始。阎浮洲初辟已来。世为王。佛历劫修行。值然灯佛授记。於此劫作佛。后於迦叶佛世。以菩萨成道。上生睹史陀天。名护明大士。及应运时至。乃降神於摩耶。当此土周昭王二十四年甲寅四月初八日。自摩耶右胁诞生。生时放大智光明。照十方世界。地涌金莲花。自然捧双足。一手指天。一手指地。周行七步。目顾四方曰。天上天下惟吾独尊。自降生后。种种神异。具如经言。至四十二年。年十九。二月八日。欲求出家。而自念言。当复何遇。即於四门游观。见生老病死四等事。心有悲喜。而作思惟。此老病死。终可厌离。於是夜子时。有净居天人。於窗牗中。叉手白言。出家时至。可去矣。於是诸天捧所乘马足。超然凌虚。逾城而去。曰不断八苦。不成无上菩提。不转法轮。终不还也。净饭王思甚。遣其臣劝谕还宫者万计。确然不回。入檀特山修道。始於阿蓝迦蓝处。三年学不用处定。知非便舍。复至郁头蓝弗处。三年学非非想定。知非亦舍。又至象头山。同诸外道。日食麻麦。经於六年。世尊自思曰。今此苦行。非正解脱。吾当受食而后成佛。即沐浴于尼连河。天为之偃树。世尊援之而出。受牧牛氏女所献乳糜。寻诣毕钵树下。天帝化人。撷瑞草以藉坐。景云祥风。四起纷披。天魔念。世尊道成。且受折抑。率众作难。穷现可怖可欲诸境。世尊泊然不动。以指按地。地大震。魔皆颠仆。於是降之。故经云。以无心意无受行。而悉摧伏诸外道。先历试邪法。示诸方便。发诸异见。令至菩提。乃於穆王三年癸未岁二月七日之夕。入正三昧。至八日明星出时。廓然大悟。成等正觉。乃叹曰。奇哉一切众生。具有如来智慧德相。但以妄想执着。不能证得。时年三十三矣。(或云。成道于腊月八日。以周正二月。乃夏正腊月也)成道后六年。归为净饭王说法。王大喜。遣其族五百贵子。从之出家○世尊一日升座。大众集定。文殊白椎曰。谛观法王法。法王法如是。世尊便下座。
　　表曰。如今历历听法者定当。尧封潜曰。一步一万里。

　　一祖摩诃迦叶尊者

　　摩竭陀国人。姓婆罗门。父号饮泽。母号香至。过去世为金师。值毗婆尸佛般涅盘。四众起塔。有贫女得金珠。恳金师。为补塔中佛像金面缺处。相与发愿。世世为无姻夫妻。由是因缘。九十一劫身皆金色。及此世。与紫金光尼。复为夫妇。梵语迦叶波。此云饮光。盖以身光名。然夫妇皆清净自居。无世间想。旋复出家。修杜多行。会空中有神告曰。佛已出世。请往师之。尊者即趋礼释尊於竹林精舍。佛言。善来比丘。而须发自除。世尊在灵山会上。拈花示众。是时众皆默然。唯尊者破颜微笑。世尊曰。吾有正法眼藏涅盘妙心。宴相无相微妙法门。不立文字。教外别传。付嘱摩诃迦叶○尊者一日踏泥次。有一沙弥。见乃问。尊者何得自为。者曰。我若不为。谁为我为。
　　表曰。有人以福智四事。供养四百万亿阿僧祗世界六趣四生。随其所欲。满八十年已。后将滴水饮彼。自为不教人为者。前来利益。悉皆销殒。尧封潜曰。天下老和尚打鼓升堂。七十三八十四。各各称名道姓来。

　　二祖阿难尊者

　　王舍城人。姓剎利帝。父斛饭王。寔如来从弟也。多闻博达。智慧无碍。世尊以为总持第一。梵云阿难。此云庆喜。以如来成道日生。故名也。尊者一日问迦叶曰。师兄。世尊传金缕袈裟外。别传个甚么。迦叶召阿难。阿难应诺。迦叶曰。倒却门前剎竿着○者一日白佛言。今日入城。见一奇特事。佛曰。见何奇特事。者曰。入城见一攒乐人作舞出城总见无常。佛曰。我昨日入城。亦见一奇特事。者曰。未审见何奇特事。佛曰。我入城时。见一攒乐人作舞。出城时亦见乐人作舞。
　　表曰。何处欠少一毫毛。尧封潜曰。饥逢王膳不能餐。

　　三祖商那和修尊者

　　姓毗舍多。父林胜。母憍奢耶。摩突罗国人也。在胎六年而生。梵云商诺迦。此云自然服。乃西域九枝秀草名。出则圣人降生。尊者生而此草出。昔如来行化至摩突罗国。见一青林枝叶茂盛。语阿难曰。此林地名优留茶。吾灭后一百年。有比丘名商那和修。於此转妙法轮。后百岁。果诞和修。出家证道。受庆喜尊者法眼。至此林遂降二火龙。龙受三归。遂施其地。以建梵宫。尊者付法已。即隐于罽宾国南象白山中。后于三昧中。见鞠多徒众多懈慢。乃往彼正之。鞠多见尊者至。顶礼次。尊者以右手上指。即有香乳。自空而注。问鞠多曰。汝识之乎。鞠多不测。遂入三昧观察。亦不能测。乃请曰是果何三昧耶。尊者曰。是谓龙奋迅三昧。如是五百三昧。汝皆未之知。复曰。如来三昧。辟支不识。辟支三昧。阿罗汉不识。吾师阿难三昧而我不识。今我三昧汝岂识乎。是三昧者。心不生灭。住大慈力。递相恭敬。其至此者。乃可识之。於是鞠多弟子皆伏而悔谢。尊者复为说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行。皆获无漏。
　　表曰。念此百年质而不惮风露。尧封潜曰。多见饥寒在子孙。

　　四祖优波鞠多尊者

　　咤利国人也。(亦名优波崛多。又名邬波鞠多)姓首陀。父善意。十七出家。二十证果。行化至摩突罗国。得度者甚众。由是魔宫震动。波旬愁怖。遂竭其魔力。以害正法。尊者即入三昧。观其所由。波旬复伺便。持璎珞縻尊者颈。尊者出定。取人狗蛇三尸。化为华鬘。谕波旬曰。吾此华鬘。酬汝璎珞。波旬大喜。引颈受之。即复三尸。虫蛆臭坏。尽其神通。莫能去之。乃升六欲天。告诸天主。又诣梵王。求其解免。彼各告言。十力弟子所作神变。我辈凡陋。何能去之。波旬曰。然则奈何。梵王曰。汝可归心尊者。即能除断。复示偈曰。若因地倒。还因地起。离地求起。终无其理。波旬闻已。即下天宫。至尊者所。礼足哀忏。尊者曰汝自今而往。於佛法更不相娆乎。波旬曰。誓向佛道。尊者曰。汝可自唱皈依三宝。波旬合掌三唱。而三尸悉除。踊跃作礼而去。
　　表曰。剑剑相害若为论过。尧封潜曰。归路羊肠。

　　五祖提多迦尊者

　　伽陀国人也。初名香众。优波鞠多在世化导。证果最多。每度一人。以一筹置于石室。其室纵十八肘。广十二肘。充满其间。最后尊者来。礼鞠多求出家。鞠多问曰。汝身出家。心出家。答曰。我来出家。非为身心。鞠多曰。不为身心。复谁出家。答曰。夫出家者。无我我故。无我我故即心不生灭。心不生灭即是常道。诸佛亦常。心无形相。其体亦然。鞠多曰。汝当大悟。心自通达。宜依佛法僧。绍隆圣种。即为剃度。授具足戒。尊者生时。父梦金日自屋而出。照耀天地。前有大山。诸宝严饰。山顶泉涌。滂沱四流。鞠多为解之曰。宝山者。吾身也。泉涌者。法无尽也。日从屋出者。汝今入道之相也。照耀天地者。汝智慧超越也。因为更今名。梵云提多迦。此云通真量。尊者闻已。踊跃述偈云。巍巍七宝山。常出智慧泉。回为真法味。能度诸有缘。鞠多亦说偈曰。我法传於汝。当现大智慧。金日从屋出。照耀于天地。如来以大法眼藏。次第传授。以至於我。我今复付汝。尊者后至中印度。法付弥遮迦。说偈已。踊身虚空。作十八变。火光三昧。自焚其躯。
　　表曰。十年春草绿。相思在方寸。尧封潜曰。朝闻鼓动。暮听钟沉。

　　六祖弥遮迦尊者

　　中印土人。国有八千大仙。尊者为首。闻提多迦至。率众瞻礼。谓提多迦曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。提多迦曰。支离累劫。诚哉不虚。今可舍邪归正。以入佛乘。尊者曰。昔阿私陀仙人授我记云。汝却后六劫。当遇同学。获无漏果。今也相遇。非夙缘耶。愿师慈悲。令我解脱。提多迦即度出家。命诸圣授戒。其余仙众始生我慢。提多迦示大神通。於是俱发菩提心。一时出家。提多迦乃付法。说偈曰。通达本法心。无法无非法。悟了同未悟。无心亦无法。
　　表曰。八臂三头谁解看。尧封潜曰。桃符入土。

　　七祖婆须蜜尊者

