<!-- { "loadSidebar": true } -->
　　上堂。玄玄玄破五作三。妙妙妙呼鸡作鹞。撞着寒山拾得净尽扫。玉泉不惜两茎眉。告报诸人莫妄造。若妄造。晴空霹雳当头紏。
　　小参。举今举古。沉埋佛祖。谈心谈性。错过自家。到者里。道有也不得。道无也不得。道非有也不得。道非无也不得。道非非有也不得。道非非无也不得。毕竟如何得。良久云。不得不得。
　　小参。古人烹露地白牛分岁。兰溪者里。无岁可分。亦无白牛可烹。祇是烧松蓬剔无油灯。门前爆竹两三声。蓦召大众云。且道。与古人是同是别。良久云。知音不必频频举。达者从教暗里惊。
　　小参。光明赫奕。无少无欠。觑着则两眼俱瞎。咬着则咽喉齐断。设有个不挂唇齿底。也祇救得一半。
　　僧问。如何是和尚心要。师云。无孔铁锤当面掷。曰如何得入。师云。看脚下。曰如何是向上事。师云。眨上眉毛。早已蹉过。曰如何是作止任灭。师云截。曰如何是闭门打睡。接上上机。师云。因汝在门外。
　　僧问。十二时中。如何降伏其心。师云。汝将心来。僧无对。师云。恁么即降伏也。
　　士冒雨入山作礼。师云。殃及居士。拖泥带水。曰不曾湿。师云。又拖了一身也。
　　士问。弟子久慕高明。奈红尘摆不脱。师云。为甚到者里。士无语。师云。果然摆不脱。

　　灵隐文禅师法嗣
　　贵阳法云大慈度禅师

　　上堂。举王常侍。一日访临济。同到僧堂内。侍曰。者一堂僧还看经否。济曰。不看经。侍曰。学禅否。济曰。不学禅。侍曰。经又不看。禅又不学。毕竟作甚么。济曰。总教伊成佛作祖去。侍曰。金屑虽贵。落眼成翳。又作么生。济曰。我将谓你是个俗汉。师云。临济大师。当时手握一柄金刚王宝剑。气冲宇宙。纵横天下。莫敢触其锋者。因甚被个官人一拶。便见氷消瓦解。且道。这官人有甚长处。听取颂出。世出世间希有事。显发须凭过量人。只将定国安邦手。拨转如来正法轮。
　　上堂。平地登高易。从空放下难。本来无一物。何处觅心安。既无物又无心。且道。放下个甚么。不见道。昔日有僧问赵州。一物不将来时如何。州云。放下着。僧云。一物不将来。放下个甚么。州云。放不下担取去。其僧有省。又且道。者僧省个甚么。具眼者试道道看。
　　上堂。遂拈拄杖云。见么。击禅床云。闻么。即此见闻非见闻。无余声色可呈君。个中若了全无事。体用何妨分不分。若也分。山僧拄杖子。疑杀天下人。若也不分。流通正眼。坐断古今。说甚么云门乾屎橛。洞山麻三斤。一大藏教是闲故纸。三千公案乃烂葛藤。将来尽底掀翻。一任口吞佛祖。眼盖乾坤。直饶德山棒如雨点。临济喝似雷奔。也教有屈无伸。恁么告报。大似压良为贱。众中设有个傍不肯底。出来掀倒禅床。喝散大众。山僧又只得饮气吞声。还有么。如无。据款结案去也。卓一卓下座。

　　贵阳东山梅溪度禅师

　　西蜀永川张氏子。母吴氏。父携入黔。礼本山知如剃发。依阔浪受沙弥戒。后亲灵隐和尚圆具。充维那。发明。亲承印证。后开法滇黔。往来行化。语录十卷。预刻入藏。因上天童扫密祖塔。回至汉阳栖隐。示疾。一日告众说偈云。来不拘者畔。去岂涉那边两头俱坐断。一月正中天。遂投笔而逝。法嗣绍南法雨。依法茶毗。奉灵骨舍利。归东山入塔。世寿六十三。僧腊四十七。
　　上堂。梅花斗雪芳。杨柳争春丽。日月快如梭。吾年三十四。拈拄杖。召大众云。且道。拄杖子年多少。卓一卓上座。
　　上堂。拈椎竖拂。波咤不少。摇唇鼓舌。络索太多。怎似珊珊明月。瑟瑟西风。鸿雁穿云天际。菊花倚笑篱东。飘飘黄叶舞长空。玉露涓涓湿桂丛。不是向上事。亦非教外宗。且自舒自卷一句。作么生道。落霞与孤鹜。任运自西东。
　　上堂。研真真绝相。断妄妄无踪。真妄一齐了。日头东畔红。
　　上堂。一溪绿柳如烟。几树梨花似雪。谁谓寂尔无声。昼夜炽然常说。正恁么时。寂尔无声的。拈过一边。炽然常说的。如何话会。良久云。依稀似曲才堪听。又被风吹别调中。
　　上堂。指天指地是今朝。天下同将恶水浇。浇得瞿昙无走处。藏身芥里自叨叨。大众且道。他说个甚么。自从降迹阎浮世。水厄年年被一遭。
　　上堂。四月十五。结却布袋口。大家在里许。磨裈擦裤。苦骨劳筋。七月十五。解开布袋口。大家出外边。担囊负钵。涉水登山。虽然。祇如不结不解之时。尔诸人在甚么处住脚。若知住脚所在。则三千世界。总一道场。百亿山河。皆一佛剎。有情无情。是中出入。真谛俗谛。此内交参。何须九旬禁足。三月调心。正眼观来。却是画地为牢。无绳自缚。正当恁么时。这些说话则且置。祇如临行庆赏一句。作么生道。竹杖肩头横皎月。芒鞋足底踏秋云。
　　上堂。棒头领旨。唤钟作瓮。喝下承当。指鹿为马。说心说性。通身泥水。举古举今。遍地荆棘。所以道。关门打睡。接上上机。顾鉴嚬呻。曲为中下。且道。如何是不落中下一句。喝一喝。
　　小参。古人以百年寿终之际。唤作腊月三十夜。若平日工夫不到。漆桶不破。到此时节。地黑天昏。胡钻乱撞。良可悲哉。诸昆仲。一年三百六十日已尽。你诸人还办得此事么。若办不得。则又虚丧一年光阴。岂但虚丧此一年光阴。从无量劫来。至於今日光阴。尽是虚丧。诸昆仲。何不趂此时节。提起金刚王剑。将从前底昏沉散乱。一齐斩去。以明朝元旦为始。奋大勇猛。起大精进。竖生铁脊梁。抱无义味话。一直参究。岁月不计。寒暑莫管。如打失一件要紧的物相似。定要寻觅。觅到用力不及处。寻到留意不得时。忽然当下了明。原来不在别处。即今香焚栢子。炬点兰膏。梅花雪里飘香。爆竹风中送响。你诸人还当下了明得么。若了明得。说甚么年终。说甚么月尽。寒随一夜去。春逐五更回。
　　小参。诸方有禅可说。我独无说。诸方有道可传。我独无传。然无之一字。包诸有而无余。生万物而不竭。天地虽大。能役有形。而不能役无形。阴阳虽妙。能役有气。而不能役无气。五行至精。能役有数。而不能役无数。百念纷起。能役有识。而不能役无识。故曰。本来无一物。何处有尘埃。
　　举药山升座话颂。芥子孔中藏世界。毫毛头上现须弥。虽然四面无遮障。几个男儿着眼窥。
　　颂夹山二十年未举宗门中事话。昨日抛枪奔北去。今朝跨马逐云来。饶君气宇冲牛斗。过后兴师非将才。

　　镇远云台慈济舟禅师

　　初参灵隐。文问。如何是祖师心印。文曰。千圣共传无底钵。师云。犹是法身边事。文曰。你唤甚么作法身。师便喝。文曰。你者一喝当得甚么。师云。恁么则不劳三月安居。便乃大方独步。文震威一喝。师曰。作家宗师。文曰。莫谤老僧好。
　　上堂。拨开向上一窍。历代祖师不知。坐断千圣一机。河沙衲子不会。恁么说话。大似眼空四海。旁若无人。大众须知。自己分上。有一段光明。逈绝知见。不与万法为侣。不与千圣同途。拈起则万法全彰。放下则一尘不立。且道。不拈不放。又作么生。良久曰。有句非宗旨。无言是正传。

　　瓮邑龙山鹤林贤禅师

　　上堂。僧问。如何是龙山境。师云。瑞雪布成银世界。清氷装就玉楼台。进云。如何是境中人。师云。氷肠石骨真男子。铁额铜头古丈夫。进云。如何是人中意。师云。虚空可作新炉鞴。锻炼凡流入圣流。进云。人境意承亲切指。向上宗乘句若何。师云。此至玉山三十里。下山路少上山多。乃云。我本深山一老夫。应机勉力出蓬庐。大张揭地掀天手。高架镕凡铸圣炉。华藏界为新格局。太虚空作古型模。寒灰拨出一星火。续焰腾辉晃帝都。既然如是。且道。因斋庆赞一句。作么生道。卓拄杖云。般若因培於凤顶。菩提果结在龙山。

　　密行忍禅师法嗣
　　新城圆通万德开禅师

　　潭州李氏子。因避乱入滇寓慈云庵。礼另别和尚剃度。后随密行和尚行脚。下楚。至衡阳创辟开峰。时年二十六。得受具足。后乃偕行游京都江浙。复转开峰蒙行印可。有事将赴滇。值世变。阻黔之普安客居。行化来往二十余年。后辟紫霞。迁镇龙。县主刘公。令邑僧请住圆通休老。
　　上堂。乾坤之内。宇宙之间。中有一宝。秘在形山。古人恁么道。大似将常住物。作自己用。检点将来。好与三十拄杖。何故。东风狼藉花枝上。惹得黄鹂深树谭。喝一喝下座。
　　上堂。拈拄杖云。祖师公案。彻底掀扬。皮下有血。觌体承当。且道。承当个甚么。卓一卓云。天地玄黄。
　　上堂。不开药铺。不卖猫头。千差万别。一举全收。卓拄杖云。六爻未动先安定。一曲巴歌和众流。
　　除夕小参。一年之事今朝毕。珍重诸人始彻元。识得饭原是米做。钵盂依旧口朝天。
　　示众。欲明其道。先歇其狂。狂心歇尽。觌体全彰。且道。彰后如何。卓拄杖云。冬至日添一线长。
　　颂三不是话。不是佛兮不是心。本来无物可相亲。三更月落栏杆冷。万里长空鹤一声。

　　普安紫霞用愚源哲禅师

　　汉阳人。十九岁。在庐山金竹坪剃染。二十四圆具。矢志遍参。游江浙。归楚至衡阳。得法密行和尚。后入黔。寓普安旧营三教寺。掩关三载。出关众请开法青云。后辟紫霞。厥功未果。偶疾坐化。塔於本山寺之阳。寿四十九。僧腊三十。
　　示众。一大藏教。无个元字脚。说甚么经律论戒定慧。未免驴马头间安兔角。三千公案。乃烂葛藤。问甚么如来禅祖师意。亦是乌龟背上白毛生。灵利底。闻紫霞恁么道。不妨庆快。若也未能。悞赚平生。

　　圣可玉禅师法嗣
　　麻哈观音雪林化禅师

　　蜀之郑氏子。母曹氏。寓杭州张家庵。礼冷庵披剃。依华山见月律师受具足。初参玉林国师不契。后参重庆华岩遂获印可。
　　上堂。春风才发动。百卉尽含新。若以声色会。一年一度生。不以声色会。万古独称尊。且作么生是不干声色一句。喝一喝云。犀因玩月纹生角。象被雷惊花入牙。
　　上堂。兔角杖。击碎银山铁壁。龟毛拂。扫开明月清风。洞山麻三斤。黏皮带骨。云门乾屎橛。滞壳迷封。衲僧面前。放过不可。祖师门下。再犯难容。何故。常教肚里如针刺。抛向洪波大浪中。喝一喝。

　　半云慧禅师法嗣
　　黄平九龙三能性柔禅师

　　蜀西杨氏子。生值离乱。被掳入营。在军伍时。皈依金提和尚。始发出尘之念。后辞军伍。依九龙半云和尚披削。圆具得法。云寂后继席此山。卒以清苦振。

　　平阳下芥庵禅师法嗣
　　贵阳乾明行之笃禅师

