<!-- { "loadSidebar": true } -->
　　示六如老僧。六如老僧求我偈。未拈纸前文彩备。重重吐露布葛藤。下笔分明无一字。珍重阇黎高着眼。切忌莫作佛法会。咄。且道。作什么会。速道速道。
　　示航济禅人。航济航济。黑风起时。作么回避。罗剎鬼国里。切莫儿戏。咦。只须撑到芦花岸。始得船儿牢把系。牢把系。得鱼沽酒醉打睡。
　　示慈让佛本居士。大全直指之旨。不立语言文字。无论僧俗男女。只教当下见性成佛。且道。如何是佛。居士便是。还信得及么。若信得及。超生死不相干之地。了鬼神觑不破之机。苟或未能。正好向日用寻常处。努力参究。偈云。佛即汝。汝即佛。人法双泯。本无一物。
　　示君轩佛帆居士。不是风动。不是旛动。不是心动。毕竟是甚么。向者里着得一语。始识本无佛亦无禅。就中一句自方圆。却笑区区外驰者。可怜掘地觅青天。
　　参禅偈。参禅要割爱。始得大自在。求佛被佛魔。求法被法碍。恁么不恁么。一锤俱粉碎。绝后复再苏。是名真庆快。参禅本无别。为破生死诀。无分智与愚。岂论巧与拙。只以悟为期。切莫拘时节。倐然断命根。拔出眼中屑。参禅要死志。毕竟为何事。任他寒暑迁。金石心不易。佛祖尚不为。说甚名与利。若人果恁么。可谓真法器。参禅要细心。如履薄临深。念念不轻忽。时时惜寸阴。恁么能返察。矿尽始存金。再入红炉炼。莫教由自任。参禅莫偷安。努力更加参。谩道无他事。无事正欺谩。口说无事易。心中无事难。老僧曾经历。须教汝返观。参禅不是假。一切俱放下。十年二十年。须教学个哑。只待自点头。不指鹿为马。有人忽问渠。粗拳劈口打。
　　颂世尊初生。母胎才出便称尊。大似灵龟拂迹痕。由此是非无了日。冤冤祸祸友儿孙。
　　颂南泉斩猫。将军令出岂容迟。一扫烟尘定业基。收拾旌旗还故国。功勋不见玉丹墀。
　　广额屠儿。子规啼破百花春。远客还乡罢问津。多少贫儿夸富贵。不知原是旧时人。
　　大乘经首题[米-木+八]字。昔有僧问地藏。以字不成。八字不是。未审是甚么字。藏曰。看取下头注脚。啼月子规喉舌冷。宿花蝴蝶梦魂香。家家门首长安道。何事行人在路傍。
　　高峰枕子。正恁么时。无梦无想。枕子堕地。船高水涨。
　　夏日看雨示若讷禅人。雨湿荷花满院香。熏风拂拂生微凉。若将佛法攻文字。屈杀胡僧远渡江。
　　示彻空庄头。祖翁田地几荒芜。幸得庄头气力粗。耕去耕来稀烂熟。而今全不费工夫。
　　拄杖子。生来傲骨别芳丛。气节孤高孰与同。佛祖颓纲犹有托。只教千古振宗风。
　　重阳前一日示众。飘飘落叶打虚窗。月冷猿啼几断肠。堂下虽无一丈草。上林谁破五更霜。
　　警语。日用寻常勿自欺。但观善恶未萌时。枢机动处能先觉。了了分明本不迷。

　　敏树相禅师法嗣
　　石阡中华天隐崇禅师

　　蜀东毕氏子。年二十四。礼破山和尚披剃。往参敏树。树以三顿棒话示之。师领参三载。竟无下落。复觐山。偶一士问山棒喝因缘曰。弟子止知其痛。而不知其地。师挺身曰。痛处即是地。山顾师。复视士云。痛处即地耶。师从此悟入。至晚山又问师。今日居士。问老僧甚么。师举其问。山曰。人前何得乱语。师曰。见义不为无勇。山曰。汝还记得老僧答的话么。师曰。某甲从今不疑老和尚舌头。山云。且道老僧是有说为尔不疑。是无说为尔不疑。师曰。更要说有说无作么。山云。为怜三岁子。不惜两行眉。师辞参象崖。崖问。赵州吃茶话。上座作么生会。师置杯曰。学人不会。崖云。闻上座同敏和尚住数年来。茶话也不会。师起身曰。莫道不会。崖云。即今作么生。师作礼曰。谢和尚茶。拂袖而出。一日崖又问。庭前栢树子。上座作么会。师云。能为万象主。不逐四时凋。崖即命颂。师信口颂云。赵州老汉太无端。指出庭前栢树看。只为分明人不荐。古今多少受颟顸。崖再命颂吃茶话。师立颂云。堪笑赵州老作家。掘坑平地验龙蛇。相逢尽道吃茶去。几个曾知路不赊。崖因留师圆具。后又将赵州访二庵主话验之。师复对无疑。一日辞崖。复觐敏树。树见师至即问云。尔离老僧数年。一向在何处。师曰黔省。树云。黔中时物。近日是贱是贵。师曰。和尚到时。自然晓得。树云。恁么则错过地头来也。师云。今日又来撞着者汉。树云。好与汝三十拄杖。且道。是赏是罚。师曰。棒头有眼。树一日又以灵云悟桃花话勘验。师对无让。树乃书源流付嘱。
　　上堂。云台峰顶。逈别人间。提持衲僧向上巴鼻。揭示佛祖玄要机关。目视左右云。正当恁么时。截群机於掌握。挂宝剑於眉端。三世诸佛。亡锋结舌。六代祖师。忍气吞声。功高千古。壁立万仞。正令既行。十方坐断。到此端的知有向上一路在。大众还知向上一路么。良久云。前峰高出断鸿外。把手无人谁共行。喝一喝下座。
　　上堂。衲僧鼻孔。祖佛心宗。会与不会。总在其中。且道。其中是个甚么。遂卓拄杖云。者条拄杖。安南塞北。指西划东。到者里一任生擒虎兕。活捉狞龙。任是文殊普贤到来。也须束手归降。释迦弥勒。直得退身有分。岂但三贤胆丧。十地魂惊。若非其人。大难委悉。
　　上堂。千圣出世。惟究一心。五宗设教。直指单传。三乘十二分。总成剩语。一千七百则。尽是闲言。承言滞句者。埋没家宝。执棒疑喝者。未透根源。与么吐露。沾唇桂齿。直饶荐得。早是无端。咄。

　　思南中和天湖正印禅师

　　蜀之重庆李氏子。参敏树和尚。彻证源底。亲承印可。
　　上堂。狮子吼时芳草绿。天下衲僧跳不出。象王行处绝狐踪。铁额铜头敲脱骨。大沩拄杖送香严。仰山堂前圆镜扑。毒气熏来万古新。亲切人人真面目。本无一法与诸人。管教千足与万足。咄。
　　腊八上堂。皇宫舍去雪山中。穿膝芦芽荒草蓬。不觉六年成祸事。明星拶碎眼睛空。顾视左右云。还见释迦老子么。不历僧祇获法身。鼻孔依前搭上唇。
　　上堂。闭门打坐。接上上机。顾鉴嚬呻。曲为中下。顾大众拈拂子云。见么。击禅床云。闻么。喝一喝云。字经三写。乌焉成马。
　　上堂。恁么去。二祖礼了归旧位。恁么来。栽松道者出黄梅。不恁么中恁么。三度棒头没交涉。恁么中不恁么。胡须赤撞赤须胡。
　　上堂。第一义。明历历。二边不着。中道不立。徧界分身。月临秋碧。释迦老子睹明星。殃及儿孙没了日。

　　思南安化东山颕秀悟禅师

　　上堂。离相显中。其间殊胜莫测。诚言物格。至真动静不移。所以道。譬如虚空。体藉群相而发辉。乃至一切语默言词。施为作用。千差同一贯。万种共一心。祇要人人返照回光。究出自己本命元辰落处。动则行云流水。静则心开朗耀。且不动不静一句。作么生道。鹤有九皋难翥翼。马无千里谩追风。喝一喝下座。
　　上堂。大道通天。威光匝地。本与佛祖同根。人天一体。三千界内。无不禀此枢机。普天之下。莫不承此恩力。收摄圆融。应用无际。设使千圣万圣出来。不移易一丝毫。祇如临济德山石霜云门。各显奇特。可以盖声盖色。亘古亘今。敌圣超贤。辉扬佛日。也不出者个。大众。若恁么去。风行草偃。不恁么去。草偃风行。且不动锋铓一句。作么生道。良久云。杖头开正眼。法界吐心珠。
　　上堂。不是心不是佛。犹是虚空里钉橛。恁么也不得。不恁么也不得。何劳掘地更寻天。大众。须知者个消息。直下千差坐断。不隔丝毫。觌体承当。壁立万仞。还委悉么。良久云。空劫已前诸佛子。话头不举自方圆。

　　安顺长寿天语怀禅师

　　上堂。描不成底。一段天机日日显露。画不就底。者点玄妙时时敷扬。绵绵也。化工化母。织成古锦。密密也。彰名彰号。结作金罗。山僧今日。向宝华王座上。当阳拈出。只要人人全身担荷。觌体承当去也。苟或拟议。更与诸人点破。掷拄杖鼓掌呵呵下座。
　　上堂。道廓玄圆。超情离见。逢境则应。遇缘即彰。在在弥漫。处处明历。穿衣吃饭。勿越寻常。洞达行藏。不移寸步。堂堂巍湛。兀兀腾晖。拔萃超群。元无缚着。折旋俯仰。任放任收。且道。恁么与不恁么。看勘眉目。相去多少。以手作策眉势云。两眸洞[目*舌]千般巧。难及眉横向上尊。
　　上堂。家家有门。户户有路。中有一人。体无去住出入。寻常语言动步。也有作奴作郎。亦有掌权掌禄。若道他知逢缘遇境。筑着磕着。因甚处处。失却鼻孔。且道。知底是不知底是。试道道看。

　　江口香山圣符越禅师

　　佛成道日上堂。今朝腊月八。悉达成释迦。忽地睹明星。刺却双眼瞎。老瞿昙。没傝[仁-二+(天/韭)]。正好推出三门外。一任风摇雨打。虽然如是。也不得辜负伊。四十九年说法。法说非法非非法。狼藉五千四十八。检点将来。笑倒巫山十二峡。喝一喝云。恰恰。
　　元旦上堂。时清地泰。发生万籁。风雨频调。八方庆快。普天扬道化。遍空飞叆叇。祇如出格道人。作么生庆贺。遂拈拄杖。作笛势云。惟者一枝无孔笛。风前常韵太平歌。
　　上堂。佛法无多子。仁者自迷源。南山对北斗。门户共相连。出入同来往。坐卧同起眠。恒河沙数劫。常在於其间。天左转地右旋。日月双轮悬。照破寒山鼻孔。只教拾得流涎。咄咄咄。是甚么乾矢橛。
　　上堂。今朝中秋节。长空明皎月。万里片云无。千山狐气绝。江水不生波。斗星拱紫阙。露柱[跳-兆+孛]跳时。灯笼笑摇曳。木人唱哩啰。石女歌未歇。向者里会得诸佛。相续不绝。亦任倒浪横云。亦任敲风打月。噎。还有拄杖头边。动静分明底。亲切更亲切。天上人间浑莫测。以拄杖卓一卓下座。
　　小参。一是一二是二。分明题目分明句。不作有相看。不作无为会。未许圣同群。难容凡逐队。一切时中当现前。无下无高无向背。诸人会也么。张公饮酒李公醉。醉后归家横接辔。

　　贵阳兴国禄藜甫禅师

　　蜀之张氏子。在黔礼净初披剃。依梵行和尚具足。参敏树和尚印证。
　　浴佛上堂。年年恶水浴悉达。一度倾时一度辣。普天散作雨花香。笑倒云门要打杀。蓦拈拄杖卓一卓云。今朝落在山僧手里。两个古锥。一时打杀。且道。山僧有何长处。喝一喝云。中兴临济宗。扶起无为化。
　　扫得戒梵行和尚塔。波罗提边生瑞气。光吞佛日蒸天地。而今拜扫报深恩。乾矢橛头明历历。插香云。戒月孤圆绝覆藏。真香直透吾师鼻。
