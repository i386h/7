<!-- { "loadSidebar": true } -->
　　安笼涂氏子。母王氏。礼本山幽玄剃染。参云腹和尚圆具。云示参万法归一话。师侍云。住普阳常寿永宁中和。往来日久。后遇天湖和尚到山。师坚留住。不时请益。一日立於檐下。忽尔浑然无见。从午至夕方苏。通身汗流。自觉身心轻快。如卸百斤担子。遂作偈呈湖。湖即印证并嘱。住此山廿余年。示寂。塔於本山之后。世寿五十九。僧腊四十三。
　　元旦上堂。昨日腊月三十。今朝正月初一。寒岩枯壑回春。积雪凝氷解释。木人漫抚没弦琴。石女横吹无孔笛。且道。台山长老。又作么生。良久插香云。香焚宝鼎祝皇室。
　　上堂。世尊传金襕袈裟与迦叶。移花兼蝶至。吾师付大红偏衫与性琰。买石得云饶。若是具眼衲僧。何用觌面打开。当阳展示分明。鸡足山中。一场钝置。大庾岭上。互相热瞒。还知么。其或未知。且看据款结案去也。卓拄杖下座。
　　上堂。佛身充满於法界。普现一切群生前。随缘赴感靡不周。而恒处此菩提座。且道。如何是菩提座。遂以拂子打圆相云。到者里十个有五双。若非觌面热瞒。便是当头蹉过。即今还有不蹉过底么。且唤来。与老僧洗脚。
　　中秋小参。诸方佛法塞山海。惟有天台一字无。今日中秋佳节至。升堂默坐嘴卢都。良久以拂子画○云。幸喜还有者个。不然。则辜负此个时节去也。未审者个从甚处得来。顾左右云。休从天上觅。莫向水中寻。小参。无明识性即佛性。幻化空身即法身。以拂子打圆相云。者个是无明。那个是佛性。又打圆相云。者个是佛性。那个是无明。又打圆相云。者个是幻身。那个是法身。又打圆相云。者个是法身。那个是幻身。诸昆众。山僧如此分析。尔诸人作么生领会。倘若会得。唤作无明也可。不唤作无明也可。唤作佛性也可。不唤作佛性也可。唤作幻身也可。不唤作幻身也可。唤作法身也可。不唤作法身也可。所以恁么也得。不恁么也得。虽然如是。山僧自吃三十拄杖始得。何故。不见道。来说是非者。便是是非人。
　　问。如何是诸佛出身处。师云。梅花雪里开。
　　问。如何是济北家风。师云。棒头血滴滴。
　　问。不在内。不在外。不在中间。在甚么处。师打云。且看在甚么处。
　　问。如何是古佛心宗。师云石头。进云。如何是最上乘法。师云篱笆。进云。学人不会。师云。遮牛遮马。

　　天语怀禅师法嗣
　　习安云鹫顶相慕禅师

　　本境刘氏子。因父任滇之临安。师偕往。暇日游鸡山。随喜胜峰寺。突然发心出家。父令人劝之。不返。遂依本寺和雅和尚披剃。并求具足。后诛茆於狮子林。居静数载。因念大事未明。矢志行脚。至蜀之遵义白牛砂冈。参天语和尚。发明印证。归里辟建云鹫开法。廿余年。足不越阃。时丁巳季秋。一日示微恙。告众而寂。塔於本山之麓。世寿七十三。僧腊四十八。
　　上堂。经律论。戒定慧。伸手抓头。反手抓背。火里虾蟆吞却月。反覆看来又不会。直饶会。也是瞎驴趁大队。喝一喝下座。
　　示众。我本有一诀。见为诸人说。拟更问如何。拄杖劈头楔。
　　师尝问僧曰。精进持净戒。犹如护明珠。上座明珠。在甚么处。僧拟开口。师便打。往往未有契其机者。

　　贵筑永兴桂魄顶禅师

　　蜀之潼川母氏子。於本境中和寺剃染。入黔参天语和尚印证。住万寿。迁东山。后终於永兴。
　　上堂。髑髅常干世界。鼻孔摩触家风。用则与八大龙王斗富。不用则半文不值。到者里。直得搅长河为酥酪。变大地作黄金。且道。得力在甚么处。良久竖拂子云。金镞惯调曾百战。铁鞭多力恨无雠。喝一喝下座。
　　上堂。万寿打开布袋口。昂藏鼻孔金毛走。一朝满地化麒麟。个个面南看北斗。此四句中。内有一句。能纵能夺。能杀能活。若人检点得出。不止一生参学事毕。更与千圣同出手眼去也。还得么。卓拄杖云。移舟谙水脉。举棹别波澜。
　　示众。春风解冻。百草萌芽。有一句子。觑着眼瞎。於此荐得。许你具参学眼。

　　普阳长寿桂铉慧禅师

　　蜀东长邑陈氏子。因世变入黔。至普阳龙泉寺。礼大光披剃。依云腹和尚圆具。后参天语和尚印可。
　　上堂。凝然湛寂。十方独露。一尘不动。万象全彰。本无言象之表。亦无净染之名。绝情绝见。明如杲日当空。超声超色。宽若太虚无际。所以道。一处通处处通。一处明处处明。头头不昧。法法皆真。然虽如是。卓拄杖一下云。不因渔父引。怎得见波涛。
　　上堂。蓦拈拄杖云。这木上座。赤条条。没人情。硬赳赳。无回互。不着佛。不着法。不着僧。汝等诸人。总向者里。觅甚么碗。良久云。正所谓巧匠炉边多纯铁。良医门首足病人。一时打散。
　　上堂。斩钉截铁。未是作家手段。推山倒岳。亦非向上钳锤。何故聻。石虎吼时山谷响。木人唱处铁牛惊。祇如当下恁么得去。又作么生。良久云。觅火和烟得。担泉带月归。
　　示众。参若不透。理即不圆。悟若不深。智亦不阔。参得透。理必圆。悟得深。智必阔。若是出格人。果不向窠窟里作活计。别具一段手眼。一觑便破。山河大地。尽在一粒粟中。三世诸佛。总归一毫头上。华藏剎海。不离脚跟之下。百亿须弥。见在眉睫之间。一任脱洒。随方应物。虽然如是。犹是化门边事。如何是顿超直截一句。顾视大众云。推倒须弥存日月。放开布袋纳虚空。

　　圣符越禅师法嗣
　　思南天庆福圆满禅师

　　南直凤阳杨氏子。自幻出尘。年十九行脚。至楚之靖州青云山。依愿如律师受具。后入黔江口之香山。久亲圣符和尚印可。住九台天庆禅院。
　　上堂。年年此夕庆元宵。万户千门佳气饶。一盏无油灯自焰。光明破暗不须挑。大众。旷大劫来。者盏无油灯。尔等有眼。切莫错过。卓拄杖下座。
　　示众。出家子切为何事。方能辞亲割爱。剃发染衣。身入空门。莫不是为生死一大事因缘心切。故求受戒参禅。乞善知识决择之。生死既明。亦更不可有违初志。错过目前。目前若得端的。自然不被一切污染。何为污染。即今所说。种种言辞。岂不是污染。说心说性。亦是污染。说玄说妙。亦是污染。坐禅息定。亦是污染。着意思惟。亦是污染。只今恁么形书纸笔。亦是特地污染。除此之外。且如何是洁白无染处。良久云。金刚宝剑当头截。莫管人间是与非。

　　石阡凤凰衡岳行规禅师

　　楚南武攸蒋氏子。在黔之侗仁江口香山寺。礼圣符和尚剃染。圆具。并以印可。住凤凰。而终塔於镇远[泳-永+舞]阳迎仙寺后。世寿四十九。僧腊十八。

　　赤松领禅师法嗣
　　眉潭凤凰大拙净霞禅师

　　上堂。转得山河为自己。天地同根物一体。更於自己转山河。沙界全身不是他。所以道。法身清净等虚空。应物现形水月同。莫道他山芳草绿。春来处处百花红。喝一喝下座。

　　云石明源禅师

　　高安吴氏子。母胡氏。在楚平溪紫气山。礼省念剃染。矢志行脚。至常德翠微。依雪仑和尚圆具。参赤松和尚印可。
　　上堂。一槌粉碎。徧界扬辉。一句才彰。十方庆赞。物物龙骧虎骤。头头宾主交参。正恁么时。直得七星台畔。木人起舞。紫气峰头。石女讴歌。还委悉么。卓拄杖一下云。鹤有九皋难翥翼。马无千里漫追风。喝一喝下座。
　　晚参示众。目前无法。万象森罗。意在目前。十方坐断。不是目前法。瞒得阿谁。非耳目之所到。走杀天下衲僧。即此四转语内。有一句。能纵能夺。能杀能活。於此荐得分明。也是秦时[车*度]轹。
　　颂高峰竹篦。三尺吹毛觌面酬。半同引玉半垂钩。当阳若不明斯旨。剑去徒劳苦刻舟。
　　离四句绝百非。藏头白海头黑。明眼衲僧瞒不得。若从个里辨端的。直待当来问弥勒。

　　铁梅珍禅师法嗣
　　贵筑中兴逈然月禅师

　　黄州曾氏子。在黔之宝台山剃染。依语嵩和尚圆具。参铁梅和尚印证。
　　上堂。拂面寒风吹。得枝残叶落。片片飞空。西来祖意八字打开。巍巍荡荡。无穷拈来且非文字。四方八面皆通。且道。通后如何。卓拄杖云。浑身彻骨无回互。脱体风流得自由。

　　习安石佛浮月海禅师

　　清镇刘氏子。在城观音阁。礼智融披剃。依天湖具足。参铁梅和尚印可。重辟石佛。有投老计。门人预为师建塔於寺西。师尝咏牧牛歌曰。人牛两俱忘。无物堪比量。本来原不动。动处却非常。
　　上堂。恁么来者闹浩浩。不恁么来者静悄悄。闹浩浩静悄悄。石佛拄杖子。总未肯相饶。因甚如此。卓拄杖云。万派声归海上消。

　　清镇普化古月明济禅师

　　蜀之彭氏子。寓黔清镇丛林寺。礼慧融披剃。参铁梅和尚印可。
　　住普化上堂。摇铃舞铎。鼓弄后昆。翻觔打斗。自扬家丑。济上座到此。总不与么也。自迈古超今。光前裕后。於中还有共相证据者么。莫教刺脑入胶盆。喝一喝下座。

　　黔南会灯录卷第五
　　黔南会灯录卷第六

　　　　习安天龙　如纯　辑

　　月幢了禅师法嗣
　　安南定头龙山剑端祖禅师

　　蜀之丁氏子。印心於安笼玉泉月幢和尚。幢寂后。师继席玉泉。后迁龙山。行化数十年。示寂本山。塔於山阳之蒋家山麓。
　　上堂。空雨蒙蒙下不休。门前大道滑如油。来朝自有新条在。行人莫与路为雠。阿呵呵。傅大士步行骑水牛。
　　上堂。握灵蛇珠。辉天鉴地。持金刚剑。截铁斩钉。德山临济。如龙获水。法眼玄沙。似虎靠山。西河狮子。东院胡卢。包罗万有。含吐十虚。所以道。过量人有过量智。净裸裸绝承当。赤条条没回互。一道清虚。贯通今古。还委悉么。十字街头石敢当。玲珑八面没低昂。卓拄杖下座。
　　上堂。破草鞋烂东瓜。漫天说价。连城璧照胆镜。就地还钱。不消至理一言。自然人间天上。若也融通万有。那怕虎穴魔宫。动静无依。卷舒自在。放行则瓮砾生辉。把住则黄金失色。只如今把住好。放行好。良久云。识人多处是非多。
　　上堂。举一不得举二。放过一着。落在第二。观世音菩萨。将钱买胡饼。放下手却是馒头。蓦竖拄杖云。还见么。骑竹马上高楼。手拿红罗扇遮面。不令人见转风流。拽拄杖下座。
　　上堂。霜天皓月剥珠珍。两手和盘送与人。大地拈来无寸土。一毫头上万家春。以拄杖画一画云。还委悉么。委则大家居东鲁。未委则各自慕西秦。喝一喝下座。
　　上堂。老鼠齩棺材。蚯蚓嚼生蕨。乌龟前作揖。虾蟆吞却月。识得此四语。一生参事学毕。
