<!-- { "loadSidebar": true } -->
　　上堂。戒是根基行是墙。轻遮重难谨堤防。破山老人恁么道。祇知开口易。不觉舌头长。海宁则不然。戒是根基行是墙。寒则向火热乘凉。不是渠侬生我慢。都缘个事绝商量。於中还有绝商量底么。正好出来。掀倒禅床。喝散大众。正恁么时。不惟捉败破山老人。要且落得一场快。便有么。如无。山僧直得曲垂方便去也。遂说戒下座。
　　上堂。卓拄杖云。佛佛授受受者个。祖祖相传传者个。古今天下老和尚。横说竖说说者个。尽十方湖海衲子。横参竖参参者个。且道。者个是个甚么。良久曰。切忌卜度。
　　上堂。个事元无巴鼻。一一却有来由。路行动步玩月。抬眸乾坤。尽在眼底。何必更上高楼。山悠悠水悠悠。廓彻圆明一鉴收。喝一喝下座。
　　上堂。卓拄杖云。无量法门。百千妙意。总向者里百杂碎了也。更教宁上座。摇三寸舌。鼓两片皮。说黄道白。指东画西。终是不做。何故聻。人平不语。水平不流。

　　顶相慕禅师法嗣
　　习安云鹫禅那广静禅师

　　本境陶氏子。幼时。父母送至本山。礼本师顶相和尚剃染。具足。随顶三十余年。未离座右。顶书源流付嘱。师立志韬晦。故坚让之。顶寂后。师承顶衣钵。继席此山。

　　衡岳规禅师法嗣
　　镇远迎仙济庵普静禅师

　　粤西平乐宋氏子。寓石阡凤凰。礼衡岳披剃。於施秉西林堂。依云彻具足。复参衡岳和尚印证。住施秉之永祥。重辟迎仙。专苦接纳。后事不记。

　　竺怀印禅师法嗣
　　习安石霞厂石圣禅师

　　本郡程氏子。母陈氏。在城圆通寺。礼明心剃染。矢志行脚。从玉真山偕本师竺怀。游滇至五华寺。参半生老人圆具。老人示同看万法归一话。一齐打翻漆桶。后老人印证怀时。曾谓此子当嗣尔之后。怀遵老人命。不忍舍师。师辅怀归黔。住玉真十有余载。竭力领众。不惮汗劳。遂承印可。后辞怀过五村。重辟石霞。为投老之所。门弟子为师预建塔於山麓。
　　上堂。霞峰小小。众山围绕。曲水盘旋。明堂恰好。不假些子安排。自是地设天造。到者里。只贵人境相宜。自然一切皆为至道。且如何是至道。良久云。不因紫陌花开早。争见黄莺下柳条。卓拄杖下座　上堂。手持执足运奔。眼观色兮耳闻声。惟有舌头要说话。更不与人论疎亲。既是说话。因甚么又不论疎亲。卓拄杖一下云。远亲不若近邻。
　　上堂。卓拄杖一下云。天晴日出。又一卓云。下雨地湿。又一卓云。诸仁者还知霞山拄杖子为人落处么。释迦老子。四十九年口吧吧地。何曾说到者里。山僧今日虽是一片婆心。检点将来。也是施钱造罪。且道。是甚么罪。复卓一卓云。我无辞焉。

　　习安玉真玄一如海禅师

　　本郡孙氏子。年十三。在总持庵。礼本师竺怀剃染。并以具足印可。后住本山终老。塔於山麓。世寿四十九。

　　祖鼻最禅师法嗣
　　安顺静明嵋霁宗禅师

　　河南汝宁蔡氏子。九岁时。值世乱窜岭南。忽染瘴疾。因发出尘之念。疾愈。皈依雪岩静主。乞示念佛公案。后遇舌响。指参月幢老人於滇之石宝山。礼本实剃染。复依幢圆具。参祖鼻印可。
　　上堂。向上向下。掘地觅天。求佛求心。泥中洗土。争如向者里。一时坐断报化佛头。似桶底脱去。始谓之了事人。宗上座。寻常在孤峰顶上。竖坐横眠。今日被人推出。不免向群队里。弗顾危亡。与众兄弟。聊露一线。遂以拂子召众云。且道。者一线。是心耶。是佛耶。良久云。鸳鸯绣出从君看。不把金针度与人。拽拄杖下座。
　　颂万法归一话。一归何处虚空碎。独许石人侧耳听。应物随机闲[车*度]轹。侵晨红日丽山新。

　　善权位禅师法嗣
　　贵阳观音普济大阐禅师

　　安南陈氏子。印心於松岿善权和尚。
　　上堂。慈云山中打鼓。观音庵里上堂。拄杖子。[跳-兆+孛]跳上。搕[打-丁+(天/韭)]堆头。撞着峨嵋。普贤愿王。说些老婆禅。礨礨堆堆。使多闻阿难陀。结集不来。赚得昔年译经底鸠摩那。翻梵语为唐言。报道啰啰哩哩钵啰娘。
　　上堂。德山入门便棒。明赏暗罚。临济逢人便喝。春令冬行。出格底不遭陷阱。具眼者那被热瞒。所以向上关棙。千圣同源。个中消息。诸佛无异。如电光石火。岂容眨眼。若是俊杰。拶着便知。何待入水入泥。其或钝滞。早已鹞过新罗。还委悉么。动容扬古路。弗堕悄然机。
　　小参。临济家风。德山要诀。一棒一条痕。一掌一握血。随机应机。以楔出楔。用老婆心。为人直切。几个知恩解报恩。莫道吾侪虚饶舌。
　　小参。山僧有一诀。入道最亲切。勿以声色求。莫将心意测。拟更问如何。拄杖劈头楔。

　　普安松岿天一大悦禅师

　　楚南吕氏子。因乱入黔。寓安南龙潭寺。礼无霞披剃。参善权和尚。在松岿。一日侍权。与官人持论楞严经。至世尊举手问阿难处。忽然有惺。遂以白权。权即印证。权寂后。师继席此山。十余年。一日示微恙。白众嘱后事毕。趺坐而逝。塔於寺西之老塔山。世寿六十七。僧腊四十。
　　上堂。拈拄杖云。启祖翁门户。展古佛家风。卓一卓云。辟人天正路。扫荡邪宗。又卓一卓云。正法眼藏。一时流通。汝诸人。还知松岿拄杖子为人处么。有向者里承当底。朝打三千。暮打八百。有向背地里吐舌底。亦与三十棒。未必肯容。何故聻。复卓一卓云。天上有星皆拱北。人间无水不朝东。举宝寿开堂。三圣推出一僧。寿便打。圣云。与么为人。瞎却镇州一城人眼去在。寿掷下拄杖归方丈。师云。二大老恁么作略。将谓据令而行。怎奈傍观者哂。松岿门下。只好一坑埋却。且道。他过在甚么处。具眼者试定当看。
　　上堂。德山棒如雨点。临济喝似雷奔。何殊乱世英雄。释迦摩竭掩室。净名毗耶杜口。正似太平奸细。直教列在下风。方乃揭示向上巴鼻。且如何是向上巴鼻。良久云。直饶向者里荐得分明。也是一场特地。
　　上堂。庐陵米镇州萝卜。山僧寻常受用得快。今日特为诸人拈掇。还会么。若会得。且许途中受用。若也不会。三个成群。四个作队则且置。祇如山僧自纳败缺。诸人还知落处么。良久云。三生六十劫。咄。
　　上堂。卓拄杖一下云。三世诸佛也如是。历代祖师也如是。天下老和尚也如是。悦上座到者里。也不得不如是。且道。如是个甚么。复卓一卓云。我见灯明佛。本光瑞如此。
　　上堂。禅禅禅。语默动静体安然。道道道。吃饭穿衣谁欠少。既然如是。因甚么善财童子。历一百一十城烟水。参五十三员善知识。然后复见文殊。方才得了。且道了后如何。花开上林不是春。日出扶桑不是早。
　　上堂。新年头佛法。镜清道有。也好与三十棒。明教道无。也好与三十棒。何故。佛法论个甚么有无。直饶道个不有不无底。正好劈脊便棒。何以如此。卓杖一下云。拄杖开封。当仁不让。
　　颂睹明星话。一睹明星眼界宽。大千无处着羞惭。分明云散家家月。枉受深山六载寒。
　　万法归一。万法归一一归何。渔翁江上钓烟波。芦花两岸偷开眼。戏水鸳鸯远避过。

　　安南广福虚峨大照禅师

　　楚之江陵陈氏子。在云南宜良石宝山。礼月幢和尚剃染。依黔之普安松岿善权。圆具印可。住广福。僧问。如何是祖师西来意。师举果碟云。核桃一把抓。僧曰。核桃一把抓是多少。师云。前三三后三三。僧曰。前三三后三三。又是多少。师云。汝也没量罪过。我也没量罪过。僧曰。争奈君子一言既出。四马难追。师便打云。因怜三尺子。失却两行眉。师终广福。塔於寺侧。

　　安南万寿审实本照禅师

　　西蜀易氏子。幼失恃怙。自发心。於本境小庵。礼一行僧剃发。矢志行脚。至黔之普安松岿山。礼善权和尚。求受具足。权深器之。尝将狗子无佛性话追究。一日出坡挑柴。因柴担头脱。忽然有省。即书偈曰。甚奇怪甚奇怪。刷脱两头中间在。无始劫来是今朝。不识今朝频纳败。持以白权。权曰。青天白日。见神见鬼作么。师曰。从今向后。再不受老和尚欺瞒也。权曰。饶你识得今朝。要且他时后日有事在。师曰。他时后日有甚么事。声未绝。权即乱棒打出。次日书源流付嘱。师住安南万寿。开法接待。二十余年。始终一揆。乙丑孟冬一日示寂。塔於西门外之晴龙山麓。
　　上堂。一念不生。万缘顿息。常光见前。孤明历历。更说甚么向上事。格外机。检点将来。也是糊饼里呷汁。还会么。着衣免寒。吃饭止饥。拟问如何。打折驴脊。
　　师一日。在城檀越家斋次。一士问。三教之中。那一教为尊。师曰。问则总不尊也。士曰。据老和尚道。总无分别也。师曰。也不得儱侗。士曰。恁么则毕竟是那一教为尊。师曰。象叫地皮震。士曰。老和尚与么。则相戏弄也。师曰。戏弄则堕地狱如箭。
　　问僧。甚处来。僧曰。安笼来。师云。闻大扁山。被人偷去。是真么。僧曰。和尚何得当面诳语。师曰。你真实道看。僧无语。师曰。龙头蛇尾汉。出去。
　　僧问。如何是云门饼。师云。半斤一个。僧曰。某甲不问者个饼。师云。料汝受用不得。

　　普安碧云恒暲圣目禅师

　　江右熊氏子。寓黔之安南。生随父於独秀山披剃。参善权和尚印心。
　　上堂。前释迦后弥勒。无端各各妄分别。如来禅祖师诀。堪笑人人总被惑。碧云恁么批判。且道。意在甚么处。卓杖一下云。人间无水不朝东。天上有星皆拱北。喝一喝下座。
　　上堂。云门乾屎橛。洞山麻三斤。等闲忽拈出。疑杀许多人。於中还有不疑底么。出来试道道看。僧才出。师便打云。吾行荒草里。汝便落深坑。直打下座。
　　上堂。拈起拄杖云。三世诸佛用不尽。历代祖师用不尽。古今天下老和尚用不尽。今日落在碧云手里。且道。又作么生。卓一卓云。堪行正令。
　　上堂。抬眸不见天。低头不见地。人间三尺子。都来道不是。饶你道得是。拄杖子亦未肯相许。咄。
　　上堂。大光明藏。八面玲珑。含融十虚。通贯古今。乾坤以此覆载。日月以此照临。圣人以此治化。诸佛以此传心。历代祖师。并天下老和尚。以此扶宗荷教。竖立门庭。开权显实。接物利生。且道。衲僧门下。当作个甚么。十字街头破草鞋。喝一喝下座。
　　小参。参禅没甚奇特。唯要生死心切。无明窠窟掀翻。凡圣路头剿绝。直下及第心空。自然大休大歇。且道。歇后如何。良久云。碓嘴忽开花。磨盘时结果。

　　习安天龙善一纯禅师

