<!-- { "loadSidebar": true } -->
　　石雨方和尚住云门显圣。明方武塘陈氏子。年二十二。因见双塔僧行道威仪有感。辞亲出家。精修净业。一日击木鱼高声诵佛号有省。遂摘椎曰。不惟西方。东土亦不可生。有一老宿闻而谓之曰。且莫草草。南泉三不是话。子作么生。方茫无所置答。后阅楞严。至我真文殊。无是文殊。若有是者。则二文殊。不觉身心世界。打成一片。往参憨山清禅师於匡阜。往还叩击。快说无生。后过云门。时澄和尚炉鞴洪开。方挟袱入堂。矢不语刻期七日彻证。示必死无还生想。一日闻澄上堂曰放下着。顿觉通身庆快。即呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。澄痛加诃斥。挥之而出。一日经行次。闻僧举大慧净剥荔枝话。遽豁然轩渠一笑。首座搊住曰道道。方曰。恰值某甲持不语戒。座奇之。澄授断拂一枝。自号断拂子。退隐黄安鹞子山。俄而澄逝。奔赴云门。复入天台。一时四远趋风。王家宰祁中丞请住云门显圣。门庭日辟。道望愈隆。
　　天童悟和尚与万峰藏书。藏和尚提智证传。力阐纲宗。诸方惊疑。谤议竞起。悟和尚与之书曰。祖师西来。秉教外单传。别行一路。自佛果作碧岩集。大慧谓宗门一大变。今吾徒提智证传。则临济宗至吾徒又一大变。故老僧去夏与吾徒云。当以本色本分者此也。藏复书曰。窃惟法门事大。任荷自心者。苟非深得祖宗的骨之髓。那可承虚接响。丧我儿孙。中外汹汹之议。何足知此血心哉。盖以法门建立之密。千古万古不能扑破。藏谓宗旨未破。则临济犹生也。那可一时以举扬之不易。承接之无人。便欲越过此宗。别行坦路耶。觉范曰。此如衣冠称孔门弟子。而毁易系辞。三尺童子皆笑之。其言痛切。可为寒心。唯望和尚洞此至愚之诚。鉴其玄要之请。俾后世兴起之人。确有本分之据。勿使狐狼野犴。溷同狮吼。则佛祖幸甚。法门幸甚。子孙幸甚。灵岩储重刻天童和尚七书三书序。宏储於崇祯癸酉。在万峰侍者寮。见此录。叹曰。大人哉用处乃尔尔。丙子丁丑。见此录广布乡邑。逮壬午以后。问之来学。禅林中流行渐少。空山无事。闲行至香乳寮。复见此录。虑其日久湮没。随命刷印房重梓流行。宏储生平逆顺因缘。一切消归向上。即先三峰和尚前后复言。虑不知者谓事属於争。槩不行世。兹刻盖以昧昧然传天童者。唯恐是书之不行。道岂有是非胜负乎哉。祥符荫曰。佛祖纲要。自神庙而后。茫昧几希。而临济宗旨。已同沦坠。非天童祖一棒振其颓纲。何以砥滔天之澜。然不得三峰祖力提血战。大声而呼。玄要主宾。扫土尽矣。是知非天童无以起临济之广大。非三峰无以尽临济之精微。两祖盖互相成褫。以逆为用者也。文殊起佛见法见。世尊摄向二铁围山。佛果作碧岩集。大慧欲毁其板。佛祖大机之用。而可以圣见凡情测哉。昧昧者分水火铛。左右袒。则过矣。
　　悟和尚却杭州灵隐之请。
　　乙亥八年。
　　天童祖席成。天童自晋义兴开山。宋宏智中兴以来。号江南第一法席。宋王安石有句云。二十里松行欲尽。青山捧出梵王宫。可想见之。沧桑代变。荆藓荒凉。悟和尚自辛未夏受请入院。至佛殿基。有虚空作殿。日月为灯之语。乃作兴修偈曰。太白山下天童寺。洪水漂流殿如洗。普告四众诸檀那。大家出手共扶起。至是年寿七十。天人师殿。善法堂。寝堂。丈室。皆庄严妙丽。如涌天宫。众踰三万指。上堂。有不用材木。殿阁成见。不劳斧斤。法堂本彰。不动舌头。只向青天白日下。要转便转之语。
　　秋七月临济三十一世嗣天童法三峰和尚法藏寂。时年六十三。春正月。吴江士大夫迎开堂圣寿寺。藏慨然曰。临济大师至於今七百余年。我鞠躬尽瘁。死欲倡明其道。而终不能大遂我志。今老且病。安能仆仆对世人费口舌哉。终不忍其请。人日到寺。告香。举继起宏储潭吉宏忍立僧轮赞。制完还山。宗伯董其昌来谒於证心堂。自陈於临济无位真人语有省。藏剔发痛露。宗伯跃然。再拜出。语人曰。如出云雾。四月朔。命侍司估倡衣钵。设十方普会斋。擿鼓为最后辞众上堂。书从上源流并衣拂。付嘱宏储等。五月朔。就证心堂设死关。自榜曰。歇处。又自题云。佛法有人说。天山好自埋。天山晚年自号也。七月二十一日泊然而化。十一月八日奉全身塔於证心堂。后夜素光从塔起。直上如虹亘天。茂苑相国文震孟祭文云。浩然刚大。佛祖咸在其陶镕。动若风雷。凡圣畴知其变化。倒日回天。七百载宗纲未坠。茹荼集蓼。六十年辛苦自知。读者以为得生平之概。宗伯董其昌撰塔铭。灵岩储天山塔庙记曰。贤劫第四尊释迦文佛直下六十九世。临济正宗净慈藏和尚。和尚望虎邱隆十九世。望杨岐会二十三世。望临济玄三十一世。不称南岳而专承临济。别四宗也。杨岐虎邱特表而出之者。石霜下出匾头道人南公。晚住积翠。有大名称。当时与会祖为二甘露门。嗣其法者。晦堂真净。仰山云盖。死心灵源。草堂湛堂。兜率法云寂音诸老。子孙赫然一时。我会祖得白云端。端得五祖演。落落孤行。五祖之子三佛。佛果老人。巍然号杨岐正脉。佛果当时称得人最盛。虎邱径山杰出。径山负雄望如南公。得记莂者九十余人。杨岐正脉不私其子。而偏归我华祖。华祖为虎邱单传。故虎邱之道独尊。藏和尚波澜如径山。峻拔如虎邱。生不逢诸老腾骧之日。隆庆万历间。法运衰凉。纲宗长夜。和尚手捧日月安於九天。赤身支临济七百年已坠之业。而犹虑威音已后。无师自悟。遽为师范。则后学何所宗承。特请定宗旨於悟和尚。师资道合。响应人天。当是时。悟和尚之得和尚。犹断际之有慧照。和尚遂恣逸群作略。施无畏真说。将使一四天下含灵蠢动。昧略飞摇。同归清凉寂灭法幢。涂毒一声。魔宫震裂。至博通三藏之流支。云兴瓶泻之辨和。咸思罄南山之竹木。佐其鞭笞。扬东海之怒涛。衍其流毒。悟和尚为此惧。倒行逆既。百计夺之。人不见其用。遂使及门之士。恐道格缓行。不祢其父而祢其祖。嗟乎。道之所在。果如是耶。滹沱之言曰。第一句荐得。堪与祖佛为师。奈何奴呼菩萨。婢视声闻。而计名闻利养。以夫子之道。反害夫子乎。当积翠径山儿孙满天下。我会隆二祖。欲觅针锋许插脚不可得。孰谓如来正法眼藏於是凭依。至於今遍照尘剎。我和尚之道。光明无碍。践履深严。灵骨所在。龙神呵护。乾坤有毁。天宝弗坠。道行详传铭不具载。称净慈藏和尚者。和尚八坐道场。而净慈则五山之首。唐宋诸尊宿说法之席也。
　　八月。剖石宏璧和尚继席万峰。璧无锡郑氏子。十七剃染。坐阅华严五载。谒三峰藏得悟。遍参诸方。见博山黄檗匡庐诸老。游两浙。礼悟和尚於金粟。复归三峰。透彻临济纲宗。付法。遂继圣恩法席。上堂曰。临时眼目。千古绝同。或纵或夺。有始有终。电光莫及。石火罔通。若也拟议。白云万重。
　　丙子九年。
　　春正月。继起储和尚开法常州夫椒祥符禅寺。先是毗陵迎藏和尚住夫椒祥符。藏顾储曰。汝既辞万峰。可竭力於我父母之邦。宜主夫椒。到寺。法堂揭五宗要旨。室中出十二种日旋三昧。以验方来。一时东南衲子。贤士大夫。目为龙门。
　　二月。瑞光彻和尚开堂金山龙游寺。众盈万指。人皆谓圆悟再来。时值淮扬流宼将迫。彻至。寇远去先一夕。官守同感异梦。谓有肉身菩萨来。此地无恙矣。因是总戎领军士装束出迎。有司争礼之。海岸居士黄端伯。亲见寿昌。不可一世。与彻机缘相见。遂服膺。
　　七月费隐容和尚迁建安莲峰禅院。
　　潭吉忍和尚住杭州安隐。忍蜀之郑氏子。少负才略。二十出家。自恨无真师畏友。乃汩没於章句中。十有五载。每当山水友朋诗文适意之际。辄怀惭自责曰。我出家宁为此乎。即道念勃兴。发足南询。至吴中。邂逅同乡刘长倩孝廉。见三峰语录。不觉身毛卓竖。遂偕入山请益。藏每诟詈不已。忍意失所求。遽辞去。往参天童。亦不契。后卧病武林。偶阅黄龙见慈明语。忽叹曰。古人笑怒皆方便也。亟还见藏於邓尉。负病求入精进堂。众以为不可。藏曰。参禅致死。不愈於他病乎。师因激励。神益旺。志益坚。或劝放参自摄者。则避去不欲闻。藏因忍闻慧深入。恐猝不能枯。令究云门折足因缘。有省。复举沩山有无句公案。征诘研穷。久之日臻玄奥。到寺日。拈拄杖卓一下。召众曰。千佛列祖顶[宁*页]。与诸人一击洞开了也。设有撩起便行底。脚下也好与三十拄杖。掩关集从上列祖悟由。起自释迦。终於天童三峰。凡六十九世。以尽临济一宗。串珠而下。有建立者。有守成者。有扶救者。其间升降。历历可观。使宗祖眼目。不致委地。以待夫天下后世英杰者出。再振起之。曰五宗救。凡十卷。祥符荫曰。五宗救一书。揭示佛祖精微。阐扬宗旨肯綮。实有功於法门。但其间於天童三峰之际。只当论明道法。不当存诸形迹。诸方具眼者。以太虚圆摄之。而不分彼此见。斯为善也。
　　九月。湖州圣日峰大香唵囕法师寂。香吴洞庭名士吴鼎芳也。少工诗文。留心梵乘。键关阅藏。梦中感大士舒光印摄。遂决志出尘。年四十复因亡母感梦。诫其出家。以忏己罪。乃宵征入云栖。剃染於莲大师像前。徧叩诸方。志在扶教。而於己躬下事。实密证精彻。然不敢以禅自任。开讲说法。道风秀出吴越之间。所至一衲。萧如闲云孤鹤。不求伴侣。而去住自如。会心所至。趺岩坐树。往往绝粒。茶毗之夕。栴檀香气。芬郁累日不散。远近缁素礼敬。得未曾有。所着有云外录。明僧传。及道德经解等行世。诗歌有皎然贯休之风。持律泠然。与世无忤。孝廉夏元彬传其生平。塔於圣日峰之阴。祥符荫曰。唵囕法师。道韵风标。足为近今缁流坊表。明僧传摭拾见闻。精核不肤。后来有志灯传者。所宜参考也。
