<!-- { "loadSidebar": true } -->
　　或谓祥符曰。出家之法。以余观之。何其悖也。何者。身体发肤。受之父母。今则髡其颅。刈其须。斯不为毁伤乎。父母者。生我者也。男女居室。人之大伦。不孝以无后为大。今则背弃其亲。动之千里。生绝甘旨。死无蒸尝。於孝何居。长幼之节。不可废也。出家则君臣之义。邈然远之。何以为忠。断绝人伦。不顾似续。使举世而出家。不几世界空虚乎。欲正人君子不非之。且求其信。何可得也。祥符曰。子言是也。山僧三十年前亦曾言之。今将明以告子。身体发肤。受之父母。不敢毁伤。固所以为孝也。今孝如大舜。能保父母不死乎。能保父母死。而身体发肤不毁伤乎。父母死而不能救。父母死而身体灭坏。发肤毁尽。漠然不以为念顾。鳃鳃恤一己之身体发肤。吾未见其所以为孝也。且所云不亏其体。不辱其亲。非仅形骸之谓也。能守其身。克全乎所以为身者。方可谓之不毁伤。出家之法。何争於须发而必去之髡其顶者。示已脱俗。不复同於世相。顾形思义。务所当务也。子知出家何所为乎。为了生死也。生死不学。佛道不能了。佛道非弃舍世缘不能学。故不从浅近起见。而惟深远是图。暂违其亲。终欲度脱其亲也。终欲进亲於道。俾吾亲得免幻躯报谢之苦。共证真常净乐之域也。口体之养。晨昏之奉。孝之小者也。以道事亲。度脱其亲。孝之大者也。举世间之孝。又孰有大於出家者乎。子以为远君臣之义。是不忠也。而抑知山林中人。晨香夕镫。祝延北阙。兢兢焉无日不以国王水土之恩为念乎。且五戒十善。清严摄物。所以默扶王化者。又岂子之所得而知者耶。至谓举世出家。则有世界空虚之虑。何其抱杞人之忧。若是岌岌也。举世沉沦贪爱。耽着利名。如何得能出家。若能出家。则梵行清白。福德同天。纯善无恶。皆为贤圣。天人岂藉秽欲而生。贤圣则各正性命。子未知夫人天凡圣之由。死生幽明之故。吾又何能一一为子饶舌哉。从古至今。正人君子。不知其几几也。未之知者。自不能不议之疑之。已知之者。信之尊之。而莫能窥测其极致。恨知之晚。悔不身先之者。亦复何限。何子言之易易也。
　　太子自以所佩剑断除须发以七宝衣易粗布僧伽黎(此云割合重复衣)服之(佛佛出家。剃除须发。服僧伽黎。表法同也)　发明(世尊种种示见。皆以调摄众生无非佛事。故一一特书。昭佛佛道同。不离世相而不即世相也)。
　　菩萨入檀特山修道习定(以后称菩萨。成等正觉后称佛)。
　　於阿蓝迦蓝处习不用处定(广如经载)　发明(佛已历劫道成。所以然者。调摄众生也。故经云。以无心意无受行。而悉摧伏诸外道。先历试邪法。示诸方便。发诸异见。令至菩提)。
　　癸酉四十五年。
　　菩萨在檀特山修道(未出家以前。太子书年。出家以后。菩萨不书年)。
　　甲戌四十六年。
　　菩萨在檀特山修道　发明(正人修邪法。邪法亦成正。故书修道)。
　　初至檀特山。习不用处定三年。知非便舍。
　　乙亥四十七年。
　　菩萨复至郁头蓝弗处修道习非非想定。
　　丙子四十八年。
　　菩萨修道习定。
　　丁丑四十九年。
　　菩萨修道习定知非便舍。
　　戊寅五十年。
　　菩萨入象头山修道行苦行。
　　昭王己卯五十一年。
　　菩萨同诸外道苦行日食麻麦。
　　穆王(昭王子。名满。在位五十五年。按谥法。布德就义曰穆)。
　　穆王庚辰元年。
　　菩萨修道行苦行。
　　辛巳二年。
　　菩萨修道行苦行。
　　壬午三年。
　　菩萨修道行苦行。
　　癸未四年(景德传灯录作三年者误)。
　　菩萨苦行满沐浴於尼连河受天化女所献乳糜。
　　降魔　发明(菩萨观察十种义故。示见降魔。乃至菩萨从兜率降生。以及涅盘。一一具有十种深义示见。如华严离世间品所明)。
　　菩萨诣毕钵树下。天帝化人。撷瑞草以藉坐。景云祥风。四起纷披。天魔念菩萨道成。且受折抑。率众作难。穷见可怖可欲诸境。菩萨泊然不动。以指指地。地大震。魔皆颠仆。於是降之。
　　祥符荫曰。魔佛不二。只在一心。不善用心。佛即是魔。善用其心。魔即是佛。魔佛无体。唯在当人。佛之与魔。间不容发。且佛非魔不成。一一顺逆境界。皆为增上因缘。魔非佛不伏。可怖可欲诸境。伎俩皆穷。而定慧慈威。何所不摄。学道人能入佛入魔。佛魔不异。即魔即佛。魔佛两忘。至竟魔佛无依。入即何有。其於道也。斯庶几乎。
　　菩萨入定成道。
　　菩萨於二月。(周正建子即今十二月)七日之夕。入正三昧。至八日明星出时。廓然大悟。成等正觉。乃叹曰。奇哉。一切众生。具有如来智慧德相。但以妄想执着。而不能证得。
　　祥符荫曰。道也者。如大王路。不离当处。初无隔碍。众生与佛。体用俱同。触途成滞。乃成众生。行解圆满。遂成佛果。解圆行满。只能如道之量。而於道不增毫厘。触途成滞。亦只背道之量。而道未尝因之灭失。是以佛成道也。无所不成。而实无所成。斯以谓之根本不动智。众生触途成滞。究可就路还家。一举步间。便与道体不隔。斯以谓之差别妙慧智。佛具此智。方乘大乘而成正觉。若无此智。设修於道。只证二乘。及生净土。而不成佛。佛道圆成。不离当前一念。众生念念。可以成道。一念纯真。十方坐断。涅盘生死。犹若空华。圣见凡情。俱为梦幻。若来祖师门下。正好买草鞋行脚在。
　　阿难陀生(梵语阿难陀。华言庆喜。以世尊成道日生。故名)。
　　甲申五年。
　　佛初转法轮度憍陈如等五人。
　　佛成道已。思惟己所得法。甚深难解。唯佛。与佛。乃能知之。今此众生。邪欲所障。迷惑不信。反生诽谤。当堕恶道。甚可悲悯。大梵天王。及诸天等。申礼劝请。佛受其请。曲垂方便。遂诣波罗奈国。(此云江绕城)鹿野苑中。为五人。(一阿若憍陈如。此言无知。佛之舅氏。二頞[卑*页]。此云马胜。佛之家族。三跋提。此云小贤。佛之家族。四十力迦叶。亦名婆敷。亦佛之舅。五拘利太子。斛饭王之长子。乃佛从兄弟也)宣说四谛。(苦。集。灭。道)三宝(佛。法。僧也)乃成。(佛为佛宝。四谛为法宝。五人为僧宝也)五人证果(得法眼净。及无生智)　发明(巨夜长寝。无人能觉。慧日未出。明星前见。陈如等初受法味。初入法流。初登真谛。初入圣证。在一切人天罗汉之前。故具书之)。
　　受四天王所奉钵(梵语钵多罗。华言应量器)。
　　时有五百商主。以蜜麨奉供於佛。佛念过去诸佛。受食仪式。用钵多罗。时四方天王。知佛心念。各持其一钵奉佛。佛受四王之钵。累置掌上。按令成一。使四际相见。咒愿受食已。即援商人三归(令归依佛法僧三宝)。
　　乙酉六年。
　　佛在象头山为龙鬼等说法　发明(佛处众会为众说法。难以具书。今书其始初凡近一二。以槩一切)。
　　或问牟子(汉初平时人名未详作理惑论)曰。夫至实不华。至辞不饰。言约而至者丽。事寡而达者明。故珠玉少而实。瓦砾多而贱。圣人制七经之本。不过三万言。众事备焉。今佛经卷以万计。言之亿数。非一人力所能堪也。仆以为烦而不要矣。牟子曰。江海所以异於行潦者。以其深广也。五岳所以别於邱陵者。以其高大也。若高不绝山阜。跛羊凌其巅。深不绝涓流。孺子浴其渊。麒麟不处苑囿之中。吞舟之鱼。不游数仞之溪。剖三寸之蚌。求明月之珠。探枳棘之巢。求凤凰之雏。必难获也。何者。小不能容大也。佛经前说亿载之事。道万世之要。太素未起。太始未生。乾坤肇兴。其微不可握。其纤不可入。佛悉弥纶其广大之外。剖析其窈妙之内。靡不纪之。故其经卷以万计。言以亿数。多多益具。众众益富。何不要之有。虽非一人所堪。譬若临河饮水。饱而自足。焉知其余哉。问曰。佛经众多。欲得其要。而弃其余。直说其实。而除其华。牟子曰。否。夫日月俱明。各有所照。二十八宿。各有所主。百药并生。各有所愈。狐裘备寒。絺绤御暑。舟舆异路。俱致行旅。孔子不以五经之备。复作春秋孝经者。欲明道德。正人心耳。佛经虽多。其归一也。何弃之有哉。
　　佛为优娄频螺迦叶兄弟三人说法(并度其弟子一千人)。
　　发明(佛度弟子。无量无数。难以尽书。今依经载。书上首一二。以槩其余)。
　　丙戌七年。
　　佛度舍利弗(此云身子)目连(采菽氏)等。
　　舍利弗初师梵志沙然。有二百五十弟子。於路逢頞[((白-日+田)/廾)*页]比邱。威仪庠序。因问师法。頞[((白-日+田)/廾)*页]为举诸法从缘生偈。一闻即得初果。来至佛所。七日达一切法。证阿罗汉。因同目连归佛。目连闻法。经十五日。乃得四果。二人为佛左右面弟子(舍利弗智慧第一目连神通第一)。
　　丁亥八年。
　　佛定出家沙门同称为释。
　　佛告诸比邱。有四大河。同入海已。无复本名。同名为海。四族出家。学佛道者。并称释迦弟子。以从佛生育法身。成就道力也(四河。东恒伽。南新头。西婆叉。北私陀。四族。西竺四姓)。
　　戊子九年。
　　佛度摩诃迦叶证阿罗汉果(梵语摩诃迦叶。此云饮光氏。以身光蔽众得名)。
　　佛在拘耶尼国为婆陀和等说般若。
　　长者须达与太子祗陀共作精舍供佛　发明(轻宝重佛故书)。
