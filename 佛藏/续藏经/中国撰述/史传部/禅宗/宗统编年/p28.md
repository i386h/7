<!-- { "loadSidebar": true } -->
　　祖化被南天。声驰五印。经六十载。度无量众。后值异见王欲毁佛法。王故祖之侄也。祖悯之。欲开其蒙。而六众亦各念佛法有难。师将何所匡济。祖遥知众意。弹指应之。六众悉闻。云。此我师信响也。皆至祖所。祖曰。一翳蔽空。孰为翦之。前无相宗。宗胜欲行。祖曰。汝虽辩慧。道力未全。且与王无缘。胜辞祖竟至王所。广陈法要。王曰。汝今所解。其法何在。宗胜曰。如王治化。当合其道。王所有道。其道何在。王曰。我所有道。将除邪法。汝所有法。将伏何人。祖不起於座。悬知宗胜义堕。召波罗提曰。宗胜不禀吾语。与王论屈。汝急往救。波罗提曰。愿假神力。言讫云起足下。遂乘以见王。王正问宗胜。忽见愕然忘其所问。而顾波罗提曰。乘空来者。是正是邪。提曰。我非邪正。而来正邪。王心若正。我无邪正。王虽惊异。而骄慢方炽。即摈宗胜令出。波罗提曰。王既有道。何摈沙门。我虽无解。愿王致问。王怒而问曰。何者是佛。提曰。见性是佛。王曰。师见性否。提曰。我见佛性。王曰。性在何处。提曰。性在作用。王自不见。王曰。於我有否。提曰。王若作用。无有不是。王若不用。体亦难见。王曰。若当用时。几处出见。提曰若出见时。当有其八。王曰。其八出见。当为我说。波罗提即说偈曰。在胎为身。处世为人。在眼曰见。在耳曰闻。在鼻辨香在口谈论。在手执捉。在足运奔。徧见俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。谘询法要王复问波罗提。师承为谁。提曰。大王之叔。菩提达摩也。王闻遽勅近臣。迎祖至王宫。祖为王忏悔往非。王闻泣谢。随诏宗胜归国。近臣曰。宗胜被谪时。已捐躯投崖矣。祖曰。胜尚在。召之当至。初胜受摈。耻不能正王。遂投身危崖。俄有神人。以手捧承。置於岩上。胜曰。我忝沙门。当与正法为主。不能抑绝王非。是以捐身自责。神何佑助。愿示所以。於是神人乃说偈曰。师寿於百岁。八十而造非。为近至尊故。熏修而入道。虽具少智慧。而多有彼我。所见诸贤等。未尝生珍敬。二十年功德。其心未恬静。聪明轻慢故。而获至於此。得王不敬者。当感果如是。自今不疎怠。不久成奇智。诸圣悉存心。如来亦复尔。胜闻偈欣然。遂宴坐岩间。至是王遣使山中召胜。祖谓王曰。知胜来乎。王曰未知。祖曰。再命乃来耳。使者至山。而胜辞。果再命乃至。
　　戊戌十七年(魏神龟元年)。
　　姬光出家宴坐香山。
　　光少则超然博极载籍。尤善谈老庄。后览佛乘。遂尽弃去。依宝静禅师出家。名神光。徧学大小乘义。年三十三返香山。终日宴坐。
　　己亥十八年。
　　沙门慧皎奉勅撰高僧传成。
　　始於后汉明帝永平十年。终至梁天监十八年。凡四百五十三载。共二百五十七人。附见者二百余人。开为十例。一曰译经。二曰义解。三曰神异。四曰习禅。五曰明律。六曰遗身。七曰诵经。八曰兴福。九曰经师。十曰唱导。凡十科所叙。皆散在众记。删聚一处。述而无作。合序录为十四卷。号曰高僧传。
　　祥符荫曰。普通以前。直指之道。未来东震。最上风规无闻焉。而译经弘法之士。皆大龙香象。神力变化。未有以奋发沉炼之。其习禅者。皆四禅八定。而非祖师立地超脱。顿渐绝迹之旨。故皎之所列十科。以德业言。其中杂糅迭出者。亦有之。然搜扬之功。不为无补於法苑也。
　　庚子普通元年。
　　辛丑二年。
　　壬寅三年。
　　癸卯四年。
　　梁太子纲编法宝集。
　　甲辰五年。
　　祖留化南天(共六十七年)。
　　乙巳六年(魏孝昌元年)。
　　祖发南天竺航海来东土。
　　祖念般若多罗六十七载之记。复思东震旦国。佛记一千年后。般若智灯。运光於彼。遂嘱弟子不若蜜多罗住天竺传法。而躬至震旦。乃辞祖塔。别学侣。慰勉於王曰。当勤修白业。吾去一九即回。王闻祖言。涕泪交集。曰。此国何罪。彼土何祥。收既有缘。非吾所止。唯愿不忘父母之国。事毕蚤回。王即具大舟。躬率臣僚学众。送至海堧而别。
　　丙午普通七年。
　　祖航海东来(泛重溟凡三周寒暑。达于南海)。
　　丁未大通元年。
　　佛教来东土四百六十年　发明(书教来东土。止於是年。此后单书宗统。以宗统教也)。
　　东土第一世祖菩提达磨尊者自南天竺来。
　　九月二十一日达於广州。刺史表闻。帝遣使赍诏迎请。
　　考定(景德传灯录作普通八年丁未。五灯会元作普通七年庚子。传法正宗记作普通元年庚子。又作或曰普通八年丁未。佛祖统纪作以梁大通元年达南海。佛祖历代通载作丁未改元大通初祖菩提达摩来梁。佛祖纲目作普通元年十一月至金陵。今考景德传灯录作普通八年丁未。丁未是也。普通止七年。作八年。非也。五灯会元作普通七年庚子。普通七年。其年丙午。年甲差误也。传法正宗记作普通元年庚子。或曰普通八年丁未。此未定之词也。谨按般若多罗亲记祖云。吾灭后六十七载。当徃震旦多罗之寂。在宋孝武大明元年丁酉。从戊戌大明二年。顺数至梁普通五年。魏正光五年甲辰。为六十七年。此六十七年。祖留南天竺。从梁普通六年。魏孝昌元年乙巳。祖辞南竺。当在斯年三周寒暑。以梁大通元年丁未至广州。此确证也。佛祖统纪。及佛祖历代通载。皆相合。其日丁未。改大通。王怡长历甲子数。有普通八年。若然则传灯所称普通八年。亦自有由。而丁未又正相合。以是合证。定祖于大通元年丁未至梁。与跨水逢羊之谶。前后相符。万无可疑者也)。
　　别证(陶宗仪辍耕录。陶华阳谱曰。大同二年丙辰。君年八十一。只眼或方。梦胜力菩萨授菩提记乃诣鄮县礼阿育王塔。自誓受戒。世传吕岩从锺篱权受剑诀。后二百余年。来参黄龙诲机。始竟佛言。不修正觉。别得生理。休止深山大岛。绝于人境。报尽还来散入诸趣。晚年始坚此愿。唐志有所着草堂法师传。当时佛教虽隆。禅宗未闻。圆觉以大通元年至以是年去。留台城十九日。度君不及相见。圆觉。初祖谥○百丈清规尊祖章云。初祖梁普通八年丁未九月二十一日至南海。十月一日至金陵。十九日渡江北。十一月二十三日届于洛阳。至丙辰岁十月五日。端居而逝。十二月二十八日葬熊耳山)。
　　祖至金陵帝问法不契。
　　十月一日至金陵。帝问即位来造寺写经度僧有何功德。祖曰。并无功德。帝曰。何以无功德。祖曰。此但人天小果。有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德。不以世求。帝遂问。如何是圣谛第一义。祖曰。廓然无圣。帝曰。对朕者谁。祖曰。不识。帝不悟。
　　祖届洛阳寓少林面壁。
　　祖知帝不契机。是月十九日。潜回江北。十一月二十三日届洛阳。寓止嵩山少林寺。面壁而坐。人莫之测。谓之壁观婆罗门。
　　祥符荫曰。圣贤佛祖。设化因时。作止语默。无非教也。孔子见学者多从事於言语。而曰。予欲无言。又曰。吾无行而不与。圣人亦何尝不欲人忘言会道哉佛教东来。至梁之时。经律论等译出者。凡有五千四百余卷。语言文字。不为不多矣。天下僧至二百余万。寺院凡四万余所。帝王舍身讲法。化仪庄严。不为不盛矣。於是初祖以并无功德。荡修行之执相者。以面壁九年。折文言之外求者。直指人心。顿证大道。西来大意。与孔氏之教。若合符节也。
　　戊申二年。
　　祖寓少林　勅沙门智藏等撰义林八十卷。
　　己酉中大通元年(魏永安元年)。
　　魏主遣使至少林征祖前后三至不赴。
　　魏主闻祖寓少林。遣使赍诏征。前后三至。祖不顾。魏主弥加钦尚。
　　梁主舍身同泰寺地震百僚三请复位(帝舍身讲经非一。书此以槩之)。
　　九月十五日。帝舍身於同泰寺。设四部无遮大会。释御服。持法衣。行清净大舍。素床瓦器。亲为大众讲涅盘经。地大震。群臣以钱亿万奉赎。表请还宫。三请乃许。十一月一日。驾还宫。
　　祥符荫曰。以世治言之。武帝过矣。以佛法言之。此菩萨行也。畴则能之。若其了悟中道。契第一义谛。於廓然不识之答。其於祖也。岂不觌面亲承乎。而乃当前失之。惜哉。
　　庚戌二年。
　　魏遣使赍衣钵就少林供祖三辞坚请受之。
　　魏使赍摩衲袈裟二领。金钵。银水瓶。缯帛等物。来少林供祖。祖固让。三返。魏主意弥笃。祖乃受之。自尔缁白之众。倍加信向。
　　辛亥三年(魏普泰元年)。
　　祖在少林。
　　壬子四年(魏永熙元年)。
　　癸丑五年。
　　甲寅六年(东魏天平元年是年魏分为二)　(荧惑入南斗)。
　　僧神光来参。
　　僧神光者。久居伊洛。博览群籍。善谈玄理。每叹曰。孔老之教。礼术风规。庄易之书。未尽妙理。近闻达摩大士住止少林。至人不遥。当造玄境。遂诣祖参承。祖晨夕端坐面壁。莫闻示诲。
　　神光断臂安心。
　　光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。其时十二月九日。值夜大雪。光夜侍坚立不动。迟明积雪过膝。祖顾而悯之。问曰。汝久立雪中。欲求何事。光悲泪曰。惟愿和尚慈悲。开甘露门。广度群品。祖曰。诸佛无上妙道。旷劫精勤。难行能行。非忍而忍。岂以小德小智。轻心慢心。欲冀真乘。徒劳辛苦。光闻祖诲励。潜取利刀。自断左臂。置於祖前。祖知是法器。乃曰。诸佛最初求道。为法忘形。汝今断臂吾前。求亦可在。遂因与易名曰。慧可。乃问诸佛法印。可得闻乎。祖曰。诸佛法印。匪从人得。可曰。我心未宁。乞师与安。祖曰。将心来与汝安。可良久曰。觅心了不可得。祖曰。与汝安心竟。
　　祥符荫曰。此是东土第一个样子学道求法者。急着眼。
　　乙卯大同元年(西魏文帝宝炬大统元年东魏天平二年)。
　　祖付慧可正法眼并授袈裟表信。
