<!-- { "loadSidebar": true } -->
　　唵囕香云外录明僧传。首万峰祖曰。临济正宗二十传。至伏龙千岩长。名倾华域。而边方诸国。莫不蹙还。咨礼尘下。衲徒恒数千指。惟万峰禅师一人最称首。贯岩谓其纯粹质朴。有古人气象云。又曰。我明二百六十年间。禅源一脉。绳绳相武。有足嘉者。然根流既博。辑并诚艰。自宋景濂护法录外。焕乎耳目者。必为立传。后有传灯。不无小补。如万峰禅师龙蛇之生大泽。麟凤之见明时。因列藉首。不独以年寿称也。

　　临济第二十二世祖

　　讳普持。字宝藏。嗣法万峰。继席为第二代。
　　壬戌十五年。
　　临济第二十二世圣恩祖嗣宗统　发明(灯录皆称宝藏。宝藏乃祖号圣恩寺赐额于正统八年。今以别前万峰。故称圣恩。洞宗松庭无方诸祖。皆以号行者。文献之阙也)。
　　祖继住万峰。
　　禅师宗泐还自西域。
　　三月泐自西域还。求得庄严宝王文殊等经。授右街善世。寻以事谴。往凤阳槎峰建寺。
　　诏道衍等十人同十王之国　发明(衍等以世外而预人国家事。故削书禅师)。
　　禅师径山下苏州万寿行中至仁寂。
　　仁番阳吴氏子。嗣元叟端。蒲圻魏观为苏守。见万寿废址。戚然有意兴复。闻仁寓虎邱。致书币。凡三往返而后应。是年三月望。示疾。十九日同参如愚仲讯侯曰。师行矣。盍赐一言为末后训乎。仁曰。十方薄伽梵一路涅盘门。曰与师缔交五十秋矣。此别直诣净土相见。仁厉声曰。尽大千界是个净土。何处不相见。良久泊然而逝。
　　癸亥十六年。
　　万安祖付凝然改法。
　　改参万安。尝举路逢死蛇莫打杀问祖曰。这个莫是背触不得的意么。祖曰。笑破山僧口。改罔措。祖曰。你在鬼窟里讨什么碗。改愈不安。一日值祖上堂次。改通身汗下释然。祖乃付法。
　　曹洞第二十四世南阳万安松庭祖示寂。
　　祖洪武间。开法万安。王公以下。皆师尊之。

　　曹洞第二十五世祖

　　讳　改。字凝然。嗣法松庭。出世少室。
　　甲子十七年。
　　曹洞第二十五世少室祖嗣宗统。
　　祖出世少室。上堂曰。莫向言中取则。直须句外明宗。若能如是会。彻古彻今。自由自在。
　　祥符荫曰。昔云门雅不欲以言句流传。禁学者记录其语。盖欲学者自悟忘言也。洞宗雪庭裕奉诏说法。几千万言。时人欲为刻行。裕叱止之。数传以后。遂致语录绝传。又明初佛事云兴。化仪鼎盛。丹诏宸书。驰骛天下。而一二传持祖脉者。泠然格外。独振真宗。故圣恩少室诸祖。语录失传。然存大统於一丝。迄今昭然如十日并照。又何在非诸祖语录之所流布也耶。
　　乙丑十八年。
　　台宗法师松江兴圣寺原真寂。
　　真号用藏。传天台教观。戒行精洁。博极群书。禅坐达旦。随缘演说。索浴书偈。告众而逝。
　　丙寅十九年。
　　禅师古拙俊奉旨至繁昌剃度千僧。
　　禅师荐严下台州瑞岩空室无愠寂。
　　七月示微疾。谆谆勉众。书偈端坐而逝。遗命阇维煅骨。散水竹间。有二会语。山庵杂录。净土诗行世。
　　丁卯二十年。
　　戊辰二十一年。
　　己巳二十二年。
　　庚午二十三年。
　　禅师道成奉诏考试天下僧徒。
　　成字鹫峰。别号雪轩。洞上灵岩秋江洁嗣。历住普照智藏。奉旨考试天下僧徒。进试卷奏对称旨。赐金襕袈裟。命住持天界。亲洒翰墨送之曰。不答来辞许默然。西归只履旧单传。鼓钟朔望空王殿。示座从前数岁年。俾悬之法堂。
　　辛未二十四年。
　　壬申二十五年。
　　禅师惟则上偈止籍僧　发明(籍僧非制也。上因一时之见。而则能上偈止之。可谓以道事君者矣。故书)。
　　八月二十九日。晚朝。上命凡天下僧人。但清理册文上。有名籍者。不问度牒已给。皆要他俗家余丁一人充军。则时在京闻上命进偈七章。其一曰。天街密雨却烦嚣。百稼臻成春气饶。乞宥沙弥疎戒检。袈裟道在祝神尧。上览偈。罢籍僧。
　　癸酉二十六年。
　　甲戌二十七年。
　　乙亥二十八年。
　　丙子二十九年。
　　丁丑三十年。
　　戊寅三十一年。
　　建文皇帝。
　　建文己卯建文元年。
　　庚辰二年。
　　辛巳三年。
　　壬午四年。
　　成祖文皇帝。
　　成祖癸未永乐元年。
　　禅师道成奉诏往谕日本。
　　上以日本在鲸波万里外。俗尚佛乘。以成道行尊硕。命捧玺书往谕之。陛辞赐金钵锡杖军瓶等。成迥涉洪涛。如践平陆。宣布朝廷恩谕。阐扬佛祖宗源。自国王而下。莫不俯伏臣化。
　　禅师天童下径山呆庵敬中普庄寂。
　　庄仙居袁氏子。嗣天童了堂一。住抚州北禅。云居。径山。洪武初。应诏说法称旨。后衔命祀庐山。礼成。是年十月二十三日。寂於不动轩。
　　甲申二年。
　　诏征天下名僧纂修藏典　发明(佛法付嘱国王。纂修藏典。诚为教世先务。故特书之。嘉帝能尊法也)。
　　璧庵完。如珪瑾。指南车。晓庵启等。应诏纂修。
　　道成还自日本。
　　乙酉三年。
　　禅师永慈参太初原。
　　慈字海舟。蜀成都余氏子。原籍秣陵。龆齔见僧辄喜。弃俗趋彭县大隋山景德禅寺。投独照月公剃染。月寂。慈襄塔事毕。入西山八载。行脚首依太初原於罗阳三峰。一日问父母未生前那个是你本来面目。慈从东过西。叉手而立。
　　丙戌四年。
　　丁亥五年。
　　禅师慧旵参祖受法至安溪掩关。
　　旵字虚白。湖广王氏子。父为丹阳税课司。因家焉。母黄氏。方娠。梦僧顶包入门。及产有异质。警悟不凡。梦坐稠人中。挥麈立论。醒以告母。母曰。此高僧说法像也。他日令汝出家。年十四。礼邑之妙觉寺湛然老宿求度。湛问曰。汝为何事。答曰。志愿作佛。湛奇之为净发。闻松隐唱道云间。往参叩。有契。至一小庵。禅定六日。安祥而起。举目触松。豁然有省。寻至圣恩。见果林荣。针芥相合。指见祖。具陈因由。祖斥之曰。佛法如大海。转入转深。那许泊住。由是亲炙座下。一日问曰。心不是佛。智不是道。汝云何会。乃向前问讯。叉手而立。祖呵曰。汝在此许多时。还作这个见解。因发愤忘寝食。次日蓦彻源底。呈偈曰。一拳打破太虚空。百亿须弥不露踪。借问个中谁是主。扶桑涌出一轮红。祖仍未点首。久之尽得其道。乃嗣法。别去圆具昭庆。隐杭州安溪古道山。
　　戊子六年。
　　禅师乌石下温州瑞安太初启原寂。
　　原日本源氏子。九龄出家。年十九与宗猷等十八人同誓。请旨行求大法。准赐茧纸度牒。金襕袈裟及钵盂锡杖等。檄於[舟*(一/艮)][舟*刍]。游参上国。历三年抵福州。历参知识四十五员。后谒乌石愚。嗣其法。结茅庐阜。复移石龙。出世广度。迁罗阳三峰。再迁护龙。一日集众说偈而逝。
　　临济第二十二世圣恩祖示寂。

　　临济第二十三世祖

　　讳慧旵。嗣圣恩持祖法。隐杭州安溪。遂成丛林。宣德间。赐额东明禅寺。
　　己丑七年。
　　临济第二十三世杭州东明祖嗣宗统(三十一年)。
　　祖安溪掩关。天下趋风。素缁奔向。诲迪奖励。未尝少倦。有疑而决者。析以片言。莫不泠然省解。学徒恒集数百人。
　　纂修藏典成。
　　庚寅八年。
　　禅师契斌参少室祖嗣法。
　　斌字俱空。睹秦封槐树。豁然省契。参改祖。祖尝问曰。赵州勘破婆子。婆子败阙在甚么处。答曰。一对无孔铁锤。曰祇如赵州意作么生。答曰。荆棘林中重加陷阱。曰石头道书亦不通。信亦不达。是何意旨。答曰千里同风。曰青原垂足。又作么生。答曰祸事祸事。遂嗣法。
　　辛卯九年。
　　壬辰十年。
　　癸巳十一年。
　　曹洞第二十五世少室祖示寂。
　　祖晚归二祖庵坐脱。周王蜀王伊王。修竺法潜故事。登山敬礼。一时叹所未有。

　　曹洞第二十六世祖

　　讳契斌。嗣少室。出世嵩山。
　　甲午十二年。
　　曹洞第二十六世嵩山祖嗣宗统(三十年)。
　　诏天下名德入京较对三藏大典。
　　乙未十三年。
　　丙申十四年。
　　丁酉十五年。
　　戊戌十六年。
　　禅师径山文琇增集续传灯录。
　　琇字南石。嗣虎邱中。住吴灵岩。迁径山。大鉴十八世至二十世。宗传卓佚者。增集续入。成书曰增集续传灯　(皇清庚子。宗伯钱谦益。出二书与虎邱储。一增集续传灯。一山庵杂录。储刻行之)。
　　己亥十七年。
　　庚子十八年。
　　辛丑十九年。
　　壬寅二十年。
　　癸卯二十一年。
　　甲辰二十二年。
　　仁宗昭皇帝。
　　仁宗乙巳洪熙元年。
　　宣宗章皇帝。
　　宣宗丙午宣德元年。
　　丁未二年。
　　戊申三年。
　　禅师道成乞归天界之西庵。
　　先是仁宗在青宫。有忌成者。构词间之。及登极。谪海南。宣宗嗣位。召还。入见。慰劳甚至。是年春。乞归南都天界寺之西庵以终老。上从之。诏金币。命中官姚忠驿舟护送。
　　己酉四年。
　　禅师佛妙寂。
　　庚戌五年(十二月二十夜含誉星见)。
　　辛亥六年。
　　禅师灵岩下天界西庵道成寂。
　　成经事四朝。四会说法。腊八日寂。上谕祭。赐塔所曰鹫峰禅寺。
　　壬子七年。
　　禅师竺昙下净慈佛鉴简庵希古师颐寂。
　　颐嘉禾李氏子。嗣时庵敷。永乐中。征修大典。颐应诏。事竣。勅主净慈。是年月日。忽语众曰。吾行矣。命浴更衣。书偈曰。须弥一拳。大海一口。海竭山崩。乌飞兔走。危坐而寂。
　　癸丑八年(八月戊午景星见)。
　　禅师永慈至金陵首众灵谷。
　　慈谒灵谷雪峰。请充首座。
　　甲寅九年。
　　禅师永慈自金陵灵谷至东明。
　　慈居灵谷第一座。制解。造武林。遂至东明参祖。
　　乙卯十年。
　　安溪古道山道场成赐额东明禅寺。
　　祖因众集无以容。乃拓基营缮。遂成大丛林。赐额东明。俾度僧(东明寺在余不溪之西山中。建文帝逊位南游。曾驻锡三年。今御像在焉)。
　　英宗睿皇帝。
　　英宗丙辰正统元年。
　　永慈领悟受法。
　　慈居祖座下经二年。一日拟伸问。祖掌之。复拟开口。祖复掌之。乃豁然开悟。展具珍重三拜而出。祖曰。居古道山三十载。今日只见得这僧。遂付正法。
　　丁巳二年。
　　戊午三年。
　　己未四年。
　　祖自东明迁湖南净慈。
　　祖迁净慈。罄供施重建大雄殿。
　　庚申五年。
　　辛酉六年。
　　禅师普慈自吴西洞庭来参旬日大悟。
