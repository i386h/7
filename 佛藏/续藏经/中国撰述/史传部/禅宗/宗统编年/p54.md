<!-- { "loadSidebar": true } -->
　　祖一日问沼。汝道四种料简语。料简何法。对曰。凡语不滞凡情。即堕圣解。学者大病。先圣忧之。为施方便。如楔出楔。祖因问如何是夺人不夺境。对曰。新出红炉金弹子。簉破阇黎铁面皮。又问。如何是夺境不夺人。对曰。刍草乍分头脑裂。乱云初绽影犹存。又问如何是人境俱夺。对曰。蹑足进前须急急。捉鞭当鞅莫迟迟。又问如何是人境俱不夺。对曰。常忆江南三月里。鹧鸪啼处百花香。又问。临济有三句。当日有问如何是第一句。济曰。三要印开朱点窄。未容拟议主宾分。沼随声便喝。又问如何是第二句。济曰。妙解岂容无着问。沤和争负截流机。沼曰。未问以前错。又问。如何是第三句。济曰。但看棚头弄傀儡。抽头全藉里头人。沼曰。明破即不堪。於是祖以为可支临济宗。付以法印。
　　禅师诲机住黄龙。
　　机嗣玄泉彦。住黄龙。一日真人吕岩。道经黄龙山。睹紫云成盖。疑有异人。乃入谒。值击鼓升堂。机见。意必吕公。欲诱而进。厉声曰。座旁有窃法者。岩毅然出曰。云水道人。曰。忽遇云尽水乾时。如何。岩无对。求代语。岩如前问。机曰。黄龙出见。岩问。一粒粟中藏世界。半升铛内煮山川。且道此意如何。机指曰。这守尸鬼。曰争奈囊中有长生不死药。曰饶经八万劫。终是落空亡。岩飞剑胁之。剑不能入。遂再拜求指归。机曰。半升铛内煮山川即不问。如何是一粒粟中藏世界。岩言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。机嘱加护。岩字洞宾。京川人。
　　乙酉(同光三)年。
　　丙戌(同光四年四月以后明宗天成元年越实正元)年。
　　丁亥(后唐天成二吴乾贞元)年。
　　戊子(天成三汉大有元)年。
　　禅师玄沙下漳州罗汉院真应桂琛寂。
　　琛后迁罗汉。平居颓坐匡床。见僧来。即举拂子曰。会么。对曰。谢和尚指示。琛曰。见我竖拂子便谢指示。汝每日见山见水。可不指示汝耶。又见僧来。举拂子。其僧礼赞。琛曰。见我竖拂子便礼拜赞叹。那里扫地竖起苕帚。为甚不赞叹。阅世六十有二。坐四十二夏。沐浴坐化。阇维收舍利建塔。谥真应。
　　禅师行崇住谷山。
　　崇嗣法保福展。住谷山报恩。谓门弟子曰。吾虽不在。未尝不为诸兄弟。若委悉报恩常为人处。许汝出意想知解。五阴身田。若委不得。保汝未出得意想知解。所以古人唤作鬼家活计。虾蟇衣下客。欲得速疾相应。即如今立地便证。验取识取。有什么罪过。不然根思迟回。且以日及夜。寻究将去。忽一日觑见。更莫以少为足。更能研穷究竟。乃至淫坊酒肆。若触若净。若好若恶。以汝所见事。觑教尽是此境界。入如入律。若见一法如毫发许不见此个事。我说为无明翳障。直须不见有法是别底法。方得圆备。到这里更能翻掷自由。开合不成痕缝。如水入水。如火入火。如风入风。如空入空。若能如是。直下提一口剑。刺断天下人疑网。一如不作相似。所以古人道。繁兴大用。举必全真。若有个汉到与么境界。谁敢向前说是说非。何以故。此人是个汉。超诸限量。透出因果。一切处管束此人不得。若能如是即可。若未得如此。直须好看。莫取次发言吐气。沉坠却。汝无量劫。莫到与么时。便道报恩不道。

　　首建法眼宗第一世祖

　　讳文益。地藏嗣。余杭鲁氏子。七龄秀发。依新建全伟律师落发。诣赵州开元。希觉律师受具足戒。初谒长庆。无所契悟。后叩地藏琛嗣法。初住崇寿。后住金陵清凉。
　　大鉴下第九世法眼宗第一世祖首建法眼宗(书法同云门)。
　　安隐忍曰。如金铸器。钟盂鼎鼐皆金。而鼎不是钟。盂不是鼐。所用异也。干将莫邪。用在斩割。临济云门近之。秦宫宝镜。用在兼摄。曹洞沩仰似之。而法眼。则鼎也。易曰。鼎折足。覆公餗。盖鼎三足而立。废一则倾。岩头谓[、/(、*、)]伊字三点。略似宗门。法眼以华严六相立为宗旨。虑后世学者偏局於一。其意深矣。六相者。总别同异成坏是也。而总不是别。异不是同。互为子母。以尽法界广大之性。开合之变。如织锦回文诗。一字百咏。祖师之全体大用。至五宗各立。发挥尽矣。玄沙宗旨有用处不换机。与六相义相为隐显。琛公善之至法眼。专以此机接人。故玄沙之道至法眼始大。但学者未能细心研究。不数传而宗镜出焉。义解沙门。倚以为说。可叹也。
　　禅师雪峰支下天台灵曜慈济澡先寂。
　　先新丰翁氏子。母梦梵僧。风神炯然。荷锡求宿。孕时香雾满室。初事讲说。后弃谒雪峰。峰记之曰。子异日为王者师。神人献地。开瑞岩法席。二虎侍侧。夏则衣楮。冬则扣氷而浴。人呼扣氷古佛。后住灵曜。上堂曰。四众云臻教老僧说个甚么。便下座。是年冬。闽王延入内堂问法。茶次。先提起橐子曰。大王会么。曰不会。曰人王法王。各自照了。留十日。以疾辞。至十二月二日。沐浴升堂。告众而逝。茶毗。祥曜满山。获五色舍利。谥慈济。
　　己丑(唐天成四吴太和元)年。
　　庚寅(唐长兴元)年。
　　临济第三世汝州南院(一名宝应)祖示寂(纲目作壬子年误)。
　　祖上堂曰。诸方只具啐啄同时眼。不具啐啄同时用。僧便问。如何是啐啄同时用。祖曰。作家不啐啄。啐啄同时失。曰此犹未是某甲问处。祖曰。汝问处作么生。僧曰失。祖便打。其僧不肯。后於云门会下闻二僧举此话。一僧曰。当时南院棒折那。其僧忽契悟。遂奔回省觐。祖已圆寂。乃谒风穴。穴一见便问。上座莫是当时问先师啐啄同时话底么。僧曰是。穴曰。汝当时作么生会。曰某甲当时如在灯影里行相似。穴曰。汝会也。
　　祥符荫曰。唐季五代之际。巾子山下菩萨王於江南。浙闽之间。佛法大振。跛脚阿师方崛起於岭南。而法眼亦发轫於江右。禅苑宗风。於斯为盛。而祖壁立千仞。凝然不动声色。坐震雍容。洞上同安。当新丰唱拍广播之后。亦复风云体道。花槛璇玑。是知传持正脉。不在门庭施设。而真风绵亘。无可得而名也。
　　益祖住崇寿。
　　祖住抚州崇寿院。上堂曰。尽十方世界。皎皎地无一丝头。若有一丝头。即是一丝头。

　　临济第四世祖

　　讳延沼。余杭刘氏子。亲炙南院六年。而南院寂。住汝州风穴。
　　辛卯二年。
　　临济第四世汝州风穴祖嗣宗统(四十三年)。
　　祖居风穴。
　　祖行化至汝水。见草屋数椽依山。如逃亡人家。问田父此何所。田父云。古风穴寺。世以律居。僧物故。又岁饥。众弃之而去。余佛像鼓钟耳。祖曰。我居之可乎。田父云可。祖乃留止。昼乞村落。夜然松脂。单丁者七年。
　　祥符荫曰。高风泠然。可想见也。传持祖道。岂在闹热门庭哉。
　　壬辰三年。
　　栴檀佛像。复至江南。
　　禅师雪峰支下长庆慧棱寂。
　　棱两处开法。众恒一千五百。化行闽越二十七载。五月日寂。
　　禅师道匡补住招庆。
　　癸巳(唐长兴四闽龙启元)年。
　　禅师玄沙支下大章山庵主契如寂。
　　如参玄沙悟旨。隐小界山。刳大朽杉。仅能容身。居之。禅者清豁冲煦同访之。颇味高论。不觉及夜。睹豺虎奔至庵前。自然驯绕。豁有诗曰。行不等闲行。谁知去住情。一餐犹未饱。万户勿聊生。非道难应伏。空拳莫与争。龙吟云起处。闲啸两三声。二人寻於大章创庵。请如居之。两处孤坐。垂五十二载而终。
　　祥符荫曰。古人住山林。蛇虎皆驯伏。今人居城市。同类相仇雠。道心何处见。请试着眼看。物我既一体。宁复有两般。心外境无余。斯可与言道。
　　曹洞宗第三世同安丕祖宗统止於是年(示寂年月灯录不载。故书法如此)。

　　曹洞第四世祖

　　讳□志。生里未详。嗣先同安。
　　曹洞宗第四世凤栖祖嗣宗统(三十年)○(称凤栖。别於前同安也)。
　　先同安祖将示寂。上堂曰。多子塔前宗子秀。五老峰前事若何。如是三举。莫有对者。凤栖祖出曰。夜明帘外安班立。万里歌谣道太平。祖曰。须这驴汉始得。
　　甲午(四月以前唐闵帝从厚应顺元年以后废帝从珂清泰元年蜀主孟知祥明德元)年。
　　唐立试僧科(试僧始此)。
　　功德司奏。应立禅定科。讲经科。文章议论科。持念科。以试僧。帝从奏。
　　禅师师静隐居天台。
　　静初参玄沙。值示众曰。汝诸人但能一生如丧考妣。吾保汝究得彻去。静蹑前语问曰。祇如教中道不得以所知心。测度如来无上知见。又作么生。沙曰。汝道究得彻底。所知心。还测度得及否。静从此信入。后居天台。三十余载不下山。博综三学。操行孤立。禅寂之余。常阅龙藏。遐迩钦重。时谓大静上座。尝有人问。弟子每当夜坐。心念纷飞。未明摄伏之方。愿垂示诲。静曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二涂俱泯。一性怡然。此乃还源之要道也。同时有小静上座。时号二静上座。并终於天台。
　　乙未(清泰二吴天祚元)年。
　　丙申(清泰三年十一月以后晋高祖石敬塘天福元闽主昶通文元)年(晋以前称长兴七年)。
　　丁酉(晋天福二南唐烈祖徐诰升元元)年。
　　风穴道场成汝州牧请祖开堂。
　　州牧尽礼请开法。上元日示众曰。先师曰。欲得亲切。莫将问来问。会么。问在答处。答在问处。虽然如是。有时问不在答处。答不在问处。汝若拟议。老僧在汝脚跟底。大凡参学眼目。直须临机大用见前。勿自拘於小节。设使言前荐得。犹为滞壳迷封。句下精通。未免触途狂见。应是向来依他作解。明昧两岐。与汝一切扫却。直教个个如师子儿咤呀地。对众证据。哮吼一声。壁立千仞。谁敢正眼觑着。觑着即瞎却渠眼。
　　禅师省念至风穴。
　　念莱州狄氏子。为人简重。有精识。专修头陀行。才具戒。徧游丛席。常密诵法华经。众因目为念法华。至风穴为知客。随众作止。无所参扣。然终疑教外有别传之旨。
　　禅师雪峰支下龙册道怤寂。
　　怤自镜清徙天龙。吴越王一见曰。真道人也又创龙册请居之。学侣云臻。八月日寂。
　　禅师德韶至崇寿领悟寻往天台。
