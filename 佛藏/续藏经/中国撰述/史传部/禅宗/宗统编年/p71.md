<!-- { "loadSidebar": true } -->
　　琏晚居大智。林樾岑蔚。可以佚老。德腊益高。倦於应接。忽语主事僧。为我置一篮舆。吾将有所适。迟明趺坐。涉笔书偈。泊然而寂。火浴设利五色百余粒。
　　禅师保宁下育王净昙寂。
　　昙嗣保宁玑。一日上堂曰。本是深山卧白云。偶然来此寄闲身。莫来问我禅兼道。我是吃饭屙屎人。夏辞众书偈。收足而化。设利如霰。
　　丙寅十六年。
　　禅师龙门下温州龙翔竹庵士珪寂。
　　珪次补江心。七月十八日。召法属宗范付后事。沐浴声钟集众。就座。泊然而逝。茶毗日。送者均获设利。塔於鼓山。
　　丁卯十七年。
　　法师道永寂。
　　戊辰十八年。
　　禅师端裕住育王。
　　裕自得旨昭觉。徧住大剎。诏住径山。赐号佛海。又移育王。
　　己巳十九年。
　　禅师法顺住婺州广教。
　　顺依龙门远。透明大法。初住白杨。后迁广教。示众曰。染缘易就。道业难成。不了目前。万缘差别。祇见境风浩浩。凋残功德之林。心火炎炎。烧尽菩提之树。道念若同情念。成佛多时。为众一似为己。彼此事办。不见他非我是。自然上敬下恭。佛法时时见前。烦恼尘尘解脱。顺律身清苦。寂后火浴设利无算。目睛齿舌数珠不坏。
　　禅师龙门下黄龙牧庵法忠寂。
　　忠幼习台教。至龙门谒佛眼远。因观水磨旋转。发明心要。后至庐山。枯坐树中绝食。宣和间。湘潭大旱。祷而不应。忠跃入龙潭。呼曰。业畜当雨一尺。雨随至。居南岳。每跨虎出游。儒释望尘而拜。十一月望示寂。塔於香原洞。
　　祥符荫曰。普庵肃颇着神异。乃发源於忠。尝有问忠如何是佛。忠曰。莫向外边觅。如何是心。曰莫向外边寻。如何是道。曰莫向外边讨。如何是禅。曰莫向外边传。毕竟如何。曰静处萨婆诃。定力冥证。性真显发。有自来矣。
　　庚午二十年。
　　宗杲徙梅州。
　　杲迁衡凡十年。又徙梅州。梅瘴疠寂寞之地。衲子裹粮从之。虽死不悔。
　　辛未二十一年。
　　佛灭后二千一百年。
　　壬申二十二年。
　　癸酉二十三年。
　　曹洞第十世长芦悟空祖示寂。
　　祖九坐道场。四膺丹诏。高宗宸翰赠答。有云。草深烟景重。林茂夕阳微。不雨花犹落。无风絮自飞。二月朔。忽呼首座曰。吾行矣。跏趺俄顷而逝。禅师月明杲同嗣丹霞。方作务。闻之。亦呵呵倚树而寂。谥悟空。塔桐华坞。
　　存考　长芦法嗣一十三人。
　　(天童宗珏　长芦妙觉　龟山义初　保宁兴誉　北山法通　寿山德初　龙翔道晖　上蓝祖卿　能仁崇寿　幽岩子咏　长芦慧悟　神光道新　雪窦鉴五人见录　八人无录)。

　　曹洞第十一世祖

　　讳宗珏。久依长芦。嗣法。
　　甲戌二十四年。
　　曹洞第十一世天童祖嗣宗统(十四年)。
　　上堂曰。劫前运步。世外横身。妙契不可以意到。真证不可以言传。直得虚静敛氛。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。
　　祖住归宗。
　　上堂曰。参禅人切忌错用心。悟明见性是错用心。看经讲教是错用心。行住坐卧是错用心。吃粥吃饭是错用心。屙屎撒尿是错用心。一动一静一往一来是错用心。更有一处错用心。归宗不敢与诸人说破。何故。一字入公门。九牛车不出。时杲在梅阳。见祖归宗垂示语。极口称叹。以偈寄曰。坐断金轮第一峰。千妖百怪尽潜踪。年来又得真消息。报道杨歧正脉通。先是瞎堂远。住衢州定业。有传其语至者。杲骇曰。老师暮年有子如是耶。因寓书通诚。并寄赠圆悟祖所付法衣。
　　祥符荫曰。退翁储和尚行三峰之道於天台能仁。时雪窦云和尚在景星。以天童悟和尚所服伽黎致之。储复书引妙喜归宗话。噫。虚衷雅韵。蔼然可想。古道照人。可称法门盛德事也。
　　乙亥二十五年。
　　禅师晓莹集萝湖野录(嗣大慧杲)。
　　宗杲诏自便。
　　丙子二十六年。
　　禅师道颜住圆通。
　　颜号卍庵。久参圆悟祖有省。洎祖还蜀。嘱令依杲。仍以书致曰。颜川彩绘已毕。但欠点睛耳。他日未可量也。杲居云门及洋屿。颜皆在焉。朝夕质疑。方大悟。丙子杲过九江。守请住圆通。三辞不获。因举颜补其处。
　　宗杲复僧服诏住育王。
　　诏杲住阿育王山。十一月杲至明州开堂说法。裹粮问道者。万二千指。百废具举。冠於今昔。
　　丁丑二十七年。
　　禅师丹霞支下天童宏智正觉寂。
　　觉住天童。创辟一新。九月辞众。十月八日。沐浴更衣。端坐作书。遗育王杲。请主后事。书偈掷笔而逝。
　　禅师长芦下平江灵岩佛海智讷寂。
　　讷前后凡五住灵岩。更二十余年。尚书孙觌题其丈室。曰五至堂。每见讷所为。辄叹曰。才智不下澄观也。异迹炳着。觌铭其塔。
　　禅师灵隐下径山藏叟善珍寂。
　　珍谒妙峰善於灵隐。入室悟旨。出世光孝。迁承天雪峰。诏移育王径山。
　　戊寅二十八年。
　　祖自蒋山徙天童。
　　育王宗杲诏复移径山。
　　杲再住径山。道俗歆慕。如见其所亲。普安郡王时在建邸。遣使入山请法。亲书妙喜庵。及制真赞赐之。
　　己卯二十九年。
　　庚辰三十年。
　　辛巳三十一年。
　　杲退居明月堂。
　　禅师印肃住南泉。
　　肃号普庵。宜春余氏子。嗣牧庵忠。因阅华严合论。至达本情忘。知心体合。豁然遍体汗流。曰我今亲契华严法界矣。自此弘誓。开化人天。
　　居士龙舒王日休述净土文。
　　日休字虚中。为国学进士。端静简洁。博通群书。训传六经诸子数十万言。一旦捐之曰。是皆业习。非究竟法。吾其为西方之归。自是一意念佛。年六十。蔬茹布衣。重趼千里。以是教人。风雨寒暑弗皇恤。闲居日课千拜。夜分乃寝。面目奕奕有光。见者知为有道之士。绍兴辛巳。述净土文十卷刊行於世。刊时舍利流於板。
　　壬午三十二年。
　　孝宗。
　　孝宗癸未隆兴元年。
　　临济第十三世归宗祖示寂。
　　祖住天童。远近奔凑。时宗杲住径山。叔侄相望。往来憧憧。必至二大士之门。六月十三日。临终。或以辞世偈为请。祖曰。吾尝笑诸方所为。而自为之耶。区处院事。纤毫不遗。奄然趺坐而化。祖於普说小参问答勘辨之属。皆从容暇豫。曲尽善巧。而室中机辩。操纵杀活。尤号明妙。饱参宿学。一近椎拂。亦汗下心死。尝领徒典剎者。俱晦匿名迹。以得寓巾钵为幸。至於行业高洁。每当住持。虽料理建置。小物细故。动为无穷计。而纤毫不可意。即飘然径去。莫能回夺。尝自言。衲僧家着草鞋住院。何至如蚖蛇恋窟。勉励徒众。不许放逸。事事必身率之。其将示寂也。犹挂牌入室。至夜分。他日多类此。塔全身於天童。

　　临济第十四世祖

　　讳咸杰。福州郑氏子。嗣归宗华祖法。
　　临济第十四世常州华藏祖嗣宗统(三十二年)。
　　径山宗杲诏号大慧禅师。
　　禅师昭觉支下径山明月堂大慧普觉宗杲寂。
　　杲以老退居明月堂。诏以明月堂为妙喜庵。八月十日亲书遗奏封毕。侍僧请留偈。杲励声曰。无偈便死不得也。索笔大书曰。生也只恁么。死也只恁么。有偈与无偈。是什么热大。投笔而逝。上闻叹惜。谥普觉。塔於本山曰宝光。
　　晋陵尤煜尝题大慧语录曰。大慧说法。纵横踔厉。如孙吴之用兵。而广阔宏深。不可涯涘。如大海水。鱼龙饮者。莫不取足。今举平昔闻见二则。朱文公少年不乐读时文。因听一尊宿说禅。直指本心。遂悟昭昭灵灵一着。十八岁时。从刘屏山。屏山意其必留心举业。暨搜其箧。只大慧语录一帙尔。次年登科。故公平生深知禅学骨髓。透脱关键。此上根利器。於此取足者也。煜蚤得於潘子善丈云尔。因取语录读之。至老不放释手。往在舂陵。永嘉徐棘卿瑄。亦贬是邦。未几忽迁象台。忧愁涕泣。煜授以所携本。徐卿亟取读之。达旦不寐。次日欣悦忘忧。与昨日敻然二人也。遂携以去。手抄一本乃见还。后三年。徐殁於贬所。临终殆同游戏。不疾沐浴而逝。此书之灵验如此。盖煜之亲睹也。
　　虞山钱谦益曰。佛祖阐教。以言说法。有宋最着者三家。镡津以孤亢崇教。其文裁而辨。石门以通敏扶宗。其文奥而丽。径山以宏广应机。其文明而肆。夫文而至於辨也。丽也。肆也。其城堑日以坚。其枝叶日以富。其捞笼引接日以博。浩浩乎卮言之日出。而岌岌乎津梁之日疲也。系辞有之。易之作也。其於中古也。作易者其有忧患乎。岂不信哉。
　　长芦了明补住径山。
　　明豪迈盖众。身长八尺。腹大十围。所至人必聚而观之。妙喜谪梅州。防送甚严。祸在不测。明为荷枷以行。间关辛苦。未曾少怠。既至贬所。衲子追随问道者众。明肩栲栳诣街坊。日给参众。无不具足。十七年如一日。杲法嗣之盛。在贬所接者居其半。明之力也。举住投子。迁长芦。所至衲子辐凑。丛林改观。及杲寂。特诏明补径山。一日阳和王梦一异僧。长大皤腹缓行。而言欲化苏州一庄。觉而异之。未言也。翼日明忽杖履徒步而至。门者呵不止。以白王。王出见之。遥望明与梦中无异。遽呼其眷属出观之。并炷香作礼。茶罢。首言愿大王施苏州一庄。以为径山供佛斋僧无穷之福。王未有可否。因令办斋。斋毕便出。更无他语。时内外閧传施庄一事。达於帝听。会王入朝。帝曰。闻卿舍苏州庄与径山。朕当为蠲赋税。王谢恩归。次日。以书至径山。请明入城。而明二日前先已坐化矣。自是王宴居窹寐之际。或少倦交睫。即见明在前语曰。六度之大。施度为先。善始善终。斯为究竟。王即以庄隶本山。其疏略曰。特来谒郡王。故意丁宁说。冷处着把火。大家相暖热。两堂坐禅僧。真个修行彻。心源湛如水。脊梁硬似铁。等心供养渠。因果岂虚设。福慧自庄严。共出轮回劫。又偈曰。做事还须烈汉。拈起笔来便判。若要功果完成。切莫前思后算。
　　甲申二年。
　　禅师石室祖琇撰隆兴佛运通论。
　　乙酉乾道元年。
　　丙戌二年。
　　丁亥三年。
　　祖住衢州乾明。
　　八月初一日。住衢州乌巨山乾明禅院。上堂曰。一个葫芦才倒地。满地葫芦尽倾倒。欲识单传直指禅。今日斗凑得恰好。
　　禅师祖先来参领悟。
