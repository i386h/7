<!-- { "loadSidebar": true } -->
　　当今天子即如来。盛世昌期。见在太平真乐土。仁风荡荡。尽率土以同文。至治巍巍。摄三教而无外。振古之化。未若兹也。居今之时。不其盛欤。无疆有庆。历劫石而难穷。不朽无为。数尘墨而何限。永为众生。长延覆帱。十愿法轮常转。法住法位。世相常住。天地位。万物育。中和霶霈以周流。为臣忠。为子孝。君父安乐而悦豫。各安其生。各遂其所。世间之法轮常转也。法无定相。遇缘起宗。三世炽然。说无间歇。微尘毫端小大见量。出世间之法轮以常转也。凡属见闻觉知。无不明心见性。风柯月渚。孰倦流传。水鸟树林。时资道妙。以兹十愿。尽世未来。见闻随喜。俱结佛法之缘。赞助修行。具证真常之果。伏惟三宝。咸赐证明。俯及四生。同承摄受。

　　 

　　宗统编年卷之一

　　　　震泽祥符寺沙门释　纪荫　编纂
　　　　参学门人　(秉[白/山]秉岳秉岱秉睿)等　同校录
　　　　常州天宁寺沙门释　清如　重校

　　佛纪(上)

　　佛具十号。(如来。应供。正徧知。明行足。善逝世间解。无上士。调御丈夫。天人师。佛。世尊)佛者觉也。(佛。梵语也。此云觉者)觉具三义。一者自觉。(悟性真常。了惑虚妄)二者觉他。(运无缘慈。度有情界)三者觉行圆满。(穷源极底。行满果圆)故名为佛。

　　释迦牟尼佛

　　梵语(中天梵语。同於梵天。故云梵语)释迦(姓也)牟尼(名也)华言(华夏之语)能仁寂默。又称释迦文佛。贤劫(劫梵语。具云劫波。华言分别时节。贤劫。见在劫也。以劫中多生贤圣。故名贤劫)第四尊佛也。(人寿从初八万四千岁。历百年减一岁。如是减至人寿十岁则止。复过百年则增一岁。如是增至八万四千岁。此一减一增。为一小劫。如是二十减增。为一中劫。总成。住。坏。空。四中劫。为一大劫。成劫者。世界初成立也。有二十小劫。第一小劫。因过去劫坏空之后。第二禅光音天。空中布金色云。注大洪雨。积风轮上。结为水轮。有大风起。吹水成沫。而成须弥等山。时一切有情。皆集光音天中。其福减者。下生世间。最初有一天子。从光音天没。来生大梵天中。是为梵王。其寿六十小劫。第二小劫。光音诸天。来生初禅梵世天中。为梵辅天。其寿四十小劫。第三小劫。光音诸天。复有来生梵世天中。为梵众天。其寿二十小劫。如是渐渐下生。欲界天中。有福尽者。化生为人。飞行自在。无有男女之相。地涌甘泉。味如酥蜜。因试尝之。遂生味着。失其神光。世间大暗。黑风吹海。漂出日月。置须弥山腹。照四天下。乃有昼夜。彼时众生。由耽地味。颜色粗悴。复食自然粳稻。残秽在身。便生二道。成男女根。宿习力故。便生淫欲。夫妻共住。光音诸天。后来生者。遂入胎中。因多贪着。粳米不生。第四小劫。乃至二十小劫。皆悉一减一增。名为成劫。住劫者。世界安住也。有二十小劫。第九小劫。人寿减至五万岁时。第一尊拘留孙佛出世。减至四万岁时。拘那含牟尼佛出世。减至二万岁时。第三尊迦叶佛出世。减至一百岁时。今第四尊释迦牟尼佛出世。第十小劫。人寿减至八万岁时。第五尊弥勒佛出世。乃至第十小劫。於增劫中。楼至佛出世。诸佛次第出兴。满足一千尊。已上二十小劫。皆悉一增一减。名为住劫。坏劫者。世界灭坏也。有二十小劫。火灾起时。坏至初禅天。始从地狱。终至梵天。有情众生。经十九增减劫。次第坏尽。唯器世间。空旷而住。乃至一切有情都尽。最后一增减劫。方坏器世间。有七日从海底出。大海尽竭。须弥崩坏。风吹猛焰。烧上梵天。悉成灰烬。乃至三千世界。一时烧尽。名为坏劫。空劫者。世界空虚也。有二十小劫。坏劫之后。自初禅梵世以下。世界空虚。犹如黑穴。无昼夜日月。唯大黑暗。名为空劫。通成住坏空为劫。今见住贤劫释迦牟尼。第四尊佛也)释迦谱曰。劫初王曰民主。生子名珍宝。珍宝生好味。好味生静衰。静衰生顶生。乃至师子颊。生子名净饭。(佛之父王)从民主以来。皆剎利种姓。(王种姓也)王阎浮洲(阎浮此云胜金。树名。洲从树得名。南赡部洲也)。
　　祥符纪荫曰。世典所载。太极生两仪。两仪生四象。(太阳。少阳。太阴。少阴)四象变化。而庶类繁。相传首出御世者。曰盘古氏。又曰浑敦氏。夫曰太极生两仪。而太极生於无极。又曰盘古生於太荒。莫知其始。浑敦者。未昭晰之谓也。此盖阙疑。存而不论。非原始要终之论也。厥后三皇。(天开於子为天皇。地辟於丑为地皇。人生於寅为人皇)继御。兄弟各一万八千岁。夫一万八千岁。当减劫。迦叶佛出世之后矣。则所云盘古浑敦者。乃人失神光。日月初分昼夜之时也。此世界中。成就一切。皆属日月光明。日月未有以前。自应茫昧莫考。增劫时人皆行十善道。佛可不出。劫渐减。则善渐少。恶渐多。故佛出世。慈悲垂化。今释迦佛。当减劫百年之后。化迹娑婆。(释迦乃化身佛也。娑婆。华言堪忍。此世界名)故为十方佛所赞叹。有谓三皇一万八千岁。当作一万八百岁。以当一元。(自有天地至於穷尽。谓之一元)十二会(一元有十二会。一会有一万八百年。子会生天。丑会生地。寅会生人。至戊会则闭物而消天。亥会则消天而消地。子会则又生天。而循环无穷)之数。非真有一万八千岁之理者。此盖以干支阴阳岁时消长之见。妄自窥测。又乌知人寿最初。皆八万四千岁乎。八万四千岁。由於行十善道。十善道法。开之有八万四千门。乃唯心之所感召也。又宁知一念普观无量劫。无去无来亦无住。佛与一切众生。当前一念。圆摄无尽乎。不了本心。沉沦诸见。此我佛所以出世也。有谓佛之言多劫者。诞也。世固积月而成岁。积岁而成世。又安知其不积世而成劫耶。苟谓耳目不接。而谓之不然。上古之时。今亦未尝亲视之也。谓之为诞。可乎。
　　大觉琏曰。妙道之理。圣人尝寓之於易。至周衰先王之法坏。礼义亡。然后奇言异术。间出而乱俗。逮我释迦入中土。醇以第一义示人。而始末设为慈悲以化众生。亦所以趋於时也。自生民以来。淳朴未散。则三皇之教。简而素。春也。及情窦日凿。五帝之教详而文。夏也。时与世异。情随日迁。故三王之教密而严。秋也。昔商周之诰誓。后世学者。故有不能晓。比当时之民。听之而不违。则俗与今如何也。及其弊而为秦汉也。则无所不至矣。故天下有不忍愿闻者。於是我佛如来。一推之以性命之理。冬也。天有四时。循环以生成万物。圣人设教。迭相扶持。以化成天下。亦犹是而已矣。
　　周(古公亶父所居之地。武王因以为有天下之号。其先祖后稷。为尧农师。有功封於邰。别姓姬氏。传至文王为西伯。仁圣化民。子发立为武王。伐商而有天下。都镐京)。
　　昭王(康王子。名瑕。在位五十一年。按谥法。仪容恭美曰昭)。
　　周昭王甲寅二十六年。
　　世尊释迦牟尼佛降生中天竺净饭王宫(天竺。又作身笃。宜云印度。印度者。日月之别名也。其土贤圣导物。如日月明照。故名印度。天竺有五。中天竺居五竺之中。东至震旦五万八千里。夏至之日。日正中时。表晷无影。居一四天下之中。佛从中道。故降生中天竺)。
　　佛历劫修行。(修行三大阿僧祇劫)值然灯佛授记。於此劫作佛。於迦叶(此云饮光)佛世。位登补处。上生兜率陀(此云知足)天。名护明大士。及应运时至。即观五事。(一者观诸众生。熟与未熟。二者观时。至与未至。三者观诸国土。何处居中。四者观诸种族。何族贵盛。五者观过去因缘。谁最真正。堪为父母)广利天人众已。(广如经载)乘六牙白象。发兜率宫。无量诸天。烧香散花。随从侍卫。满虚空中。放大光明。普照十方。摩耶(此云大幻)夫人。(净饭王后)於眠寤之际。见菩萨乘六牙白象。腾虚而来。从右胁入。身见於外。如处瑠璃。夫人体安。如服甘露。顾见自身。如日月照。心大欢喜。菩萨於母胎中。处栴檀楼阁。广博妙严。如虚空等。为诸天人。广作法事。具如普曜经言。当此土周昭王二十六年甲寅。四月初八日。自摩耶夫人右胁诞生。(夫人游蓝毗尼园。见无忧树花芳茂。举手攀之。菩萨从右胁出)生时放大智光明。照十方世界。地涌金莲花。自然捧双足。一手指天。一手指地。周行七步。目顾四方。曰天上天下。唯吾独尊。时兜释诸天子。见菩萨下生。各各愿为眷属。听法供养。多有下生王舍城。及诸国土者。种种瑞应。具如经说。
　　祥符荫曰。佛与众生。同一体性。佛既上下独尊。众生亦然。独则万物皆备於我。尊则不被物物之所盖覆。众生昧此广大性体。故不能随处作主。遇缘即宗。受一切盖覆。而不能盖覆一切。佛才降生。便揭出独尊二字。以示性体之量。雪山道成。叹曰。一切众生。具有如来智慧德相。圆证此独尊也。末后灵山会上。一花拈出。全提密付。此独尊也。独尊之旨。全体证得。斯佛出世。一期事毕矣。
