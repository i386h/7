<!-- { "loadSidebar": true } -->
　　祥符荫曰。祖当法运中开。群机淳熟之时。其所说法。如大云时雨。普润皆萌。厥后一物不中的。脚下腾踏马驹。建立无相三昧。直接大机大用。不落阶级底。岭南消息。尽从这里去。一花五叶。二桂昌昌。顿悟花情。菩提果就。达摩氏之道。於是乎岳立云擎。昭昭天下矣。
　　禅师怀让往衡岳居般若寺。
　　度沙弥希迁。
　　问曰。和尚百年后。当依附何人。祖曰。寻思去。
　　祖命弟子往新州国恩寺建报恩塔。
　　玄宗(名隆基)。
　　玄宗癸丑(开元元先天二)年。
　　祖辞众归新州。
　　祖谓门人曰。吾欲归新州。汝等速理舟楫。大众留甚坚。祖曰。诸佛出见。犹示涅盘。有来必去。理亦常然。吾此形骸。归必有所。众曰。师从此去。蚤晚可回。祖曰。叶落归根。来时无口。及示谶垂诫等。如录所载。
　　法师京兆大荐福寺义净寂。
　　净从咸亨二年出西域。经二十五年。历三十余国。得梵本经论四百部。以天册元年乙未仲夏还。至洛阳。天后亲迎於上东门。命修文馆大学士李峤。兵部侍郎张说等。二十余人。同於荐福寺翻译。弘法之功。不在奘下。寂。勅塔龙门北冈。
　　第六世曹溪大鉴祖示寂。
　　八月三日祖示众已。沐浴端坐。至三更奄然迁化。异香弥空。白虹委地。林木改色。禽兽哀鸣。远近缁素。如失所天。
　　十一月十三日奉祖龛并衣钵归曹溪。
　　时广韶新三州官僚。暨门人。僧俗。争迎真身。莫决所之。乃焚香祷曰。香烟指处。师所归焉。时香烟直贯曹溪。乃奉龛归曹溪。塔曰元和灵照。入塔时。白光自塔起上亘天。三日始散。
　　祖春秋七十六。三十四传衣。三十八剃发。说法三十八年。
　　历年表曰。自西竺一祖嗣统於周穆王癸酉。至贞定王辛卯。佛灭五百年。为正法住世之初。九祖皆躬承圣记。密持心印。东震圣人之教。显示伦常。世赖以治。而人心尚有约束。自贞定王壬辰。至东汉光武辛亥。佛灭一千年。大法行於西竺者。周徧纯熟。而东震圣人之教。毁於秦。厖出於诸子。汉儒之矫杂。人心日失其真。不可收拾。若非佛法摄受之。则渐不可救。於是金身应梦。像法东垂。所以慈济四生。阴翊王化者。至矣。自壬辰至梁武帝丁未大通元年。佛灭一千将五百年。大教东来。已四百六十年。三乘内典。广事翻研。梵行高流。咸资神用。化仪既洽。宗旨未申。般若智光。於焉运照。少林初祖虽则直接上根。然实无机不被。无法不周。安心忏罪。大地众生闻斯二者。尚何佛之可成。法之可说。自丁未至唐玄宗癸丑开元二年。二百余年之间。六世相承。正位凝命。真机密用。厚植深培。佛祖之道。至曹溪而始集。此后南岳青原。分灯照世。心宗绵亘。虽无分今古。然化随时异。道以人弘。时节因缘。间不容发也。

　　宗统编年卷之十
　　宗统编年卷之十一
　　第七世祖

　　讳怀让。金州杜氏子。住南岳般若寺。
　　唐玄宗甲寅开元二年。
　　第七世南岳祖嗣宗统(三十一年)。
　　青原祖同嗣宗统(二十七年)　发明(南岳青原。同绍曹溪正脉。临济实统五宗。直接单传。故书法如此)。
　　六祖支下禅师永嘉玄觉寂。
　　觉住温江。学者辐辏。号真觉。十月日。辞众端坐入灭。觉尝着证道歌。感定中观见。字字皆成金色。时有梵僧。传归西竺。翻成梵策。称为东土大乘经。
　　乙卯三年。
　　丙辰四年。
　　五祖支下第二世禅师嵩岳元珪寂。
　　珪伊阙人。嗣嵩岳宴。隐於岳之庞坞。一日有神人率群从来谒。睹其貌。奇伟非常。乃问曰。善来仁者。何为而至。神曰。师宁识我耶。珪曰。佛与众生。吾一目之。岂分别耶。神曰。吾此岳神也。能生死於人。师安得一目我哉。珪曰。吾本不生。汝焉能死。吾视身与空等。视吾与汝等。汝能坏空与汝乎。神稽首曰。我亦聪明正直於余神。愿授以正戒。珪曰。汝既乞戒。即既戒矣。戒外无戒。又何戒哉。师曰。此理也。我闻茫昧。止求师戒。我身为门弟子。珪即秉炉正几曰。付汝五戒。若能奉持。即应曰能。曰谨受教。珪曰。汝能不淫乎。曰我亦娶也。珪曰。非谓此也。谓无罗欲也。曰能。珪曰。汝能不盗乎。曰何乏我也。焉有盗取哉。珪曰。非谓此也。谓享而福淫。不供而祸善也。曰能。珪曰。汝能不杀乎。曰实司其柄。焉曰不杀。珪曰。非谓此也。谓有滥误疑混也。曰能。珪曰。汝能不妄乎。曰我正直焉有妄乎。珪曰。非谓此也。谓先后不合天心也。曰能。珪曰。汝不遭酒败乎。曰能。珪曰。如是为佛戒也。以有心奉持。而无心拘执。以有心为物。而无心想身。能如是。则先天地生不为精。后天地死不为老。终日变化而不为动。毕尽寂默而不为休。信此则虽娶非妻也。虽飨非取也。虽柄非权也。虽作非故也。虽醉非惛也。若能无心於万物。则罗欲不为淫。福淫祸善不为盗。滥误疑混不为杀。先后违天不为妄。惛荒颠倒不为醉。是谓无心也。无心则无戒。无戒则无心。无佛无众生。无汝及无我。孰为戒哉。神曰。我神通亚佛。珪曰。汝神通十句。五能五不能。佛则十句。七能三不能。神竦然避席跪启曰。可得闻乎。珪曰。汝能戾上帝。东天行而西七曜乎。曰不能。汝能夺地祗。融五岳而结四流乎。曰不能。珪曰。是谓五不能也。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是为三不能也。定业亦不牢久。无缘亦是一期。众生界本无增减。如我解佛。亦无神通也。但能以无心通达一切法尔。神曰。我诚浅昧。未闻空义。师所授戒。我当奉行。今愿报慈德。效我所能。珪曰。我观身无物。观法无常。块然更有何欲耶。神曰。师必命我为世间事。展我小神功。使已发心。初发心。未发心。不信心。必信心。五等人目我神踪。知有佛。有神。有能。有不能。有自然。有非自然者。珪曰。无为是。无为是。神曰。佛亦使神护法。师宁隳叛佛耶。愿随意垂诲。珪不得已而言曰。东岩寺之障。莽然无树。北岫有之。而背非屏拥。汝能移北树於东岭乎。神曰。已闻命矣。然昏夜必有喧动。愿师无骇。即作礼而去。珪门送之。见仪卫逶迤。如王者之状。其夕果有暴风吼雷。栋宇摇荡。珪曰。神言征矣。众可无怖。诘旦和霁。则北岩松栝。尽移东岭。森然行植。珪谓其众曰。毋令外知。至是年丙辰。嘱门人曰。吾始居东岭。吾灭。汝当置吾骸於彼。言讫。若委蜕焉。
　　诏谥三祖鉴智禅师塔曰觉寂之塔(从淮南节度使张延赏疏请也)。
　　诏曹溪塔主令韬赴阙辞疾不起。
　　韬依六祖出家。祖寂。为塔主。帝聆其德风。诏令赴阙。韬以疾辞。
　　丁巳五年。
　　律师光州道岸寂。
　　岸颍川唐氏名家子。少多奇槩。游学江淮。讨论百氏。遂洗心出家。坚修律仪。深入禅慧。常居会稽龙兴寺。中宗亲率六宫请法禀戒。图像於林光宫。御制赞曰。戒珠皎洁。慧流清净。身局五篇。心融入定。学综真典。观通实性。维持法务。纲统僧政。律藏冀兮。传芳象教。因乎充盛。历总名蓝。极承帝眷。力辞还山。以是年八月十日。右胁而逝。门人皆极一时之选。礼部侍郎姚奕撰碑记。
　　戊午六年。
　　己未七年。
　　瑜伽教主金刚智至自西域勅迎就慈恩寺(瑜伽教始此。梵语瑜伽。此云相应。谓三业清净。表里如一也。吾佛设教。一死生之理。达鬼神之情。通幽明之故。慈悲所缘。缘苦众生。以显密语。令众生直悟本心。脱离业苦。其名曰灌顶真言。如以甘露直灌顶门。透体清凉。除人热恼也。始於阿难施食。不空三藏宣密言於唐土。梁集大德。纂为水陆科仪。以通三界幽显灵祗。自此僧徒因为瑜伽佛事。然必须戒行精严。理观通达。方能加持感应。若自破律仪。借营私食。非惟无益。损失多多。不可不慎也)。
　　智南印度人。传通三藏。及瑜伽密部。以开元己未达於番禺来京。勅就慈恩寺。寻徙荐福。凡所住之剎。必建大曼拏罗灌顶道场。作法祈雨。无不立应。玄宗深敬信之。异迹赫然。倾动内外。不空三藏等。皆师事之。理无不通。事无不验。随问剖陈。如钟虚受。至於语默兴居。凝然不改。喜怒逆顺。无有异容。瞻礼者莫知津涯。自然率服。
　　庚申八年。
　　辛酉九年。
　　禅师神会诏住南阳龙兴寺。
　　壬戌十年。
　　癸亥十一年。
　　祖度道一。
　　一在衡岳。日唯坐禅。祖知是法器。往问曰。大德坐禅图甚么。一曰。图作佛。祖乃取一砖。於彼前庵石上磨。一曰。磨作甚么。祖曰。磨作镜。一曰。磨砖岂得成镜耶。祖曰。磨砖既不成镜。坐禅岂得成佛。一曰。如何即是。祖曰。如牛驾车。车若不行。打车即是。打牛即是。一无对。祖又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心。即合无相三昧。祖曰。汝学心地法门。如下种子。我说法要。譬彼天泽。汝缘合故。当见其道。又问。道非色相。云何能见。祖曰。心地法眼。能见乎道。无相三昧。亦复然矣。一曰。有成坏否。祖曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。
　　大慧杲曰。而今禅人理会道。牛喻心。车喻法。但只明心。法自明矣。但只打牛。车自行矣。且喜没交涉。若恁么。马祖驴年。也不能得悟去。
　　祥符荫曰。佛祖设教。因时而已。拈花之旨。西天诸祖。以及东土六祖以前。皆直示心源。一言契证。大鉴而后。机缘渐熟。知解横生。於是设大法药以药之。逈绝言思。不容拟议。穿却一切鼻孔。坐断天下舌头。不入虎穴。不得虎子。不透重关。总非活路。打车打牛。实全潮之一滴。五宗之岷源也。
　　甲子十二年。
　　乙丑十三年。
　　丙寅十四年。
　　丁卯十五年。
　　律师京师崇圣寺文纲寂。
　　纲会稽孔氏子。十二龄出家。力学切究毗尼。操有彝检。口无溢言。为四方来学所归。定力感通。灵迹非一。奉勅京都翻译。满朝檀施。尽用庄严。累历名蓝二十余所。刺血书经六百卷。中宗孝和皇帝事以师礼。迭承恩施。悉付常住。八月十五日寂。春秋九十有二。滑台太守李邕撰碑记。
　　义解沙门中岳嵩阳寺大慧禅师一行寂。
