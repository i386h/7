<!-- { "loadSidebar": true } -->
　　仁嗣洞山祖。先参大沩佑不契。与香严闲约曰。向后有住处。特来相见。沩笑曰。这矮子。向后住处。近山无柴烧。近水无水吃。乃造洞山。问未有之言。请师示诲。山曰。不诺无人肯。曰还可功也无。山曰。你即今还功得么。曰功不得。即无讳处。山寂后。入岭询大沩安。有句无句。如藤倚树语。安笑之。且曰。向后有独眼龙为子点破。后明招谦出世。(谦眇一目)径往礼拜。大悟言下。香严出世。不爽前约。访之。严上堂答僧问不求诸圣。不重己灵语。仁在众呕之。严蹑前问。仁曰。何不道肯诺不得全。严曰。肯又肯个甚么。诺又诺於阿谁。仁曰。肯即肯他千圣。诺即诺於己灵。严曰。师叔恁么道。向后倒屙三十年在。住疎山后。果病吐二十七年而愈。却每於食后。抉口令吐曰。香岩师兄记我三十年倒屙。尚欠三年在。临迁化。示众偈终而逝。
　　沙门蜀禅月大师贯休寂。
　　休兰溪姜氏子。精法华起信奥义。吟诗。善翰墨。时谓姜体。王慥吴融。雅相笃重。入蜀署禅月大师。有禅月集行世。
　　乙亥(梁贞明元)年。
　　禅师神宴住鼓山。
　　宴大梁李氏子。幼恶荤膻。乐闻钟梵。年十二时。有白气数道腾於所居屋壁。宴题壁曰。白道从兹速改张。休来显见作妖祥。定祛邪行归真见。必得超凡入圣乡。题罢。气即灭。年十六。梦梵僧告曰。出家时至矣。遂披削受具。谓同学曰。古德云。白四羯磨后。全体戒定慧。岂准绳而可拘也。於是杖锡徧叩禅关。参雪峰。峰知其缘熟。忽起搊住曰。是甚么。宴释然了悟。亦忘其了心。惟举手摇曳而已。峰曰。子作道理耶。曰何道理之有。峰深肯之。后赴闽王请。峰门送。回至法堂。乃曰。一只圣箭。直射九重城里去也。孚上座曰。是伊未在。曰渠是彻底人。曰若不信。待某甲去勘过。遂趂至中路问。师兄向甚处去。曰九重城里去。曰忽遇三军围绕时如何。曰他家自有通霄路。曰恁么则离宫失殿去也。曰何处不称尊。孚拂袖便回。峰问如何。曰好只圣箭。中路折却了也。遂举前话。峰曰。奴渠语在。曰这老冻脓。犹有乡情在。是年住鼓山。直下犹难会。寻言转更赊。若论佛与祖。特地隔天涯。
　　禅师献蕴迁夹山。
　　蕴参洞山虔。问如何用心。得齐於诸圣。虔仰面良久曰。会么。曰不会。曰去。无子用心处。蕴乃契悟。更不他游。遂作园头。出世黄岳兰若。迁夹山。僧问月生云际时如何。曰三个孩儿抱华鼓。好大哥。莫来拦我球门路。凡蕴应机。多云好大哥。时称大哥和尚。
　　丙子(梁贞明二)年。
　　丁丑(晋岐吴称唐天佑十四梁贞明三蜀天汉元汉乾亨元)年。
　　布袋和尚坐化明州。
　　布袋和尚。不示氏族。自称名契此。形裁腲鮾。蹙额皤腹。常以杖荷一布囊。入廛市中。见物则乞。人呼为长汀子布袋和尚。出语无定。踪迹莫测。三月於岳林寺端坐说偈曰。弥勒真弥勒。分身千百亿。时时示时人。时人自不识。偈毕安然而化。其后复见於他州。亦负布袋。四众竞图其像。
　　祥符荫曰。大士应化。如月散千江。风行大地。宁可形迹定其贤愚。日月纪其生灭。丰干寒拾之伦。宝掌僧伽之辈。偶亦云露。隐而不发者。山林阛阓。未尝无人。顺行逆施。畴能测识。皆所以默运悲智。随类引导。佐辅真宗。书一二。示着者。以槩一切。凡圣两忘者。自能不向百草头识取祖师也。
　　戊寅(梁贞明四)年。
　　己卯(晋岐吴称唐天佑十六梁贞明五蜀乾德元吴宣王杨隆演武义元)年。
　　禅师石霜下龙湖圆觉普闻寂。
　　闻住龙湖。神异多端。凌晨跨虎出游。不复归山而逝。
　　禅师从展住保福。
　　展嗣雪峰。漳州王刺史创保福禅院。请展居之。
　　庚辰(梁贞明六)年。
　　禅师桂琛住地藏。
　　琛常州李氏子。为儿童时。日一素食。出言有异。既冠。披削登戒学毗尼。一日为众宣戒已。乃曰。持戒但律身而已。非真解脱也。依文作解。岂发圣智乎。初谒云居雪峰。不大发明。后参玄沙。言下大悟。时与慧球齐名。号二大士。琛能秘重大法。痛自韬晦。丛林共指为雪峰法道所寄。漳州牧王公。请住城西石山地藏。
　　辛巳(梁龙德元吴睿皇杨溥顺义元)年。
　　禅师石霜下泐潭开法九峰大觉道虔寂。
　　虔嗣石霜诸。初百丈[疗-(日/小)+土]马祖舍利於海昏石门。庐塔十余年。及住百丈。不复还石门。虔自九峰往游。遂成法席。为泐潭第一代。是年安坐而化。谥大觉。
　　兴化侍者守廓参验诸方　发明(兴化祖寂已三十年仍书兴化侍者者见不忝其为祖之侍者也凡书职事皆无愧於其职也)。
　　廓得法兴化祖。行脚到德山。问鉴曰。从上诸圣向甚么处去。曰作么作么。曰勅点飞龙马。跛鳖出头来。鉴便休去。来日浴出。廓过茶与鉴。鉴於背上拊一下曰。昨日公案作么生。曰这老汉今日方始瞥地。鉴又休去。廓行脚到襄州华严会下。一日华严上堂。大众。今日若是临济德山高亭大愚鸟窠船子儿孙。不用如何若何。便请单刀直入。华严与汝证据。廓出礼拜起便喝。严亦喝。廓又喝。严亦喝。廓乃曰。大众看这老汉一场败阙。又喝一喝拍手归众。严下座归方丈。时延沼作维那。上去问讯。严曰。维那汝来也。叵耐守廓适来把老僧扭捏一上。待集众打一顿趂出。曰趂他迟了也。自是和尚言过。他是临济下儿孙。本分恁么。严方息怒。沼举似廓。廓曰。你着甚来由。劝这汉。我未问前蚤要棒吃得我话行。如今不打。搭却我这话也。沼曰。虽然如是。已遍天下也。廓到鹿门。一日见鹿门问楚和尚。你终日披披搭搭作甚么。楚曰。和尚见某甲披披搭搭那。鹿门便喝。楚亦喝。两家总休去。廓曰。你看这两个瞎汉。随后便喝。鹿门归方丈。却令侍者请廓上来。曰老僧适来与楚阇黎宾主相见。什么败阙。曰转见病深。曰老僧自见兴化来便会也。曰和尚到兴化时。守廓为侍者。记得与么时语。曰请举看。廓遂举兴化问和尚甚处来。和尚曰五台来。兴化曰还见文殊么。和尚便喝。兴化曰我问你还见文殊么。又恶发作么。和尚又喝。兴化无语。和尚作礼。兴化至明日。教守廓唤和尚。和尚蚤去也。兴化上堂云。你看这个僧担条断贯索。向南方去也。已后也道见兴化来。今日公案。恰似与么时底。曰兴化当时为甚无语。曰见和尚不会宾主句。所以无语。及欲唤和尚持论。和尚已去也。鹿门明日特为煎茶。晚参告众。

　　宗统编年卷之十七
　　宗统编年卷之十八

　　壬午(梁龙德二)年。
　　禅师延沼至南院。
　　沼魁礨有英气。於书无所不观。然无经世意。父兄强之仕。一应举至京师。即东归从开元寺智恭律师剃染。受具游讲肆。玩法华玄义。修止观定慧。宿师争下之。弃去游名山。依雪峰五年。见瑞岩。无留意。到越州谒镜清。清叹其俊迈。到华严为维那。属守廓侍者从南院来。沼心奇之。因结为友。遂默悟三玄旨要。叹曰。临济用处如是耶。因参祖。入门不礼拜。祖曰。入门须辨主。沼曰。端的请师分。祖於左膝拍一拍。沼便喝。祖於右膝拍一拍。沼又喝。祖曰。左边一拍且置。右边一拍作么生。沼曰瞎。祖便拈棒。沼曰。莫盲枷瞎棒。夺打和尚。莫言不道。祖掷下棒曰。今日却被黄面浙子钝置一场。沼曰。和尚大似持钵不得。诈道不饥。祖曰。阇黎曾到此间么。沼曰。是何言欤。祖曰。老僧好好相借问。沼曰。也不得放过。便下参堂了。却上堂头礼忏。祖曰。阇黎曾见甚么人来。沼曰。在襄州华严。与廓侍者同夏。祖曰。亲见作家来。又曰。他向你道甚么。沼曰。始终只教某甲一向作主。祖便打。推出方丈曰。这般纳败缺底汉。有甚用处。沼於是服膺。为园头。祖一日到园问曰。南方一棒。作么生商量。沼曰。作奇特商量。良久沼却问。和尚此间作么生商量。祖拈棒曰。棒下无生忍。临机不见师。沼於言下大彻玄旨。乃依止六年。
　　安隐忍曰。棒下无生忍。临机不见师。即玄要的旨。风穴於廓侍者处虽悟三玄。而未至於要。安得不有再悟耶。汾阳因僧问如何是学人得力处。答曰。嘉州打大象。如何是学人转身处。答曰。陕府灌铁牛。如何是学人亲切处。答曰。西河弄师子。乃曰。若人会此三句。已辨三玄。更有三要语在。切须荐取。此无渐次中真渐次。无得失中真得失也。洞宗亦曰。士庶公侯一道看。贵贱尊卑明位次。知此者。可与言宗旨矣。
　　祥符荫曰。汾阳他日又曰。三玄三要事难分。得意忘言道易亲。合而观之。可与言一句矣。沼英凛之气。蚤盖诸方。皆无留意。一言服膺於祖。便作园头。今之到处受人名位笼罩。安排向明窗净几间者。所图亦竟何事也哉。观沼宜知愧矣。
　　禅师文益造地藏阻雪悟道。
　　益余杭鲁氏子。生而秀发。七岁剃染。弱龄禀具。究毗尼。探儒典。振锡南游。抵福州参长庆。不大发明。后同绍修法进三人。自漳州抵湖外。值天雨雪。溪流瀑涨。遂解包。休於域隅古寺。入堂有老僧拥炉。三人附火次。老僧问益曰。此行何之。益曰。行脚去。曰如何是行脚事。益曰。不知。曰不知最亲切。又同三人举肇论。至天地与我同根处。老僧曰。山河大地。与诸上座。是同是别。益曰别。老僧竖两指。益曰。同。老僧又竖两指。便起去。益大惊。及周行廊庑。读寺额曰。石山地藏。乃知桂琛禅师也。雪霁辞去。琛门送之。问曰。上座寻常说三界惟心。万法惟识。乃指庭下片石曰。且道此石在心内。在心外。益曰。在心内。琛笑曰。行脚人着甚来由。安片石在心头。益窘无以对。遂辞修进二人。即放包依席下求决择。近一月余。日呈见解。说道理。琛语之曰。佛法不恁么。益曰。某甲辞穷理绝也。琛曰。若论佛法。一切见成。益於言下大悟。
　　禅师慧清住芭蕉山。
　　清得法於石亭涌。住芭蕉山。拈拄杖示众曰。你有拄杖子。我与你拄杖子。你无拄杖子。我夺却你拄杖子。靠拄杖子下座。
　　癸未(梁龙德三年四月以后后唐庄宗李存勖同光元)年。
　　禅师洞山支下龙牙居遁寂。
　　甲申(后唐同光二)年。
　　祖付延沼正法印。
