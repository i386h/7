<!-- { "loadSidebar": true } -->
　　祖在缁州。诏放自便。庵於芙蓉湖中。不下山。不赴斋。不发化主。将本庵庄课一岁所得。均作三百六十分。日取一分用之。更不随人添减。新到相见。茶汤而已。
　　禅师道宁住潭州开福。
　　宁歙溪汪氏子。参五祖顿彻法源。潭帅席震请住开福。衲子景从。
　　己丑三年。
　　禅师德洪复僧服。
　　洪游京师。丞相张商英特奏复僧服。改今名。太尉郭天民奏赐椹服。号宝觉圜明。自称寂音尊者。
　　禅师圆照下东京法云大通善本寂。
　　本凡三住大剎。玉立孤峻。俨临清众。如万山环天柱。让其高寒。王公贵人填门问道。宝坊地涌。涂金缕碧。未尝以言徇物。以色假人。尝示众曰。上士听法以神。中士听法以心。下士听法以耳。且道更有一人来。将什么听。乃卓拄杖曰。高也着。低也着。落落圆音徧寥廓。十方内外更无他。不用无绳而自缚。晚请於朝。归老西湖龙山。杜门却扫。士大夫想其高风。愿见而不可得。十二月甲子。屈三指谓左右曰。止有三日。已而果寂。本临众三十年未尝笑。或问之。本曰。不庄严无以莅众。所至见画佛菩萨行立之像。不敢坐。伊蒲塞馔以鱼胾名者。皆不食。其真诚敬事防心离过类如此。平居作止。直视不瞬。及其升堂说法。则左右顾如象王旋回。学者多因之悟入。时以名与圆照同。呼为小本。
　　庚寅四年。
　　黄龙慧南诏谥普觉大师。
　　辛卯政和元年。
　　禅师慧懃应诏住东都智海。
　　禅师德洪配海外。
　　时张商英罢政事。坐交张郭。又左司陈莹中撰尊尧录。当轴者嫉之。谓洪颇助其笔削。十月。褫僧伽黎。配海外。
　　壬辰二年。
　　祖住夹山禅师安民为第一座。
　　禅师绍隆来参领悟。
　　隆和之含山人。九岁辞亲。居佛慧院。踰六年得度受具。又五年。谒长芦信。略沾法味。有传祖语至者。隆读之叹曰。想酢生液。虽未浇肠沃胃。要且使人庆快。第恨未聆謦缺耳。遂由宝峰依湛堂。客黄龙。叩死心。来谒祖。一日入室。祖问曰。见见之时。见非是见。见犹离见。见不能及。举拳曰。还见么。隆曰。见。祖曰。头上安头。隆闻脱然契证。祖叱曰。见个甚么。隆曰。竹密不妨流水过。祖肯之。俾掌藏教。有问祖曰。隆藏主柔易若此。何能为哉。祖曰。瞌睡虎耳。
　　癸巳三年。
　　禅师德洪赦归。
　　春。赦归。冬。复证狱於并州。
　　禅师开福道宁寂。
　　甲午四年。
　　祖徙道林枢密郭子常奏赐紫衣师号。
　　禅师德洪归湘西明白庵。
　　洪得还筠州。往来九峰洞山。野服萧散。以诗文自娱。将自西安入衡湘。依法属以老。复为狂道士执以为张怀素党。下南昌狱。治百余日非是。盖谬以张天觉为张怀素也。会赦免。归湘西之南台。治所居。榜曰明白庵。自为之铭。有曰。一庵收身。以时卧起。语默不昧。丝毫弗差。蒙杂而着。随孚於嘉。於是着疏经论。发挥秘奥。解易。作僧宝传三十卷。林间录二卷。高僧传十二卷。智证传十卷。志林十卷。冷斋夜话十卷。天厨禁脔一卷。石门文字禅三十卷。语录偈颂一编。法华合论七卷。楞严尊顶义十卷。圆觉皆证义二卷。金刚法源论一卷。起信论解义二卷。并行於世。
　　阐提居士许顗智证传后序曰。昔人有言。切忌说破。而此书挑刮示人。无复遗意。吁。可怪也。罢参禅伯以此书为文字教禅而见诋。新学后进。以此书漏泄己解而见憎。孔子作春秋曰。知我者其唯春秋乎。罪我者其唯春秋乎。嗟哉。犹未若此书有罪之者而无知之者也。顷辛丑岁。余在长沙。与觉范相从弥年。其人品问学。道业知识。皆超妙卓绝。过人远甚。喜与贤士大夫大人游。横口所言。横心所念。风驶云腾。泉涌河决。不足喻其快也。以此屡萦祸谴。略不介意。视一死不足以惊惧之者。守此以殁。不少变节。大抵高者忌其略己。下者耻其不逮。阽於死亡。不足以偾人意。谤黩百出。而觉范无纤毫之失。奉戒清净。世无知者。今此书复出於殁后。窃度此意。盖慈心仁勇。愍后生之无知。邪说之害道。犯昔人之所切忌而详言之者也。宁使我得罪於先达。获谤於后来。而必欲使汝曹闻之。於佛法中。与救鸽饲虎等。於世法中。程婴公孙杵臼贯高田光之用心也。乌乎资哉(顗保宁玑嗣)。
　　祥符荫曰。寂音尊者。岂是欲以语言名世。然以罹身多难。不得大行其志。庵居着述以老。识者虽为一时惜。不可不为千古庆也。圆悟祖称其笔端具大辩才。为不可及。信夫。至智证传世有罪之而无知之者。当时已有明言之者矣。
　　乙未五年。
　　禅师慧懃退智海勅居蒋山。
　　禅师云庵下泐潭湛堂文准寂。
　　准嗣云庵文。律身以约。扫地煎茶。皆躬为之。时宗杲在座下。值其病。问曰。某向后当见何人。准曰。有个勤巴子。我不识渠。汝可见之。当能办子大事。七月二十日。更衣说偈而化。阇维设利晶圆光洁。睛齿数珠不坏。宗杲谒丞相张天觉求塔铭。一言而契。留下榻。名其庵曰妙喜。且言吾必助子见川勤。谏议洪驹父序其录。名士李商老撰次逸事。同门觉范洪述其行实。其高道硕德。可想见云。
　　云居牧曰。出关走江淮。阅三十年。参一十八人善知识。於中无出佛果。佛眼。死心。灵源。湛堂。五大士而已。盖真正宗师。考其全才如此之难。若佛果佛眼死心灵源之嗣。固已光明於世。独湛堂开法日浅。未有继其高躅者。然览其遗编。想其胸次。信余子未易企及也。觉范称准於真净之门。所谓家名辩才。气宇逸群者。抑知言哉。
　　禅师芙蓉支下西京天宁禧誧寂。
　　誧蔡州宋氏子。嗣芙蓉祖。初住韶山。次住天宁丹霞。九月四日。忽召主事。令以楮囊分而为四。众僧童行常住津送各一。既而复曰。丹霞有个公案。从来推倒扶起。今朝普示诸人。且道是个甚底。顾视左右曰。会么。曰不会。誧曰。伟哉大丈夫。不会末后句。遂就寝右胁而化。
　　考定(幻寄指月录。误以诵此一段安净因觉下。今依续传灯考正)。
　　禅师黄龙死心悟新寂。
　　新晚属疾。退居晦堂。讣闻诸方。衲子为之呜咽流涕。
　　丙申六年。
　　丁酉七年。
　　芙蓉庵赐额华严禅寺。
　　禅师士珪出世和州天宁。
　　珪嗣龙门远。
　　禅师应端住百丈。
　　端谒真净文。机不契。至云居。会灵源分座。为众激昂。端扣其旨。然以妙入诸经自负。源痛札之。端乃援马祖百丈机语。及华严宗旨为表。源笑曰。马祖百丈固错矣。而华严宗旨与个事喜没交涉。端愤然欲他往。因请辞。及揭帘。忽大悟。汗流浃背。源见。乃曰。是子识好恶矣。马祖百丈。文殊普贤几被汝带累。由此誉望四驰。士大夫争挽出世。皆不就。太史张司成以百丈坚请。不得已。始应之(嗣灵源清)。
　　禅师黄龙昭默堂灵源惟清寂。
　　禅师五祖支下舒州太平佛鉴慧懃寂。
　　律师钱塘灵芝寺元照寂。
　　照字湛然。精台教。究群宗。以律为本。南山一宗。蔚然大振。尝曰。化当世莫若说法。垂将来莫若着书。撰述甚富。趺坐而化。
　　戊戌重和元年。
　　禅师清远奉勅住和州褒禅枢密邓洵奏赐师号紫衣。
　　曹洞第八世芙蓉祖示寂。
　　祖示门风偈。其一曰。妙唱非干舌。其二曰死蛇惊出草。其三曰解针枯木吟。其四曰铁锯舞三台。其五曰古今无间。各系以偈。五月十四日。无疾而寂。祖初以投子所付太阳皮履直裰付洞山道微微退洞山。还浙东。殁於双林。祖取以还鹿门山。付嗣法法灯。建阁藏之曰藏衣。
　　存考　芙蓉法嗣二十六人　发明(法嗣不书近因洞上世次疑紊故书芙蓉丹霞长芦以存考)。
　　(丹霞淳　香山法成　大智齐琏　净因自觉　资圣南　白水修己　石门元易　洞山道微　韶州禧誧　龙门南　鹿门法灯　宝峰惟照　普贤善秀　招提宝　大洪恭　大智　灵岩应　合川鉴　少林江　景山居　慧日南　齐州善应　西京尼道深　太傅高世则　朝请崔居士　提刑杨居士共二十六人十三人有录行世)。

　　曹洞第九世祖

　　讳子淳。剑州贾氏子。弱冠为僧。彻证芙蓉之室。嗣法。
　　曹洞第九世丹霞祖嗣宗统。
　　上堂曰。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示於人。丹霞今日劈开宇宙。打破形山。为诸人拈出。具眼者辨取。以拄杖卓一下曰。还见么。鹭鹚立雪非同色。明月芦花不似他。
　　禅师清了至丹霞契悟。
　　了左绵雍氏子。襁褓入寺。见佛喜动眉睫。咸异之。年十八得度。出蜀至汉沔。叩丹霞之室。祖问如何是空劫已前自己。了拟对。祖曰你闹在。且去。一日登钵盂峰。豁然契悟。径归侍立。祖掌之曰。将谓你知有。了欣然拜之。
　　丹霞祖住大洪禅师正觉为第一座。
　　觉隰州李氏子。幼有道韵。出家具戒。谒香山成。一见器重。闻僧诵莲经。瞥然有省。令造丹霞。祖问如何是空劫以前自己。觉曰。井底虾蟆吞却月。三更不借夜明帘。祖曰。未在更道。觉拟议。祖打一拂子曰。又道不借。觉言下释然。祖住大洪。觉掌笺记。遂命首众。
　　己亥宣和元年。
　　诏改僧为德士佛称大觉金仙法师道永抗疏不听。
　　发明(书诏。见诏之谬妄也。永不书贬。不予其贬也)。
　　禅师住常德府文殊院心道闻诏上堂曰。祖意西来事。今朝特地新。昔为比邱相。今作老君形。鹤氅披银褐。头包焦叶巾。林泉无事客。两度受君恩。所以道欲识佛性义。当观时节因缘。且道即今是甚么时节。毗卢遮那顶戴宝冠。为显真中有俗。文殊老叟身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酒。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神机之外。进一步便到大罗天上。退一步却入九幽城中。祇如不进不退一句。又作么生道。直饶羽化三清路。终是轮回一幻身。
　　祖奉诏移蒋山禅师法泰居第一座景元祖觉等来参学者无地以容。
　　禅师清了抵长芦继其席。
　　了游五台。之京师。浮汴直抵长芦谒祖照。一语投契。命为侍者。踰年分座。未几称疾退闲。命了继席。学者如归。
　　曹洞第九世邓州丹霞祖示寂。
　　五位叙曰。黑白未分。难为彼此。玄黄之后。方见自他。於是借黑权正。假白示偏。正不坐正。夜半虚明。偏不坐偏。天晓阴晦。全体即用。枯木花开。全用即真。芳丛不艳。摧残兼带。及尽玄微。玉凤金鸾。分疎不下。是故威音那畔。休话如何。曲为今时。由人施设。塔全身於大洪之南。
