<!-- { "loadSidebar": true } -->
　　祥符荫曰。遇与兴化铣同嗣北禅贤。为云门五世。遇以峻峭之风。老屋单丁。持其道於千岩万壑。而铣有才量。牧千众如数一二。大作佛事於荆湖之间。波及蛮貊。皆慕道向化。章惇开梅山。邀铣往。蛮父老闻铣至。皆合爪听约束。荆蛮以定。铣之力也。一孤冷。一圆融。共树北禅之帜。而二本亦以是时盛化南北。韶阳之道。於以大振。自后式微凌替。则渐不可问矣。吁。道之污隆。讵不以人夫。
　　壬戌五年。
　　禅师道楷北还沂水。
　　楷辞投子还沂。居马鞍山。出世住沂之仙洞。
　　瑞光本自净还吴穹窿。
　　本住瑞光。法席日盛。武林守陈襄以承天兴教二剎。令本择居。苏人拥道遮留。又以净慈坚请。移文谕道俗曰。借师三年为此邦植福。一住九载。是年待制曾孝序载归。以慰苏人之思。住穹窿福臻。
　　禅师普孜自太平迁东京华严。
　　孜建阳谢氏子。幼举进士有声。弃去出世。后谒浮山远得法。舒人请居甘露徙太平。道誉大播。都人士请居东京华严寺。
　　禅师怀志隐居衡岳。
　　志初业讲席。参洞山文顿悟。文曰。子禅虽逸格。惜缘不胜耳。志识其意。拜辞而行。庵於衡岳。二十余年。士大夫造其居。不甚顾答。人问故。曰彼富贵人辩博多闻。我粥饭僧。口吻迟钝。无可说。自然憨痴去。偈曰。万机俱罢付痴憨。踪迹时容野鹿参。不脱麻衣拳作枕。几生梦在绿萝庵。问师住山有何旨趣。志曰。山中住。独掩柴门无别趣。三块柴头品字煨。不用援毫文彩露。
　　从悦谒洞山文。
　　悦首众道吾。领数衲谒云盖智。智与语未数句。尽知所蕴。乃笑曰。观首座气质不凡。奈何出言吐气如醉人耶。悦面热汗下曰。愿和尚慈悲。智复与语锥札之。悦茫然。遂求入室。智曰。老僧无福。道不取信於人。脱受首座礼拜。异日定取谤於某。乃问悦曰。曾见法昌遇和尚否。曰曾看他语录。自了可也。不愿见之。曰曾见洞山文和尚否。曰关西子没头脑。拖一条布裙作尿臭气。有甚长处。曰你但向尿臭处参取。悦乃谒洞山。深领奥旨。
　　癸亥六年。
　　曹洞宗第七世投子祖示寂。
　　祖五位叙曰。长天一色。星月何分。大地无偏。枯荣自异。是以法无异法。何迷悟而可及。心不自心。假言象而提唱。其言也。偏圆正到。兼带叶通。其法也。不落是非。岂关万象。幽旨既融於水月。宗源派混於金河。不堕虚凝。回途复妙。四月末示微疾。以书辞檀护。升座说偈辞众坐脱。阇维。舍利五色。塔於寺之西北。
　　云溪挺曰。浮山远已嗣叶县。复从太阳尽得回互之旨。遂作九带明正偏兼带来由。太阳以皮履直裰寄之。后得投子青乃嗣正法。浮山可谓一点水墨。两处成龙矣。

　　曹洞宗第八世祖

　　讳道楷。沂水崔氏子。嗣投子。
　　甲子七年　司马光表进所编书。赐名资治通鉴。
　　曹洞宗第八世芙蓉祖嗣宗统(三十五年)。
　　自仙洞迁西洛龙门。上堂曰。唤作一句。已是埋没宗风。曲为今时。通途消耗。所以借功明位。用在体处。借位明功。体在用处。若也体用双明。如门扇两开。不得向门扇上着意。不见新丰老子道。峰蛮秀异。鹤不停机。灵木迢然。凤无依倚。直得功成不处。电火难追。拟议之间。长途万里。
　　诏辟相国寺禅师宗本应召　发明(辟寺为禅律。嘉帝能知道也)。
　　帝下诏辟相国寺。六十四院为八禅二律。召本为慧林第一祖。既至。上遣使问劳。阅三日。传旨就寺之三门。为士民演法。翌日召对延和殿。问道赐坐。木即跏趺。帝问本受业何寺。奏曰。苏州承天永安。帝大悦。赐茶。本即举盏长吸。又荡而撼之。帝曰。禅宗方兴。宜善开导。本奏曰。陛下知有此道。如日照临。臣岂敢自怠。即辞退。帝目送之。谓左右曰。真福慧僧也。
　　祥符荫曰。佛制出家。一钵乞食。树下冢间一宿。遗形学道。一无顾恋。东震与西竺风土既别。乞食未便。更为盏饭。人根脆弱。未能露寝。创立丛林。虽非谋食求安。然权宜之法。已非佛制矣。时风愈下。佛制不遵。应赴子孙。群居盘踞。名山大剎。化为蚁穴蜂房。梵宇精蓝。有同肉林酒舍。禅学宗风。阒然无闻。蒿目寒心。谁能整理。神宗辟相国寺为禅为律。诚末法帝王尊道重法。不负灵山付嘱者。故特书之以示世焉。
　　诏蒋山法秀开法法云。
　　秀自四面迁栖贤蒋山长芦皆千众。时号秀铁面。汴京新创法云寺成。诏秀开山为第一世。开堂之日。中使降香。并磨衲。皇弟荆王致敬座下。仍传圣语表朕亲至之礼。赐号圆通。士大夫日夕问道。时司马光方登庸。以吾法太盛。方经营之。秀曰。相公聪明。人类英杰。非因佛法不能尔。遽忘愿力乎。温公意因少懈。李伯时麟工画马。秀诃曰。汝士大夫以画名。矧又画马。期人夸以为妙。妙入马腹中。亦足惧。麟自是绝笔。秀劝画观音像以赎其过。黄庭坚作艳语。人争传之。秀亦诃曰。翰墨之妙。甘施於此乎。坚笑曰。又当置我於马腹中耶。秀曰。汝以艳语动天下人淫心。不止马腹。恐生泥犂耳。坚忏谢。
　　祥符荫曰。温公初不知佛法。特以主持名教之心切耳。曾见其论佛曰。夫佛盖西域之贤者。其为人也清俭而寡欲。慈惠而爱物。故服毙补之衣。食蔬粝之食。岩居野处。斥妻屏子。所以自奉甚约。而惮於烦人也。虽草木虫鱼。不敢妄杀。盖欲与物并生而不相害也。凡此之道。皆以涓洁其身。不为物累。盖中国於陵子仲焦先之徒近之矣。温公之言如此。毋怪乎其不知佛法。而欲经营之也。温公所见特佛始弃世荣。入山学道时之所示见耳。岂知佛之广大。法之渊深。三贤十圣。尚未能测。而於陵焦先之徒能近之乎。以有下劣。宝几珍御。以有惊异。黧奴白牯。佛之脱珍御着毙垢者。为度生也。佛岂如是哉。然温公后来因富韩二公闻法於圆照本默有所契。於范镇之论空相。以诗戏曰。不须天女散。已解动禅心。又曰。贱子悟已久。景仁今复迷。又曰。到岸何须筏。挥锄不用金。浮云任来往。明月在天心。若然则温公末路。决应不复作前此之言矣。人之见识。与时消长。温公既未深知佛法。而遽秉笔国史。肆行诋削。以致疑误后人。隳正见而堕迷网。其谤毁正法之失。又可辞乎。后之君子。幸毋一时酌蠡持筹。妄自量天测海。而为虚名劫持可也。
　　清远至太平参祖。
　　远临邛李氏子。初读法华。至是法非思量分别之所能解。质其讲师。不能答。远叹曰。义学名相。非所以了生死大事。遂南游徧参。至太平见祖。旋丐於庐州。偶雨仆地。烦懑间闻二人交相恶骂。谏者曰。你犹自烦恼在。远於言下有省。及归。凡有所问。祖即曰。我不如你。你自会得好。时远年十七。
　　禅师天衣下延恩法安寂。
　　安临川许氏子。受天衣怀旨诀。归临川。住黄山如意院。败屋破垣。无以蔽风雨。十年大厦如化成。弃去住武宁延恩寺。草屋数楹。败床不箦。安殊乐之。令尹紏豪右谋为一新。安笑曰。檀法本以度人。今非其发心而强之。是名作业。不名佛事也。安与法秀昆弟。秀尝以书招安。安读之笑曰。吾始以秀有精彩。今而后知其痴也。夫出家儿。冢间树下辨那事。如救头然。今无故於八达衢头架大屋。养数百闲汉。此真开眼尿床。吾何复对语哉。然吾宗自此益微矣。七月命弟子取方丈文书聚焚之。以院事付一僧。八月示寂。
　　禅师黄龙下石霜琳寂。
　　琳在黄龙南座下机锋颕脱。名振丛林。与文关西英邵武等齐名。开法石霜。时真净文在洞山。琳不相识。而心敬之。以偈送僧。有曰。憧憧四海求禅者。不到新丰也是痴。三月八日净发沐浴。说法端至而寂。阇维舍利五色。
　　乙丑八年。
　　洞山文至金陵丞相王安石请住报宁。
　　文谢洞山事东游三吴至金陵。时王安石居定林。闻文至。倒屣出迎。恨相识之晚。闻法大悦。因舍宅为寺曰报宁。延文开山。请於朝。赐号真净。士大夫往来无虚日。文不堪劳。遂还高安。庵於九峰之下曰投老。学者自远而至。
　　哲宗(讳煦)。
　　哲宗丙寅元佑元年。
　　祖自太平移白云海会。
　　上堂。说佛说法。拈槌竖拂。白云万里。德山入门便棒。临济入门便喝。白云万里。然后恁么也不得。不恁么也不得。恁么不恁么总不得。也则白云万里。或有个汉出来道。长老你恁么道。也则白云万里。这个说话。唤作矮子看戏。随人上下。三十年后。一场好笑。且道笑个甚么。笑白云万里。清远适自淝川持钵回。慨然曰。吾事始济。复参往一荒县。安能究决己事耶。遂作偈告辞。祖送以偈曰。睆伯台前送别时。桃花如锦柳如眉。明年此日凭阑看。依旧青青一两枝。
　　禅师玉泉下慧力善周寂。
　　周嗣玉泉芳。十二月望日沐浴净发说偈曰。山僧住瑞筠。未尝形言句。七十三年来。七十三年去。言毕趺坐而逝。三日后须发再生。
　　禅师慈明下蒋山赞元寂。
　　元住蒋山。熙宁初。王安石拜相。贵震天下。无月无耗。元未尝发。石弟安上问佛法大意。元曰。佛祖无所异於人。所以异者。能自护心念耳。岑楼之木必有本。本於毫末。滔天之水必有源。源於滥觞。清净心中。无故动念。危乎岌哉。甚於岑楼。浩然肆横。甚於滔天。其可动耶。佛祖更相付授。必叮咛曰。善自护持。曰佛法止此乎。曰至美不华。至言不烦。夫华与烦。去道远甚。而流俗以之。申公论治世之法。犹谓为治者。不在多言。顾力行何如耳。况出世间法乎。安石罢政府。舟至石头。士大夫车骑填山谷。入寺已二鼓。元出迎。一揖而退。石坐东偏。从官宾客满座。石环视问元所在。侍者。曰已寝久矣。尝馔客。俄报厨库火。且及潮音堂。众吐饭苍黄。蜂窘蚁闹。而元啜啖自若。高视屋梁。食毕无所问。又尝出郭。有狂人入寺。手刃一僧。即自杀。尸相枕。左右走报。交武於道。自白下门群从而归。元过尸处。未尝视。登寝室危坐。执事侧立。冀元有以处之。而敛目如平日。於是稍稍隐去。卒不问。一日忽曰。吾欲还东吴。促办严。俄化。
　　禅师玉泉下圣泉绍灯寂。
　　灯参玉泉谓芳悟旨。住圣泉。道法大振。一日升座说偈曰。吾年五十三。去住本无贪。临行事若何。不用口喃喃。俨然入寂。两日后闻钟声。忽然复醒。自后四大轻安。身常频出舍利。大旱祷雨辄应。
　　丁卯二年。
　　慧林本还吴住灵岩。
　　本以老求归。退慧林。出都日。王公贵人送者车骑相属。本诲曰。岁月不可把玩。老病不与人期。惟勤修勿怠。是真相为。闻者莫不感动。至吴。迎居灵岩。闭门頺然。而学者贲相望於道。
