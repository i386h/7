<!-- { "loadSidebar": true } -->
　　遁字道林。陈留关氏子。或曰河东林虑人。聪明秀彻。太原王蒙。陈郡殷融。甚雅重之。家世事佛。蚤悟真乘。隐余杭山。沉思卓立。涉讲肆。善标大意。而章句或脱略。谢安闻而喜之曰。此乃九方歅之相马也。王洽。刘恢。殷浩。许询。郄超。孙绰。桓彦表。王敬仁。何次道。王文度。谢长遐。袁彦伯等。并一代名流。皆深尘外之契。还吴华山。立支山寺。今号支硎。晚欲入剡。时谢安为吴兴守。贻书曰。人生如寄。风流得意之事。顷为都尽。终日戚戚。触事惆怅。唯迟君来。以晤言消之。一日当千载耳。王羲之时在会稽。素闻遁名。未之信。闻遁还剡。诣之。叹服不能已。请住灵嘉寺。俄於沃州小岭立寺。虑众怠惰。着座右铭以勖之。晚移石城山。又立栖光寺。木食涧饮。多所撰述。讲维摩於山阴。许询为都讲。名流咸集。遁竖一义。众谓询无以措。询设一难。亦谓遁不复能通。至竟两家辨论。精晰不穷。凡在听者。无不心折。哀帝频遣使征请。出都止东安寺。涉三载。上书皇帝。许还东山。资给发遣。事事丰厚。一时名流。并饯送焉。时蔡子叔先至。近遁而坐。谢安后至。值蔡暂起。谢便移就其处。蔡还举谢席掷地。谢不以介意。其为时贤所慕如此。尝有遗遁马者。受而养之。或问之。曰爱其神骏耳。后有饷鹤者。遁曰。尔冲霄之物。宁为耳目之玩乎。遂放之。以太和元年闰四月四日终於剡。春秋五十有三。遁善草隶。临寂着切悟章。落笔而逝　发明(像法东垂以后。摩腾入汉以来。晋魏之间。硕德名流。应化如云。难以悉书。书其道韵泠然。风标可见者。数人以槩之。若广寻高踪。有列传可考也)。
　　祥符荫曰。年来春秋之际。每登支硎。流览林麓。坐放鹤亭。抚马迹坡。未尝不追怀高风逸韵於千载之下也。尝与品松道者。从北峰瞻礼石塔。嵯峨秀出於古松流泉之间。制度精致。摩挲久之。传中载窆於余姚坞。此或公之衣钵塔也。明末清初。高松汰如。中峰苍雪。二法师相次说法於其地。二楞堂在焉。赵高士凡夫。勒支硎涧中石曰。明月松间照。清泉石上流。可为公千秋写照。而汰苍二公。抑遁潜之流亚欤。
　　丁卯二年。
　　佛教来东土三百年。
　　戊辰三年。
　　己巳四年。
　　庚午五年。
　　简文帝(讳昱在位二年)。
　　简文帝辛未咸安元年。
　　壬申二年。
　　孝武帝(讳曜简文帝子在位二十四年改元者二)。
　　孝武帝癸酉宁康元年。
　　甲戌二年。
　　法师剡昂山道潜寂。
　　潜字法深。琅琊王氏。丞相武昌郡公敦之弟也。年十八出家。二十四讲法华大品。听众恒满五百。永嘉初。避乱渡江。中宗元皇。及肃宗明帝。丞相王茂弘。太尉庾元规。并钦风德。寻隐剡山。哀帝再诏。暂起应之。时简文为相。弥敬潜。常於简文座中遇沛国刘恢。恢嘲之曰。道者何以游朱门。潜曰。君自睹其朱门。我无分於蓬户。潜素怀不乐。乃启还山。时支公道林遣使求买昂山之侧。沃州小岭。欲为幽栖之处。潜答曰。欲来辄给。未闻巢由买山而隐。春秋八十九。寂於山馆。烈宗诏曰。潜法师理悟虚远。风鉴清贞。弃宰相之荣。袭染衣之素。山居人外。笃勤匪懈。方赖宣道以济苍生。奄然迁化。用痛於怀。可赙钱十万。驰驿送葬。孙绰以潜远大之量。似刘伯伦。而高深之致。刘所不及也(沙门敕葬自潜始)。
　　乙亥三年。
　　丙子太元元年。
　　栴檀佛像到长安。
　　丁丑二年(太史奏有德星见外国分野当有圣人入辅)。
　　戊寅三年。
　　己卯四年。
　　庚辰五年。
　　王晞出家答杨氏苕华书(书何。训俗也)。
　　晞东莞名家子。天姿秀发。事亲以孝闻。年十六聘同郡杨德慎女。字苕华。姿容绝代。坟籍淹通。比玉临风。乡邻馨羡。将欲成礼。晞忽感念世相无常。舍俗出家。更名僧度。苕华闻之。乃贻度书。谓发肤不可伤毁。宗祀不可顿废。何不顾世名教。显自襟期。曜翘烁之姿於盛明之世。远炰祖考之灵。近慰人神之愿。并赠诗五章。其一曰。大道自无穷。天地长且久。巨石故叵消。芥子亦难数。人生一世间。飘若风过牖。荣华岂不茂。日夕就雕朽。川上有余味。日斜思鼓缶。清音可娱耳。滋味可适口。罗纨可饰躯。华冠可曜首。安事自剪削。耽空以害有。不道妄区区。但令君恤后。晞答书曰。夫事君以治一国。未若弘道以济万邦。事亲以成一家。未若弘道以济三界。发肤不毁。俗中之近言耳。但吾德不及远。未能兼被。以此为愧。然积篑成山。亦冀从微之着也。且披袈裟。振锡杖。饮清流。咏般若。虽王公之服。八珍之膳。铿锵之声。炜晔之色。不与易也。若能悬契。则同期於泥洹矣。且人心各异。有若其面。卿之不乐道。犹我之不慕俗矣。长当与卿别离矣。万世因缘。於今绝矣。岁聿云暮。时不我与。学道者。当以日损为志。处世者。当以及时为务。卿年德并茂。愿勿以道人为念。而坐失盛年也。又报诗五章。其一曰。机运无停住。倐忽岁时过。巨石会当竭。芥子岂云多。良由去不息。故令川上嗟。不闻荣启期。皓首发清歌。布衣可暖身。谁论饰绮罗。今世虽云乐。当奈后生何。罪福良由己。宁云遑恤他。苕华得书感悟。亦毕身矢志学道。晞专精佛法。不知所终。
　　祥符荫曰。世人狃於习俗。狎於宴私。贪营室家暂时之欢。忘生死长夜之苦。观晞公此书。亦可以少知梗槩矣。出世大人。法喜以为妻。禅悦以为乐。视世之沾沾声色者。不啻天人之视蚁。慕膻蝇趋秽也。故书以风世焉。
　　孝武帝辛巳六年。
　　帝初奉佛法建精舍於殿内引诸沙门居之　发明(奉佛立寺不书。此书以帝能尊道。而不知所以尊也)。
　　祥符荫曰。帝王事佛。当推大道以广仁风。体一心而周万事。区区崇奉庄严。此有为功德。梁武之所以见绝於达摩氏也。又况建精舍於殿内。引诸沙门居之乎。帝固不知佛法之大端。而当时无僧能以第一义示之者。此达摩氏西来之所以不容己也。
　　壬午七年。
　　癸未八年(秦建元十九年)。
　　秦遣符丕攻晋襄阳释道安入秦　发明(国事不书。此书以释道安故也)。
　　祥符荫曰。沙门之法。固以弘化为务。然须风规绝俗。与世相忘。道安虽能弘法化。倾动时流。乃至世主劳师勤民。启端鼓衅。亦可谓不善养晦之机。而於法华四安乐行。曾亦未之深思也已。
　　释道安姓卫。常山扶柳人。世业儒。性聪而貌寝。年十二出家。驰役於田。启师求受经。师与经可五千言。赍入田执劳如常。因息就览。暮归更求受他经。师曰。昨经未读。今复求耶。答曰。已暗诵。师虽异之。而未信。复与经减一万言。赍还如初。师执经覆之。不差一字。惊嗟而敬异之。遣游学。至邺师佛图澄。与语嗟叹。众以其形。轻怪之。澄曰。此人远识。非尔俦也。澄讲。安每覆述。众难锋起。挫锐解纷。一众折伏。为之语曰。漆道人惊四邻。避石氏乱渡河。登陆浑山栖隐。俄慕容俊逼陆浑。遂南投襄阳。宣通佛法。四方学士。竞往师之。时习凿齿以才自负。藉安高名。先书通好。及是闻安至。造之称四海习凿齿。安应之曰。弥天释道安。凿齿与谢安书云。来此见释道安。故是远胜。无变化技术可以惑人之耳目。无重威大势可以整群心之参差。而肃肃洋洋。自相尊敬。恨足下不同日而见之。其为时贤所重。类如此。晋孝武皇帝。承风钦德。遣使通问。诏曰。安法师居道训俗。岂直规济当今。方乃陶津来世。俸给一同王公。时符坚素闻安名。每欲致之。遣符丕攻襄阳获之。谓仆射权翼曰。朕以数十万之师。临襄阳。唯得一人半。谓安一人。习凿齿半人也。既至长安。大弘法化。初沙门各依师姓。安以为宜以释命氏。后见阿含。四河入海之言。遂为定式。安外涉群书。善文辞。长安中衣冠子弟多依师之。着僧尼轨范。佛法宪章等。天下则之。
　　甲申九年(姚苌自称秦王是为后王)。
　　乙酉十年(秦王丕大安元年)。
　　丙戌十一年(秦王登大初元年)。
　　丁亥十二年。
　　法师江东瓦官寺竺法汰寂。
　　汰东莞人。与道安同学。才辩不逮。而仪范过之。与安分化南北。沿江东下。时桓温镇荆州。遣使迎供至都。止瓦官寺。太宗简文皇帝深相敬重。王侯公卿。莫不信向。讲席之下。名士如堵。黑白填门。领军王洽。东亭王珣。太傅谢安。尤加钦敬。春秋六十有八。讣闻。烈宗诏曰。汰法师道播八方。泽流后裔。奄尔丧逝。痛贯於怀。可赙钱十万。昙壹慧远。皆从学於汰。
　　戊子太元十三年。
　　祖至东印度度梵志　付般若多罗正法　示寂。
　　祖行化至东印度。其王坚固奉外道。师长爪梵志。祖至。王问曰。师来何为。曰将度众生。曰以何法度。曰各以其类度之。梵志即化一大山於祖顶上。势且下压。祖指之。山遽移在彼众顶上。复以手按地。地动。五百外道。皆不能立。梵志怖惧忏礼。祖复按地。地静。指山。山灭。王异日大治斋。集诸外道。恳祖预会。祖初不欲行。而知所会地将陷。乃往。王曰。师肯来耶。祖曰。吾非应供。来救死耳。此地已为龙窟。须臾当下陷。王恐。与其众如高原。反顾其地。已渊然成湫矣。王益敬信。祖为演法。且曰。王国有圣人。当继我法。先是东印有婆罗门子。年二十。幼失父母。不知名氏。或自言璎珞。人遂名曰璎珞童子。丐行闾里。有问汝行何急。即曰。汝行何缓。问何姓。即曰。与汝同姓。人莫测之。一日王与祖同车而出。璎珞稽首於前。祖曰。汝忆往事否。珞曰。我念往劫中。与师同居。师演摩诃般若。我演甚深修多罗。今日之事。盖契昔因。祖顾王曰。此大势至菩萨也。继后出二人。一人化南印度。一人缘在震旦。九年却返此方。即以昔因故。名为般若多罗。付法偈曰。真性心地藏。无头亦无尾。应缘而化物。方便呼为智。付法已。即辞王曰。化缘已终。将归寂灭。愿王於最上乘。无忘外护。即还本座。见形如日。少顷复呈十八变。出三昧火自焚。雨金色舍利。王以金塔閟之。

　　第二十七世祖

　　般若多罗尊者。东印度人。
　　己丑太元十四年。
　　第二十七世祖般若多罗尊者嗣宗统(六十九年)。
　　法师道安寂。
