<!-- { "loadSidebar": true } -->
　　深力请还山。优诏不允。命大丞相固留之。不可。拂袖出都。遍游江浙。所至众拥欢迎。如一佛出世。主灵岩化大行。蒋山虚二禅席以请。吴人遮道不放行。乃留灵岩慰其意。
　　高宗。
　　高宗丁未(靖康二五月建炎元)年。
　　祖迁金山改住云居宗杲居第一座。
　　十一月初六日。在镇江浮玉山受札。召赴行朝。十七日朝见。奏对。赐号圆悟。奉勅住南康军云居真如禅院。举杲首座立僧。举端裕为众入室。
　　昙华来参。
　　华蕲州黄梅江氏子。年十七出家於邑之东禅。首谒随州水南。遂染指法味。徧历江湖。所至激扬。无不投契。上云居参礼。祖一见拊劳。痛与提策。服勤趋走惟恐后。
　　禅师绍隆结庐铜峰郡守李光延居宣州彰教。
　　禅师守珏首众长芦。
　　足庵智鉴时在座下。珏居第一座。即器之。
　　禅师智讷住灵隐。
　　讷秀州夏氏。十四得度。练习戒行。已如大僧。叹曰。修无上道。而求之文句中。是刻舟也。谒长芦信。称法中高第。淮人敬爱之。延住真州天宁。鼎新法席。几至万础。住灵隐。献皇后临幸。诏升座说法。赐号妙空大师。
　　戊申二年。
　　禅师芙蓉支下洪州宝峰阐提惟照寂。
　　照复居泐潭。正月七日寂。阇维得设利如珠琲。舌齿不坏。
　　禅师真净下筠州清凉寂音觉范德洪寂。
　　洪才禀天然。与士大夫游。议论衮衮。至必夺席。黄山谷赠之诗。有曰。不肯低头拾卿相。又能落笔生云烟。恨东坡不及见之。张无尽称为天下英物。圣宋异人。然工呵古人。而拙於用己。不能全身远害。尝自谓识不知微。道不胜习。夏五月寂於同安。门人建塔凤栖山。阅世五十有八。
　　长芦祖退席禅师正觉补住长芦。
　　觉至云居。祖有请长芦觉禅师上堂法语。
　　祖归昭觉。
　　宗杲辞居古云门。道元首众。瞎堂慧远入蜀参祖。
　　昙华往谒彰教。
　　祖入蜀。指华见彰教。
　　己酉三年。
　　禅师绍隆徙虎邱昙华从。
　　隆徙虎邱。华为之先驰。未半载通彻大法。顿明祖为人处。机用越格。道声蔼然洽於丛林。
　　庚戌四年。
　　长芦了祖游四明主补陀入台州住天封(纲目作甲子误)。
　　祖既退长芦。东游四明。主补陀。旋移台之天封。相国李纲寄之诗曰。烦师飞锡过天台。为问了公何事了。又侍郎李弥逊投谒诗曰。红尘白发不相投。来就闲房借板头。未几入闽住雪峰。
　　长芦觉住天童。
　　禅师大沩下和州光孝慧兰火化。
　　兰嗣大沩喆。尝以触衣书七佛名。丛林称为兰布裈。建炎末。贼犯淮。执兰见酋长。长曰。闻我名否。兰曰。我所闻者。唯大宋天子之名。长恚。令左右以锤击之。锤至辄断坏。长惊异。延麾下。敬事之。经旬。兰索薪自焚。无敢供者。亲拾薪成龛。怡然端坐。烟焰一起。流光四腾。贼跪伏多灼肤者。火绝。得五色舍利。并灵骨北归。所执僧尼。悉听自便。和人至今咏之。
　　禅师宗杲入闽。
　　杲避乱走湖南。转江右。间关入闽。筑庵长乐洋屿。从之者。弥光道颜等五十三人。未五十日。得法者十三人。后皆角立。前此未之有也。给事江少明请住小溪云门庵。
　　妙喜杲竹庵珪集禅林宝训。
　　杲因乱隐古云门。邂逅珪。同避地襄阳。共集训五十篇。后东吴净善续集。成宝训。
　　辛亥绍兴元年。
　　壬子二年。
　　禅师长芦下苏州灵岩慈受恒深寂。
　　深住灵岩三年。得包山废院。一新之。尝有偈示学人曰。醍醐与毒药。万味同一口。美恶尽消融。是故名慈受(深住灵岩时。登披云台。有怀药山十咏。嗣法廓庵冲正勒石跋曰。道无古今。而人有古今。人无古今。而时有古今。道苟同矣。虽历世千百。如同乎其时。如见乎其人。不尔。虽同堂邈乎千里遥也。澧阳遗韵。昭焕异代。可谓无间然矣。噫。以古验今。以今视昔。安知异时不有怀吾慈受。如慈受之怀药山者乎。退翁储和尚住此山。岁甲午。建二阁於法堂之左右。右曰慈受。盖取毒来慈受之义也。已而浚阁前洗研池。得石碣。磨洗读之。乃深怀古十咏也。慈受二字。阁名先兆。众异之。储曰。了庵欲公。至正间住此山。集中有跋深禅师偈语云。深公既退此席。逸老包山。闻灵岩禅堂落成。有我亦老来思旧隐。异时还借板头眠之句。今禅堂。上梁方四日。此碣出。深师所以庆禅堂之成也。遂用其韵成十颂。适中峰彻至。各再和。诸方门弟子。咸有和章)。
　　禅师昙华住处州妙严。
　　华礼辞虎邱。分座於处州连云。处守以妙严请出世。
　　灵隐讷住吴灵岩。
　　咸安王韩世忠。表请平江灵岩为功德院。荐先福。请讷主之。寺据绝顶。而饮不给。讷伐石凿井出泉。今号佛海泉。
　　癸丑三年。
　　禅师士珪奉诏开山雁荡能仁。
　　珪绍兴间奉诏开山雁荡能仁。时真歇了祖闻珪至。恐缘法未熟。特过江迎归方丈。大展九拜以诱温人。由是翕然归敬。未到院。有徒惧行规法。深夜放火。鞠为瓦砾之墟。珪就树缚屋升座曰。爱闲不打鼓山鼓。投老来看雁荡山。杰阁危楼浑不见。溪边茅屋两三间。听法檀那。并力营建。遂成宝坊。
　　甲寅四年。
　　禅师太平下何山守珣寂。
　　珣造太平参佛鉴懃。随众参请。邈无所入。乃封其衾曰。此生若不彻去。誓不展此。昼坐宵立。如丧考妣。逾七七日。忽懃上堂曰。森罗及万象。一法之所印。珣闻顿悟。懃曰。可惜一颗明珠。被这风颠汉拾得。嘱令护持。是夕厉声谓众曰。这回珣上座稳睡去也。圆悟祖闻之。令人召至。因与游山。偶到一水潭。遽推珣入潭。忽问曰。牛头未见四祖时如何。珣曰。潭深鱼聚。祖曰。见后如何。珣曰。树高招风。祖曰。见与未见时如何。珣曰。伸脚在缩脚里。祖大称之。懃移蒋山。命分座说法。出住禾山。后徙何山。及天宁。解制日退席。谓双槐居士郑绩曰。十月八日是佛鉴忌。则吾时至矣。迄还漳南。越三日鸡鸣。端坐如平时。侍者请遗偈。珣曰。不曾作得。言讫而逝。
　　长芦了祖应诏主育王。
　　乙卯五年。
　　禅师五祖支下嘉州九顶山清素寂。
　　四月二十四日。书偈遗众而寂。
　　禅师五祖支下大随南堂元静寂。
　　秋七月。山中大雨雪。有异象。别众遗诫而寂。茶毗异香徧野。设利五色。
　　临济第十一世成都昭觉寺圆悟真觉祖示寂。
　　八月己酉。示微恙。命首座道元补住昭觉。趺坐书偈。投笔而寂。茶毗舌齿不坏。设利五色无数。塔於昭觉曰寂照。谥真觉禅师。
　　祥符荫曰。祖说法如云雨。璞玉浑金。奏希声於天阙。来学皆龙象。鞭雷策电。展逸足於天衢。观白云之接演祖。五祖之於祖。祖之於虎邱妙喜诸公。狮子教儿。与老牛舐犊。相去夫何如哉。祖示隆知藏杲书记法语。尤为狮乳醍醐。沾其味者。决不作盲驴跛牛见解也。

　　临济第十二世祖

　　讳绍隆。
　　临济第十二世平江虎邱祖嗣宗统(二年)。
　　上堂曰。凡有展拓。尽落今时。不展不拓。堕坑落堑直饶风吹不入。水洒不着。检点将来。自救不了。岂不见道直似寒潭月影。静夜钟声。随扣击以无亏。触波澜而不散。犹是生死岸头事。拈拄杖画一画曰。划断古人多年葛藤。点头石不觉拊掌大笑。且道笑个什么。脑后见腮。莫与往来。
　　长芦了祖徙温州龙翔复移径山。
　　丙辰六年。
　　临济第十二世虎邱祖示寂。
　　五月八日乙亥示微疾而寂。塔全身於寺之西南隅。
　　历年表曰。自开宝七年甲戌。至绍兴六年丙辰。凡一百六十四年。二株嫩桂。久荫垂昌。五叶芳华。方秋凝实。首山汾州。严冷以全滹沱之令。梁山太阳。孤峻而清洞水之源。石霜手段出诸方而不事事。全心事之者。有儿孙徧地之杨岐。投子异苗翻秀界以再来。脚下承之者。有面带烟霞之定照。(芙蓉楷锡号定照)五祖起白云之家声。三佛极东山之法喜。丹霞拈空劫以前自己。长芦转去来不滞位功。睡虎风生。葛藤划断。其间永明净土。延法眼清凉之脉。雪窦灵岩。振云门匡真之绪。螺溪中兴台教。而宝云继之。灵芝复振律门。而南山未坠。开堂结制。着丛席之宏规。锡号赐衣。隆王臣之外护。杨李苏黄。皆餐法味。江淮濂洛。尽仰禅风。宗门於焉极盛。法苑实以垂秋。此北宋之昌期。迄南渡之晚叶。时为升降。法有醇漓者也。

　　宗统编年卷之二十三
　　宗统编年卷之二十四
　　临济第十三世祖

　　讳昙华。字应庵。嗣虎邱。
　　高宗丁巳绍兴七年。
　　临济第十三世归宗祖嗣宗统(二十六年)。
　　祖住衢州明果禅师感杰来参。
　　住明果上堂曰。见闻觉知无障碍。声香味触常三昧。眼见如盲。口说如痖。苏州人呆。常州人打野。大宋国里只有两个僧。川僧浙僧。其他尽是子。淮南子。江西子。广南子。福建子。岂不见道父慈子孝。道在其中矣。杰福州郑氏子。其母梦庐山老僧入舍而生。自幼颕异过人。及壮剃发进具。遍参知识。遂谒祖。孤硬难入。屡遭呵遣。
　　禅师袁觉住眉州象耳。
　　觉嗣昭觉祖。尝语客曰。东坡云。我持此石归。袖中有东海。山谷云。惠崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲禅床竖拂时。释迦老子。孔夫子。都齐立在下风。
　　禅师宗杲住径山能仁。
　　丞相张浚在蜀时。圆悟祖为言杲真得法髓。及造朝。遂以临安径山延之。七月二十一日入院。法席之盛。冠於东南。学者百舍重研。赴惟恐后。至无所容。乃建千僧阁居之。众二万指。
　　戊午八年。
　　己未九年。
　　祖住荐福。
　　庚申十年。
　　咸杰辞祖省觐。
　　一日祖问如何是正法眼。杰遽答曰破沙盆。祖颔之。未几辞回省亲。祖送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便垛根。吾有末后句。待归要汝。
　　辛酉十一年。
　　径山宗杲迁衡州。
　　杲住径山。侍郎张九成。少卿冯楫等。一时名士大夫。俱问道座下。有神臂弓之语。当轴秦桧恶之。遂捃拾毁衣。迁衡州安置。
　　壬戌十二年。
　　癸亥十三年。
　　祖住林东。
　　甲子十四年。
　　长芦了祖应诏开法皋亭崇先。
　　皇太后韦氏。壬戌八月归自金。居慈宁宫。诏了祖开山皋亭崇先。太后垂帘听法。
　　乙丑十五年。
　　禅师道行住衢州乌巨。
　　行参龙门远悟旨。
　　禅师芙蓉支下成都大智齐琏寂。
