<!-- { "loadSidebar": true } -->
　　元字觉老。生饶州浮梁林氏。嗣开先暹。圆通讷举住承天。自承天迁淮之十方。庐山之开先归宗。润之金山焦山。江西之大仰。又住云居。凡四十年间德化缁素。缙绅之贤者多与之游。东坡谪黄州。庐山对岸。元居归宗。酬酢妙句。与烟云争丽。及其在金山。东坡释还东吴。次丹阳。以书抵元曰。不必出山。当学赵州上等接人。元得书径来。坡迎笑问之。元以偈答曰。赵州当日少谦光。不出山门见赵王。争似金山无量相。大千都是一禅床。坡抵掌称善。李公麟为写照。元令作笑容。正月四日与客语。有会於心。轩渠一笑而化。
　　己卯二年。
　　禅师天衣下灵岩圆照宗本寂。
　　本晚住苏州灵岩。十二月甲子。将入灭。沐浴而卧。门弟子环拥请曰。和尚道遍天下。今日不可无偈。幸强起安坐。本熟视曰。痴子。我寻常尚懒作偈。今日。特地图个甚么。寻常要卧便卧。不可今日特地坐也。索笔大书五字曰。后事付守荣。掷笔憨卧若熟睡然。撼之已去矣。门人塔全身於山中。阅世八十。坐五十二夏。嗣法修颙住少林时。富郑公弼谒之。值升座。以目顾视左右。弼因之有省。时圆照方奉诏住慧林。弼以诗寄谢曰。因见颙师悟入深。夤缘传得老师心。东南谩说江山远。目对灵光与妙音。
　　祥符荫曰。全机无间。触处皆通。本与颙一回旋顾视间。能使学者豁然悟入。谓非全体是道而能然乎。圆照法云大云门之道於东南。声光照映。摄受广大。曾不数传而宗祧中止。以此知传持正脉。真风绵互。不在乎道行之隆替也。余尝登灵岩。拜慧林祖塔於披云台畔。登圆照堂。仰其当日风规。不禁三太息焉。退翁储住灵岩日。辟堂而名之曰圆照。构亭象山之半。而题之曰落红。为述富郑公见投子颙得悟。及作偈寄圆照一段。昭示来兹。千古道韵。岩壑不磨。后之君子。宁无目对灵光与妙音者乎。是将觌面遇之矣。
　　庚辰三年。
　　禅师黄龙下晦堂宝觉祖心寂。
　　心以生长极南。少以宏法。栖息山林。方太平时代。欲观光京师。以饯余年。乃至京师。驸马都尉王诜晋卿尽礼迎之。庵於国门之外。久之南还。再游庐山。尝有偈曰。不住唐朝寺。闲为宋他僧。生涯三事衲。故旧一枝藤。乞食随缘去。逢山任意登。相逢莫相笑。不是岭南能。可想公之标致也。腊既高。益移庵深入。栈绝学者。又将二十余年。以十一月十六日中夜而寂。黄庭坚主后事。茶毗。邻峰秉炬。火不续。坚乃顾悟新曰。此老师有待於吾兄也。新以丧拒。坚固强之。新乃执炬曰。不是余殃累及我。弥天罪过不容诛。而今两脚捎空去。不作牛兮定作驴。以火炬打一圆相曰。只向这里雪屈。掷炬应手而爇。赐号宝觉。
　　禅师惟清自太平补住黄龙。
　　清字觉天。自号灵源叟。生洪州武宁陈氏。方垂髫。日诵书数千言。有异比邱见之。引手熟视。惊曰。菰蒲有此儿耶。告其父母令出家。年十七为大僧。初谒延恩法安。愿留就学。安曰。子他日洗光佛日。照耀末运。苦海法船也。我寻常沟渎耳。黄龙心禅师。是汝之师。行矣无自滞。清至黄龙。泯泯与众作息。问答茫然。不知端倪。夜誓诸佛前曰。倘有省发。愿尽形寿以法为檀。世世力弘大法。初阅玄沙语。倦而倚壁。起经行。步促遗履。俯取之。乃大悟。以所悟告心。心曰。从缘入者。永无退失。然新得法空者。多喜悦致散乱。令就侍者房熟寐。心锺爱至忘其为师。议论商略如交友。诸方号清侍者。如赵州文远南院守廓。分世住舒州大平。学者争趋。规矩不严而自肃。江淮丛林号第一。元符二年。心春秋高。江西转运使王桓迎清归黄龙。欲以继席。清亦不辞而往。
　　禅师慧懃由东山第一座出世太平。
　　清赴黄龙。举懃於舒守。补处太平。时懃居东山第一座。祖遂付法令往。礼辞。祖告之曰。大凡应世。略为子陈其四端。虽世俗常谈。在力行何如耳。一势不可使尽。二福不可受尽。三规矩不可行尽。四好语不可说尽。何故。好语说尽。人心易之。规矩行尽。人必烦之。福若受尽。缘心孤。势若使尽。祸必至。懃再拜服膺而退辞清。清曰。住持当以拄杖包笠。悬挂方丈屋壁间。去住如衲子之轻。则善矣。
　　徽宗(名佶)。
　　徽宗辛巳建中靖国元年。
　　禅师净因惟岳等应诏就文德殿为皇太后升座。
　　二月皇太后上升五七日。诏净因惟岳智海智清等六禅长老。於文德殿登座说法。
　　禅师东京法云佛国惟白续灯录成。
　　白靖江人。法云秀嗣。住东京法云。后住天童。续灯录三十卷上进。帝为制序。
　　黄龙清移疾居昭默堂。
　　清住黄龙未久。即移居昭默堂。颓然宴坐一室。人莫能亲疎之。然见者各得其欢心。或得其片言只句。如获拱璧。尝语洪觉范曰。今之学者。未脱生死。病在什么处。在偷心未死耳。然非其罪。为师者之罪也。如汉高帝绐韩信而杀之。信虽死。其心果死乎。今之宗师为人。多类此。古之学者。言下脱生死。效在什么处。在偷心已死。然非学者自能尔。实为师者钳锤妙密也。如梁武帝御大殿见侯景。不动声气而侯景汗下。不敢仰视。退谓人曰。萧公天威逼人。吾不可以再见也。景未尝死而其心已枯竭无余矣。古之宗师为人多类此。今诸方所说非不美丽。要之如赵昌画花逼真。世传为宝。非真花也。
　　祥符荫曰。不涉世缘。方成道业。宝觉灵源住黄龙。未几俱移疾居晦堂昭默。栈绝学者。然学者得其片言只句。如获拱璧。呜呼。久默斯要。此键椎之所以妙密也。
　　壬午崇宁元年。
　　禅师自觉应诏住东京净因。
　　觉青州王氏子。幼以儒业见知於司马温公。然事高尚而无意功名。一旦落发从芙蓉游。履践精密。契悟超绝。出世住大乘。是年诏居净因。
　　禅师黄龙下宝峰云庵真净克文寂。
　　文退居云庵。十月十六日中夜。沐浴更衣跏趺辞众。泊然而寂。阇维五色成焰。白光上腾。烟所及皆成舍利。道俗千余人皆得之。
　　径山杲曰。黄龙南下。五祖只肯晦堂真净而已。
　　癸未二年。
　　禅师慧洪住临川北禅。
　　洪得真净之道。辩博无碍。显谟朱世英请出世临川之北禅。先是寺有古应真十六轴。久亡其一。洪至以诗嘲之。未淹辰而应真见梦所匿之家。丐归寺中。因得之。世以谓尊者犹畏其嘲而归。
　　甲申三年。
　　禅师慧洪游金陵居清凉以事入制狱。
　　洪退游金陵漕使吴正仲请居清凉。未阅月为狂僧。诬以度牒胃名。旁连讪谤事。入制狱。锻炼久之。坐胃名着缝掖。
　　芙蓉祖应诏住东京十方净因禅院。
　　祖应诏住净因。禅师齐琏首众。座下万指。时天下大兴崇宁寺。精择传法者。永兴经略使王序。都转运薛绍彭奏礼致琏开法崇宁。
　　临济第十世五祖祖示寂。
　　六月二十五日。上堂辞众曰。赵州和尚有末后句。你作么生会。试出来道看。若会得去。不妨自在快活。如或未然。这好事作么说。良久曰。说即说了也。祇是诸人不知。要会么。富嫌千口少。贫恨一身多。珍重。时山门有土木之役。躬往督之。且曰。汝等勉力。吾不复来矣。归方丈净发澡身。迄旦吉祥而化。是夕山摧石陨。四十里内。岩谷震吼。阇维设利如雨。塔於东山之南。

　　宗统编年卷之二十二
　　宗统编年卷之二十三
　　临济第十一世祖

　　讳克勤参五祖嗣法。
　　徽宗乙酉崇宁四年。
　　临济第十一世昭觉祖嗣宗统(三十一年)。
　　祖住成都府崇宁万寿禅寺。
　　成都帅翰林郭知章请开法。升座。一向目视云霄。壁立千仞。则孤负诸圣。一向拖泥涉水。灰头土面。则埋没自己。如今恁么也得。不恁么也得。且贵正眼流通。还委悉么。直饶高步毗卢顶。不禀释迦文。婢视声闻。奴呼菩萨底来。也须亡锋结舌。自余故是出头不得。所以道三世诸佛。只言自知。历代祖师。全提不起。一大藏教。诠注不及。明眼衲僧。自救不了。若据本分草料。犹是节外生枝。不涉化门一句。作么生道。阵云横海上。拔剑搅龙门。
　　丙戌五年。
　　禅师清远住舒州崇宁万寿。
　　远得法后。隐四面大中庵。时天下一新崇宁万寿寺。舒守王涣之请开法。未几迁龙门。道望颇振。
　　丁亥大观元年。
　　芙蓉祖应诏住天宁　书法(书应诏。不得已而应之也)。
　　冬。诏祖自净因移天宁。差中使押入。不许辞免。
　　芙蓉祖表辞师号编管缁州。
　　开封尹李孝寿奏祖道行卓冠丛林。宜有以褒显之。即赐紫伽黎。号定照禅师。祖上表辞。上令孝寿躬谕朗廷旌善之意。而祖确然不回。上怒。收付有司。有司知祖忠诚而适犯天威。问曰。长老枯悴有疾乎。祖曰。平日有疾。今实无。又曰。言有疾即於法免罪谴。祖曰。岂敢侥幸称疾而求脱罪谴乎。吏太息。於是受罚。着缝掖编管缁州。都城道俗见者流涕。祖气色闲暇。至缁州僦屋而居。学者益亲。
　　祥符荫曰。宋时奉勑开堂。赐衣锡号。虽属朝廷崇法旌善之意。然沙门释子。离世间相。以道为尊。若染世荣。何名出世。芙蓉祖躬矫其毙。足为法门一振清风。但大道无方。初非一定。随机接引。亦在乎人。人境两忘。则又无可不可。拘拘执碍。反致自成过咎。毫厘之间。不可不辨也。
　　宗杲游历诸方。
　　杲生宣州奚氏。年十三。方从学邹鲁。未半月弃去。出家已。如有宗门中事。遍阅诸家语。尤喜云门睦州。尝疑五家宗派。元初只是一个达摩。因什有许多门庭。然性俊逸不羁。父母勉令参学。历明教太阳。见元首座洞山微和尚。尽得洞上宗旨。又至真如喆座下。入庆藏主贤蓬头之室。往黄龙东林。俱不合。复谒心印珣。珣秀铁面高第。与语大奇之。欲留会下。而杲不乐。因指令参宝峰准。至宝峰。机辩纵横。而准无可意。尝曰。汝做得座主奴。又一日语曰。杲上座。我这里禅。你一一理会得。教你说亦说得。只有一件事未在。你还知么。杲曰。未审是什么事。准曰。你只欠[囗@力]地一下。如何敌得生死。杲曰。正是某疑处(杲职书记。一日准见其指甲长。顾之曰。书记。东司头筹子。想不是汝洗的。杲遂求作圊头九月。后对众曰。我指甲稍长一菽许。湛堂先师。便向十指爪上出见)。
　　云岩新移黄龙。
　　新自积翠领云岩建经藏。太史黄庭坚作记。有以其亲墓记镵於碑阴者。新恚骂曰。陵侮不避祸若是。语未卒。电雷击碑。析而中分之。迁黄龙。学者云委。
　　戊子二年。
　　祖结庵於芙蓉湖。
