<!-- { "loadSidebar": true } -->
　　安隐忍曰。大师应般若多罗之谶。为震旦第一法王。观其施设。如石季伦燕客。虽厨厕卑秽之地。罗列杂宝。客随手而得之。往往揖婢为夫人。错愕迁避。自谓入崇之室。及其登广筵。罚巨觥。照以明月之珠。使绿珠歌於前。十丈珊瑚。一击粉碎。又不觉爽然自失。此大智之得於扭鼻。而失於最后之一喝。临济所谓吹毛用了急须磨是也。夫虎豹之威信乎其猛矣。或不免於戈戟吞舟之鱼。信乎其大矣。或难逃於巨浸。骐骥之驹。瞬目而驰千里。人得而縻之。以其迹在耳。惟龙则不然。大而溟渤。小而杯盎间。莫不卷舒自得。排山岳。兴云雨。过而不留。变化而莫穷。得此道者。谓之龙奋迅三昧。马大师其是乎。变三十四祖之法式。融其弊。扫其辙。若疾雷之破山。使心性。解路之偷心。闻之立死。如金翅鸟王。直取龙吞。然后翱翔九天。不住虚空。不离於空。不为空性之所留住。我为法王。於法自在。不特龙变而已。后来临济云门沩仰法眼。各建宝幢。不过一为拈出。岂於三日耳聋外。别有宗旨哉。然则今之不透重关。认悟中迷为实法者。与客之登厕得宝时节等耳。
　　沙门金陵惠炬集宝林传。
　　先是崔宼难作。付法藏传。失於次序。多见差谬。炬乃往曹溪宝林。同西竺胜持三藏。重共参校祖偈。并唐初以来。传法宗师。机缘行世。曰宝林传。

　　宗统编年卷之十一
　　宗统编年卷之十二
　　第九世祖

　　讳怀海。福州长乐王氏子。参马祖嗣法。住百丈。
　　德宗己巳贞元五年。
　　第九世百丈祖嗣宗统(二十六年)。
　　庚午六年。
　　禅师智常开法归宗。
　　常嗣马祖。住卢山归宗。江州刺史李渤问常曰。教中谓须弥纳芥子。渤即不疑。芥子纳须弥。莫是妄谈否。常曰。人传使君读万卷书。是否。曰是。常曰。摩顶至踵。如椰子大。万卷书向何处着。渤俛首而已。异日渤又问。一大藏教。明得个甚么边事。常举拳示之曰。还会么。曰不会。曰这个措大拳头也不识。
　　青原下第二世石头无际祖示寂塔曰见相。
　　祖着参同契曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事原是迷。契理亦非悟。门门一切境。回互不回互。回而更相涉。不尔依位住。色本殊质象。声元异乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌醎醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言及用处。事存函盖合。理应箭锋拄。承言须会宗。勿自立规矩。触目不会道。运足焉知路。进步非近远。迷隔山河固。谨白参玄人。光阴莫虚度。十二月二十五日示寂。寿九十一。
　　祥符荫曰。南岳青原。分江西石头两宗。石头参同契。全提明暗回互。事理相涉之旨。宝镜三昧五位君臣尽从这里去。其言曰。进步非近远。迷隔山河固。石头路滑。岂虚语哉。

　　青原第三世祖

　　讳惟俨。绛州韩氏子。首造石头。令往江西马大师处。言下契悟。归嗣石头。
　　辛未七年。
　　青原下第三世药山祖嗣石头宗统(四十四年)　发明(马祖石头之后。应书道悟祖分嗣宗统。以云门法眼两宗所自来也。因有阙疑。以俟后补)。
　　壬申八年。
　　祖立禅林清规。
　　祖以禅宗传持大法。化仪未备。乃博约折中。设立制范。首立方丈。以尊主法。不立佛殿。唯树法堂。以亲承法印。当代为尊也。来参学众。尽列僧堂。朝夕参请。以道为务。主法者称和尚。上堂升座说法。大众雁立侧聆。示依法而住也。斋粥随宜。二时均徧。行务普请。上下均力。示同众无私也。立两序。分列东西。助扬法化也。立列职。各司其事。专领庶务也。有过举罚。公摈出院。示清众无染也。其诸轨度。高简详序。号曰百丈清规。天下禅林。遵而行之。
　　祥符荫曰。今日之清规。非祖当日所立之清规也。祖尊主法。尚不立佛殿。何得有如今之繁文等事。一增改於宋僧赞宁。再修饰於元僧德辉。而从上之宗风法式。扫土尽矣。灵隐礼和尚尝切叹。欲厘正之。南岳储和尚欲成宗门典礼一书。以告方来。俱有志未就。后有志於敦祖复古者。其幸加之意焉。
　　禅师希运来参。
　　运幼於闽县黄檗山出家。身长七尺。额有圆珠。后游天台。路逢一僧。与之谈笑。如旧相识。熟视之。目光射人。颇有异相。乃偕行。属溪水瀑涨。捐笠植杖而止。其僧率运同渡。运曰。兄要渡自渡。彼即褰衣蹑波。若履平地。回顾曰。渡来渡来。运曰。咄。这自了汉。吾蚤知捏怪。当斫汝胫。其僧叹曰。真大乘法器。吾所不及。言讫不见。至洛京行乞。吟添钵声。有一妪出扉间曰。太无厌生。运曰。汝犹未施。责我无厌何耶。妪笑而掩扉。运异之。进与语。多所发药。须臾辞去。妪告曰。可往南昌见马大师。至南昌。马祖已示灭。遂往石门谒塔。时祖结庐於塔旁。乃往参祖。祖问。巍巍堂堂。从何方来。曰巍巍堂堂。从巅南来。祖曰。巍巍堂堂。当为何事。曰巍巍堂堂。不为别事。祖深器之。曰某甲特来礼拜。福缘浅薄。不及一见。未审平日有何言句。愿闻开示。祖遂举再参马祖因缘。运闻之。不觉吐舌。祖曰。子已后莫承嗣马大师么。曰不然。今日因师举。得见马祖大机大用。然且不识马祖。若嗣马祖。他日已后丧我儿孙。祖曰。如是如是。见与师齐。减师半德。见过於师。方堪传授。子今甚有超师之见。运便礼拜。一日运问从上宗乘如何指示。祖良久。运曰。不可教后人断绝去也。祖曰。将谓汝是个人。乃起入方丈。运随后入曰。某甲特来。祖曰。若尔则他后不得孤负吾。
　　禅师昙晟参。
　　经二十年因缘不契。后造药山。
　　禅师双峰支下第七世径山国一大觉国师道钦寂。
　　钦鹤林素嗣。崔赵公问。弟子出家得否。钦曰。出家乃大丈夫事。非将相之所能为。崔有省。十二月寂。寿七十九。腊五十。塔於龙兴禅院。刺史王颜撰碑。
　　癸酉九年。
　　禅师灵佑参。
　　佑长溪赵氏子。年十五剃染受具。究大小乘教。尝游方至国清寺。与寒山拾得往松门夹道。寒作虎吼三声。佑无对。寒曰。自从灵山一别。迄至於今。还相记么。佑又无对。拾拈杖曰。老兄唤这个作什么。佑又无对。寒曰。休休。不用问他。自从别后。已三生作国王来。总忘却也。是年佑年二十三。游江西参祖。祖一见许之入室。遂居参学之首。一日侍立次。祖问谁。对曰灵佑。祖曰。汝拨炉中有火否。佑拨之曰。无火。祖躬起深拨得少火。举示曰。汝道无。这个聻。佑自是发悟。礼谢陈其所解。祖曰。此乃暂时岐路耳。经云。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。只是无虚妄凡圣等心。本来心法原自备足。汝今既尔。善自护持。
　　甲戌十年。
　　乙亥十一年。
　　禅师普愿至池阳。
　　愿新郑王氏子。受业於大隗山大慧禅师。受戒於嵩山暠律师。历游讲席。教海淹通。后入大寂之室。顿然忘筌。得游戏三昧。挂锡池阳南泉。堙谷刊木。以构禅栖。蓑笠饭牛。躬耕足食。不下南泉山三十余年。诸方目为郢匠。
　　从谂至南泉。
　　谂曹州郝乡郝氏子。童稚披剃。未纳戒。便随本师行脚。抵池阳参普愿。本师先入事了。谂方入事。愿在方丈内外。见谂来参。便问。近离甚处。谂曰。近离瑞像。愿曰。还见立瑞像么。谂曰。不见立瑞像。只见卧如来。愿乃起坐曰。汝是有主沙弥。无主沙弥。谂曰。有主沙弥。愿曰。那个是你主。谂近前躬身曰。孟春犹寒。伏惟和尚尊体万福。愿乃唤维那曰。此沙弥别处安排。本师先归。谂遂留参。一日问愿如何是道。愿曰。平常心是道。谂曰。还可趣向也无。愿曰。拟向即乖。谂曰。不拟争知是道。愿曰。道不属知。不属不知。知是妄觉。不知是无记。若真达不疑之道。犹如太虚。廓然荡豁。岂可强是非耶。谂於言下大悟。
　　丙子十二年。
　　法师澄观应诏入京。
　　诏河东节度使礼部尚书李诜。迎法师澄观入京。观至。诏同罽宾国三藏般若。同译华严。后分梵册。帝亲预译场。一日不至。即差僧寂光依僧欲云。皇帝国事因缘。如法僧事。与欲清净。观承睿旨。翻宣既就。进之。诏令开示华严宗旨。帝大悦。赐紫方袍。号教授和尚。相国齐抗。郑余庆。高郢。请撰华严纲要。相国李吉甫。侍郎归登。驸马杜琮。请述正要。又为南康王韦皋。相因武元衡。着法界观玄镜。仆射高崇文请着镜灯说文。司徒严绶。司空郑元。刺史陆长源。请撰三圣圆融观。节度使薛华。观察使孟简。中书钱徽。拾遗白居易。给事杜羔等。请制七处九会华严界图。心镜说文。又与僧录灵邃等。制华严圆觉。四分中观等经律论关脉。三十余部。
　　丁丑十三年。
　　戊寅十四年。
　　己卯十五年。
　　庚辰十六年。
　　辛巳十七年。
　　药山祖登山长啸。
　　祖一夜登山经行。忽云开见月。大啸一声。应澧阳东九十里许。刺史李翱向祖风。屡请不赴。乃躬谒祖。祖不顾。翱性褊急。乃曰。见面不如闻名。拂袖便出。祖曰。太守何得贵耳贱目。翱回拱谢。问曰。如何是道。祖以手指上下曰。会么。曰不会。祖曰。云在青天水在瓶。翱欣然作礼。述偈曰。炼得身形似鹤形。千株松下两函经。我来问道无余话。云在青天水在瓶。选得幽居惬野情。终年无送亦无迎。有时直上孤峰顶。月下披云啸一声。翱又问。如何是戒定慧。祖曰。这里无此闲家具。翱罔测。祖曰。太守欲保任此事。须向高高山顶立。深深海里行。闺阁中物舍不得。便为渗漏。翱作复性书。约三千言(翱韩愈门人)。
　　律师南岳云峰法证寂。
　　壬午十八年。
　　癸未十九年。
　　甲申二十年。
　　顺宗(名诵在位一年)。
　　顺宗乙酉永贞元年。
　　宪宗(名纯在位十五年)。
　　宪宗丙戌元和元年。
　　丁亥二年。
　　禅师灵佑往沩山。
