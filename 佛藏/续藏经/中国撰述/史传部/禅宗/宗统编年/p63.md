<!-- { "loadSidebar": true } -->
　　泉云居舜嗣。赵抃字悦道。号知非子。至知中为侍御。居尝以一琴一鹤自随。昼之所为。夜必焚香告天。与天钵元为方外交。会泉居衢之南禅。抃日参扣。泉未尝容措一词。后牧青州。政事之余多宴坐。忽大雷震。即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。举头苍苍喜复喜。剎剎尘尘无不是。中下之人不得闻。妙用神通而已矣。杲闻笑曰。赵悦道撞彩耳。抃尝答富弼书。略曰。抃伏思西方圣人。教外别传之法。不为中下根机之所设也。上智则顿悟而入。一得永得。愚者则迷而不复。千差万别。惟佛与祖。以心传心。其利生接物而不得已者。遂有棒喝拳指。扬眉瞬目。拈椎竖拂。语言文字。种种方便。去圣逾远。诸方学徒。忘本逐末。弃源隋波。滔滔皆是。斯所谓可怜悯者矣。抃不佞。去年秋初在青州。因有所感。既已稍知本性。无欠无余。古人谓安乐法门。信不诬也。比蒙太傅侍中俾求禅录。抃素出恩纪。闻之喜快。不觉手舞而足蹈之也。伏惟执事。富贵如是之极。道德如是之盛。福寿康宁如是之备。退休闲逸如是之高。其所未甚留意者。如来一大事因缘而已。今兹又复於真性有所悟入。抃敢为贺於门下也(杜衍与张方平皆致政居睢阳。衍每笑平佞佛。对宾客必嘲之。平但笑而已。有朱承事者。以医学游二老之门。谓平曰。杜公天下伟人。惜未知此事。公何不劝发之。平曰。君与此老缘熟胜我。我止能助之耳。一日衍召朱切脉甚急。朱谓使曰。汝先徃白相公。但云看楞严未了。使者驰白。衍默然。久之乃至。衍曰。老夫以君疏通解事。不意近亦例阘茸。如所谓楞严。何等语乃尔耽着。圣人微言。无出孔孟。舍此取彼。是大惑也。朱曰。相公未读此经。何以知不及孔孟。以某观之。似过之也。袖中出其首卷曰。相公试阅之。衍取默看。不觉终轴。忽起大惊曰。世间何从有此书耶。遣使尽持其余来遍读之。捉朱手曰。君真我知识。安道知之。不以告我何哉。即命驾见平。平曰。譬如人失物。忽已寻得。但当喜其得。不必悔其晚也。仆非不相告。以公与朱君缘熟遣之耳。虽佛祖化人。亦必藉同事也。衍大悦。衍字世昌。庆历中号清白宰相。封祁国公)。
　　禅师净端住湖州西余。
　　端吴兴邱氏子。出家受具。习天台教。听楞严经。至七征八还。以颂自跪曰。七处征心征不遂。蒙憧阿难不瞥地。直教征得见无心。也是泥里浇土块。八还之教传来久。自古宗风各分剖。假饶还到不还时。也是鰕跳不出斗。遂作偈别本讲曰。弯弯曲曲以门钩。一番拈起一番愁。不如做个禅和子。参到无心即便休。参齐岳。於室中默契。即出庭下。翻身自掷。岳印可之。后见弄师子。益有警悟。遂合彩为师子皮披之。因号端师子。住西余。西余去湖州密迩。每雪朝。着彩衣入城。小儿争哗逐之。从人乞钱。得即以施贫者。尝诵法华经。又好歌渔父词。有狂僧号回头。以左道惑众。与润守吕公方食肉。端径趋至。指曰。正当与么时。如何是佛。回头窘无以对。端捶其头。推倒而去。又有妖人号不托。掘秀州城外地有佛像。建塔其上。倾城敬信。端见搊住问曰。如何是佛。不托拟议。端趯之而去。
　　丙辰九年。
　　丁巳十年。
　　祖住太平。
　　示众。将四大海水为一枚砚。须弥山作一管笔。有人向虚空里写祖师西来意五字。太平下坐大展坐具礼拜为师。若写不得。佛法无灵验。僧问如何是临济下事。祖曰。五逆闻雷。曰如何是云门下事。祖曰。红旗闪烁。曰如何是曹洞下事。祖曰。驰书不到家。曰如何是沩仰下事。祖曰。断碑横古路。僧礼拜。祖曰。何不问法眼下事。曰留与和尚。祖曰。巡人犯夜。问如何是佛。祖曰。露胸跣足。曰如何是法。祖曰。大赦不放。曰如何是僧。祖曰。钓鱼船上谢三郎。
　　戊午元丰元年。
　　禅师道楷至海会领悟。
　　楷幼学辟谷。隐伊阳山。后试法华得度。谒青祖於海会。乃问。佛祖言教。如家常茶饭。离此之外。别有为人处也无。祖曰。汝道寰中天子勅。还假尧舜禹汤也无。楷欲进语。祖以拂子摵楷口曰。汝发意来。蚤有三十棒也。楷即开悟。再拜便行。祖曰。且来阇黎。楷不顾。祖曰。汝到不疑之地耶。楷以手掩耳。后作典座。祖曰。厨务勾当不易。楷曰不敢。祖曰。煮粥耶。蒸饭耶。楷曰。人工淘米着火。行者煮粥蒸饭。祖曰。汝作甚么。楷曰。和尚慈悲。放他闲去。一日侍祖游菜园。祖度拄杖与楷。楷接得便随行。祖曰。理合恁么。揩曰。与和尚提鞋挈杖。也不为分外。祖曰。有同行在。楷曰。那一人不受教。祖休去。至晚问楷。蚤来说话未尽。楷曰。请和尚举。祖曰。卯生日。戌生月。楷即点灯来。祖曰。汝上来下去。总不徒然。楷曰。在和尚左右。理合如此。祖曰。奴儿婢子。谁家屋里无。楷曰。和尚年尊。缺他不可。祖曰。得恁殷懃。楷曰。报恩有分。
　　己未二年。
　　禅师承皓住太阳。
　　皓眉州王氏子。见北塔广发明心要。得游戏如风。大自在三昧。制犊鼻裈。书列代祖师名而服之。曰唯有文殊普贤较些子。且书於带。诸方以皓布裈呼之。有僧效之。皓见而叱之曰。具何道理敢尔。当吐血无及。其僧未半年果呕血死。张商英奉使京西南路。闻其名。请住郢州太阳。时皓首众谷隐。隐大喜曰。我山中首座出世。盛集缁素。请升座以为歆艳。皓升座曰。承皓住谷隐十年。不曾饮谷隐一滴水。嚼谷隐一粒米。汝若不会。来太阳与汝说。携拄杖下座。不顾而去。
　　庚申三年。
　　禅师净因道臻应诏说法荐慈圣光献太后。
　　臻古田戴氏子。一钵徧参。得旨於浮山远。北谒净因琏。首众座下。琏归遂继其席。开堂之日。中使降香。赐紫方袍。觉照师号。京都好恶万端。贵人达官盈门。臻一目之。万口异词。咸以为本色道人。莫不加敬。春慈圣光献上宾。诏至庆寿宫说法。设广座。听人问答。上下左右闻法。得未曾有。欢声动宫阙。更赐净照禅师。
　　圣寿文移洞山。
　　上堂。洞山门下。要道便道。要用便用。救得眉毛。失却鼻孔。乃喝云。久雨不晴。参。
　　太阳皓移玉泉。
　　皓住太阳数月。知荆南李审言转运使孙景修。同请住当阳玉泉景德禅院。皓机锋孤峭。学者不能凑泊。时阙首座。维那曰。某人某人。曾於某处立僧。为禅众所归。宜依诸方例请充。皓叱曰。杜杜。又曰。孟八郎。孟八郎。一日皓从厨前过。见造晚面。问曰。有客过耶。对曰。众僧造药石。皓呼知事称之曰。吾昔参禅。为人汲水舂米。今见成米面。蒸炊造作。与供诸佛菩萨罗汉无异。饱吃了并不留心参学。百般想念。五味馨香。喂饲八万四千户虫。开眼随境摄。合眼随梦转。不知主禄判官掠剩大王随从汝抄札消凿禄料簿。教汝受苦有日在。於是徒众不堪寂寥。谮之於县令曰。长老不能安众。惟上来下去。点检寒碎。县令召皓至县责之曰。大善知识不在方丈内端坐。两廊下山门来去得许多。皓曰。大通智胜佛。十劫坐道场。佛法不见前。不得成佛道。长官以坐是佛耶。坐杀佛去也。长官茫然。益敬礼之。
　　黄龙心退居西园。
　　心谢事居西园。以晦名其堂。且曰。吾所辞者世务耳。今欲专行佛法事也。榜其门以示禅学。谢景温守潭州。虚大沩以致。心三辞不往。景温请其故。心曰。马祖百丈已前。无住持事。道人相寻於空闲寂寞之滨而已。其后虽有住持。王臣尊礼为天人师。今则不然。挂名官府。如有户籍之民。直遣伍伯追呼之耳。此岂可复为也。景温乃不敢以院事屈。愿一见心。心至长沙。景温受法训。闻所未闻。
　　诏革东林律居为禅晦堂心举泐潭常总禅法。
　　总往来黄龙之门凡二十年。出世住泐潭。是年诏革东林律居为禅席。学士王韶出守南昌。欲延祖心主之。心举总自代。总知宵遁。韶檄诸郡所在访求之。新涂穷谷中。遂应命。天下衲子。望风而集。其徒相语曰。远公有谶记。吾灭七百年。后有肉身大士革吾道场。今符其语矣。
　　禅师省聪住圣寿。
　　聪嗣圆照本住圣寿。苏子由辙谪高安。谒聪有省。继参洪州顺。顺示以搐鼻因缘。辙言下大悟。呈偈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。
　　禅师黄龙下仰山行伟寂。
　　伟律身甚严。住仰山。夏夜坐深林。袒以饲蚊蚋。会肠毒作。十日不愈。以刀绝之尺许。血流不止。门人泣曰。师独奈何不少忍。曰为其障我行道。蒲伏床上。无所利於物。得死不愈於生乎。十一月日说偈而化。阇维得五色舍利。骨石栓索勾连。塔於寺东。
　　辛酉四年。
　　青祖自海会移住投子山。
　　祖自白云海会移住投子。学徒益进。潜通密证者甚众。果符异苗翻茂之谶。初开山大同。有记曰。吾塔若红。是吾再来。邦人偶修其塔作玛瑙色。未几而祖领院事。
　　禅师慕喆自岳麓迁大沩。
　　喆临川闻氏子。翠岩真游方时。喆能识之。真好暴所长以盖人。号真点胸。喆与之周旋二十年无失礼。真谓人曰。三十年后。喆其大作佛事。真殁塔於西山。心丧三年。乃去游湘中。一钵云行鸟飞。去留为丛林重轻。谢景温守潭州。迎住岳麓。俄迁大沩。众二千指。无所约束。人人自律。惟粥罢受门弟子问道。谓之入室。诸方才月一再。而喆讲之无虚日。放参罢。喆自役作。使令者在侧如路人。晨香夕灯。十有四年。夜礼拜。持茅视殿庑灯火。倦则以帔蒙首。假寐三圣堂。
　　禅师黄龙下隆庆庆闲寂。
　　三月七日入寂。茶毗烟气所至。东西南北四十里。凡草木沙砾之间。皆得舍利如金色。计其所获。几数斛。苏辙欲为作记。而疑其事。方卧痁。梦有诃者曰。闲师事何疑哉。疑即病矣。辙梦中作铭有云。稽首三界尊。闲师不止此。悯世狭劣故。聊示其小者。
　　禅师北禅下法昌倚遇寂。
　　遇事北禅贤最久。嗣其法住法昌。孤冷之风。诸方共仰。英胜二上座。及黄龙南。大宁宽。宝觉心。俱往访之。法韵铿锵。琅琅扣击。龙图徐禧为布衣交。将化前一日作偈别禧曰。今年七十七。出行须择日。昨日问龟哥。报道今朝吉。禧大惊呼惟清俱往。遇方坐寝堂。以院务付监寺曰。吾住此山三十年。以护惜常住。故每自莅之。今行矣。汝辈着精彩。言毕举杖子曰。且道这个分付阿谁。禧与清皆屏息。遂掷於地。投床枕臂而化。
