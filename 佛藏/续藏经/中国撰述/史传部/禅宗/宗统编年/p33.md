<!-- { "loadSidebar": true } -->
　　居士卢慧能。自新州来参谒。祖问曰。汝自何来。卢曰。岭南。祖曰。欲须何事。卢曰。唯求作佛。祖曰。岭南人无佛性。若为得佛。卢曰。人即有南北。佛性岂然。祖今随众作务。卢曰。弟子自心。常生智慧。不离自性。即是福田。未审和尚教作何务。祖曰。这猎獠。根性太利。着槽厂去。卢礼足而退。便入碓坊。服劳於杵臼。昼夜不息。经八月。祖知付授时至。告众曰。正法难解。不可徒记吾言。持为己任。汝等各自随意述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃於廊壁书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此修行。亦得胜果。其壁本欲令。处士卢珍。绘楞伽变相。及见题偈在壁。遂止不画。各令念诵。卢在碓坊忽聆诵偈。乃问同学。是何章句。同学曰。汝不知和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰。子不信耶。愿以一偈和之。同学不答。相视而笑。卢至夜。密告一童子。引至廊下。卢自秉烛。请别驾张日用。於秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻祖语。遂不之顾。逮夜。祖潜诣碓坊问曰。米白也未。卢曰。白也。未有筛。祖以杖三击其碓。卢即以三鼓入室。祖告曰。诸佛出世。为一大事故。随机大小而引导之。遂有十地三乘。顿渐等旨。以为教门。然以无上微妙。秘密圆明。真实正法眼藏。付於上首大迦叶尊者。展转传授。二十八世。至达摩。居於此土。得可大师承袭。以至於今。以法宝。及所传袈裟。用付於汝。善自保护。无令断绝。听吾偈曰。有情来下种。因地果还生。无情既无种。无性亦无生。卢跪受讫。问。法则既受。衣付何人。祖曰。昔达摩初至。人未之信。故传衣以明得法。今信心已熟。衣乃争端。止於汝身。不复传也。且当远隐。俟时行化。所谓受衣之人。命如悬丝也。卢曰。当隐何所。祖曰。逢怀即止。遇会且藏。卢礼足已。捧衣而出。是夜南迈。大众莫知。祖自后不复上堂。大众疑怪致问。祖曰。吾道行矣。何更询之。复问。衣法谁得耶。祖曰。能者得。於是众议卢行者名能。即共奔逐。
　　壬申三年。
　　僧惠明追及卢行者得法而回。
　　行者南行两月。至大庾岭。僧惠明本将军。同数百人。来欲夺衣钵。明先及之。行者掷衣钵於石曰。此衣表信。可力争耶。明举衣钵。不能动。乃曰。我为法来。不为衣也。行者曰。汝既为法。可屏息诸缘。勿生一念。吾为汝说。明良久。行者曰。不思善。不思恶。正与么时。那个是明上座本来面目。惠明言下大悟。复问曰。上来密语密意外。还更有密意旨否。行者曰。与汝说者。即非密也。汝若返照。密在汝边。明曰。惠明虽在黄梅。实未省自己面目。今蒙指示。如人饮水。冷暖自知。今行者师惠明师也。行者曰。汝若如是。吾与汝同师黄梅。善自护持。明又问。惠明今宜何往。行者曰。逢袁则止。遇蒙则居。明礼辞。还至岭下。谓众曰。向涉崔嵬。杳无踪迹。当别道寻之。趁众遂散(明后居袁州蒙山。避祖讳。更名道明)。
　　癸酉四年。
　　道人万回入王宫诏度为僧。
　　回阌乡张氏子。弱龄笑傲徉狂。乡党莫测。有兄万年。久征辽左。母思其音信。回曰。此甚易尔。乃告母往。至暮而还。及持到书。邻里惊异。因号万回。回与龙兴沙门大明少相狎。尝往来其室。属给谏明崇俨。夜过寺。见回左右神兵侍卫。俨大骇。一日回令家人洒扫云。有胜客来。是日玄奘自西国还访回。回问印度风境。了如所见。奘作礼围绕。称是菩萨。帝知其异。诏入宫度为沙门。时有扶风僧。蒙澒者。先在宫内每曰。回来回来。及回至。澒曰。替到当去。旬日而澒逝。回神异多端。馆於集贤院。给侍二美人。尝有偈曰。明暗两忘开佛眼。不系一法出莲丛。真空不坏灵智性。妙用尝存无作功。圣智本来成佛道。寂光非照自圆通。
　　祥符荫曰。神异变通。乃小乘显化之所为。大乘法印。一切平等。圣见凡情。二俱不涉。如回者。偈句圆明。盖密机混世。乘权利物者也。尘世中如回者多但凡夫难测识耳。
　　甲戌上元元年。
　　乙亥二年。
　　第五世东山大满祖示寂。
　　祖一日告众曰。吾今事毕。时可行矣。即入室。安坐而逝。塔曰法雨。

　　第六世祖

　　讳慧能。姓卢氏。其先范阳人。父行瑫。武德中。左官南海之新州。遂占籍焉。母李氏。感异梦。觉而异香满室。黎明有僧来语瑫曰。此子可名慧能。语毕不知所之。祖不饮母乳。遇夜。神人灌以甘露。三岁父丧。母守贫鞠育。幼则樵采资养。一日鬻薪於市。闻客诵金刚经。悚立听之。至应无所住而生其心处。泠然感悟。而问客曰。此何法也。客曰。此金刚经。黄梅忍大师教人恒诵。祖闻。勃然思出家求法。乃乞於一客。为母备岁储。遂辞母。直抵韶州。遇高士刘志略。结为友。尼无尽藏者。即志略之姑也。尝读涅盘经。祖暂听之。即为解义。尼敬异之。告乡耆艾。请居宝林寺。四众营葺。俄成宝坊。祖曰。本求大法。止此何为。遂弃之。抵黄梅。呈偈后。三更入室。五祖征其初悟。至应无所住而生其心语。祖言下大彻。遂启五祖曰。一切万法。不离自性。何期自性。本自清净。何期自性。本不生灭。何期自性。本自具足。何期自性。本无动摇。何期自性。能生万法。五祖知悟本性。乃告曰。不识本心。学法无益。若识本心。见自本性。即名大丈夫。天人师。佛。遂传衣法。隐於渔猎队中。经四载。
　　丙子仪凤元年。
　　第六世曹溪宝林祖嗣宗统(三十八年)。
　　祖至法性寺法师印宗请开法。
　　正月八日。祖至广州法性寺。值印宗法师讲涅盘经。暮夜风扬剎旛。二僧抗论。一曰风动。一曰旛动。往复不已。祖曰。非风旛动。仁者心动。印宗窃聆。竦然异之。延祖上席。征诘奥义。知祖受法黄梅。於是印宗执弟子之礼。乃告四众曰。印宗具足凡夫。今遇肉身菩萨。因请出所传衣钵。悉令瞻礼。至十五曰。集诸名德。为祖剃发。二月八日。就法性寺。智光律师授满分戒。其戒坛。即宋求那跋陀三藏之所立也。三藏记云。后当有肉身菩萨在此坛受戒。又梁末。真谛三藏於坛之侧。手植二菩提树。谓众曰。却后一百二十年。有大士。於此树下。演无上乘。度无量众。祖受戒已。於树下开示大法。宛如宿契(印宗会参黄梅。有所证悟)。
　　丁丑二年。
　　祖开法曹溪里人陈亚仙舍山成宝林寺。
　　韶州刺史韦据。请於大梵寺说法。并受心地戒。门人并记法性寺所说者成录。目为坛经。乃至曹溪宝林寺。见堂宇湫隘。不足容众。欲广之。遂谒里人陈亚仙。乞檀越一坐具地。亚仙唯唯。祖以坐具一展。尽罩曹溪四境。四天王出见四隅。亚仙愿尽舍为宝坊。遂成兰若。一十三所。
　　怀让生(是为南岳)。
　　四月八日。生於金州杜氏。生时白光烛天。太史奏白气应於玄象。在安康之分。帝问。是何瑞太史对曰。国之法器。不染世荣。帝传勅金州太守韩偕。亲往存慰。见让炳然殊异。性惟恩让。乃安名怀让。
　　戊寅三年。
　　禅师双峰(即牛头山)第二世智岩寂。
　　岩曲阿人。姓华。弱冠过人。身长七尺六寸。隋大业中为郎将。频立战功。年四十。乞出家。宴坐定中。睹异僧谓曰。卿八十生出家。宜加精进。尝在谷中入定。山水瀑涨。怡然不为动。有旧从军者。入山访之。谓曰。郎将狂耶。何为住此。答曰。我狂欲醒。君狂正发。感悟欢息而去。后谒融得法。迁住石头城。寿七十八。示寂室有异香。经旬不散。颜色不变。遗言水葬。腊三十有九。
　　己卯调露元年。
　　庚辰永隆元年。
　　法师台宗第三世法华智威寂。
　　威嗣章安顶。住天台炼丹山。剪棘刈茅。班荆为座。聚石为徒。昼讲夜禅。每登座。有紫云覆顶如宝盖。鸟雀旁止。自然驯狎。众苦乏水。浚一石井。才三尺。日给千众。冬夏无竭。十一月二十八日。趺坐而化异香在室。七日不散。东阳威传其教(时谓小威)。
　　辛巳开耀元年。
　　壬午永淳元年。
　　律师西京恒济寺怀素寂。
　　素京兆人姓范氏。母李。梦云雷震骇有娠。诞之夕。神光满室。占者云。此子极贵。当为王者之师。年十岁。礼玄奘法师出家。依法砺律师学戒。得其指南。着疏十卷。并四分律记。上元三年。诏住西太原寺。寻归恒济。撰俱舍论疏十五卷。及经律疏钞。共五十卷。寿七十四。腊五十三。奄然坐逝。时闻空中天乐浏亮。葬之日。有鸿鹤绕塔悲鸣。至暮乃散。南康韦皋撰记。素辞翰兼美。尤精於律云。
　　相宗慈恩第一世法师窥基寂。
　　基尉迟氏。父左金吾将军。松州都督。江由县开国公。讳宗。其鄂国公德。则诸父也。母裴氏。梦揽月轮吞之有孕。年十七。奉勅为玄奘法师弟子。凡百经论。一览无遗。切问近思。勤於着述。造疏计将百本。寻游五台。登太行。感异梦。探得弥勒上生经。恍然曰。得此。慈氏令我造疏通其义乎遂援毫次。笔锋有舍利。累累而陨。二七粒。大如舍桃。色亦可爱。次零然而下者。如黄梁粟粒。感叹希有。疏遂不日而成。先是奘公从西域法师戒贤。亲授瑜伽师地唯识宗。而基尽领其妙。恢廓源流。天下后世。称之为三乘法相显理宗慈恩教。与宣律师善。宣忽其坦率。一日过谈。宣每有天使侍役。是日基去方来。宣怪其迟。对曰。适大乘菩萨在此。金刚翼从者多。我曹不得前耳。十一月十二日寂。寿五十一。基矢愿生兜率。寂之日。身光烂然。一名乘基。高宗制赞。称百本疏主云。
　　祥符荫曰。祥符寺在太湖中。为七十二峰之首。创建於唐贞观年间。相传三藏法师奘公。从西竺归。游东南。见此山形。彷佛灵鹫。因呼为小灵山。属基公开法焉。传中载公貌丰硕。长八尺。气盖万夫。顶有玉枕。十指罗纹。皆盘折如印。见者詟伏。然心慈善。每出以三车自随。又称三车法师。晚节祈生内院。循戒弥笃云。
　　中宗(名显)。
　　中宗癸未弘道元年。
　　甲申(嗣圣元二月文明元九月太后光宅元)年。
　　乙酉垂拱元年。
　　丙戌二年。
　　丁亥三年。
　　怀让出家。
