<!-- { "loadSidebar": true } -->
　　毓金陵范氏子。礼牛头忠出家。内外精融。深诣虚襟。众无能测。受印於大寂之室。元和十三年。止於毗陵义兴芙蓉山。道俗归化。相国崔群。出镇宣城。以宝历元年。延居禅定寺。明年告归齐云山。九月朔俨然示灭。寿八十。腊五十八。相国韦处厚奏谥大宝禅师。楞伽之塔。
　　文宗(名涵在位十四年)。
　　文宗丁未太和元年。
　　禅师马祖支下南岳西园昙藏寂。
　　藏嗣江西。贞元二年。深入衡岳。后结茅西园。尝东厨有一大蟒长数丈。张口呀气。毒焰炽然。侍者请避之。藏曰。死可逃乎。彼以毒来。我以慈受。毒无实性。激发则强。慈苟无缘。冤亲一揆。言讫。其蟒按首徐行。倐然不见。
　　戊申二年。
　　己酉三年。
　　庚戌四年。
　　辛亥五年。
　　禅师马祖支下天目山千顷院明觉寂。
　　觉河内猷氏子。风流蕴藉。力学性成。入大寂之室。徧历衡岳天台。於径山负薪数夏。面皯手胝。不以为劳。结茅西湖之畔。范阳卢中丞向风。躬请住大云寺。元和十五年。隐天目山。是山特秀。基跨四郡。有上下龙潭。深不可测。觉栖遁未久。有白鹿。毛质诡异。俯首来归。土人谓为山神。共营禅宇。尝大旱。野火蔓延。将及林际。僧惶懅。觉曰。倘与此山有缘。火当速灭。少选。雷雨骤作。火遂熄焉。远近惊叹。
　　壬子六年。
　　癸丑七年。
　　甲寅八年。
　　青原下第三世澧州药山祖示寂。
　　祖久不升座。一日院主白云。大众久思和尚示诲。曰。打钟着。时大众才集。祖便下座归方丈。院主随后问云。和尚许为大众说法。为甚么一言不措。祖曰。经有经师。律有律师。争怪得老僧。十月六日临示寂。连声呼曰。法堂倒。法堂倒。众皆持柱撑之。祖挥手曰。不会我意。乃告寂。塔於院东隅。
　　祥符荫曰。药山祖於大寂言下。悟得在石头处如蚊子上铁牛底道理。一物不为。石上栽花。有一句子。待特牛生儿即向汝道。非情识到。宁容思虑。潜行密用。如愚若鲁。此宝镜三昧之所由立也。故曰力在逢缘不借中。
　　禅师马祖支下尊宿池州南泉普愿寂。
　　大夫陆亘。与太守护军等。皆北面尊礼。寿八十七。腊五十八。冬十二月二十五日示疾之时。有白虹贯於禅室。西峰巨石崩。闻数十里。当昼有乳鹿绕禅座而号。众咸异之。告门人曰。星翳灯幻亦久矣。勿谓吾有去来也。言讫而逝。墨巾泣血赴丧。会葬者相满道涂。哀号之声。震於崖谷。门弟子契元文畅等。凡九百人。膳部员夜郎史馆修撰刘轲。撰次道行。
　　祥符荫曰。当马驹蹴踏之时。王老师高风大化。振拔汪洋。如大海回澜中。天柱苍寒。屹然攀仰莫及。其垂尊宿之范。於今古者乎。

　　青原第四世祖

　　讳昙晟。锺陵建昌王氏子。生有自然胎服右袒。少出家。参百丈二十年。后嗣药山。住潭州云岩。
　　乙卯九年。
　　青原下第四世云岩祖嗣药山宗统(七年)。
　　禅师药山支下潭州道吾山修一大师宗智寂。
　　智豫章海昏张氏子。密契心印於药山。居长沙道吾。海众归附。年六十七。九月十一日示疾而逝。塔於石霜。勅谥修一大师。宝相之塔。南岳高行僧玄泰撰碑颂。
　　丙辰开成元年。
　　相宗法师大安国寺大达端甫寂。
　　甫天水赵氏子。母梦梵僧出囊中舍利使吞之而娠。传唯识於安国素法师。德宗征见。大悦。赐紫。诏侍皇太子於东朝。顺宗亲之如昆弟。恩礼特隆。宪宗待之若宾。数幸其寺。常承注问。皆契真乘。由是天子益知佛为大圣人。其教有大不思议事。诏率四众迎请佛骨於内供养。掌内殿法仪。讲涅盘唯识以开诱道俗者。凡一百六十座。寿六十七。西向右胁而寂。茶毗得舍利三百余粒。赐谥曰大达。塔曰玄秘。裴休撰碑。柳公权书。
　　禅语价造云岩有省。
　　价初参沩山。问无情说法话不契。沩山指令造云岩。价遂承命来参。便问无情说法。甚么人得闻。祖曰。无情得闻。曰和尚闻否。祖曰。我若闻。汝即不闻吾说法也。曰某为甚么不闻。祖竖起拂子曰。还闻么。曰不闻。祖曰。我说法。汝尚不闻。岂况无情说法乎。曰无情说法。该何典教。祖曰。岂不见弥陀经云。水鸟树林。悉皆念佛念法。价於此有省。乃述偈曰。也大奇。也大奇。无情说法不思议。若将耳听终难会。眼处闻声方得知。
　　丁巳二年。
　　行僧五台山善住无染焚身(苦行励众。故书)。
　　戊午三年。
　　相宗法师镇国清凉大师澄观寂。
　　观历九朝。(玄宗以至文宗)为七帝门师。(代宗以下。皆师事之)春秋一百有一。僧腊八十有八。身长九尺四寸。垂手过膝。目光夜发。昼视不瞬。才供二笔。声韵如镜。三月六日将寂。谓其徒曰。吾闻偶运无功。先圣悼叹。复质无行。古人耻之。无昭穆动静。无纶绪往复。勿穿凿异端。勿顺非辨伪。勿迷陷邪心。勿固牢斗诤。大明不能破长夜之昏。慈母不能保身后之子。当取信於佛。无取信於人。真理玄微。非言说所显。要以深心体解。朗然见前。对境无心。逢缘不动。则不孤我矣。言讫而逝。帝以圣祖崇仰。辍朝三日。臣民缟素。奉全身塔於终南山。赐塔号曰妙觉。相国裴休奉勅撰碑。
　　己未四年。
　　禅师良价过水睹影悟旨。
　　价问云岩祖曰。某有余习未尽。祖曰。汝曾作甚么来。曰圣谛亦不为。祖曰。还欢喜也无。曰欢喜则不无。如粪扫堆头拾得一颗明珠。又问。拟欲相见时如何。祖曰。问取通事舍人。曰见问次。祖曰。向汝道甚么。又问。百年后忽有人问。还邈得师真否。如何抵对。祖良久曰。祇这是。价沉吟。祖曰。价阇黎承当个事。大须审细。价犹迟疑。因过水睹影。大悟前旨。有偈曰。切忌从他觅。迢迢与我疎。我今独自往。处处得逢渠。渠今正是我。我今不是渠。应须恁么会。方得契如如。
　　禅师马祖支下明州大梅山法常寂。
　　常襄阳郑氏子。幼通群籍。性度刚峻。谒大寂。问如何是佛。寂曰。即心是佛。常即大悟。遂之四明梅子真旧隐处。结茅幽栖。寂闻。遣僧征验之曰。大师近日佛法又别。向道非心非佛。常曰。这老汉惑乱人未有了日。任他非心非佛。我只即心即佛。寂曰。梅了熟矣。山旁有石库。相传神仙贮药之所。每有灵气光怪。一夕梦神人语之曰。君非凡夫。石库中有圣书。受之者为地下主。不然。亦为帝王师。常於梦中答曰。昔僧稠不顾仙经。其卷自亡。吾以涅盘为乐。岂羡天仙耶。居四十年。衲徒六七百众。九月十九日示众曰。来莫可抑。往莫可追。从容间闻鼯鼠声。乃曰。即此物。非他物。汝等诸人。善自护持。吾今逝矣。言讫示灭。茶毗收五色舍利建塔。进士江积撰碑。
　　庚申五年。
　　武宗(名炎在位六年)。
　　辛酉会昌元年。
　　禅师大鉴支下第五世圭峰草堂寺定慧宗密寂。
　　密果州西充何氏子。元和二年谒遂州圆。圆曰。汝当大弘圆顿之教。次谒荆南忠公。洛阳照公。皆以大乘期之。诣上都。以师资礼见清凉观。观曰。毗卢华藏。能从我游者。其唯汝乎。回住鄠县草堂寺。未几迁终南圭峰。太和中征至都。天子而下。悉归慕参叩。相国裴休。独称入室。密以禅教相非。乃着禅源诠以通之。赐紫方袍。相国萧俛。尚书温造。咨受法要。开成中伪甘露事。宰臣为中官屠戮。王涯贾餗舒元舆李训等。奔入终南山。训求剪发。寻趋凤翔。时仇士良知之。捕密入左军。面诘其罪。将加害。密怡然曰。识训年深。岂遇厄而不济。今日之事。死固甘心。中尉鱼恒志奏释之。朝士闻之。扼腕出涕。寿六十二。腊三十四。坐灭。塔于圭峰。谥曰定慧禅师。塔号青莲。
　　青原下第四世潭州云岩无住祖示寂。
　　冬十一月二十六日。祖唤主事僧令备斋。来日有上座发去。遂示寂。寿六十。茶毗得舍利一千余粒。勅谥无住大师。净胜之塔。
　　宝镜三昧曰。如是之法。佛祖密付。汝今得之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。迭而为三。变尽成五。如荎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭着。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。通宗趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之[马-(烈-列)+廾]。以有下劣。宝几珍御。以有惊异。狸奴白牯。羿以巧力。射中百步。箭锋相值。巧力何预。木人方歌。石女起舞。非情识到。宁容思虑。臣奉於君。子顺於父。不顺非孝。不奉非辅。潜行密用。如愚若鲁。但能相续。名主中主。
　　禅师惟政入终南山避雠(后二年武宗毁法)。
　　政平原周氏子。得法於普寂。为北宗秀第三世。结庐太乙。太和中文宗嗜蛤蜊。海民供递甚劳。一日御馔中有擘不张者。帝以其异。焚香祝之。乃开见菩萨形仪。梵相具足。遂奉贮以金粟檀合。赐兴善寺。令僧众瞻礼。宣问群臣。斯何祥也。相国李德裕奏曰。臣闻终南山有惟政禅师。大明佛法。可召问之。乃诏入宣问。政曰。物无虚应。此乃启陛下之信心耳。故经云。应以此身得度者。即见此身而为说法。帝曰。菩萨身已见。未闻说法。政曰。陛下睹此为常耶。非常耶。信耶。不信耶。帝曰。希有之事。朕深信焉。政曰。陛下已闻说法竟。帝大悟。诏天下寺院。各立观音像。留政内道场。累乞归。诏住圣寿寺。武宗即位。政急入终南山。或问其故。曰吾避雠乌可已乎。及后废教。其菩萨像。忽失所在(高僧传作恒政)。

　　曹洞宗首建第一世祖

　　讳良价。会稽俞氏子。礼五泄默禅师出家。受具嵩山。首参南泉。次参沩山。嗣法云岩。住洞山。
　　嗣洞山法同建宗旨曹山祖。
　　讳本寂。泉州莆田黄氏子。少业儒。年十九。出家於福州灵石。二十五圆具。寻谒洞山。得旨嗣法。造曹溪礼祖塔。自螺川还止临川。以志慕六祖。乃名山为曹。大阐洞山宗猷。共设法药。道合君臣。位彰偏正。天下翕然宗之。共称曰曹洞宗。
　　壬戌二年。
