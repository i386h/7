<!-- { "loadSidebar": true } -->
　　祥符荫曰。自明万历四十三年乙卯。至今皇清康熙二十八年己巳凡七十五年。其间天童磬山。廓龙池禹门之绪。而临济之道以兴。云门博山。振清凉寿昌之业而洞上之宗聿起。三峰力阐纲宗。善继述者。有灵岩灵隐之广大精微。宏觉丕承帝眷。相唱和者。有福严古南之卓立潇洒。云栖之净业。普摄三根。宝华之戒范。克宏三聚。皋亭天溪。曲水莲居之间。台教之轮。传持绚烂。秣陵金阊。普德中峰之际。相宗之席。讲贯缤纷。剎竿相望。名蓝星布於江山。炉韛争开。俊衲云蒸乎龙象。天子佛心统金轮而调御皇风法运。绵玉历以遐敷。令行吴越。端藉一人以指南。道亘古今。方庆千秋而未艾。今兹略纪。仅识大端。教之诲之。深有望於大方。知我罪我。亦何辞於今日。见闻未及。俟泚笔以载登。　高明不遗。幸投珠而惠示。

　　宗统编年卷之三十二(终)
 后序

　　宗统编年三十二卷。　国朝祥符释继荫撰。荫字湘雨。号宙亭。又号损园。嗣卑牧谦。住祥符。康熙二十八年。圣祖仁皇帝。三次南巡。　召见　行在。契旨。嗣屡诏入都。赐御书神骏二字。以易寺名。并水月禅心额。又御制诗一首。御临诸家书赐之。荫皆恭摹。上石以识恩幸。汔今虽寺屋毁败殆尽。而奎章圣藻。岿然独存。当时毗陵诸山大德。莫能方其宠遇。荫少通儒术。深得文字三昧。脱白龙溪。徧参释乘。谒退翁储於灵岩。得受记莂。退翁为三峰藏得法弟子。道价倾海内。荫承心印。声誉大起。以其余为古文辞。与胜国诸遗老相唱和。一时有齐己贯休之目。尝以佛祖纪纲。宗师血[爪*血]。历数千年来。纪述之家。或体例未精。或征采踳驳。未足为千古正传。退翁尝欲着法苑春秋。而未果。荫因博采经史释乘。一仿朱子纲目体例。断以周昭王二十二年。我佛降生为始。汔国朝康熙二十八年。曰佛纪。祖纪。五宗纪。其自明万历四十三年以后。诸方之出处。附书年甲之下。曰略纪。以俟后之宗统定而详系焉。上下二千六百四十年间。绍述宗风之次序。授受法印之机缘。备及朝政废兴之有关释氏者。淹贯翔核。融儒释为一贯。正其谬。阙其疑。自为注。以发明之。谨严一遵史法。固法苑之龙门。而缁林之实录也。书成。表上之。
　　朝。许青屿侍御之渐。为刊板序。而行之板。藏玛瑙寺仰山西房。当时以天童三峰二世。互相成褫。开悟来学。厥后子孙。各立门户。分左右袒。论者又以三峰子孙尊父蔑祖。多不直之。荫虽三峰的裔。而中立。无所倚毗。故是书不甚流传。然其论临济宗旨。至明神庙。而后已同沦坠。非天童无以见临济之广大。非三峰无以见临济之精微。旨哉言乎。此诚正知正见。传之后世。而昭昭灵灵。自有不得。而泯没焉者。粤匪之乱是书板。片荡焉无存。吾郡天宁凫亹上人。访於神骏寺。仅仅得一部。已於残编断简中。凑集成帙。幸无缺失。亟谋重付剞劂。嘉善陈仲泉清玉。仁和许息庵樾身。慨然出资。助成之。当夫世风刓弊。祖道寖衰。九鼎单丝。不赖有淹通宗匠。宏宣纲要。其何以谓人天眼目哉。凫亹之亟。欲流传与荫之着述。是书固同一发明。现成公案者也。荫之住天宁。尝重修正殿。太守于公琨。为之记事。在康熙三十一年。固尝有功於天宁。今凫亹於二百年后。重为流通。亦力阐纲宗之一大机缘也。印用聚珍板。易於讹舛。遂并原本之误。为校刊记附焉。
　　光绪十有三年夏六月毗陵雅浦居士陆鼎翰识后
