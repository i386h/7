<!-- { "loadSidebar": true } -->
　　禅师大沩下大随开山神照法真寂。
　　真嗣大沩安。住大随木禅庵。蜀王三诏不起。就锡紫衣寺额。坚却不受。僧问。劫火洞然。大千俱坏。未审这个坏不坏。真曰坏。曰恁么则随他去也。真曰随他去。七月十五日。辞众端坐而化。
　　甲子二年。
　　禅师光祚住智门。
　　祚浙江人。入蜀参香林远。受心印。回住随州智门。上堂。山僧记得在母胎中有一则语。今日举似大众。诸人不得作道理商量。还有人商量得么。若商量不得。三十年不得错举。
　　法师羲寂重兴天台教於螺溪。
　　寂永嘉胡氏子。母初怀妊。不喜荤血。出家受具。学止观於清竦。尝慨天台教文。屡经兵火。传者无凭。乃恳国师韶曰。智者之教。年祀寖远。率多散落。惟新罗国。其本甚备。非和尚慈力。孰能致之。韶闻於吴越王。王乃遣使。及赍韶书。往高丽国缮写备足而还。王为寂建寺螺溪。赐号净光。
　　曹洞宗第四世凤栖志祖宗统止於是年。

　　曹洞宗第五世祖

　　讳缘观。住朗州梁山。
　　乙丑三年。
　　曹洞宗第五世朗州梁山祖嗣宗统(约三十年)。
　　僧问如何是和尚家风。祖曰。资杨水急鱼行涩。白鹿松高鸟泊难。
　　禅师奉先下庐山莲花峰祥庵主寂。
　　祥得旨於奉先深。为云门第三世。住庵莲花峰。每拈拄杖示众曰。古人到这里为甚么不肯住。前后二十年无有契其机者。示寂乃自代曰。为他途路不得力。复曰。毕竟如何。又以杖横肩自代曰。楖栗横担不顾人。直入千峰万峰去。言毕而逝。
　　丙寅四年。
　　禅师惟善住福昌。
　　善参双泉宽得悟。住荆南福昌寺。为人敬严。秘重法道。初住时屋庐十余间。残僧数辈。善晨香夕灯。升座说法如临千众。十余年而衲子方集。诸方畏服。
　　丁卯五年(三月五星聚奎)。
　　戊辰开宝元年。
　　己巳二年。
　　诏天下僧长春节上表入殿廷试赐紫衣号(廷试赐衣始此)。
　　庚午三年。
　　辛未四年。
　　壬申五年。
　　禅师庐山归宗道诠以偈止试经。
　　诠延寿轮嗣。乾德初结茅庐山。是年洪帅林仁肇请住筠阳九峰。赐大沙门号。时僧徒例试经业。诠以禅众多习禅。乃述一偈。闻於州牧。偈曰。比拟忘言合太虚。免教和气有亲疎。谁知道德全无用。今日为僧贵识书。州牧阅之曰。栴檀林中必无杂树。特奏免试经。
　　禅师法眼下天台德韶寂。
　　韶住天台。吴越王申弟子礼。示众偈曰。通玄峰顶。不是人间。心外无法。满目青山。六月二十八日集众言别。跏趺而逝(时谓智者再〔求〕)。
　　癸酉六年。
　　临济第四世风穴祖示寂。
　　八月旦日。先升座示偈曰。道在乘时须济物。远方来慕自腾腾。他年有叟情相似。日日香烟夜夜灯。至望日跏趺而化。前一日手书别檀越。阅世七十有八。坐五十九夏。
　　历年表曰。自临济首建宗旨於唐大中三年己巳。至宋开宝六年癸酉。中间五宗诸祖迭兴。互相阐化。一花五叶。夙识芳疏。震旦宗乘。浑成大备。譬之世治。文章礼乐。猗欤三代之隆。玉振金声。展也大成之雅。维时诸藩列镇。尽禀金汤。吴越闽广。均标旗鼓。醍醐甘露。洒群黎於热恼之中。心地性天。示斯民於分崩之际。垂慈至矣。利物弘焉。五宗盛化。凡一百二十四年。

　　宗统编年卷之十八
　　宗统编年卷之十九
　　临济第五世祖

　　讳省念。莱州狄氏子。受业於本郡南禅寺。才具尸罗。徧游丛席。常密诵法华经。众称为念法华。晚於风穴嗣法。历住首山广教宝应。
　　宋太祖甲戌开宝七年。
　　临济第五世首山祖嗣宗统(二十年)。
　　祖住汝州首山。
　　示众曰。诸上座不得盲喝乱喝。寻常向你道。宾则始终宾。主则始终主。宾无二宾。主无二主。若有二宾二主。即是两个瞎汉。所以我若立时你须坐。我若坐时你须立。坐则共你坐。立则共你立。虽然如是。到这里急着眼始得。若是眼目定动。即千里万里。何故如此。如隔窗看马骑相似。拟议即没交涉。
　　祥符荫曰。若能作宾。方能作主。若能作得宾中宾。方能作得主中主。今之一等知识。只知在宾全正令。而忘立主要须圆。所以只知步步登高。不解从空放下。只知坐断千佛顶[宁*页]。不解随一切众生脚跟转。只成主中主。不成宾中宾。若槩以宾主历然混之。此中正自儱侗不少。一喝分宾主是也。全在照用一时行。眼目定动。即没交涉。师子象王。半身全体。岂容拟议於其间哉。
　　禅师法眼下第三世杭州报恩永安寂。
　　安韶国师嗣。住报恩。告众问答。跏趺而逝。茶毗。舌根不坏。柔软如红莲花。
　　乙亥八年。
　　禅师法眼下第三世永明智觉延寿寂。
　　寿乘愿为震旦法施主。居永明十五载。度弟子一千五百人。入天台山度戒万余人。常与七众授菩萨戒。夜施鬼神食。朝放诸生类。六时散花。日夕修持百八事。寒暑无替。声被异国。高丽遣僧航海问道。受师印记者三十六人。其国王投师叙门弟子之礼。是年十二月示疾。二十六日辰时。焚香告众跏趺而化。塔全身於大慈山。寿以贤首慈恩天台三宗。互相氷炭。不达大全。馆其徒之精法义者。於两阁。博阅群籍。更相质难。寿以心宗之衡准平之。又集大乘经论六十部。西天此土圣贤之言三百家。证成惟心之旨。为书一百卷。目曰宗镜录。吴越王钱俶序而行之。
　　祥符荫曰。沙门行道。须是福慧二严。若永明寿。方无愧忝。真震旦法檀。大乘龙象也。
　　丙子九年(十二月太平兴国元年)。
　　太宗(名匡义太祖之弟在位二十二年)。
　　太宗丁丑太平兴国二年。
　　禅师云门下第二世韶州双峰竟钦寂。
　　钦云门嗣。住双峰。三月谓门人曰。吾不久去矣。可砌个卵塔。五月二十三日工毕。钦曰。后日子时行矣。及期。适云门爽温门舜诸老夜话。侍者报三更。钦索香焚之。合掌而化。
　　禅师清溪下庐山圆通道济缘德寂。
　　德嗣清溪进。住圆通。宋齐邱至。僧众趋迎。德阅经自若。邱问看甚么经。德举经以示。邱异之。曹翰统兵入寺。德宴坐如平日。翰至不起。翰怒曰。汝不闻杀人不眨眼将军乎。德熟视曰。汝安知有不惧生死和尚耶。翰警悚钦叹。问曰。禅者何为而散。德曰。击鼓自集。翰遣裨校击之。无至者。德曰。公有杀心故尔。因自起击之。禅者乃集。翰拜问决胜之策。德曰。非禅者所知。德住持无所事事。惟颓然默坐。而学者自成规矩。平生着一衲裙。夜申其裙以当被。十月七日。升堂告众而化。谥道济。
　　戊寅三年。
　　诏改曹溪为南华寺。
　　知礼从法师宝云义通传天台教观。
　　礼字约言。四明金氏子。父母艰嗣。祷於佛。梦僧携童子授之曰。此佛子罗睺罗也。出家具戒。学於宝云通。传天台教旨。
　　己卯四年。
　　庚辰五年。
　　辛巳六年。
　　壬午七年。
　　诏立译经传法院於东京如唐故事。
　　沙门赞宁奉勅修撰高僧传。
　　灵隐礼曰。臣僧之称。始於赞宁。清规一书。多受更窜。自后臣僧之称。遵行勿失。虽英迈俊杰如妙喜。亦无能挽回风运。其气象亦止似与两宋名臣硕儒相颉颃。欲如南阳忠。国一钦。懒残黄檗一辈尊宿。确乎以师道自守。相去远矣。信乎唐宋一代人文。逈不相及。虽出世大士。亦不能不受域也。与时偕行。又何疑乎。
　　祥符荫曰。云门大师遗表有云。伏念臣迹本寒微。生从草莽之语。是称臣不始於赞宁也。但更窜大智清规。为蔑裂从上法式耳。然云门法中特起之王。南汉乃偏霸之主。似不应称臣。存之以稽疑云。
　　癸未八年。
　　禅师善昭来参於祖言下大悟。
　　昭器识沉邃。少缘饰。有大智。历参诸方知识七十一员。皆妙得其机用。最后至首山。一日祖升座。昭出问曰。百丈卷席。意旨如何。祖曰。龙袖拂开全体见。昭曰。师意如何。祖曰。象王行处绝狐踪。昭於言下大悟。拜起曰。万古碧潭空界月。再三捞摝始应知。服勤久之。遂付正法。
　　甲申雍熙元年。
　　乙酉二年。
　　祖住宝安山广教禅院。
　　入院上堂。有僧问曹溪一句。天下人闻。广教一句。什么人闻。祖曰。不出三门外。僧曰。为什么不出三门外。祖曰。举似天下人。
　　元琏来参领悟。
　　琏参举。一日问学人亲到宝山。空手回时如何。曰家家门前火把子。琏当下大悟。曰某甲不疑天下老和尚舌头也。曰汝会处作么生。与我说来看。琏曰。祇是地上水碙砂也。曰汝会也。琏便礼拜。
　　禅师法眼下第三世杭州五云山华严志逢寂。
　　逢得法於韶国师。一日宴坐。有神人跪膝於前。逢问。汝其谁乎。曰护戒神也。师有一小过。凡折钵水。每倾弃之。非所宜也。逢自此洗钵水尽饮之。(凡遇退饮食。及涕唾便利等。并宜鸣指默念咒。发施心。而倾舍之)大将凌超於五云山创院奉供。逢每出。携大扇。乞钱买肉饲虎。虎每迎之。载以还山。
　　丙戌三年。
　　归省参祖领悟言下。
　　省参祖。祖一日举竹篦问曰。唤作竹篦即触。不唤作竹篦即背。唤作甚么。省掣得掷地上曰。是甚么。祖曰瞎。省於言下大悟。
　　丁亥四年。
　　楚圆生於全州李氏。
　　禅师云门下益州香林澄远寂。
　　远绵竹上官氏。依云门十八年为侍者。门不许学者记持语言。远以纸为衣。凡有言句。皆密书之。初住西川迎祥寺。复住青城香林。大振云门法道。将寂。辞知府宋珰曰。老僧行脚去。通判曰。这僧风狂。八十岁行脚去那里。宋曰。大善知识。去住自由。归谓众曰。老僧四十年。方打成一片。言讫而逝。
　　法师中兴天台教观螺溪羲寂寂(初荆溪五传至清竦。竦传羲寂。志因。自后分为两宗。寂传羲通。通传知礼。遵式。志因传晤恩。恩传洪敏。源清。清传智圆。庆昭。昭传继齐咸润。各师其说。知礼辟为山外宗云)。
　　戊子端拱元年。
　　诏撰三教圣贤事迹。
　　赞宁撰集宋高僧传成。
　　传凡三十卷。分为十科。一译经。二义解。三习禅。四明律。五护法。六感通。七遗身。八读诵。九兴福。十杂科。本传五十三人。附见一百三十人。表上。诏褒答之。赐绢三千疋。令编入大藏。
　　祥符荫曰。宁既未达禅宗。文笔亦复冗杂。诠次阘茸。备览而已。
　　性宗法师宝云义通寂。
　　通受学螺溪。住宝云。精研教观。茶毗得舍利五色。建塔。
　　沙门遵式苦学感疾入台疾愈　发明(书之以为力行延寿者劝)。
