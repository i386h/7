<!-- { "loadSidebar": true } -->
　　师乃云。释迦何处灭俱尸。弥勒几曾在兜率。西觅普贤好惭惶。北讨文殊生受屈。坐压毗卢额污流。行筑观音鼻血出。回头摸着个匾担。却道好个木牙笏。遂喝一喝。
　　上堂云。乌鸡带雪。当人未决。黑牛卧水。是谁知委。是谁知委。师婆祭鬼。当人未决。鼻孔着楔。相逢休更问如何。措大襕衫千百结。
　　上堂云。百草头上荐得。钝致群芳。闹市里识来。羞惭众面。离名离相。徧体疮疣。无事无为。周身桎梏。便脱洒去。笑杀他人。不与么来。孤负自己。行脚本分。请道将来。良久。云。失钱遭罪。击禅床一下。
　　上堂云。杲日丽天。形影相杂。清风照胆。眹兆交萌。且道透脱一路作么生。良久。云。龟毛莫拟将为拂。恐动泓溟浪里尘。

　　金陵保宁仁勇禅师法嗣
　　郢州月掌山寿圣智渊禅师

　　问。立雪殷勤事已彰。少林衣钵付神光。那时得底真消息。今日如何为举扬。
　　师云。铁牛吼处须弥转。木马嘶时地轴摇。
　　僧曰。恁么则古兰台畔扬宗旨。白雪楼前万姓歌。
　　师云。相识满天下。知心有几人。
　　问。祖意西来即不问。如何是一色。
　　师云。目前无阇梨。此间无老僧。
　　僧曰。既不如是。如何晓会。
　　师云。领取钩头意。莫认定盘星。
　　问。如何是月掌山。
　　师云。手中擎月。
　　僧曰。如何是月掌山中人。
　　师云。背上负海。
　　僧曰。败阙了也。师便喝。
　　问。承闻和尚为保宁烧香。是否。
　　师云。昨朝馄饨。今日酸豏。
　　僧曰。某甲不问遮个。
　　师云。无底钵盂吞却了。一生饱足永忘饥。
　　僧曰。洎不问过。
　　师云。今日失利。
　　师乃云。凡有问答。一似击石迸火。流出无尽法财。三草二木普沾其润。放行也。云生谷口。雾罩长空。把定也。碧眼胡僧。亦顶罔措。寿圣如斯举唱。犹是化门。要且未有衲僧巴鼻。敢问诸人。作么生是衲僧巴鼻。良久。云。布针开两眼。君向那头看。

　　湖州乌墩寿圣楚文禅师

　　问。新斫一张琴。不是凡间木。学人捧上来。请师弹一曲。
　　师云。无遮闲功夫。
　　僧曰。空生不解岩中坐。引得天花满座前。
　　师云。也知行履不易。
　　僧曰。心不负人。面无惭色。
　　师云。莫相钝致。
　　师乃云。巍巍堂堂。有纪有纲。煜煜赫赫。自明自白。济锵锵锵。唯忠唯良。慷慷慨慨。能梗能槩。如斯之者。可重可贵。可爱可惜。莽莽卤卤。无规无矩。冒冒草草。非理非道。郎郎当当。不隐不藏。颟颟顸顸。无识无端。如斯之者。远之又远。不足可观。然虽如是。也未免事属两宜。且道如何得无彼此。良久。云。大众。甜瓜彻蒂甜。苦瓜彻蒂苦。
　　上堂。拈拄杖云。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众云。莫谓棒头有眼明如日。上面光生尽是漆。随声敲一下。
　　上堂云。有一人满口道不得。满眼觑不见。满耳听不闻。此人堪与祖佛为师。有一人口痖能言。眼盲能视。耳瞶能听。此人却与人天为师。有一人辨泻悬河。眼明掣电。耳听幽微。此人自救不了。大众。山僧与诸人一一注破。可谓露骨伤筋。且道不动毫毛一句作么生道。乃云。好彩。
　　上堂云。一杈一札。着骨连皮。一搦一抬。黏手缀脚。电光石火。头垂尾垂。劈箭追风。半生半死。撞着磕着。讨甚眉毛。明头暗头。是何眼目。总不恁么。正在半途。设使全机。未至涯岸。直饶净裸裸。赤洒洒。勿可把。尚有廉纤。山僧恁么道。且道口好作什么。良久云。嘻。留取吃饭。

　　信州灵鹫山宝积宗映禅师

　　问。提纲举要。还他本分宗师。不涉离微。请师速道。
　　师云。五袴歌中檛法鼓。百花城外发清音。
　　僧曰。恁么则龙吟虎啸寻常事。顺信壶中别有天。
　　师云。未在。更道看。
　　僧曰。漏泄机关人未识。江南地暖陇西寒。
　　师云。半生半熟。
　　问。灵然一句超今古。朝旆光临事若何。
　　师云。千里渔樵歌道泰。万家风月照楼台。
　　僧曰。若然者。摛藻玉堂归未晚。百花开赴御筵时。
　　师云。国清才子贵。师横按拄杖云。大众。到遮里。无亲无踈。自然不孤。无内无外。纵横自在。自在不孤。清净毗卢。释迦举令。弥勒分踈。观根逗教。更相回互。看取承天拄杖子。黑漆光生。两头相副。阿呵呵。是何言欤。良久。云。世事但将公道断。人心难与月轮齐。卓一下。

　　越州宝严道伦禅师

　　问。如何是佛。
　　师云。胸题万字。顶放珠光。
　　僧曰。如何是法。
　　师云。玉轴宝函。金书银字。
　　僧曰。如何是僧。
　　师云。方袍圆顶。鹤貌云心。
　　僧曰。请师别道。
　　师云。词多无后益。语乱足悲生。

　　洪州景福日余禅师

　　问。如何是祖师西来意。
　　师云。九年面壁无人会。只履西归天下闻。
　　僧曰。学人未晓。
　　师云。要会普通年远事。不从葱岭带将来。
　　问。如何是道。
　　师云。天共白云晓。水和明月流。
　　僧曰。如何是道中人。
　　师云。先行不到。末后太过。僧出众画一圆相。师以手画一画。僧作舞归众。
　　师云。家有白泽之图。必无如是妖怪。师拈拄杖云。无量诸佛向此转大法轮。今古祖师向此演大法义。若信得及。法法本自圆成。念念悉皆具足。若未信得及。山僧今日因行不妨掉臂。更为重说偈言。卓一下。

　　湖州上方日益禅师

　　开堂日。上首白槌罢。师云。白槌前观。一又不成。白槌后观。二又不是。到遮里。任是铁眼铜晴。也须百杂碎。莫有不避危亡底衲僧。试出来看。时有两僧齐出。
　　师云。一箭落双雕。
　　僧曰。某甲话犹未问。何得着忙。
　　师云。莫是新罗僧么。僧拟议。
　　师云。撞露柱汉。便打。
　　问。瞎驴灭却法眼藏。意旨如何。
　　师云。土旷人稀。相逢者少。
　　僧曰。祇如今日又作么生。
　　师云。捏转鼻孔。
　　问。如何是临济家风。
　　师云。电光里走马。
　　僧曰。如何是云门家风。
　　师云。烂泥中有刺。
　　僧曰。和尚毕竟是谁家之子。
　　师云。一任钻龟打瓦。
　　问。神光得髓。意旨如何。
　　师云。彻皮彻骨。
　　僧曰。恁么则龙门无宿客。
　　师云。不许夜行。
　　问。如何是未出世边事。
　　师云。井底虾蟆吞却月。
　　僧曰。如何是出世边事。
　　师云。鹭鹚蹈折枯芦枝。
　　僧曰。去此二途。如何是和尚为人处。
　　师云。十成好个金刚钻。摊向街头卖与谁。
　　问。道吾既不道。和尚为什么却道。
　　师云。有口不可哑却。
　　问。如何是多年水牯牛。
　　师云。齿疎眼暗。
　　问。如何是露地白牛。
　　师云。雪堆上看取。
　　问。尽力跳不出时如何。
　　师云。愁人莫向愁人说。
　　僧曰。早知今日事。悔不慎当初。
　　师云。说向愁人愁杀人。
　　问。闹市相逢事若何。
　　师云。东行买贱。西行卖贵。
　　僧曰。忽若不作贵。不作贱。又作么生。
　　师云。镇州萝卜。
　　问。少林面壁。意旨如何。
　　师云。无人得相见。
　　僧曰。为复是遇贱即贵。遇明即暗。
　　师云。惜取当门齿。
　　问。毗耶杜口。意旨如何。
　　师云。有理说不得。
　　问。丹霞烧木佛。意旨如何。
　　师云。物出急家门。
　　僧曰。为什么院主眉须堕落。
　　师云。傍观者丑。
　　问。一切含灵俱有佛性。既有佛性。为什么却撞入驴胎马腹。
　　师云。知而故犯。
　　僧曰。未审向什么处忏悔。
　　师打云。且作死马医。
　　问。觌面相呈时如何。
　　师云。左眼半斤。右眼八两。
　　僧提起坐具云。遮个聻。
　　师云。不劳拈出。
　　师左右顾视云。黄面老周行七步。脚跟下正好一锥。碧眼胡兀坐九年。顶门上可惜一札。当时若有个为众竭力底衲僧下得遮毒手。也免得拈花微笑。空破面颜。立雪齐腰。翻成辙迹。自此将错就错。相楼打楼。遂有五叶芬芳。千灯续焰。向曲[录*页]木里唱二作三。於楖栗杖头指南为北。
　　直得进前退后。有问法问心之徒。倚门傍墙。有觅佛觅祖底汉。庭前指柏。便唤作祖意西来。日里看山。更错认学人自己。殊不知此一大事。本自灵明。尽未来际。未尝间断。不假修证。岂在思惟。虽鹙子有所不知。非满慈之所能辨。不见马祖一喝。百丈三日耳聋。宝寿令行。镇州一城眼瞎。大机大用。如迅雷不可停。一唱一提。似断崖不可履。正当恁么时。三世诸佛祇可傍观。六代祖师证明有分。大众且道今日还有证明底么。良久。云。札。
　　上堂云。向黄蘗山前。捋下破扑头。凤凰台下。卸却腻脂帽。将谓赤洒洒地。於五湖四海作个闲人。飘然如不系之舟。岂知被一阵业风吹到白苹洲上。进退无门。而今也不免向仙潭溪里作个把梢底去也。若是从南来者。与伊下载。若是从北来者。与伊上载。上载下载。犹是中流语。旦道到岸一句作么生道。若道不得。便请洗脚上船。掷拄杖便起。
　　上堂云。拾得般柴。寒山烧火。唯有丰干岩中独坐。且道丰干有什么长处。良久。云。家无小使。不成君子。

　　洪州黄龙山祖心宝觉禅师法嗣
　　洪州黄龙如晓禅师

　　问。有客远方来。示我径寸璧。如何是径寸璧。
　　师云。千峰排翠色。
　　僧曰。便恁恁时如何。
　　师云。万卉长威棱。
　　问。如何是黄龙境。
　　师云。山连幕阜秀。水泻洞庭清。
　　僧曰。如何是境中人。
　　师云。形容虽丑陋。出语更成章。
　　问。语默涉离微。如何得不犯。
　　师云。山花开似锦。涧水湛如蓝。
　　僧曰。谢答话。
　　师云。向道莫行山下路。分明祗在路傍生。
　　师乃云。烟云绽处。楼殿撑天。水月松萝。交光相映。人和境照。柳眼乍青。佛法人事。无欠无少。虽然如是。不落时机一句作么生道。良久。云。少林虽面壁。年老也心孤。
　　上堂云。白云风卷。宇宙豁清。月印长天。形分众水。若恁么散去。便道山僧无折合。更或歌风咏月。又成起浪生风。正当恁么。如何即是。良久。云。幽鸟不嫌山势阔。鱼龙争厌碧潭深。

　　洪州双岭化禅师

　　问。急急相投时如何。
　　师云。渴鹿趂阳焰。
　　僧曰。恁么则知时别宜也。
