<!-- { "loadSidebar": true } -->
　　师云。伶利人难得。
　　问。如何是道。
　　师云。掘地深埋。
　　僧曰。如何是道中人。
　　师云。铜头铁额。
　　僧曰。如何是向上事。
　　师云。老僧舌头短。
　　问。佛未出世时如何。
　　师云。云散家家月。
　　僧曰。出世后如何。
　　师云。春至百花开。
　　僧曰。未审即今在什么处。师便喝。
　　上堂云。翠竹黄花非外境。白云明月露全真。头头尽是吾家物。信手拈来不是尘。遂举拂子云。会么。认着依前还不是。击禅床一下。
　　上堂云。闻声悟道。见色明心。文殊．普贤在钟鼓里藏身。释迦．弥勒向百草头上显现。塞却诸人见闻觉知。向声色外道将一句来。良久。云。拟议思量。白云万里。

　　泗州龟山水陆禅院晓津禅师

　　问。如何是宾中宾。
　　师云。巢父饮牛。
　　僧曰。如何是宾中主。
　　师云。许由洗耳。
　　僧曰。如何是主中宾。师便喝。
　　僧曰。如何是主中主。
　　师云。礼拜了退。

　　韶州云门宝宣禅师

　　问。云门一曲。不属宫商。请师举唱。
　　师云。听者须是其人。
　　僧曰。恁么则流通去也。
　　师云。三十棒翻为一百五十。
　　师乃云。眹兆未生。风恬浪静。眹兆才举。文彩互陈。且道互陈底事。诸人还知落处也无。良久。云。世有知音者。方当话岁寒。

　　澧州夹山灵泉院晓纯禅师

　　师游方。听习经论。后至黄龙。因点灯看经次。举洞山麻三斤因缘大悟。心禅师云。传吾道者甚众。要如纯者鲜矣。出世先住洪州延恩．鄂州黄龙．澧州洛浦。次至夹山。
　　师将木刻作一象。师子头．牛足．马身。每有僧至。遂指问云。唤作师子。即是马身。唤作马。却是牛足。且道毕竟唤作什么。
　　又常示众云。有个汉子病。病后死。死后胮胀。烂坏蛆出。扛去烧成灰扬。却灰。成空一灵性。往别处受生。佛说本自不生。今亦不灭。你作么生会。

　　鄂州黄龙延禧智融禅师

　　问。为　国开堂於此日。师将何法报　君恩。
　　师云。烟云生宇宙。瑞气满乾坤。
　　僧曰　君恩且如是。祖意又如何。
　　师云。六六三十六。
　　问。停舟辨水通沧海。不挂孤帆事若何。
　　师云。南海波斯入大唐。
　　僧曰。恁么则出没卷舒。与师同用也。
　　师云。有人别宝好商量。
　　僧曰。争柰东行不见西行利。
　　师云。或时遇贱。或时遇贵。
　　僧曰。手执夜明符。背负须弥去。
　　师喝云。脱空谩语汉。
　　师云。幻人说幻法。幻法度众生。山僧幻说法。诸人幻来听。且道幻从何来。法从何起。良久。云。一句坐中得。片心天外来。

　　杭州显明道昌禅师

　　问。师唱谁家曲。宗风嗣阿谁。
　　师云。锦袋盛箫管。谁人辨正音。
　　僧曰。龙峰嫡子。黄蘗儿孙。
　　师云。师子齩人。
　　问。如何是祖师西来意。
　　师云。人离乡贱。物离乡贵。
　　僧曰。莫便是西来意也无。
　　师云。天台．南岳。
　　僧曰。将谓少林消息断。谁知今日宛然存。
　　师云。道听途说。

　　漳州净众本权禅师

　　问。万汇同沾物外春时如何。
　　师云。许阇梨具眼。
　　问。宝座既登於此日。宗风演唱嗣何人。
　　师云。大阳正照。万物含辉。
　　僧曰。若然者。星郎不谩朝车至。满筵黑白尽沾恩。
　　师云。风行草偃。云散月明。
　　问。道无横径。立者皆危。如何是道。
　　师云。海底乌龟。深山大虫。
　　僧曰。莫祇遮便是么。
　　师云。见钱买卖不曾赊。
　　师云。新年头。新长老。说新禅。新鲜言句动春暄。百卉萌茅花吐蕊。新莺初啭弄吟声。头头泄漏真如理。句句分明摩竭令。诸禅德。且作么生是摩竭令。良久。云。东君已报阳春信。万物含辉谢太平。

　　潭州南岳双峰景齐禅师

　　上堂。拈拄杖示众云。横拈倒用。诸方虎步龙行。打狗撑门。双峰掉在无事甲里。因风吹火。别是一家。以拄杖靠肩。顾视大众云。唤作无事。得么。良久。云。刀尺高悬着眼看。志公不是闲和尚。卓拄杖一下。
　　上堂云。止动归止。止更弥动。云门一棒打杀悉达太子。不是好心。临济再思黄蘗蒿枝。真个倔(衢物切)强。大众。古人关捩。今人话端。前车既翻。后车改辙。乃举起拳头云。诸人不见。双峰罪过。别有商量。如或悄然。双峰隐身无路。

　　杭州慈云道清禅师

　　示众云。箭锋相拄底。应机乃丝发无差。边方人语不相谙。如何辨他子细。又云。格外明机底。问南则以北为酬。饥馁人急切相投。未审将何赈济。又云。妙用纵横底。临机辩若悬河。毗耶城彼上人来。未审若为酬对。又云。寒灰枯木底。到遮里无言。家中给侍之人。日用如何指授。

　　洪州景德惠英禅师

　　上堂。良久。忽掷拄杖。喝云。大众。是什么。锦鳞赤尾寻常事。莫把金钩度与人。

　　洪州翠岩广化悟新禅师

　　问。如何是心。
　　师云。半夜不须敲玉户。
　　僧曰。如何是法。
　　师云。天明凤子笑含华。
　　师云。清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久。云。几度黑风翻大海。未曾闻道钓舟倾。

　　广州集福宝严禅师

　　问。师唱谁家曲。宗风嗣阿谁。
　　师云。今日不答话。
　　僧曰。为甚么不答。
　　师云。知时别宜。
　　僧曰。学人未晓。
　　师云。华岳三峰头指天。
　　问。言诠不到。请师垂示。
　　师云。不从人得。
　　僧曰。未审从何而得。
　　师云。你试道看。僧拟开口。师便打一拂子。
　　问。皈源性无二。方便有多门。如何是归源底道理。
　　师云。天台普请。南岳游山。
　　僧曰。还有向上事也无。
　　师云。有。
　　僧曰。如何则是。
　　师云。拄杖子。

　　舒州太平兴国惟清禅师

　　问。灵山一会。迦叶亲闻。今日一会。学人闻不。
　　师云。未是与么人。
　　僧曰。漏泄不少。
　　师云。你见个什么。僧便喝。
　　师云。不信道。
　　问。雷音既震。法雨愿倾。
　　师云。孰非沾足。
　　僧曰。几年独滞朝宗势。今日方腾出谷声。
　　师云。何劳特地。乃云。知识不知智到处。唯己自知。因缘和合时。与人共用。所以把住则当机绝迹。千圣难窥。放行则应物现形。四生可辨。且道即今把住好。放行好。良久。云。要知万派流无尽。全在灵源一脉深。

　　鄂州黄龙延禧禅院智明禅师

　　饶阳人也。弃儒从释。经试华严。衣披方褐。具戒参游。造心禅师丈室。香烟起处。豁然契悟。淘汰古今。密洞渊奥。提刑胡公师文为方外交。翰林学士张公啇英请师出世。尚书丰公稷为语录序。灌溪．寂照．黄龙三剎。提唱宗风。为世所仰。
　　问。世尊出世。魔界倾摧。和尚开堂。有何祥瑞。
　　师云。一夜落华雨。满城流水香。
　　问。大庾岭头为什么提不起。
　　师云。临崖看虎眼。特地一场愁。
　　僧曰。恁么则悔不慎当初也。
　　师云。是什么面目。
　　居士胡公巡按过荆南之公安。问二圣寺僧云。梁武帝问达磨。如何是圣谛第一义。磨云。廓然无圣。今日公安因甚却有二圣。僧无对。
　　后举似师。师云。一点黑水。两处成龙。
　　上堂云。向上一路。衲僧罔措。求妙求玄。邯郸学步。
　　上堂。众才集。师云。不可更开眼说梦去也。便下座。
　　上堂云。南山一诀。斩钉截铁。切忌商量。翻成途辙。

　　建中靖国续灯录卷第二十
　　建中靖国续灯录卷第二十一　　　〔宋磻〕

　　　　东京法云禅寺住持传法佛国禅师(臣)惟白集
　　对机门
　　南岳怀让禅师第十四世

　　云居山元佑禅师法嗣
　　东京大相国寺智海禅院佛印禅师

　　讳智清。姓叶氏。泉州同安人也。赋性明敏。博学典雅。年未及冠。依鹿苑寺慧儒上人出家。一侍巾缾。五载圆具。夙机启发。徧参知识。佑师一见。深印可之。初住五祖。名动四方。朝野钦闻。奉诏住持。
　　哲宗皇帝百日入内。特赐佛印禅号。
　　师於建中靖国元年二月十七日。　　大行皇太后五七。奉　圣旨就　慈德殿升座。师拈香云。此一瓣香。奉为　大行皇太后。爇向金炉。大兴佛事。伏愿香云芬馥。导涂山之仗而来入道场。法雨清凉。沃　文母之心而顿登佛地。乃敛衣升座。云。古佛堂前。随时施设。　慈德殿上。今日举扬。诸人且道是同是别。还有道得底么。试出来道看。
　　问。万派殊途。同归巨海。无边妙德。咸出此宗。未审如何是此宗。
　　师云。传来佛佛垂洪范。悟去心心彻太虚。
　　僧曰。凭师一味清凉雨。四海为霖报国恩。
　　师云。只消一滴曹溪水。洗尽群生万古尘。
　　僧曰。尧风舜日增祥瑞。樵唱渔歌贺太平。
　　师云。一言该至化。千圣自同归。
　　僧曰。若不登楼。争知海阔。便礼拜。
　　师云。更须前进。
　　问。曹源问。大智海中必有镇海明珠。今日当场。请师拈出。
　　师展两手云。看看。
　　僧曰。昔日仰山。今朝和尚。
　　师云。罔象到时光灿烂。离娄行处浪滔天。
　　僧曰。与么则释迦顶上天然别。龙女持来更不殊。
　　师云。团团透彻三千。皎皎含容万有。
　　僧曰。　太后承恩超净土。　我皇圣寿万年春。
　　师云。唯此甚分明。曾无有移动。
　　问。佛地三千金世界。仙家十二玉楼台。未审摩耶夫人即今在什么处。
　　师云。妙体本来无处所。通身何更有踪由。
　　僧曰。与么则紫金莲捧千轮足。白玉毫迎万德身。
　　师云。须知佛国三千界。祇在　吾皇一化中。
　　僧曰。祇如　吾皇化内。还许学人露个消息也无。
　　师云。皇天不碍闲云点。杲日何妨爝火光。
　　僧曰。九衢百万人烟里。祇见烧香贺太平。
　　师云。一气无私。群生有赖。
　　问。法具随身。逢场佛事。不施三拜。不唱一喏。置问得也无。
　　师云。礼可兴。不可废。
　　僧曰。诸法寂灭相。不可以言宣。选佛场开。如何举唱。
　　师云。觉花绽处千林秀。佛日圆时万像融。
　　僧曰。金鸡啼子夜。刍狗吠天明。
　　师云。你道什么人知音。僧合掌白看。
　　师云。不妨惺惺。
　　僧曰。力扶圣嗣传洪业。本望千秋庆太平。限尽难留今五七。请师说法悼　仙灵。
　　师云。始随玉兔光中去。又逐金乌影里来。
