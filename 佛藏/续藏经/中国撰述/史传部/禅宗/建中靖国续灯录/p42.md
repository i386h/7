<!-- { "loadSidebar": true } -->
　　上堂云。山僧二十余年挑囊负钵。向寰海之内参善知识十数余人。自家并无个见处。有若顽石相似。参底尊宿亦无长处可相利益。自此。一生祇作个百无所解底人。幸自可怜生。忽然被业风吹到江宁府。无端被人上当推向十字路头。住个破院子。作粥饭主人。接待南北。事不获已。随分有盐有醋。粥足饭足。且与么过时。若是佛法。不曾梦见。

　　岳州幕阜山长庆显琼禅师

　　问。如何是佛。
　　师云。泥龛塑像。
　　僧曰。如何是法。
　　师云。黄卷赤轴。
　　僧曰。如何是僧。
　　师云。更问阿谁。
　　僧曰。如何是向上事。
　　师云。幕阜山高。
　　僧曰。毕竟如何。
　　师云。高系布裙。

　　岳州君山守巽禅师

　　问。山高水深即不问。如何是君山境。
　　师云。山高水深。
　　僧曰。如何是境中人。
　　师云。渔翁鼓棹。
　　僧曰。宗乘事若何。
　　师云。岳阳楼望洞庭湖。

　　澧州钦山乾明智因禅师

　　问。如何是道。
　　师云。步步踏着。
　　僧曰。如何是道中人。
　　师云。眼眼相觑。
　　问。如何是和尚家风。
　　师云。锦绣银香囊。
　　僧曰。客来如何祗待。
　　师云。硬糊饼。烂馎饦。
　　僧曰。佛法事如何。
　　师云。人情浓厚道情微。

　　潭州石霜山守孙禅师

　　问。生也不道。死也不道。为什么不道。
　　师云。一言已出。
　　僧曰。从东过西又作么生。
　　师云。驷马难追。
　　僧曰。学人总不与么。
　　师云。易开终始口。难保岁寒心。
　　师云。秋风飒飒。秋雨微微。败叶纷飞。岭云缭绕。於此明得。善财入弥勒楼阁。帝网重重。互相涉入。於此未明。且莫迷头认影。止宿草庵。如斯话会。曲为初机。明眼高流。共相证据。噫。什么说话。良久。云。云在岭头闲不彻。水流涧下太忙生。参。

　　明州天童山清遂禅师法嗣
　　福州乾元寺了觉禅师

　　开堂日。上首白槌竟。师良久云。直饶阿那律天眼。未解谛观。便是千手大悲。焉能提掇。众中莫有不甘者么。出来掀倒禅床。约散大众。然虽如是。未是作家。且於第二门中与衲僧出气。
　　问。少林九年垂一语。直至如今赚举。欲得不赚。便请师举。
　　师云。唵。
　　僧曰。摩哒哩伽。摩哒哩智又作么生。
　　师云。放你三十棒。
　　问。尊者证果。超越圣流。不涉重修。请师速道。
　　师云。落花檐外朵。青柳槛前梢。
　　僧曰。一雨周沙界。群心永夜稣。
　　师云。水不洗水一句作么生道。
　　僧曰。应知松栢操。不改岁寒心。
　　师云。且信一半。
　　问。未离兜率。已降王宫。未审是什么人。
　　师云。牛头出。马头回。
　　僧曰。未审是法身。报身。
　　师云。牵犁拽杷。
　　师顾视大众云。还相委悉么。若不相悉。山僧今日指鹿为马。唱九作十。瞒诸人去也。摩竭正令。水泄不通。少室真规。风吹不入。圣凡情尽。体露真常。逈绝见知。辉腾今古。良由情存圣量。随在见知。所以听不出声。见不超色。纵灭一切见闻觉知。内守幽闲。犹为法尘分别影事。造种种业。轮回异趣。往而不返。真可悲哉。若能回光返照。有何佛道可成。众生可度。便能向火焰里藏身。东涌西没。於微尘上走马。同死同生。若向遮里见得彻。参得透。切忌认驴鞍桥作阿爷下颔。

　　南岳应天万寿应珹禅师

　　师初参净慈遂禅师。遂问。上人从何而来。
　　师云。毗陵来。
　　遂云。我闻毗陵出好草虫扇子。带得来否。师作一圆相。
　　师云。大善知识又要遮个作什么。
　　遂云。祇遮个。此间亦要得。师於言下大悟。
　　上堂云。山花狼藉。孤负空生。山草离披。拈起室利。惊得岳神稽首。土地和南。陕府铁牛无放处。嘉州石像露全身。如斯说话。错会者多。敢问诸人。不涉春缘一句作么生道。良久。云。不得春风花不开。花开又被风吹落。咄。

　　福州大中立志禅师

　　问。握骊珠於掌上。鉴十方於目前。学人上来。请一师鉴。
　　师云。草贼大败。
　　僧云。学人今日失利。
　　师云。自知较一半。僧便喝。
　　师云。强惺惺。
　　问。远趋丈室。仰慕宗风。学人上来。请师一接。
　　师云。高挂钵囊。
　　僧曰。便是为人处也无。
　　师云。盲人摸地。
　　僧曰。莫厌良为贱。
　　师云。短贩樵人。徒夸书剑。
　　问。马祖升堂。百丈卷席。未审古人意旨如何。
　　师云。官马相踏。
　　僧云。学人今日小出大遇。
　　师云。拄杖未曾拈着。
　　上堂云。猨啸乌山之畔。众兽潜藏。云生螺渚之间。群峰失色。太阿宝剑。耀日争辉。樵父船柴。医王辨价。还有不顾宾主者。出来道看。良久。云。水冻鱼难跃。天寒草发迟。以拄杖打香台一下。
　　上堂云。法不见法。法不行法。法不知法。大众。遮个是香炉子。如何是不见．不行．不知。百亿恒沙世界诸佛尽在香炉上放光动地。说法度人。诸人还见么。直饶见得。也涉踟蹰。咄。
　　师於绍圣元年三月十一日集众。沐浴净发。写偈云。
　　麒麟掣断黄金锁。玉兔冲开白玉关。
　　好是无云中夜后。一轮明月照踵山。
　　偈毕。趺坐而逝。茶毗。获舍利。塔葬本山。

　　金陵蒋山赞元觉海禅师法嗣
　　衢州江山县石门罗汉禅院雅禅师

　　问。雷音一震。龙象咸臻。学人上来。请师举喝。
　　师云。莲目瞬时千界静。金颜笑处一花新。
　　僧曰。人天尽入罗峰境。今日亲闻端的音。
　　师云。百万茫茫人不知。
　　问。佛未出世时如何。
　　师云。东宫玉殿无遗影。
　　僧曰。出世后如何。
　　师云。毗蓝园畔雨天花。
　　僧曰。与么则逾春城於八夜。栖雪岭於六年。
　　师云。威音王已前作么生。
　　僧曰。且待别时。师便打。
　　问。如何是祖师西来意。
　　师云。熊耳塔开空寂寂。唯留只履冒轻埃。
　　问。如何是和尚家风。
　　师云。一条筇竹杖。三事衲鬘衣。
　　僧曰。客来将何祗待。
　　师云。酌泉酽点祖师茶。
　　上堂云。茱萸鲜懒菊花香。畅杀陶家醉酒郎。我辈泛觞虽绝分。东篱闲玩也无妨。大众。闲玩即不无。且道眼在什么处。知有底。眉毛眼上横。未谙者。红黄里乱走。阿呵呵。今日元来九月九。咄。下座。

　　信州龟峰瑞相子琼禅师

　　问。如何是慱山境。
　　师云。涧流渌水。路出松门。
　　僧曰。如何是境中人。
　　师云。身着红绡衣。肚中黑如漆。
　　僧曰。向上宗乘事若何。
　　师云。剎竿头指天。
　　问。青春已过。夏景暄繁。时节因缘。请师为说师云。腊月二十五。未是拜年时。
　　僧曰。学人未晓。乞师再指。
　　师云。石人身上不生毛。

　　金陵蒋山可政禅师

　　问。如何是道。
　　师云。不许夜行。
　　僧曰。如何是道中人。
　　师云。投明须到。
　　问。如何是向上事。
　　师云。一人泉在最高峰。

　　潭州开福守义禅师法嗣
　　庐州澄慧惟炳禅师

　　问。向上宗乘。请师举唱。
　　师云。有问有答。
　　僧曰。如同昔日空生问。一似当初善逝酬。
　　师云。无问无答。
　　僧曰。一句蒙师指。三拜谢师恩。
　　师云。静处萨婆诃。
　　问。蹈破澄潭月。穿开碧落天。不顾危亡。乞师指示。
　　师云。斋后钟。
　　僧曰。青山无异路。智辨在当人。
　　师云。直须子细。僧应喏。
　　师云。[跳-兆+孛]跳。

　　南岳云峰文悦禅师法嗣
　　桂州寿宁齐晓禅师

　　问。大众云臻。合谈何事。
　　师云。波斯入闹市。
　　僧曰。恁么则草偃风行。
　　师云。万里望乡关。
　　问。如何是佛。
　　师云。着衣吃饭。
　　僧曰。叉手当胸。退身三步。
　　师曰。醉后漆杯。
　　上堂云。触目不会道。犹较些子。运足焉知路。错下名言。诸仁者。山僧今日将错就错。汝等诸人见有眼。闻有耳。齅有鼻。味有舌。因什么却不会。良久。云。武帝求仙不得仙。王乔端坐却升天。咄。

　　庐州澄惠咸诩禅师

　　问。德山入门便棒。万古宗风。临济入门便喝。古今榜样。去此二途。请师拈掇。
　　师云。我总不与么。
　　僧曰。一言启口。别是家风。
　　师云。赖遇拄杖不在手。
　　问。有问有答。善巧分张。向上宗乘。请师别道。
　　师云。阇梨问得最亲。
　　僧曰。学人会也。
　　师云。会个什么。僧举起坐具。
　　师云。毕竟作么生。僧便喝。
　　师云。作家。僧礼拜。师便喝。
　　师云。如来秘旨。岂涉辞锋。祖师心印。徒劳穿凿。若举宗乘一字。海水逆流。须弥倒卓。若说佛说祖。三界平沉。四生何有。若向下商量。枯木生花。寒灰发焰。然虽如是。若向衲僧门下。白云千里万里。且道衲僧有什么长处。良久。云。更有一般堪羡处。长连床上带刀眠。

　　南岳福严保宗禅师法嗣
　　衡州花药山崇胜义然禅师

　　问。临济血脉。请师直道。
　　师云。虚空里扬眉。默地里点头。
　　僧曰。莫祇遮便是。
　　师云。是即是。作么生会。僧却点头。
　　师云。遮贼好吃棒。
　　僧连声道。贼。贼。归众。
　　师云。三十棒也较不得。
　　上堂云。心心心。青山绿水深。若人识得遮山水。相对事法总平沉。是你诸人总识得。为什么七十二峰俨然依旧。试为说看。若说不出。大似不曾行脚。参。

　　南岳承天智昱禅师

　　问。如何是佛。
　　师云。发长僧貌丑。
　　僧曰。意旨如何。
　　师云。脑门后合掌。
　　问。如何是祖师西来意。
　　师云。石廪峰高。
　　僧曰。意旨如何。
　　师云。游人罕到。
　　问。如何是和尚家风。
　　师云。纸帐禅林。
　　僧曰。客来如何祗待。
　　师云。山中石耳。
　　师於元丰八年四月内沐浴净发。趺坐而逝。茶毗。齿舌眼睛不坏。

　　东京十方净因道臻净照禅师法嗣
　　福州长庆寺慧暹文慧禅师

　　问。离上生之宝剎。登延圣之道场。如何是不动尊。
　　师云。孤舟载明月。
　　僧曰。忽遇橹棹俱停又作么生。
　　师云。渔人偏爱宿芦花。
　　问。长期进道。西天以腊人为验。未审此间以何为验。
　　师云。铁弹子。
　　僧曰。未审意旨如何。
　　师云。大底大。小底小。
