<!-- { "loadSidebar": true } -->
　　师云。此一法印。非有所传。旷劫佩持。不从人得。包六虚而无外。混十世以同时。全提则佛祖踪沈。放下则圣凡文起。昭昭日用。森罗顿现於灵光。荡荡目前。彼此无分於实际。虽廓然泯迹。流通於无量义门。阒尔无依。逈超於一切智地。非文字相。离见闻缘。诸乘由是莫能诠。列祖於斯提不起。此日人天既集。不可徒然。略於建化门中普示诸人。各请端心正视。乃顾左右云。还见么。若恁么承当得。便乃机衡在握。全归阃外之权。剎海澄波。共助寰中之化。珍重。
　　上堂云。诸人知有道不得。山僧道得不知有。且道此两语。是一理。是二义。若人定当得出。许你顶门眼正。参。
　　上堂云。本分相见。不在如何。撩起便行。犹为钝汉。若也分宾分主。俱为念话杜家。更乃说妙谈玄。不当宗门苗裔。山僧恁么道。已是雪上加霜。你等诸人更拟觅个什么。以拄杖一时趂下。
　　上堂云。山僧一无所解。祇是丛林冤害。选甚南来北来。谁能上载下载。一味拔楔抽钉。与你平生庆快。冷然作活自由。荡荡无拘无碍。随缘任运腾腾。从你九旬结制。虽然放旷不羁。亦要时中管带。良久。云。会么。此时若不究根源。直待龙华第三会。
　　上堂云。折半列三。人人道得。去一拄七。亦要商量。正当今日。云门道底不要别。作么生露得个消息。良久。云。日月易流。
　　上堂云。化城不止。宝所非安。直饶蹈着本地风光。便好拗折拄杖。虽然如是。忽然问你索着线袋针筒。莫道不知落处。

　　湖州报本禅院常利禅师

　　姓卓氏。福州古田人也。总角之岁。圆顶披缁。即慕参游。问心有得。大卿吕公请师出世。提唱祖风。道望益着。
　　问。如何是大人相。
　　师云。披毛戴角。
　　僧曰。学人不会。
　　师云。紫磨金容。
　　问。如何得作佛去。
　　师云。烦恼里荐取。
　　僧曰。如何得离烦恼。
　　师云。对面菩提。
　　问。如何是无相佛。
　　师云。影临四海。
　　僧曰。如何是有相佛。
　　师云。体绝毫牦。
　　僧曰。毕竟是有是无。
　　师云。常忆当年寻海客。一声羌笛过山南。
　　僧曰。和尚不近道理。
　　师云。从来祇与么。
　　问。古镜未磨时如何。
　　师云。照。
　　僧曰。磨后如何。
　　师云。黑。
　　僧曰。既是磨后。为什么黑。
　　师云。为汝要磨。
　　问。如何是无为。
　　师云。有作。
　　僧曰。如何是有作。
　　师云。无为。僧拟议。
　　师云。漆桶。遮里不是无为。
　　上堂云。寻常不欲与诸人枝蔓。今日未免枝蔓。罪过弥天。还有点检得出底么。若点捡得出。管取至道无难。若点检不出。莫道无事好。
　　上堂云。今日月望。打个糊饼供养大众。拈拄杖。作圆相云。还识此饼么。不但供养一人。百千万亿人秖是一个。细嚼饱餐。不得齩破。然虽如是。切忌面生。参。
　　上堂云。大众。有一人无形无相。无学无名。不动人情。能为变化。该罗群象。洞摄大千。截生死流。居涅盘岸。或诸佛菩萨。乃至人与非人。见今坐断毗卢。直至一生补处。还识此人么。若识得伊。共为洪范。若不识伊。常为冤对。快识取好。参。

　　杨州石塔惠照寺惠禅师

　　问。世尊出世。地涌金莲。和尚开堂。有何祥瑞。
　　师云。雪满长空。
　　僧曰。纤尘不立。
　　师云。伶利衲僧。

　　杭州南山广法法光禅师

　　问。雪峰三上投子。九到洞山。为什么倒戈卸甲。
　　师云。理长即就。
　　僧曰。未审雪峰得个什么。
　　师云。一棒一条痕。
　　问。腊月火烧山。意旨如何。
　　师云。若不得流水。还应过别山。
　　僧曰。学人未晓。
　　师云。春来草又生。
　　师云。主宾问答。未当宗乘。建化门中。一期施设。使言言相副。句句投机。於衲僧分上。远之远矣。而今日明云晴。山高水深。且作么生会举扬底道理。还会么。山僧不免土上加泥。更为通个消息。高低岩岫现重重。楼阁门开处处通。要会此中端的意。威光烁烁徧长空。伏惟珍重。

　　明州瑞岩山永觉禅师

　　问。久得韶阳旨。门中试为通。
　　师云。声前如迸镞。句后若流星。
　　僧曰。古殿豁开光灿烂。水精宫里[杀/米]真珠。
　　师云。点。
　　师云。若据衲僧分上。四时不别。八节安知。高栖岩上。出没卷舒。一任桑田海变。从佗兔走乌飞。布衾暖处始知春。黄叶飘阶委秋色。如斯境界。方称道怀。若据顺俗之谈。须知遮个消息。乃顾大众云。且道即今是什么时节。还知么。玉漏声将促。金乌影渐长。须臾春色里。又见百花香。久立。

　　睦州资福道芳禅师

　　问。德山．临济。以棒喝接人。和尚出世。将何垂示。
　　师云。山僧无气力。
　　僧曰。和尚岂无方便。
　　师云。大众笑你。
　　有僧出礼拜。起云。请师答话。
　　师云。蹉过了也。
　　僧曰。甚么处是蹉过。
　　师云。五里复五里。
　　师云。秋风清。秋水渌。白鹭立寒汀。秋蝉噪幽谷。金风扇白苹。玉露滋黄菊。流水奏伯牙之琴。凉飙动子猷之竹。听也听不尽。观也观不足。且作么生会个佛性义。良久。云。解空不在离声色。爱听孤猨岭上啼。

　　舒州太平慧登禅师

　　问。如何是太平境。
　　师云。多年三级塔。未老万株松。
　　僧曰。如何是境中人。
　　师云。一似不曾斋。
　　师云。太平知见。麦里有面。厨屋对僧堂。三门对佛殿。咄。

　　岳州乾明慧觉禅师

　　问。如何是乾明境。
　　师云。修竹四围绕。凌松一带寒。
　　僧曰。如何是境中人。
　　师云。手拈湘竹杖。目视楚山云。
　　僧曰。人境已蒙师指示。向上宗乘事若何。
　　师云。绿竹满轩庭。微云生岳面。
　　问。宝剑未出匣时如何。
　　师云。冷光生。
　　僧曰。出匣后如何。
　　师云。犹嫌钝。
　　问。如何是诸佛本源。
　　师云。野鹤连天叫。
　　僧曰。意旨如何。
　　师云。通宵彻夜闻。
　　问。如何是清净法身。
　　师云。泥人合掌礼西方。
　　问。如何是佛。
　　师云。老僧不妄语。
　　师云。蒙蒙微雨。滴滴阶墀。万木正秋色。归根叶落时。咦。清飙吹散断山云。孤月辽天说向谁。参。
　　上堂云。寒风响。雁声急。大启圆通何不入。雪月交光冷相照。鹭鹚飞向芦花立。休使空生双泪泣。
　　上堂云。内视於心。心无其心。外视於形。形无其形。远视於物。物无其物。良久。云。三际求心心不得。元来祇遮古今人。咄。
　　上堂云。三界无家此个人。十方周徧露全身。有时对面难寻觅。忽尔相逢又却亲。若要亲。山河大地绝纤尘。久立。
　　上堂。拈拄杖云。诸禅德会么。山僧两手分付与你诸人。尚不能会。放下拄杖。云。吽。吽。驴年梦见。参。

　　处州法海禅院世长禅师

　　问。法身三种病．二种光。如何透得。
　　师云。画地为牢。
　　僧曰。和尚透得也。
　　师云。退身无路。
　　僧曰。自起自倒。
　　师云。脑门着地。
　　问。如何是诸法实相。
　　师云。更举一遍。
　　僧曰。三世诸佛吐不出。六代祖师吞不下。
　　师云。言犹在耳。
　　师云。城市喧繁。空山寂静。虽然如是。动静一如。彼我不二。四时轮转。物理湛然。夏不去而冬自来。风不寒而氷自冷。今也古也。不假丝毫。谁少谁多。身无二用。诸禅德。既是身无二用。为甚么龙女现十八变。君不见弄潮须是弄潮人。卓拄杖。下座。

　　筠州米山崇仙禅师

　　上堂。顾视大众云。山河大地被山僧撮来。捣罗为末。炼蜜为丸。以淡姜汤吞却了也。何处更有一丝毫。若道是有。即为谤法。诸人到遮里。合作么生话会。良久云。参。

　　苏州宝华妙觉显禅师

　　问。机轮曾未转。转处实能幽。如何是转处实能幽。
　　师云。白云绕空谷。清风拂太虚。
　　僧曰。意旨如何。
　　师云。劫火洞然毫末尽。青山依旧白云中。
　　问。如何是祖师西来意。
　　师云。霜风落林叶。
　　僧曰。霜风落林叶。意旨何如。
　　师云。逢春又却生。
　　问。久雨不晴时如何。
　　师云。绿毛龟出水。
　　僧曰。晴后如何。
　　师云。得缩头时须缩头。
　　师顾视大众云。日如箭。月如梭。灵源本来莹净。何须特地揩磨。如今要得无余事。学取城东黑老婆。参。
　　上堂云。我眼本正。因师故邪。毗耶城老亦周遮。浮云收碧落兮自宽廓。黑豆逢水土兮自生芽。恁么会得。也好与三十棒。
　　上堂云。凉飙生后夜。万木尽惊秋。金风碎剪白云浮。莫问韶阳端的处。姮娥新琢玉为钩。

　　明州岳林元亨禅师

　　上堂云。云依依。日迟迟。柳开河岸。花发高枝。灵云今日向什么处安身立命。蓦拈拄杖云。看看。莫颟顸。久参高士。举目知归。晚进之流。新罗国里。珍重。

　　安州九嵏山圆明着禅师

　　问。大藏教中还有奇特事也无。
　　师云。有。
　　僧曰。如何则是。
　　师曰。展轴光千界。开函万国春。
　　问。作家不啐啄。啐啄不作家。学人上来。请师作家相见。
　　师云。袖里青蛇吼。
　　僧曰。学人不会。
　　师云。脑后冷光生。
　　僧曰。错。
　　师云。识甚痛痒。
　　师云。烟凝苇岸。黄叶飘空。燕去雁来。古今常定。说生说灭。未为极则之谈。遣有排空。岂是格外之语。黄梅半夜。少室九年。直显真机。更无别理。所以道。直截根源佛所印。摘叶寻枝我不能。敢问诸人。作么生会个直显真机底道理。良久云。参。
　　上堂云。云起高峰。水流涧下。乔松烟锁。古桧风生。且道衲僧分上成得什么边事。良久。云。孙宾门下。切忌钻龟。

　　庐州澄慧善珂禅师

　　问。如何是澄惠境。
　　师云。千里清风归野外。一轮明月上波心。
　　僧曰。如何是境中人。
　　师云。肩横楖栗。目视烟霄。
　　僧曰。如何是向上事。
　　师云。葛藤得也未。
　　师云。若论此事。高超三界。独步大方。截生死流。踞涅盘岸。演无上法。使灵苗异叶。处处腾芳。鸾凤麒麟。声声相应。可谓将此身心奉尘剎。是则名为报佛恩。诸高德。如斯举唱。未免周遮。若是出格道流。且待别相见。参。

　　苏州宝华山悟本庆禅师

　　问。久居岩谷即不问。入廛垂手事如何。
　　师云。弄花香满手。穿竹粉盈衣。
