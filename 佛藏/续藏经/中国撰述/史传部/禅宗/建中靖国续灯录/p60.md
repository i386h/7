<!-- { "loadSidebar": true } -->
　　问。诸佛出世。天雨四花。和尚出世。有何祥瑞。
　　师云。千闻不如一见。
　　僧曰。见后如何。
　　师云。瞎。
　　问。如何是佛。
　　师云。释迦．弥勒。
　　僧曰。便恁么会时如何。
　　师云。脑后擎拳。
　　问。如何是祖师西来意。
　　师云。琉璃缾子。僧拟议。师便喝。
　　问。庭前栢树人知有。先师无语意如何。
　　师云。真鍮不换金。
　　问。异类拟生全是兆。机锋兼带意如何。
　　师云。脱却襕衫提席帽。相逢不说那边来。
　　问。如何是清净法身。
　　师云。家无小使。不成君子。
　　问。目瞪口呿。如何话会。
　　师云。傍观者丑。
　　问。将心觅心。如何觅得。
　　师云。波斯学汉语。
　　问。如何是学人出身处。
　　师云。雪峰元是岭南人。
　　问。素面相呈时如何。
　　师云。一场丑拙。
　　问。起坐相随。为什么不识。
　　师云。相逢虽语笑。背后切无端。
　　问。如何是和尚家风。
　　师云。薄[利-禾+皮]明月。
　　僧曰。秖遮个。别有在。
　　师云。细切清风。
　　问。人人尽有一面古镜。如何是学人古镜。
　　师云。打破来。向你道。
　　僧曰。打破了也。
　　师云。胡地冬生笋。
　　问。如何是齩人师子。
　　师云。五老峰前。
　　僧曰。遮个岂会齩人。
　　师云。今日拾得性命。
　　问。古人道。说取行不得底。行取说不得底。未审行不得底作么生说。
　　师云。口在脚下。
　　僧曰。说不得底作么生行。
　　师云。蹈着舌头。
　　问。如何是祖师西来意。
　　师云。一队衲僧来。一队衲僧去。
　　问。知师久蕴囊中宝。今日当场略借看。
　　师云。适来恰被人借去。
　　问。王道与佛道相去多少。
　　师云。和尚褊衫阔。措大白襕宽。
　　上堂云。去者鼻孔辽天。来者脚蹈实地。且道祖师意向什么处着。良久。云。长恨春归无处觅。不知流入此中来。
　　上堂云。后词一诀。对面直说。若到诸方。不得漏泄。稍若商量。金刚脑裂。遂拍一下。
　　上堂云。高台巴鼻。开口便是。若也便是。有甚巴鼻。月冷风高。水清山翠。
　　上堂云。以楔出楔。有甚休歇。欲得休歇。以楔出楔。喝一喝。
　　上堂。高声唤侍者。侍者应喏。师云。大众集也未。
　　侍者曰。大众已集。
　　师云。那一个为什么不来赴参。侍者无语。
　　师云。到即不点。
　　上堂云。满口道不出。句句甚分明。满目觑不见。山山迭乱青。鼓声犹不会。何况是钟鸣。喝一喝。
　　上堂云。祖翁卓卓荦荦。儿孙龌龌龊龊。有处藏头。没处露角。借问衲僧。如何摸[打-丁+索]。
　　上堂云。鸡作鸡鸣。犬作犬吠。不用教招。自然如是。本分衲僧。却不瞥地。
　　上堂云。眼若朱红。面如泼墨。婆婆娑娑。颐颐索索。一口齩破铁馒头。馨香直到新罗国。
　　上堂。横桉拄杖云。牙如刀剑面如铁。眼放电光光不歇。手把蒺藜一万斤。等闲敲着天边月。卓一下。

　　蕲州五祖演禅师

　　问。携筇领众。祖令当行。坐断要津。师意如何。
　　师云。西风吹渭水。落叶满长安。
　　僧曰。四面无门山岳秀。今朝且得主人归。
　　师云。路头在什么处。
　　僧曰。对面蹉却。
　　师云。且喜到来。
　　问。祖意教意。是同是别。
　　师云。人贫智短。马瘦毛长。
　　问。如何是白云为人亲切处。
　　师云。裂转鼻孔。
　　僧曰。便恁么去时如何。
　　师云。不知痛痒。
　　问。达磨面壁。意旨如何。
　　师云。计校未成。
　　僧曰。二祖立雪时如何。
　　师云。将错就错。
　　僧曰。祇如断臂安心又作么生。
　　师云。炀帝开汴河。
　　问。如何是道。
　　师云。始平郡。
　　僧曰。如何是道中人。
　　师云。赤心为主。
　　僧云。未审道与道中人相去多少。
　　师云。名传天下。
　　问。如何是极则事。
　　师云。何须特地。
　　问。百尺竿头。如何进步。
　　师云。快走始得。
　　问。如何是临济下事。
　　师云。五逆闻雷。
　　僧曰。如何是云门下事。
　　师云。红旗闪烁。
　　僧曰。如何是曹洞下事。
　　师云。驰书不到家。
　　僧云。如何是沩仰下事。
　　师云。断碑横古路。僧礼拜。
　　师云。何不问法眼下事。
　　僧曰。留与和尚。
　　师云。巡人犯夜。
　　问。如何是白云一滴水。
　　师云。打碓打磨。
　　僧曰。饮者如何。
　　师云。无着面处。
　　问。天下人舌头尽被白云坐断。白云舌头甚么人坐断。
　　师云。东村王大翁。
　　问。尽力拨不转时如何。
　　师云。特石。
　　僧曰。一拨便转时如何。
　　师云。轹钻。
　　师乃云。适来思量得一则因缘。而今早忘了也。却是拄杖记得。乃拈拄杖云。拄杖子也忘了。遂卓一下。云。同坑无异土。咄。
　　上堂云。幸然无一事。行脚要参禅。却被禅相恼。不透祖师关。如何是祖师关。把火入牛栏。
　　上堂云。恁么恁么。鰕跳不出。不恁么不恁么。弄巧成拙。软似铁。硬似泥。金刚眼睛十二两。衲僧手里称头低。有价数。勿商量。无鼻孔底将什么闻香。
　　上堂云。难难几何般。易易没巴鼻。好好催人老。默默从此得。过遮四重关。泗州人见大圣。
　　上堂云。若要七纵八横。见老和尚打鼓升堂。七十三八十四。将拄杖蓦口便筑。然虽如是。拈却门前上马台。剪却五色索。方始得安乐。
　　上堂云。有一则奇特因缘举似诸人。欲说又被说碍。不说又被不说碍。欲举山河大地。又被山河大地碍。从教头上且安头。真金不博鍮。丈夫意如此。快乐百无忧。

　　滁州琅琊山开化寺永起禅师

　　襄阳人也。鹫岭兴化禅院受业。参白云端禅师以出世。住持二十年。都尉张侯敦礼奏以椹服。
　　问。口欲谈而词丧。心欲缘而虑忘。去此二途。请师速道。
　　师云。一片白云无尽处。被风吹去又吹来。
　　僧曰。此犹是学人问处。
　　师云。你问处作么生道。
　　僧曰。棒头有眼明如日。要识真金火里看。
　　师云。山僧罪过。
　　僧曰。知即得。
　　师拊掌一下。云。也不得放过。
　　问。浅闻深悟。不舍一法。深闻不悟。不受一尘。上是法堂。下是阶。作么生是迷逢达磨。
　　师云。终日相见。何消如此。
　　僧曰。迷逢达磨蒙师指。迷悟双忘事若何。
　　师云。唤作露柱。
　　僧曰。前头底如金似玉。后头底转见光辉。
　　师云。今日不着便。
　　问。年穷年尽烹露地白牛。寸刃未施。请拈出完全底头角。师良久。
　　僧曰。凡圣难测。谁唤作牛。
　　师云。错。
　　僧以手点云。雪落在什么处。
　　师云。犹自不知。
　　僧曰。敢道诸方不到。
　　师云。少卖弄。
　　问。千手大悲提不起。无言童子暗嗟吁。既是千手大悲。为什么却提不起。
　　师云。白云无缝罅。
　　僧曰。仰之弥高。钻之弥坚。
　　师云。头头显露。
　　僧曰。为复神通妙用。为复法尔如然。
　　师云。放过一着。
　　问。庵内人为什么不见庵外事。
　　师云。东家点灯。西家暗坐。
　　僧曰。如何是庵内事。
　　师云。眼在什么处。
　　僧曰。三门头合掌。
　　师云。有甚交涉。
　　师乃云。五更残月落。天晓白云飞。分明目前事。不是目前机。既是目前事。为什么不是目前机。良久。云。此去西天路。迢迢十万余。
　　上堂。良久。拊掌一下。云。阿呵呵。阿呵呵。还会么。法法本来法。遂拈拄杖云。遮个是山僧拄杖。那个是本来法。还定当得么。卓一下。

　　英州大溶山保福殊禅师

　　开堂日。上首白槌罢。师顾视大众云。会么。若也不会。第二杓恶水泼去也。
　　时有僧问。万缘俱荡尽。一衲任逍遥时如何。
　　师云。暝猨啼古木。
　　僧曰。学人不会。
　　师云。寒雾锁幽林。
　　问。如何是佛法大意。
　　师云。清溪三日一回虚。
　　僧曰。未审其中事若何。
　　师云。东头买贵。西头卖贱。
　　僧曰。还当也无。
　　师云。看物酬价。
　　问。诸佛未出世时如何。
　　师云。山河大地。
　　僧曰。出世后如何。
　　师云。大地山河。
　　僧曰。与么则一般也。
　　师云。敲砖打瓦。
　　问。如何是祖师西来意。
　　师云。一径杉松满面风。
　　僧曰。如何晓了。
　　师云。白杨青草雨蒙茸。
　　问。如何是无心道人。
　　师云。林下高眠。春秋不记。
　　僧曰。若然者。更无踪迹到人间。
　　师云。蓬茅多长雨。松竹不凋霜。
　　问。如何是和尚家风。
　　师云。椀大椀小。
　　僧曰。客来将何祗待。
　　师云。一杓两杓。
　　僧曰。未饱者作么生。
　　师云。少吃。少吃。
　　问。如何是大道。
　　师云。闹市里。
　　僧云。如何是道中人。
　　师云。一任人看。
　　问。如何是衲僧气息。
　　师云。熏天炙地。
　　问。如何是佛。
　　师云。巧画不似。
　　僧曰。如何是法。
　　师云。巧说不出。
　　僧曰。如何是僧。
　　师云。鬅头跣足。
　　问。言语道断时如何。
　　师云。舌落三分。
　　僧曰。心行处灭时如何。
　　师云。肚高三尺。
　　问。孤峰独宿时如何。
　　师云。林下长伸两脚眠。
　　问。如何是禅。
　　师云。秋风临古渡。落日不堪闻。
　　僧曰。不问遮个禅。
　　师云。你问那个禅。
　　僧曰。祖师禅。
　　师云。南华塔外松阴里。饮露吟风又更多。
　　问。如何是大道之源。
　　师云。一路入烟草。
　　僧曰。如何得达去。
　　师云。千山啼子规。
　　问。不落言诠。不落意想。闭却唇吻。请师分付。
　　师云。拄杖不在手。
　　僧曰。一片孤云点太清。
　　师云。重迭关山路。
　　问。西风凄凄。师意如何。
　　师云。草枯唯长菊。木落祇留松。
　　僧曰。四时心不变也。
　　师云。看看又是一阳生。
　　僧曰。毕竟如何。
　　师云。天长地久。
　　问。祖意教意。是同是别。
　　师云。巢知风。穴知雨。
　　僧曰。恁么则同也。
　　师云。禽宿巢。狐守冢。
　　问。如何是真正路。
　　师云。出门看堠子。
