<!-- { "loadSidebar": true } -->
　　师云。看楼打楼。
　　僧曰。放下拄杖。意旨如何。
　　师云。百杂碎。
　　问。鱼游陆地时如何。
　　师云。取死不迟。
　　僧曰。却下碧潭时如何。
　　师云。钻泥刺土。
　　问。诸法寂灭相。不可以言宣时如何。
　　师云。好个问头。
　　僧曰。恁么则普天匝地。
　　师云。更是一堆。
　　问。如何是无缝塔。
　　师云。四楞着地。
　　僧曰。如何是塔中人。
　　师云。鼻孔三斤称不起。
　　问。威音王已前。是什么人先悟。
　　师云。何不问露柱。
　　僧曰。便恁么会时如何。
　　师云。二头三手。
　　问。大用现前。不存轨则时如何。
　　师云。你为什么趯破脚指头。
　　问。金刚眼中着得个什么。
　　师云。一把沙。
　　僧曰。为什么如此。
　　师云。非公境界。
　　问。绝功勋处。如何履践。
　　师云。更买两緉草鞋。
　　僧曰。恁么则退步也。
　　师云。太少在。
　　问。国师三唤侍者。意旨如何。
　　师云。怜儿不觉丑。
　　僧曰。国师孤负侍者。意旨如何。
　　师云。美食不中饱人餐。
　　僧曰。侍者孤负国师。意旨如何。
　　师云。粉骨碎身未足酬。
　　问。三身中。那身说法。
　　师云。阇梨鼻孔舍。
　　僧曰。因什么如此。
　　师云。谤斯经故。获罪如是。
　　问。作么生是和尚歇人一句。
　　师云。阇梨不恁么来即得。
　　僧曰。祇如恁么来。还得休歇也未。
　　师云。驴年。
　　问。尽大地人各置一问。问问各别。未审和尚如何祇对。师弹指一下。
　　僧曰。未审还副他问也无。
　　师云。随州纸贵。
　　问。如何是不变异句。
　　师云。变也。
　　僧曰。毕竟如何。
　　师云。凫脚长。鹤脚短。
　　问。如何是般若体。
　　师云。蚌含明月。
　　僧曰。如何是般若用。
　　师云。兔子怀胎。
　　问。未有世界时。还有佛法也无。
　　师云。少一时不生。剩一时不死。
　　问。如何是透法身句。
　　师云。猢狲系露柱。
　　问。空王殿主以何为侍者。
　　师云。楼至佛。
　　问。如何是清净法身。
　　师云。满眼是尘埃。
　　问。如何是色空。
　　师云。薤园里卖葱。
　　问。古镜未磨时如何。
　　师云。也祇是个铜片。
　　僧曰。磨后如何。
　　师云。且收取。
　　问。学人有一问。未审还答也无。
　　师云。南地鹄。如地狐。
　　僧曰。意旨如何。
　　师云。三身里看。
　　师云。汝若进一步。即迷其理。若退一步。又失其事。若也寂然。又同无性。作么生免得此过。所以古人道。明知恁么故不犯。正当恁么时。切忌倾朴着。
　　上堂云。诸上坐。还有疑情。出来对众。大家共你商量。理长处就。所以赵州八十尚自行脚。祇是要饱丛林。又且不担板。若有作者。但请对众施呈。忽有岐[跳-兆+羊]察辨。呈中藏锋。忽棒忽喝。或施圆相。或象王回施。师子返掷。或拗折拄杖。或推倒禅床。但请施呈。还有么。众无对。
　　又云。若是宗门中儿孙。须瞻祖师机。方可是祖师苗裔。不可吃却祖师饭。着却祖师衣。趂謴(古困切)过日。便道我是行脚僧。遮个祇唤作名字比丘。徒消信施。阎罗王久后索你草鞋钱有日在。莫道我得便宜。忽然一日眼光落地。入地狱如箭。又图个什么。各自着便宜。又不是憨汉也。久立。
　　示众云。山僧记得在母胎中有一则语。今日举示大众。诸人不得作道理商量。还有人商量得么。若商量不得。三十年后不得错举。

　　灌州罗汉禅师

　　问。如何是佛。
　　师云。牛头阿房。
　　僧曰。如何是法。
　　师云。剑树刀山。
　　问。剎竿头上风车子。意旨如何。
　　师云。不拨自转。
　　问。腊月火烧山。意旨如何。
　　师云。寸草不生。
　　问。如何是道。
　　师云。家家问口通长安。
　　问。如何是本来心。
　　师云。路过了也。
　　问。如何是为人一句。
　　师云。拖泥带水。
　　僧曰。意旨如何。
　　师云。郎当不少。

　　随州双泉山琼山主

　　上堂云。欲识双泉道。纵横迥自幽。山连韶石峻。水接蜀江流。北顾平源浅。南瞻岐路稠。审思真谛理。月照叩峰头。

　　饶州荐福承古禅师法嗣
　　洪州观音选禅师

　　问。朝盖亲临於法会。请师提唱答　皇恩。
　　师云。云卷星当汉。
　　僧曰。犹是学人疑处。
　　师云。风停月在池。
　　僧曰。恁么则风云会处千寻直。日月中时八面明。
　　师云。莫错认。
　　问。千圣共传无底钵。师今得法嗣何人。
　　师云。壁立千万仞。花开三四枝。
　　僧曰。恁么则古师嫡子。云门儿孙。
　　师云。伶利人难得。
　　问。如何是观音境。
　　师云。烟篆透出碧霄去。青山螺髻隔江来。
　　僧曰。如何是境中人。
　　师云。金仙扶宝位。紩柱锁蛟龙。
　　问。佛未出世时如何。
　　师云。静。
　　僧曰。出世后如何。
　　师云。风。
　　僧曰。何异孟春犹寒。
　　师云。打折驴腰。
　　僧曰。路逢剑客须呈剑也。
　　师云。犹自。犹自。
　　上堂云。拟而不拟。挂人唇齿。瞪目长江。徧观海水。寒山道兮不知底。寒山性兮天下美。坐枯木兮有终有始。似孩童兮降伏魔鬼。入市忘归兮清风自起。拟寒山兮白云千里万里。
　　上堂。拈拄杖云。山僧一条拄杖。卓在孤峰顶上。采来摩捋多时。曲直自有模样。拈起横亘十方。放下群魔胆丧。说甚古佛释迦。拟议也须吃棒。击禅床一下。

　　和州净戒守密禅师

　　问。扬眉瞬目。早是纷纭。不涉言诠。请师答话。
　　师云。肯认鹭鹚为野鹤。难将杨柳比青松。
　　僧曰。渔翁歌　帝德。樵父乐升平。
　　师云。定州梨子江南价。
　　问。如何是清净法身。
　　师云。青莲华香。
　　僧曰。如何是法身向上事。
　　师云。白莲华香。
　　问。如何是佛。
　　师云。稽首。稽首。
　　僧云。学人有分也无。
　　师云。顿首。顿首。僧作舞而去。
　　师云。似即恰似。是即不是。
　　上堂云。祖师心印。无痕无状。历劫分明。未尝间断。拈轻负重。处处无妨。退后进前。亦不欠少。然虽如是。有意即错。无言即差。况诸佛天真之性。天真之道。本来清净。与虚空同寿。
　　上堂云。大道廓然。本无迷悟。不落是非。圣凡同路。若言即心即佛。如鬼有角。若言非心非佛。如羊无角。上士闻之。一悟千悟。下士闻之。如痴如哑。何故如此。譬如醍醐上味。为世所珍。遇斯之人。应难信受。久立。

　　潭州开福禅院从受禅师

　　示众云。少室尤年不可论。无风特地起波痕。西来的旨不能慎。直到如今累子孙。

　　潞州妙胜臻禅师法嗣
　　潭州大沩山承禅师

　　问。达磨未来时如何。
　　师云。浮云笼太岳。
　　僧曰。来后如何。
　　师云。明月落千溪。
　　问。梁王为什么不识达磨。
　　师云。彼彼丈夫。
　　问。九年面壁。意旨如何。
　　师云。一人传虚。万人传实。
　　问。如何是古佛家风。
　　师云。蒲团草座。
　　僧曰。若遇客来。将何祇对。
　　师云。吃茶去。
　　僧曰。昔日赵州。今日和尚。
　　师云。错。
　　问。如何是无底箧子。
　　师云。少人用得。
　　问。一花开五叶。结果自然成。如何是一花。
　　师云。芬芳直至今。

　　西川雪峰钦山主

　　上堂云。昨日一。今日二。不用思量。快须瞥地。不瞥地。蹉过平生勿巴鼻。咄。

　　襄州洞山普乐寺初禅师法嗣
　　潭州报慈嵩禅师

　　问。如何是佛。
　　师云。头戴天。脚蹈地。
　　问。北斗藏身。意旨如何。
　　师云。百岁老人入漆瓮。

　　荆南福昌德贤禅师

　　问。去离不得时如何。
　　师云。子承父业。
　　僧曰。如何是衲僧活计。
　　师云。甘里种田。
　　问。如何是古佛心。
　　师云。蔟花簇锦。
　　问。承师有言。隔河招手。意旨如何。
　　师云。被里张帆。
　　僧曰。恁么则南山起云。北山下雨也。
　　师云。蹈不着。

　　蕲州黄梅龙华祥禅师

　　问。如何是佛。
　　师云。银鬃朱尾。
　　僧曰。学人不会。
　　师云。两眼似銮铃。

　　金陵奉先道琛融照禅师法嗣
　　庐山莲华峰祥庵主

　　问。如何是雪岭泥牛吼。
　　师云。听僧曰。如何是云门木马嘶。
　　师云。响。
　　师临示疾时。举拄杖问众云。汝道古佛到遮里。为什么不肯住。众无对。
　　师云。为他途路不得力。复云。作么生得力去。乃横肩拄杖云。楖栗横担不顾人。却入千峰万峰去。言毕圆寂。

　　庐陵西峰豁禅师

　　问。金乌未出时如何。
　　师云。东西不辨。南北不分。
　　僧曰。出后如何。
　　师云。好丑难逃。
　　问。和风习习。春日迟迟。学人上来。愿闻法要。
　　师云。随分有春色。一枝三四花。
　　僧曰。百红千紫才观了。不羡灵云老古锥。
　　师云。你具什么眼。
　　僧曰。一枝岩畔笑春风。
　　师云。也祇道得一半。

　　江州崇胜卸禅师

　　问。羚羊未挂角时如何。
　　师云。寻溪过涧。
　　僧曰。挂角后如何。
　　师云。鼻孔辽天。
　　问。如何是学人受用三昧。
　　师云。横担拄杖。
　　僧曰。意旨如何。
　　师云。步步蹈实。
　　上堂云。寒时寒。热时热。古德重重成漏泄。智者无荣名不迁。迷者翻云底时节。底时节。真不彻。时寒。各请归堂歇。

　　随州龙居山明教宽禅师法嗣
　　桂州寿宁善义禅师

　　一日。去辞宽禅师。宽问。甚么处去。
　　师云。大安山去。
　　宽云。不涉途程。道将一句来。
　　师云。九九八十一。
　　宽喝云。乱走作么。师乃有省。
　　上堂。良久。举拂子示众云。祇么会得。不妨省力。虽然如是。比上不足。比下有余。
　　时有僧问。鼓声才罢人皆听。未审如何密领之。
　　师云。祗恐阇梨不问。
　　僧曰。此问还当否。
　　师云。静处萨婆诃。

　　明州岳林贤禅师

　　本住洪州香城。引退后。游山至泐潭。礼马祖禅师真。忽然悟道。乃曰。今年五十五。游山见马祖。低头礼三拜。目前无可睹。
