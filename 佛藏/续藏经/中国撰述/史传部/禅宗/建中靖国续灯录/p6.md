<!-- { "loadSidebar": true } -->
　　自此称为水牯牛。往诸方索斗。遂徧游禅席。勘诸知识。皇佑初。入　京谒都尉李侯。请相见。即便坐逝。

　　邛州西林义琛禅师

　　问。如何是和尚家风。
　　师云。井中红焰。月里浮沤。
　　问。如何是古镜。
　　师云。老僧怕他。
　　僧曰。为什么怕他。
　　师云。惭惶。惭惶。
　　问。佛未出世时如何。
　　师云。风调雨顺。
　　僧曰。出世后如何。
　　师云。国泰民安。
　　问。如何是大道。
　　师云。不障往来人。
　　僧曰。如何是道中人。
　　师云。要作什么。
　　问。如何是向上事。
　　师云。黄莺树上一枝华。
　　师於明道二年五月望日辞众。至十八日。沐浴端坐而逝。茶毗。收舍利。建塔于鹤山之北。

　　郢州林溪脱禅师法嗣
　　西剑州凤凰山智广禅师

　　问。万法本闲。时人自闹。如何是万法。
　　师云。剎剎尘尘。
　　问。灵松无异色时如何。
　　师云。方显岁寒心。
　　问。如何是学人一卷经。
　　师云。说因说果。
　　上堂云。秋山迭迭。秋水澄澄。秋风凛凛。秋月亭亭。此时独倚高楼望。拊掌临风笑数声。

　　舒州投子通禅师

　　问。达磨未来时如何。
　　师云。两岸唱渔歌。
　　僧曰。来后如何。
　　师云。大海涌风波。
　　问。般若是经。金刚是喻。学人上来。请师垂示。
　　师云。一槌两当。盖覆将来。
　　僧曰。谢师指示。
　　师云。你作么生会。
　　僧曰。一槌两当。盖覆将来。
　　师云。学语之流。
　　问。如何是孤峰顶上节操长松。
　　师云。能为万象主。不逐四时凋。
　　问。如何是和尚遮里佛法。
　　师云。东壁打西壁。
　　师云。早是老婆心也。虽然如是。也不易会。祗如达磨未来。且道此土还有也无。若有。何用更来此土。上坐且作么生理论有无。且道达磨甚么时来。而今又向何处去也。遮里若有个省觉。许上坐具一只眼。若也未会。久立。
　　上堂云。朝朝相似。日日一般。更有新奇也拈不出。至於诸圣出来。且不敢诳於上坐。因甚如此。盖为上坐是行脚人。如今共上坐在遮里。聚集少时。早是欺屈诸人了也。更若停腾。是非锋起。不如且歇。珍重。

　　南岳般若启柔禅师法嗣
　　蓝田县真禅师

　　问。如何是竺土大仙心。
　　师云。是谁传来。
　　问。如何是露地白牛。
　　师云。莫教吃人苗稼。
　　问。如何是无情说法。
　　师云。还见香台么。
　　问。如何是不二法门。
　　师云。一亦不是。
　　问。如何是大定门。
　　师云。拈柴择菜。
　　问。如何是千年石上古人踪。
　　师云。移易不得。
　　问。如石含玉时如何。
　　师云。合如是。
　　问。求之不得时如何。
　　师云。用求作么。
　　僧曰。如何即得。
　　师云。几时失来。
　　问。诸佛未出世时如何。
　　师云。你问我答。
　　僧曰。出世后如何。
　　师云。我问你答。
　　问。如何是向上关捩子。
　　师云。蹈不着。
　　僧曰。未审蹈着后如何。
　　师云。赚却人。
　　师云。成山假就於始篑。修途托至於初步。上坐适来从地炉边来。还与初步同。别。若言同。即不会不迁。若言别。亦不会不迁。上坐作么生会。还会么。遮里不是那里。那里不是遮里。且道是一处两处。是迁不迁。是来去不是来去。若於此显明得。便乃古今一如。初终自尔。念念无常。心心永灭。所以道。观方知彼去。去者不至方。上坐适来恁么来。却请恁么去。参。

　　韶州披云智寂禅师法嗣
　　庐山开先照禅师

　　问。向上宗乘。乞师垂示。
　　师云。白云断处见明月。
　　僧曰。犹是学人疑处。
　　师云。黄叶落时闻捣衣。
　　问。如何是禅。
　　师云。十语九中。不如一默。
　　僧曰。恁么则少林曾面壁。千古播徽猷。
　　师云。你分上又作么生。
　　僧曰。相对无言好消息。不须更去问南能。
　　师云。莫乱统。
　　问。如何是和尚家风。
　　师云。一条寒涧木。得力胜儿孙。
　　僧曰。用者如何。
　　师云。百杂碎。
　　上堂云。丛林规矩。古佛家风。一参一请。一粥一饭。且道明得个甚事。祗为诸人心心不停。念念不住。若能不停处停。念处无念。自合无生之理。与么说话。笑破他人口。参。

　　金陵天宝禅师

　　问。当机不荐时如何。
　　师云。钝。
　　僧曰。荐得后如何。
　　师云。快。
　　问。白云抱幽石时如何。
　　师云。非公境界。
　　问。如何是和尚家风。
　　师云。裂半作三。
　　僧曰。学人未晓。
　　师云。鼻孔针筒。

　　洪州泐潭山谦禅师法嗣
　　虔州了山宗盛禅师

　　问。古人面壁。意旨如何。
　　师云。为你要问。
　　问。如何是衣里明珠。
　　师云。切宜保借。
　　问。如何是沙门端的事。
　　师云。不要问别人。
　　问。如何是解脱门。
　　师云。从遮里入。
　　上堂云。钟声清。鼓声响。早晚相闻休忘想。荐得徒劳别问津。莫道山僧无伎俩。咄。

　　建中靖国续灯录卷第二
　　建中靖国续灯录卷第三　　　〔宋刻〕

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第十世
　　随州智门光祚禅师法嗣
　　明州雪窦山资圣寺明觉禅师

　　讳重显。姓李氏。遂州大寂九世之孙也。兴国五年四月八日生。始诞。旦夕瞑目若寐。幼即异常。不慕游戏。或见沙门。挽衣大喜。长依普安院仁铣上人出家。受具之后。横经讲席。究理穷玄。诘问锋驰。机辩无敌。咸知法器。佥指南游。
　　一造智门。即伸问曰。不起一念。云何有过。
　　门召近前。师即趋进。门以拂子击之曰。会么。师欲对次。门又击之。豁然开悟。情量颕脱。
　　次涉江湘。道业益着。宗匠器重。缁徒悚服。演法洞庭。学者云集。学士曾公会。钦其德望。召居雪窦。大启祖闱。洞示玄奥。都尉李侯遵勖特奏章服。侍中贾公昌朝寻乞美号。由是四方翘楚皆臻法席。升堂入室。悉驰道誉。
　　化缘将毕。一日游山。四顾周览。谓侍者曰。何日复来於此。
　　者哀乞道偈。师曰。平生唯患语之多矣。
　　翌日。出杖屦衣盂。散及徒众。乃曰。七月七日。复相见耳。盥沐摄衣。北首而逝。
　　云门谶曰。二百年后。吾道重显。即师之名也。岂虚然哉。
　　开堂日。於法座前顾视大众。乃云。若论本分相见。不必高升法座。遂以手指云。无量佛土一时现前。各各子细观瞻。其或涯际未知。不免拖泥带水。便升座。
　　上首白槌罢。有僧方出。师乃约住云。如来正法眼藏。委在今日。放开则瓦砾生光。把住则真金失色。权柄在手。杀活临时。其有作家。共相证据。
　　问。远离翠峰祖席。已临雪窦道场。是一是二。
　　师云。马无千里谩追风。
　　僧曰。恁么则云散家家月。
　　师云。龙头蛇尾。
　　问。德山．临济棒喝已彰。和尚如何为人。
　　师云。放过一着。僧拟议。师便喝。
　　僧曰。恁么则别有在。
　　师云。射虎不真。徒劳没羽。
　　问。次大法螺。击大法鼓。朝宰临筵。如何即是。
　　师云。清风来未休。
　　僧曰。恁么则得遇於师也。
　　师云。一言已出。驷马难追。
　　师复顾大众云。人天普集。合发明个甚事。焉可互分宾主。驰骋问答。便当宗乘。此门广大。威德自在。辉腾今古。把定乾坤。千圣秖言自知。五乘莫能建立。所以声前悟旨。犹迷顾鉴之端。言下知宗。尚味识情之表。诸人要知真实相为么。但以上无攀仰。下绝己躬。自然常光现前。个个壁立千仞。还辨明得也无。未辨辨取。未明明取。既辨明得。便能截生死流。踞祖佛位。妙圆超悟。正在兹时。堪报不报之恩。以助无为之化。珍重。
　　问。如何是佛法大意。
　　师云。祥云五色。
　　僧曰。学人不会。
　　师云。头上漫漫。
　　问。达磨未来时如何。
　　师云。猿啼古木。
　　僧曰。来后如何。
　　师云。鹤唳青霄。
　　僧曰。即今事作么生。
　　师云。一不成。二不是。
　　有僧出礼拜。起云。请师答话。师便棒。
　　僧曰。岂无方便。
　　师云。罪不重科。
　　复有一僧出礼拜。起云。请师答话。
　　师云。两重公案。
　　僧曰。请师不答话。师亦棒。
　　问。古人道。北斗里藏身。意旨如何。
　　师云。千闻不如一见。
　　僧曰。此话盛行。
　　师云。老鼠[口*(衔-金+缶)]铁。
　　问。古人道。皎皎地绝一丝头。秖如山河大地又且如何。
　　师云。面赤不如语直。
　　僧曰。学人未晓。
　　师云。徧问诸方。
　　问。如何是实学底事。
　　师云。针札不入。
　　僧曰。乞师方便。
　　师云。水到渠成。
　　问。如何是教外别传一句。
　　师云。看看腊月尽。
　　僧曰。恁么则流芳去也。
　　师云。痖子吃瓜。
　　问。如何是学人自己。
　　师云。乘槎斫额。
　　僧曰。莫秖遮便是。
　　师云。浪死虚生。
　　问。如何是缘生义。
　　师云。金刚铸铁劵。
　　僧曰。学人不会。
　　师云。闹市里牌。
　　僧曰。恁么则行到水穷处。坐看云起时。
　　师云。列下。
　　问。四十九年说不尽底。请师说。
　　师云。争之不足。
　　僧曰。谢师答话。
　　师云。铁棒自看。
　　问。如何是把定乾坤眼。
　　师云。拈却鼻孔。
　　僧曰。学人不会。
　　师云。一喜一悲。僧拟议。
　　师云。苦。
　　问。如何是脱珍御服。挂弊垢衣。
　　师云。垂手不垂手。
　　僧曰。乞师方便。
　　师云。左眼挑筋。右眼抉肉。
　　问。龙门争进举。那个是登科。
　　师云。重遭点额。
　　僧曰。学人不会。
　　师云。退水藏鳞。
　　问。学人乍入丛林。诸事不会。还拯济也无。
　　师云。苏州纸贵。
　　僧曰。和尚岂无方便。
　　师云。脑后拔榍。
　　问。寂寂忘言。谁是得者。
　　师云。卸帽穿云去。
　　僧曰。如何领会。
　　师云。披蓑带雨归。
　　僧曰。三十年后此话盛行。
　　师云。一场酸涩。
　　问。坐断毗卢底人。师还接否。
　　师云。殷勤送别潇湘岸。
　　僧曰。恁么则学人罪过也。
　　师云。天宽地窄太愁人。
　　问。生死到来。如何回避。
