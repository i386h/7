<!-- { "loadSidebar": true } -->
　　庐陵清原山行思禅师第十三世

　　杭州佛日山智才禅师法嗣
　　澧州夹山灵泉自龄禅师

　　姓周氏。宜兴人也。受业於本州福圣寺。十八具戒。志慕参游。造佛日才禅师法席。悟明心要。乃为执侍。才既迁化。复历诸方。潭州大沩山真如禅师请为座元。初住兴化。出世阐扬。
　　问。金鸡啄破瑠璃壳。玉兔挨开碧海门。此是人间光影。如何是祖师机。
　　师云。针札不入。
　　僧曰。秖如朕兆未生已前作么生道。师举起拂子。
　　僧曰。如何领会。
　　师云。斫额望扶桑。
　　问。混沌未分时如何。
　　师云。春风[台-台+弗][台-台+弗]。
　　僧曰。分后如何。
　　师云。春日迟迟。
　　僧曰。向上更有事也无。
　　师云。一年三百六十日。
　　问。佛未出世时如何。
　　师云。拨开天眼。按下云头。
　　僧曰。出世后如何。
　　师云。四海波涛静。一轮天地宽。
　　问。如何是时节因缘。
　　师云。秋池月写楼台影。满槛风传鼓角声。
　　僧曰。恁么则岳麓峰前云叆叇。澧阳江内浪滔天。
　　师云。一任钻龟打瓦。
　　上堂。良久。云。不须辨妄求真。不用避喧取静。人人杲日当空。处处玄机独回。瞿昙不守本分。独坐妙峰孤顶。广说海藏言诠。一如担雪填井。更云法眼衣盂。分付头陀守领。西天四七绵绵。东土二三永永。秀师拂拭尘埃。大似临嫁医瘿。老卢半夜三更。着忙走过东岭。至今子子孙孙。一半瞌睡未省。
　　上堂云。俨老当头击鼓。沙弥捧钵作舞。南泉打破粥锅。走了狸奴白牯。参。
　　上堂。良久。顾大众云。日里走金乌。谁云一物无。赵州东壁上。挂个大葫芦。参。
　　上堂。良久。画一圆相云。大众。五千余卷诠不尽。三世诸佛赞不及。令人却忆卖油翁。即忙走下绳床立。参。
　　上堂云。列祖风规。毫厘靡亏。明明有据。落落无依。大众。竿头直须进步。尽饼不可充饥。岂不见香严掷砾。顿发真机。可笑今年贫更杀。失却旧年锥。参。
　　上堂云。便乃忘机守默。已被金粟占先。拟欲展演词锋。落在瞿昙之后。离此二途。作么生是衲僧透脱一路。良久。云。好笑南泉提起处。刈茆鎌子曲弯弯。参。
　　上堂。喝一喝。云。是什么时节。日暖风和。三春二月。家家门户大开。处处百花斗发。王老抬眸。灵云漏泄。
　　师复举起拳云。大众。你把取西瞿耶尼。还我北郁单越。拍禅床一下。

　　东京惠林禅院若冲觉海禅师法嗣
　　东京永兴华严佛慧禅师

　　讳智明。姓史氏。常州人也。及冠为僧。即慕参游。缘契慧林觉海禅师。众请出世。　哲宗皇帝上仙百日入内。特赐佛慧禅号。
　　开堂日。问。知师久佩毗卢印。愿开宝藏济劳生。
　　师云。举头若具金刚眼。无限清辉尽属君。
　　僧曰。今日小出大遇。
　　师云。未开口已前作么生。
　　僧曰。却请和尚道。
　　师云。鹞子过新罗。
　　问。如何是华严境。
　　师云。重重无尽。
　　僧曰。如何是境中人。
　　师云。觌面相呈。
　　僧曰。向上宗乘事若何。
　　师云。将谓是金毛师子。
　　问。鱼龙难辨。玉石未分。祖意西来。如何指示。
　　师云。点。
　　僧曰。点铁为金。一场富贵。
　　师云。莫将庭际栢。唤作路旁蒿。
　　僧曰。恁么则迷来宛似蛾投火。悟去还如鹤出笼。
　　师云。莫将闲学解。埋没祖师心。
　　问。弹指此心即不问。知音相见事若何。
　　师云。披蓑侧笠千峰下。引水浇蔬五老前。
　　僧曰。恁么则泥牛弄月波涛里。石女吹笙火焰中。
　　师云。你分上作么生。
　　僧曰。学人若也通消息。秖恐难为碧眼胡。
　　师云。山僧今日失利。
　　问。相逢不擎出。举意便知有。
　　僧提起坐具云。如今提起了也。和尚作么生。
　　师云。谢你布施。
　　僧曰。此是学人底。那个是和尚底。
　　师云。将谓是衲僧。
　　僧曰。不但宗眼分明。亦乃师承有据。
　　师云。缩却舌头。
　　师云。此一大事因缘。非神通之所到。非智慧之所诠。三世诸佛秖言自知。一大藏教譬喻不及。今人不了。妄涉尘劳。见惑由存。是非锋起。殊不知法界融通。灵然不昧。包含万有。髑处光辉。清风与明月交参。森罗共乾坤并秀。寒松古栢。不用思量。翠竹黄花。何须卜度。於斯荐得。上报佛恩。亦资　国祚。良久。云。竟日不干清世事。一炉香篆祝　尧年。珍重。
　　上堂云。春光烁烁。暖气飘飘。万木含烟。千花竞秀。白云散处。楼阁门开。碧雾收时。妙峰顶露。且道妙峰顶上一句作么生道。良久云。共僧岩上坐。见客海边行。
　　上堂云。若论此事。在天则列万象而齐现。在地则运四时而发生。在人则出没卷舒。六根互用。且道在山僧拄杖头上又作么生。良久。卓一下。云。高也着。低也着。

　　常州广福昙章法照禅师

　　问。如何是祖师西来意。
　　师云。春来花自发。
　　僧曰。学人未晓。
　　师云。秋至叶先凋。
　　问。如何是露地白牛。
　　师云。头角分明。
　　问。如何是和尚为人一句。
　　师云。一二三四五六七。
　　僧曰。意旨如何。
　　师云。万物皆从遮里出。

　　镇府水泰智航禅师

　　问。灵山微笑即不问。天钵亲传事若何。
　　师云。花不乱坠。石不点头。
　　僧曰。休说永嘉宿觉。不若立雪神光。
　　师云。铁牛耕破岭头云。
　　上堂云。散为器者。乃道之漓。适於变者。为法之弊。灵机不昧。亘古亘今。大用现前。何得何失。虽然如是。忽遇无孔铁槌。作么生话会。拈拄杖云。穿过了也。
　　上堂云。干将在手。纵夺临时。主令全提。群魔胆裂。烟云路断。凡圣绝踪。楼阁门开。知音何在。乃召大众云。高着眼。
　　上堂云。龙腾碧汉。变化无方。凤翥青霄。谁知踪迹。可行则行。不出百千三昧。可止则止。宁亡万象森罗。所以道。取不得。舍不得。不可得中秖么得。且道得个什么。良久。云。莫妄想。

　　常州江阴寿圣子邦圆觉禅师

　　问。学人上来。请师说法。
　　师云。海底红尘起。
　　僧曰。乞师方便。
　　师云。山头白浪生。
　　问。祖意教意拈放一边。如何得速成佛去。
　　师云。有成终不是。是佛亦非真。
　　僧拟议。师叱云。话头道什么。

　　真州长芦崇福应夫广昭禅师法嗣
　　滁州琅琊山宗初禅师

　　问。朝宰请师升宝座。如何方便示西来。
　　师云。多少分明。
　　僧曰。恁么则法雨高沾了了堂。
　　师云。贫无达士将金济。病有闲人说药方。
　　僧曰。云散始知江月白。座间方见老卢机。
　　师云。别处人事。
　　问。如何是琅琊境。
　　师云。红日照成金色界。秋烟染出碧瑠璃。
　　僧曰。如何是境中人。
　　师云。抬头山万朵。伴手一枝筇。
　　师云。若据祖宗门下。举目则千山万水。低头乃十万八千。更若展露言锋。寻言究妙。譬若敲冰求火。缘木取鱼。徒费精神。远之远矣。如斯语话。犹涉化门。且问诸人。不落化门一句作么生道。良久。云。一句无私。应之万里。

　　滁州龙蟠山道成禅师

　　问。镇海明珠初出水。今日当场欲借看。
　　师云。白云收海面。红日上天心。
　　僧曰。恁么则一轮光彩照无穷。
　　师云。烁破髑髅。
　　问。闻师已得黄梅旨。一法如何指示人。
　　师云。花开千朵秀。风动一江寒。
　　僧曰。瘦竹有高节。云闲无定踪。
　　师云。一曲楚歌愁杀人。
　　问。阳春已发。觉木初荣。宝座既登。请师说法。
　　师云。岸柳迎风舞。
　　僧曰。学人未晓。
　　师云。溪花向日开。
　　问。如何是龙蟠境。
　　师云。云散千山翠。烟深隔两锺。
　　僧曰。如何是境中人。
　　师云。楖栗一条。衲衣三事。
　　僧曰。向上更有事也无。
　　师云。瞌睡汉。
　　师云。信手拈来。无非妙用。灵知自性。历劫常如。动静随缘。犹谷答响。分身百亿。曲徇群生。洒甘露。沃蕉芽。布慈云。谈实相。咸归至道。今古湛然。更须打辨精神。分明看取。诸仁者。还见么。良久。云。秋水一泓长见底。涧松千尺不生枝。

　　真定府洪济禅院宗赜禅师

　　姓孙氏。洛州永年人也。少习儒业。禀性超然。满禅师勉令奉佛。投圆通禅师出家。未几。祝发披缁。参广照禅师。屡扣宗猷。未有开发。足方蹑阶。忽然悟道。投机颂曰。
　　举足上砖阶。分明遮个法。
　　黄杨木畔笑呵呵。万里青天一轮月。
　　遂陈其所悟。照乃可之。待制杨公畏命师出世。曾鲁公宅奏赐椹服。
　　问。台星临宝座。祖意愿宣扬。
　　师云。万里不挂片云。
　　僧曰。恩深转无语。
　　师云。唯有好风来席上。更无闲语落人间。
　　僧曰。千古淳风特地清。
　　师云。真师子儿。善师子吼。
　　问。四众临筵。请师说法。
　　师云。须弥山。大海水。
　　僧曰。我闻一唱三疑息。青莲启目视头陀。
　　师云。毕钵岩中如何话会。
　　僧曰。杲日当空。清风满座。
　　师云。祇道得一半。
　　问。如何是古佛家风。
　　师云。祇觉春风吹我寒。不知明月为谁白。
　　僧曰。学人特伸请益。
　　师云。相逢秋色里。此意与谁同。
　　问。达磨面壁。此理如何。师良久。僧礼拜。
　　师云。今日被遮僧一问。直得口哑。
　　上堂云。冬去寒食。一百单五。活人路上。死人无数。头钻荆棘林。将谓众生苦。拜扫事如何。骨堆上添土。唯有出家人。不踏无生路。大众。且道向什么处去。还会么。南天台。北五台。参。
　　上堂云。镇府萝卜头。声名播天下。虽则诸方老宿尽力提撕。然而多口衲僧齩嚼不破。先住禅师放下。又分付山僧。如今劈析将来。奉为普通供养。良久。云。莫嫌冷澹无滋味。聊表禅家一片心。
　　上堂云。金风澹荡。物景萧条。叶落庭皋。云飞岭上。不逃暑而暑自退。无意凉而凉自来。正当恁么时。若谓唯心境界。正是头上安头。若言一切平常。大似斩头觅活。
　　上堂云。新罗别无妙诀。当言不避截舌。但能心口相应。一生受用不彻。且道如何是心口相应底句。良久云。焦砖打着连底冻。参。

　　歙州普满明禅师

　　问。一佛出世。各坐一花。师今出世。为什么却升此座。
　　师云。一片红云起。千山地布金。
　　僧拈起坐具云。且道遮个是什么。
