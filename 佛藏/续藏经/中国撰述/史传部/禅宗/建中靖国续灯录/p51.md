<!-- { "loadSidebar": true } -->
　　上堂。拈拄杖云。日月不能并明。河海不能竞深。须弥不能同高。乾坤不能同固。圣凡智慧不及。且道遮个有什么长处。良久。云。节目分明。生来条直。冰雪敲开片片分。白雪点处承伊力。击禅床。下座。

　　抚州明水法逊禅师

　　问。向上宗乘即不问。明水波涛事若何。
　　师云。探珠宜浪静。
　　僧曰。未审如何趣向。
　　师云。一任摸[打-丁+索]。
　　问。如何是明水境。
　　师云。石门路崄。
　　僧曰。如何是境中人。
　　师云。口方四字。
　　僧曰。未审更有事也无。
　　师云。游子不知春已去。误听黄鹂作杜鹃。
　　师云。万法万形。皆逐心成。孤光一照。万虑俱清。随方任器。逐晦随明。芥纳须弥无宽窄。毛吞巨海不亏盈。参。
　　上堂云。妙觉非遥。能仁不远。出入不离。相随动转。若於今日识渠。不在当时鹿苑。参。
　　上堂云。沙门上士。道眼为先。穷本明心。方为究竟。森罗万象。本有同源。廓落太虚。谁云有滞。尘劫来事。祇在如今。盖是心迹不通。识情所碍。所以三世诸佛尽在目前。诸人还见么。良久。云。一二三四五。各各面相睹。参。

　　兴元府慈济聪禅师

　　问。骑牛觅牛即不问。天然脱洒意如何。
　　师云。卸却[(虺-兀+元)-虫+骨]臭布衫。
　　僧曰。布衫已卸了也。
　　师云。脱洒事即不问。牛在什么处。
　　僧曰。吽。吽。
　　师云。几乎放过。
　　问。如何是道。
　　师云。此去长安三十七程。
　　僧曰。如何是道中人。
　　师云。撞头磕额。
　　问。不是风动。不是幡动。未审是什么动。
　　师云。低声。低声。
　　问。如何是随色摩尼珠。
　　师云。青青翠竹。郁郁黄花。
　　僧曰。如何是正色。
　　师云。退后。退后。
　　问。释迦已灭。弥勒未生。未审谁为导首。
　　师云。铁牛也须汗出。
　　僧曰。莫便是为人处也无。
　　师云。细看前话。
　　问。如何是超佛越祖之谈。
　　师云。陕府铁牛。
　　师云。三乘教典。不是真诠。直指本心。未为极则。若遇通心上士。脱洒高流。出来相见。乃顾视大众云。休。
　　上堂云。终日孜孜相为。恰似牵牛上壁。大众。何故如此。贪生逐日驱驱去。唤不回头争奈何。
　　上堂云。一即一。二即二。把定要津。何处出气。乃拈拄杖云。彼自无疮。勿伤之也。卓一下。

　　安州白兆山通慧珪禅师

　　问。诸佛出世。建立法门。和尚出世。以何垂示。
　　师云。云收千嶂碧。云霁八方明。
　　僧曰。朝游罗浮。暮归檀特。
　　师云。脚跟下事作么生。僧拊掌一下。
　　师云。作家禅客。
　　僧曰。也不消得。
　　师云。山僧失利。
　　问。收来放去即不问。古佛家风事若何。
　　师云。一回举着一回新。
　　僧曰。和尚岂无方便。
　　师云。自是蒲绳短。休嫌古井深。
　　师云。幸逢嘉会。须采异闻。既遇宝山。莫令空手。不可佗时后日。门扇后壁角头。自说大话。也无利益。然则此事。问与不问。亦无得失。何也。穷天地。亘古今。即是当人一个自性。於是中间更无佗物。
　　诸人每日行时行着。卧时卧着。坐时坐着。祇对语言时。满口道着。以至扬眉瞬目。瞋喜爱憎。寂默游戏。朱尝间断。因甚么不肯承当。自家歇去。良由无量劫来。爱欲情重。生死路长。背觉合尘。自生疑惑。譬如空中飞鸟。不知空是家乡。水里游鱼。忘却水为性命。何得自抑。却问傍人。大似捧饭称饥。临河叫渴。
　　诸人要得休去么。各请立地。定着精神。一念回光。豁然自照。何异空中红日。独运无私。盘里明珠。不拨自转。然虽如是。秖为初机。向上机关未曾踏着。且道作么生是向上机关。良久。云。仰面看天不见天。

　　寿州霍丘归才禅师

　　问。如何是祖师密密意。
　　师云。佛眼觑不见。
　　僧曰。为什么觑不见。
　　师云。密密意。
　　问。一言相契时如何。
　　师云。丹霄显露。
　　僧曰。不假一言时如何。
　　师云。带水拖泥。
　　问。拨尘见佛时如何。
　　师云。眉长三尺。
　　师云。若於遮里悟去。迥脱根尘。不拘文字。便乃坐机报化佛头。高步毗卢顶上。顿超三界物类。无拘妙用也。变作金毛师子。向须弥山顶哮吼一声。群魔胆裂。蓦拈拄杖云。休向清凉山里埵根。且在霍丘城下拈出。还见么。若也以见见之。为常见。若也无见见之。为断见。前来葛藤一时画断。见即不见。还见么。良久。云。前村深雪里。昨夜一枝开。

　　庐州长安净名法因禅师

　　问。祖意西来即不问。法令当行事若何。
　　师云。拄杖点头。
　　僧曰。要用即用。
　　师云。非公境界。
　　师云。天上月圆。人间月半。七八是数。事却难算。隐显不辨即且致。黑白未分一句作么生道。良久。云。相逢秋色里。共语月明中。参。
　　上堂云。祖师妙诀。别无可说。直饶钉觜铁舌。未免弄巧成拙。净名已把天机泄。珍重。

　　太平州芜湖县吉祥讷禅师

　　问。昔日凤凰台畔。已得圆通之机。今朝坐断要津。愿唱西来之曲。
　　师云。日出卯。用处不须生善巧。
　　僧曰。学人今日得闻於未闻去也。
　　师云。心不负人。面无惭色。
　　僧曰。可谓清音通碧汉。古曲尽咸闻。
　　师云。逢人但恁么流通。
　　师云。诸佛不出世。亦无有涅盘。祖师不西来。亦无所传授。若一向恁么去。释迦老子饮气吞声。放一线道。过遮边来。便见有佛有祖。有师有承。山僧到遮里。进前不得。退后无门。不免露个消息。也要大家知委。还相悉么。良久。云。霹雳一声惊宇宙。几人犹在梦魂中。
　　师到隐净。上堂云。五峰影里。双涧声中。草木青葱。烟云澹泞。风光溢目。触处可观。然虽如是。秖如撞着道伴一句作么生道。还知落处么。良久。云。玲珑八面自回合。峭峻一方谁敢窥。复云。啸月呤风水石间。忘机赢得此心闲。无端打破空狼籍。羞对白云归旧山。

　　庐州广惠冲云禅师

　　问。如何是广惠境。
　　师云。古栢含烟翠。乔松带雪寒。
　　僧曰。如何是境中人。
　　师云。一瓶净水一笼烛。童子念经僧坐禅。
　　师云。法界性海。非三界可观。解脱法门。绝一尘可示。盖由性灵不等。根器差殊。故诸佛出兴。随缘设教。或茶坊酒肆。徇器投机。或柳巷长街。优游自在。种种施为。尽入萨婆若海。恁么说话。耻佗先圣。不见古人道。赤肉团上。壁立千仞。百尺竿头。如何进步。良久。云。摋手到家人不识。更无一物献尊堂。珍重。

　　浮槎山福严守初禅师

　　问。如何是受用三昧。
　　师云。拈匙放筯。
　　问。如何是正直一路。
　　师云。踏不着。
　　僧曰。踏着后如何。
　　师云。四方八面。
　　问。学人便恁么会时如何。
　　师云。错。
　　僧曰。如何得不错。
　　师云。且看前话。
　　师云。若论此事。放行。则曹溪路上月白风清。把定。则少室峰前云收雾卷。如斯语论。已涉多途。但由一念相应。方信不从人得。大众。且道从什么处得。良久。云。水流元在海。月落不离天。
　　上堂云。即性之相。一片晴空。即相之性。千波竞起。若彻来源。清流无阻。所以举一念而尘沙法门顿显。拈一毫而无边剎境齐彰。且道文殊．普贤即今在什么处。下坡不走。快便难逢。便下座。

　　鼎州德山仁绘禅师

　　问。如何是不动尊。
　　师云。来千去万。
　　僧曰。恁么则脚跟不点地。
　　师云。却是汝会。
　　师云。至道无难。唯嫌栋择。但莫憎爱。洞然明白。山僧即不然。至道最难。须是拣择。若无憎爱。争见明白。

　　澧州圣寿香积用旻禅师

　　上堂云。木马冲开千骑路。铁牛透过万重关。木马铁牛即今在什么处。良久。云。惊起暮天沙上雁。海门斜去两三行。

　　筠州瑞相子来禅师

　　师顾视云。夫为宗匠。随处提纲。应机问答。杀活临时。心眼精明。那容妖怪。若也棒头取正。喝下承当。埋没宗风。耻佗先作。转身一路。不在迟疑。一息不来。还同死汉。大众。直饶到遮田地。犹是句语埋藏。未有透脱一路。敢问诸人。作么生是透脱一路。还有人道得么。若无人道得。山僧不免与诸人说破。良久。云。玉离荆岫寒光动。剑出丰城紫气横。

　　庐州真空从一禅师

　　问。一请便来时如何。
　　师云。快便难逢。
　　僧曰。昨朝衲子。今日禅师。
　　师云。两彩一赛。
　　僧曰。云门道。南山起云。北山下雨。意旨如何。
　　师云。非公境界。僧拟议。师便喝。
　　师云。心镜明鉴无碍。遂拈起拄杖云。唤遮个作拄杖。即是碍。不唤作拄杖。亦是碍。离此之外。毕竟如何。要会么。碍不碍。谁为对。大地山河。廓然粉碎。

　　庐州承天资福月禅师

　　问。如何是庐州境。
　　师云。千里风威肃。重城角韵清。
　　僧曰。如何是境中人。
　　师云。歌廉虽起袴襦咏。借剑难留柱石材。
　　师云。信知此事。西竺首传迦叶。域中祖令刚行。东土后付卢公。教外真风不坠。分灯列派。徇器投机。自古及今。圣贤间出。岂可以小根小智而能绍续祖宗。发显真猷。称扬斯事。然虽如是。事无一向。岂不见先德道。最初说法者。不知有末后句。末后说法者。不知有最初一句。最初一句即且致。作么生是末后一句。还有人道得么。良久。云。珍重。

　　南京宁陵安福子胜禅师

　　问。妙峰顶上即不问。半山相见事如何。
　　师云。草里汉。
　　问。若立一尘。家国兴盛。不立一尘时如何。
　　师云。有眼无耳朵。六月火边坐。僧便归众。
　　师云。三十六计。走为上计。随后便打。
　　师云。问处风驰电卷。答处海纳众流。捡点将来。有甚用处。何也。且大道虚旷。孰以言宣。法无去来。本非出没。自古自今。何曾有异。灵光不昧。体露真常。心本空寂。境自不生。境既不生。性本常住。可谓一切诸法皆悉圆成。是故先觉有言。法本法无法。无法法亦法。今付无法时。法法何曾法。
