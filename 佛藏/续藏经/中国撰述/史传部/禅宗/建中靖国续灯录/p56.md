<!-- { "loadSidebar": true } -->
　　僧曰。未明佛法千般境。悟了心中万事无。
　　师云。勿交涉。
　　上堂云。扬声止响。不知声是响根。弄影逃形。不知形为影本。以法问法。不知法本非法。以心传心。不知心本无心。心本无心。知心如幻。了法非法。知法如梦。心法不实。莫谩追求。梦幻空花。无烦地捉。若到遮里。三世诸佛．一大藏教．祖师言句．天下老和尚路布葛藤。尽使不着。何故。太平本是将军致。不许将军见太平。

　　恩州祖印善丕禅师

　　问。如何是佛。
　　师云。通上彻下。
　　僧曰。如何是法。
　　师云。彻下通上。
　　师乃云。通上彻下。彻下通上。迷有千差。悟无两样。咄。

　　庐山贤栖迁禅师法嗣
　　杭州南山法雨惟镇禅师

　　问。如何是法雨境。
　　师云。竹寺门相并。湖山路接连。
　　僧曰。如何是境中人。
　　师云。芳草和花种。修篁带雨移。
　　师顾大众云。还知么。南山岭头。白云丹丹。西湖岸上。绿柳依依。一时验取。不用针锥。喝一喝。下座。

　　舒州王屋山崇福灯禅师

　　上堂云。天不能盖。地不能载。一室无私。何处不在。大众。直饶恁么会去。也是鬼弄精魂。怎生说个常在底道理。良久。云。金风昨夜起。徧地是黄花。
　　上堂。良久。云。一也不成。二也不是。张三作群。李四成队。上下混成。俱为一块。直饶龙舒把断要津。争柰有傍不肯底。任是钉觜铁舌。也须恼裂粉碎。喝一喝。

　　潭州东明惠迁禅师

　　初住南源。问。如何是南源境。
　　师云。五岭侵霄汉。三株锁碧烟。
　　僧曰。如何是境中人。
　　师云。焚香开卷霞生砌。卷箔冥心月在池。
　　上堂云。不可以智知。不可以识识。大众。且道识个什么。良久。云。露柱是木头作。珍重。

　　和州褒禅冲会圆智禅师法嗣
　　杭州临安居润禅师

　　问。为国开堂於此日。师将何法利人天。
　　师云。将谓伶利。
　　僧曰。一炷名香祝　圣恩。
　　师云。今日事作么生。僧无语。
　　师云。气急杀人。
　　问。清净本然。偏周沙界。庵内人为什么不见庵外事。
　　师云。合恁么。
　　僧曰。特伸请益。
　　师云。有甚相孤。
　　上堂云。大众但看。从上古圣挑囊负钵。出一丛林。入一保社。若不得个入处。昼夜不舍。参问知识。筑着磕着。忽然瞽地。始知刀是铁作。一时放下。便乃天台普请。南岳游山。左之右之。不居惑地。诸仁者。古人既恁么会。今人欠少个什么。良久云。多虚不如少实。

　　台州瑞岩子鸿禅师法嗣
　　台州佛窟昌国可英禅师

　　问。如何是佛法大意。
　　师云。一轮才出海。万汇尽沾恩。
　　僧曰。学人不会。
　　师云。祇为分明极。翻令所得迟。
　　问。如何是佛窟境。
　　师云。春归一径岩前秀。雪尽数峰云外寒。
　　僧曰。如何是境中人。
　　师云。锡杖夜敲霜峤月。铜缾晨漱碧潭烟。
　　师乃云。春风澹荡。万物含芳。林间野老讴歌。江上渔人举棹。岩花列秀。岸柳垂阴。莺啭乔林。兽鸣幽谷。白云绽处。千峰而迭迭崔嵬。万派朝宗。浩渺而波澜涵月。森罗普现。万象齐观。南北东西。交横互映。重重帝网。百亿垂形。海印发光。大千普赴。如斯语话。无不尽知。且道迷身一句作么生道。良久。云。天上忽雷惊宇宙。井底虾蟆不举头。参。

　　明州岳林寺昙振禅师

　　上堂。敛衣坐定。云。今日布袋头开。还有买卖者么。
　　僧出曰。有。
　　师云。不作贵。不作贱。作么生酬价。僧无语。
　　师云。山僧今日失利。
　　问。宝座既登於此日。个中消息请宣扬。
　　师云。飒飒和风。飘飘细雨。
　　僧曰。言前超有路。句下越毗卢。
　　师云。也不消得。
　　问。知师解接无根树。妙手能挑海底灯。学人上来。请师一接。
　　师云。堤柳乍开金眼细。岭梅初绽玉苞香。
　　僧曰。圆音才剖。大众沾恩。
　　师云。伶利人难得。
　　上堂云。若论此事。不在僧之与俗。男之与女。贤之与愚。贵之与贱。悉皆具足。曾无欠少。良由根有利钝。见有差殊。向声色里转却。何以知之。岂不见道。名言滞於心首。恒为缘虑之场。实际居於目前。翻成名相之境。且作么生是目前事。还知么。良久云。眼里无筋一世贫。

　　汀州开元智潭禅师法嗣
　　汀州开元宗佑禅师

　　问。如何是祖师西来意。
　　师云。扁舟冲雪浪。
　　僧曰。未审意旨如何。
　　师云。一苇渡金陵。
　　师乃云。祖师庭下。水泄不通。佛事门中。风行草偃。於斯见得。畅快平生。拟议思量。千山万水。

　　虔州慈云庆珰禅师法嗣
　　虔州广慈道传禅师

　　问。如何是梅川境。
　　师云。金精嶷嶷凌霄汉。梅水滔滔贯巨洋。
　　僧曰。如何是境中人。
　　师云。闲庭子贱鸣琴化。百里生民歌复谣。
　　僧曰。向上宗乘。如何指示。
　　师云。南斗七。北斗八。

　　金陵蒋山法泉佛慧禅师法嗣
　　滁州幽谷寿圣寺佑禅师

　　问。如何是和尚为人处。
　　师云。未免拖泥带水。
　　僧曰。如何得不拖泥带水去。
　　师云。好吃棒。
　　僧曰。学人有什么过。师便打。

　　郢州太平兴国法云禅师

　　问。如何是祖师西来意。
　　师云。踏破草鞋。
　　僧曰。学人未晓。
　　师云。直下承当。

　　衢州九峰殊甫禅师

　　问。灵蛇在手。一任卷舒。宝鉴当轩。是何光境。
　　师云。一轮皎皎。万里沾恩。
　　僧曰。万丈白云藏不得。
　　师云。於你分上得个什么。
　　僧曰。休将三寸舌。调弄五湖僧。
　　师云。山僧罪过。

　　善果怀演庵主法嗣
　　潭州玉池光教寺冲俨禅师

　　问。以心传心。无说可说。无说即不问。如何是可说。
　　师云。石笋逢时长。
　　僧曰。未审意旨如何。
　　师云。葵花向日开。
　　问。如何是祖师的的意。
　　师云。泥牛不吃栏边草。
　　僧曰。和尚向何处安身立命。
　　师云。直向孤峰顶上眠。

　　庐山归宗通禅师法嗣
　　襄州资福广照素月禅师

　　问。如何是古佛心。
　　师云。不着中间。去却两头。
　　僧曰。如何是和尚的的为人处。
　　师云。张公吃酒张公醉。
　　问。如何是佛。
　　师云。顶后无圆相。
　　僧曰。未审意旨如何。
　　师云。和风发嫩蕊。
　　问。如何是真常道。
　　师云。着衣吃饭。
　　僧曰。学人不会。
　　师云。真常道。
　　僧曰。莫谩学人。
　　师云。想若不识朝官体。祇识皮鞋不识靴。

　　郢州子陵辩禅师

　　问。四众云臻。愿闻法要。
　　师云。夜雨日晴。
　　僧曰。意旨如何。
　　师云。晒。
　　僧曰。一言才了悟。千古为流通。
　　师云。也不消得。

　　庐山同安崇胜禅院庆通禅师

　　问。师唱谁家曲。宗风嗣阿谁。
　　师云。燕子不离旧窠。
　　问。世尊未成佛时如何。
　　师云。佛。
　　僧曰。成佛后如何。
　　师云。佛。
　　僧曰。毕竟如何。
　　师云。佛。

　　江陵福昌禅院信禅师法嗣
　　安州法兴期禅师

　　问。学人无问。请师不答。
　　师云。鲸有吞舟腾巨浪。人无消息过沧溟。
　　僧曰。恁么则落二落三。
　　师云。饶君解致千般问。空自言多道转赊。

　　建中靖国续灯录卷第十八
　　建中靖国续灯录卷第十九　　　〔宋铭〕

　　　　东京法云禅寺住持传法佛国禅师(臣)惟白集
　　对机门

　　南岳怀让禅师第十四世
　　庐山东林兴龙寺常总照觉禅师法嗣
　　洪州泐潭山宝峰禅院应乾禅师

　　姓彭氏。袁州萍乡人也。受具之后。徧历诸方。晚到照觉禅师法席。屡陈所见。觉未可之。乃示鸟窠吹毛因缘。初不晓解。一日。因事感激。豁然大悟。乃成颂云。
　　潦倒忘机是鸟窠。西湖湖上控烟萝。
　　布毛吹去无多子。铁眼铜睛不奈何。
　　觉乃可之。自此推为上首。道行大播。照觉受命东林。师继法席。
　　开堂日。上首白槌罢。师直上觑。又直下觑。云。哑。好个消息。其柰话堕了也。若有人知落处。宝峰出世事毕。其或未然。第二义中通个消息。
　　问。一佛出世一花开。如何是一佛出世。
　　师云。分明看取。
　　僧曰。如何是一花开。
　　师云。何处不光辉。
　　僧曰。牧童歌岭上。林下道人欢。
　　师云。礼拜着。
　　问。向上一路。千圣不传。和尚从何而得。
　　师云。碧眼胡僧笑点头。
　　僧曰。不从人得去也。
　　师云。具眼者道。
　　问。大义开田千万顷。子孙从此得耕锄。香严五立卓锥地。锹镢功劳甚处施。
　　师云。全承渠力。
　　僧曰。牧童撒手青霄外。水牯无绳得自由。
　　师云。拽脱你鼻孔。击碎你髑髅。僧便喝。
　　师云。未有眼在。僧又喝。师便打。
　　问。十方薄伽梵。一路涅盘门。未审路头在什么处。
　　师云。蹈着石头硬似铁。
　　僧曰。还许学人进也无。
　　师云。点镝依前落二三。
　　问。得旨忘言。归家稳坐。未审到家一句作么生道。
　　师云。闲看白云生碧落。静听流水过青山。
　　僧曰。玉见火时光转润。莲华在水叶长乾。
　　师云。更须高着眼。
　　问。孤贫赫赤。一物俱无。还识渠么。
　　师云。不识。
　　僧曰。每日上来下去。为甚不识。
　　师云。渠无面目。
　　僧曰。与和尚同参去也。
　　师云。同参事怎生。
　　僧曰。学人到遮里却不会。
　　师云。直须与么。
　　问。佛身无为。不堕诸数。那个是真佛。
　　师云。杀好一问。
　　僧曰。铜铁之像且致。今日浴那个佛。
　　师云。煮煠不烂。
　　问。金毛踞地。百兽潜踪。学人上来。乞师指示。
　　师云。脑裂。
　　僧曰。学人未晓。
　　师云。犹自不知休。
　　僧曰。谢师指示。
　　师云。大众笑你。
　　问。春风[台-台+弗][台-台+弗]。春鸟关关。香严竹方翠。灵云花未残。正当恁么时如何。
　　师云。千峰竞秀。万壑争流。
　　僧曰。时节既彰。祖意教意如何显异。
　　师云。基法师鼻孔。
　　僧曰。马驹蹈杀天下人。居士吸尽西江水。
　　师云。须是具眼。
