<!-- { "loadSidebar": true } -->
　　诸仁者。佗既恁么告报。诸人何不直下承当。若也承当得去。能於般若光中游华藏世界。纵横自在。妙用无边。拟议思量。翻成路布。毫厘情念。事相不忘。往复轮回。何有休息。殊不知凡之与圣皆是虚名。异相种形。本来幻色。若能自信。旷劫尘劳。冰消瓦解。如是则十方世界一口吞尽。何处更有一丝毫为隔为碍。虽然如是。敢问诸人。秖如达磨西来。九年冷坐。徒个什么。良久。云。不要疑着。
　　上堂云。万木萧踈。群峰叶落。岩松古栢。四季长青。林下相逢。更说什么。若也扬眉瞬目。又是鬼弄精魂。更或拈拂敲床。大似隔靴抓痒。筑着磕着。头涨面赤。到遮里。如何得恰好。良久。云。借居一片闲田地。独对高峰为举扬。参。

　　舒州甘露德颙禅师

　　问。知师已得圆通旨。未番如何指示人。
　　师云。昼见日。
　　僧曰。学人不会。
　　师云。夜见星。
　　问。如何是佛法大意。
　　师云。歌须摇头。哭须皱眉。
　　问。如何是最初一句。
　　师云。梁王不识。
　　僧曰。未审意旨如何。
　　师云。独自凄凄。
　　师云。栴檀林中更非佗木。并是根生土长。出现世间。花果枝条。悉皆茂盛。优钵罗花。时一现耳。直得圣凡聚首。远近同观。观则不无。且道承谁覆荫。良久。云。南山起云。北山下雨。
　　上堂云。早朝击鼓。劳动诸人。古佛丛林。事不获已。直饶德山一棒。似倚天长剑。临济一喝。如旱地爆雷。尽是倚势欺人。无风起浪。山僧今日过犯弥天。留与诸方捡点。

　　金陵正觉道清禅师

　　问。如何是佛法大意。
　　师云。仓陈米饭淡黄齑。
　　问。如何是切急处。
　　师云。库宇半成。方丈基足。

　　金陵天禧宗永慧严禅师

　　问。九年面壁。图个什么。
　　师云。天盖地载。
　　僧曰。昔时达磨。今日天禧。
　　师云。多年历日。
　　问。正当恁么时。佛法在什么处。
　　师云。你鼻孔里。
　　僧曰。恁么则气急杀人。
　　师云。也有些子。

　　襄州凤凰山乾明广禅师

　　上堂云。日头东畔出。月向西边没。来去急如梭。催人成白骨。山僧有一法。堪为保命术。生死不相干。打破精灵窟。咄。咄。是何物。不是众生不是佛。参。
　　上堂云。今日中秋夜月。不是衲僧时节。虽然十分圆明。来朝依旧还阙。人人有面古镜。照天照地无别。从来一向圆明。且道是谁家风月。禅人若暂回头。演惹达多心自歇。参。

　　饶州安国自方禅师

　　上堂。普视大众云。还会么。一切见成。不用丝毫心力。但尽凡心。别无圣解。所以道。观身实相。观佛亦然。前际不来。后际不去。今则无住。无住之本。流出万端。万象森罗。一时验取。

　　庐州澄慧义端禅师

　　问。如何是佛。
　　师云。泥捏金装。
　　僧曰。如何是法。
　　师云。海口难宣。
　　僧曰。如何是僧。
　　师云。剃头洗钵。
　　僧曰。向上更有事也无。
　　师云。不妨惺惺。
　　师云。春山青。春水碧。随波逐浪成虚掷。若能返究本来源。万派分流声沥沥。问你诸人识不识。忽若识。免效当年空面壁。

　　庐州北天王崇胜益禅师

　　上堂云。宗门祖令。徒自缄言。坐断妙峰。一口吞尽。黄河倒泻。昆仑铁牛。横身宇宙。到遮里。却须有出身一路。良久。云。玉马嘶时金斗转。金鸡啼处日光生。参。
　　上堂云。灵源湛寂。动静一如。万法本空。随缘而照。方圆任器。应用无私。亘古亘今。了然自在。所以在天旋之不动。在江注之不流。寂而不凝。动而不乱。运用千般。隐无滞碍。然虽如是。争柰祖宗门下总不用着。敢问诸人。且道衲僧家有什么奇特处。乃拈拄杖横按膝上。云。会么。七星光灿烂。举动耀乾坤。卓一下。

　　卫州元丰院宗灯禅师

　　开堂日。问。梵王请佛。盖为群生。府主请师。当为何事。
　　师云。知恩方解报恩。
　　僧曰。金粟不知何处去。裴公今日入山来。
　　师举拂子云。还见么。
　　问。选佛场开。如何显道。
　　师云。云离山势耸。
　　僧曰。学人未晓。
　　师云。雷出地声高。
　　僧曰。更有奇特事也无。
　　师云。有。
　　僧曰。如何则是。
　　师云。三尺冷光辉夜月。一条流水迸人寒。

　　庐山栖贤智柔庵主

　　投机颂曰。
　　二十年来行脚。走尽东京西洛。
　　如今却到栖贤。一步不曾移着。

　　东京法云禅寺惟白佛国禅师(向下语句已曾　进上)

　　元符三年二月十六日　哲宗皇帝五七。奉　圣旨就　福宁殿升座。拈香罢。问　大行皇帝上仙。未审即今居何报土。
　　师云。不居兜率陀天上。便在莲花世界中。
　　僧曰。恁则么灵然一句超群象。逈出三乘不假修。
　　师云。须是恁么人。方能恁么去。
　　僧曰。还许学人露个消息也无。
　　师云。　圣明天子畔。一任展宗风。
　　僧曰。九品莲间亲见佛。百千菩萨共遨游。
　　师云。不妨道着。
　　问。奉　勅升堂於此日。师将何法报　君恩。
　　师云。雪岭泥牛吼。云门木马嘶。
　　僧曰。恁么则龙楼生瑞气。凤阁锁祥云。
　　师云。昨宵南斗上。已现老人星。
　　僧曰。可谓万邦歌有道。四海贺升平。
　　师云。人祝千年寿。山呼万岁声。
　　僧曰。若然者。非但黎民陶圣化。释门从此转光辉。
　　师云。皇天无亲。惟德是辅。
　　问　仙游忽远。鸾驾难追。未审祖意西来。如何举唱。
　　师云。到头霜夜月。任运落西山。
　　僧曰。祖意已蒙扶往驾　大行神御化何方。
　　师云。将此身心奉尘剎。是则名为报　国恩。
　　僧云。诸佛出世。天雨宝花　吾皇即位。有何祥瑞。
　　师云。上苑百花发　皇家万事新。
　　僧曰。若然者　帝日与佛日增晖。　皇风并祖风永扇。
　　师云。万国已欢心。
　　师云。人天正眼。处处分明。佛祖妙心。堂堂显露。玉池春水。澄湛法身。金殿香氲。含容妙体。龙楼耸峻。普贤家风。凤阁穹崇。文殊宝界。御沟柳绿。尽显真如。上苑花红。全彰般若。重重交映。杳杳难思。瑞气凝空。祥烟遍界。毗卢花藏。与此无殊。慈氏园林。何曾有异。到斯境致。各请观瞻。顿悟自心。同登佛剎。还委悉么。　前佛已灭　今佛出现。放无量光。照无量国。遇斯光者。悉获清凉。所以对　御阐扬。报　皇恩德。使舜日佛日明彻乾坤。尧风祖风均和法界。敢问　皇恩佛恩如何即是。遂顾视大众云。如天普覆。似地普擎。有如是威权。有如是覆载。既然如是。作么生报。
　　良久。云。泥牛吼处山河静。木马嘶时日月明。臣僧惟白伏奉　勑旨。就　大行皇帝灵御前升座。举扬般若。上资　仙驾。恭想　大行皇帝出为　圣主。十有六年。垂衣九重。恩沾四海。崇际三教。子育万方。一旦　上仙。阖国悲恸。时光迅速。五七俄临。今日广集缁徒。兴扬佛事。伏愿　　大行皇帝睿性圆明。千光显着。圣身自在。万德庄严。快乐土中。莲华捧足。率陀天上。铢衣绕身。复振神威。保佑邦国。恭惟　我皇帝陛下。受如来记。现如来身。得如来智。作如来事。一登　宝位。万国欢心。天下生民。忻逢瑞世。域中禅律。获际　昌时。伏愿　统七圣灵基。千千亿岁。践百王功业。万万　余春。玉叶腾芳。金枝挺秀。　皇太后力扶　圣嗣。同理政机。伏愿万年松寿。千岁鹤龄。道赞　明君。功资帝业。
　　皇太妃　皇后。昔日灵山授记。今朝同赞　皇家。伏愿各悟本心。即如如佛。
　　亲王国族．宫禁嫔妃。一闻般若正因。同圆金刚种智。久渎　圣聪。伏惟珍重。
　　四月二十二日。百日入内。再奉　　圣旨。就　福宁殿　大行皇帝灵御前升座。　圣旨令五院长老问话。师拈香云。此香从　天降下。因地所生。非因象藏龙宫。宛胜雪山牛首。今遇　国家兴隆佛事。焚向炉中。普熏法界。遍为祥瑞。伏愿　大行皇帝。巍巍佛相。随诸佛下生。落落　天姿。同天人自在。遂敷座。
　　华严长老出众云。　福宁殿上。选佛场开。幸对　圣人前。不免通个消息。
　　师云。来风深辨。
　　问。世尊三转法轮於大千。其轮本来常清净。今日追荐　大行皇帝。请师当转法轮。
　　师云。万里浮云消散尽。一轮红日正当轩。
　　老曰。金轮与法轮齐转。　帝道与祖道光辉。
　　师云。三宫有道安盘石。万国归心用老臣。
　　老曰。言言斩钉截铁。句句玉转珠回。
　　师云。山河王国土。水月佛家风。
　　老曰。恁么则触目对扬真般若。山河共显法王机。
　　师云。且领前话。
　　老曰。冯师一句语。千古作流通。
　　师云。天下已知。
　　褒亲长老问。不省遮个意。修行徒苦辛。如何是遮个意。
　　师云。言中须辨的。
　　老曰。遮个已蒙师指示。未审那个又如何。
　　师云。句下自明机。
　　老曰。恁么则却於言外荐。不向意中求。
　　师云。何不当机问。
　　老曰。未审　大行皇帝秖今向什么处去。
　　师云。金乌已是明当午。玉兔还须照别天。
　　老曰。若然者。翠栢风摇心地印。日华光映舍那身。
　　师云。直往鹫峰陪圣众。不来人世逐浮华。
　　净因长老问。云从龙。风从虎。未审虚空从个什么。
　　师云。目前验取。
　　老曰。莫将名利垢。染污祖师心。
　　师云。验人端的处。下口便知音。
　　老曰。不唯上达　君王耳。四海如今已尽知。
　　师云。一任流通。
　　慧林长老问。相逢不拈出。举意便知有。作么生是知有底事。
　　师云。动容扬古路。不堕悄然机。
　　老曰。遮个犹是古人底。
　　师云。长老作么生。长老拟议。
　　师喝云。掣电之机。徒劳伫思。
　　智海长老问。香烟起处。大施门开。正令当行。如何举唱。
　　师云。临济当机用。云门向上关。
　　老曰。秖如今日一会又且如何。
　　师云。用贤彰　帝业。崇佛见天心。
　　老曰。未审　大行皇帝生何报土。
　　师云。去去西天路。迢迢十万余。
　　老曰。万字光中同帝释。千花座上礼牟尼。
　　师云。大家赞叹。
　　左街首座妙觉大师才出云。剑逢剑客须呈剑。禅遇　君王好问禅。
　　师云。正好施设。
　　问。帝里禅居。昔日　神宗之所建。佛祖禅机。今朝　二圣之亲闻。向上宗乘。分明举唱。
　　师云。三乘教法秋天迥。一片禅心月色高。
　　座曰。莫便是向上宗乘也无。
