<!-- { "loadSidebar": true } -->
　　问。牛头未见四祖时如何。
　　师云。富嫌千口少。
　　僧曰。见后如何。
　　师云。贫恨一身多。

　　润州普慈院崇珍禅师

　　问。如何是普慈境。
　　师云。出门便见鹤林山。
　　僧曰。如何是境中人。
　　师云。入门便见珍长老。

　　太平州瑞竹仲和禅师

　　问。得坐披衣人尽委。向上宗乘事如何。
　　师云。但知冰是水。
　　僧曰。更有事也无。
　　师云。休问水成冰。
　　僧曰。弄潮须是弄潮人。
　　师云。这僧从浙中来。

　　润州金山怀贤圆通禅师

　　问。师扬宗旨。得法何人。师拈起拂子。
　　僧曰。铁瓮城头曾印证。碧溪崖畔祖灯辉。
　　师拂一拂云。听事不真。唤钟作瓮。

　　太平州隐静山慧观禅师

　　问。如何是隐静境。
　　师云。千尺长松临古路。一条寒涧截中峰。
　　僧曰。如何是境中人。
　　师云。岩前枯木啼黄鸟。林下僧居半白头。
　　僧曰。祖意西来又作么生。
　　师云。五峰高不下。万木几回秋。

　　常州南禅福圣自聪禅师

　　问。诸佛出世。天雨四花。和尚出世。有何祥瑞。
　　师云。清风满地。
　　僧曰。恁么则法界沾恩。
　　师云。杲日当空。
　　僧曰。向上更有事也无。
　　师云。有僧曰。如何是向上事。
　　师云。水因有月方知净。天为无云始见高。

　　越州新昌石佛显忠祖印禅师

　　问。如何是不动尊。
　　师云。热鏊上猢狲。
　　僧曰。如何是千百亿化身。
　　师云。添香换水。点灯扫地。
　　僧曰。如何是毗卢师．法身主。
　　师云。系马柱。
　　僧曰。有什么交涉。
　　师云。缚杀这汉。
　　问。会杀佛祖底。始是作家。如何是杀佛祖底剑。
　　师云。不斩死汉。
　　僧曰。如何是和尚剑。
　　师云。令不重行。
　　问。古人道。一大藏教尽是魔说。作么生是佛说。
　　师云。是佛则不说。
　　僧曰。争奈五千卷何。
　　师云。不是汝分上事。
　　僧曰。未审是谁分上事。
　　师云。止止不须说。我法妙难思。
　　问。如何是相生。
　　师云。山河大地。
　　僧曰。如何是想生。
　　师云。兔子望月。
　　僧曰。如何是流注生。
　　师云。无间断。
　　僧曰。如何是色空。
　　师云。五彩屏风。
　　上堂云。咄。咄。咄。海底鱼龙尽枯渴。三脚虾蟆飞上天。脱壳乌龟火中活。
　　上堂云。点时不到。皂白未分。到时不点。和泥合水。露柱[跳-兆+孛]跳入灯笼里即且从他。汝眉毛因什么却拖在脚跟下。直饶於此明得。也是猢狲戴席帽。於此未明。何异蛐[(乏-之+虫)*善]穿靴。然虽如此。笑我者多。哂我者少。

　　杭州净住院居说真净禅师

　　师参达观。遂问云。某甲经论粗明。禅直不信。愿师决疑。
　　观云。既不信禅。岂可明经。禅是经纲。经为禅网。提纲正网。了禅见经。
　　师云。为某甲说禅看。
　　观云。向下文长。
　　师云。若恁么。经与禅乃一体。
　　观云。佛及祖非二心。如手搦拳。如拳搦手。
　　师因而有省。乃成颂云。
　　二十余年用意猜。几番曾把此心灰。
　　而今潦倒逢知己。蒋白元来最秀才。

　　宣州广教院继真文鉴禅师

　　师参达观。遂问云。某甲自讲说外。究寻诸佛所说广大。如何得见边际去。
　　观云。子寻常凭何讲说。
　　师云。依教解义。
　　观云。依教解义。三世佛怨。
　　师云。离教一字。如同魔说。
　　观云。不问子教义。讲说者何人。
　　师云。但见动静语言。不可睹其形相。
　　观云。祇此无形相。便是广大。若悟此心。便见边际。师自此有省。
　　上堂云。夫欲为宗师。须了明暗句。半夜里贴眼。浑成空路布。多事释迦文。生时强四顾。点胸独称尊。又周行七步。明复阿谁知。暗使何人悟。自后百千年。屈指河沙数。一盲引众盲。众盲相扶举。他日见阎老。努目空相觑。是时休叫道。镬汤无冷处。休空腹高心。但回盘转筯。寄语后世人。莫被徐六语。

　　湖州西余山拱辰禅师

　　问。四众云臻於此日。请师方便展家风。
　　师云。语不虚发。
　　僧曰。全因此日。
　　师云。功不浪施。
　　问。如何是向上事。
　　师云。赫日高悬。僧展两手。
　　师云。作么生。僧礼拜。
　　师云。犹较三十棒。
　　上堂云。灵云见花。眼中着翳。玄沙蹙指。体上遭迍。不如且恁么过时。自然身心安乐。
　　上堂云。理因事有。心逐境生。事境俱忘。千山万水。作么生得恰好去。良久。云。且莫剜肉成疮。
　　上堂云。登高万丈。先以一步为初。穷海千寻。实乃一滴为本。若也如此。从微至着。以浅涉深。超越门风。断定可便起。

　　常州承天了素禅师

　　问。师唱谁家曲。宗风嗣阿谁。
　　师云。语言鹙子怕。动静马鸣惊。
　　僧曰。达观之道。从此盛行。
　　师云。说个什么无着与天亲。
　　师举拂子云。诸仁者。且道这个还有法嗣也无。众无对。
　　师云。披衣过孟津。击禅床。下座。

　　越州法性院用章禅师

　　问。师唱谁家曲。宗风嗣阿谁。
　　师云。金乌出海人皆仰。
　　僧曰。达观嫡子。慈照儿孙。
　　师云。已是升天际。流光散百川。
　　僧曰。浩瀚法才惊四众。群贤皆羡震雷音。
　　师云。欢君休举目。射汝髑髅乾。

　　越州法性绍明禅师

　　问。如何是法性境。
　　师云。海潮生户外。宝塔耸云中。
　　僧曰。如何是境中人。
　　师云。半凡半圣。
　　僧曰。向上宗乘事若何。
　　师云。六六三十六。

　　苏州昆山般若善端禅师

　　问。有生有灭。尽是常仪。无生无灭时如何。
　　师云。昆仑着靴空中立。
　　僧云。莫便是为人处也无。
　　师云。石女簪花火里眠。
　　僧曰。大众证明。
　　师云。更看泥牛斗入海。

　　苏州洞庭惠月禅师法嗣
　　苏州荐福亮禅师

　　问。不假言诠。请师示诲。
　　师云。大众总见汝恁么问。
　　僧曰。莫祇这便是也无。
　　师云。罕逢穿耳客。
　　上堂云。云收天际。日到阶前。景色如斯。禅流着眼。参。

　　苏州瑞元嵩禅师

　　问。明月当天。为什么不临暗室。
　　师云。争奈何。
　　僧曰。慈悲何在。
　　师云。用不得。
　　上堂云。三度吃棒。卒无一言。累他子孙分疎不下。直道过在什么处。试请辨看。参。

　　常州承天世珍禅师

　　问。师唱谁家曲。宗风嗣阿谁。
　　师云。一轮皎洁辉沙界。万仞青山压太湖。
　　僧曰。恁么则洞庭嫡子。
　　师云。一任杓卜。
　　问。如何是佛。
　　师云。印手分明。
　　僧曰。言显理幽。乞师方便。
　　师云。人人合掌。

　　明州杖锡修巳禅师法嗣
　　台州黄岩保轩禅师

　　问。佛如何是佛法大意。
　　师云。千日斫柴一夜烧。
　　问。不欲无言。略凭施设时如何。
　　师云。知而故犯。僧礼拜。师便打。

　　明州云岩志禅师

　　问。有问有答。盖是寻常。无问无答时如何。
　　师云。贪观白浪。失却手桡。
　　僧曰。未审意旨如何。
　　师云。前头犹自可。

　　明州石门山进禅师法嗣
　　明州瑞岩山智才禅师

　　问。如何是截断众流句。
　　师云。好。
　　僧曰。如何是随波逐浪句。
　　师云。随。
　　僧曰。如何是函盖乾坤句。
　　师云。合。
　　僧曰。三句蒙师指。如何辨古今。
　　师云。向后不得错举。
　　师云。适来遮僧所问因缘。也须是个荷负重担底汉始得。不可斗如花似锦言句以当宗乘。若如是者。直饶学到拂石劫尽。也未有了日。何故。岂不见古人道。两口一无舌。即是吾宗旨。诸禅者。还会么。不是诗人莫献诗。
　　上堂云。天平等故常覆。地平等故常载。日月平等故四时常明。涅盘平等故凡圣不二。人心平等故高低无诤。拈拄杖。卓一下。云。诸禅者。这拄杖子昼夜为诸人说平等法门。还闻么。若闻去。敢保诸人行脚事毕。若言不闻。亦许诸人顶门上眼正。何故。是法平等。无有高下。是名阿耨多罗三藐三菩提。良久。笑云。向下文长。

　　杭州龙华齐岳禅师法嗣
　　湖州吴山净端禅师

　　本州人也。一参宗匠。顿悟全机。解不存玄。见量颕脱。三迁法席。众少投机。退隐本山。
　　上堂云。吴山山里师子。却来云间哮吼。别无佛法商量。不如打个筋斗。便跳下法座。

　　建中靖国续灯录卷第八
　　建中靖国续灯录卷第九　　　〔宋刻〕

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第十二世
　　越州天衣义怀禅师法嗣
　　东京大相国寺慧林禅院圆照禅师

　　讳宗本。姓管氏。常州无锡人也。依苏州永安禅院升上人出家。披剃具戒。即慕参游。诣池州景德怀禅师法席。入室扣请。示以。弥勒内宫说什么法。云。说遮个法。晓夕心无间念。体究未明。偶於境中见高木上有一黄梅。而智士原曰。五月梅子熟时。当有发明如斯。忽然顿悟心印。洞入微奥。服勤十余载。日探玄旨。
　　后出世苏州瑞光。次迁净慈。学众常盈半千。寻奉　诏住慧林　　神宗皇帝召对。赐圆照禅号。未几。乞归灵岩。
　　元符二年十二月二十八日。沐浴更衣。召门人付嘱归逝。门人曰。既不住世。何不留偈。
　　师曰。吾四十年。无时不说。何必今日重说偈言。遂端坐委化。
　　次年正月尽日。全身塔于本山。世寿八十。僧腊五十有三。四十年垂手。三住大剎。嗣法传道者。不可穷数。名扬一时者。百有余人。
　　开堂日　神宗皇帝遣中使降香。师谢恩毕。登座拈香。祝延　圣寿罢。乃敷坐。净因净照禅师白槌竟。师云。还有五湖上士。达法高流。出众当前。共扬佛事。
　　问。昔日灵山胜集。随机大转法轮。今朝选佛场开。垂手愿扬佛事。
　　师云。炉烟起处。大众同观。
　　僧云。法雨普沾沙界润。群生皆赖一人恩。
　　师云。向后不得错举。
　　僧曰。可谓得闻於未闻也。
　　师云。闻底事作么生。
　　僧曰。凭师一滴曹溪水。四海为霖报　我皇。
　　师云。伶利衲僧。
　　问。圣皇垂拱岩廊上。忆得灵山佛嘱时。今日　诏师扬般若。愿开方便释群疑。
　　师云。截流之句。祗么分付。
