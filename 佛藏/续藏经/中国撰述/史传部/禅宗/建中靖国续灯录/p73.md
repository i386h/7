<!-- { "loadSidebar": true } -->
　　师云。光拭床。净扫地。
　　僧曰。还当佛法也无。
　　师云。不用奴。安使婢。
　　问。如何是祖师西来意。
　　师云。瘦田损种。
　　僧曰。未审如何领解。
　　师云。刈禾鎌子曲如钩。
　　问。机关不到时如何。
　　师云。抱瓮灌园。
　　僧曰。此犹是机关边事。
　　师云。须要雨霖头。
　　问。祖意教意。是同是别。
　　师云。驴着槽。马着厂。
　　僧曰。争奈学人未会何。
　　师云。芦花窣地白丝鞭。
　　问。宝剑未出匣时如何。
　　师云。丰城价重。
　　僧曰。出匣后如何。
　　师云。雷焕名高。
　　师乃云。释迦出世。石火里现身。四方七步。从何而起。达磨西来。雷声中说法。一华五叶。甚处得来。迩后缘空凿隙。逐恶随邪。便有德山．临济．沩仰先曹。平地上撒起葛藤。宝器里停储馊饭。使南来北往者牵手绊脚。倚门傍户者咽唾吞精。且饶有一个半个眼厇朔地跳得出来。若到衲僧门下。不消一札。喝一喝。下座。

　　福州寿山本明禅师

　　开堂曰。问。李相当年参药峤。云在青天水在瓶。府帅请师匡上席。未知祖意若为明。
　　师云。今古应无坠。分明在目前。
　　僧曰。将谓寿山无透路。元来方外有知音。
　　师云。今之古之一句作么生道得。
　　僧曰。伯牙与子期。不是闲相识。
　　师云。又被风吹别调中。
　　问。如何是寿山境。
　　师云。三山长在目。一径是杉松。
　　僧曰。如何是境中人。
　　师云。闲持楖栗木。笑问往来人。
　　僧曰。向上宗乘事若何。
　　师云。龙吟雾起。虎啸风生。
　　问。知师久蕴吹毛剑。作么生是吹毛剑。
　　师云。清风八面。
　　僧曰。中下之机如何晓解。
　　师云。切忌当锋。
　　僧曰。恁么则今日用去也。
　　师云。快便难逢。
　　师乃云。过去诸佛已过去。未来诸佛犹未来。正当空劫之际。佛法委在何人。若也一念回光遍照。十世古今不离於当念。岂有前后去来之际。直饶诸圣出兴如恒河沙数。未有一人半个当头指出。是以释迦老子四十九年说不尽。三乘十二分教又是黄叶止啼之说。洎乎灵山会上。不得已而拈示众　迦叶破颜而笑。便道吾有正法眼藏分付摩诃大迦叶。
　　自此之后。翻成途辙。西天此土。递相传授。莫不以心印心。以印印定。实无一法与人。直指当人分上。真机绝眹。包千古以无穷。大智冲虚。亘十方而无尽。圆光不离於目前。法界岂从他得。举足下足。无非真实道场。一卷一舒。岂离繁兴大用。草木丛林。皆现色身三昧。山河大地。尽转根本法轮。若能如是。方解报佛深恩。上资　皇图之永固。珍重。
　　上堂云。四面青山列画屏。谁知身世与云平。松风水月淡相对。别占壶中一片清。所以白云影里。古佛岩前。青松翠栢。尽彰古佛之家风。杰阁雄楼。何异天宫之世界。既到遮里。不用弹指。楼阁门开。说甚天台与南岳。为什么如此。寿岳凌霄汉。红尘不到门。

　　睦州广灵希祖佛印禅师法嗣
　　睦州乌龙山广坚禅师

　　上堂。良久云。明珠在掌。别者还稀。宝镜当台。何人委悉。锋前一路。截断众流。言下千差。随波逐浪。是以道。棒头取正。喝下承当。拟议之间。新罗国里。如斯举唱。曲为初机。若是明眼高流。不在钻龟打瓦。珍重。

　　处州缙云仙岩怀义禅师

　　问。如何是佛。
　　师云。自屈作么。
　　僧曰。如何是道。
　　师云。你道了。
　　僧曰。向上更有事也无。
　　师云。无。
　　僧曰。恁么则小出大遇也。
　　师云。秖恐不恁么。
　　僧曰。也是。
　　师云。却恁么去也。

　　睦州清溪西禅智诚禅师

　　师云。庭凋一叶之梧。普天秋色。云过数行之雁。匝地寒声。忽荐西风。顿清野水。头头显露。物物全彰。有眼底总见。有耳底总闻。且道佛法在什么处。良久。云。多少分明。

　　寿州资寿圆澄岩禅师法嗣
　　鼎州武陵彰法嵩禅师

　　有僧脱鞋戴头上出来。师云。赵州犹在。僧拈下鞋呈起。
　　师云。果然。僧提鞋归众。
　　师云。犹较些子。
　　上堂。拈拄杖云。行坐常持兔角杖。应用全施龙虎状。乳峰犹许老韶撺。后代商量几般样。有方圆。有拯济。打着铁牛随棒起。须教不怯万年藤。画断两头休拟议。亦不大。亦不小。拄地撑天常皎皎。拈来卓向众人前。万象乾坤都一照。卓一下。

　　婺州宝山公远禅师

　　问。如何是声。
　　师云。分明听取。
　　问。如何是色。
　　师云。分明看取。
　　僧曰。更有事也无。
　　师云。言犹在耳。

　　岳州乾明惠觉禅师法嗣
　　岳州平江长庆圆禅师

　　上堂云。寒气将残春日到。无索泥牛皆[跳-兆+孛]跳。筑着昆仑鼻孔头。触倒须弥成粪扫。牧童儿。鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久。云。切忌睡着。
　　上堂云。此道径截。祇遮无别。要休便休。要歇便歇。还歇得么。吃茶去。
　　上堂云。长庆有个消息。生缘本在江国。逢人不敢相谩。面赤不如语直。

　　岳州平江宝积清及禅师

　　问。如何是实际理地。
　　师良久云。会么。
　　僧曰。不会。
　　师云。可惜实际理地。
　　上堂云。左一盻。右一顾。万象森罗体全露。且道露个什么。顾视大众。下座。
　　上堂。拈拄杖。喝云。德山．临济不解我语。诸人还会么。乃卓一下。又喝一喝。云。吽。未梦见德山．临济在。
　　上堂云。看看。辉辉红日上栏干。更饶清风吹我寒。咄。

　　真定府洪济满禅师法嗣
　　相州长兴宗朴禅师

　　上堂云。我有一诀。逢人便说。雨下天阴。炎天普热。大众还会么。你若会得。眼中着屑。你若不会。今朝败阙。不见道。别。别。韶阳老人得一橛。
　　上堂云。腊月正严寒。草木尽枯乾。几多名利客。见处黑漫漫。咄。

　　东京法云惟白佛国禅师法嗣(向下八人语录禅学僧希式录)
　　润州金山龙游寺佛鉴禅师

　　讳惟仲。汀州人也。早圆戒品。游庐山．淮淅。徧扣宗师。至龟山。抠衣入室。闻举庭前栢树因缘。言下契悟。
　　出世磁州慧果。未几。参侍佛国禅师。住东京法云。为众领袖。元符三年春。
　　哲宗皇帝上仙。五七入内。帘赐章服。相国曾公布闻师道风。奏以师名。浙漕金部程公之元．润州州牧大监傅公燮。遣使具仪。请住金山。
　　师於建中靖国元年四月十一日入寺开堂。中宫皇后遣中使降香。恭为　今上皇帝祝延　圣寿。师谢　恩毕。登座祝　圣罢。乃敷坐。上首白槌竟。师顾左右云。还会么。师子奋迅。象王回旋。於斯明得。不妨省力。其或不然。有疑请问。
　　问。选佛场开当此日。师将何法答　皇恩。
　　师云。万年松在祝融峰。
　　僧曰。若然者。秖如大监临筵。如何补报。
　　师云。渔樵千里乐升平。
　　僧曰。飘来新雨露。洗出旧楼台。
　　师云。说道理。
　　僧曰。祇如泛洪舟冲雪浪。到家一句又作么生。
　　师云。三门头合掌。佛殿里烧香。
　　师云。法本无说。随事应机。心本无形。遇缘即现。古今如是。凡圣同途。盖众生迷妄不知。遂成流转。故能仁顿忘情见。了达根源。不从外求。亦非内得。所以佛佛授手。祖祖相传。道贯一乘。宗分五派。临济则宾主互换。韶阳乃顾鉴全抽。沩仰则父子相投。曹洞乃君臣会合。清凉法眼直指唯心。建立门风。各张铺席。包含万象。该括大千。
　　冥冥不混於色声。荡荡岂妨於语默。把定则十方坐断。虎踞龙蟠。放行则千圣出兴。风行草偃。助尧仁政化。祝　睿算延鸿。降伏众魔。普利群有。然虽恁么。犹涉程途。且道正令当行。如何理论。良久。云。一气不言含有象。万灵何处谢无私　建中靖国元年四月十三日　皇后教旨。遣中使降香。为　皇子韩国公头晬之辰设斋。请陛座。祝延　圣算。问。天香远降。庆　皇子之令辰。中使临筵。愿闻法要。
　　师云。好风来不尽。红日照无涯。
　　僧曰。一句逈超今古外。松萝不与月轮齐。
　　师云。於斯如晓了。不在别追求。
　　僧曰。个中奇特事。炉爇御香清。
　　师云。木人吹玉笛。声入紫微宫。
　　师云。妙高台畔。龙象骈阗。化城阁前。圣会贤合。正是　我皇植福之地。乃为禅流选佛之场。洞启法门。广开要路。悟之者。头头显道。物物明心。高蹈大方。圆融至理。迷之者。重重昧性。句句乖宗。空自精勤。终无了达。苟能於斯一致画断。两边不离。当人便同正觉。真可谓金轮统御。玉烛遐明。万国宾从。八方宁静。虬龙出穴。丹凤来梧。野老讴歌。行人让路。尧风与祖风并扇。舜日共佛日齐明。奔波游子径归家。是处高人游佛国。然如是。且道龙生龙子底句又作么生。良久。云。非但天神来密佑。更资遐算助　吾皇。
　　问。如何是佛。
　　师云。高声问着。
　　僧曰。如何是道。
　　师云。脚下荐取。
　　僧曰。如何是禅。
　　师云。舌拄梵天。
　　僧云。学人今日小出大遇去也。
　　师云。你遇得个什么。
　　僧曰。不可重说偈言。
　　师云。勘破了也。
　　师云。如是之法。亘古亘今。一切现前。不劳心力。上至诸佛。下及傍生。妙湛真如。恒常有异。盖群情而弃本逐末。展转轮回。苟圣种而舍妄归真。顿超彼岸。所以菩提达磨远届此方。直指人心。见性成佛。少林九年冷坐。不措一言。唯有座主神光。俄然瞥地。便乃求安心之旨。了不可寻。即於言下承当。从此绍隆祖位。末后门庭大启。枝派遥分。石人舞出玄关。玉女吹成妙曲。如斯举唱。已徇机缘。后学初心。直须荐取。久参高德。同为证明。且道截断两头底句又作么生。良久。拍禅床。下座。
　　上堂云。今朝二月十五。慧果升堂击鼓。召集四海禅人。大家商量佛祖。寒山闻说呵呵。拾得起来作舞。直饶碧眼胡僧。也须点头相许。还相委悉么。归堂吃茶去。
　　上堂。顾视大众云。春光渐老。山色方融。桃华栢上喷馨香。杨柳岸边垂袅娜。大医岭下。水声终夜响潺湲。慧果门前。云影暮天铺烂熳。莺啼岭上。蝶舞华前。法法现成。不劳心力。参。
