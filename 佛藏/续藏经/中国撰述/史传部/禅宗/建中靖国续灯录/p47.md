<!-- { "loadSidebar": true } -->
　　开堂日。上首白槌罢。师云。好诸仁者。第一谛甚可怜生。祗么会得。同匣有余。众中莫有闻一以知十底衲僧么。出来相见。
　　问。德山棒．临济喝。直至如今少人拈。今日幸遇场开。请师拈看。
　　师云。一朝权在手。看取令行时。
　　僧曰。一雨普滋沙界外。群灵无不尽沾恩。
　　师云。沾恩底事作么生。
　　僧提起座具云。争柰遮个何。
　　师云。残羹馊饭。不劳拈出。
　　僧曰。若不上来。焉知如是。
　　师云。彼此不着便。乃云。正法眼藏。普被含情。上至诸圣。下及群迷。一一情中。具同斯事。盖由一念有异。迷悟岐分。逐浪忘源。去而莫返。不见道。我佛如来。初成正觉。叹曰。奇哉。我今普见一切众生。具有如来智慧德相。但以妄想执着而不证得。或开张教纲。或直指人心。令息妄缘。见性成佛。自后灯灯续焰。祖祖传心。利物无穷。法门无尽。既到遮里。事合如何。祖令在手。须至提携。正法既行。明当举唱。廓一尘而遍周沙界。摄万法而归一毫端。纵夺卷舒。不离於此。虽然如是。尽乃诸人日之常分。应非别有玄微。若也情尘顿解。灵智当前。现大威光。快须荐取。珍重。

　　处州灵泉山寿宁梵仁禅师

　　问。不问有言。不问无言。请师速道。
　　师云。话堕也。
　　僧曰。人天交集。乞师垂示。
　　师云。不如礼拜。
　　问。莲华未出水时如何。
　　师云。雪霜凋不得。
　　僧曰。出水后如何。
　　师云。天地放教开。
　　上堂云。天真灵彻。即今一译。上下四维。清风明月。寒则任寒。热则任热。也不休。也不歇。饭则餐。渴则啜。不见神光三拜依位立。灯灯续焰未尝绝。鼻孔辽天任辨别。

　　秀州福严仲孚禅师

　　问。知师久蕴囊中宝。今日当场略借看。
　　师云。觌面相呈。
　　僧曰。下坡不走。快便难逢。
　　师云。未欲行令。
　　师乃云。问者如蛟龙戏於沧海。答者似彩凤舞於长天。一合一开。一舒一卷。纵横应用。啐啄同时。若遇本分衲僧。直须倒退三千里。参。

　　处州灵泉山宗一禅师

　　问。镇州萝卜即不问。庐陵米作么价。
　　师云。可贵可贱。
　　僧曰。小出大遇也。
　　师云。君子爱财。取之有道。
　　僧曰。大众沾恩。
　　师云。有人索汝米钱在。师乃云。美玉藏顽石。莲华出淤泥。须知烦恼处。悟得即菩提。咄。

　　通州琅山法印禅师

　　讳载仪。福州贤泥受业。礼戒珠和尚为师。十八策试登具。预游江浙。听习经论。晚诣圆照禅师。大悟玄机。
　　问。祥云布处。现千朵之危峰。纨扇摇时。去九旬之炎热。正当恁么时。如何是到地头一句。
　　师云。一雨普润。
　　僧曰。未审如何履践。
　　师云。射虎须当机。
　　僧曰。快便难逢。
　　师云。要棒吃那。
　　问。知师久蕴囊中宝。今日当场略借观。
　　师云。莫是南番真舶主。
　　僧曰。不独学人有赖。大众亦乃沾恩。
　　师云。元来祇是杜波斯。
　　师顾视大众。乃云。好。好。可谓幽显朗照。物理虚通。为森罗之宝印。作万象之真宗。其为也形。其寂也冥。本净非莹。法尔圆成。所以道。如何以无价之宝。隐在阴入之坑。大众。山僧今日敢对众前特地拈出。
　　乃画一圆相。擎示众云。遮里既放憨去。亦要大家精鉴。莫谓连城之价。可以并辉。径寸之圆。堪同其美。直与龙女争锋。无垢世界。未当正觉。纵使金轮独步。立功勋者。权为重赏。且道是什么宝得恁么殊异。良久。云。鬼神知贵不知价。留与人间光照夜。

　　南岳马祖崇新庵主

　　一日。语直庵人云。今日斋时不用打食。
　　人曰。为甚么不打食。
　　主云。吾报缘将尽。
　　或人问曰。主既临行。有何言句。
　　主乃拍手一下。长啸一声。山僧今日珍重诸人。言讫而逝。

　　建中靖国续灯录卷第十五
　　建中靖国续灯录卷第十六　　　〔宋铭〕

　　　　东京法云禅寺住持传法佛国禅师(臣)惟白集
　　对机门
　　庐陵清原山行思禅师第十三世
　　东京惠林宗本圆照禅师法嗣

　　舒州投子证悟禅师

　　讳修颙。姓梁氏。晋州赵城人也。幼同父不拜乡祠。不受书训。俄曰。当为人天师。安慕此耶。寻依本州霍山文广上人出家．圆具。横经讲席。洞晓佛意。华严九会。敷演三四。远造苏州瑞光圆照禅师法席。扣问禅宗。因举无着问天亲。弥勒说什么法。说遮个法。即悟其旨。
　　初住寿州资寿．西京少林．舒州投子。道誉大播。京洛宗乘。盖师首唱。大丞相富公弼敬以师礼。一日。升堂。时有僧出。师云。错。
　　僧曰。什么处是错。
　　师云。不信道。
　　问。是法平等。无有高下。为什么赵州三等接人。
　　师云。入水见长人。
　　僧曰。争柰学人未会。
　　师云。唤不回头争柰何。
　　问。如何是祖祖相传底心师云。三星绕月宫。
　　僧曰。便恁么去时如何。
　　师云。伯乐暂垂鞭。驽骀夸八骏。
　　问。如何是第一义。
　　师云。百杂碎。
　　师云。楞伽峰顶。谁能措足。少室岩前。水泄不通。正当恁么时。黄头老子张得口。碧眼胡僧开得眼。虽然如是。事无一向。先圣幸有第二义门。足可共诸人东说西话。所以道。春生夏长。秋落冬枯。四时迁改。轮转长途。愚者心生彼此。达者一味无殊。良久。云。陕府铁牛吞大象。嘉州佛向藕丝藏。
　　上堂云。春风鸣古木。晓露锁寒波。头头皆显露。显露又殽讹。看看。直下是。怎柰何。明眼汉。没臼窠。吐不得。嚼不破。咄。
　　上堂云。巍巍少室。永镇群峰。有时云中捧出。有时雾罩无踪。有时突在目前。有口道不得。被人唤作壁观胡僧。诸仁者。作么生免得此过。休。休。不如且持课。良久。云。一元和。二弥陀。三释迦。自余是什么椀跶丘。参。
　　上堂云。露滴庭莎。风鸣古桧。皓月泻千家寒色。清淮流万顷波澜。此时荐得。与诸人截断众流。若也未然。不免随波逐浪。譬如河中水湍。流竞奔逝。各各不相知。诸法亦如是。遂拈拄杖云。拄杖子是诸法。是相知。不相知。若相知。早被知缚。若不相知。凭何指注。卓一下。云。知之一字。众妙之门。复云。错。

　　东京十方净因禅院佛日禅师

　　讳惟岳。福州长溪陈氏子也。七岁投西林院彻和尚出家受具。习楞严诸教。洞晓其旨。性行刚直。俊慧爽拔。游涉禅林。遍扣知识。参圆照禅师。因侍立次。举劫火洞然因缘。豁然有省。
　　后出世常州承天。次住东京华严。复迁净因。宫保李侯端愿荐以章服。荆国大王奏赐法雨师名。　哲宗皇帝百日入内。特赐佛日禅号。
　　师於建中靖国元年二月十七日　大行皇太后五七。奉　圣旨就　慈德殿升座。师拈香云。率土之土。莫非　王土。且道此一瓣香。产何土宜。若也道得。白石有消日。氤氲无尽年。尽虚空。徧法界。为云为盖。应现无穷。上荐　仙游。径生　佛国。遂敛衣坐。云。见义不为。无勇也。莫有勇底衲僧。出来相见。
　　时有僧出众。提起坐具云。明镜当台。请师一鉴。
　　师云。记取话头。
　　僧曰。莫便是和尚为人处也无。
　　师云。蹉过了也。
　　僧曰。曹溪一派。水石生光。
　　师云。酌然。酌然。
　　问。未离兜率。已降王宫。未出母胎。度人已毕。王宫则不问。如何是度人一句。
　　师云。千江有水千江月。
　　僧曰。恁么则帝释镜中亲得旨。灵山法会宛然存。
　　师云。龙华三会。犹是后时。
　　僧曰。可谓龙楼凤阁祥烟起。玉殿金阶瑞气生。
　　师云。逢人不得错举。
　　僧曰。四海尽沾天子泽。师将何法报　皇恩。
　　师云。唯此一事实。余二则非真。
　　僧曰。长将日月为天眼。共指须弥作寿山。
　　师云。已在言前。
　　僧曰。作家宗师。天然犹在。
　　师云。若不在此。三十棒一棒也较不得。
　　问。法无定相。随缘构集。有佛世界。以光明为佛事。有佛世界。以庄严为佛事。未审此佛世界以何为佛事。
　　师云。坐朝问道。垂拱平章。
　　僧曰。一人有庆。万民赖之。
　　师云。万灵何处谢无私。
　　僧曰。粉骨碎身未足酬。一句了然超百亿。
　　师云。作么生是一句。
　　僧曰。芥城劫石犹非算。坐断乾坤日月新。
　　师云。金毛师子。
　　问。圆照昔年光宇宙。今朝佛日又腾辉。学人上来。请师鉴照。师画一圆相。
　　僧曰。万丈白云藏不得。一轮光透照无私。
　　师云。也是太阳门下。全借余辉。
　　僧曰。既然摩耶佛母生兜率　大行太后在何方。
　　师云。花分昼夜。水绕栋梁。
　　僧曰。古佛堂前同已证。瑠璃殿上演真空。
　　师云。重说偈言。
　　问。昔日　慈圣太皇。月落不离天。净照亲承宠泽。今朝　大行皇太后。水流元在海。未审意旨如何。
　　师云。沧溟浩渺孤帆小。消得长天几许风。
　　僧曰。千般有解终难到。一念无心在处同。
　　师云。龙蛇易辨。衲子难瞒。
　　僧曰。若然者。罢希运之开田。笑空生之持钵。
　　师云。谁言寸草心。报得三春辉。
　　僧曰。且道今日资荐　皇太后。毕竟居何报土。
　　师云。云屯云散天长净。沤灭沤生水本清。
　　僧曰。已得真人好消息。人间天上更无疑。
　　师云。不妨伶利。
　　问。佛佛授手则不问。叶叶相承事若何。
　　师云。龙生龙子。龙长龙孙。
　　僧曰。恁么则千子常围绕　金轮御大千。
　　师云。渔翁鼓舞。野老讴歌。
　　僧曰。庆云翔而和气流。芝草生而嘉禾秀。
　　师云。正好赞叹。
　　师云。最初说法者。不知末后句。末后说法者。不知最初句。最初．末后句。适来惠林禅师已为诸人说则说了。且如何说。若约三乘十二分教。偏圆顿渐。半满一音。不免执指为月。入海算沙。直似澄潭月影。后夜钟声。随扣击以发音。逐波澜而不散。犹是生死岸头事。故乃菩提达磨观象。神州有大乘器。所以泛杯千顷浪。登岭万重山。首造于梁。梁以因果有为之法而垂问。达磨揭圣谛第一义而奉答。梁王未契。遂之嵩少。九年面壁。不立文字。逈出三乘。直指人心。见性成佛。当时神光二祖立雪断臂。得髓明心。一花五叶。结果自成。六代传衣。后人得道。自此东华方信有正法眼藏。涅盘妙心。中下随根。迷悟相半。
