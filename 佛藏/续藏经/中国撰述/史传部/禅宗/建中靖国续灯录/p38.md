<!-- { "loadSidebar": true } -->
　　僧曰。途中用尽意。懡[怡-台+罗]却回归。
　　师云。切忌道着。
　　上堂云。心本绝尘。众生自昧。犹如澄清大海。浪起风生。亦如皎洁太虚。云兴雨作。诸仁者。风未兴。云未起。寒山拾得贺太平。九峻山岭松高翠。寺前流水古今清。明眼衲僧须子细。乃笑云。久立。珍重。

　　桂州登云山超及禅师

　　问。未审云如何登。
　　师云。楖栗横担不顾人。
　　僧曰。山高巇崄如何上。
　　师云。直往千峰万峰去。
　　僧曰。便是为人处也。
　　师云。看脚下。
　　僧曰。谢师指示。
　　师云。崄。
　　师云。登云山巇崄。良久。云。山僧今日平地上吃交。下座。

　　福州升山绍南正觉禅师

　　上堂。拈拄杖云。荷担如来。盛作吾宗。嫡裔捻着。搅大海兮鱼龙奔腾。指长天兮星辰交错。履昏衢兮为炬为明。治疾苦兮为良为药。於父子兮如龙如凤。处昆仲兮如棣如萼。思少林兮彻皮彻髓。忆黄梅兮胡穿乱凿。不见进人以礼。退人以礼。春风和畅。岩泉清泚。乡云澹荡。幽兰旖旎。花开花合。龙眠龙起。金毛出林。灵龟曳尾。隐显齐彰。各得其旨。琴不张弦。曲调高流。入千人万人耳。大众。更有一着。还知落处么。以拄杖卓一下。云。穿开幽鸟道。敲遍野僧门。

　　随州水南太平兴国智秘禅师

　　问。如何是水南境。
　　师云。桧栢与翠竹交参。山色共野花斗彩。
　　僧曰。如何是境中人。
　　师云。对面不相识。
　　上堂云。朝朝相似。日日一般。上来下去。应用无亏。洎乎说着佛法。又却特地多端。诸人到遮里。如何说得个平常底道理。良久。云。任从沧海变。终不为君通。参。

　　南岳胜业寺惟亨禅师

　　问。学人乍入丛林。乞师指示。
　　师云。欲行千里。一步为初。
　　僧曰。十二时中如何履践。
　　师云。白云无心。青天有日。
　　上堂云。有利无利。莫离行市。王老师卖身即不问。且道庐陵米有人酬价么。若无人。老僧自买自卖去。良久。云。东行不见西行利。以拄枝卓一下。

　　远州清泉崇雅禅师

　　问。如何是清泉。
　　师云。一滴也无。
　　僧曰。还有龙也无。
　　师云。有。
　　僧曰。忽有金翅鸟时如何。
　　师云。无下觜处。僧拟议。
　　师云。酌然。

　　庐山清隐源禅师

　　问。向上宗乘。请师指示。
　　师云。僧是僧。俗是俗。
　　僧曰。如何趣向。
　　师云。遇茶吃茶。遇饭吃饭。
　　僧曰。便是为人处也无。
　　师云。是。
　　上堂云。寒风激水成冰。杲日照冰成水。冰水本自无情。各各应时而至。世间万犹如然。不用强生拟议。以拂子击禅床。

　　鼎州彰法禅寺觉言禅师

　　上堂。谯居士问。长老年多少。
　　师云。与太虚同寿。
　　居士云。好好借问。
　　师云。来风深辨。居士呵呵大笑。
　　师云。知。
　　上堂云。无弦有韵孰知音。朗月虚堂一片心。太古莫言非祖意。正声寥廓至而今。且道是何曲调。咄。

　　安州兴国禅院契雅禅师

　　问。请师不於语默里答话。师以拄杖卓一下。
　　僧曰。和尚莫草草匆匆。
　　师云。西天斩头截臂。僧礼拜。
　　师云。堕也。堕也。
　　上堂云。心如朗月连天静。遂打一圆相。云。寒山子。你性似寒潭彻底清。是何境界。良久。云。无价夜光人不识。识得又堪作什么。凡夫虚度几千春。乃呵呵大笑云。争如独坐明窗下。花落花开自有时。下座。

　　建中靖国续灯录卷第十二
　　建中靖国续灯录卷第十三　　　〔宋刻〕

　　　　东京法云禅寺住持传法佛国禅师(臣)惟白集
　　对机门
　　南岳怀让禅师第十三世
　　洪州黄龙山慧南禅师法嗣

　　东京大相国寺慧林禅院佛陀禅师

　　讳德逊。姓杨氏。福州候官人也。少习儒业。学问该博。忽厌尘纷。乃慕入道。长依东京天清寺慧照上人出家。试经披剃。徧扣知识。远造南禅师法席。投机开悟。复游讲席。听习大经。首住汾阳净土。次迁太原白云。常坐不卧。缁素钦服。齿腊弥高。道行益固。晚奉　诏旨住慧林。　哲宗皇帝百日入内。特赐佛陀禅号。
　　师於建中靖国元年二月十七日　大行皇太后五七。奉　　圣旨就　慈德殿升座。师拈香云。此一瓣香。恭为　大行皇太后。上荐　仙游。愿早登正觉。便敷座。
　　褒亲旌德禅院佛海禅师白槌云。法筵龙象众。当观第一义。师顾视左右云。二月桃花依旧开。於此观得。龙楼凤阁峥嵘。玉殿金门煜赫。尘尘剎剎尽是不思议境界。若观不得。有疑请问。
　　问。一大藏教。尽涉言诠。教外别传。请师举唱。
　　师云。水底黄金镜。天中素月轮。
　　僧曰。一音普演周沙界。无限劳生尽得闻。
　　师云。你闻底事作么生。
　　僧曰。处处弥陀佛。家家观世音。
　　师云。休於言下觅。莫向句中求。
　　僧曰。剑阁路虽崄。夜行人更多。
　　师云。莫便是阇棃安身立命处么。
　　僧曰。欲言言不及。林下好商量。
　　师云。商量即错。
　　僧曰。恁么则学人退身礼拜去也。
　　师云。礼拜即得。
　　问。但离妄缘。即如如佛。未审佛在什么处。
　　师云。　万乘登龙座。千官列宝阶。
　　僧曰。学人今日得闻於未闻也。
　　师云。汝闻底事作么生。
　　僧曰。　仁孝之君。道齐尧舜。
　　师云。路上行人口似碑。
　　僧曰。九州和气如三月。四海欢呼似一家。
　　师云。逢人不得错举。
　　问。临济宗风。龙山大布。三关壁立。愿师垂示。
　　师云。大海纤尘起。红炉片雪飞。
　　僧曰。汾阳浪里。竞棹孤舟。枯木生花。别迎春色。
　　师云。罕逢穿耳客。多是刻舟人。
　　僧曰。宗旨已蒙师指示。秖如　大行皇太后即今仙驭生何佛土。
　　师云。花开花合分昼夜。龙眠龙起定春秋。
　　僧曰。恁么则却归兜率陀天上。慈氏宫中快乐人。
　　师云。却被阇棃道着。
　　问　慈德殿上。般若门开。　圣主帘前。愿闻法要。
　　师云。雨晴金殿冷。风暖帝城春。
　　僧曰。天人群生类。皆承此恩力。
　　师云。塞北千人帐。江南万斛舟。
　　僧曰。若然者。　皇恩佛恩一时报了。
　　师云。定光金地遥招手。智者江陵便点头。
　　僧曰。祇如　　皇太后即今在什么处。
　　师云。紫莲台上瞻毫相。白藕花心听妙音。
　　僧曰。已得真人好消息。人间天上更无疑。
　　师云。不如速礼拜。
　　师云。一问一答。一敲一唱。要且未为究竟。假使普惠云兴二百问。普贤瓶泻二千酬。到遮里。也用一点不着。然虽如是。於建化门中。事无一向。是故惠林今日不说重说偈言。诸仁者。灵山一会。宛若今日。今即是古。古即是今。古今通始终同。上至　圣天子。下至宰辅．文武百官．长者．居士．庶民等。亦复如是。虽富贵贫贱之有殊。而嗜欲好恶之无异。无异之性。即是佛性。在圣贤而不增。在凡夫而不减。不增不减。性相如如。如即无生。如即无灭。如即无去。如即无来。所以去来者。乃是缘会缘离之一时耳。
　　恭惟　大行皇太后母仪天下。子育万方。扶持　社稷之灵。裨赞　圣明之化。故得闺门肃睦。中外叶和。本谓日月齐明。山河等固。何期电光不久。薤露非坚。华胥一梦何长。蓬岛三山莫问。流光不住。五七斯临。徒增风木之悲。难报丘山之重。是日　皇帝陛下祥延毳侣。共就　灵帏作诸种种佛事。及令臣僧德逊．四禅长老升座。举扬般若。集此殊因。上资　仙驭皇太后。伏愿　凤辇凌虚。上升於兜率。金莲映水。坐证於菩提。　今上皇帝陛下孝思在念　仁爱不忘。修德以来远人。垂衣而安万国。慈悲喜舍。方便权舆。利益安乐一切众生。不令一物失所。乃至海隅蛮貊之邦。咸受其赐。岂不谓之　仁君也。然而幻化无常。有生必灭。此古今之常理　陛下初登宝位。才及周星。方撒去於凶帏。又复丁於忧恼。更冀　自勉。少抑哀怀。以存礼制。设　号天扣地　苦己劳神。而无益於生死者。唯是　存心妙道。护念宗乘。使法轮再转於阎浮。道光重映於千载。如是功德。不可以世求。亡者乘此善缘。得生胜处。此乃为至孝也。
　　自古　帝主明王。无不归崇三宝。若三宝兴隆。即　皇基永固　帝祚绵长。兹为至祷。即将此日无尽功德。并用回向　今上皇常陛下。伏愿　金轮统御。踵三代之淳风。宝历开祥。享万年之景运。　皇太妃　皇后．　皇太子殿下．诸王．阖宫天眷。并愿辅翼　皇家。冥符佛记。寿椿永秀。并月桂以联芳。福海弥深。与　天源而益浚。臣僧德逊。叨蒙　圣旨。特赐举扬。退省庸虚。实增感愧。臣无任瞻　天荷　圣。激切之至。尘黩　圣聪。伏惟珍重。
　　开堂日　哲宗皇帝遣中使降香。师谢　恩毕。登座拈香。祝延　圣寿罢。乃敷坐。法云大通禅师白槌竟。师顾视大众云。金炉香褭。宝殿风清。如是观得。处处弥陀佛。家家观世音。若观不得。有疑请问。
　　问。觉花才绽。瑞气凝空。为　国开堂。愿闻法要。
　　师云。天寒日短。露冷风高。
　　僧曰。一句逈超千古外。人天无不尽沾恩。
　　师云。情知你与么会。
　　僧曰。触目对扬真般若。山河共显法王机。
　　师云。不得错举。
　　问。宸恩已降。选佛场开。学人上来。请垂科目。
　　师云。点。
　　僧曰。不折月中桂。心空及第归。
　　师云。是什么科目。
　　僧曰。绝妙好辞。难以加此。
　　师云。习气不除。
　　问。王舍城中说法。　仁王特降宝香。今日达士相逢。未审如何举唱。师画一圆相。
　　僧曰。是何宗旨。
　　师云。多少分明。
　　僧曰。凭师一句曹溪旨。上祝　吾皇万万年。
　　师云。谢汝证明。
　　师云。传持此事。岂以摇唇鼓舌。驰骋言锋。而可议哉。然於方便门中。事无一向。是故文殊以无住为本。曹溪以无念为宗。无念之宗。为万法之宗。无住之本。为万法之本。众生弃本逐末。背觉合尘。一失其源。迷而不复。故我祖师西来。不立文字。特唱宗乘。祇教诸人明见自性。与佛同俦。歇则菩提。不从人得。佛言。我於然灯佛所。无一法可得。然灯方与我授记。若有一法可得。然灯佛即不与我授记。如是举唱。犹是化门。且道不落化门一句作么生道。冬无寒。腊下看。
