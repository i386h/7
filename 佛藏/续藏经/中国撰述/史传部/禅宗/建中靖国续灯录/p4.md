<!-- { "loadSidebar": true } -->
　　师云。灵机自照。
　　僧曰。如何是教意。
　　师云。遮里是什么所在。
　　僧曰。祖意与教意。相去多少。
　　师云。速礼三拜。
　　问。生死海中出头不得者。如何提接。
　　师云。酌然不虚。
　　问。教法未来时如何。
　　师云。阎罗天子。
　　僧曰。来后如何。
　　师云。大宋国里。
　　问。不出门而知天下时如何。
　　师云。大海里藏身。
　　问。不犯日前事。来机何辨的。
　　师云。十字路头华表柱。
　　问。一举便及第时如何。
　　师云。[跳-兆+孛]跳上天。走过东海。
　　僧曰。恁么则撒手那边去也。
　　师云。虾跳不出斗。
　　问。如何是心出家。
　　师云。牛头栴檀。
　　僧曰。意旨如何。
　　师云。熏天炙地。
　　问。如何是诸佛心。
　　师云。妄想中注脚。
　　僧曰。如何是和尚心。
　　师云。向阇梨道什么。
　　问。三界茫茫。如何止息。
　　师云。妙机在掌。
　　僧曰。更有用心处也无。
　　师云。事不重言。
　　问。诸佛从何证得。
　　师云。莫虚此问。
　　僧曰。得证后如何。
　　师云。百草头上。
　　问。真妄俱泯时如何。
　　师云。阇梨善。
　　问。香林善对。
　　僧曰。还得祖意也无。
　　师云。适来问什么。
　　问。本来无一物。将何指示人。
　　师云。黑底黑。白底白。
　　僧曰。意旨如何。
　　师云。一人才了一人来。
　　问。起坐相随。为什么不觑其容。
　　师云。图他一粒米。
　　问。如何是和尚方便门。
　　师云。更无别说。
　　僧曰。便与么去。还合道否。
　　师云。千江万水。
　　问。如何是诸佛本源。
　　师云。所问端的。
　　僧曰。究竟如何。
　　师云。前后际断。
　　问。一子出家。九族解脱。目连为什么母入地狱。
　　师云。礭。
　　问。古镜未磨时如何。
　　师云。清机不在掌。
　　僧曰。磨后如何。
　　师云。历历在当人。
　　问。如何是平常心。
　　师云。早朝不审。晚后珍重。
　　问。一尘含法界。九世剎那分。未审一尘从何起。
　　师云。起也。
　　问。格外之谈。什么人得闻。
　　师云。须弥山。
　　问。抱璞投师。请师一鉴。
　　师云。灵龟曳尾。
　　僧曰。未审是真是假。
　　师云。伶利者可知。
　　师云。是汝诸人尽是担钵囊向外行脚。还识得性也未。若识得。试出来道看。你若识不得。祇是被人热瞒将去。且问你诸人。是你参学。日夕用心。扫地煎茶。游山玩水。你且钉钉唤什么作自性。诸人且道始终不变不异。无高无下。无好无丑。不生不灭。究竟归於何处。诸人还知得下落所在也未。若於这里知得所在。是诸佛解脱法门。悟道见性。始终不疑不虑。一任横行。一切人不奈你何。
　　出言吐气。实有来处。收得元本契书。如人买田。尚乃须得元本契书。若不得他元本契书。终是不稳。遮莫经官判状。亦是不得。其奈不收得元本契书。终是被夺却。你等诸人参禅学道。亦复如是。还有人收得元本契书么。试拈出看。你且唤什么作元本契书。诸人试道看。若是伶利底。才闻与么说着。便知去处。若不知去处。向外边学得千般巧妙。记持解会。口似倾河。终不究竟。与你自己天地差别。且去衣钵下。体当寻觅看。若有个见处。上来这里。老僧与你证明。若觅不得去。且依行队。
　　上堂云。诸上坐。古往今来祇是一个无事人。不造作。不攀缘。无所得。一念相应。不受后有。不见病恼逼迫。四大本空。五蕴虚假。起心动念。有少疑虑。尽属魔民。皆落妄想。若得实地。顺逆皆通。实际理地。无法当情。凡有施设。不住前尘。物物当体。都无所得。本来解脱。不假功成。故曰一切法常住。且无你加减处。尽十方法界。一尘一剎。头头并是一真人体。皆是受由门庭。若离此外。别有何见。并是捏目生花。三头二首。外道邪魔。鬼神群队。且不编入本性。与你自己了无交涉。
　　上堂云。诸人还见有众生界么。还见有上来下去么。还见有诸佛境界么。还见有世间．出世间么。还见有苦乐贵贱么。还见有生死去来种种等事么。且你诸人妄认凡夫。你还实识得凡夫性么。你一个身。假借父母胞胎．地水火风．五谷气味资持。随阴阳成长。有一个形体。百年．五十年。还归四大去。什么处是你凡夫性。又作么生知道圣人自别将片身心拟入圣位。你作么生入。什么处是你去处。还实有来去么。还实有舍凡夫位。入圣人位么。若言实有。头上安头。若言实无。斩头觅活。
　　你个个出来。言语分明。叉手并足。不可是精魅鬼神来助。你各各好生体取。莫憨痴。云门先师道。我举一则语。教你直下承当。早是撒屎着。你头上直饶拈一毫头。尽大地一齐明得去。也是剜肉作疮。然虽如是。亦须到这田地始得。莫椋虚。每日祇为你诸人心不休歇。忉忉为你。祇教你自省去。算你不是别人。受屈作么。香林且不嫌你诸人。实无法传授与你。亦不曾说着一字。信即便信。不信。自家停腾。莫向这里看。老僧口为你得彻困。犹自不用心。且莫殢我。
　　上堂云。悟了底人。见一切境各不别。竹是竹。木是木。山河大地不碍眼睛。你诸人还见拂子么。众无语。便下座。

　　饶州荐福承古禅师

　　操行高洁。禀性虚明。参大光敬玄禅师。乃曰。祇是个草里汉。
　　遂参福严雅禅师。乃曰。祇是个脱洒衲僧。
　　由是终日默然。深探先德洪规。一日。览云门禅师对机。忽然发悟。乃曰。却较此子。自此韬藏。不求名闻。栖止云居山弘觉禅师塔中。四方学者奔凑。因曰古塔主也。
　　景佑四年冬。范公仲淹出守鄱阳。闻师道德。遣便请居荐福。开阐宗风。庆历五年仲冬四日。升堂说偈云。
　　天地本同根。鸟飞空有迹。
　　雪伴老僧行。须弥撼金锡。
　　乙酉冬至四。灵光一点赤。
　　珍重会中人。般若彼罗蜜。
　　言毕坐逝。
　　开堂日。上首白搥罢。师云。适来如是咨白。大众还甘也无。若据大众分上。假饶诸佛出世。犹是自谩。祖师西来。诳惑庸小。自余之辈。不在形言。若也谈禅说要。大似含血噀人。问答往来。如同魔娆。禅德。大众面前作么生下口。虽然如是。事无一向。理出百途。曲为下机。有疑请问。
　　问。如何是荐福境。
　　师云。莫。
　　僧曰。如何是境中人。
　　师云。莫。
　　问。知师久蕴囊中宝。今日当筵略借看。
　　师云。莫。
　　僧曰。和尚岂无方便。
　　师云。莫。
　　问。大善知识将何为人。
　　师云。莫。
　　僧曰。恁么则有问有答去也。
　　师云。莫。
　　有僧才拟伸问。
　　师云。问话且止。直饶问得答得。与道差殊。大众。以此问话数个阇梨。总未有个出家眼目。一万里外有善知识出世。洗耳攒眉。拂袖远去。争肯来遮里五体投地。问个如何若何。仁者。还知大众各各自己分上是个什么门风。是个什么体格。直得诸佛仰望不及。天下祖师锁口有分。若能如是明得见得。佛之与祖。如同梦幻空华。闻甚深法门。也似风声谷响。自己颕脱独拔。犹闲法界有情。齐成正觉。岂不是丈夫汉．真出家儿。将此开堂所生钧祉。上祝　今上皇帝。山岳为寿。日月齐明。珍重。
　　问。青青翠竹尽是真如。郁郁黄花无非般若。如何是般若。
　　师云。黄泉无老少。
　　僧曰。春来草自青。
　　师云。声名不朽。
　　僧曰。若然者。碧眼胡僧也皱眉。
　　师云。退后三步。
　　僧曰。若。
　　师云。吽。吽。
　　问。临济举拂。学人起拳。是同是别师云。讹言乱众。
　　僧曰。恁么则依令而行也。
　　师云。天涯海角。
　　问。曲调已成。还许学人继和也无。
　　师云。官不容针。
　　僧曰。果是伯牙。
　　师云。自家看。僧拊掌三下。
　　师云。三十棒。
　　问。学人上来。请师垂示。
　　师云。金刚草鞋。
　　僧曰。恁么则退后三步。
　　师云。酌然千万里。
　　问。天人交集。四众臻临。如何是和尚为人底句。
　　师云。渌泛清波。
　　僧曰。点。
　　师云。过。僧拊掌。
　　师云。退。
　　问。一喝分宾主。照用一时行。此意如何。
　　师云。乾柴湿茭。僧便喝。
　　师云。红焰炎天。
　　上堂云。云门匡真大师。如今现在。诸人还见么。若也见得。便是山僧同参。见么。见么。此事直须谛听始得。不可自谩。且如往古黄蘗闻百丈和尚举马大师下喝因缘。他因大省。百丈问。子向后莫承嗣大师否。黄蘗云。某虽识大师。要且不见大师。若承嗣大师。恐丧我儿孙。大众。当时马大师迁化未得五年。黄蘗自言不见。当知黄蘗见处不圆。要且祇具一只眼。山僧即不然。识得云门大师。亦见得云门大师。方可承嗣云门大师。祇如云门入灭已得一百余年。如今作么生说个亲见底道理。会么。通人达士方可证明。眇之徒心生疑劣谤。见得。不在言之。未见者。如今看取。不请久立。珍重。
　　上堂云。夫出家为无为法。无为法中无利益．无功德。近来出家人贪着福慧。与道全乖。若为福慧。须到明心。若要达道。无你用心处。所以常劝诸人。莫学佛法。但自休心。利根者画时解脱。钝根者或三五年。远不过十年。若不悟去。老僧与你入拔舌地狱。参。
　　上堂云。行脚人面前说个什么即得。何以十语九中。不如一默。然虽恁么道。大似斧斫了手摩挲。若更待山僧开口。可谓灸疮瘢上更着艾炷。各自下去。

　　庐陵清原山行思禅师第九世
　　成都府香林澄远禅师法嗣
　　随州智门光祚禅师

　　久参香林。大悟心印。出为师表。缁素咸宗。啐啄迅机。应酬飞辨。门下嗣法。悉世宗匠。都尉李矦奏赐章服。坐灭虽远。道风益扬。法子法孙。愈久愈盛。
　　上堂。良久。云。莫有作家禅客。出来。虽然如是。风不来。树不动。
　　时有僧问。如何是佛。
　　师云。抱赃叫屈。
　　问。如何是祖师西来意。
　　师云。山云野雉。
　　问。如何是禅。
　　师云。最苦是黄连。
　　问。如何是道。
　　师云。甜底是甘草。
　　问。莲花未出水时如何。
　　师云。莲花。
　　僧曰。出水后如何。
　　师云。荷叶。
　　问。师子返踯即不问。虎头生角时如何。
　　师云。生得几个。
　　僧曰。恁么则退身三步也。
　　师云。龙头蛇尾。
　　问。古人拈起拄杖。意旨如何。
