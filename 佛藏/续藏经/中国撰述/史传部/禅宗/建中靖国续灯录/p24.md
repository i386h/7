<!-- { "loadSidebar": true } -->
　　讳庆余。姓黄氏。建州建安人也。本州大中寺出家。试经得度。游历江淮宗席。参圆鉴禅师。投机印可。出世甘露。人天瞻仰。退居京师华严。王公贵人皆来谘道。都尉曹公见谓。此真吾师也。朝夕扣请。奏赐章服．师名。
　　元丰六年八月五日。示众云。浮世幻身。安能久寄。索笔书颂。投毫而逝。
　　问。如何是意中玄。
　　师云。千思万想。
　　僧曰。如何是句中玄。
　　师云。七步成章。
　　僧曰。如何是玄中玄。
　　师云。百发百中。
　　师云。三玄三要。大道直冲。活捉生擒。夺人夺境。直得把断要津。圣凡路绝。一似倚天长剑。谁敢当头。拟议之间。丧身失命。正当恁么时。何人出来定当。良久。云。须是王索仙陀婆始得。

　　庐山归宗承天普安禅师

　　问。学人上来。请师一接。
　　师云。阳气发时无硬地。
　　僧曰。莫便是为人处也。
　　师云。卞和之璧。难遇良工。
　　僧曰。不因一事。不长一智。
　　师云。卖金难遇买金人。
　　上堂云。金风乍扇。黄菊初开。泉鸣山谷。月照楼台。门门显焕。物物全彰。还有荐得者么。良久。云。令人转忆庞居士。天上人间不可陪。
　　上堂云。桃花红。李花白。堪羡灵云最高格。觌面相逢顷刻间。鹞子已过新罗国。

　　南康军南山清隐院惟湜禅师

　　问。达磨未来时如何。
　　师云。三更月到窗。
　　僧曰。来后如何。
　　师云。平旦日头出。
　　僧曰。还有西来意也无。
　　师云。一片海云遮不得。舒光直透水晶宫。
　　问。如何是佛。
　　师云。骂着不嗔。
　　僧曰。如何是法。
　　师云。唤着不应。
　　僧曰。佛法两字。如何理论。
　　师云。我不喜闻。
　　问。诸圣说不及处。请师说。
　　师云。暗里皱眉。
　　僧曰。大众侧聆也。
　　师云。天明合掌。僧呵呵大笑。
　　师云。切忌。切忌。
　　问。如何是道。
　　师云。斜街曲巷。
　　僧曰。如何是道中人。
　　师云。百艺百穷。
　　上堂云。南山峭峻。登者还稀。后靠万丈洪涯。猿鸟不绝。前临千尺洪波。舟檝难渡。中流渺漠。休驻兰舸。彼此岸头。不须系缆。且道向什么处安泊。良久。云。有时因好月。特地过沧洲。
　　上堂云。一念不生。伎俩俱尽。一法未有。计较不成。便请高挂钵囊。横担拄杖。出一丛林。入一法席。踏着称槌硬似铁。岂是古佛心。青绢扇子足风凉。不是西来意。一任驴鸣狗吠。风吹日炙。

　　舒州浮山太平洪琏禅师

　　问。楞伽四卷从何得。莫是当初错下言。
　　师云。蒋白元来是秀才。
　　问。达磨西来。教外别传。为什么将往随后。
　　师云。锦上添花。
　　师云。教外别传。直指人心。见性成佛。敢问诸人。作么生说个见性底道理。良久。云。远观山有色。近听水无声。

　　潭州南岳衡岳寺奉能禅师

　　上堂云。宗风才举。万里云收。法令若行。千峰寒色。须弥顶上。白浪滔天。大海波中。红尘满地。应思黄梅昔日。少室当年。不能退己让人。遂使桩糠答志。断臂酬心。何以衡岳这里。山畬粟米饭。一桶勿盐羹。苦乐共住。随高就低。且不是南头买贵。北头卖贱。直教文殊稽首。迦叶攒眉。龙树．马鸣吞声饮气。目连．鹙子且不能为。为什么如此。谛观法王法。法王法如是。

　　筠州大愚山兴教守芝禅师法嗣
　　潭州开福守义禅师

　　问。如何是佛。
　　师云。扑不破。
　　僧曰。秋来黄叶落。
　　师云。速礼三拜。
　　上堂云。潇湘岸上。总似今日风恬浪静。是人过得。不妨奇特。忽遇莲花潭内洪波浩渺。白浪滔天。又作么生过。良久。云。行船由在把梢人。

　　南岳云峰文悦禅师

　　洪州人也。少出家圆具。参大愚芝禅师。顿悟心印。遂徧历禅室。到泐潭澄禅师法席。遇南禅师。遂为道契。
　　一日。谓南曰。观吾师法器异常。何滞於此。南不喜师语。
　　师从容曰。吾师若去参慈明。他日必为临济下宗主也。
　　南遂诺之。遥往慈明。果然发悟。南师出世同安。师即领众助扬宗风。后洪帅请居西山翠岩。次移南岳法轮云峰。治平中。坐灭龛中。常涌舍利。
　　问。如何是道。
　　师云。路不拾遗。
　　僧曰。如何是道中人。
　　师云。草贼大败。僧礼拜。师嘘一声。
　　问。万法归一。一归何处。
　　师云。黄河九曲。
　　僧曰。如何是第一句。
　　师云。垂手过膝。
　　僧曰。如何是第二句。
　　师云。万里崖州。
　　僧曰。如何是第三句。
　　师云。粪箕扫帚。
　　问。如何是深山岩崖佛法。
　　师云。猢猕倒上树。
　　问。如何是无缝塔。
　　师云。四楞着地。
　　僧曰。如何是塔中人。
　　师云。香风吹萎花。更雨新好者。
　　问。如何是衲衣下事。
　　师云。皮裹骨。
　　问。不涉廉纤。请师速道。
　　师云。须弥山。
　　问。如何是般若体。
　　师云。箭穿杨叶。
　　僧曰。如何是般若用。
　　师云。蛇穿鼠穴。
　　问。如何是清净法身。
　　师云。柴场荻草。
　　上堂云。诸佛出世。平地陷人。祖师西来。承虚接响。一大藏教。诳譃闾阎。明眼衲僧。自救不了。诸人到遮里。凭何话会。良久。云。为众竭力。祸出私门。击禅床一下。
　　上堂云。声色不到处。病在见闻。言诠不及处。过在唇吻。离却咽喉一句作么生道。若道得。坐断天下人舌头。若道不得。法轮门下有粥有饭。
　　上堂云。语不离窠窟。焉能出盖缠。片云横谷口。迷却几人源。所以道。言无展事。语不投机。承言者丧。滞句者迷。汝等诸人到这里。凭何话会。良久。云。欲得不招无间业。莫谤如来正法轮。

　　饶州承天应禅师

　　问。如何是芝山境。
　　师云。三月野花游不厌。更深犹插满头归。
　　僧曰。如何是境中人。
　　师云。五湖云水客。到此罢追寻。

　　越州大禹山简南禅师

　　上堂云。湖边山边太平道。马公贺公前后意。青山屹屹变洪波。洪波渺渺成平地。不是邀君傲名利。尽为苍生垂巨庇。万顷良田千古中。儿孙不识法王记。其中有剎崇来久。雪庭筹室谁知有。翠竹黄花岁已深。陶令远师空执手。昨夜南星回北斗。良久。云。看。

　　郢州兴阳山启珊禅师

　　问。祖意教意。是同是别。
　　师云。百尺竿头开口笑。
　　僧曰。风高月冷乾坤静。直下无私畅杀人。
　　师云。歌谣满路。僧礼拜。师便打。
　　上堂云。雾笼山色。雨洒长空。日月虽升。游人不见。这个葛藤且致。泥水不分一句作么生道。良久云。为你诸人注破。以拄杖击一下。

　　郢州兴阳山慧光院启舟禅师

　　上堂云。远山岌岌。春夏如然。涓水滔滔。四时无间。平川眺望。廓落乾坤。坐对孤峰。咫尺日月。睹此时景。便合歇去。说个什么天台．南岳．峨眉．五台尽是尘。是未妄向他人口中作则。既不如此。又作么生商量。良久。云。睫在目前长不见。道非物外更何求。

　　筠州洞山子圆禅师

　　上堂。有僧出。抛下坐具。师云。一钓便上。僧拈起坐具。
　　师云。弄巧成拙。
　　僧曰。自古无生曲。须是遇知音。
　　师云。波斯入唐土。上僧大笑。归众。

　　潭州石霜山法永禅师法嗣
　　金陵保宁承泰禅师

　　问。师唱谁家曲。宗风嗣阿谁。
　　师云。无角铁牛生意气。
　　僧曰。未审的嗣何人。
　　师云。潇湘月上碧天明。

　　南岳福严保宗禅师

　　上堂云。世尊周行七步。举足全乖。目顾四方。触途成滞。全襕授去。殃及儿孙。玉偈传来。挂人唇吻。风幡悟性。未离色尘。钵水投针。全成管见。祖师九年面壁。不见纤毫。卢公六代传衣。图他小利。江西一喝。不解护初。德峤全施。未知护末。南山鳖鼻。谩指踪由。北院枯松。徒彰风彩。云门顾鉴。落二落三。临济全提。错七错八。若说君臣五位。直如纸马过江。更推宾主交参。恰似泥人澡洗。独超象外。且非捉兔之鹰。混迹尘中。未是齩猪之狗。何异跳坑堕堑。正是避溺投宜。如斯之解。正在常途。出格道人如何话会。岂不见陶潜俗子。尚自睹事见机。而今祖室子孙。不可皮下无血。喝一喝。

　　南岳胜业智增禅师

　　问。如何是南岳境。
　　师云。音声鸟。娑罗花。
　　僧曰。如何是境中人。
　　师云。山间坐。林下行。
　　僧曰。向上事又作么生。
　　师云。万年松色拂云高。

　　郢州大阳山长庆如汉禅师

　　问。如何是佛。
　　师云。未离兜率天。波旬眼滴血。
　　僧曰。毕竟成得什么边事。
　　师云。后生虽可畏。年老得人嫌。
　　问。如何是敲磕底句。
　　师云。槛外竹摇风。惊起幽人睡。
　　僧曰。观音门大启也。
　　师云。师子齩人。
　　上堂云。闻声悟道。失却观音眼睛。见色明心。昧了文殊巴鼻。一出一入。半开半合。泥牛昨夜游沧海。直至如今不见回。咄。

　　湖州天圣皓太禅师法嗣
　　湖州西余山宝实禅师

　　问。世尊道。我四十九年不曾说一字法。和尚因何列众升堂。
　　师云。不容我秖对。僧拟进语。
　　师云。十万八千。
　　上堂云。无风起浪。井底烟生。伶利衲僧。切忌蹉过。参。

　　汝州宝应法昭禅师法嗣
　　滁州琅琊山方锐禅师

　　问。一佛出世。各坐一花。和尚出世。有何祥瑞。
　　师云。月中仙桂生林野。海底珊瑚秀碧峰。
　　僧曰。恁么则紫金刚座重新出。优钵罗花依旧开。
　　师云。玉凤夜衔花。不许时人得。
　　僧曰。不因水涨。不见船高。
　　师云。放过一着。
　　上堂云。造化无生物之心。而物物自成。雨露非润物之意。而灵苗自荣。所以药剂不食。而病自损。良师不亲。而心自明。故知妙慧灵光。不从缘得。到这里。方许你进步。琅琊与你别作个相见。还有么。若无。不可厌良为贱。

　　郢州兴阳山希隐禅师

　　问。如何是悬崖撒手底句。
　　师云。明月照幽谷。
　　僧曰。如何是末后再苏底句。
　　师云。白云生太虚。
　　僧曰。恁么则樵夫出林丘。处处歌春色。
　　师云。是人道得。
　　上堂云。了见不见。见了未了。路上行人。林间宿鸟。月里塔高十二层。天外星缠五百杪。要会么。手执夜明符。几个知天晓。参。

　　润州金山昙颕达观禅师法嗣
　　湖州上方希元禅师

