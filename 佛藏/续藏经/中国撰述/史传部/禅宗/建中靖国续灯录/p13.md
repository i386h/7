<!-- { "loadSidebar": true } -->
　　问。学人上来。请师说法。
　　师云。林间鸟噪。水底鱼行。
　　问。三界无家。师归何处。
　　师云。竹密不妨流水过。山高岂碍白云飞。
　　僧曰。莫便是和尚安身处也。
　　师云。日出东方夜落西。
　　问。旧店新开时如何。
　　师云。汝不是南番舶主。
　　僧曰。开后如何。
　　师云。还我话头来。
　　僧曰。遇舶主来时如何。
　　师云。想君不是金牙作。僧拟议。师便喝。僧亦喝。
　　师云。齐后锺。
　　上堂云。云生谷口。水滴悬崖。猿啸孤峰。雁横碧落。眼睛定动。鼻孔辽天。箭发离弦。新罗国里。便下座。
　　上堂。良久。云。物境萧条。寒风刮地。渡水胡僧。泛杯道士。筑着磕着。稽首不审。若问彼彼来由。各各随浪逐浪。
　　上堂云。阇王杀父。圆悟无生。善星出家。生陷地狱。彼亦丈夫。各自退屈。通身是眼。见处偏枯。截断众流。正是随波逐浪。诸仁者要会么。冬瓜长儱侗。瓠子曲弯弯。
　　上堂云。波澄镜静。鱼龙可观。手内丝纶。复将何用。东西浩渺。南北茫然。一笛横吹。长天万里。
　　上堂云。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒。自家收取。
　　上堂云。衲僧横说竖说。未知有顶门上眼。
　　时有僧问。如何是顶门上眼。
　　师云。衣穿瘦骨露。屋破看星眠。
　　问。如何是古佛机。
　　师云。得。僧无语。
　　师云。尽乾坤大地人。总解书。总识字。且道是那个得字。试定当看。若定当得。许你具正法眼。
　　上堂云。林间翠竹。陌上黄花。主伴交参。共谈斯事。不用南询诸友。东见文殊。一时向目前参取。行脚事毕。
　　上堂。大众集定。云。上来打个不审。能消万两黄金。下去打个珍重。亦消得四天下供养。若作佛法话会。滴水难消。若作无事商量。眼中着屑。且作么生即是。良久。云。还会么。珍重。
　　上堂云。夫为宗师。须是夺耕人之牛。饥人之食。遇贱即贵。遇贵即贱。夺耕人之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不夺耕人之牛．饥人之食。何谓。耕人之牛。我复何用。饥人之食。我复何餐。我也不握土成金。也不变金作土。何也。金是金。土是土。玉是玉。石是石。僧是僧。俗是俗。古今天地。古今人伦。古今日月。虽然如此。打破大散关。几个迷逢达磨。
　　上堂云。一钳一锤。抽钉拔楔。大唐鼓鞴。新罗打铁。诸仁者。尽乾坤大地是个槌。且道栖在什么处。若更问你么钳。与山僧一时败阙。参。
　　上堂云。雁过长空。影沈寒水。水无沈影之心。雁无遗踪之意。若能如是。方解向异类中行。不用续凫截鹤。夷岳杯壑。放行也。百丑千拙。收来也。挛挛拳拳。用之。则敢与八大龙王斗富。不用。都来不直半分钱。参。
　　上堂云。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三。收。
　　上堂云。云笼古殿。迦叶攒眉。露滴阶墀。空生泪泣。森罗举唱。孰是知音。水乳难分。鹅王善别。忽然顶门眼开。莫道山僧压良为贱。下座。
　　上堂云。夫宗师提谈祖道。有自受用三昧．他受用三昧。若论自受用三昧。三世诸佛立在下风。文殊提鞋。普贤挈杖。未为分外。放一线道。说他受用三昧。一尘一佛土。一叶一释迦。重重楼阁。无尽善财。眠底是眠底弥勒。立底是立底释迦。所以病有千差。药兴万种。
　　二千年前。灵山会上有五百比丘得四禅定。具五神通。以宿命智各各见过去杀父．杀母．杀阿罗汉及诸重罪。於自心内各怀疑怖。於是文殊手握利剑。以逼如来。世尊谓文殊曰。住。住。不应作逆。句得害我。我必被害。为善被害。文殊师利。从本已来。无有我人。但以内心见有我人。内心起时。我必被害。即名为害。於是五百比丘各各自悟本心。如梦如幻。於梦幻中无有父母．能生．所生。乃至杀阿罗汉等。五百比丘异口同音。乃赞文殊云。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀。诸仁者。作么生说个如剑佛亦尔。
　　拈拄杖云。看看。文殊菩萨变作楖栗拄杖。在山僧手里。良久。云。你若近前。却变作金刚宝剑。你若退后。却变作德山．临济。蔡州个个瓦解氷消。击禅床。下座。
　　上堂云。灵源绝迹。普现色身。法离断常。有无堪示。所以道。尘尘不见佛。剎剎不闻经。要会灵山亲授记。昼见日。夜见星。良久。云。若到诸方。不得错举。参。

　　信州广教景先禅师

　　问。师唱谁家曲。宗风嗣阿谁。
　　师云。有水皆含月。无山不带云。
　　僧曰。不睹云中雁。焉知沙塞寒。
　　师云。胡言易会。汉语难明。

　　饶州妙果院自政禅师

　　问。香风满路人皆委。一朵莲开事若何。
　　师云。相识满天下。
　　僧曰。一堂风冷澹。千古意分明。
　　师云。秖恐不是玉。
　　僧曰。适来已蒙师指示。人天一会尽沾恩。
　　师云。切忌盈虚。

　　舒州东禅院贤禅师

　　问。说佛说祖。魔魅家风。演妙谈真。未为极则。去此二途。请师别道。
　　师云。放汝三十棒。僧便喝。
　　师云。罪不重科。僧以手画一画。
　　师云。野狐精。
　　僧曰。且礼和尚三拜。
　　师云。一任[跳-兆+孛]跳。

　　苏州荐福知一禅师

　　问。知师久唱韶阳曲。北斗藏身事若何。
　　师云。片帆离古岸。
　　僧曰。恁么则云门重孙。雪窦嫡子。
　　师云。风送过沧洲。
　　上堂云。雪岭泥牛吼。云门木马嘶。巨灵分大华。严子隐深溪。

　　越州天衣在和禅师

　　问。祖祖相传传祖印。师今得法嗣何人。
　　师云。人将语试。水将杖探。
　　僧曰。廓周沙界。
　　师云。一夜歌开尽。百花犹未知。

　　湖州海会择芝禅师

　　问。师唱谁家曲。宗风嗣阿谁。
　　师云。宝镜当台。
　　僧曰。恁么则雪窦嫡子。
　　师云。窥天鉴地。

　　越州称心省倧禅师

　　问。已赴称心。将离双涧。如何是不动尊。
　　师云。上马见路。
　　僧曰。恁么则动而常寂。
　　师云。千里万里。
　　问。五叶香风清宇宙。师今得法嗣何人。
　　师云。言前打当。句后分明。
　　僧曰。恁么则黄河清有日。雪岭木人欢。
　　师云。且喜勿交涉。
　　问。如何是祖师西来意。
　　师云。行人念路。
　　僧曰。学人不会。
　　师云。紧帩草鞋。
　　问。学人未识佛性。乞师指个入头。
　　师云。一雨普沾。千山秀色。
　　僧曰。未审如何保任。
　　师云。退身三步。
　　问。如何是道。
　　师云。纵横十字。
　　僧曰。如何是道中人。
　　师云。相逢不下马。各自有前程。
　　上堂云。佛种从缘起。是故说一乘。拈拄杖云。拄杖是缘。那个是佛种。拄杖是一乘法。那个是缘。遮里参见释迦老子了。却买草鞋行脚。不得向衲僧门下过。打折汝腰。且道衲僧据个什么。良久。云。三十年后莫孤负人。卓一下。

　　明州上山德隆禅师

　　问。师唱谁家曲。宗风嗣阿谁。
　　师云。有时直上孤峰顶。月下披云啸一声。
　　僧曰。乳峰一枝。此日独秀。
　　师云。龙蛇易辨。衲子难瞒。
　　僧曰。谢师方便。
　　师云。一拨便转。

　　越州称心清演禅师

　　问。知师久蕴囊中宝。今日当筵略借看。
　　师云。红日一轮。
　　僧曰。学人不会。
　　师云。清风四起。
　　僧曰。恁么则雪窦嫡子。
　　师云。莫乱道。

　　明州岳林藏院宗善禅师

　　问。如何是道。
　　师云。深耕浅种。
　　僧曰。如何是道中人。
　　师云。田舍奴。
　　问。如何是末上消息。
　　师云。独掌不浪鸣。僧礼拜。师便打。

　　杭州证圣守环禅师

　　问。金轮示迹。玉[迭*毛]垂芳。古路坦然。如何举唱。
　　师云。千年常住一朝僧。
　　僧曰。恁么则云生岭上。
　　师云。更有奇特么。僧便喝。师亦喝。
　　僧曰。两重公案。师嘘一声。

　　杭州承天传宗禅师

　　开堂日。上首白槌罢。师云。机轮才转。千眼顿开。智刃一挥。十方肃静。有何俊士。不避死生。剔起眉毛。出众相见。
　　问。如何是诸佛本源。
　　师云。千江流白月。
　　僧曰。如何领会。
　　师云。三十年后。
　　问。如我按指。海印发光时如何。
　　师云。平地起波澜。
　　僧曰。请师按指。
　　师云。风前声已急。一曲过杨州。
　　问。如何是宗门中事。
　　师云。文殊有勑。
　　僧曰。学人请益。
　　师云。西天令严。
　　问。祖意教意。是同是别。
　　师云。胡马嘶北风。越鸟巢南枝。
　　问。如何是凤凰家风。
　　师云。龙行虎步。
　　僧曰。客来将何祇待。
　　师云。盘里明珠。
　　问。远远相投。请师一接。
　　师云。碧波千万丈。
　　僧曰。乞师方便。
　　师云。直钓巨鳌归。
　　问。久负勿弦琴。请师弹一曲。
　　师云。徒劳侧耳。
　　僧曰。与么则得闻於未闻。
　　师云。又被风吹别调中。
　　问。大用现前。不存轨则时如何。
　　师云。承天今日高竖降旗。僧便喝。
　　师云。临济儿孙。僧又喝。师便打。
　　问。如何是般若体。
　　师云。云笼碧峤。
　　僧曰。如何是般若用。
　　师云。月在清池。
　　师云。人天普集。宾主交驰。问者雄辨滔滔。若百川之流水。答者峻机迭迭。若圆器之倾珠。去古佛庙前。总使不着。何谓广大门风。威德自在。不用弹指。楼阁门开。便见祖风与尧风并扇。佛日与舜日齐明。截生死流。踞祖佛位。还会么。久立。珍重。
　　上堂云。上青水碧。文殊常现於目前。雨洒云舒。普贤周徧於法界。风鸣鸟语。观音时演於圆通。叶落花开。毗卢全示於真要。忽若骑驴入你鼻孔里。牵牛入你眼睛中。又作么生商量。参。
　　上堂云。闻声悟道。犹是听响之流。见色明心。何异眼中着屑。真如佛性。要且未出苦源。行布圆融。恰似无绳自缚。若是衲僧家。喝散白云。冲开碧落。横身三界。独步大方。若不如是。徒为丈夫。喝一喝。下座。
