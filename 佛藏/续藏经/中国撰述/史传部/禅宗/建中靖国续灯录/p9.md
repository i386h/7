<!-- { "loadSidebar": true } -->
　　僧曰。来后如何。
　　师云。浊富多忧。
　　问。如何是露地白牛。
　　师云。瞎。
　　问。妙峰顶上即不问。半山相见事如何。
　　师云。把手过江来。
　　僧曰。高步出长安。
　　师云。脚下一句作么生道。僧便喝。
　　师云。山腰里走。
　　问。一雨所润。为什么万木不同。师云。羊羹虽美。众口难调。
　　问。年穷岁尽时如何。
　　师云。依旧孟春犹寒。
　　问。更深夜静时如何。
　　师云。老鼠入灯笼。
　　问。瞥嗔瞥喜时如何。
　　师云。适来菩萨面。如今夜叉头。
　　师云。选佛选祖。今正是时。莫秖恁么怀疑终日。如似有解。已过平生。幸逢胜集。对众决择。然则此事亦非在争锋唇舌。所以道。屏却咽喉唇吻道将来。如此则便可以忘怀自得。取定方寸。自然常光现前。各各孤运其照。山河大地。不碍见闻。万象森罗。寻常显还。当有於此承当得底么。既然各自孤运。更教阿谁承当。草衣输野客。木食属山人。珍重。
　　上堂云。一若是。二即非。东西南北人不知。休话指天兼指地。青山白云徒尔为。以拄杖击香台一下。

　　庐陵禾山禅智禅师

　　讳楚才。临江军人也。僧仪挻拔。蕴德异常。心契德山。名闻江国。大丞相刘公沅一见问道。遂有发明。为方外交。敬以师礼。请居禾山。兼住显亲。特奏章服．师号。仍不许别迁法席。　圣旨批允。崇重若此。
　　问。佛令祖令。诸方并行。未审和尚如何。
　　师云。山僧退后。
　　僧曰。恁么则诸方不别也。
　　师云。伏惟。伏惟。
　　问。如何是道。
　　师云。十字街头看。
　　僧曰。如何是道中人。
　　师云。南头卖贵。此头买贱。
　　问。古镜未磨时如何。
　　师云。乾坤藏不得。
　　僧曰。磨后如何。
　　师云。照破万家门。
　　问。如何是离凡圣底句。
　　师云。山河安掌上。
　　僧曰。恁么则逈超今古外。
　　师云。展缩在当人。
　　问。一毫未发时如何。
　　师云。海晏河清。
　　僧曰。发后如何。
　　师云。徧界无知己。
　　问。如何是和尚说法底口。
　　师云。放一线道。
　　问。抱璞投师。请师雕琢。
　　师云。不琢。
　　僧曰。为什么不琢。
　　师云。弄巧翻成拙。
　　问。如何是无缝塔。
　　师云。须弥顶上。
　　僧曰。如何是塔中人。
　　师云。梵王．帝释。
　　上堂云。太虚无系。任运升腾。古镜当台。不言自显。群生迷妄。逐境千差。取舍难忘。於斯远矣。要得省力么。情忘所觉。见绝功勋。体露真常。即如如佛。禾山恁么道。笑杀众中衲僧。虽然如是。若解笑我者。共我同参。且道参见什么人。珍重。
　　上堂云。禾山家风。诸方奚同。言食无味。触处皆通。不把格尺。遇缘即宗。十方剎土。普印其中。禅徒买卖。岂在匆匆。击香台。下座。

　　秀州资圣院盛勤禅师

　　问。法会光扬於此日。师今得法嗣何人。
　　师云。逢人莫错举。
　　僧曰。未审如何举似。
　　师云。自然春到来。
　　问。如何是正法眼。
　　师云。山青水渌。
　　问。如何是佛。
　　师云。泥龛塑像。
　　僧曰。如何是法。
　　师云。春寒秋热。
　　问。机锋转处。作者犹迷。学人上来。乞师垂示。
　　师云。南有雪峰。北有赵州。
　　僧曰。恁么则澄江流皓月。江流月不流。
　　师云。云在青天水在缾。
　　问。如何是为人一句。
　　师云。入泥入水。
　　僧曰。莫便是也无。
　　师云。孤负杀人。
　　问。世尊拈花。迦叶微笑。意旨如何。
　　师云。当阳花易发。背日雪难消。
　　僧曰。雪峰辊球。玄沙斫碑。又且如何。
　　师云。春深日渐暖。人多跣足行。
　　问。四威仪中。如何履践。
　　师云。鹭鸶立雪。
　　僧曰。恁么则闻钟持钵。日上栏干。
　　师云。鱼跃千江水。龙腾万里云。
　　僧曰。毕竟又如何。
　　师云。山中逢猛兽。天上见文星。
　　上堂云。多生觉悟非干衲。一点分明不在灯。拈拄杖云。拄杖头上祖师。灯笼脚下弥勒。须弥山腰鼓细即不问你。作么生是分明一点。你若道得。无边剎境总在你眉毛上。你若道不得。作么生遇得罗剎桥。良久。云。水流千派月。山锁一溪云。卓一下。
　　上堂云。依经解义。三世佛冤。离经一字。还同魔说。既然如是。衲僧家十二时中以何为据。拈拄杖云。沩山笠子。志公席帽。击香卓。下座。
　　上堂云。诸佛说教。说文显理。指色明空。语必徇俗。理必明真。或权或实。应人天机。若向衲僧分上。又隔一重山。久立。

　　潭州鹿苑圭禅师

　　桂州临桂人也。姓熊氏。幼年颖悟。志趣异常。投西峰山蒙禅师出家。府帅宋公一见异之。策经得度。便慕参寻。内外该博。
　　至德山远禅师法席。命为侍者。大悟心宗。丞相刘公洗见如夙契。请住鹿苑。大振祖风。后与时忤。遂隐　京都。
　　问。如何是禅。
　　师云。餐风饮露。
　　僧曰。意旨如何。
　　师云。谛听。谛听。
　　问。如何是道。
　　师云。吴头楚尾。
　　僧曰。如何是道中人。
　　师云。骑马踏镫。不如步行。
　　问。朕兆未分时如何。
　　师云。庭草深三尺。
　　僧曰。分后如何。
　　师云。清溪钓明月。
　　僧曰。如何是向上一路。
　　师云。波旬仰面看。
　　问。如何是佛。
　　师云。顶上放毫光。
　　问。如何是第一义谛。
　　师云。胡人读汉书。
　　上堂云。凡有因缘。须晓其宗。若晓其宗。无是无不是。用则波腾海沸。全真体以运行。体则镜静水澄。举随缘而会寂。且道兜率天宫几人行。几人坐。若向遮里辨得清浊。许你诸人东西南北。如云似鹤。於此不明。踏破草鞋。未有日在。参。
　　上堂云。云门抽顾。衲僧罔措。月落星沉。茫茫无数。释迦当关。然灯回路。匝地风云。悉哩苏嚧。
　　上堂。拈拄杖云。断崖抹处鬼神号。出云便指南山高。横按膝上异吹毛。敢待诸方拥毳袍。卓一下。下座。

　　江陵府开福德贤禅师法嗣
　　郢州大阳山文昱禅师

　　问。如何是佛。
　　师云。额广平正。
　　僧曰。恁么则瞻礼有分。
　　师云。鼻耸圆长。

　　日芳上座

　　问。如何是函盖乾坤句。师举拄杖。
　　僧曰。如何是截断众流句。师横按拄杖。
　　僧曰。如何是随波逐浪句。师掷下拄杖。
　　僧曰。三句外。请师道。师便起。
　　赞贤禅师真。清仪瘦兮可瞻可仰。仰之非亲。妙笔图兮可拟可像。像之非真。非亲非真。秋月盈轮。有言无味兮的中的。既往如在兮觅焉觅。当机隐显兮丝发殽讹。金乌卓牛兮迅风霹雳。

　　建中靖国续灯录卷第三
　　建中靖国续灯录卷第四　　　〔宋刻〕

　　　　东京法云禅寺住持传法佛国禅师(臣)惟白集
　　对机门

　　南岳怀让禅师第十一世
　　汾州太子禅院善昭禅师法嗣
　　潭州兴化禅院慈明禅师

　　讳楚圆。姓李氏。全州人也。童稚神悟。逈与众殊。依隐静寺出家受具。摄衣游方。徧参知识。最后访汾阳昭禅师。昭预谓首座曰。非久当有异僧至。传持吾道。
　　一日。遂率首座游山。座曰。何往。
　　昭曰。接侍者去。
　　座曰。老和尚颠倒作什么。
　　昭曰。但去游山。遂步林间。果逢师至。乃曰。此真吾侍者矣。
　　即与同归。令造丈室。一言玄契。洞彻心源。执持巾瓶。经于一纪。后欲辞行。昭乃谓曰。子之法器。吾已久知。吾在首山先师处亲证三昧王。研穷的要。今付於汝。汝善护持。宜往南方。大兴吾道。
　　师受嘱已。径造江西筠州洞山宝禅师法席。终日壁坐。宝即异之。下而问曰。达磨九年面壁。意旨如何。
　　师云。空腹高心。
　　翌日。宝升座。推为导首。
　　师出世四十年。五坐道场。都尉李侯遵勖奏赐章服．师号。
　　开堂日。上首白槌罢。师云。会么。昔曼殊大士於灵山会上。十万众前。将末后一槌以为第一义句。今日上首倒行此令。且道与昔是同是别。若乃断得。不用扬眉。其或未明。有疑请问。
　　问。郡侯勤重请。法驾渡湘江。掷钵峰前事。请师为举扬。
　　师云。风不来。树不动。
　　僧曰。忽遇作家。秖与么还当不当。师便喝。
　　僧曰。气急杀人。
　　师云。三十年后来。与你二十棒。
　　问。如何是难思之法。
　　师云。山僧今日败阙。
　　僧曰。与么则昔日五千增上慢。今朝大众息疑情。
　　师云。被此一问。直得氷消瓦解。
　　僧曰。学人罪过。
　　师云。知过必改。
　　问。如何是夺人不夺境。
　　师云。神会曾磨普寂碑。
　　僧曰。如何是夺境不夺人。
　　师云。须信壶中别有天。
　　僧曰。如何是人境两俱夺。
　　师云。寰中天子。塞外将军。
　　僧曰。如何是人境俱不夺。
　　师云。明月清风任去来。
　　问。如何是佛。
　　师云。面如满月目如莲。天上人间咸恭敬。
　　问。古人面壁。意旨如何。
　　师云。有年无德。
　　问。师登四处花王座。只履西归事若何。
　　师云。虚空无障碍。南北任升腾。
　　僧曰。谢和尚答话。
　　师云。闲者闲兮忙者忙。
　　问。三门不闭即不问。枯木堂前事若何。
　　师云。也好消息。
　　僧曰。一人有庆。兆民赖之。
　　师云。千古有知音。僧礼拜。师便喝。
　　问。如何是和尚家风。
　　师云。有锡降龙虎。
　　僧曰。忽遇上上人来又如何。
　　师云。无心伏鬼神。
　　问。海上云游时如何。
　　师云。苦。
　　师云。五峰岌岌岌。独露太虚之中。布水滔滔。冷泻碧霄岩畔。龙潭幽僻。游鱼透即无门。天柱山高。水云进而无路。垂钩四海。少遇狞龙。一句当锋。罕逢知己。所以三玄权设。应病施方。四拣开遮。观根逗诱。过去诸佛。悲愿难穷。西祖东流。不忘付嘱。河沙知识。善巧多方。万派同源。皆归大海。且道水不洗水一句作么生道。还有人道得么。试出来道看。设你道得倜傥分别。也未梦见衲僧脚跟在。卓拄杖。下座。
　　上堂云。诸佛放光明。助发实相义。拈拄杖云。遮个是南源拄杖子。阿那个是实相义。你若见去。被见闻所转。若也不见。行脚眼在什么处。喝一喝。下座。
