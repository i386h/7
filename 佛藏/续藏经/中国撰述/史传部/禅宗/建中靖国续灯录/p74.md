<!-- { "loadSidebar": true } -->
　　上堂云。大众尽是云外高士。徧历诸方。扣问宗师。求其悟解。还知人人自有一段光明。十二时中在汝诸人面门出入。未尝有丝毫许欠少。未尝有丝毫许间隔。未究得者。切须究取。比来行脚。图个什么。若於此见得历历分明。犹是生死岸头事在。更须知有衲僧家超佛越祖。向上一着。敢问诸人。作么生是向上一着。良久。云。月明深夜后。猨叫乱峰前。

　　兴元府中梁山乾明禅院永因禅师

　　本府人也。初住法济。都尉张侯敦礼奏赐章服。
　　问。建律为禅。非无所以。学人上来。乞师便道。
　　师云。分明一句。作者犹迷。
　　僧曰。汉水祗应流到海。月轮直上最高峰。
　　师云。且得领话。
　　问。世尊出世。地涌金莲。和尚出世。有何祥瑞。
　　师云。昨日雨。今日晴。
　　僧曰。向上更有事也无。
　　师云。有。
　　僧曰。如何是向上事。
　　师云。东西南北。上下四维。
　　师乃云。信哉此事。孰不承恩。大似日轮处虚空界。但能反照。即自图明。不假多闻。本来具足。堂堂应用。历历见前。廓落情尘。徧周法界。虚空上下。不在思量。大地山河。有谁间隔。乃拈起拂子云。前佛已灭。后佛未生。正当而今。诸人何不省悟。若能悟去。便乃不除烦恼。即证菩提。不离死生。便成正觉。假饶碧眼胡僧。也添减丝毫不得。虽然如是。敢问诸人。作么生是添减不得底事。良久。云。斩新楼殿佛家天。律去禅居岂偶然。底事不曾添减得。任从天下与人传。

　　婺州智者山寿圣禅寺绍光禅师

　　潭州人也。出世楚州胜因。后迁智者山。都尉张侯敦礼奏赐章服。
　　问。远离楚寺。来届金华。如何是不动尊。
　　师云。卸帽穿云去。披蓑带雨归。
　　僧曰。未审是同是别。
　　师云。莫向意中求。
　　僧曰。争柰远涉程途。
　　师云。有请不背。
　　问。击大法鼓。演大法义。学人上来。乞师垂示。
　　师云。寒生水面。
　　僧曰。向上还有事也无。
　　师云。有。
　　僧曰。如何是向上事。
　　师云。日上天心。
　　上堂云。千手千眼。不碍施呈。一信不通。玄关永隔。且道过在什么处。十年归不得。忘却来时道。参。
　　上堂云。根尘同源。缚脱无二。不动丝毫。十方游戏。紫胡犬子虽狞。争似南山鳖鼻。师高声云。大众。看脚下。
　　上堂云。团不聚。拨不散。日晒不乾。水浸不烂。等闲挂在太虚中。一任傍人冷看取。

　　泗州大圣普照禅寺法最禅师

　　问。为国开堂於此日。请师演法报　君恩。
　　师云。万里白云。一轮红日。
　　僧曰。恁么则我皇有道日无私。
　　师云。铁树华开好春色。龟毛点出太平年。
　　僧曰。祇如截断众流一句作么生。
　　师云。板齿生毛则向汝道。
　　上堂云。瓦砾争光。摩尼失色。若也承虚接响。应在声前。设使眼见耳闻。未免盲聋暗哑。咄。
　　上堂云。箭过新罗。锡飞旧隐。迷逢达磨。作者方知。具眼之流。应机如电。参。

　　和州灵汤惠济禅院普虔禅师

　　问。假大导师。传正法眼。秖如尽十方世界是沙门一只眼。未审作么生传。
　　师云。痛杖且待别时。
　　僧曰。恁么则铁牛哮吼。石鼓喧轰。
　　师云。非公境界。
　　师云。法身无相。应物现形。般若无知。对缘而照。致使虚空霹雳。旱地爆雷。南山起云。北山下雨。且作么生会。良久云。溪涧岂能流得住。终归大海作波涛。

　　楚州胜因崇恺禅师

　　姓刘氏。广州人也。依蒲涧山出家。受具游方。参佛国禅师。出世住持。都尉张侯敦礼奏赐章服。
　　问。菩萨人见性。如昼见日。声闻人见性。如夜见月。未审和尚见性如何。
　　师云。一笔勾下。
　　僧曰。未审意旨如何。
　　师云。万里无云。千峰壁立。
　　僧曰。谢师指示。
　　师云。错。
　　问。师唱谁家曲。宗风嗣阿谁。
　　师云。云舒北阙。月印南溟。
　　僧曰。恁么则佛国嫡子。
　　师云。抛第五兆。
　　师乃云。祖宗正令。今古全提。函盖乾坤。把定世界。直得天轮左转。地轴右旋。夜月流光。朝曦耀彩。四方炳焕。八顾恢张。不隐微毫。无遗纤芥。山青水碧。鹄白乌玄。雾起郊原。龙吟城际。风生槛外。虎啸亭前。木童撞出幽关。石女擘开金锁。冲断三重戈甲。拨散五位枪旗。石巩．秘魔弓叉放下。德山．临济棒喝休施。何须击鼓般泥。不用辊球拽石。任你道理俱尽。己鼻全无。点捡将来。直是未在。既若如然。你且道超宗越祖底事作么生。良久。云。大地载不起。乾坤藏亦难。

　　沂州马鞍山福圣院仲易禅师

　　问。如何是惊人一句。师便喝。
　　僧曰。几年虽不言。一语便惊人。
　　师云。道什么。
　　问。如何是最初一句。
　　师云。看脚下。
　　僧曰。蹈破澄潭月。冲开碧落天。
　　师云。秖恐不恁么。乃云。一尘才起。大地全收。一令当行。群魔失色。一人当御。万国来宾。一月在天。千江映彻。虽然如是。祇遮一点。诸人还知落处么。良久。云。千山攒翠色。万古碧岩前。

　　磁州二祖元符禅寺璇果禅师

　　问。如何是佛。
　　师云。天上天下。
　　僧曰。如何是法。
　　师云。海藏龙宫。
　　僧曰。如何是僧。
　　师云。游山玩水。
　　僧曰。三宝已蒙师指示。衲僧相见又若何。
　　师云。鹞子过西天。
　　问。谛观法王法。法王法如是。如何是法王法。
　　师云。熏风来席上。
　　僧曰。蟾彩乍开金殿冷。法王升座玉窗寒。
　　师云。红日正当轩。
　　僧曰。斩钉截铁须是本分钳锤。
　　师云。法王法又作么生。
　　僧曰。犹握金鞭问归客。夜深谁共御街行。
　　师云。不妨伶利。
　　师乃云。一二三四五。升堂击法鼓。蔟蔟齐上来。一一面相睹。秋色满虚庭。秋风动寰宇。更问祖师禅。雪峰到投子。咄。

　　庐陵清原山行思禅师第十五世
　　婺州宝林果昌宝觉禅师法嗣
　　袁州木平山兴化德观禅师

　　问。如何是和尚为人处。
　　师云。月上松添影。
　　僧曰。学人未晓。
　　师云。钟声和白云。
　　问。云门直下法嗣何人。
　　师云。圆光沼畔清风起。
　　僧曰。云黄嫡子也。
　　师云。饲虎岩前别是春。

　　天台护国妙机禅师

　　问。渴忆洞庭霜后橘。困思天竺雨前茶。橘则不问。如何是茶。
　　师云。与你一盏。
　　僧曰。学人今日已知香味。
　　师云。也是画饼充饥。
　　上堂云。昨日晴。今日雨。此是观音示门户。门户开。今朝特地上高台。敢问大众。且道观音即今在什么处。良久云。不须更向宝陀山。
　　上堂。师乃召大众。众举头。复云。便恁么去。已是周遮。更若迟疑。白云万里。参。

　　杭州净慈楚明宝印禅师法嗣
　　温州灵岩德宗禅师

　　问。人天列请。觉树华开。猊座既登。愿师说法。
　　师云。一叶金风坠。千岩素月圆。
　　僧曰。非但人天有赖。湖山泉石光辉。
　　师云。火云风卷去。秋色雨飘来。
　　僧曰。蛟龙不是泥中物。须向人间作雨雷。
　　师云。谢你证明。

　　建中靖国续灯录卷第二十五
　　建中靖国续灯录卷第二十六　　　〔宋磻〕

　　　　东京法云禅寺住持传法佛国禅师(臣)惟白集
　　对机门

　　庐陵清原山行思禅师第九世
　　郢州大阳山警延明安禅师法嗣
　　舒州投子山义青禅师

　　姓王氏。青州人也。师始诞生。父丧母病。无以育养。遂遗之道左丛莽间。有异人过。闻其声。乃惊叹曰。此儿他日当得道果。遂收养之。八岁。依本州妙相寺文秀上人出家。比试圆具。首听百法诸论。次习大经。不俟终轴。洞晓其旨。缁素命讲。法侣云臻。
　　后闻南宗。弃席参问。抵浮山圆鉴禅师法席。鉴知其法器。即许入室。示外道问佛因缘。一日。岩间坐次。因举前话。忽闻板声。豁然开悟。归求印证。鉴印可之。乃曰。吾昔受明安禅师真像并直裰皮履。令求法器。以继其宗。观汝所解。无坠前芳。乃示谶偈。题其首曰。代吾续大阳宗风。
　　偈云。
　　羊广山头草。凭若待价纯。异苗翻茂处。深密固灵根。
　　以海会虚席。坚命主之。出扬大事。次迁投子。复应慈济禅师塔红再来之记。
　　开堂日。问。和尚适来拈香祝　圣。且道当今年多少。
　　师云。月笼丹桂远。星拱北辰高。
　　僧曰。南山直耸齐天寿。东海洪波比福源。
　　师云。双凤朝金阙。丹松古韵高。
　　僧曰。　圣寿已蒙师指示。治化乾坤事若何。
　　师云。不如缄口退。却是报　皇家。
　　问。多子塔前。预闻记莂。白云峰下。愿听雷音。
　　师曰。紫凤阶前舞。金鸡对日啼。
　　僧曰。若然者。五山高镇地。百谷远朝宗。
　　师云。云外千峰翠。溪声一样寒。
　　僧曰。一片白云舒世界。普天无处不垂阴。
　　师云。龙吟碧涧。雾起霜华。
　　问。昨离舒郡太平。今到白云海会。如何是不动尊。
　　师云。白云来往青山外。岭上寒松带月高。
　　僧曰。恁么则不离此处。徧至他方。
　　师云。休问山前路。孤猿啼处深。
　　师乃云。若论此事。岂在高升法座。下列明贤。问答主宾。以为出世。况千贤塞口。万圣绝言。古今佛祖分雪无门。三藏五乘指谕不及。然虽如是。不可一向弓折箭尽去也。所以道。千峰锁色。万木凝条。古岩月照风生。幽洞云开四面。龙吟枯木。凤转青霄。石牛吼断长空。木马嘶开金户。灵苗竞发。瑞草争春。日月同明。千江共澍。直得如斯。犹是出世边事。落在今时。诸仁者。如何得不落今时去。良久。云。万年石径千云锁。一带青烟半夜封。
　　上堂云。鱼遁深渊。必招钓客。玉埋荆谷。何逆求人。所以刖足楚城。烟波渭水。盖不守平常。致其如是。白云满谷。绿水浮烟。瑞鸟惊晨。山光眩目。触事无私。有何不可。然虽如是。更须无手能遮日。钓鱼不犯竿。
　　上堂。见大众集定。以拄杖卓一下。良久。云。一阳生也。所以道。古佛路外。千圣不游。今祖流芳。传衣表信。自曹溪之后。列派分枝承师。各就於一宗转换。共扬於斯事。此日一阳届候。万物含灵。严风吹绽於鸡岩。玉兔挨开於碧落。龙生凤子。虎抱麒麟。灵苗带雪生晖。瑞草和云徧地。然虽如是。且道妙在体前一句作么生道。良久云。一气才生天地后。万灵何处谢无私。
