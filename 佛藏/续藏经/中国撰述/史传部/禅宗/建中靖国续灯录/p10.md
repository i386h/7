<!-- { "loadSidebar": true } -->
　　上堂。良久。云。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝云。且道是照是用。还有人缁素得么。若有。试出来呈丑拙看。若无。山僧今日失利。
　　上堂云。摩竭提国。水泄不通。少室峰前。亲行此令。作么生是此令。还有道得底么。和泥合水道将来。有么。良久。云。游子乍闻征袖湿。佳人才唱翠眉低。一喝。
　　上堂云。说佛说祖。和泥合水。向上向下。衲僧破草鞋。总不恁么。无绳自缚。且道独脱一句作么生道。还有人道得么。试对众道将一句来。有么。有么。良久。云。冢上更加泥。喝一喝。
　　上堂云。吾有一言。绝虑忘缘。巧说不得。秖要心传。更有一语。无过直举。且道作么生是直举一句。良久。以拄杖画一画。喝一喝。
　　上堂云。灵山一会。千圣共臻。释主瞬眸。饮光微笑。衲僧门下。犹在半途。且道全提一句作么生道。良久。云。怜儿不觉丑。卓拄杖一下。
　　上堂云。昨日作婴孩。今朝年已老。未明三八九。难踏古皇道。手掩黄河乾。脚趯须弥倒。浮生梦幻身。人命夕难保。天堂与地狱。皆由心所造。南山北岭松。北岭南山草。一雨润无边。根苗壮枯桥。五湖参禅人。可问虚空讨。死脱夏天衫。生披冬月袄。分明无事人。特地生烦恼。唱一喝。
　　上堂云。万机游刃。终日弘道。猪肉按头事作么生道。还有人道得么。若也道得。倒道将一句来。良久云。金锁连镮。刀挑不出。喝一喝。
　　上堂云。昨夜漫天总雪。大地一时皎洁。今朝庭际无人。莫道山僧不说。
　　上堂云。钵盂粗。鐼(许运切)子细。匙筯短长无一截。有时应供与谁论。嗟叹文殊与弥勒。久立圣众。珍重。
　　上堂云。太阳升。南北走。夜月圆。天未晓。鼻孔里藏身一句即不问。你诸人脚跟下一句作么生道。还有道得底么。良久。云。相识满天下。知心有几人。喝一喝。
　　师室中插剑一口。以草鞋一对．水一盆。置在剑边。每见入室。即云。看看。有至剑边拟议者。师云。崄。丧身失命了也。便喝出。

　　筠州太愚山兴教守芝禅师

　　问。如何是祖师西来意。
　　师云。天寒日短。
　　问。马师未见让师时如何。
　　师云。紧。
　　僧曰。见后如何。
　　师云。切。
　　问。如何是洪州境。
　　师云。藤王阁下千江秀。孺子庭前薄雾生。
　　僧曰。如何是境中人。
　　师云。出入敲金镫。朱衣对锦屏。
　　问。一切有为法。如梦幻泡影。真实事。请师举。
　　师云。两段不同。向下文长。
　　问。满身是眼。口在什么处。
　　师云。三跳不过。
　　僧曰。学人不会。特伸请益。
　　师云。章底词秋罢。歌韵向春生。
　　上堂云。翠岩路崄巇。举步涉千溪。更有洪源水。滔滔在岭西。击禅床一下云。久立。珍重。
　　上堂云。槌锺击鼓。聚集禅徒。上来下去。子承父业。赚多少人。击禅床一下。
　　上堂云。端然踞坐。度脚买靴。左顾右视。不准一钱。打禅床云。珍重。
　　上堂云。火生於木。非自佗来。青出於蓝。不同受染。人人共吃一茎齑。若更觅一茎吃。入地狱如箭射。
　　上堂云。法鼓才动。大众云集。三世诸佛．二十八祖还来参么。如有一人不到。各与二十棒。何故如是。得人一牛。还人一马。
　　上堂。大众集定。师云。现成公按也是打揲不辨。击禅床。下座。
　　上堂。擎起香合。示众云。明头合。暗头合。道得。一任横行。道不得。且合却。便下座。
　　上堂云。沙里无油事可哀。翠岩嚼饭喂婴孩。佗时好要智端的。始觉从前满面灰。珍重。
　　上堂云。云收雾卷。江山皎日。拟话多途。又拈不出。打禅床。下座。
　　上堂云。十地心惊。二乘罔测。衲僧门下。铜头铁额。击禅床。下座。
　　上堂云。大洋海底排班位。从头第二鬓毛斑。为甚不到第一鬓毛斑。要会么。金蕊银丝成玉露。高僧不坐凤凰台。击禅床。下座。
　　上堂云。德山入门便棒。临济入门便喝。翠岩即不然。三门前好与三十棒。何谓如此。棒喝齐施已早赊。古今皆赞绝周遮。二途不涉凭何说。南海波斯进象牙。击禅床云。珍重。

　　滁州琅琊山开化广照禅师

　　讳惠觉。西洛人也。父为衡阳太守。因疾倾丧。师扶衬归洛。过澧阳药山古剎。宛若夙居。缘此出家。游方参问。得法汾阳。应缘滁水。与雪窦明觉同时唱道。四方皆谓二甘露门也。迨今淮南遗化如在。
　　问。如何是佛。
　　师云。铜头铁额。
　　僧曰。意旨如何。
　　师云。鸟觜鱼腮。
　　问。阿难结集即不问。迦叶微笑事如何。
　　师云。克时克节。
　　僧曰。自从灵鹫分灯后。直至支那耀古今。
　　师云。点朱点漆。
　　问。如何是宾中宾。
　　师云。手携书剑谒明君。
　　僧曰。如何是宾中主。
　　师云。卷起珠帘无可睹。
　　僧曰。如何是主中宾。
　　师云。三更过孟津。
　　僧曰。如何是主中主。
　　师云。独坐镇寰宇。
　　问。莲华未出水时如何。
　　师云。猫鼠戴纸帽。
　　僧曰。出水后如何。
　　师云。狗子着靴行。
　　问。如何是无缝塔。
　　师云。永镇红霞里。
　　僧曰。如何是塔中人。
　　师云。常伴白云眠。
　　问。一尘才起。大地全收时如何。
　　师云。李广射落云中雁。
　　僧曰。龙吟雾起。虎啸风生。
　　师云。惊得胡儿走似烟。
　　问。拈槌举拂即不问。瞬目扬眉事若何。
　　师云。赵州曾见南泉来。
　　僧曰。学人未晓。
　　师云。今冬多雨雪。贫家争奈何。
　　问。如何是沙门行。
　　师云。左手画方。右手画圆。
　　僧曰。天台石桥窄。南岳坐具宽。
　　师云。背上负七星。口里念真言。
　　上堂云。欲知常住身。当观烂坏体。欲知常住性。当观拄杖子。拄杖子吞却须弥。须弥吞却拄杖子。衲僧到遮里若也拟议。剑梁落膊输降欵。铁作胸[怡-台+禁]到海隅。击禅床一下。
　　上堂云。奇哉十方佛。元是眼中花。欲识眼中花。元是十方佛。欲识十方佛。不是眼中花。欲识眼中花。不是十方佛。於此明得。过在十方佛。於此未明。声闻起舞。独觉临妆。珍重。
　　上堂云。见闻觉知。俱为生死之因。见闻觉知。正是解脱之本。譬如师子返踯。南北东西且无定止。汝等诸人若也不会。且莫孤负释迦老子。咄。
　　上堂云。山僧今日为汝诸人说破。明眼衲僧莫去泥里打坐。珍重。
　　上堂云。天高莫测。地厚宁知。白云片片岭头飞。渌水潺潺涧下急。东涌西没一句即不问尔。生前杀后一句作么生道。良久云。时寒。吃茶去。
　　上堂云。林间鸟叫。岭上猿啼。万法凝然。将何显露。良久。云。拟议更思量。箭过新罗国。
　　上堂。拈拄杖云。三世诸佛在火焰里转大法轮。天下老和尚在百草头上转大法轮。山僧在拄杖头上转大法轮。还会么。若也未会。拄杖子重说偈言去也。击禅床一下。
　　上堂云。阿呵呵。是什么。开口是。合口过。轻舟短棹泛波心。蓑衣箬笠从佗破。咦。
　　上堂云。十方诸佛是个烂木橛。三贤十圣是个第溷头筹子。汝等诸人来到遮里作么。良久。云。欲得不招无间业。莫谤如来正法轮。

　　舒州法华禅院齐举禅师

　　问。师唱谁家曲。宗风嗣阿谁。
　　师云。藏头白。海头黑。
　　僧曰。汾阳嫡子。
　　师云。莫乱针锥。
　　问。如何是佛。
　　师云。芦芽穿膝。
　　问。如何是祖师西来意。
　　师云。唇红齿白。
　　问。如何是夺人不夺境。
　　师云。白菊作开红日暖。百年翁子不逢春。
　　僧曰。如何是夺境不夺人。
　　师云。大地绝消息。翛然独任真。
　　僧曰。如何是人境两俱夺。
　　师云。草荒人变色。凡圣两齐空。
　　僧曰。如何是人境俱不夺。
　　师云。清风与明月。野老笑相亲。

　　潭州石霜崇胜院法永禅师

　　问。六国未宁时如何。
　　师云。铜柱永标蛮子国。
　　僧曰。宁后如何。
　　师云。铁旗吹尽未灰心。
　　问。如何是和尚家风。
　　师云。摘破香囊熏大国。凿开天窍吼真风。
　　问。如何是佛。
　　师云。臂长衫袖短。
　　问。如何是祖师西来意。
　　师云。布袴膝头穿。
　　上堂云。霜华台上。翠色回环。枯木堂前。猨啼虎啸。诸人到遮里。立地觏取。便好休去歇去。其或疑情未息。狂解峥嵘。更看山僧遮一解。以拄杖卓一下。

　　湖州天圣皓太禅师

　　问。如何是佛。
　　师云。黑漆圣僧。
　　僧曰。如何是佛法大意。
　　师云。看墙似土色。
　　问。宝剑未出匣时如何。
　　师云。寒光辉北斗。
　　僧曰。出匣后如何。
　　师云。群魔万里摧。

　　舒州投子山圆修禅师

　　问。曹溪一曲师亲唱。药忌相投事若何。
　　师云。快人一言。快马一鞭。
　　僧曰。此话三十年后盛行。
　　师云。莫乱统。
　　问。达磨未来时如何。
　　师云。出口入耳。
　　僧曰。来后如何。
　　师云。叉手并足。

　　唐州龙潭圆禅师

　　师辞汾阳。汾阳云。别无送路。与子一条拄杖．一条手巾。
　　师云。手巾与和尚受用。拄杖不用得。
　　昭云。但将去。有用处在。师便收。
　　昭云。又道不用。师喝一喝。便下去。
　　昭云。已后不让临济。
　　师云。正令已行。
　　昭来日送出三门。云。汝介丘逢尉迟时如何。
　　师云。一刀两段。
　　昭云。被现那咤又怎生。师便拽拄杖。
　　昭喝云。遮回全体分付。
　　问。如何是介山境。
　　师云。七贤行得稳。
　　僧曰。如何是境中人。
　　师云。稚子昔遭伤。
　　问。昔日穷经。今日参禅。此理如何。
　　师云。两彩一赛。
　　僧曰。作么生领会。
　　师云。去后不留踪。
　　僧曰。如何是佛。
　　师云。火烧不然。
　　问。古殿无佛时如何。
　　师云。三门前合掌。

　　汝州叶县广教归省明寿禅师法嗣
　　舒州浮山圆鉴禅师

　　讳法远。郑州人也。投三交嵩禅师出家。幼为沙弥。见僧入室请问赵州庭栢因缘。嵩诘其僧。师傍有省。
