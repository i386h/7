<!-- { "loadSidebar": true } -->
　　师见僧来。便起身。僧便出去。师云。恰共昨日师僧。见解一般。僧回首云。昨日师僧。道甚么。师云。恰与么。僧云。知道金峰有眼。师云。金峰且致。你今日何处吃饭。云道着即不中。师云。与么则无来处也。云老婆心。堪作甚么。师云。金峰问僧。不曾弱他。就中阇梨。无话处。云岂是分外。师云。小慈妨大慈。
　　师见僧来。竖起拂子云。此是大人分上事。你试通个消息来看。云某甲不欲谩和尚。师云。孝养人。也还希有。云莫是大人分上事么。师云。老僧不欲谩阇梨。云到这里。也不易辨白。师云。酌然酌然。僧作礼。师云。发足何处。云只这里。师云。不唯自谩。兼谩老僧。
　　师问僧。还知金峰一句子么。云知来久矣。师云。你作么生。僧便喝云。金峰一句子。今日百杂碎。师云。稍曾问人。就中阇梨。门风孤峻。云不可要人捡点。师云。真鍮不博金。
　　师问僧。甚处来。云东国来。师云。作么生过得金峰关。云某甲行止分明。师云。试呈似老僧看。僧展两手。师云。金峰关。从来无人过得。云和尚过得么。师云。波斯吃胡椒。
　　师见骈道者来。遂擎起经。作揽衣势。以目视之。骈提起坐具。以目视师。师云。一切人道。你会禅。骈云。和尚作么生。师云。草贼大败。
　　僧问。不落凡圣机。请师别道。师云。金峰眼不小。云恁么则一拨良琴。顿清君主去也。师云。别道又争得。云为物之言。作么生。师云。顿清君主。云不是金峰也大难。师云。量筹汉席周下还轮。云若不承言。恐遭惑乱。师云。承甚么言。云何劳再举。师云。哑子趂舡。顽嚚不少。僧休去。
　　僧问。是身无知。如土木瓦石。此意如何。师下绳床。扭僧耳垛。僧负痛作声。师云。今日捉着个无知汉。僧作礼而去。师召云。阇梨。僧回首。师云。若到堂中。不得举着。云何故。师云。大有人笑金峰老婆心。
　　僧问。金杯满酌时如何。师云。金峰不胜酩酊。

　　处州广利容禅师(凡一)

　　师见僧来。竖起拂子云。贞溪老汉。还具眼么。云某甲不取见人过。师云。老僧死在阇梨手里。僧以手指胸。便出去。师云。阇梨参见先师来。
　　至晚。请吃茶了。僧拈起盏子云。这个是诸佛出世边事。作么生是未出世边事。师以手拨却盏子云。到阇梨死在老僧手里。云五里牌在郭门外。师云。无故惑乱师僧。僧遂起谢茶。师云。特谢阇梨相访。

　　襄州鹿门处真禅师(凡二)

　　师问韶国师。近离甚处。云谷隐。夜宿庞居士岩。师云。五眼之中。那个是正眼。韶云。久响鹿门。师云。这一片田地。干甚你事。韶云。话头何在。
　　僧问。如何是和尚家风。师云。有盐无醋。
　　问如何是道人。师云。口似鼻孔。云客来将何祇对。师云。柴门草户。谢汝经过。
　　云如何是禅。师云。鸾凤入鸡笼。云如何是道。师云。藕丝牵大象。
　　云劫坏时。此个还坏也无。师云。临崖看浒眼。特地一场愁。
　　云如何是和尚转身处。师云。昨夜三更。失却枕子。

　　衡州阿育王弘通禅师(凡二)

　　示众云。释迦老子。四十九年。说不尽底句。今日不避羞耻。为诸人说却。良久云。珍重。
　　僧问。心法双忘时如何。师云。三脚虾蟆背大象。
　　云如何是祖师西来意。云壁边有鼠耳。

　　抚州曹山惠霞禅师(凡二)

　　僧问。佛未出世时如何。师云。曹山不如。云出世后如何。师云。不如曹山。
　　云四山相逼时如何。师云。曹山在里许。云还求出也无。师云。若在里许即求出。
　　师问僧。可杀热。僧云。未审向甚么处回避。师云。镬汤炉炭里回避。云只如镬汤炉炭里。作么生回避。师云。众苦不能到。

　　洪州云居道膺禅师法嗣
　　杭州佛日和尚(凡四)

　　初游天台。尝谓人曰。有人夺得我机者。即我师也。
　　次谒云居。便问。二龙争珠。谁是得者。居云。卸却业身来。相见。师云。业身已卸。膺云。珠在甚么处。师无对。即投诚入室。
　　师到夹山。见维那。那云。此间不着后生。师云。暂来礼拜和尚。维那白山。山许相见。师未升阶。山便问。甚处来。师云。云居。云即今在甚么处。师云。在夹山顶[宁*页]上山云。老僧行年在坎。五鬼临身。师欲上阶。山云。三道宝阶。从何而上。师云。三道宝阶。曲为今时。便上作礼。山问。阇梨与谁同行。师云。木上座。山云。何不来见老僧。师云。和尚见他有分。山云。在甚么处。师云。堂中。山同师。下到堂中。山问。在甚么处。师取拄杖。掷于山前。山云。莫从天台得么。师云。非五岳之所生。山云。莫从须弥得么。师云。月宫亦不逢。山云。莫从人得么。师云。自己尚如冤家。从人得。堪作甚么。山云。冷灰里。一粒豆爆。乃唤维那。明窗下安排着。
　　次日夹山入堂。问昨日新到。在甚么处。师出应诺。山云。子未到云居时。在甚么处。师云。天台国清。山云。我闻天台有潺潺之水。渌渌之波。谢子远来。子意如何。师云。久居岩谷。不挂松萝。山云。此犹是春意。秋意作么生。师良久。山云。看君只是撑舡客。终归不是弄潮人。
　　一日大众普请次。维那令师送茶。师云。某甲为佛法来。不为送茶来。那云。和尚教上座送。师云。和尚尊命即得。乃携茶。去作务处。撼盏作声。夹山回顾。师云。酽茶三五碗。意在镢头边。山云。瓶有倾茶势。篮中几个瓯。师云。瓶有倾茶势。篮中无一瓯。便倾茶行。时大众一时举目。师云。大众鹤望。请师一言。山云。路逢死蛇莫打杀。无底篮子盛将归。师云。手执夜明符。几个知天晓。山云。大众。有人也。归去来。归去来。

　　苏州永光真禅师(凡二)

　　示众云。言锋若差。乡关万里。直须悬崖撒手。自肯承当。绝后再苏。欺君不得。非常之旨。人焉廋哉。
　　僧问。道无横径。立处皆危。如何得不被横径所侵。师拈拄杖。劈口拄。

　　洪州同安丕禅师(凡四)

　　师看经次。有僧来参。师以衫袖盖却头。僧作吊慰势。师放下衫袖。提起经云。会么。僧却将衫袖盖却头。师云。苍天苍天。
　　师问僧甚处来。云湖南来。师云。还知同安这里。风云体道。花槛璇玑么。云知。师云。非公境界。僧便喝。师云。短贩樵人。徒夸书剑。僧拟进语。师云。剑甲未施。贼身已败。
　　僧问。如何是和尚家风。师云。金鸡抱子归霄汉。玉兔怀胎入紫微。僧云。忽遇客来。将何祗待。师云。金果早朝猿摘去。玉花晚后凤衔来。
　　僧问。如何是同安一箭。师云。脑后看取。
　　云将来不相似。不将来时如何。师云。向甚么处着。

　　洪州云居怀岳禅师(凡一)

　　僧问。明镜当台时如何。师云。不鉴照。云为甚么不鉴照。师云。胡来胡现。汉来汉现。云大好不鉴照。师便打。

　　歙州朱溪谦禅师(凡一)

　　韶国师到。闻犬咬灵鼠声。遂问。是甚么声。师云。犬咬灵鼠声。韶云。既是灵鼠。为甚么被犬咬。师云。咬杀也。韶云。好个犬。师便打。韶云。莫打。某甲话在。师休去。

　　池州嵇山章禅师(凡一)

　　师在投子。作柴头。投子一日。送茶与师。乃云。森罗万象。总在里许。师泼却茶云。森罗万象。在甚么处。子云。可惜一碗茶。

　　洪州云居简禅师(凡三)

　　范阳人也。久依云居膺禅师。居第一座。膺将顺寂。主事问。谁堪继嗣。膺云。堂中简。主事未喻旨。谓之拣选。与众佥议。举第二座。为化主。备礼先请第一座。必若谦让。即坚请第二座。
　　师既密承膺记。略不辞逊。自持道具。入方丈。主事不惬素志。罔循规式。师察其情。弃院下山。其夜山神号泣。诘旦主事大众。奔至麦庄。悔过哀请。归院。众闻山神连声云。和尚来也。和尚来也。
　　问维摩岂不是金粟如来。师云。是。云为甚么。却预释迦会下听法。师云。他无人我。
　　问如何是和尚家风。师云。随处得自在。
　　问如何是朱顶王菩萨。师云。你问这赤头汉。作甚么。
　　问路逢猛虎时如何。师云。千人万人不逢。偏你便逢。
　　问孤峰独宿时如何。师云。闲却七间僧堂。谁教你孤峰独宿。

　　庐山归宗怀恽禅师(凡二)

　　僧问。截水停轮时如何。师云。磨不转。
　　妙喜云。恩大难酬。
　　僧问。无佛无众生时如何。师云。甚么人如此问。水清鱼现时如何。师云。把将一个来问。学人未到处。请师说。师云。汝未到甚么处。

　　筠州九峰普满禅师法嗣
　　洪州同安威禅师(凡四)

　　师问僧。眼界无光。如何得见。僧云。北斗东转。南斗西移。师云。夫子入太庙。云恁么则同安门下。道绝人荒去也。师云。横抱婴儿。拟彰皇简。
　　僧问。牛头未见四祖时如何。师云。路边神树子。见者尽擎拳。僧云。见后如何。师云。室内无灵床。浑家不着孝。
　　师游山次。大众相随。师云。阶前翠竹。砌下黄花。古人谓真如般若。同安即不然。僧云。古人也好。和尚。师云。不贪香饵味。可谓碧潭龙。云诸方眼目。不怪陶潜。师云。阇梨。闭目中秋坐。劫笑月无光。云阶前翠竹。砌下黄花。又作么生。师云。安南未伏。塞北难降。僧作礼。师云。名称普闻。
　　僧问。祖意教意。是同是别。师云。玉兔不曾知晓意。金乌那肯夜头明。

　　潭州龙牙居遁禅师法嗣
　　潭州报慈屿禅师(凡三)

　　僧问。承古有言。情生智隔。想变体殊。只如情未生时如何。师云。隔。云情既未生。隔个甚么。师云。这梢郎子。未遇人在。
　　琅琊觉云。报慈不妨入泥入水。据衲僧门下。远之远矣。
　　天衣怀颂云。报慈一隔。衲僧命脉。欲识一贯。两个五百。
　　师赞龙牙真云。日出连山。月圆当户。不是无身。不欲全露。
　　龙牙一日。在纸帐内坐。僧问。不是无身。不欲全露。请师全露。龙牙拨开帐子云。还见么。云不见。龙牙云。不将眼来。
　　师闻乃云。龙牙只道得一半。
　　云门谓僧曰。举来我与你道。僧举了。门云。我不妨与你道。
　　僧问。心眼相见时如何。师云。向你道甚么。云如何是实见处。师云。丝发不隔。云与么则见也。师云。南泉甚好去处。
　　问如何是西来意。师云。昨夜三更送过江。
　　问临机便用时如何。师云。海东有果树头心。
　　问和尚年多少。师云。秋来黄叶落。春至便开花。

　　襄州含珠山审哲禅师(凡四)

