<!-- { "loadSidebar": true } -->
　　僧云。如今受戒身口清净。已具诸善。得解脱否。答少分解脱。未得心解脱。未得一切解脱。云如何是心解脱。答不求佛。不求知解。垢净情尽。亦不守此无求为是。亦不住尽处。亦不畏地狱缚。不受天堂乐。一切法不拘。始名为解脱无碍。即身心及一切。皆名解脱。汝莫言有少分戒善。将谓便了。有恒沙无漏戒定慧门。都未涉一毫在。努力猛作早与。莫待耳聋眼暗。头白面皱。老若及身。眼中流泪。心里慞惶。未有去处。到恁么时。整理手脚不得也。纵有福智多闻。都不相救。为心眼未开。唯缘念诸境。不知返照。复不见佛道。一生所有恶业。悉现在前。或欣或怖。六道五蕴。尽见严好舍宅。舟舡车舆。光明显赫。为纵自心。贪爱所见。悉变为好境。随见重处受生。都无自由分。龙畜良贱。亦总未定。
　　问如何得自由。答如今对五欲八风。情无取舍。垢净俱忘。如日月在空。不缘而照。心如木石。亦如香象截流而过。更无滞碍。此人天堂地狱。所不能摄也。
　　师云。读经看教。语言皆须宛转。归就自己。俱是一切言教。只明如今觉性自己。俱不被一切有无诸法境转。是导师。能照破一切有无境法。是金刚。即有自由独立分。若不能恁么得。纵令诵得十二韦陀经。只成增上慢。却是谤佛。不是修行。读经看教。若准世间。是好善事。若向明理人边数。此是壅塞人。十地之人。脱不去。流入生死河。但不用求觅知解语义句。知解属贪。贪变成病。只如今但离一切有无诸法。透过三句外。自然与佛无差。既自是佛。何虑佛不解语。只恐不是佛。被有无诸法转。不得自由。是以理未立。先被福智载去。如贱使贵。不知於理先立。后有福智。临时作得主。捉土为金。变海水为酥酪。破须弥为微尘。於一义。作无量义。於无量义。作一义。
　　云岩问。和尚每日区区。为阿谁。师云。有一人要。岩云。何不教伊自作。师云。渠无家活。
　　智藏问师。老兄向后作么生。师以手卷舒两边。示之。藏云。更作么生。师以指点空三下。
　　师谓众曰。我要一人去。传语西堂。阿谁去得。五峰出云。某甲去得。师云。你作么生传语。峰云。待见西堂。即道。师云。道甚么。峰云。却来说似和尚。
　　师因普请锄地。有一僧。闻鼓鸣。抛下锄头。呵呵大笑便归。师云。俊哉俊哉。此是观音入理之门。遂唤其僧问。汝适来见个甚么道理。云适来肚里饥。闻鼓声。吃饭去。师乃大笑。
　　有一僧。哭上法堂。师云。作甚么。云父母俱丧。请师选日。师云。明日与汝一时埋却。
　　僧问。抱璞投师。请师一决。师云。昨夜南山虎咬大虫。云不谬真诠。为甚么。不垂方便。师云。掩耳偷铃汉。云不得中郎鉴。还同野舍薪。师便打。僧云。苍天苍天。师云。得与么多口。云罕遇知音。拂袖便出。师云。百丈今日输却一半(佛鉴云。虽得一场荣。刖却一双足)。至晚。侍者问。和尚被这僧不肯了。便休。师便打。者云。苍天苍天。师云。罕遇知音。者作礼。师云。一状领过。
　　佛鉴云。百丈老人。独坐大雄峰。咳唾生风。寰宇之中。谁敢觑着。被侍者捏着脚跟。直得两手分付。虽然如此。养子方知父慈。
　　僧问。依经解义。三世佛冤。离经一字。如同魔说。师云。固守动用。三世佛冤。此外别求。则同魔说。
　　僧问。如何是奇特事。师云。独坐大雄峰。僧作礼。师便打。
　　雪窦颂云。祖域交驰天马驹。化门舒卷不同途。电光石火存机变。堪笑人来捋虎须。

　　卢山归宗智常禅师(凡十一)

　　示众云。从上古德。不是无知解。他高上之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就佗觅。从前只是依他作解。发言皆滞。光不透脱。只为目前有物。
　　示众云。吾今欲说禅。诸子总近前。大众进前。师云。汝听观音行。善应诸方所。
　　僧问。如何是观音行。师弹指云。还闻么。云僧闻。师云。这一队汉。来这里觅甚么。以棒趂下。大笑归方丈。
　　师与南泉相别。煎茶次。泉问。从前与师兄商量言句。彼此已知。向后有人。问毕竟。作么生。师云。这一片田地。好卓庵。泉云。卓庵且致。毕竟事作么生。师踢翻茶铫。泉云。师兄吃茶了。某甲未吃茶。师云。作此语话。滴水也难消。泉休去。
　　云岩来参。师见便作弯弓势。嵓良久。作拔剑势。师云。大迟生。
　　师刬草次。有座主来参。偶一条蛇过。师以锄断之。主云。久响归宗。元来只是个粗行沙门。师顾座主云。你粗我粗。主问如何是粗。师竖起锄头。云如何是细。师作断蛇势。云与么则依而行之。师云。依而行之且置。你甚么处。见我斩蛇。主无对。
　　雪峰问德山。古人斩蛇。意旨如何。山便打。峰便走。山召云。布衲子。峰回首。山云。他时悟去。方知老汉彻底老婆心　雪窦云。归宗只会慎初。不能护末。德山颇能据令。未明斩蛇。乃云。大众看。雪灶今日斩三五条。拈拄杖。打散大众。
　　师普请取菜次。师划一圆相。围却一株菜。众皆下语。不契师意。师遂拔却菜。拈拄杖打趂云。这一队汉。无一个有智慧。
　　僧问。如何是玄旨。师云。无人能会。云向者如何。师云。有向即乖。云不向者如何。师云。谁求玄旨。僧无语。师云。去无你用心处。云岂无方便。令学人得入。师云。观音妙智力。能救世间苦。云如何是观音妙智力。师敲鼎盖三下云。还闻么。云闻。师云。我何不闻。僧无诸。师拈棒趂下。
　　师因小师大愚辞。师问甚处去。云诸方学五味禅去。师云诸方有五味禅。我这里有一味禅。为甚不学。云如何是和尚一味禅。师劈口便打。愚当下大悟。乃云嗄。我会也我会也。师急索云道道。愚拟开口。师又打。即时趂出。
　　雪窦云。以强凌弱。有甚么难。我这里。有一味禅。为甚不学。但向道收。待伊拈起。有般无眼汉。只管吃。吽吽。雪窦门下谁敢。
　　师泥壁次。白舍人来。师问。君子儒小人儒。云君子儒。师打泥盘一下。白便过泥。师接泥便用。良久问。莫是俊快底白侍郎么。白云不敢。师云。只有过泥分。
　　李渤刺史问。教中道。须弥纳芥子。渤即不疑。芥子纳须弥。莫是妄谈否。师云。人传使君读万卷书。是否。云然。师云。摩顶至踵。如椰子大。万卷书向甚么处着。李俛首而已。
　　李问。一大藏教。明甚么边事。师举拳示之云。会么。云不会。师云。饱学措大。拳头也不识。云某甲实不会。师云。遇人即途中受用。不遇人即世谛流布。

　　明州大梅法常禅师(凡十三)

　　襄阳郑氏予。问马大师。如何是佛。马大师云。即心是佛。师於言下大悟。后於梅子真旧隐。而卜居焉。
　　盐官有一僧。采拄杖迷路。到师庵。乃问。和尚住此山多少时。师云。只见四山青又黄。云出山路。向甚么处去。师云。随流去。
　　僧回举似盐官。官云。我在江西时。曾见此一僧。自后不知消息。莫是他否。遣僧招之。师答以偈云。摧残枯木倚寒林。几度逢春不变心。樵客遇之犹不顾。郢人那得苦追寻。
　　马大师。遣僧问师云。和尚见马大师。得个甚么。便住此山。师云。马大师向我道。即心是佛。我便向这里住僧云。马大师。近日佛法又别也。师云。作么生别。僧云。又道非心非佛。师云。这老汉。惑乱人。未有了日。任他非心非佛。我这里只管即心即佛。僧回举似马大师。大师云。梅子熟也。
　　庞居士闻之。欲验师真实。特往勘之。才见便问。久响大梅。未审梅子熟也未。师云。你向甚么处下口。士云。百杂碎。师伸手云。还我核子来。士无语。
　　示众云。汝等各自回心达本。莫逐其末。但得其本。其末自至。若欲识本。唯了自心。此心。元是一切世间。出世间法。根本故。心生则种种法生。心灭则种种法灭。心且不附一切善恶而生。万法本自如如。
　　有僧。从马大师处来。才相见。便绕师行一匝。提起坐具云。正恁么时。宾主俱不立。师云。不立者是谁。僧又绕师一匝。师云。我今为汝。保任此事。终不虚也。僧作礼。师云。吽吽。犹欠主人礼在。僧云。非但某甲。诸佛亦然。师云。吽吽。犹欠客礼在。僧掩耳而出。师唤维那云。好好。安排着这僧。从马大师处来。
　　定山与夹山同行。言话次。定山云。生死中无佛。即无生死。夹山云。生死中有佛。即不迷生死。是非不已。二人上山。求决亲疎。才人事罢。夹山举前话。问云。不知那个较亲。师云。一亲一疎。山复问。那个亲。师云。且去明日来。夹山明日又问。师云。亲者不问。问者不亲。
　　夹山住后云。我当时在大梅。失却一只眼。
　　雪窦云。夹山毕竟不知当时换得一只眼。大梅老汉。当时闻举。以棒一时趂出。非唯划断两人葛藤。亦乃为天下宗匠。
　　新罗僧来。师问甚处人。云欲通来处。恐招和尚怪责。师云。不可无来处也。云新罗。师云。又争怪得你。僧作礼。师云。是与不是。知与不知。也只是新罗国里人。
　　有僧。号饶舌昭。作礼问。如何是大梅主。师敲绳床示之。昭云。恁么则声色一如去也。师云。一如。又一如个甚么。昭云。某甲今日。方始豁然。师云。如许多时。甚么处去。昭云。今日全承和尚威光。师云。下去得也。
　　僧问。和尚初到马大师处。从甚么言句中。得入。师顾视少顷云。会么。云不会。师云。须是合他始得。云如何得合他去。师云。须是踪迹绝去。方可合他。云既是踪迹绝去。何须更合。师云。当处具足。不假用心。是踪迹绝处。心意识无我。是合他处。云合他后如何。师云。不假本来面目。云恁么则意识全真。无外物去也。师云。意识若真。自无外物。更欲问谁。僧作礼。
　　师乃云。虽内外无生。而照用不歇。所以道。无我。无造作。无受者。善恶之业亦不忘。所以千圣共同心。意识亦同。行住坐卧。本无前后。但物物无心去。是名般若波罗蜜多。
　　僧问。如何是祖师西来意。师云。西来无意。
　　盐官云。一个棺木。两个死汉　玄沙云。盐官是作家　雪窦云。三个也有。
　　僧问。如何是佛法大意。师云蒲花柳絮。竹针麻线。
　　师临示寂时。示众云。来莫可抑。去莫可追。
　　从容间。闻鼯鼠声。师云。即此物。非他物。善自护持。吾当逝矣。
　　雪窦云。这汉。生前莽卤。死后颟顸。即此物非他物。是何物。还有分付处也无。有般汉。不能截断脚跟。只管道。贪程太速。

　　杭州盐官斋安国师(凡二)

