<!-- { "loadSidebar": true } -->
　　师卧疾次。延问是身如泡幻。泡幻中成辨。若无个泡幻。大事无由辨。若要大事辨。识取个泡幻。作么生。师云。犹是这边事。延云。那边事作么生。师云。匝地红轮秀。海底不栽花。延笑云。乃尔惺惺耶。师喝云。将谓我忘却。
　　示众云。西来大道。理绝百非。句里投机。全乖妙旨。不已而已。有屈祖宗。岂况忉忉。有何所益。虽然如是。事无一向。且於唱教门中。通一线道。大家商量。
　　僧问。娑竭出海龙宫震。觌面相呈事若何。师云。金翅鸟王当宇宙。个中谁是出头人。云忽遇出头时。又作么生。师云。似鹘提鸠。君不信。髑髅前验始知真。云恁么则叉手当胸。退身有分去也。师云。须弥脚下乌龟子。莫待重遭点额回。

　　舒州投子义青禅师(凡六)

　　青社李氏子。
　　谒浮山远禅师。经三载。
　　远一日问云。外道问佛。不问有言。不问无言。世尊默然。如何。青拟开口。远遽以手掩师口。师於此大悟。遂作礼。远云。汝妙悟玄机那。师云。设有妙悟。也须吐却。
　　时孜侍者在旁。云。青华岩。今日如病得汗。师回顾孜云。合取狗口。汝更忉忉。我即便驱。
　　远后以大阳直裰皮履。付师。嘱云。代吾。续洞上宗风。
　　示众云。若论此事。如鸾凤冲霄。不留其迹。羚羊挂角。那觅其踪。金龙不守於寒潭。玉兔岂栖於丹影。其或主宾若立。须威音路外摇头。问答言陈。仍玄路傍提为唱。若能如是。犹在半途。更乃凝眸。不劳相见。
　　示众云。默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久。卓拄杖云。百杂碎。
　　示众云。孤村陋店。莫挂瓶盂。祖佛玄关。横身直过。早是苏秦触塞。求路难回。项主。临江。何逃困命。禅德。到这里。进则落於天魔。退则沉於鬼趣。不进不退。正在死水中。诸仁者。作么生。得平稳去。良久云。任从三尺雪。难压寸灵松。
　　示众云。诸佛出世。应病施方。祖师西来。守株待兔。直饶全提举唱。犹如凿壁偷光。设使尽令施行。大似空中掷剑。何故。不见古人道。不用求真。唯须息见。诸仁者。且道。息个甚么见。良久云。灵云不悟桃花旨。空使玄沙暗皱眉。
　　示众云。若论此事。如鱼遁深渊。必招钓客。玉埋荆谷。何逆求人。所以刖足楚城。烟波渭水。盖谓不守平常。致见如是。此日白云满谷。渌水浮烟。瑞鸟惊晨。山光眩日。触事无私。有何不可。虽然如是。更须无手能遮目。钓鱼不犯竿。

　　慧州罗浮如禅师(凡一)

　　大阳问师。你甚处人。师云。益州。阳云。此去多少。师云。五千里。延云。你与么来。还曾踏着么。师云。不曾踏着。阳云。汝解腾空那。师云。不解腾空。阳云。争得到这里。师云。步步不迷方。随身无辨处。阳云。汝得超方三昧耶。师云。圣心不可得。三昧岂彰名。阳云。如是如是。汝应信。此即本体全彰。理事不二。善自护持。

　　西川云顶鹏禅师(凡二)

　　僧问。如何是大疑底人。师云。毕钵岩中。面面相觑。云如何是不疑底人。师云。如是我闻。须弥粉碎。
　　僧问。祖意教意。是同是别。师云。达磨逢梁武。摩腾遇汉明。

　　青原下第十二世
　　庐州栖贤澄諟禅师法嗣
　　湖州西余体柔禅师(凡一)

　　示众云。一人把火。自烬其身。一人抱氷。横死於路。进前即触途成滞。退后即噎气填胸。直得上天无路。入地无门。如今已不奈何也。良久云。待得雪消去。自然春到来。

　　洪州云居晓舜禅师法嗣
　　建康府蒋山法泉禅师(凡二)

　　隋州时氏子。
　　上堂。僧问。达磨未来时如何。师云。月明东岭上。云来后如何。师云。黄河彻底清。
　　云祖师面壁。意旨如何。师云。撑天拄地。云便恁么去时如何。师云。落七落八　师乃云。诸仁者。问话得也未。相挨相拶。进前退后。口里喃喃地。图个甚么。将谓宗门。合有恁么说话。诸人败阙。终可带累山僧。亦无分雪处。何故。诸人未发问时。犹较些子。才出头来。便没交涉。不见。摩竭国内。土旷人稀。少室岩前。风高月冷。到这里。岂假三寸。方解辨明。所以道。诸佛不出世。祖师不西来。马鸣龙树不敢商量。海藏龙宫。不能诠注。虽然如是。若是明眼汉。一点也瞒他不得。后学初机。卒难摸索。今日判府侍郎。为佛法主。山僧得与诸人相见。大众。如今忽有人问。如何是相见底事。向他道甚么。莫有道得底么。出来。露个消息看。山僧为汝证明。若也未知。今日已是隐藏不得。为诸人一时说破。乃擘开胸云。一时记取。
　　示众云。要去不得去。要住不得住。打破大散关。脱却娘生袴。诸仁者。到臈月三十日。且道。用个甚么。良久云。柳絮随风。自西自东。

　　处州慈云修慧禅师(凡四)

　　示众云。若论此事。唯佛与佛。乃能知之。诸人还知么。慈云今日。开大智门。入总持藏。示汝诸人。无价珍去。诸人还识么。拈起拄杖云。这个岂不是无价珍。一人有一个。自是诸人。不肯承当。若承当去。头头应用。取舍自由。十二时中。受用不尽。若用不得。一任怀宝迷邦。向外驰求。踏破草鞋。虚生浪死。卓拄杖一下。
　　示众云。大众会么。五月十五。即不问。且道。葫芦里走马一句。作么生道。直饶道得。也是渴鹿趂阳焰。
　　示众云。菩提达磨。口能招祸。圣谛义中。梁王勘破。归到少林。九年壁坐。退己让人。万无一个。
　　僧问。牛头未见四祖时如何。师云。青山藏不得。云见后如何。师云。明月却相容。

　　越州天衣义怀禅师法嗣
　　东京法云圆通法秀禅师(凡七)

　　秦州陇城辛氏子也。通诸经论。久习华严。
　　一日叹曰。吾观善财。始见文殊。复过百一十城。事五十三知识。又闻。达磨西来。老卢南去。教外别传。无上心印。吾岂止方隅。滞性相之宗耶。
　　因弃所业。束装南游。径往天衣。谒怀禅师。怀问曰。座主讲甚么经。师云。粗习华严。怀云。华严以何为宗。师云。以法界为宗。怀云。法界以何为宗。师云。以心为宗。怀云。心以何为宗。师不能加答。怀云。毫厘有差。天地悬隔。汝当自看。会有省发耳。
　　后十七日。闻僧举。白兆问报慈云。情生智隔。想变体殊。情未生时如何。慈云隔。师於此大悟。直诣方丈。陈所证。怀喜云。前后座主。唯汝一人。真大法器。吾宗异日。在汝行矣。
　　师遂服勤八年余。天衣推为导首。
　　后出世舒之四面。最后住本山。而终老焉。
　　示众。举古云。见一则瞎汝眼。知一则翳汝眼。翳生则天上人间。瞎却则三头六臂。师云。既是翳生。为甚么天上人间。既是瞎却。为甚么三头六臂。山僧即不然。翳生则长连床上。伸脚打睡。都莫以道为怀。瞎却则朝打三千。暮打八百。且道。还有得失也无。良久云。可知礼也。
　　示众云。单传心印。过犯弥天。祖师玄言。如何宣说。打鼓上来。成得什么。良久云。直饶动地雨花。争如归堂向火。参。
　　示众云。多能多虑。转不相应。绝言绝虑。无处不通。拈起拄杖云。直饶向这里。见得祖师。正好吃山僧拄杖。若也棒头取证。犹在半途。作么生是究竟一句。良久云。常忆江南三月里。鹧鸪啼处百花香。
　　示众云。道士倒骑驴。狲猢系露柱。虾蟆跳上天。乌龟缩头去。栖贤也欲放过。又恐不分缁素。却被诸方检点。蓦拈拄杖云。非但诸方。便是栖贤拄杖。也自不甘。击绳床一下。
　　示众云。少林九年冷坐。却被神光觑破。如今玉石难分。只得麻缠纸里。还会么。笑我者多。哂我者少。
　　示众云。看风使帆。正是随波逐波。截断众流。未免依前渗漏。量才补职。宁越短长。买帽相头。难为恰好。直饶上不见天。下不见地。东西不辨。南北不分。有甚么用处。任是纯钢打就。生铁铸成。也须额头汗出。总不恁么。又且如何商量。良久云。赤心片片。谁知得笑杀黄梅石女儿。
　　示众云。衲僧家。高揖释迦。不拜弥勒。未为分外。只如半偈亡躯。一句投火。又图个甚么。良久云。彼彼住山人。何须更说破。

　　杭州佛日智才禅师(凡一)

　　示众云。风雨萧骚。塞汝耳根。落叶交加。塞汝眼根。香臭丛杂。塞汝鼻根。冷热甘甜。塞汝舌根。衣绵温冷。塞汝身根。颠倒妄想。塞汝意根。诸禅德。直饶你翻得转。也是平地骨堆。

　　东京慧林宗本禅师(凡一)

　　僧问。如何是露地白牛。师云。放出无寻处。

　　台州瑞岩子鸿禅师(凡二)

　　示众云。法尔不尔。建立乖真。堂堂现成。雕琢成伪。妙圆超悟。头上安头。顿获法身。枷上着杻。设若不尔。则灵山画饼。曹溪指梅。过犯弥天。放过即不可。更有一个。谁检点得出。蓦拈拄杖云。今日不着便。
　　示众云。一不守。二不向。上下四维无等量。大洋海里泛铁舡。弥须顶上翻鲸浪。临济缩却舌头。德山阁却拄杖。千古万古独巍巍。留与人间作榜样。

　　真州长芦体明禅师(凡二)

　　示众。顾视左边云。师子之状。岂免嚬呻。复顾视右边云。象王之仪。宁忘回顾。取此逃彼。上士奚堪。识变知机。野狐恋窟。到这里。须知有凡圣不历处。古今不到处。且道。是甚处人行履。良久云。丈夫自有冲天气。不向如来行处行。
　　示众云。上士相逢。休存目击。祖师门下。如何受用。古往今来。新新无间。虽然如是。犹在荆棘林中。衲僧家。须向镬汤炉炭上。成等正觉。刀山剑树上。说法度人。方有少分相应。良久云。茯苓只在松根下。用意追寻事转遥。

　　苏州净慧可证禅师(凡二)

　　示众云。龙宫海藏。尽属葛藤。教外别传。起摸画样。当人分上。平地风波。到这里。如何出得。良久云。毗婆尸佛早留心。直至如今不得妙。
　　僧问。达磨未来时如何。师云。天涯地角。云来后如何。师云。四海五湖。

　　舒州投子义青禅师法嗣
　　东京净因道楷禅师(凡十)

　　师问投子。佛祖意句。如家常茶饭。离此之余。还别有为人言句也无。子云。汝道。寰中天子勑。还假禹汤尧舜也无。师拟开口。子拈拂子。蓦口打云。你发意来时。早有二十棒分。师於此契悟。作礼便行。子云。且来阇梨。师竟不回首。子云。子到不疑之地耶。师掩耳而去。
　　师作典座。子问。厨务勾当不易。师云。不敢。子云。煮粥耶。蒸饭耶。师云。人工淘米着火。行者煮粥蒸饭。子云。子作个甚么。师云。和尚慈悲。放他闲去。
