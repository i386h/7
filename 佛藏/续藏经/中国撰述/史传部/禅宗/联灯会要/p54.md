<!-- { "loadSidebar": true } -->
　　示众云。湛水无波。沤从风激。风停沤灭。水静涵虚。正当恁么时。设有燕金塞海。螮蚋摇山。赪尾金鳞。优游自适。如今莫有辨浮沉。识深浅。垂纶掷钓者么。有即出来相见。如无。且归岩下去。同看月圆时。
　　僧问。牛头未见四祖时如何。师云。京三卞四。云见后如何。师云。灰头土面。云毕竟如何。师云。一场[怡-台+摩][怡-台+罗]。
　　僧问。如何是活句。师云死中得。云如何是死句。师云活中得。云如何是不死不活句。师云。京三卞四。

　　鄂州黄龙智明禅师(凡五)

　　示众云。南北一诀。斩钉截铁。切忌思量。翻成途辙。
　　师一日上堂。众才集。师云。不可更开眼说梦去也。
　　示众云。向上一路。衲僧罔措。求妙求玄。邯郸学步。
　　僧问。世尊出世。魔界倾颓。和尚开堂。有何祥瑞。师云。一夜落花雨。满城流水香。
　　师同胡巡检。到公安二圣。胡问。达磨对梁武帝云。廓然无圣。公安为甚么。却有二圣。师云。一点水墨。两处成龙。

　　洪州宝峰克文禅师法嗣
　　洪州宝峰文准禅师(凡五)

　　蜀人也。初谒真净文禅师。文问。近离甚处。师云。大仰。文云。夏在甚处。师云。大沩文云。甚处人事。师云。兴元府。文展手云。我手何似佛手。师罔措。文云。适来祗对。一一灵明。一一天真。及乎道个我手何似佛手。便成窒碍。且道病在甚处。师云。某甲不会。文云。一切见成。更教谁会。师当下释然。
　　示众云。大道纵横。触事现成。云开日出。水渌山青。拈拄杖。卓一下云。云门大师来也。说道。观音菩萨。将钱买胡饼。放下手。元来却是馒头。大众。云门只见锥头利。不见凿头方。宝峰即不然。掷下拄杖云。勿於中路事空王。策杖还须达本乡。昨日有人。从淮南来。不得福建信。却道。嘉州大像。吞却陕府铁牛。喝一喝云。是甚说话。笑倒云居土地。
　　示众云。祖师关棙子。幽隐少人知。不是悟心者。如何举似伊。喝一喝云。是何言欤。若一向恁么。达磨一宗。扫土而尽。所以大觉世尊。初悟此事。便开方便门。示真实相。普令南北东西。四维上下。郭大李二。邓四张三。同明斯事。云岩今日。不免效古去也。击拂子云。方便门开也。作么生是真实相。良久云。十八十九。痴人夜走。
　　示众云。同异成坏总别。三四五六七八。欲要随流入流。无过先会此法。拈拄杖。卓一下云。此法非思量分别之所能解。若也分别。落在众生境界。且道。不分别不思量。是个甚么。掷下拄杖云。妙湛总持不动尊。首楞严王世希有。
　　示众云。札。久雨不晴。直得五老峰头。黑云叆叇。洞庭湖里。白浪滔滔。云门大师。忍俊不禁。向佛殿里烧香。三门头合掌。祷祝咒愿。愿黄梅石女生儿。子母团圆。少室无角铁牛。当甘水草。喝一喝云。有甚交涉。

　　东京法云佛照杲禅师(凡四)

　　徧历诸方。后谒真净。因读祖师偈云。心同虚空界。示等虚空法。证得虚空时。无是无非法。於是豁然大悟。
　　有百法座主云。禅家流。多爱脱空。师造前问。承闻座主讲得百法论。是否。主云不敢。师云。昨日雨今日晴。是甚么法中收。主无对。师便打云。莫道禅家流。多爱脱空好。主恚曰。和尚且道。昨日雨今日晴。是甚么法中收。师云。四十二。时分不相应法中收。主屈服。作礼而谢。
　　僧问。有问云门。如何是透法身句。门云。北斗里藏身。意旨如何。师云。赤心片片。云若是学人。即不然。师云。汝又作么生。云昨夜抬头看北斗。依稀却似点糖糕。师云。但念水草。余无所知。
　　僧问。达磨西来。传个甚么。师云。周秦汉魏。

　　洪州兜率从悦禅师(凡七)

　　虔州熊氏子。
　　师在道吾。作首座。领数衲。谒云盖知和尚。智与语。未数句。尽知所蕴。乃笑曰。观首座。气质不凡。柰何出言吐气。如醉人耶。师面热汗下云。愿和尚不吝慈悲。复与语锥札之。茫然。遂求入室。智云。曾见法昌遇和尚否。师云。曾看他录。自了可已。不愿见之。智云。曾见洞山文和尚否。师云。关西子。没头脑。拖一条布裙。作尿臭气。有甚长处。智云。你但向尿臭气处参取。师依教。
　　即谒洞山。深领奥旨。复谒智。智云。见关西子后。大事如何。师云。若不得和尚指示。洎乎蹉过一生。遂礼谢。
　　师复谒真净。后出世鹿苑。
　　有清素者。久参慈明。寓居一室。未始与人交。师因食蜜渍荔枝。偶素过门。师呼云此老人乡果也。可同食之。素云。自先师亡后。不得此食久矣。师云。先师为谁。素云。慈明也。某忝执侍十三年耳。师乃疑骇曰。十三年。堪忍执侍之役。非得其道而何。遂馈以余果。稍稍亲之。素问师。所见者何人。云洞山文。素云。文见何人。师云。黄龙南。素云。南匾头见先师不久。后来法道大振如此。师益疑骇。
　　遂袖香诣素。作礼。素起避之曰。吾以福薄。先师受记。不许为人。师益恭。素乃云。怜子之诚。违先师之记。子平生所得。试语我。师具通所见。素云可矣。能入佛。而不能入魔也。师云。何谓也。素云。岂不见。古人云。末后一句。始到牢关。如是累月。素乃印可。仍戒之曰。文示子者。皆正知见。然子离文太早。不能尽其妙。吾今为子点破。使子受用。得大自在。他日切勿嗣吾也。
　　师后嗣真净。示众云。溪上桃花烂熳春。倚筇闲看笑灵云。抽枝抽叶寻常事。有悟无疑亦强分。诸禅客。既疑悟之强分。何玄旨而可定哉。但得凡情净尽。自然圣解都忘。如此则何是非而有之。何得失而论之。何动静而取之。何彼此而分之。到这里。直得妙体虚明。纵横妙用。都无拣择。好丑双行。还有承当得底么。若承当得。兜率与你拄杖子。向天下横行。若也未然。不免自受用去也。良久云。拨落叶看苍藓色。卓穿氷放野泉声。卓拄杖下座。
　　示众云。无法亦无心。无取复何舍。要真尽属真。在假全归假。平地上行舡。虚空里走马。九年面壁人。有口还如哑。参。
　　示众云。诸禅客。维摩既为众生病。引得文殊领众来。各入玄门谈不二。只消一默尽空回。到这里。直饶七佛之师。智慧纵横。辩才无碍。也须稽首赞叹。始得。既然如是。且道。毗耶老汉。当此之时。向甚么处去也。良久云。千寻碧海风澄后。万里青天月满时。
　　示众云。兜率虽无定度。不踏圣贤旧路。有时捩转双睛。几个眉毛卓竖。喝一喝。
　　师设三问。以待学者。其一云。拨草瞻风。只图见性。即今上人性。在甚么处。二云。识得自性。方脱生死。眼光落地时。作么生脱。三云。脱得生死。便知去处。四大分时。向什么处去。

　　衢州超化静禅师(凡一)

　　示众云。声前认得。已涉廉纤。句下承当。犹为钝汉。电光石火。尚在迟疑。一点不来。横尸万里。良久云。有甚用处。喝一喝。

　　南岳上封慧和禅师(凡一)

　　示众云。未升猊座已前。尽大地人。成佛已毕。更有何法可说。更有何生可利。况菩提烦恼。本自寂然。生死涅盘。犹如春梦。门庭施设。诳呼小儿。方便门开。罗纹结角。於衲僧面前。皆为幻惑。且道。衲僧有甚长处。拈起拄杖云。孤根自有擎天势。不比寻常曲[(录-(彖-豕)+(┐@一))*页]枝。

　　联灯会要卷第十五
　　联灯会要卷第十六

　　　　住泉州崇福禅寺嗣祖比丘　悟明　集
　　南岳下第十四世

　　南康军云居元佑禅师法嗣
　　洪州罗汉系南禅师(凡五)

　　汀州张氏子。示众云。红霞穿碧落。白鹭点沧州。不是寒山子。时临古渡头。骑骏马。骤高楼。万里银河辊玉球。别明真解脱。拨火觅浮沤。
　　示众云。禅不禅。道不道。三寸舌头胡乱扫。昨夜日轮飘桂花。今朝月窟出芝草。阿呵呵。万两黄金无处讨。一句绝思量。诸法不相到。
　　示众云。大智如愚。大巧若拙。勿谓今朝。中秋令节。八极同风。千潭共月。三十年后。芦花照雪。与么悟去。脑门百裂。
　　示众云。[台-台+弗][台-台+弗]篱边菊正黄。妙谈西祖意琅琅。不知谁解闻斯语。堪为宗门立纪纲。便见。罗汉拂子。展大神通。化作文殊普贤。观音势至。穿过诸人髑髅。若也尽知来处。可谓於出入息中。供养恒沙诸佛。若也不知。分付德山临济。拂子击一击。
　　示众云。诸佛不出世。达磨不西来。祖师心印。状似铁牛之机。所以印空也。日月沉辉。乾坤黯黑。印水也。蹙浪惊涛。鱼龙丧命。印泥也。大地氷消。圣凡绝路。若是那一印。谁敢正眼觑着。争奈诸方起模画样。若到罗汉门下。直教粉碎。

　　泉州南峰永程禅师(凡一)

　　示众云。始自鸡峰续焰。少室流芳。大布慈云。宏开慧日。教分三藏。直指一心。或全提而棒喝齐施。或纵夺而宾主互设。或金刚按剑。或狮子翻身。或照用雷奔。或机锋电掣。无非剪除邪妄。开廓玄微。直下明宗。到真实地。诸仁者。到此方许一线道。与你商量。苟或未然。尽是依师作解。无有是处。

　　鄂州子凌山自瑜禅师(凡二)

　　示众云。祖师关棙子。都不在言诠。若更重宣说。特地隔西天。
　　僧问。如何是佛法大意。师云。好事不如无。

　　江州东林常总禅师法嗣
　　庐州开先广鉴英禅师(凡三)

　　桂州永福毛氏子。示众云。谈玄说妙。譬如画饼充饥。入圣超凡。大似飞蛾赴火。一向无事。败种焦芽。更若驰求。水中捉月。以拂子一拂云。适来许多见解。拂却了也。作么生是诸人透脱一句。良久云。铁牛不吃栏边草。直向须弥顶上眠。以拂子。击绳床。
　　示众云。有一人。说得一丈。一寸也行不得。有一人。行得一丈。一寸也说不得。有一人。说得行得。有一人。说不得行不得。此四人中。要觅一人为师。明眼衲僧。试请拣看。
　　僧问。如何是道。师云。良田万顷。僧云。不会。师云。春不耕秋无望。

　　潭州大沩怀秀禅师法嗣
　　南岳南台允恭禅师(凡一)

　　示众云。稀逢难遇。正是此时。何谓释迦已灭。弥勒未生。拈起拂子云。正当今日。佛法尽在山僧拂子头上。放行把住。一切临时。放行则风行草偃。瓦砾生光。拾得寒山。点头抚掌。把住则水泄不通。真金失色。德山临济。饮气吞声。当恁么时。放行即是。把住即是。良久云。后五日看。

　　舒州白云守端禅师法嗣
　　蕲州五祖法演禅师(凡十三)

