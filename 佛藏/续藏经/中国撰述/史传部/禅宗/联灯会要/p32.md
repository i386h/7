<!-- { "loadSidebar": true } -->
　　僧问。无漏道。如何修。师云。未有阇梨时。体取。云未有某甲时。教阿谁体。师云。体者亦无。

　　相国裴公休(凡三)

　　公守宣州时。指画壁高僧。问僧云。形仪可观。高僧在甚么处。僧无对。公云。此间莫有禅僧么。
　　时黄蘗运禅师。客寺中。僧云。有一客僧。颇似禅者。公请来。理前问。运召裴休。公应诺。运云。在甚么处。公於言下大悟。
　　公一日。捧一尊佛。於黄蘗前。胡跪云。请师安名。蘗召云。裴休。公应诺。蘗云。与汝安名竟。公作礼而谢。
　　公着传心偈云。心不可传。以契为传。心不可见。以无为见。契亦无契。无亦无无。化城不住。迷额有珠。珠是强名。城岂有形。即心即佛。佛即无生。直下便是。勿求勿营。使佛觅佛。倍费功程。随法生解。即落魔界。凡圣不分。乃离见闻。无心似镜。与物无竞。无念似空。无物不容。三乘外法。历劫希逢。若能如是。是出世雄。

　　联灯会要卷第八
　　联灯会要卷第九

　　　　住泉州崇福禅寺嗣祖比丘　悟明　集
　　南岳下第五世
　　筠州黄蘗希运禅师法嗣下

　　镇州临济义玄禅师(凡四十八)

　　曹州南华邢氏子。初参黄檗。凡三年。行业纯一。时陈睦州为首座。叹曰。此子虽后生。与众有异。
　　一日问师云。上座在此。多少时。师云。三年。座云。还曾参问也无。师云。不曾。座云。何不请问堂头和尚。佛法。师云。不知问个甚么。座云。汝但去问。如何是佛法的的大意。师依教。上堂头请问。声未绝。檗拈棒便打。师罔措。下来。座问。你问话作么生。师云。某甲问声未绝。和尚便打。某甲不会。座云。你更去问。如是三问。三遭痛棒。乃泣辞首座云。幸蒙慈悲。令去问讯和尚。三度发问。三遭痛棒。自恨障缘。不领深旨。今且辞首座下山。座云。汝去须辞和尚了行。师作礼而退。
　　首座潜告黄檗云。问话底后生。甚是如法。若辞和尚时。可方便提诲。他时异日。成一株大树。与天下人。作荫凉去在。
　　师辞黄檗。檗云。不要别处去。向高安滩头。大愚处去。必为汝说。
　　师到大愚。大愚问。甚处来。师云。黄檗来。愚云。有何言句。师云。某甲三度问。如何是佛法的的大意。三度遭棒。未审有过无过。愚云。黄檗恁么老婆心。为汝得彻困。更来这里。问有过无过。师於言下大悟。不觉失声云。恶。元来黄檗佛法。无多子。大愚搊住云。这尿床鬼子。适来问有过无过。如今却道。黄檗佛法与多子。汝见个甚么道理。速道速道。师於大愚肋下。筑三拳。愚托开云。汝师黄檗。非干我事。
　　师辞大愚。却归黄檗。檗问。这汉。来来去去。有甚了期。师云。只为老婆心切。便人事毕。侍立其傍。
　　檗问。甚么处来。师云。昨蒙慈悲。令见大愚来。檗云。有何言句。师举前话。檗云。这老汉饶舌。作么生得他来。待痛与一顿。师云。说甚么待他来。即今便吃。道了。便打黄檗一掌。檗吟吟而笑云。这风颠汉。来这里。捋虎须。师便喝。檗召侍者云。引这风颠汉。参堂去。
　　沩山问仰山。临济得大愚力。得黄檗力。仰云。非。
　　但骑虎头。亦解把虎尾。
　　白云端颂云。一拳拳倒黄鹤楼。一踢踢翻鹦鹉洲。有意气时添意气。不风流处也风流。
　　师栽松次。黄檗云。深山里。栽许多作甚么。师云。一与山门作境致。二与后人作标榜。道了。将镢打地一下。檗云。虽然如是。子已吃吾二十棒了也。师又打地一下云。嘘嘘。檗云。吾宗到汝。大兴於世。
　　沩山问仰山。黄檗当时只嘱临济一人。别更有在。仰云有。只是年代深远。不欲举似和尚。沩云。虽然如是。吾亦要知。但举看。仰云。一人指南。吴越令行。遇大风即止。
　　师普请。锄地次。黄檗后至。师问讯了。按镢而立。檗云。你困那。师云。才镢地。何言困。檗拈拄杖便打。师接住。便推倒黄檗。檗唤云。维那拽起我来。维那云。和尚争容得这风颠汉。檗才起。却与维那一掌。师将镢镢地云。诸方火葬。我这里活埋。
　　沩山问仰山。黄檗与临济。此时意作么生。仰云。正贼走了。逻踪人吃棒　大沩喆云。黄檗推倒。维那扶起。火葬活埋。清风未已。
　　师因黄檗入厨。见饭头拣米。乃问。作甚么。云拣米。檗云。一日吃多少。云二硕伍斗。檗云。莫太多么。云犹恐少在。檗便打。
　　饭头举似师。师云。待我为汝。勘过这老汉。即往侍立。檗举前话。师云。饭头不会。请和尚。代一转语。师便问。莫太多么。檗云。何不道来日更吃一顿。师云。说甚么来日。即今便吃。道了。便打檗一掌。檗云。这风颠汉。又来这里。捋虎须。师便喝。乃出去。
　　沩山云。养子方知父慈。
　　仰山云。大似勾贼破家。
　　师半夏间。上问讯黄檗。见檗看经。师云。我将谓你是个人。元来只是个淹黑豆底老和尚。
　　住数日辞去。檗云。汝破夏来。不终谓了去。师云。某甲暂来礼拜和尚。檗便打。趂令出。师行数里。却回终夏。
　　师辞黄檗。云甚么处去。师云。不是河南。便是河北。蘖便打。师约住棒。与檗一掌。檗呵呵大笑。
　　唤侍者。将先师禅版拂子来。师唤侍者。将火来。檗云。子但将去。已后坐却天下人舌头。
　　沩山举问仰山。临济莫辜负他黄檗也无。仰云。不然。沩云。子作么生。仰云。知恩方解报恩。沩云。从上来。莫有报恩事么。仰云。有。只是年代深远。不欲举似和尚。沩云。虽然如是。吾也要知。子但举看。仰云。如楞严会上。阿难赞佛云。将此深心奉尘剎。是则名为报佛恩。岂不是报恩之事。沩云。如是如是。见与师齐。减师半德。智过於师。方堪传授。
　　师侍立德山次。山云。今日困。师云。老汉寐语作么。山便打。师便掀倒绳床。
　　雪窦云。二员作者。具啐啄同时眼。有啐啄同时用。雪窦拟向饥鹰爪下夺肉。饿虎口里争餐。敢谓德山临济。二俱瞎汉。有人辨得。天下横行。
　　云峰悦云。奇怪诸禅德。看此二员作家。一拶一捺。略露风规。大似把手上高山。虽然如是。未免傍观者哂。且道。谁是傍观者。喝一喝。
　　师到三峰平和尚处。平问。发足甚处。云黄檗。平云。有何言句。师云。金牛昨夜遭涂炭。直至如今不见踪。平云。秋风吹玉管。那个是知音。师云。直透万重关。不住青霄外。平云。此语太高生。师云。龙生金凤子。冲破碧琉璃。平云。且坐吃茶。
　　师到襄州华严。严见来。横按拄杖。作瞌睡势。师云。莫瞌睡。严云。作家禅客。宛尔不同。师云。侍者点茶来。与和尚吃。严唤维那。第三位安排着。
　　师到凤林。林云。有事相借问。得么。师云。何得剜肉作疮。林云。海月澄无影。游鱼逐浪迷。师云。海月既无影。游鱼何得迷。林云。观风知浪起。玩水野帆飘。师云。孤蟾独耀江山静。长啸一声天地秋。林云。任将三才辉天地。一句临机试道看。师云。路逢剑客须呈剑。不是诗人不献诗。林休去。
　　师乃有颂云。大道绝同。各自西东。石火莫及。电光罔通。
　　沩山问仰山。临济道。石火莫及。电光罔通。从上诸圣。以何为人。仰云。和尚作么生。沩云。但有言说。都无实义。仰云。不然。沩云。子又作么生。仰云。官不容针。私通车马。沩云。如是如是。
　　师到金牛。牛见来。横按拄杖。当门据坐。师以手敲杖三下。却归堂中。第一位坐。牛下来见。乃问。夫宾主相见。各有礼仪。上座从何而来。太无礼生。师云。老和尚道甚么。牛拟开口。师便打。牛作倒势。师又打。牛云。今日不着便。
　　沩山问仰山。此二尊宿。还有胜负也无。仰云。胜则总胜。负则总负。
　　师因径山。有五百众。少人参请。每日绕佛殿前大树。行道。念观音。接人。山与黄檗。是同参。寄书来。具言其事。檗令师往。乃问。你到彼。作么生。师云。某甲自有方便。
　　师到径山。装腰直上法堂。径山才举头。师便喝。山拟开口。师拂袖便行。
　　寻有僧。问径山。适来这僧。有甚言句。便喝和尚。山云。这僧从黄檗来。你要知。自去问取他。
　　是时五百众。太半分散。
　　师到龙光。便问。不展机锋。如何得胜。光据坐。师云。大善知识。岂无方便。光瞪目云。嗄。师拍手云。大众看。这老汉。今日败阙。便行。
　　师往凤林。路逢一婆子。问师。甚么处去。师云。凤林去。婆云。恰值凤林不在。师云。甚么处去。婆便行。师召婆。婆回首。师便行(有本后语云。谁云不在。深失旨也)。
　　示众云。夫为法者不避丧身失命。我二十年。在黄檗先师处。三度问佛法的的大意。三度赐棒。如蒿枝拂着相似。如今更思得一顿吃。谁为下手。
　　时有僧。出云。某甲下手。师拈棒度与僧。僧拟接。师便打。
　　示众云。赤肉团上。有一无位真人。常在汝诸人面门。出入。未证据者。看看。
　　时有僧问。如何是无位真人。师下绳床。搊住云。道道。僧拟议。师托开云。无位真人。是甚么乾屎橛。便归方丈。
　　雪峰云。临济大似白拈贼　琅琊觉云。临济可谓氷凌上度过九鞠。剑刃上拾得全身。
　　雪窦云。夫善窃者。鬼神不知。既被雪峰觑破。临济不是好手。
　　复召大众云。雪窦今日。换你诸人眼睛了也。你若不信。各归寮舍。自摸索看。
　　妙喜颂云。脑后见腮村僧。大开眼了作梦。虽然趂得老鼠。一棒打破油瓮。
　　示众云但有来者。不亏欠伊。总识得伊来处。与么来者。恰似失却。不与么来者。无绳自缚。一切时中。莫乱斟酌。会与不会。都来是错。分明与么道。一任天下人贬剥。
　　示众云。一人在孤峰顶上。无出身路。一人在十字街头。亦无向背。且道。那个在前。那个在后。不作维摩诘。不作傅大士。
　　示众云。有一人。论劫在途中。不离家舍。有一人。离家舍。不在途中。那个合受人天供养。
　　妙喜云。贼身己露。
　　师上堂。有僧出作礼。师便喝。僧云。老和尚莫探头好。师云。你道。落在甚么处。僧便喝。
　　又一僧问。如何是佛法大意。师便喝。僧作礼。师云。你道。好喝也无。僧云。草贼大败。师云。过在甚么处。僧云。再犯不容。
　　师云。大众要会临济宾主句。问取堂中二首座。便下座。
　　师见普化。乃云。我在南方。驰书到沩山时。知你先在此住。待我来。及我来。得汝佐赞。我今欲建立黄檗宗旨。汝切须为我成褫。普化珍重下去。
　　克符后至。师亦如是道。符亦珍重下去。
