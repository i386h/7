<!-- { "loadSidebar": true } -->
　　师问僧。甚处来。云定州。师拈棒。僧拟议。师便打。僧不肯。师云。已后遇明眼人去在。
　　僧后见三圣。才举前话。圣拈棒。僧拟议。圣便打。
　　有僧来问。礼拜则是。不礼拜则是。师便喝。僧作礼。师云这贼。僧亦云。这贼。便出去。师云。莫道无事好。
　　首座侍立。师回顾云。还有过也无。座云有。师云。宾家有过。主家有过。座云。二俱有过。师云。过在甚么处。座便出去。师云。莫道无事好。
　　有僧来。师展两手。僧无语。师云。会么。云不会。师云。完圞擘不破。与你两文钱。
　　师临迁化时。示众云。吾去后。汝等诸人。不得灭却吾正法眼藏。三圣出云。谁敢灭却和尚正法眼藏。师云。已后有人问。你向伊。道甚么。圣便喝。师云。谁知吾正法眼藏。向这瞎驴边灭却。圣作礼。
　　师示以偈云。沿流不止问如何。真照无边说似他。离相离名人不委。吹毛用了急还磨。言讫端坐而寂。咸通八年丁亥。孟陬月十日。全身塔于大名府西北隅。勑谥慧照禅师。

　　联灯会要卷第九

　　沩山问仰山。黄檗只嘱临济一人。别更有在。仰山云有。只是年代深远。不欲举似和尚。沩山云。但举看。吾亦要知。仰山云。一人指南。吴越令行。遇大风而止。
　　丛林皆以风穴沼禅师。当是记。或者曰。考其年代。风穴夜襄州华严。作维那时。兴廓侍者同夏。即朋辈也。廓尚及见德山。沼虽不见临济。已致身丛林久矣。安得年代深远乎。
　　又云。吴越令行。遇大风而止。皆无所谓。此记盖预谶妙喜也。妙喜为临济十二世孙。可谓年代深远。先住吴之径山。后住越之阿育王。可谓吴越令行也。
　　然贤圣谶记。故不可得而知。宗门既无利害。闻诸群议。谩笔卷末。智者审其疑似焉。
　　联灯会要卷第十

　　　　住泉州崇福禅寺嗣祖比丘　悟明　集
　　南岳下第五世

　　福州长庆大安禅师法嗣
　　益州大隋法真禅师(凡十二)

　　示众云。夫上代诸德。莫非求实。不自瞒昧。岂比飞蛾赴火。自伤自坏。他明白了。彼生死轮回枸障不得。所以识不能识。智不能知。不闻道。释迦掩室。净名杜口。须菩提无说而说。释梵绝听而听。此事大难大难。
　　示众云。此性本来清净。具足万德。但以染净二缘。而有差别。故诸圣悟之。一向净用。而成觉道。凡夫迷之。一向染用。而溺轮回。其体不二。故般若经云。无二无二分。无别无断故。
　　示众云。夫沙门释子。见有如无。始得。向一切时中。与凡圣等。与解脱等。方有少许出家分。若不如此。大难大难。
　　师问僧。甚么处去。云西山住庵去。师云。我向东山唤你。你还来得么。云不然。师云。汝住庵未得在。
　　师问僧。甚么处去。云峨嵋礼拜普贤去。师举起拂子云。文殊普贤。总在这里。僧作圆相。抛向背后。便作礼。师召侍者。取贴茶。与这僧。
　　保福展云。若无后语。笑杀衲僧。
　　雪窦云。杀人刀活人剑。具眼者辨取。
　　师烧畬次。忽见一条蛇。师以杖挑向火中云。咄。这个形骸。犹自不放舍。你向这里死。如暗得灯。
　　时有僧问。正恁么时。还有罪也无。师云。石虎叫时山谷响。木人吼处铁牛惊。
　　有婆。令人送钱。请师转藏经。师下绳床。转一匝云。传语婆婆。转藏已竟。其人归举似婆。婆云。比来请转全藏。如何只转半藏。
　　玄觉征云。甚么处。是转半藏处。且道。婆具甚么眼。
　　僧问。劫火洞然。大千俱坏。未审这个。坏不坏。师云。坏。僧云。恁么则随他去也。师云。随他去。
　　雪窦颂云。劫火光中立问端。衲僧犹滞两头关。可怜一句随他语。万里区区独往还。
　　僧指龟。问云。一切众生。皮裹骨。这个为甚么。骨裹皮。师拈草鞋。置龟背。僧无语。
　　僧问。如何是大人相。师云。肚上不帖膀。云如何是和尚家风。师云。赤土画簸箕。云此意如何。师云。簸箕有唇。米跳不出。
　　僧问。如何是大隋一面事。师云。东西南北。
　　妙喜云。且道。是答这僧话。不答这僧话。
　　师将示寂。上堂。众集。师以口作患风势。告众云。还有医得老僧口者么。僧众送药以至。俗士闻之。亦送药。师俱不受。七日后。师自掴口令正。乃云。如许多时。鼓两片皮。至今无人医得。即端坐告终。

　　韶州灵树如敏禅师(凡二)

　　闽人也。僧问。如何是和尚家风。师云。千年田八百主。云此意如何。师云。郎当屋舍少人修。云是甚么得恁么难会。师云。火官头上风车子。
　　有一尼。送瓷钵与师。师托起。问。这个出在甚么处。尼云定州。师乃扑破。尼无语。
　　保福展代云。欺敌者亡。

　　福州寿山师解禅师(凡三)

　　师到洞山。山问。生缘甚处。师云。闽中。山云。父母名甚么。师云。被和尚一问。直得忘前失后。山休去。
　　示众云。诸上座。幸有真实言语相劝。各自体悉。凡圣情尽。体露真常。汝但一时。卸却从前虚妄。攀缘尘垢。心如虚空相似。他时后日。合识些子好恶。
　　闽帅问师。年多少。师云。与虚空同年。帅云。虚空年多少。师云。与寿山同年。

　　福州灵云志勤禅师(凡十一)

　　本郡长溪人也。参长庆大安禅师。复游雪峰玄沙之门。偶一日见桃花。豁然契悟。作颂云。三十年来寻剑客。几回叶落又抽枝。自从一见桃花后。直至如今更不疑。
　　举似大安。安云。从缘入者。永无退失。汝善护持。
　　妙喜颂云。尽说见桃花悟道。此理不知还是无。茫茫宇宙人无数。几个男儿是丈夫。
　　后举似玄沙。沙云。谛当甚谛当。敢保老兄未彻在。
　　后有僧问。长庆云。玄沙意旨如何。庆云。将谓胡须赤。更有赤须胡。
　　五祖演云。说甚么谛当。更参三十年。
　　雪峰问。古人云。前三三后三三。意旨如何。师云。水中鱼山上鸟。云毕竟作么生。师云。高可射兮深可钓。
　　师问僧。甚处去。云雪峰去。师云。我有一信。寄雪峰。得么。云便请。师脱只履。抛向面前。僧便去。既到雪峰。峰问。甚处来。云灵云来。峰云。和尚安否。云有信。寄和尚。道了脱履。抛向雪峰前。峰休去。
　　大沩秀云。雪峰既不辨他来信端的。这僧又只依模画样。钝置他。灵云忽然当时道。我有一信。寄雪峰。他云便请。灵云只据坐。这僧又若为吐露。不可大丈夫汉。为人驰达。一词不措。
　　长生问。混沌未分时如何。师云。露柱怀胎。云分后如何。师云。如片云点太清。云未审太清还受点也无。师不对。云恁么则含生不来也。师亦不对。云直得纯清绝点时如何。师云。犹是真常流注。云如何是真常流注。师云。似镜常明。云未审向上。还有事也无。师云有。云如何是向上事。师云。打破镜来。与你相见。
　　僧问。佛未出世时如何。师竖起拂子。云出世后如何。师亦竖起拂子。僧不肯。
　　僧后到雪峰。举前话。峰云。你作么生。云某甲不肯。峰云。你问我。待我为汝道。僧理前问。峰竖起拂子。僧进后语。峰放下拂子。僧作礼。峰便打。
　　僧到玄沙。举前话。沙云。你作么生。僧云。某甲不会。沙云。我与汝说。譬如人卖一片园。四至结契了也。中心有个树子。犹属老僧在。
　　大沩喆云。这僧一张弓。两只箭。拟拨乱天下。至玄沙面前。一个伎俩。也施设不得。何故。鹤有九皋难翥翼。马无千里谩追风。
　　僧问。君王出阵时如何。师云。春明门外。不问长安。云如何得觐天子去。师云。盲鹤下清池。鱼从脚底过。
　　僧问。摩尼珠。不随众色。未审作甚么色。师云。白色。云恁么则随众色也。师云。赵璧本无瑕。相如诳秦主。
　　僧问。君王出阵时如何。师云。郭璞葬熊耳。云意旨如何。师云。坐看白衣天。云当今何在。师云。莫触龙颜。
　　僧问。如何是祖师西来意。师云。井底种林擒。僧云。不会。师云。今年桃李贵。一颗直千金。

　　浮江和尚(凡一)

　　雪峰和尚。领众到。问师。即今有二百众。寄此过夏。得么。师拈拄杖。划一划云。着不得。即道。峰休去。

　　福州南台郑十三娘子(凡二)

　　年十二。随师姑。谒懒安。才作礼。安便问。师姑在甚么处住。云南台江边住。安便喝出。
　　又问。背后老婆。甚么处住。十三娘敛手近前而立。安再问。十三娘云。早个呈似和尚了也。安云。去。十三娘下到法堂。师姑问十三娘云。你寻常道。我会禅。口如剑相似。今日被大师问着。无言可对。十三娘云。苦哉苦哉。作这个眼目。也敢道。我行脚。脱取衲衣来。与十三娘着。
　　后到罗山。举前话了云。只如十三娘。恁么祗对。还得平稳也无。山云。也不得无过。十三娘云。过在甚么处。山叱之。十三娘云。锦上更铺花。
　　保福与甘长老相访。遂问。承闻十三娘。参见大沩。是否。十三娘云。是。福云。大沩迁化。向甚么处去。十三娘下绳床而立。甘长老云。闲时说禅。口似悬河。何不道取。十三娘云。鼓这两片皮。堪作甚么。甘云。你别作么生。十三娘云。合取狗口。

　　筠别高安大愚禅师法嗣
　　筠州末山尼了然禅师(凡三)

　　灌溪游方时。到山。乃云。若相当即住。不然。即推倒绳床。
　　师令侍者问。上座游山来。为佛法来。云为佛法来。师即鸣鼓升堂。闲上参。师问。今日离何处。云路口。师云。何不盖却。闲无对。便作礼问。如何是末山。师云。不露顶。云如何是末山主。师云。非男女等相。闲喝云。何不变去。师云。不是神不是鬼。变个甚么。随后便打。闲於是伏膺。依附三年。
　　师问僧。太褴缕生。僧云。虽然如此。且是师子儿。师云。既是师子儿。为甚么被文殊骑。僧无对。
　　僧问。如何是古佛心。师云。世界倾坏。僧云。为甚么世界倾坏。师云。宁无我身。

　　襄州关南道常禅师法嗣
　　襄州关南道吾禅师(凡一)

　　尝经村墅。闻巫者乐神。云识神无。师忽有省。后参常禅师。印其所解。复游德山之门。
　　凡上堂。戴莲华笠。披襕执简。击鼓吹笛。口称鲁三郎。
　　有时云。打动关南鼓。唱起德山歌。
　　僧问。如何是祖师西来意。师以简挹云。诺。

　　漳州罗汉和尚(凡一)

　　师问常禅师。如何是大道之源。常与一拳。遂有省。
