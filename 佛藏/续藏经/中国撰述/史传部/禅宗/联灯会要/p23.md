<!-- { "loadSidebar": true } -->
　　黄龙南云。头头漏泄。罕遇仙陀。侍者只解报客。不知身在帝乡。赵州入草求人。不觉浑身泥水。
　　师与文远论义。斗劣不斗胜。胜者输胡饼。远云。请和尚立义。师云。我是一头驴。远云。某甲是驴胃。师云。我是驴粪。远云。某甲是粪中虫。师云。你在彼作甚么。远云在彼过夏。师云。把将胡饼来。
　　师闻沙弥喝参。乃向侍者道。教伊去。者才教去。沙弥便珍重。师谓傍僧云。沙弥得入门。侍者在门外。
　　云居锡云。甚么处是沙弥得入门。侍者在门外处。这里会得。便见赵州。
　　有僧辞。师问。甚么处去。云诸方学佛法去。师云。有佛处不得住。无佛处急走过。三千里外。逢人不得错举。僧云。恁么则不去也。师云。摘杨花摘杨花。
　　师座下。有二僧。相推不肯作第一座。主事白师。师云。总教作第二座。主事云。第一座教谁作。师云。装香着。云装香了也。师云。戒香定香慧香解脱香。
　　有僧辞往雪峰。师云。雪峰忽问汝。和尚有何言句。作么生祗对。云某甲道不得。请和尚道。师云。冬即言寒。夏即言热。
　　又云。忽更问汝。毕竟事作么生。汝又如何。僧又云。道不得。师云。但道。某甲亲从赵州来。不是传语汉。
　　其僧到雪峰。峰问。甚处来。云赵州。峰云。有何言句。僧举前话。峰云。须是我赵州始得。
　　玄沙云。大小赵州。败阙也不知。
　　师问僧。发足甚处。云雪峰。师云。有何言句。云寻常道。尽大地。是沙门一只眼。你等诸人。向甚么处屙。师云。上座若回。寄个锹子去。
　　雪窦云。这僧既不从雪峰来。可惜赵州锹子。
　　琅琊觉云。众中有云。寄锹子去埋却。赵州若道寄钵盂去。便道盛粥饭。用狂解梦见。作么商量。不是僧繇手。徒说学丹青。
　　师见僧扫地。遂问。与么扫。还得净洁也无。僧云。转扫转多。师云。岂无拨尘者。僧云。谁是拨尘者。师顾视云。会么。僧云。不会。师云。问取云居去。
　　僧问云居。居云。这瞎汉。
　　师指火。问僧云。这个是火。你不得唤作火。僧无对。师策火。示之云。会么。云不会。师云。此去舒州有投子和尚。汝往问之。必为汝说。
　　其僧到投子。子问。甚处来。云赵州。子云。有何言句。僧举前话。子云。你作么生会。云某甲不会。乞师指示。子下绳床。行三两步。却问云。会么。云不会。
　　僧回举似师。师云。投子恁么。不较多也。
　　师与文远行次。师云。这里好作个巡铺。远於路傍立。伸手云。把将公验来。师打远一掴。远云。公验分明过。
　　师一日在东司。见文远过。蓦召云。文远。远应诺。师云。东司上。不可与汝说佛法。
　　师在僧堂后。逢一僧。师问云。大众向甚么处去。云普请去。师袖中取刀。度与僧云。老僧住持事繁。请上座为我斫倒却。乃引颈向前。其僧便走。
　　师扫地次。僧问。大善知识。为甚么却有尘。师云。外来底。云既是清净伽蓝。为甚么有尘。师云。又一点也。
　　师问新到。曾到此间否。云曾到。师云。吃茶去。
　　又问。一僧。僧云。不曾到。师云。吃茶去。
　　院主问。为甚曾到此间。吃茶去。不曾到此间。也吃茶去。师召院主。主应诺。师云。吃茶去。
　　保福展云。赵州惯得其便　后镜清举。问僧云。作么生。僧便出去。清云。邯郸学唐步。
　　雪窦云。这僧不是邯郸人。为甚却学唐步。若辨得出。与你茶吃。
　　僧写真呈师。师云。且道似老僧。不似老僧。若似。即打杀老僧。若不似。即烧却。僧无对。
　　师问僧。甚处来。云南方来。师云。还知有赵州关么。云须知有不涉关者。师云。这贩私盐贼。
　　僧问。至道无难。唯嫌拣择。如何是不拣择。师云。天上天下。唯我独尊。云此犹是拣择。师云。田库奴。甚么处是拣择。
　　僧问。至道无难。唯嫌拣择。和尚如何为人。师云。何不引尽此语。云某甲只念。得到这里。师云。只这至道无难。唯嫌拣择。
　　师问僧。曾看法华经么。云曾看来。师云。衲衣在空闲。假名阿练若。诳惑世间人。作么生会。僧拟议。师云。你披衲衣来么。僧云。披来。师云。莫惑我。僧云。如何得不惑去。师云。莫取我语。
　　师问座主。讲甚么经。云涅盘经。师云。问大德一段义。得么。主云。问甚么义。师以脚踢空吹一吹云。是甚么义。主云。经中无此义。师云。脱空谩语汉。此是五百力士揭石义。
　　有老宿代云。和尚谩某甲。谩大众。
　　雪窦云。和尚惯得其便。
　　僧问。狗子。还有佛性也无。师云无。
　　五祖演颂云。赵州露刃剑。寒霜光焰焰。更拟问如何。分身作两段　妙喜颂云。有问狗佛性。赵州答云无。言下灭胡族。犹为不丈夫。
　　僧云。上至诸佛。下及蝼蚁。皆有佛性。狗子。为甚么却无。师云。为伊有业识在。
　　真净文颂云。言有业识在。谁云意不深。海枯终见底。人死不知心。
　　僧问。昼生兜率。夜降阎浮。於中摩尼。为甚么不现。师云。道甚么。僧再问。师云。毗婆尸佛早留心。直至如今不得妙。
　　僧问。学人乍入丛林。乞师指示。师云。吃粥了也未。云吃粥了。师云。洗钵盂去。其僧。言下大悟。
　　云门云。且道有指示。无指示。若言有。赵州向伊道甚么。若言无。这僧因甚悟去　雪窦云。我不似云门。为蛇尽足。直言向你道。问者如虫御木。答者偶尔成文。然虽与么。瞎却衲僧眼。作么生免得此过。诸仁者。要会么。还你赵州吃粥了也。未拈却这僧吃粥了。雪窦与你拄杖子。归堂。
　　雪峰悦云。云门恁么道。大似为蛇画足。黄门栽须。云峰则不然。这僧於此悟去。入地狱如箭射。
　　妙喜云。云门云峰。更数百生。为善知识。也未梦见洗钵盂话在　又云。诸方瞎长老。往往尽作洗钵话会。
　　僧问。二龙争珠。谁是得者。师云。老僧只管看。
　　雪窦云。看即不无。争则不得。且道。扶这僧。扶赵州。
　　师问僧。甚处来。云南方。师云。佛法尽在南方。汝来这里作甚么。云佛法岂有南北。师云。饶汝从雪峰云居来。也只是个担版汉。
　　僧问。言诠不到处。请师直道。师云。老僧耳背多时。僧绕绳床一匝云。请师直道。师亦绕绳床一匝云。百千诸佛。皆从此门而入。僧云。如何是百千三昧门。师便打。
　　僧问。如何是佛法大意。师云。猫儿是一百五十文买。云我不问猫儿。如何是佛法大意。师云。这槖子。是大王送来。云谢师答话。师云。作家师僧。天然有在。
　　僧问。如何是佛。师云。殿里底。云殿里底。岂不是泥龛塑像。师云是。云如何是佛。师云。殿里底。
　　僧问。久响赵州石桥。到来只见略彴。师云。汝只见略彴。且不见石桥。云如何是石桥。师云。度驴度马。
　　雪窦颂。孤危不立道方高。入海还须钓巨鳌。堪笑同时灌溪老。解言劈箭亦徒劳。
　　僧问。如何是玄中玄。师云。汝玄来。多少时了也。云玄来久矣。师云。汝若不遇老僧。几被玄杀。
　　僧问。如何是祖师西来意。师敲床脚。示之。僧云。莫只这是么。师云。若是。便脱取去。
　　僧问。如何是赵州。师云。东门西门南门北门。
　　雪窦颂云。句里呈机劈面来。烁迦罗眼绝纤埃。东西南北门相对。无限轮锤击不开。
　　有官人问。和尚还入地狱也无。师云。老僧末上入。云既是大善知识。为甚么却入地狱。师云。我若不入。教阿谁教化你。
　　真定帅王公来。师坐而问云。会么。王云不会。师云。自小持斋今已老。见人无力下绳床。
　　后军将来。师却下绳床。侍者问。和尚见大王。不下绳床。军将来。为甚么却下绳床。师云。非汝所知。上等人来。绳床上接。中等人来。下绳床接。下等人来。三门外接。
　　师问婆子。甚么处去。云偷赵州笋去。师云。忽遇赵州时如何。婆便掌。师便休。
　　雪窦云。好掌。更下两掌。也无勘处。
　　婆子问云。和尚住在甚处。师云。赵州东院西。婆无语。师归寺问僧。你道。使那个西字。或云。东西字。或云。栖泊字。师云。汝总作得盐铁判官。僧云。师意如何。师云。为汝总识字。
　　台山下有婆子。凡有僧。问台山路。向甚么处去。便云。蓦直去。僧才行。婆云。好个师僧。又恁么去。每每如斯。僧举似师。师云。待我与汝勘过。明日便去。亦如是问。婆亦如是答。师归谓众云。婆子。我为汝勘破了也。
　　玄觉征云。前来也恁么问答。后来也恁么问答。且那里是赵州勘破婆子处　又云。非唯被赵州勘破。亦破这僧勘破　琅琊觉云。大小赵州。去这婆子手中。丧身失命。虽然如是。错会者多。
　　大沩喆颂云。丛林老作世无俦。凛凛威风四百州。一击铁关成粉碎。恩大难将雨露酬。
　　僧问。万法归一。一归何处。师云。我在青州。作一领布衫。重七斤。
　　问。四山相逼时如何。师云。无路是赵州。
　　问。初生孩子。还具六识也无。师云。急水上打球子。
　　问。如何是毗卢顶相。师云。老僧不曾眼花。
　　承闻和尚。亲见南泉。是否。师云。镇州出大萝卜头。
　　问。十二时中。如何用心。师云。汝被十二时使。老僧使得十二时。
　　问。澄澄绝点时如何。师云。这里不着客作汉。
　　问。如何是赵州一句。师云。老僧半句也无。
　　问。道人相见时如何。师云。呈漆器。
　　师将示寂。寄拂子。与真定帅王公。谓僧云。若问何处得来。但道。老僧平生用不尽底。
　　师於唐乾宁四年。十一月二日。右胁而寂。寿一百二十。

　　衢州子湖利踪禅师(凡十)

　　澶州周氏子。示众云。诸法荡荡。何绊何拘。汝等於中。自生难易。心源一统。绵亘十方。上上根人。自然明白。不见南泉道。如斯痴钝。世且还稀。历历分明。有无不是。只少个丈夫之志。致见如斯疲劳。汝今欲得易会么。自古及今。未尝有个凡夫圣人。出现汝前。亦无一个善语恶语。到汝分上。为甚么如此。故为善善无形。为恶恶无相。既已无我。将甚么为善恶。立那个是凡圣。汝还信否。还保任否。有甚么回避处。恰似日中。逃影相似。还逃得么。今之既尔。古之亦然。今古齐时。汝还讳得么。佛法玄妙。了得者自相策发。无为小缘。妨於大事。汝不见道。宁可终身立法。谁能一旦忘缘。仁者要径会禅么。各归衣钵下看取。
　　示众云。祖师西来。也只是个冬寒夏热。夜暗昼明。只为你徒无意立意。无事立事。无内外。强作内外。无东西。谩说东西。所以奢摩不能明了。以至根境。不能自由。
