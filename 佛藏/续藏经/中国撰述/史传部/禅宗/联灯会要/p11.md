<!-- { "loadSidebar": true } -->
　　示以偈云。四大无主复如水。遇曲逢直无彼此。净秽两处不生心。壅决何曾有二意。触境但似水无心。在世纵横有何事。
　　志明禅师问。若言无心是道。瓦砾无心。亦应是道。又云。身心本来是道。四生十类。皆有身心。亦应是道。师云。大德若作见闻觉知解会。与道悬殊。即是求见闻觉知者。非是求道。经云。无眼耳鼻舌身意。六根尚无。见闻觉知。从何而立。穷本不有。何处存心。焉得不同草木瓦砾。志明杜口。
　　师复示以偈云。见闻觉知无障碍。声香味触常三昧。如鸟空中只么飞。无取无舍无憎爱。若於应处本无心。方得名为观自在。
　　有真禅师问。道既无心。佛有心否。佛之与道。是一是二。师云。不一不二。云佛度众生。为有心故。道不度人。为无心故。何得无二。师云。若言佛度众生。道无度者。此是大德。妄生二见。如山僧。即不然。佛是虚名。道亦妄立。二俱不实。总是假名。一假之中。如何分二。云佛之与道。从是假名。当立名时。是谁为立。若有三者。云何言无。师云。佛之与道。因心而立。推穷立心。心亦是无。心既是无。即悟二俱不实。知如梦幻。即悟本空。强立佛道二名。此是二乘人见解。乃说无修无证。
　　偈云。见道方修道。不见复何修。道性如虚空。虚空何所修。徧观修道者。拨火觅浮沤。但看弄傀儡。线断一时休。
　　法空禅师问。佛之与道。俱是假名。十二分教。亦应不实。何以从前尊宿。皆言修道。师云。错会经意。道本无修。大德强修。道本无作。大德强作。道本无事。强生多事。道本无知。於中强知。如此见解。与道相违。从前尊宿。不应如是。自是大德。不会。请思之。
　　复示以偈云。道体本无修。不修自合道。若起修道心。此人不会道。弃却一真性。却入闹浩浩。若逢达道人。第一莫向道。

　　婺州玄策禅师(凡一)

　　金华人也。游方届于河朔。闻智隍禅师谒五祖。自谓已得正受。庵居长坐。积二十年。师知其所得未真。造庵问云。汝在此作甚么。云入定。师云。汝言入定。为有心入耶。无心入耶。若无心入者。一切无情。草木瓦石。应合得定。若有心入者。一切有情含识之流。亦应得定。隍云。我正入定时。不见有有无之心。师云。不见有有无之心。即是常定。何有出入。若有出入即非大定。隍无对良久问云。师嗣谁耶。师云。我师曹溪六祖。隍云。六祖以何为禅定。师云。我师所说。妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空。亦无虚空之量。
　　隍闻是说。经往曹溪谒六祖。祖问。仁者何来。隍具述前缘。祖叹云。诚如策所言。祖闵其远来。遂垂开决。於是大悟。二十年所得心。都无影响。其夜河北士庶。闻空中有声云。隍禅师今日得道。复归河北。开化四众。实师之力也。

　　荷泽神会禅师(凡四)

　　襄阳高氏子也。师谒六祖。祖问。知识远来艰辛。还将得本来么。若有本。即合识主。试道看。师云。以无住为本。见即是主。祖云。这沙弥。争合取次语话。便打。师即服勤给侍。
　　师访青原思。思问。甚处来。师云。曹溪来。思云。曹溪意旨如何。师振身而立。思云。犹带瓦砾在。师云。和尚莫有真金与人么。思云。设有。汝向甚么处着。
　　翠岩芝云。真金瓦砾。错下名言。如今唤作甚么。
　　师一日乡信。报父母俱亡。师入僧堂白槌云。父母俱丧。请大众。念摩诃般若波罗密多。大众拟念。师遽白槌云。劳烦大众。即散去。
　　僧问。无念法。还具有无否。师云。不言有无。云恁么时作么生。师云。亦无恁么时。犹如明镜。若不对像。终不见像。若见无物。乃是真见。

　　信州智常禅师(凡一)

　　本州贵溪人也。谒六祖。祖问。甚么处来。欲求何事。云学人近往白峰山。礼大通禅师。蒙示见性成佛之义。未决狐疑。伏望和尚慈悲。指示祖云。彼有何言句。汝试举看。吾为汝证明。常云。某甲到彼。凡经三月。不蒙开示。为法切故。独造方丈作礼。请问如何是某甲本心本性。彼云。汝见虚空否。某甲云见。彼云。汝见虚空。有相貌否。某甲云。虚空无形。有何相貌。彼云。汝之本性。犹如虚空。观自性。了无一物可见。是名正见。了无一物可知。是名真知。无有青黄长短。但见本源清净。觉体圆明。即名见性成佛。亦名极乐世界。亦名如来知见。学人虽闻此说。犹未决了。乞和尚指诲。令无凝滞。祖云。彼之所示。犹存见知。令汝不了。吾今示汝一偈云。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝今一念自知非。自己灵光常显现。
　　常闻偈。心意豁然。述偈云。无端起知见。着相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。

　　寿州智通禅师(凡一)

　　本郡安丰人也。看楞伽经千余徧。而不会三身四智。礼六祖。求解其义。祖云。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若悟三身。无有自性。即名四智菩提。
　　听吾偈曰。自性具三身。发明成四智。不离见闻缘。超然登十地。吾今为汝说。谛信本无疑。莫学驰求者。终日说菩提。
　　通云。四智之义。可得闻乎。祖云。既会三身。便明四智。何更问耶。若离三身。别谈四智。此名有智无身也。即此有智。还成无智。
　　复说偈云。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若於转处不留情。繁兴永处那伽定。
　　通礼谢。以偈赞云。三身元我体。四智本心明。身智融无碍。应物任随形。起修皆妄动。守住匪真精。妙旨因师说。终忘染污名。

　　洪州法达禅师(凡一)

　　师礼六祖。头不至地。祖呵云。礼不投地。何如不礼。汝心中。必有一物。蕴习何事耶。云某甲念法华经。已及三千部。祖云。汝若念至万部。得其经意。不以为胜。则与吾偕行。汝今负此事业。都不知过。
　　听吾偈曰。体本折慢幢。头奚不至地。有我罪即生。亡功福无比。
　　祖又问。汝名甚么。云名法达。祖云。汝名法达。何曾达法。复说偈曰。汝今名法达。勤诵未休歇。空诵但循声。明心号菩萨。汝今有缘故。吾今为汝说。但信佛无言。莲花从口发。
　　师闻偈。悔过云。而今而后。当谦恭一切。惟愿和尚大慈。略说经中义理。祖云。汝念此经。以何为宗。师云。学人愚钝。但依文诵念。岂知宗趣。祖云。汝试为吾诵一徧。吾当为汝解说。师即高声念。至方便品。祖云。止止。此经元来。以因缘出世为宗。纵有多种譬喻。亦无越於此。何者。因缘惟一大事。一大事。即佛知见也。汝慎勿错解经意。见他道。开示悟入。自是佛之知见。我辈无分。若作此解。乃是谤经毁佛也。彼既是佛。已具知见。何用更开。汝今当信。佛知见者。只汝自心。更无别体。盖为一切众生。自蔽光明。贪爱尘境。外缘内扰。甘受驱驰。便劳他。从三昧起。种种苦口。劝令寝息。莫向外求。与佛无二故。云开佛知见。汝但劳劳执念。谓为功课者。何异牦牛爱尾也。师云。若然者。但得解义。不劳诵经耶。祖云。经有何过。岂障汝念。只为迷悟在人。损益由汝。
　　听吾偈云。心迷法华转。心悟转法华。诵久不明己。与义作雠家。无念念即正。有念念成邪。有无俱不计。长御白牛车。
　　师闻偈。再启云。经云。诸大声闻。乃至菩萨。皆尽思度量。尚不能测於佛智。今令凡夫。但悟本心。便名佛之知见。自非上根。未免疑谤。又经说三车。大牛之车。与白牛车。如何区别。愿和尚。再垂开示。祖云。经意分明。汝自迷背。诸三乘人。不能测佛智者。患在度量也。饶伊尽思共推。转加悬远。佛本为凡夫说。不为佛说。此理若不肯信者。从他退席。殊不知。坐却白牛车。更於门外。觅三车。况经文明向汝道。无二亦无三。汝何不省。三车是假。为昔时故。一乘是实。为今时故。只教你去假归实。皈实之后。实亦无名。应知所有珍财。尽属於汝。由汝受用。更不作父想。亦不作子想。亦无用想。是名持法华经。从劫至劫。手不释卷。从昼至夜。无不念时也。
　　师蒙启发。踊跃欢喜。以偈赞曰。经诵三千部。曹溪一句亡。未明出世旨。宁歇累生狂。羊鹿牛权设。初中后善扬。谁知火宅内。元是法中王。
　　祖云。汝今后方可名为念经僧也。

　　江西志彻禅师(凡一)

　　名行昌。少任侠。自南北分化。二宗主虽亡彼此。而徒侣竟起爱憎。北宗门人。自立秀为第六祖。而忌能大师传衣。为天下闻。祖预知其事。即置金十两於方丈。时行昌。受北宗门人所嘱。怀刃入祖室。将欲加害。祖伸颈而就。行昌挥刃者三。都无所损。祖云。正剑不邪。邪剑不正。只负汝金。不负汝命。行昌惊仆。久而方苏。哀求悔过。即愿出家。祖遂与金云。汝且去。恐徒众。翻害於汝。他日可易形而来。吾当摄受。行昌禀旨。宵遁。投僧出家。具戒精进。
　　一日忆祖之言。远来礼觐。祖云。吾久念汝。汝来何晚。云昨蒙和尚舍罪。今虽出家苦行。终难报於深恩。其唯传法度生乎。弟子曾览涅盘经。未晓常无常义。乞和尚慈悲。略为解说。祖云。无常者。即佛性也。有常者。即善恶一切诸法。分别心也。云和尚所说。大违经文。祖云。吾传佛心宗。安敢违於佛经。云经说佛性是常。和尚却言无常。善恶诸法。乃至菩提心。皆是无常。和尚却言是常。此即相违。令学人。转加疑惑。祖云。涅盘经。吾昔听尼无尽藏诵一徧。便为讲说。无一字一义。不合经文。乃至为汝。终无二说。云学人识量浅昧。愿和尚委曲开示。祖云。汝知否。佛性若常。更说甚么善恶诸法。乃至穷劫。无有一人发菩提心者。故吾说无常。正是佛说真常之道也。又一切诸法。若无常者。即物物皆有自性。容受生死。而真常有不徧之处。故吾说常者。正佛说真无常义也。佛此为凡夫外道。执於邪常。诸二乘人。於常计无常。共成八倒。故於涅盘了义教中。破彼偏见。而显说真常真乐。真我真净。汝今依言背义以断灭无常。及确定死常。而错会佛之圆妙。最后微言。纵览千徧。有何所益。行昌忽如醉醒。乃说偈曰。因守无常心。佛说有常性。不知方便者。如春池拾砾。我今不施功。佛性而见前。非师相授与。我亦无所得。
