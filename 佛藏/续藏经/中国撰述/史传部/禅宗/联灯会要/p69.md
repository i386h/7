<!-- { "loadSidebar": true } -->
　　初见药山。山问甚处来。师云。南岳来。山云。甚处去。师云。江陵受戒去。山云。受戒图个甚么。师云。图免生死。山云。有一人。不受戒。亦无生死可免。汝还知么。师云。恁么则佛戒何用。山云。这沙弥。犹挂唇齿在。师因是契自本心。更不受戒。
　　药山谓道吾云。适来有个沙弥。却有些子气息。吾云。未可全信。待与勘过始得。
　　至晚上堂。召云。早来沙弥。在甚么处。师出众。山问。我闻长安甚闹。汝还知么。师云。我国晏然。山云。汝从人得。看经得。请益得。师云。亦不从人得。不从看经得。不从请益得。山云。有人。不看经。不请益。为甚么不得。师云。不道他不得。自是他不肯承当。山顾道吾云岩云。不信道。这跛脚沙弥。却有些子气息。
　　药山一日。自打鼓。师捧钵作舞上堂。山掷下槌云。是第几和。师云。第二和。山云。如何是第一和。师就桶。舀一杓饭。便行。
　　师辞药山。去住庵。山问。生死事大。何不受戒去。师云。知是般事便休。唤甚么作戒。山咄云。这饶舌沙弥。入来近处住庵。庶几时复相见。
　　师住庵后。一日雨中来。山云。你来也。师云是。山云。可杀湿。师云。不打这鼓笛。云岩云。皮也无。打甚么鼓。道吾云。鼓也无。打甚么皮。山云。今日大好曲调。

　　朗州刺史李翱(凡二)

　　一日肃庄客礼。直造药山前。山看经。略不相顾。李云。见面不如闻名。拂袖便出。山召尚书。李应诺。山云。何得贵耳贱目。李遂作礼。问云。如何是道。山以手指天。复指净瓶云。会么。李云不会。山云。云在青天水在瓶。李礼谢。赠诗云。炼得身形似鹤形。千株松下两函经。我来问道无余事。云在青天水在瓶。
　　李问药山。如何是戒定慧。山云。我这里。无这闲家具。李莫测其旨。山云。太守欲保任此事。直须向高高山顶立。深深海底行。闺合中物舍不得。便为渗漏。

　　邓州丹霞天然禅师法嗣
　　京兆府翠微无学禅师(凡四)

　　问丹霞。如何是佛。霞云。幸自可怜生。须要执巾帚。作么。师退身三步。霞云。错。师进前三步。霞云。错。师跷一足。旋身一转而出。霞云。得即得。辜负诸佛师。
　　龙牙问。自到和尚法席。每上堂。不蒙一言示诲。意在於何。师云。嫌个甚么。
　　后问洞山。山云。争怪得老僧。
　　后有僧。问法眼。眼云。祖师来也。
　　雪窦云。两个老汉。被这僧穿却。唯有法眼。与他同参。若是雪窦门下。吃棒了。趂出。
　　师在法堂上行。投子进前。作礼问。西来密旨。和尚如何指示於人。师顾视少顷。子云。乞师垂示。师云。更要第二杓恶水那。子作礼。师云。莫垛却。子云。时至根苗自生。
　　僧问。二祖初见达磨。有何所得。师云。汝今见吾。复何所得。

　　吉州孝义性空和尚(凡二)

　　僧来参。师展手示之。僧近前。复退后。师云。父母俱丧。略不惨颜。僧呵呵大笑。师云。与阇梨举哀。其僧打筋斗而出。师云。苍天苍天。
　　师见僧来。乃问。与么下去。还有佛法道理也无。僧云。某甲结舌有分。师云。老僧又作么生。僧云。素非好手。师仰身合掌。僧亦合掌。师抚掌三下。僧拂袖而出。师云。乌不前兔不后。几人於此忙然走。只有阇梨达本源。结舌何曾着空有。

　　米仓和尚(凡一)

　　有僧来。绕师三匝。敲绳床一下云。不见主人公。终不参众去。师云。情识甚么处去来。云果然不在。师打一拄杖云。几落情识。僧呵呵大笑。师云。村草步头。逢着一个半个。有甚共语处。僧云。且参堂去。

　　潭州长髭旷禅师法嗣
　　潭州石室善道和尚(凡四)

　　侍石头游山次。头云。与我斫却前头树子。碍我。师云。不将刀来。头袖中取刀。倒度与师。师云。何不过那头来。头云。汝用那头作么。师於此有省。
　　杏山问。承闻行者游五台。还见文殊么。师云。见。山云。道甚么。师云。道你生身父母。在深草里。杏无对。
　　师与仰山玩月次。山问。尖时。圆相向甚么处去。圆时。尖相向甚么处去。师云。尖时圆相在。圆时尖相隐。
　　师每见僧来。拈起拄杖子云。三世诸佛。尽由这个。对者皆不契。
　　长沙闻得云。我若见。只令放下拄杖。别通个消息来。三圣将此语。去祇对。被师识破。是长沙语。
　　杏山闻三圣失机。亲到石室。才见便问。行者不易。贫道难消。师云。开心碗子盛将来。无缝盘子合将去。说甚么难消。杏山休去。

　　潭州大川和尚法嗣
　　仙天和尚(凡六)

　　有新罗僧。来参。才展坐具。师捉住云。未离本国时。道取一句。僧无语。师便推出云。问伊一句。便道两句。
　　披云和尚来。才入方丈。师便问。未见东越老人时。如何为物。云云。只见云生碧嶂。焉知月落寒潭。师云。只与么也难得。云云。莫是未见东越老人时消息么。师便喝。云展两手。师云。错怪人底。有甚么限。云掩耳出去。师云。死却这汉平生也。
　　洛平来。师问。甚处来。云南溪。师云。将得南溪消息来么。云消即已消。息即未息。师云。最苦是未息。云且道。未息个甚么。师云。一回见面。千载忘名。平拂袖便行。师云。弄死蛇手。有甚么限。
　　有僧来。拟作礼。师云。野狐儿。见个甚么。便礼拜。僧云。老秃奴。见甚么。便恁么道。师云。苦哉苦哉。仙天今日忘前失后。云要且得时终不补失。师云。争不如此。僧云。谁甘。师呵呵大笑云。远之远矣。僧四顾而出。
　　有僧来。才展坐具。师云。这里会得。早是辜负平生。云不向这里会。又作么生。师云。不向这里会。更向甚么处会。便打出。
　　有僧来。才展坐具。师云。不用通时暄。还我文彩未生时道理来。云某甲有口哑却。即闲苦死。觅个臈月扇子作么。师拈棒。作打势。僧捉住云。还我未拈棒时道理来。师云。随我者。随之南北。不随我者。死住东西。云随与不随。即且置。请和尚。指出东西南北。师便打。

　　联灯会要卷第十九
　　联灯会要卷第二十

　　　　住泉州崇福禅寺嗣祖比丘　悟明　集
　　青原下第四世

　　潮州大颠和尚法嗣
　　漳州三平义忠禅师(凡三)

　　福州杨氏子。
　　师谒大颠。问不用指东划西。请师直指。颠云。幽州江口石人蹲。师云。犹是指东划西。颠云。若是凤凰儿。不向篱边讨。师作礼。颠云。若不得后语。前话也难圆。
　　师问侍者。姓甚么。者云。与和尚同姓。师云。你道。我姓甚么。者云。问头何在。师云。几时曾问你。者云姓者谁。师云。念汝初机。放你三十棒。
　　师升座次。有道士出。从东过西。有僧出。从西过东。师云。道士却有见处。师僧未在。道士作礼云。谢师接引。师便打。僧作礼云。乞师指示。师亦打。
　　乃谓众云。此两件公案。且作么生断。还有断得底么。如是三问。众无对。师云。既无人断得。老僧为断去也。掷下拄杖。便归方丈。
　　大沩喆云。若不是三平。洎乎作道理断。却不见石巩道。三十年。一张弓。两只箭。只射得半个圣人。果然。

　　马颊山本空和尚(凡一)

　　示众云。只这施为动转。还合得本来祖翁么。若合得。十二时中。无虚弃底道理。若合不得。吃茶说话。往往唤作茶话去。
　　僧问。如何免得不成茶话去。师云。你还识得口也未。云如何是口。师云。两片皮也不识。云如何是本来祖翁。师云。大众前。不得牵爷恃娘。云大众欣然去也。师云。你试点大众性看。僧作礼。师云。汝往往道一性一切性去。僧欲进语。师云。辜负平生行脚眼。

　　本生和尚(凡二)

　　拈拄杖。示众云。我若拈起。汝便向未拈起时。作道理。我若不拈起。你便向拈起时。作主宰。且道。老僧为人。在甚么处。
　　有僧出云。不敢妄生节目师云。也知阇梨不分外。云高高处。平之有余。低低处。观之不足。师云。节目上更生节目。僧无语。师云。掩鼻偷香。空招罪犯。
　　雪窦云。这僧善能切瑳。争柰弓折箭尽。虽然如是。且本生是作家宗师。拈起也。天回地转。应须拱手归降。放下也。草偃风行。必合全身远害。还见本生为人处也无。复拈起拄杖云。太平本是将军致。不许将军见太平。
　　师问僧。甚处来。云太原来。师云。那边风景如何。云与此间不别。师云。且道此间风景如何。云和尚与某甲不同。师云。踏破施主草鞋。当为何事。僧无对。师云。即古即今。出个问处且难。乃至老僧。亦出不得。

　　侍郎文公韩愈(凡四)

　　公镇潮州。暇日谒大颠。问弟子军州事多。省要处。乞师一言。颠据坐。公罔措。时三平义忠禅师。侍立。乃敲绳床三下。颠回顾云。作么。忠云。先以定动。后以智拔。公作礼云。和尚门风高峻。弟子。於侍者边。得个入处。
　　三平迁化。众请公作丧主。公将手巾一条。盖一面砂锣。上横一口剑。直到龛前。放下云。还有人道得么。若道得。某甲即作丧主。若道不得。某甲即不作丧主。其时一众无对。公踢翻砂锣。哭云。苍天苍天。先师远矣。
　　罗山闲。到三平读碑。见载其事。乃云。噫。大奇大奇。三平门下。六百来人。总被个俗汉吞却也。陈老师当时若在。未放他过在。
　　时有僧问。只如侍郎与么上来。未审作么生祇对。罗山云。我当时若在。只将七尺布巾。盖却头。横亚一柄灵刃刀。以手握起孝幕。当门而坐。看韩家个汉。要作丧主。也未得。要不作丧主。也未得。进之须有理。退之须有理(统要云。漳守姓韩。非文公也)。
　　公问僧。承闻讲得肇论。是否。云不敢。公云。肇有四不迁。是否。云是。公将茶盏。扑破云。这个是迁不迁。僧无对。
　　汾阳昭代云。识得侍郎。
　　公因唐宪宗。迎佛骨。入大内供养。夜放光明。次日早朝。群臣皆贺。陛下圣德圣感。唯公不贺。上宣问。群臣皆贺。卿何独不贺。公奏云。臣曾看佛书。佛光非青黄赤白等相。此是神龙卫护之光。上问。如何是佛光。公无对。因以罪出。
　　雪窦代云。陛下高垂天鉴。

　　青原下第五世
　　澧州龙潭崇信禅师法嗣
　　鼎州德山宣鉴禅师(凡十三)

　　剑南周氏子。师在蜀。业金刚经。因号周金刚。尝谓同学云。一毛吞海。海性无亏。纤芥投锋。锋利不动。学与无学。唯我知焉。
