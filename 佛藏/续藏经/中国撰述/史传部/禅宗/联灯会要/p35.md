<!-- { "loadSidebar": true } -->
　　道流。一剎那间。便入华藏世界。入毗卢遮那国土。入解脱国土。入神通国土。入清净国土。入法界。入秽入净。入凡入圣。入饿鬼畜生。处处讨觅寻。皆不见有生有死。唯有空名。幻化空花。不劳把捉。得失是非。一时放却。
　　道流。山僧佛法。的的。从麻谷和尚。丹霞和尚。道一和尚。庐山拽。石头和尚。一路行。徧天下。无人信得。尽皆起谤。
　　如道一和尚。用处纯一无杂。学人。三百五百。尽皆不见他意。如庐山和尚。自在真正。逆顺用处。学人不测涯际。悉皆茫然。如丹霞和尚。玩珠隐显。学人来者。皆悉被骂。如麻谷用处。苦如黄檗。近皆不得。如石巩用处。向箭头上觅人。来者皆惧。如山僧今日用处。真正成坏。玩弄神变。入一切境。随处无事。境不能换。但有来求者。我便出看渠。渠不识我。我便着数般衣。学人生解。一向入我言句。苦哉。瞎秃子。无眼人。把我着底衣。认青黄赤白。我脱却。入清净境中。学人一见。便生欣欲。我又脱却。学人失心茫然。狂走言。我无衣。我即向渠道。你识我着衣底人么。忽尔回头。认我了也。大德。你莫认衣。衣不能动。人能着衣。有个清净衣。有个无生衣。菩提衣。涅盘衣。有祖衣。有佛衣。大德。但有声名文句。皆悉是衣变。从脐轮气海中。鼓激。牙齿敲磕。成其句义。明知是幻化。大德。外发声语业。内表心所法。以思有念皆悉是衣。祇么认他着底衣。为实解。纵经尘劫。只是衣通。三界循环。轮回生死。不如无事。相逢不相识。共语不知名。
　　今时学人不得。盖为认名字为解。大策子上。抄死老汉子语。三重五重。复子裹。不教人见。道是玄旨。以为保重。大错。瞎屡生。你向枯骨上。觅甚么汁。有一般不识好恶。向教乘中取。意度商量。成於句义。如把屎块子。口里含了。吐过与别人。犹如俗人。打传口令。相似。一生虚过。也道我出家。被他问着佛法。便即杜口无辞。眼似漆突。口如匾担。如此之类。逢弥勒出世。移至他方世界。寄地狱受苦。
　　大德。你波波地。往诸方。觅甚么物。踏你脚板阔。无佛可求。无道可成。无法可传。外求有相佛。与汝不相似。欲识汝本心。非合亦非离。
　　道流。真佛无形。真道无体。真法无相。三法混融。和合一处。既辨不得。唤作忙忙业识众生。
　　僧问。如何是真佛真法真道。乞垂开示。师云。佛者心清净是。法者心光明是。道者处处无碍净光是。三即一。皆是空名而无实有。如真正道人。念念心不间断。自达磨大师。从西土来。只是觅个不受人惑底人。后遇二祖。一言便了。始知从前。虚用工夫。
　　山僧今日见处。与祖佛不别。若第一句中。荐得。与祖佛为师。若第二句中荐得。与人天为师。若第三句中荐得。自救不了。
　　僧问。如何是西来意。师云。若有意。自救不了。云既无意。二祖如何得法。师云。得者是不得。云如何是不得底意。师云。为你向一切处。驰求心不能歇。所以祖师云。咄哉丈夫。将头觅头。你言下便自回光返照。更不别求。知身心。与祖佛不别。当下无事。方名得法。
　　大德。山僧今日。事不获己。
　　话度说出许多不才净。你且莫错。据我见处。实无许多般道理。要用便用。不用便休。祇如诸方。说六度万行。以为佛法。我道是庄严门。佛事门。非是佛法。乃至。持斋持戒。擎油不[泳-永+闪]。道眼不明。尽须抵倩。索饭钱。有日在。何故如此。入道不通理。复身还信施。长者八十一。其树不生耳。乃至。孤峰独宿。一食卯斋。长坐不卧。六时行道。皆是造业底人。乃至头目髓脑。国城妻子象马七珍。尽皆舍施。如是等见。皆是苦身心故。还招苦果。不如无事纯一无杂。乃至十地满心菩萨。皆求此道流踪迹。了不可得。所以诸天欢喜。地神捧足。十方诸佛。无不称叹。缘何如此。为今听法道人。用处无踪迹。
　　僧问。大通智胜佛。十劫坐道场。佛法不现前。不得成佛道。未审此意如何。乞师指示。师云。大通者。是自己。於处处。达其万法。无性无相。名为大通。智胜者。於一切处不疑。不得一法。名为智胜也。佛者。心清净光明。透彻法界。得名为佛。十劫坐道场者。十波罗蜜是。佛法不现前者。佛本不生。法本不灭。云何更有现前。不得成佛道者。佛不应更作佛。古人云。佛常在世间。而不染世间法。道流。你欲得作佛。莫随万物。心生种种法生。心灭种种法灭。一心不生。万法无咎。世出世间。无佛无法。亦不现前。亦不曾失。设有者。皆是名言章句。接引小儿。施设药病。表显名句。且名句不自名句。还是你目前。昭昭灵灵。鉴觉闻知。照烛底。安一切名句大德。造五无间业。方得解脱。
　　僧问。如何是五无间业。师云。杀父。杀母。出佛身血。破和合僧。焚烧经像等。此是五无间业。云如何是父。师云。无明是父。你一念心。求起灭处。不可得。如响应空。随处无事。名为杀父。云如何是母。师云。贪爱为母。你一念心。入欲界中。求其贪爱。唯见诸法空相。处处无着。名为害母。云如何是出佛身血。师云。你向清净法界中。无一念心生解。便处处黑暗。是出佛身血。云如何是破和合僧。师云。你一念心。正达烦恼结使。如空无所依。是破和合僧。云如何是焚烧经像。师云。见因缘空心空法空。一念决定断。逈然无事。便是焚烧经像。
　　大德。若如是达得。免被伊凡圣名碍。你一念心。祇向空拳指上生实解。根境法中虚捏怪。自轻而退屈言。我是凡夫。他是圣人。秃屡生。有甚死急。披他师子皮。却作野犴鸣。大丈夫汉。不作丈夫气息。自家屋里物。不肯信。祇么向外觅。上他古人闲名句。倚阴慱阳。不能特达。逢境便缘。逢尘便执。触处惑起。自无准定。道流。莫取山僧说处。何故。说无凭据。一期间。图画虚空。如彩画像等喻。
　　道流。莫将佛为究竟。我见犹如厕孔。菩萨罗汉。尽是枷锁。缚人底物。所以文殊仗剑。杀於瞿昙。鸯崛持刀。害於释氏。道流。无佛可得。乃至三乘五性。圆顿教迹。皆是一期药病相治。并无实法。设有。皆是相似表显。路布文字。差排且如是说。道流。有一般秃子。便向里许着功。拟求出世之法。错了也。若人求佛。是人失佛。若人求道。是人失道。若人求祖。是人失祖。大众莫错。我且不取你解经论。我亦不取你国王大臣。我亦不取你辩似悬河。我亦不取你聪明智慧。唯要你真正见解。
　　道流。设解得百本经论。不如一个无事底阿师。你解得。即轻灭他人。胜负修罗。人我无明。长地狱业。如善星比丘。解十二分教。生身陷地狱。大地不容。不如无事休歇去。饥来吃饭。困来合眼。愚人笑我。智乃知焉。
　　道流。莫向文字中求。心动疲劳。吸冷气无益。不如一念缘起无生。超出三乘权学菩萨。
　　大德。莫因循过日。山僧往日。未有见处时。黑漫漫地。光阴空过。腹热心忙。奔波访道。后还得力。始到今日。共道流。如是话度。
　　劝诸道流。莫为衣食。看世界易过。善知识难逢。如优昙花。时一现耳。你诸方闻道。有个临济老汉。出来便拟问难。教语不得。被山僧全体作用。学人空开得眼口。总动不得。懵然不知以何答我。我向伊道。龙象蹴踏非驴所堪。你诸处只指胸点肋道。我解禅解道。三个两个。到这里不奈何。咄哉。
　　你将这个身心。到处簸两片皮。诳呼阎闾。吃铁棒。有日在。非出家儿。尽向阿修罗界摄。夫如至理之道。非诤论而可求激扬。铿枪以摧外道。至於佛祖相承。更无别意。设有言教。落在化仪。三乘五性。人天因果。如圆顿之教。又且不然。童子善财。皆不求过。大德。莫错用心。譬如大海不停死尸。祇么担却。拟天下走。自起见障。以碍於心。日上无云。丽天普照。眼中无翳。空里无花。
　　道流。你欲得如法。但莫生疑。展即弥纶法界。收即丝发不立。历历孤明。未曾欠少。眼不见。耳不闻。唤作甚么物。古人云。说似一物。则不中。你但自家看。更有甚么。说亦无尽。各自努力。珍重。
　　赵州行脚时。见师。值师洗脚次。州便问。如何是祖师西来意。师云。恰值老僧洗脚。州近前作听势。师云。更要第二杓恶水泼在。州便下去。
　　师闻德山示众云。道道。道得也三十棒。道不得。也三十棒。时洛浦作侍者。师令洛浦去。嘱之云。汝去。若见渠恁么道。便问。既是道得。为甚么。也三十棒。他若打。你便接住拄杖。推一推。浦如所教。山果行棒。被浦推倒。山起。便归方丈。
　　浦回。举似师。师云。我从来疑着这汉。虽然如是。你还见德山么。浦拟议。师便打。
　　麻谷来。才敷坐具。便问。十二面观音。阿那个是正面。师下绳床。以一手收坐具。以一手搊住云。十二面观音。甚么处去也。谷转身拟坐绳床。师拈棒便打。谷接却棒。与师相捉。归方丈。
　　师会下。两堂首座。一日举头相顾。各下一喝。僧举问师。还有宾主也无。师云。宾主历然。
　　师问院主。甚么处来。云州中粜黄米来。师以拄杖。划一划云。还粜得这个么。主便喝。师便打。
　　须臾典座来。师举前话。座云。院主不会和尚意。师云。你作么生会。座作礼。师亦打。
　　黄龙南云。院主下喝。不可放过。典座礼拜。放过不可。临济令行。归宗放过。三十年后。有人说破。
　　师会下。有同学二人相问。离却中下二机。请兄道一句子。一人云。拟问即失。一人云。恁么则礼拜老兄去也。前人云。贼。
　　师闻得。升堂云。要会临济宾主句。问取堂中二禅客。便下座。
　　师应机。多用喝。学徒多学之。师一日问僧。汝总学我喝。我且问你。有一人。从东廊出。一人从西廊出。两人齐喝一声。这里分得宾主。你作么生分。若分不得。已后不得学老僧喝。
　　师升座次。有僧出。师便喝。僧亦喝。师便打。
　　翠岩芝云。临济也粗心。好彩是这僧。若是今时衲僧。且作么生出得。
　　师问僧。甚处来。僧便喝。师揖坐。僧拟议。师便打。
　　师见僧来。竖起拂子。僧作礼。师便打。
　　翠岩芝云。这僧有理难伸。死而不吊。且作么生会。如今作么生。与这僧出气。
　　师见僧来。竖起拂子。僧不顾。师亦打。
　　云门举三段了云。只宜老汉。
　　师拈胡饼。示洛浦云。万种千般。不离这个。其理不二。浦云。如何是不二之理。师又拈饼示之。浦云。恁么则万种千般也。师云。屙屎见解。浦云。罗公照镜。
