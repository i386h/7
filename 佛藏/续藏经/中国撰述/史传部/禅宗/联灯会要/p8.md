<!-- { "loadSidebar": true } -->
　　祖将西返。乃命门人云。时将至矣。汝等各言所得。道副云。如我所见。不执文字。不离文字。而为道用。祖云。汝得吾皮。尼总持云。我之所解。如庆喜见阿閦佛国。一见更不再见。祖云。汝得吾肉。道育云。四大本空。五阴非有。而我见处。实无一法可当情。祖云。汝得吾骨。慧可礼三拜。依位而立。祖云。汝得吾髓。
　　天衣怀云。祖师与么说话。无计较中。翻成计较。无途辙中。却成途辙。若教伊踏着德山临济门下。免见九年冷坐。被人唤作壁观胡僧。直饶如是。也未免殃及儿孙　大阳延云。且道。更有一人出来。得个甚么。乃云。不得不得。
　　翠岩芝云。二祖被他当面搽糊。莫道髓。皮也不曾摸着。因甚却绍祖位。
　　祖顾慧可。而告之云。昔如来以正法眼。分付摩诃大迦叶。展转付嘱。而至於我。我今付汝。汝当护持。并授汝袈裟。以为法信。各有所表。可云。请师指陈。祖云。内传法印。以契证心。外付袈裟。以定宗旨。后二百年。止而不传。法周沙界。明道者多。行道者少。说理者多。通理者少。潜符密证。千万有余。
　　听吾偈云。吾本来兹土。传法救迷情。一花开五叶。结果自然成。
　　祖於后魏太和十九年。丙辰岁。十月初五日。端坐而逝。十二月二十八日。葬熊耳山。
　　后三年。宋云使西域归。遇祖于葱岭。手携只履。飘飘独行。云问。师今何往。祖云。西天去。又谓云曰。汝主已厌世。云茫然东迈。暨复命。明帝已登遐矣。孝庄即位。云具表。奏其事。旨令发圹。惟空棺只履存焉。

　　东土祖师
　　二祖慧可大师(凡三)

　　师问达磨。诸佛法印。可得闻乎。磨云。诸佛法印。不从人得。师云。我心未宁。乞师安心。磨云。将心来。与汝安。师沉吟。须臾云。觅心了不可得。磨云。与汝安心竟。
　　芭蕉云。金刚与泥人揩背。
　　白云端颂云。终始觅心不可得。寥寥不见少林人。满庭旧雪重知泠。鼻孔依前搭上唇。
　　师适北齐。有一居士。年逾四十。诣前作礼云。弟子身缠风恙。请师忏罪。师云。将罪来。与汝忏。士良久云。觅罪性。了不可得。师云。与汝忏罪竟。宜依佛法僧住。居士云。今见和尚。已知是僧。何名佛法。师云。是心是佛。是心是法。佛法不二。僧宝亦然。居士云。今日始知。罪性不在内。不在外。不在中间。如其心然。佛法无二也。师深器之。
　　琅琊云。犹欠作云何梵在。
　　师即授出家剃落。易名僧璨。
　　付法说偈云。本来缘有地。因地种花生。本来无有种。花亦不曾生。
　　后於开皇十三年癸丑。三月十六日。示寂。寿一百七岁。

　　三祖僧璨大师(凡二)

　　因沙弥道信来。作礼云。愿和尚乞与解脱法门。师云。谁缚汝。云无人缚。师云。何更求解脱乎。信於言下大悟。服勤九载。
　　后付法眼。而说偈云。花种虽因地。从地种花生。若无人下种。花地尽无生。
　　师於隋炀帝。大业二年丙寅。十月十五日。为四众。宣演法要讫。於大树下。合掌立终。塔于本山。

　　四祖道信禅师(凡一)

　　河内司马氏子也。师问三祖。如何是古佛心。祖云。汝今是甚么心。师云。我今无心。祖云。汝既无心。诸佛岂有耶。师言下。顿息疑情。
　　自兹摄心无寐。胁不至席者。六十年。
　　一日於蕲州黄梅县。逢一童子。骨相奇秀。异乎常童。师问之云。子何姓。云姓即有。不是常姓。师云。是何姓。云是佛性。师云。汝无姓耶。云姓空故。师默器之。即受出家落发。俾令给侍。
　　后付法眼。而说偈云。花种有生地。因地花生生。大缘与信合。当生生不生。
　　师於高宗永徽辛亥岁。九月四日。安坐示寂。寿七十二。塔于本山。

　　五祖弘忍大师(凡一)

　　蕲州黄梅人。无父。从母姓周氏。得法之后。居破头山。有居士卢惠能。来参。师问。汝自何来。云岭南。师云。欲求何事。云唯求作佛。师云。岭南人无佛性。若为得佛。云人有南北。佛性岂然。祖默异之。乃呵云。着槽厂去。能入碓坊。腰石舂米。供众。
　　师将付法。命门人呈偈。见性者付焉。有上首神秀大师。作一偈。书于廊壁间云。身是菩提树。心如明镜台。时时勤拂拭。莫遣惹尘埃。师叹云。若依此修行。亦得胜果。众皆诵之。能闻。乃问云。诵者是何章句。同学具述其事。能云。美则美矣。了则未了。同学呵云。庸流何知。发此狂言。能云。若不信。愿以一偈和之。同学相顾而笑。能至深夜。自执烛。倩一童子。於秀偈之侧。书一偈云。菩提本无树。明镜亦非台。本来无一物。何处惹尘埃。师知是能作。心已默之。乃谓众云。此偈亦未见性。
　　深夜潜召能入室。嘱之云。吾以无上微妙正法。并所传袈裟。用付於汝。善自护持。传付将来。无令断绝。听吾偈云。有情来下种。因地果还生。无情既无种。无性亦无生。能跪受衣法云。法既受已。衣付何人。师云。达磨初来。人未之信。故传衣以明得法之实。今信心已熟。衣乃诤端。止於汝身。不复传也。
　　师付法后又四载。上元二年。告众云。吾今事毕。时可行矣。遂安坐而寂。俗寿七十有四。塔于黄梅之东山。

　　六祖惠能大师(凡八)

　　辛州卢氏子。得法之后。晦迹于南海法性寺。偶风扬剎幡。有二僧对论。一云风动。一云幡动。往复曾未契理。师云。不是风动。不是幡动。仁者心动。二僧悚然。
　　雪峰云。祖师龙头蛇尾。好与二十棒。太原孚侍立。不觉咬齿。峰云。我恁么道。也好与二十棒。
　　巴陵鉴云。祖师道。不是风动。不是幡动。既不是。风幡向甚么处着。有人与祖师作主。出来与巴陵相见　雪窦云。风动幡动。既是风幡。向甚么处着。有人与巴陵作主。出来与雪窦相见。
　　保宁勇颂云。荡荡一条官驿路。晨昏曾不禁人行。浑家不是不进步。无柰当门荆棘生。
　　示众云。诸善知识。汝等各各静心。听吾说法。汝等诸人。自心是佛。更莫狐疑。外无一物。而能建立。皆是本心。生万种法。故经云。心生种种法生。心灭种种法灭。若欲成就种智。须达一相三昧。一行三昧。若於一切处。而不住相。彼相中。不生憎爱。亦不取舍。不念利益成坏等事。安闲恬静。虚融澹薄。此名一相三昧。若於一切处。行住坐卧。纯一直心。不动道场。真成净土。名一行三昧。若人具二三昧。如地有种。能含藏长养。成就其实一相一行。亦复如是。我今说法。犹如时雨。溥润大地。汝等佛性。譬如种子。遇兹沾洽。悉皆发生。承吾旨者。决获菩提。依吾行者。定证妙果。
　　示众云。吾有一物。无头无尾。无名无字。无背无面。诸人还识么。
　　时荷泽神会。出云。是诸法之本源。乃神会之佛性。师打一棒云。这饶舌沙弥。我唤作一物尚不中。岂况本源佛性。此子向后。设有把茆盖头。也只成得个知解宗徒。
　　法眼云。古人受记人。终是不错。如今立知解为宗。即荷泽也。
　　唐中宗。遣内侍薛简诏祖。祖辞疾不赴。简云。京师禅德皆云。欲得会道。必须坐禅习定。若不因禅定。而得解脱者。未之有也。未审如何。师云。道由心悟。岂在坐也。经云。若见如来。若坐若卧。是行邪道。何故。无所从来。亦无所去。若无生灭。是如来清净禅。诸法空寂。是如来清净坐。究竟无证。岂况坐耶。简云。弟子回京。主上必问。愿和尚指示心要。传奏圣人。及京城道学者。譬如一灯。然百千灯。冥者皆明。明明无尽。师云。道无明暗。明暗是代谢之义。明明无尽。亦是有尽。简云。明论智慧。暗况烦恼。修道之人。傥不以智慧。照破烦恼。无始生死。凭何出离。师云。若以智慧。照破烦恼者。此是二乘见解。羊鹿等机。上智大根。悉不如是。简云。如何是大乘见解。师云。明与无明。凡夫见二。智者了达其性无二。无二之性。即是实性。实性者。处凡愚而不减。在贤圣而不增。住烦恼而不乱。居禅定而不寂。不断不常。不来不去。不在中间。及其内外。不生不灭。性相如如。常住不迁。名之曰道。简云。师说不生不灭。何异外道。师云。外道所说。不生不灭。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。欲知心要。但一切善恶。都莫思量。自然得入。清净心体。湛然常寂。妙用恒沙。简蒙指教。豁然大悟。礼辞还阙。奏师语。诏赐袈裟绢帛宝钵。以谢。
　　僧问黄梅意旨。甚么人得。师云。会佛法人得。僧云。和尚得否。师云。我不得。僧云。和尚为甚么不得。师云。我不会佛法。
　　师於先天元年。告众云。吾受忍大师衣法。今为汝说。汝等性根纯熟。决定不疑。堪任大事。听吾偈云。心地含诸种。溥雨悉皆萌。顿悟花情已。菩提果自成。
　　复云。其法无二。其心亦然。其道清净。亦无诸相。汝等慎勿观静。及空其心。此心本净。无可取舍。各自努力。
　　师於先天二年。七月一日。谓门人云。吾欲归辛州。汝等速理舟楫。时大众哀慕。乞师且住。师云。诸佛出现。犹示涅盘。有来必去。理固常然。吾此形骸。归必有所。众云。师从此去。早晚却回。师云。叶落归根。来时无口。
　　法云秀云。非但来时无口。去时亦无鼻孔。
　　众复问。师之法眼。何人传授。师云。有道者得。无心者通。
　　遂归辛州国恩寺。沐浴跏趺顺寂。即其年。八月三日也。俗寿七十六。归塔于韶州宝林。勑谥大鉴禅师。

　　四祖道信大师旁出法嗣
　　金陵牛头山法融禅师(凡二)

