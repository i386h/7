<!-- { "loadSidebar": true } -->
　　乃为歌曰。咸通七年初参道。到处逢言不识言。心里疑团若栲栳。三春不乐止林泉。忽遇法王毡上坐。便陈疑悃向师前。师从毡上那伽起。袒膞当胸打一拳。骇散疑团獦狙落。举头看见日初圆。从兹蹬蹬而碣碣。直至如今常快活。只闻肚里饱膨脝。更不东西去持钵。
　　妙喜云。可惜好一拳。分付不着人。

　　福别先双峰禅师法嗣
　　福州双峰古禅师(凡一)

　　师到石霜。只随众而已。并不参请。有白石霜云。古待者。见双峰。得个入处。
　　师后辞石霜。霜将拂子。相送出门。霜召师。师回首。霜云。拟着即差。是着即乖。不拟不是。亦莫作个会。除非知有。余莫能知。作么生。师应诺诺。师住后。僧问。当时石霜恁么道。未审意作么生。云只教我莫是非着。

　　南岳下第六世
　　杨州光孝慧觉禅师法嗣
　　道巘禅师(凡二)

　　庐州刘氏子。示众云。弥勒。朝入伽蓝。暮成正觉。乃说偈云。三界上下法。我说皆是心。离於诸心法。更无有可得。看他恁么道。也太杀惺惺。若比吾徒。犹是钝汉。所以一念见道。三世情尽。如印印泥。更无前后。诸子。生死事大。快须荐取。莫作等闲。业识忙忙。盖为迷己逐物。世尊临入涅盘。文殊请转法轮。世尊咄云。吾住世四十九年。不曾说一字。汝请吾再转法轮。是吾曾转法轮耶。然今时丛林。建立个主宾问答。事不获已。盖为初心尔。
　　僧问。如何是佛法大意。师云。今日三月三。云学人不会。师云。止止不须说。我法妙难思。

　　袁州仰山慧寂禅师法嗣
　　袁州仰山南塔光涌禅师(凡二)

　　示众云。汝等诸人。若是个汉。从娘肚里屙出来。便作师子吼。解好么。
　　僧问。文殊是七佛之师。文殊还有师否。师云。遇缘即有。云如何是文殊师。师竖起拂子。僧云。莫只这便是否。师放下拂子。

　　晋州霍山景通禅师(凡六)

　　自称大禅佛。初见仰山。翘一足云。西天二十八祖。亦如是。唐土六祖。亦如是。和尚亦如是。景通亦如是。仰山下绳床。打四藤条。
　　雪窦云。藤条未到折。因甚么。只打四下。须是个斩钉截铁汉。始得。
　　师到霍山。自云。集云峰下四藤条。天下大禅佛。参。霍山唤维那打钟着。师便走。
　　师闻秘魔岩和尚。凡见僧来。便提起木杈云。是甚么魔魅。教汝出家。是甚么魔魅。教汝行脚。道得也杈下死。道不得。也杈下死。
　　师往访之。才见不礼拜。便撺入怀中。秘魔拊其背三下。师拍手云。师兄三千里外。赚我来。师兄三千里外。赚我来。
　　僧问。如何是佛。师便打。僧亦打。师云。你打我。有道理。我打你。无道理。僧无语。师连棒打出。
　　俗行者问。如何是佛法大意。师便设拜。者云。和尚何得礼拜俗人。师云。汝不闻道。尊重弟子。
　　师化缘将毕。先备薪於郊野。徧辞檀越。及日中。执烛登薪上。以笠置顶后。作圆光相。手执拄杖。作降魔杵势。立终於红焰中。

　　袁州仰山东塔和尚(凡二)

　　僧问。如何是君王剑。师云。落缆不采功。云用者如何。师云。不落时人手。
　　僧问。法王与君王。相见时如何。师云。两掌无私。云见后如何。师云。中间绝像。

　　邓州佛岩晖禅师(凡二)

　　僧问。昔年有疾。今又中毒。请师医。师云。二宜汤。
　　僧问。如何是佛向上事。师云。螺髻子。

　　睦州陈尊宿法嗣
　　睦州陈操尚书(凡五)

　　公同众官登楼。见数僧行来。诸官人云。来者总是行脚僧。公云不是。官人云。争知不是。公云。待与勘过。僧及楼前。公召云。上座。僧皆举首。公云不信道。
　　大沩喆云。陈尚书。可谓手持仲尼日月。腰背毗卢金印。非唯儒士惊慑。亦乃衲僧罔措。不见道。当机如电拂。方免病栖芦。
　　鼓山永云。这僧有理难伸。死而不吊。尚书按剑当门。谁敢正眼觑着。
　　公问僧。有事相借问。得么。僧云。合取狗口。公自掴口云。某甲罪过。僧云。知过必改。公云。就上座。觅取口吃饭。得么。僧无对。
　　公与僧斋次。拈起胡饼。问僧。江西湖南。还有这个么。僧云。尚书适来。吃个甚么。公云。槌钟谢响。
　　公一日斋僧。自行胡饼。僧展手接。公却缩手。僧无语。公云。果然果然。
　　公一日斋僧。自行食次。云请上座施食。僧云。三德六味。公云错。僧无对。

　　镇州临济义玄禅师法嗣
　　镇州保寿沼禅师(凡六)

　　胡钉铰来参。师问。莫是胡钉铰么。胡云。不敢。师云。还钉得虚空么。胡云。请和尚打破将来。师便打。胡不肯。师云。向后有多口阿师。为汝点破在。
　　胡后见赵州。州问。莫是胡钉铰么。胡云不敢。州云。还钉得虚空么。胡云。请和尚打破将来。州云。且钉这一缝。胡於言下。有省。
　　遂举保寿行棒因缘。问州。未审某甲。过在甚么处。州云。我与么。与他保寿。千里万里。
　　雪窦云。我要打这三个汉。一打赵州。不合瞎却胡钉铰眼。二打保寿。不能塞断赵州口。三打胡钉铰。不合放过保寿。蓦拈拄杖云。更有一个。大众一时走散。师击绳床一下　大沩喆云。可惜赵州放过。待他道某甲过在甚么处。劈脊便棒。非但承他保寿威光。亦乃与丛林为龟鉴。
　　鼓山永云。保寿虽具打破虚空底钳锤。未免犯锋伤手。胡公末后悟去。谁知眼尚[目*答][强-弓+目]。
　　师问僧。甚么来。云西山来。师云。还见猕猴么。云见。师云。作个甚么伎俩。云见某甲。一个伎俩。也作不得。师便打。
　　师问僧。近离甚处。云崔禅。师云。还将得崔禅喝来么。云不将得来。师云。恁么则不从崔禅来。僧便喝。师拈棒。僧拟议。师便打。
　　僧来问讯。师云。百千诸佛。不出此方丈内。僧云。只如古人道。大千沙界海中沤。未审方丈。向甚么处着。师云。千圣见在。云阿谁证明。师掷下拂子。僧从西过东立。师便打。僧云。若不久参。焉知端的。师云。三十年后。此话大行。
　　僧问。万境来侵时如何。师云。莫管他。僧作礼。师云。不得动着。动着。打折你驴腰。
　　僧问。如何是祖师西来意。师云。面黑眼睛白。云万里无片云时如何。师云。青天也须吃棒。云未审过在甚么处。师便打。

　　镇州三圣慧然禅师(凡十一)

　　参德山。才展坐具。山云。不用展炊巾。这里无残羹馊饭。师云。赖遇无。设有。向甚么处着。山便打。师接住棒。推山向绳床上。山呵呵大笑。师哭云。苍天苍天。便出去。
　　师到德山。时踢天泰为首座。问师。行脚人。须具本色公验。作么生是上座本色公验。师云。嗄。座再问。师打一坐具云。这桶漆。前后触忤多少贤良。座便人事。
　　师问雪峰透网金鳞。未审以何为食。峰云。待汝出得网来。即向汝道。师云。一千五百人善知识。话头也不识。峰云。老僧住持事繁。
　　雪窦云。可惜放过。好与三十棒。这棒一棒也不较。直是罕遇作家　承天宗云。布缦天网。须是雪峰。深入虎宂。还他三圣。众中有般汉。商量便道。雪峰在网内。三圣在网外。苦哉苦哉。深屈古人。若非此二员作家。不能天下横行。
　　大沩喆云。三圣可谓龙门万仞。惯曾作客。雪峰大似孟尝门启。岂惧高宾。
　　师因雪峰见猕猴。云这猕猴。各背一面古镜。师云。历劫无名。何以彰为古镜。峰云。瑕生也。师云。一千五百人善知识。话头也不识。峰云。老僧住持事繁。
　　雪窦云。好与三十棒。此棒放过也好。免见将错就错。
　　仰山问师。汝名甚么。师云。慧寂。山云。慧寂是我。师云。我名慧然。山呵呵大笑。
　　妙喜云。两个藏身露影汉。殊不顾傍观者。
　　雪窦颂云。双收双放若为宗。骑虎由来要绝功。笑罢不知何处去。只应千古动悲风。
　　师在仰山不安。下涅盘堂将息。有官人。来见仰山。山问。官居何位。官人云。推官。山竖起拂子云。还推得这个么。官人无语。
　　山令大众下语。俱不契。
　　山令侍者。请师下语。师云。但道。和尚今日有事在。山又令问。有甚么事。师云。再犯不容。
　　师辞仰山。山将拂子相送。师云。某甲自有师在。山云。谁。师云。临济和尚。山云。慧寂罪过。
　　遂留两日。备茶筵相送。
　　师到香严。严问。甚处来。师云。临济来。严云。还将得临济剑来么。师以坐具。蓦口便摵。严休去。
　　示众云。我逢人则出。出则不为人。
　　兴化云。我逢人则不出。出则便为人。
　　真净文云。这两个老古锥。窃得临济些子活计。各自分疆列界。气冲宇宙。使明眼衲僧。只得好笑。诸禅德。且道。笑个甚么。还知落处么。若知。一任七颠八倒。若不知。且向三圣兴化葛藤里咬嚼。
　　师问僧。近离甚处。僧便喝。师亦喝。僧又喝。师亦喝。僧云。行棒即瞎。随后又喝。师拈棒。僧转身。作受势。师云。下坡不走。快便难逢。便打。僧云。这贼。便出去。师抛下棒。
　　次有僧问。适来争容得这僧。师云。是伊曾见先师来。
　　僧问。如何是祖师西来意。师云。臭肉来蝇。
　　兴化奖云。山僧即不然。破驴脊上足苍蝇。

　　魏府大觉禅师(凡二)

　　师见临济。济竖起拂子。师便展坐具。济掷下拂子。师便收坐具。参堂去。
　　其时众议。莫是和尚亲故。又不礼拜。又不吃棒。
　　济闻。令侍者。唤师来。师至。临济云。师僧道。你来又不礼拜。又不吃棒。莫是长老亲故。师便珍重下去。
　　师临示寂时。谓众云。我有一只箭。要付与人。时有僧出云。请和尚箭。师云。汝唤甚么作箭。僧便喝。师便打。遂归方丈。唤其僧来问。汝适来会么。云不会。师又打数下。掷却拄杖云。已后遇明眼人。分明举似。
　　即告终。

　　魏府兴化存奖禅师(凡十一)

　　初谒临济。济令师充侍者。济问新到。甚处来。云銮城。济云。有事相借问。得么。云新戒不会。济云。打破大唐国。觅个不会人难得。参堂去。
　　师问。适来新到。是成褫伊那。济云。我谁管你成褫不成褫。师云。和尚只会将死雀就地弹。不解将一转语盖覆却。济云。你又作么生。师云。请和尚。作新到。济遂云。新戒不会。师云。却是老僧罪过。济云。你语藏锋。师拟议。济便打。
　　至晚。济谓师云。我今日问新到。是将死雀就地弹。就窠里打。及你出得语。又喝起。向青云里打。师云。草贼大败。济又打。
