<!-- { "loadSidebar": true } -->
　　僧问。日未出时如何。师云。三十年前。曹山也曾恁么来。云日出后如何。师云。犹较曹山半月程。
　　僧问。国内按剑者谁。师云。曹山。云拟杀何人。师云。但有。一切总杀。云忽遇所生父母。又作么生。师云。拣甚么。云争奈自己何。师云。谁人奈我何。云和尚何不自杀。师云。无下手处。
　　僧问。如何是无刃剑。师云。非淬炼所成。云用者如何。师云。逢者皆丧。云不逢者如何。师云。亦须头落。云既不逢。为甚么亦头落。师云。不见道。能尽一切。云尽后如何。师云。方知有此剑。
　　僧问。古人有言。尽大地唯有此人。未审是甚么人。师云。不可有第二月去也。云如何是第二月。师云。也要老兄定当。云作么生是第一月。师云崄。
　　问。雪覆千山。为甚么。孤峰不白。师云。须知有异中异。云如何是异中异。师云。不堕诸山色。
　　僧问。即心即佛。即不问。如何是非心非佛。师云。兔角不用无。牛角不用有。
　　僧问。十二时中。如何保任。师云。如经蛊毒之乡。水也不得沾他一滴。
　　问一牛饮水。五马不嘶。时如何。师云。曹山解忌口。

　　洪州云居道膺禅师(凡二十三)

　　幽州玉田壬氏子。谒洞山。山问。汝名甚么。师云。道膺。洞云。向上更道。师云。若向上道。即不名道膺。洞云。与吾在云岩时祗对。无异也。师乃服勤席下。
　　洞山问师。甚处来。师云。踏山来。洞云。阿那个山堪住。师云。阿那个山。不堪住。洞山云。恁么则国内。总被子占却也。师云不然。洞云。恁么则子得个入路。师云无路。洞云。若无路。争得与老僧相见。师云。若有路。即与和尚隔生也。洞云。子已后。千人万人。把不住。
　　师问洞山。如何是祖师西来意。洞云。阇梨。他后有把茆盖头。有人问你。作么生。师云。道膺罪过。
　　师刬草。偶刬杀蚯蚓。洞山指问。这个聻。师云。他不死洞云。二祖往邺都。又作么生。师不对。
　　住后僧问。和尚在洞山。刬蚯蚓。洞山问师。岂不是无语。师云。当时有语。只是无人听。
　　洞山问师。吾闻思大在倭国。作国王。是否。师云。若是思大。佛亦不作。况国王乎。洞然之。
　　洞山问。大阐提人。杀父杀母。出佛身血。破和合僧。如是种种孝养何在。师云。始能孝养。
　　自此洞山推之。为室中领袖。
　　示众云。得者不轻微。明者不贱用。识者不咨嗟。解者无厌恶。从天降下则贫寒。从地涌出则富贵。门里出身易。身里出门难。动则埋身千丈。不动则当处生苗。一言逈脱。独拔当时。言语不要多。多即无用处。
　　示众云。了无所有。得无所图。言无所恃。行无所依。心无所托。即得无过。在众如无众。无众如在众。岂不是无娆。其德超於万类。脱一切羁锁。千人万人得尚道不当自己。古人云。体取那边事。却来这边行履。那边有甚么事。这边又作么生行履。所以道。有也莫将来。无也莫将去。见在底。是谁家事。
　　示众云。汝等直饶学得佛法边事。早是错用心了也。不见古人道。讲得。天花落地。顽石点头。尚不干自己事。自余是甚么闲。拟将有限身心。向无限中用。有甚么交涉。如将方木逗圆孔。多少誵讹。若无恁么事。饶汝攒花簇锦。亦无用处。未离情识在。须向这里及尽。方得无过。方有出身路。若有一毫发。去不尽。即被尘累。岂况更多。差之毫厘。过犯山岳。不见古人道。学处不玄。尽是流俗。闺合中物。舍不得。俱为渗漏。并尽一切事。始得无过。头头上了。物物上通。只唤作了事人。终不唤作尊贵。将知尊贵一路自别。所以古人道。犹如双镜。光光相对。光明相照。更无亏盈。岂不是一般。犹唤作影像边事。如日出照於世间明朗。是一半。那一半。唤作甚么。如今人。未认得光影。门头户底。粗浅底事。将作屋里事。又争得。
　　示众云。汝等发言吐气。须有来由。莫当等闲。凡问个事。也须识好恶。莫学相似语。所以寻常道。莫怪不相似。恐同学太多去。第一莫将来。将来不相似。八十翁翁入场屋。真诚不是小儿戏。一言若差。乡关万里。敲骨打髓。须有来由。言语如钳铗钩锁。相续不断始得。头头上明。物物上显。方是得妙。知有底。终是不取次。十度发言。九度休去。为甚如此。恐无利益他。得底人。如臈月扇。口生白醭去。不是强为。任运如此。要明恁么事。须是恁么人。若是恁么人。何愁恁么事。
　　示众。举古人云。地狱未是苦。衲衣下。不明大事。始是苦。汝等既在这行流。十分去九。不较多了。更着些心力。便是上座不枉平生行脚眼。不辜负丛林。古人道。欲得保任此事。须向高高峰顶立。深深海底行。方有些子气息。若大事未办。且须履践玄途。
　　示众云。若有一毫许。去不尽。即被尘累。岂况更多。不见寻常道。升天底事。对众掉却。十成底事。对众去却。掷地作金声。不须回头顾着。自余有甚么用处。所以道。智人不向言中取。得人不向说中求。不是异於常徒。息一切万累道。暂时不在途路。便有来由。非但恶眷属。善眷属也觅他不得。甚处去。通身去。归家去。省觐去。脱诸有门去。绝牢笼去。脱崄难。异常徒。
　　示众云。老僧二十年前。住三峰庵时。有魏府兴化长老。来问。权借一问。以为影草时。如何。老僧当时。机思迟钝。道不得。为伊致得个话头奇特。不敢辜负伊。他云。想和尚。答这话不得。不如礼拜了退。
　　如今思量。当时不消道个何必。
　　后遣化主。到魏府兴化。化问。和尚住三峰庵时。老僧问伊话。对不得。如今道得也未。主举前话。化云。云居二十年。只道得个何必。兴化即不然。争如个道不必。
　　三圣云。云居二十年。道得底。犹较兴化半月程。
　　示众云。如人将三贯钱。买得一只猎狗。只解寻得有踪迹。多气息底。忽遇羚羊挂角时。气息也无。
　　僧问。羚羊未挂角时如何。师云。六六三十六。云挂角后如何。师云。六六三十六。僧作礼。师云。会么。云不会。师云。岂不见道。绝踪迹。
　　僧举似赵州。州云。云居师兄犹在。僧却问。羚羊未挂角时如何。州云。九九八十一。云挂角后如何。州云。九九八十一。
　　师问雪峰。门外雪消也未。峰云。一片也无。消个甚么。师自云。消也。
　　保福展云。要且无雪上加霜。
　　有一僧。在旁看经。师问。念底是甚么经。云维摩经。师云。我不问你维摩经。念底是甚么。其僧言下有省。
　　师令侍者。送袴。与住庵道者。者云。自有娘生袴。竟不受。师又令侍者去问。娘未生时。着个甚么。者无对。
　　后迁化。烧得舍利。持以似师。师云。直饶出得八斛四斗。不如当初下取一转语好。
　　保宁勇。向无语处。代僧。举脚示之。
　　僧问。如何是诸佛师。师喝云。这田厍奴。僧作礼。师云。你作么生会。僧作舞出去。师云。沿台般乞儿。
　　僧问。山河大地。从何而有。师云。从妄想有。云与某甲。想出一铤金。作么。师休去。僧不肯。
　　云门云。已是葛藤。不能折合。待伊道与某甲。想出一铤金。得么。拈拄杖。劈脊便打。
　　僧问。如何是一法。师云。如何是万法。云未审如何领会。师云。一法是你本心。万法是你本性。且道。心与性。是一是二。僧作礼。
　　师示以颂云。一法诸法宗。万法一法通。惟心惟汝性。不说异兼同。
　　僧问。有人衣锦入来。见和尚后。为甚么寸丝不挂。师云。直作瑠璃殿上行。扑倒。也须粉碎。
　　问香积之饭。甚么人作吃。师云。须知得吃之人。入口也须挑出。
　　荆南节度使成尚书。与大将。送供入山。问世尊有密语。迦叶不覆藏。如何是世尊有密语。师召尚书。书应诺。师云。会么。云不会。师云。汝若不会。世尊有密语。汝若会去。迦叶不覆藏。
　　法灯云。且道。唤底是密语。应底是密语。若也总是。即不密也。且道。作么生是密语。
　　时有僧问。如何是世尊有密语。灯云。何曾得密来。
　　东林总云。怪哉弘觉。二十年。羚羊挂角。绝迹亡踪。及乎被尚书一拶。直作带水拖泥。作人笑怪。法灯也是日午点金灯。夜半泼墨汀。东林即不然。如何是密语。却向伊道。甚处不密。且道。恁么还有过也无。良久云。更不用别人。
　　师临示寂时。问侍者。今日是几。者云。初三。师云。三十年后。但道。只这是。乃端然告寂。

　　潭州龙牙居遁禅师(凡九)

　　师问翠微。学人自到法席。不蒙一法示诲。意在於何。微云。嫌甚么。
　　又谒德山。理前问。山亦云。嫌甚么。师不肯。
　　后见洞山。理前问。洞山云。争怪作老僧。
　　师问翠微。如何是祖师西来意。微云。与我过禅板来。师度禅板。与微。微接得便打。师云。打即任打。要且无祖师意。
　　又问临济。济云。与我过蒲团来。师度蒲团。与济。济接得便打。师云。打即任打。要且无祖师意。
　　师住后。有僧问。和尚当时。问二尊宿祖师意。未审二尊宿。还明也无。师云。明则明已。要且无祖师意。
　　石门总云。龙牙无人挨着。犹较些子。才被个布衲挨着。失却一只眼。
　　雪窦云。临济翠微。只解放不解收。我若作龙牙。待伊索禅板蒲团。拈得劈胸便掷。
　　师问德山。学人仗剑。取师头时如何。山近前。引颈云。[囗@力]。师云。头落也。山呵呵大笑。
　　师后举似洞山。山云。德山道甚么。师云。他无语。山云。无语且致。将德山落底头来。呈似老僧看。师於是有省。遂焚香。遥礼忏谢。
　　后有僧。举似德山。山云。洞山老人。不识好恶。这汉死来多少时了也。救得有甚用处。
　　保福展云。龙牙只知进前。不知失步。
　　翠岩芝云。龙牙当断不断。如今作么生断。
　　师问洞山。如何是祖师西来意。山云。待洞水逆流时。即向汝道。师於言下契悟。
　　示众云。夫参学人。须透过佛祖始得。新丰和尚云。佛教祖教。如生冤家。始有参学分。若透不过。即被佛祖谩。
　　时有僧问。佛祖还有谩人之心也无。师云。汝道。江湖还有碍人之意也无。又云。江湖虽无碍人之意。为时人过不得。江湖成碍人去。不得道江湖不碍人。佛祖虽无谩人之心。为时人透不得。佛祖成谩人去。不得道佛祖不谩人。若透得佛祖过。此人过却佛祖。始体得佛祖意。方与向上人同。若未透得过。但学佛求祖。万劫无有出期。
　　僧问。如何得不被佛祖谩去。师云。道者直须自悟始得。
