<!-- { "loadSidebar": true } -->
　　后付法眼。而说偈云。心同虚空界。示等虚空法。证得虚空时。无是无非法。

　　八祖佛陀难提尊者(凡一)

　　智慧滔渊。捷辩无碍。有伏驮密多者。作礼问云。父母非我亲。谁是最亲者。诸佛非我道。谁是最道者。祖云。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻是偈。顿悟佛理。祖与剃度。
　　后付法眼。而说偈云。虚空无内外。心法亦如是。若了虚空故。是达真如理。

　　九祖伏驮密多尊者(凡一)

　　生来五十年。唯坐一床。口不曾言。足不曾履。闻偈悟道。传法度生。
　　有难生者。投师出家。长坐不卧。通达法性。
　　祖付法眼。而说偈云。真理本无名。因名显真理。受得真真法。非真亦非伪。

　　十祖胁尊者(凡一)

　　处胎六十年。神珠梦应。诞生之日。满室光明。出家得道。
　　至一林中。有富那夜奢者。恭敬合掌而立祖前。祖问。汝从何来。云我心非往。祖云。汝住何处。云我心非止。祖云。汝不定耶。云诸佛亦然。祖云。汝非诸佛。云诸佛亦非。祖知是法器。即与剃度。
　　付法说偈云。真体自然真。因真说有理。领得真真法。无行亦无止。

　　联灯会要卷第一
　　联灯会要卷第二

　　　　住泉列祟福禅寺嗣祖比丘　悟明　集
　　西天祖师

　　十一祖富那夜奢尊者(凡一)

　　诣波罗奈国。有马鸣大士。迎祖作礼。问云。我欲识佛。何者即是。祖云。汝欲识佛。不识者是。云佛既不识。焉知是乎。祖云。既不识佛。焉知不是。云此是锯义。祖云。彼是木义。祖复问。锯义者何。云与师平出。马鸣却问。木义者何。祖云。汝被我解。马鸣豁然大悟。
　　后付法眼。而说偈云。迷悟如隐显。明暗不相离。今付隐显法。非一亦非二。

　　十二祖马鸣尊者(凡一)

　　得法之后。於华氏国。有迦毗摩罗者。三千眷属。有大神力。祖问云。汝尽神力。变化若为。云我化巨海。极为小事。祖云。汝化性海得否。云何谓性海。我未尝知。祖云。性海者。山河大地。皆依建立。三昧六通。由兹发现。迦毗摩罗。闻是语已。契自本心。与三千徒。投祖出家。
　　后付法眼。而说偈云。隐显即本法。明暗元不二。今付了悟法。非取亦非离。

　　十三祖迦毗摩罗尊者(凡一)

　　本习外道。归心佛乘。游西印度。至一深山。有龙树尊者。出迎。问祖云。深山孤寂。蛇蟒所居。大德至尊。何枉神足。祖云。吾非至尊。来访贤者。龙树默念云。此师得决定性明道眼否。是大圣继真乘否。祖云。汝虽心语。吾己意知。但办出家。何虑吾之不圣。龙树悔谢。祖与剃度。
　　后付法眼。而说偈云。非隐非显法。说是真实际。悟此隐显法。非愚亦非智。

　　十四祖龙树尊者(凡一)

　　具大知见。无所不通。游西印度。彼国人。多信福业。闻尊者为说妙法。各相谓言。人之福业。世间第一。徒言佛性。谁能睹之。祖云。汝欲见佛性。先须除我慢。彼众云。佛性大小。祖云。非大非小。非广非狭。无福无报。不死不生。彼闻理胜。悉回初心。悟无生忍。
　　有迦那提婆者。谒祖。祖知是智人。先令侍者。盛满钵水。置于座前。彼以一针。进而投之。忻然契会。
　　后付法眼。而说偈云。为明隐显法。方说解脱理。於法心不证。无瞋亦无喜。

　　十五祖迦那提婆尊者(凡一)

　　博识辨慧。名闻诸国。后游巴连弗城。闻诸外道。欲障佛法。计之已久。祖执长幡。入彼众中。彼云。汝何不前。祖云。汝何不后。彼云。汝似贼人。祖云。汝似良人。云汝解何法。祖云。汝百不会。云我欲得佛。祖云。我酌然得佛。云汝不合得。祖云。元道我得。汝实不得。云汝既不得。云何言得。祖云。汝有我故。所以不得。我无我故。我自当得。
　　彼既词屈。乃问云。汝名何等。祖云。我名迦那提婆。彼众中。有上首罗睺罗多。闻语悔过。心即开悟。
　　祖付法眼。而说偈云。本对传法人。为说解脱理。於法实无证。无终亦无始。

　　十六祖罗睺罗多尊者(凡一)

　　得法之后。随处利生。至室罗筏城。金水河源。见僧伽难提入定。祖俟之七日。方从定起。祖问之云。汝身定耶。心定耶。云身心俱定。祖云。身心俱定。有何出入。云虽有出入。不失定相。如金在井。如金出井。世相去来。金体常寂。祖云。若金在井。若金出井。金无动静。何有出入。云言金动静。何物出入。言金出入。金非动静。祖云。若金在井。出者何金。若金出井。在者何物。云金若出井。在者非金。金若在井。出者非物。祖云。此义不然。云彼理非着。祖云。此义当堕。云彼义不成。祖云。彼义不成。我义成矣。云我义虽成。法非我故。祖云。我义已成。我无我故。云我无我故。复成何义。祖云。我无我故。故成汝义。云仁者师谁。得是无我。祖云。我师迦那提婆。证是无我。僧伽难提以偈赞曰。稽首提婆师。而出於仁者。仁者无我故。我欲师仁者。祖答以偈云。我已无我故。汝须见我我。汝若师我故。知我非我我。难提当下豁然。即求剃度。
　　后付法眼。而说偈云。於法实无证。不取亦不离。法非有无相。内外云何起。

　　十七祖僧伽难提尊者(凡一)

　　宝庄严王之子也。因到山舍。见一童子手提圆鉴。直造祖前。祖问汝几岁耶。云我今百岁。祖云。汝年尚幼。何言百岁。非其理也。云我不会理。正百岁尔。祖云。汝善机耶。云佛言。若人生百岁。不善诸佛机。未若生一日。而得决了之。祖云。汝手中物。当何所表。云诸佛大圆鉴。内外无瑕翳。两人同得见。心眼皆相似。遂投祖出家。名伽耶舍多。俾令给侍。
　　一日风吹殿角铃鸣。祖问。风鸣耶。铃鸣耶。云非风铃鸣。我心鸣耳。祖云。心复谁乎。云俱寂静故。祖云。善哉善哉。继吾道者。非子而谁。
　　即付法眼。而说偈云。心地本无生。因地从缘起。缘种不相妨。华果亦复尔。

　　十八祖伽耶舍多尊者(凡一)

　　得法之后。徧游诸国。至大月氏国。见一婆罗门舍。祖将入门。舍主鸠摩罗多问。是何徒众。祖云。是佛徒众。彼闻佛名。心神悚然。即闭其户。祖良久敲门。彼云。此舍无人。祖云。答无者谁。彼闻语异。开门延接。投诚出家。
　　后付法眼。而说偈云。有种有心地。因缘能发萌。於缘不相碍。当生生不生。

　　十九祖鸠摩罗多尊者(凡一)

　　为自在天。继祖时至。降生人间。得法之后。至中天竺国。有阇夜多者。问云。我家素向三宝。常萦疾苦。邻舍旃陀。所作如意。彼何幸。而我何辜。祖云。何足疑乎。且善恶之报。有三时焉。凡人但见仁夭暴寿。逆吉义凶。便谓无因果。虚罪福。殊不知影响相随。毫厘靡忒。纵百千劫。亦不磨灭。时阇夜多。得闻是语。顿释所疑。复告之云。汝已信三业。而未明业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。彼於言下。顿悟无生。
　　后付法眼。说偈云。性上本无生。为对求人说。於法既无得。何怀决不决。

　　二十祖阇夜多尊者(凡一)

　　祖於罗阅城。广兴佛事。敷演顿教法门。
　　彼有学众。唯尚辩论。有上首名婆修盘头。一食不卧。六时。礼佛。清净无欲。为众所尊。祖欲度之。问彼众云。此徧行头陀。勤修梵行。可得佛乎。彼众云。我师精进如是。何故不得。祖云。汝师与道远矣。设行苦行。经於尘劫。皆虚妄之本。彼众云。尊者蕴何德业。而讥我师。祖云。我不求道。亦不颠倒。我不一食。亦不杂食。我不知足。亦不贪欲。心无所希。名之曰道。时徧行闻是语已。发无漏智。祖须臾却问云。适吾对众挫仁者。得无恼乎。云我责躬悔过以来。闻诸恶言。如风如响。况今获饮无上甘露。返生热恼耶。惟愿大士。诲以妙道。祖云。汝久植德本。当继吾宗。
　　后付法眼。而说偈云。言下合无生。同於法界性。若能如是解。通达理事竟。

　　二十一祖婆修盘头尊者(凡一)

　　在胎遇记。必为世灯。生长苦行。而证道果。至那提国。国王有子摩拏罗。投祖出家。得大神力。顿悟心宗。当绍祖位。
　　即付法眼。而说偈云。泡幻同无碍。如何不了悟。达法在其中。非今亦非古。

　　二十二祖摩拏罗尊者(凡一)

　　舍王宫乐。出家证道。往月氏国。有鹤勒那者。问云。龙子何聪。鹤众何惑。祖告其宿因。心即开悟。复云。我今当修何业。令此鹤众。转得人身。祖云。佛有无上法宝。展转相传。今付於汝。广度有情。鹤众因此而得解脱。
　　后付法眼。而说偈云。心随万境转。转处实能幽。随流认得性。无喜亦无忧。

　　二十三祖鹤勒那尊者(凡一)

　　生时天花散彩。地布金钱。收养王宫。广现神变。后至中印度。有师子比丘。问云。我欲求道。当何用心。祖云。汝欲求道。无所用心。云既无用心。谁作佛事。祖云。汝若用心。即非功德。汝若无作。即是佛事。经云。我所作功德。而无我所故。师子闻之。顿入佛慧。
　　祖付法眼。而说偈云。认得心地时。可说不思议。了了无可得。得时不说知。

　　二十四祖师子尊者(凡三)

　　祖至罽宾国。问禅定达磨达云。仁者习定。当何来此。既至于此。胡云习定。云我虽来此。心亦不乱。定随人习。岂在处所。祖云。仁者既来。其定亦至。既无处所。岂在人习。云定习人故。非人习定。我虽来此。其定常习。祖云。人非习定。定习人故。当自来时。其定谁习。云如净明珠。内外无翳。定若通达。必当如此。祖云。定若通达。一似明珠。今见仁者。非珠之徒。云珠既明彻。内外悉定。我心不乱。犹若此净。祖云。其珠无内外。仁者何能定。秽物不动摇。此定不是净。彼闻此语。心地朗然。
　　祖一日。遇一长者。引其子。而问云。此子名婆舍斯多。当生。便拳左手。今虽长大。而未能舒。愿尊者。示其宿因。祖熟视之。即索云。可还我珠。童子遽开拳。奉珠。众皆惊异。祖云。吾前报为僧。赴西海龙王斋。受衬珠。付此童子婆舍斯多。今还吾珠。理固然矣。
　　长者舍其子。出家得度。
　　祖将偿宿债。预付心法。而说偈云。正说知见时。知见即是心。当心即知见。知见即于今。
