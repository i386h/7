<!-- { "loadSidebar": true } -->
　　吾结草庵无宝贝　　饭了从容图睡快　　成时初见茅草新　　破后还将茅草盖　　住庵人　　镇长在　　不属中间与内外　　世人住处我不住　　世人爱处我不爱　　庵虽小　　含法界　　方丈老人相体解　　上乘菩萨信无疑　　中下闻之必生怪　　问此庵　　坏不坏　　坏与不坏主元在　　不居南北与东西　　基上坚牢以为最　　青松下　　明窗内　　玉殿朱楼未为对　　衲帔蒙头万事休　　此时山僧都不会　　住此庵　　休作解　　谁夸铺席图人买　　回光返照便归来　　廓达灵根非向背　　遇祖师　　亲训诲　　结草为庵莫生退　　百年抛却任纵横　　摆手便行且无罪　　千种言　　万般解　　只要教君长不昧　　欲识庵中不死人　　岂离如今遮布袋

　　僧亡名息心铭

　　(隋右拾遗。弃官为僧。名曰亡名)。
　　法界有如意宝人焉。久缄其身。铭其膺曰。古之摄心人也。戒之哉。戒之哉。无多知。无多虑。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关汝七窍。闲尔六情。莫视於色。莫听於声。闻声者聋。见色者盲。一文一艺。空中蚊蚋。一伎一能。日下孤灯。英贤才艺。是为愚蔽。舍弃淳朴。耽溺淫丽。识马易奔。心猿难制。神既劳役。形必损毙。邪行终迷。修途永泥。莫贵才能。日益昏瞢。夸拙羡巧。其德不弘。名厚行薄。其高速崩。内怀憍伐。外致怨憎。或谈於口。或书於手。邀人令誉。亦孔之丑。凡谓之吉。圣谓之咎。赏玩暂时。悲哀长久。畏影畏迹。逾远逾极。端坐树阴。迹灭影沉。厌生患老。随思随造。心想若灭。生死长绝。不死不生。无相无名。一道虚寂。万物齐平。何贵何贱。何辱何荣。何胜何劣。何重何轻。澄天愧净。皎日惭明。安夫岱岭。同彼金城。敬贻贤哲。斯道利贞。

　　赵州和尚十二时歌

　　鸡鸣丑　　愁见起来成漏逗　　裙子褊衫个也无　　袈裟形相些些有　　裈无腰　　袴无口　　头上青灰三五斗　　比望修行利济人　　谁知变作不唧[口*留]
　　平旦寅　　荒村破院实难论　　解斋粥米全无粒　　空对闲窗与隙尘　　唯雀噪　　勿人亲　　独坐时闻落叶频　　谁道出家憎爱断　　思量不觉泪沾巾
　　日出卯　　清净却翻为烦恼　　有为功德被尘漫　　无限田地未曾扫　　攒眉多　　称心少　　叵耐东村黑王老　　供利不曾将得来　　放驴吃我堂前草
　　食时辰　　烟火徒劳望四邻　　馒头[饥-几+追]子前年别　　今日思量空咽津　　持念少　　嗟叹频　　一百家中无善人　　来者只道觅茶吃　　不得茶噇去又瞋
　　禺中巳　　削发那知到如此　　无端被请作村僧　　屈辱饥凄受欲死　　胡张三　　黑李四　　恭敬不曾生些子　　适来忽尔到门头　　唯道借茶兼借纸
　　日南午　　茶饭轮环无定度　　行却南家到北家　　果至北家不推注　　苦沙盐　　大麦醋　　蜀黍米饭齑莴苣　　唯称供养不等闲　　和尚道心须坚固
　　日昳未　　这回不践光阴地　　曾闻一饱忘百饥　　今日老僧身便是　　不习禅　　不论义　　铺个破席日里睡　　想料上方兜率天　　也无如此日炙背
　　晡时申　　也有烧香礼拜人　　五个老婆三个瘿　　一双面子黑皴皴　　油麻茶　　实是珍　　金刚不用苦张筋　　愿我来年蚕麦熟　　罗睺罗儿与一文
　　日入酉　　除却荒凉更何守　　云水高流定委无　　历寺沙弥镇长有　　出格言　　不到口　　枉续牟尼子孙后　　一条拄杖粗揦梨　　不但登山兼打狗
　　黄昏戌　　独坐一间空暗室　　阳焰灯光永不逢　　眼前纯是金州漆　　锺不闻　　虚度日　　唯闻老鼠闹啾唧　　凭何更得有心情　　思量念个波罗蜜
　　人定亥　　门前明月谁人爱　　向里惟愁卧去时　　勿个衣裳着甚盖　　刘维那　　赵五戒　　口头说善甚奇怪　　任你山僧囊罄空　　问着都缘总不会
　　半夜子　　心境何曾得暂止　　思量天下出家人　　似我住持能有几　　土榻床　　破芦[廿/废]　　老榆木枕全无被　　尊像不烧安息香　　灰里唯闻牛粪气

　　罗汉琛禅师明道颂

　　至道渊旷　　勿以言宣　　言宣非旨　　孰云有是　　触处皆渠　　岂喻真虚　　真虚设辨　　如镜中现　　有无虽彰　　在处无伤　　无伤无在　　何拘何阂　　不假功成　　将何法尔　　法尔不尔　　俱为唇齿　　若以斯陈　　理没宗旨　　宗非意陈　　无以见闻　　见闻不脱　　如水中月　　於此不明　　翻为剩法　　一法有形　　翳汝眼睛　　眼睛不明　　世界峥嵘　　我宗奇特　　当阳显赫　　佛及众生　　皆承恩力　　不在低头　　思量难得　　拶破面门　　覆盖乾坤　　快须荐取　　脱却根尘　　其如不晓　　谩说如今

　　同安察禅师十玄谈
　　心印

　　问君心印作何颜　　心印何人敢授传　　历劫坦然无异色　　呼为心印早虚言　　须知体自虚空性　　将喻红炉火里莲　　勿谓无心云是道　　无心犹隔一重关

　　祖意

　　祖意如空不是空　　灵机争堕有无功　　三贤尚不明斯旨　　十圣那能达此宗　　透网金鳞犹滞水　　回途石马出纱笼　　殷懃为说西来意　　莫问西来及与东

　　玄机

　　迢迢空劫勿能收　　岂与尘机作系留　　妙体本来无处所　　通身何更有踪由　　灵然一句超群众　　逈出三乘不假修　　撒手那边千圣外　　回程堪作火中牛

　　尘异

　　浊者自浊清者清　　菩提烦恼等空平　　谁言卞璧无人鉴　　我道骊珠到处晶　　万法泯时全体现　　三乘分别强安名　　丈夫自有冲天志　　莫向如来行处行

　　演教

　　三乘次第演金言　　三世如来亦共宣　　初说有空人尽执　　后非空有众皆捐　　龙宫满藏医方义　　鹤树终谈理未玄　　真净界中才一念　　阎浮早已八千年

　　达本

　　勿於中路事空王　　策杖还须达本乡　　云水隔时君莫住　　雪山深处我非忘　　堪嗟去日颜如玉　　却叹回时鬓似霜　　撒手到家人不识　　更为一物献尊堂

　　还源

　　返本还源事已差　　本来无住不名家　　万年松径雪深覆　　一带峰峦云更遮　　宾主穆时全是妄　　君臣合处正中邪　　还乡曲调如何唱　　明月堂前枯树花

　　回机

　　涅盘城里尚犹危　　陌路相逢勿定期　　权挂垢衣云是佛　　却装珍御复名谁　　木人夜半穿靴去　　石女天明戴帽归　　万古碧潭空界月　　再三捞摝始应知

　　转位

　　披毛带角入廛来　　优钵罗华火里开　　烦恼海中为雨露　　无明山上作云雷　　镬汤炉炭吹教灭　　剑树刀山喝使摧　　金锁玄关留不住　　行於异类且轮回

　　一色

　　枯木岩前差路多　　行人到此尽蹉跎　　鹭鸶立雪非同色　　明月芦华不似他　　了了了时无可了　　玄玄玄处亦须呵　　殷懃为唱玄中曲　　空里蟾光撮得么

　　法眼禅师。三界惟心颂

　　三界惟心　　万法惟识　　唯识惟心　　眼声耳色　　色不到耳　　声何触眼　　眼色耳声　　万法成辨　　万法匪缘　　岂观如幻　　大地山河　　谁坚谁变

　　澄观国师。答皇太子心要

　　至道本乎其心。心法本乎无住。无住心体。灵知不昧。性相寂然。包含德用。该摄内外。能深能广。非有非空。不生不灭。无始无终。求之而不得。弃之而不离。迷现量则惑苦纷纭。悟真性则空明廓彻。虽即心即佛。唯证者方知。然有证有知。则慧日沉没於有地。若无照无悟。则昏云掩蔽於空门。若一念不生。则前后际断。照体独立。物我皆如。直造心源。无智无得。不取不舍。无对无修。然迷悟更依。真妄相待。若求真去妄。犹弃影劳形。若体妄即真。似处阴影灭。若无心忘照。则万虑都捐。若任运寂知。则众行爰起。放旷任其去住。静鉴觉其源流。语默不失玄微。动静未离法界。言止则双忘知寂。论观则双照寂知。语证即不可示人。说理则非证不了。是以悟寂无寂。真知无知。以知寂不二之一心。契空有双融之中道。无住无着。莫摄莫收。是非两忘。能所双绝。斯绝亦寂。则般若现前。般若非心外新生。智性乃本来具足。然本寂不能自现。实由般若之功。般若之与智性。翻覆相成。本智之与始修。实无两体。双忘正入。则妙觉圆明。始末该融。则因果交彻。心心作佛。无一心而非佛心。处处成道。无一尘而非佛国。故真妄物我。举一全收。心佛众生。浑然齐致。是知迷则人随於法。法法万差。而人不同。悟则法随於人。人人一智。而融万境。言穷虑绝。何果何因。体本寂寥。孰同孰异。唯忘怀虚朗。消息冲融。其犹透水月华。虚而可见。无心鉴像。照而常空矣。

　　鼎州普安道和尚颂
　　函盖乾坤句

　　乾坤并万象　　地狱及天堂　　物物皆真见　　头头用不伤

　　截断众流句

　　堆山积岳来　　一一尽尘埃　　更拟论玄妙　　氷消瓦解摧

　　随波逐浪句

　　辩口利舌问　　高低总不亏　　还如应病药　　诊候在临时

　　三句外

　　当人如举唱　　三句岂能该　　有问如何事　　南岳与天台

　　通褒贬

　　金屑眼中翳　　衣珠法上尘　　己灵犹不重　　佛祖为何人

　　辨亲疎

　　黑豆未生前　　商量已成颠　　更寻言句会　　特地隔西天

　　辨邪正

　　罔象谈真旨　　都缘未辨明　　守他山鬼窟　　不免是精灵

　　通宾主

　　自远趋风问　　分明向道休　　再三如未晓　　消得更摇头

　　抬荐商量

　　相见不扬眉　　君东我亦西　　红霞穿碧落　　白日绕须弥

　　提纲商量

　　若欲正提纲　　直须大地荒　　拟来冲雪刀　　不免碎锋铓

　　据实商量

　　睡来合眼饭来餐　　起坐终诸没两般　　同道已知言不惑　　十方世界目前看

　　委曲商量

　　得用由来处处通　　应机施设任家风　　扬眉瞬目开只手　　坚拂拈槌为举扬

　　联灯会要卷第三十(终)

　　至元辛卯岁重刊于育王松庵三山郑　子野刊。
　　康应己巳岁重刊于临川寺。
　　时元禄庚午孟夏日雒北大应禅寺涉门祖泰命工印行。
