<!-- { "loadSidebar": true } -->
　　示众云。山僧因看华严金师子章。第九由心回转善成门。又释云。如一尺之镜。纳重重之影像。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖穿灯笼入佛殿。撞着释迦。磕倒弥勒。露柱抚掌。呵呵大笑。你道。笑个甚么。卓拄杖一下。
　　示众。拈起拄杖云。山僧有时一棒。作个缦天网。打俊鹰俊鹞。有时一棒。作布丝网。捞虾摝蚬。有时一棒。作金毛师子。有时一棒。作虾蟆蚓蚯。山僧打你诸人一棒。且作么生商量。若缁素得出。不妨拄杖头上。眼开照四天下。若也未然。从教立在古屏畔。待使丹青入画图。
　　示众。拈起拄杖云。拄杖若是。头上安头。拄杖不是。斩头觅活。离此二途。犹是无依滞魄。透脱一路。正是着肉汗衣。汝等诸人。各具金刚眼睛。到这里。作么生会。若也不会。拄杖子透过渤海。看看。卓一下。
　　示众云。过去诸佛。已般涅盘。好与三十棒。现在诸佛。转大法轮。好与三十棒。未来诸佛。当出於世。好与三十棒。诸高德。若要报佛深恩。当如是学。学则从你诸人。不得辜负老僧。
　　示众云。句中荐得。游子返於故乡。意中荐得。方解事於尊堂。若然者。须知转身吐气始得。若能如是。方解百尺竿头进步。句中无意。意中无句。既然如是。且作么生吐气。若也不会。拄杖子。为你吐气去也。卓一下。
　　示众云。主宾互换。坐断乾坤。料简双施。谁人举目。释迦圣主。示灭双林。达磨大师。真归熊耳。琅琊门下。还有具眼衲僧。真正道流么。若无。应病与药。诊候临时。
　　示众云。汝等诸人。在我这里过夏。与你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞於生杀。何故。一处有滞。自救难为。五处若通。方名导师。汝等诸人。若到诸方。遇明眼作家。与我通个消息。贵得祖风不坠。若是常徒。即须寝息。何故。裸形国内夸服饰。想君太杀不知时。
　　师上堂。有僧出。打一圆相。师便打云。道道。僧云。不道不道。师又打。僧云。三世诸佛。不出於此。师又打。乃云。大众。教中道。以手指比丘。犯波逸提。山僧今日。入地狱如箭射。
　　僧问。雪峰三上投子。九到洞山。为甚么。却向德山。倒戈卸甲。师云。人平不语。水平不流。云石火电光人不顾。随机设教有谁知。师云。地无三寸土。人无隔宿恩。云雪后始知松栢操。事难方见丈夫心。师云。江南两淅水。
　　僧问。谈真逆俗。顺俗违真。离此二途。请师举唱。师云。水里石牛吼。木里瑞花香。僧云。若然者。不因观北斗。争得见南星。师云。世乱奴欺主。时衰鬼弄人。
　　僧问。一法若有。毗卢堕在凡夫。万法若无。普贤失其境界。正恁么时。还许文殊普贤出头也无。师云。楼头吹画角。妄听五更钟。云学人未晓。乞师再指。师云。未到长安不肯休。云不入洪波里。争见弄潮人。师云。草上班班众者看。
　　僧问。大事未辨时如何。师云。金灯连夜照。不觉五更钟。云大事已辨时如何。师云。跣足踏冰雪。方知彻骨寒。

　　联灯会要卷第十二
　　联灯会要卷第十三

　　　　住泉州崇福禅寺嗣祖比丘　悟明　集
　　南岳下第十一世
　　汾阳善昭禅师法嗣

　　舒州法华全举禅师(凡十一)

　　示众云。钟鸣鼓响。鹊噪鸦鸣。为汝诸人。脱般若讲涅盘了也。还信得及么。观音势至。向诸人面前。作大神通。若信不及。却往他方。救苦利生去也。
　　示众云。拟则垛生招箭。不拟则三千里外。
　　示众云。释迦不出世。达磨不西来。佛法徧天下。谈玄口不开。
　　妙喜云。作贼人心虚。
　　示众云。若开口。又成增语。不开口。又成剩语。乃云。金轮天子勑。草舍家风别。
　　示众云。语渐也。返常合道。论顿也。不留眹迹。直饶论其顿。返其常也。是抑而为之。
　　示众云。心不是佛。智不是道。且道。是甚么。刻舟求剑。胶柱调弦。
　　师到公安远和尚处。远问。作么生是伽蓝。师云。深山藏独虎。浅草露群蛇。远云。作么生是伽蓝中人。师云。青松盖不得。黄叶岂能遮。远云。道甚么。师云。少年玩尽天边月。潦倒扶桑没日头。远云。一句两句。云开月露。作么生。师云。照破佛祖。
　　师到大愚芝和尚。问古人见桃花。意作么生。师云。曲不藏直。愚云。那个且从。这个作么生。师云。大街拾得金。四邻争得知。愚云。上座还知么。师云。路逢剑客须呈剑。不是诗人不献诗。愚云。作家待客。师云。一条红线两人舁。愚云。玄沙道。谛当甚谛当。敢保老兄未彻在。又作么生。师云。海枯终见底。人死不知心。
　　师到琅琊觉和尚。问近离甚处。师云。两浙。琊云。舡来陆来。师云。舡来。琊云。舡在甚处。师云。步下。琊云。不涉程途。一句作么生道。师云。杜撰长老。如麻似粟。拂袖而出。
　　琊问侍者。此是甚么人。者云。举上座。琊云。莫是举师叔么。先师教我寻见伊。遂下旦过问。上座莫是举师叔么。莫怪适来相触忤。师便喝。
　　复问。长老何时到汾阳。琊云。恁时到。师云。我在浙江。早闻你名。元来见解只如此。何得名播寰宇。琊云。慧觉罪过。便作礼。
　　僧问。牛头未见四祖时。为甚么。百鸟衔花。师云。果熟兼猿重。云见后。为甚么。不衔花。师云。林踈鸟不过。
　　僧问。祖师西来事。请师直指陈。师云。截耳卧街。
　　问七星光彩天将晓。不犯皇风试道看。师云。将军马蹄红。
　　问如何是佛。师云。波斯倚夜台。

　　蕲州龙华晓愚禅师(凡二)

　　示众云。摩腾入汉。已涉繁词。达磨西来。不守已分。山僧今日。与么道。也是为他闲事长无明。
　　师到五祖戒和尚。问不落唇吻一句。作么生道。师云。老老大大。话头也不照顾。戒便喝。师亦喝。戒拈棒。师拍手一下。便下去。戒云。阇梨阇梨。且住。话在。师将坐具。搭在肩上。直出。更不回头。

　　湖州天圣浩泰禅师(凡一)

　　师到琅琊。琊问。埋兵掉斗。未是作家。匹马单枪。便请相见。师指琊云。将头不猛。带累三军。琊打师一坐具。师亦打琊一坐具。琊接住云。适来一坐具。是山僧令行。上座一坐具。落在甚么处。师云。伏惟尚享。琊托开云。五更侵早起。更有夜行人。师云。贼过后张弓。琊云。且坐吃茶。

　　南岳芭蕉谷泉庵主(凡三)

　　泉州人也。受法汾阳。放荡湖湘。后省同参慈明禅师。明问。白云横谷口。道人何处来。师左右顾视云。夜来何处火。烧分古人坟。明云。未在更道。师作虎声。明以坐具便摵。师接住。推明置绳床上。明却作虎声。师大笑云。我见八十余员善知识。只有你一个。较些子。
　　倚遇上座来参礼。问云。庵主在么。师云谁。遇云。行脚僧。师云。作甚么云礼拜庵主。师云。恰值庵主不在。遇云。你聻。师云。向道不在。说甚么你。我拽棒趂下山。
　　次日再来。师又打出。
　　遇一日又来。问庵主在么。师云。谁。遇云。行脚僧。揭帘便入。师拦胸搊住云。我这里。狼虎纵横。尿床鬼子。三回两度。来讨甚么。遇云。人言。庵主亲见汾阳来。师解衣抖擞云。你道。我见汾阳。有多少奇特。遇云。如何是庵中主。师云。入门须辨取。遇云。莫只这便是么。师云。赚杀几多人。遇云。前言何在。师云。听事不真。唤钟作瓮。遇云。万法泯时全体现。君臣合处正中邪去也。师云。驴汉。不会便休。乱统作么。云未审客来将何祇侍。师云。云门胡饼赵州茶。云恁么则谢师供养去也。师叱云。我这里火种也未有。早言谢供养。

　　汝州叶县归省禅师法嗣
　　舒州浮山法远禅师(凡八)

　　郑囿田人王氏子。师出世受请。示众云。看风使帆即不可。若教山僧举扬宗旨。据令全提。三世诸佛。尽乃平沈。法堂阶前。草深一丈。虽然如是。建化门中。事无一向。大众普集。太守临筵。明眼高流。何不诘问。
　　僧问。师唱谁家曲。宗风嗣阿谁。师云。八十翁翁辊绣球。云一句逈然超祖胄。三玄戈甲振丛林。师云。李陵元是汉朝臣。
　　问释迦出世。地涌金莲。和尚说法。有何祥瑞。师云。万愿悉瞻春色异。暖风才动雪初晴。云学人只如此。师意又如何。师云。野花开古岸。樵子夜还歌。
　　师云。更有问话者么。问与不问。亦无得失之机。何故。况此事不在言诠之下。乃至三世诸佛出世。以森罗万象。日月星辰。他方此土。有情无情。以海印三昧。一印印定。普天匝地。更无丝毫透漏。虽然如是。与衲僧拄杖子。天地悬殊。何谓衲僧拄杖子。缘具杀活。别有蹊径。我若以此拄杖。向上举击。便须星辰移位。日月无光。鸟兽悲鸣。鱼龙锁户。若也向下拈提。实乃千花竞秀。万木迎春。风不鸣条。雨不破块。嘉禾合穗。鼓腹歌谣。傥或不上不下。又作么生商量。良久云。劝君不用镌顽石。路上行人口是碑。
　　示众云。诸佛出世。建立化门。不离三身智眼。亦如摩酰首罗。圆伊三点。何故。一只眼。水泄不通。缁素难辨。一只眼。大地全该。十方通畅。一只眼。高低一顾。万类齐瞻。虽然如是。若是本分衲僧。蓦路相逢。别具正眼始得。所以道。三世诸佛不知有。狸奴白牯却知有。且道。知有个甚么。良久云。深秋帘幕千家雨。落日楼台一笛风。
　　示众云。欲得鹰俊么。仍须四事俱备。方显宗师蹊径。何谓也。一者祖师巴鼻。二具金刚眼睛。三有师子爪牙。四得衲僧杀活拄杖。得此四事也。纵横变态。任运卷舒。高耸人天。壁立千仞。傥不如是。守死善道者。败军之兆。何故。棒打石人。贵论实事。是以到这里。得不修江耿耿。大野云凝。缘竹凝烟。青山锁翠。风云一致。水月齐观。一句该通。已彰残朽。
　　草堂清举了云。黄龙今日出世。时当末季。佛法浇漓。不用祖师巴鼻。不用金刚眼睛。不用师子牙爪。不用杀活拄杖。只有一枝拂子。以为蹊径。亦能纵横变态。任运卷舒。亦能高耸人天。壁立千仞。有时逢强则弱。有时遇贵则贱。拈起则群魔屏迹。佛祖潜踪。放下则合水和泥。圣凡同辙。且道。拈起好。放下好。竿头丝线从君弄。不犯清波意自殊。
　　示众云。诸仁者。欲得横担拄杖。目视云霄。直得栖息无门。安居无地。孤峰崄峻。不可延留。墟市平原。那堪久住。进一步。未免踏他王公草地。退一步。亦是少父丘园。且道。不进不退。又作么生商量。拈起拄杖云。要会么。闲持经卷倚松立。笑问客从何处来。
