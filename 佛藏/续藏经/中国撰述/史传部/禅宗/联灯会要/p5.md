<!-- { "loadSidebar": true } -->
　　利益菩萨。白燃灯佛。我欲得阿耨菩提。唯愿世尊。教示我。令速成菩提。佛言利益。汝观此法。何者是法。是汝所问。
　　天竺有一上首菩萨。作一乞士。入城乞食次。时有比丘恒伽。谓乞士言。汝从何来。云我从真实中来。又问。何谓真实。云寂灭故名真实。又问。寂灭相中。有所求耶。无所求耶。云无所求。又问。无所求者。何用求耶。云无所求中。吾欲求之。又问。无所求中。何用求耶。答有所求者。一切皆空。得者亦空。着者亦空。实者亦空。求者亦空。语者亦空。问者亦空。寂灭涅盘。一切虚空界分。亦复皆空。吾为如是空法。而求真实。
　　维摩会上。三十二菩萨。各说不二法门。文殊云。我於一切法。无言无说。无示无识。离诸问答。是为菩萨入不二法门。文殊又问维摩。维摩默然。文殊叹云。乃至无有语言文字。是菩萨真入不二法门。
　　保福展云。大小维摩。被文殊一坐。直至如今。起不得　雪窦云。维摩道甚么　又云。勘破了也。
　　琅琊觉云。文殊赞善。也是杓卜听虚声。维摩默然。汝等诸人。不得钻龟打瓦。
　　维摩因须菩提。持钵到门。取钵满盛香饭。谓尊者云。若能於法等者。於食亦等。乃至入诸邪见。不到彼岸。住於八难。不得无难。同於烦恼。离清净法。汝得无诤三昧。一切众生。亦得是定。其施汝者。不名福田。供养汝者。堕三恶道。为与众魔同一手。作诸劳侣。汝与众魔及诸尘劳。等无有异。於一切众生。而有怨心。谤於佛。毁於法。不入众数。终不得灭度。汝若如是。乃可取食。须菩提闻此语。忙然不知以何答。置钵欲去。
　　须菩提说法。帝释雨花。须菩提乃问。此花从天得耶。从地得耶。从人得耶。帝释皆云。弗也。须菩提云。从何而得。帝释举起手。菩提云。如是如是。
　　须菩提在岩间宴坐。诸天雨花赞叹。尊者云。空中赞叹者。复是何人。天云。我是梵天。敬重尊者。善说般若。尊者云。我於般若。未尝说一字。汝云何赞叹。天云。如是。尊者无说。我乃无闻。无说无闻。是真说般若。
　　雪窦云。避喧求静处。世未有其方　在岩间宴坐。也被这一队汉搽糊。更有这老汉。把不定。问空中雨花赞叹。复是何人。早败阙了也。我重尊者善说般若。恶水蓦头泼。又云。我於般若。未尝说一字。草里汉。尊者无说。我乃无闻。识甚好恶。总似这般汉。何处有今日。
　　复召大众云。雪窦幸是无事人。你来这里。觅甚么。以拄杖一时趂下。
　　舍利弗问天女。汝何不转却女身。云我从十二年。求女人相。了不可得。当何所转。
　　即时天女。以神通力。变舍利弗作天女。乃化身如舍利弗。却问舍利弗。汝何不转却女身。舍利弗言。我今不知何轮而变为女身。
　　舍利弗因入城。遥见月上女出城。舍利弗心口思惟。此姊见佛。不知得忍否。我试问之。才近前便问。甚么处去。女云。如舍利弗与么去。弗云。我方入城。汝当出城。云何言如舍利弗与么去。女云。诸佛弟子。当依何住。舍利弗云。诸佛弟子。当依大涅盘而住。女云。诸佛弟子。既依大涅盘而住。我如舍利弗与么去。
　　舍利弗问须菩提。梦中说六波罗密。与觉时同异。须菩提言。此义深远。吾不能说。会中有弥勒大士。汝往彼问。
　　雪窦云。当时若不放过。随后与一札。谁名弥勒。谁是弥勒者。便见冰消瓦解。
　　富楼那问佛。清净本然。云何忽生山河大地。
　　琅琊觉云。山僧即不然。清净本然。云何忽生山河大地　荐福信云。先行不到。末后太过。
　　首楞严云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。
　　雪窦颂云。全象全牛翳不殊。从来作者共名模。如今要见黄头老。剎剎尘尘在半途。
　　宾头卢尊者。因阿育王问。承闻尊者。亲见佛来。是否。尊者以手策起眉云。会么。云不会。者云。阿耨达池龙王。曾请佛斋。吾是时预其数。
　　翠岩真云。且道甚么处见。直饶雪天漂渺。湖光淡荡。且莫说梦。
　　大沩喆云。无忧王虽饭三万大阿罗汉。要且不识宾头卢。当时待他策起眉毛云。会么。便与作礼。非唯识宾头卢。亦乃同参古佛。
　　善财因毗目仙人执其手。善财自见其身。往十方佛剎微尘数诸佛所。乃至经不可说不可说。微尘数劫时。仙人放手。善财即见自身还在本处。
　　善财参五十三员善知识。末后到弥勒阁前。见楼阁门闭。瞻仰赞叹。见弥勒从别处来。善财作礼云。愿楼阁门开。令我得入。寻时弥勒。至善财前。弹指一声。楼阁门开。善财入己。阁门即闭。见百千万亿楼阁。一一楼阁内。有一弥勒。领诸眷属。并一善财。而立其前。
　　善财因无着问。我欲见文殊。何者即是。财云。汝发一念心清净。即是。无着云。我发一念心清净。为甚么不见。财云。是真见文殊。
　　善住天子。白文殊云。可共往如来所咨决未受。亦同此时如法问难。文殊云。你莫分别取着如来。天子云。如来今在何所。令我莫着。文殊云。只在目前。天子云。若如是者。我何不见。文殊云。汝若一切不见。是名真见如来。天子云。若见在前。云何戒我。莫取着如来。文殊云。汝今见前何有。天子云。有虚空界。文殊云。如来者虚空界是。虚空界即是如来。此中无有一物。可分别者。
　　殃崛摩罗。因持钵。至一长者家。值妇人产难。子母未分。者云。瞿昙弟子汝为至圣。当有何法。能免产难。殃崛语长者云。我乍入道。未知此法。待我回问世尊。却来相报。及返白佛。佛告殃崛。汝速去报言。我自从贤圣法来。未曾杀生。殃崛往告。妇人闻之当下分免。
　　妙喜颂云。华阴山前百尺井。中有寒泉彻骨冷。谁家女子来照影。不照其余照斜领。
　　月氏国王。闻罽宾国。有一尊者。曰祇夜多。有大名称。即与群臣。往彼国。礼见问法。修敬毕。请尊者。为开演。尊者云。大王时来好。道今去亦如来时。
　　紧那罗王。奏无生乐。供养。佛乃勑有情无情。俱随王去。若有一物。不随王去。即去佛处不得。
　　无厌足王。入大寂定。乃勑有情无情。皆顺於王。若有一物。不顺於王。即入大寂定不得。
　　障蔽魔王。领诸眷属。一千年。随金刚齐菩萨。觅起处不得。忽一日得见。乃问云。汝当依何而住。我一千年。觅汝起处不得。齐云。我不依有住而住。不依无住而住。如是而住。
　　法眼云。障蔽魔王。不见金刚齐。即且从。只如金刚齐。还见障蔽魔王么。
　　城东有一老母。与佛同生。而不欲见佛。每见佛来。即便回避。虽然如此。回顾东西。总皆是佛。遂以手掩其面。十指掌中。亦总是佛。
　　庵婆提遮女。问文殊云。明知生是不生之义。为甚么。被生死之所流转。文殊云。其力未充。
　　有一聚落。毒龙所居。时五百尊者。往彼降之不得。有一异方尊者。弹指一声。其龙即降。
　　琅琊觉云。若据教乘。自有科判。山僧即不然。只这弹指。也不消得。虽然如是。且莫困鱼止箔。钝鸟栖芦。

　　西天祖师
　　初祖摩诃大迦叶(凡三)

　　分座。传衣。世尊示灭。结集法藏。斥出阿难。未尽诸漏。阿难遂於毕钵岩前。盘陀石上。坐至中夜。得证道果。即现神通。透石而入。
　　迦叶后付法眼。而说偈云。法法本来法。无法无非法。何於一法中。有法有不法。
　　有外道问。如何是我我。祖云。觅我者是汝我。外道云。这个是我我。师我何在。祖云。汝问我觅。
　　祖踏泥次。有沙弥问。尊者何得自为。祖云。我若不为。谁为我为。
　　法眼云。我当时若见。拽来踏泥。

　　二祖阿难尊者(凡三)

　　祖一日白佛云。今日入城。见一奇特事。佛云。见何奇特事。祖云。入城时。见一攒乐人作舞。出城。总见无常。佛云。我昨日入城。亦见一奇特事。祖云。未审见何奇特事。佛云。我入城时。见一攒乐人作舞。出城时。亦见一攒乐人作舞。
　　祖问迦叶云。师兄。世尊传金襕袈裟外。别传个甚么。迦叶召阿难。祖应诺。迦叶云。倒却门前剎竿着。
　　汾阳昭云。不问那知。
　　翠岩芝云。千年无影树。今时没底靴。
　　祖大事既办。诣常水河。化为金地。集诸圣众。顾得道弟子商那和修。付正法眼。说偈云。本来付有法。付了言无法。各各须自悟。悟了无无法。

　　三祖商那和修尊者(凡一)

　　问优婆鞠多云。汝年几耶。云。我年十七。祖云。汝身十七耶。性十七耶。云师发已白。为发白耶。心白耶。祖云。但发白。非心白尔。云我身十七。非性十七。祖知是法器。
　　后付法眼。而说偈云。非法亦非心。无心亦无法。说是心法时。是法非心法。

　　四祖优婆鞠多尊者(凡二)

　　祖访一比丘尼。才入门。便触撒钵盂。尼云。佛在日。六群比丘。甚是粗行。数来我舍。尚不如此。尊者绍继祖位人。得与么粗行。
　　汾阳昭代云。已知错误。
　　祖说法度人。筹盈石室。有长者子曰众香。投祖出家。祖问。汝心出家耶。身出家耶。云我自出家。非为身心。祖云。不为身心。复谁出家。云夫出家者。无我我故。心不生灭。心不生灭。即是常道。故诸佛亦常。心无形相。其体亦然。祖云。汝当大悟。心自通达。即为剃度。易名提多迦。遂付法眼。而说偈云。心自本来心。本心非有法。有法有本心。非心非本法。

　　五祖提多迦尊者(凡一)

　　有弥遮迦者。见师慈相。即悟宿因。乃弃仙术。而求圣果。请问祖云。我於仙道。更无进趣。唯守虚静。不达至理。祖云。佛言。修仙敬学小道似绳牵。汝可自知之。若弃小流。顿归大海。当证无生。弥遮迦闻语。豁然契悟。
　　后付法眼。而说偈云。通达本法心。无法无非法。悟了同未悟。无悟亦无法。

　　六祖弥遮迦尊者(凡一)

　　道化北天。有婆须蜜者。手提酒器。逆问祖云。师何方来。欲往何所。祖云。从自心来。欲往无所。云师识我手中物否。祖云。此是触器。而负净者。云还识我否。祖云。我即不识。识即非我。汝当称名。吾后示汝本因。云我姓波罗堕。名婆须密。祖云。佛记汝。当绍祖位。即与剃度。顿悟宿因。
　　后付法眼。而说偈云。无心无可说。说得不名法。若了心非心。始解心心法。

　　七祖婆须蜜尊者(凡一)

　　游行诸国。说法度人。有一智者。自称佛陀难提。谓祖云。我欲与师论义。祖云。义即不论。论即不义。若拟论义。终非义论。难提即悟本心。投祖出家。
