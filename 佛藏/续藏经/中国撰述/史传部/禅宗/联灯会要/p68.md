<!-- { "loadSidebar": true } -->
　　雪窦云。这僧棒即吃了。要且去不再来。石楼令虽行。争柰无风起浪。

　　凤翔府佛陀逊禅师(凡三)

　　因米胡。领众来相看。师便拽转绳床。面壁而坐。米於背后立少时。却回客位。师云。是即是。若不验过。已后遭人贬剥。却令侍者去请。米胡才上来。拽转绳床便坐。师绕绳床一匝。便归方丈。胡拽翻绳床。领众出去。
　　师访庞居士。士云。忆得在母胎时。有一则语。今日举似阿师。第一不得作道理主持。师云。犹是隔生也。士云。向道不得作道理主持。师云。惊人之句。争得不怕。士云。如师见解。可谓惊人。师云。不作道理。却成道理。士云。不但隔一生两生。师云。粥饭僧。一任检责。
　　师见居士来。便闭却门。云多知老翁。莫与相见。士云。独坐独语。过在阿谁。师便开门。被士搊住云。是你多知。是我多知。师云。多知且置。闭门开门。卷之与舒。相去几何。士云。只此一问。气急杀人。师不对。士云。弄巧成拙。

　　潭州招提慧朗禅师(凡二)

　　师谒马大师。大师问。汝来何求。师云。求佛知见。大师云。佛无知见。知见乃魔尔。汝自何来。云南岳来。大师云。汝从南岳来。未见曹溪心要。汝速归彼。不宜他往。师即归石头。
　　问石头。如何是佛。头云。汝无佛性。师云。蠢动含灵。又作么生。头云。蠢动含灵却有。师云。某甲为甚么却无。头云。为汝不肯承当。师於言下悟入。后凡有学者扣问。师皆云。去。汝无佛性。

　　丁行者(凡一)

　　访性空。空打一棒云。瞎却汝本来眼也。丁云。非但今日。古人亦行此令。空云。谁向汝道古今。丁拂袖便出。空云。青天白日。有迷路人。丁云。莫要指示么。空便打。丁云。莫瞎却人眼好。空云。瞎却俗人眼。有甚么过。

　　青原下第四世
　　荆州天皇道悟禅师法嗣
　　澧州龙潭崇信禅师(凡三)

　　本渚宫卖饼家子。未详姓氏。
　　师家。日令师送十饼。上天皇。皇受毕。每留一饼。与之云。我惠汝。以荫子孙。师忽自念云。饼我持去。何返遗我。岂别有旨耶。请问皇。皇云。是汝持来。复汝何咎。师言下领旨。因投出家。皇云。汝昔崇福善。今信吾言。可名崇信。
　　师问天皇。某甲自到来。不蒙和尚指示心要。皇云。自汝到来。吾未尝不指示汝心要。师云。何处是指示某甲心要处。皇云。汝擎茶来。吾为汝接。汝行食来。吾为汝受。汝和南时。吾便低首。何处不指示汝心要。师伫思。皇云。见即直下便见。拟思即差。师当下开悟。乃问云。如何保任。皇云。任性逍遥。随缘放旷。但尽凡心。别无圣解。
　　师问天皇。从上来。相承底事如何。皇云。不是明汝来处不得。师云。这个眼目。几人具得。皇云。浅草易为长芦。

　　前澧州药山惟俨禅师法嗣
　　潭州道吾宗知禅师(凡十二)

　　豫章海昏。张氏子。初见药山。山问。甚处来。师云。游山来。山云。不离此室。速道将来。师云。山上乌儿白似雪。水里游鱼闲不彻。
　　师因药山示众云。我有一句子。未曾向人说。师云。相随来也。僧请问药山。一句子如何说。山云。非言说。师云。早说了也。
　　师见南泉。泉问。阇梨名甚么。师云。宗智。泉云。智不到处。作么生宗。师云。切忌道着。泉云。酌然。道着即头角生。
　　三日后。师与云岩。在后架把针。泉见乃问。前日道智不到处。切忌道着。道着即头角生。合作么生行履。师便抽身入僧堂。泉便去。
　　师却来坐。岩问。师弟适来。何不祗对和尚。师云。汝得恁么灵利。岩罔措。却去问南泉云。适来因缘。智头陀何不祗对和尚。泉云。他却是异类中行。岩云。如何是异类中行。泉云。不见道。智不到处。切忌道着。道着即头角生。直须向异类中行。始得。
　　师知岩不荐。默计云。此人因缘。不在这里。却同归药山。山见二人回。乃问岩。汝到甚么处去来。岩云。到南泉。山云。有何言句。岩举前话。山云。子作么生会。岩无对。山大笑。岩问。如何是异类中行。山云。我今日困。别时来。岩云。某甲特为此事归来。山云。且去岩便出。
　　师在方丈外。闻岩不荐。不觉咬得指头。血出。师却下来。问岩云。师兄。去问和尚。那因缘。作么生。岩云。和尚不为某甲说。师便低头。
　　施主施裈。南泉提起示众云。法身具四大。有人道得。与汝一腰裈。师出云。性地非空。空非性地。此是地大。三大亦然。泉云。与汝一腰裈。
　　云岩问。师兄冢风作么生。师云。教汝指点着。堪作甚么。云无这个来。多少时也。师云。牙根犹带生涩在。
　　云岩不安。师问。离却壳漏子。向甚处相见。云向不生不灭处相见。师云。何不道。非不生不灭处。亦不求相见。
　　师见云岩修鞋。乃问。作甚么。云将败坏。补败坏。师云。何不道。即败坏。非败坏。
　　云岩问。大悲菩萨。用许多手眼。作甚么。师云。如人背手摸枕子。岩云。我会也。我会也。师云。你作么生会。岩云。徧身是手眼。师云。道也太杀道。只道得八成。岩云。师兄又作么生。师云。通身手眼。
　　石霜问。百年后。有人。问极则事。向他道甚么。师唤河弥。弥应诺。师云。添净瓶水着。
　　师良久。却问石霜。适来问甚么。霜拟再举。师便起去。
　　师指佛桑花。问僧。这个何似那个。云直得寒毛卓竖。师云。毕竟如何。云道吾门下。师云。十里大王。
　　僧问。无神通菩萨。为甚么足迹难寻。师云。同道者方知。亡和尚还知么。师云。不知。云为甚么不知。师云。去。汝不会我语。
　　僧问。万里无云。未是本来天。如何是本来天。师云。今日好晒麦。

　　潭州云岩昙晟禅师(凡十一)

　　钟陵海昌。王氏子。师初参百丈。凡二十年。无省发。
　　后谒药山。山问。甚处来。师云。百丈来。山云。有何言句。师云。有时示众云。我有一句子。百味具足。山云。咸即咸味。淡即淡味。不咸不淡。是常味。作么生是百味具足底句。师无对。山笑云。争柰目前生死何。师云。目前无生死。山云。二十年在百丈。俗气也不除。
　　药山一日又问。海兄更说甚么法。师云。有时道。三句外会取。六句外省去。山云。且喜没交涉。
　　又问。更说甚么法。云有时上堂。众才集。拈拄杖打下。复召大众。众回首。丈云。是甚么。山云。何不早恁么道。师於此大悟。
　　妙喜云。悟去即不无。争柰未出葛藤窠。
　　药山问师。你未到百丈时。曾到甚么处。师云。曾到广南。山云。见说广南城东门外。有一片石。被州主移去是否。师云。非但州主。盍国人来。亦移不动。
　　药山问师。闻你解弄师子。是否。师云。是。山云。弄得几出。师云。弄得六出。山云。我亦解弄。师云。和尚弄得几出。山云。弄得一出。师云。一即六六即一。
　　师到沩山。山问。承闻长老。在药山弄师子。是否。师云。是。沩云。长弄。还有置时。师云。要弄即弄。要置便置。沩云。置时。师子在甚么处。师云。置也置也。
　　师问一尼云。你爷在否。云在。师云。年多少。云六十八。师云。你有个爷。不年六十八。汝还知否。云莫便是恁么来者么。师云。犹是儿孙在。
　　洞山云。直是不恁么来者。亦是儿孙。
　　师谓众云。有一个人家儿子。问着。无有道不得底。洞山云。他屋里。有多少典籍。师云。一字也无。道云。争得与么多知。师云。日夜不曾眠。洞云。问一件事。还得否。师云。道得即不道。
　　师煎茶次。道吾问。煎与阿谁。师云。有一人要。吾云。何不教伊自煎。师云。幸有某甲在。
　　师问石霜。甚处来。云沩山来。师云。在彼多少时。云粗经冬夏。师云。与么则成山长去也。霜云。虽在彼中。却不知。师云。他家亦非知非识。
　　道吾闻云。得恁么。无佛法身心。
　　师扫地次。道吾云。太区区生。师云。须知有不区区者。吾云。恁么则有第二月去也。师竖起扫帚云。这个是第几月。吾休去。
　　玄沙云。正是第二月。长庆云。被他倒转扫帚。拦面摵。又作么生。沙休去　罗山云。噫。两个汉。不识好恶。云岩个汉。缚手脚。死来多少时也。
　　云门云。奴见婢殷勤。
　　裴大夫问僧。只如供养佛。佛还吃否。僧云。如大夫祭家神。
　　大夫举似师。师代云。有几味饭食。但一时下将来。
　　师却问神山。一时下来后。作么生。山云。合取钵盂师然之。

　　秀州华亭船子德诚禅师(凡五)

　　节操高邈。度量不群。与道吾云岩。得法於药山。山顺寂后。三人同议。各卜深山。隐居去。
　　道吾须臾云。适来所议。甚惬鄙怀。莫辜负先师否。
　　师良久云。予率性疎野。唯好山水。乐情自遣。他无所能也。若遇灵利座主。指一个来。或堪雕琢。付受平日所得。以报先师之恩。三人於是分袂。
　　师即泛小舟於华亭。时人呼为船子和尚。后道吾至京口。指夹山见师。问答。言下大悟(语载夹山章)。山礼辞。师遂覆舡而逝。
　　有官人问。如何是和尚日用事。师竖起桡子云。会么。云不会。师云。棹拨清波。金鳞罕遇。因示颂云。
　　三十年来坐钓台。钓头往往得黄能。金鳞不遇空劳力。收取丝纶归去来。
　　千尺丝纶直下垂。一波才动万波随。夜静水寒鱼不食。满舡空载月明归。
　　雪窦云。这汉。劳而无功。忽若云门道一句合头语。万劫系驴橛。又作么生。免得此过。良久云。莫谓水寒鱼不食。如今载得月明归。
　　三十年来海上游。水清鱼现不吞钩。钓竿斫尽重栽竹。不计功程得便休。

　　宣州椑树慧省禅师(凡四)

　　师问洞山。你来作甚么。山云。亲近和尚。师云。若是亲近。用动两片皮。作么。山无对。
　　曹山闻举。乃云。一子亲得。
　　师问定山云。不落数量。请师道。山提起数珠云。是落不落。师云。圆珠三窍人人有。请师圆前话。山便打。师便走。山云。三十年后。槌胸大哭去在。
　　师后开堂。示众云。老僧三十年前。被定山热瞒一上。不同小小。
　　师睡次。道吾来见。乃牵被盖之。师云。作甚么。吾云。盖覆。师云。坐底是。卧底是。吾云。不在这两头。师云。争柰盖覆何。吾云。莫乱道。
　　僧问。如何是佛。师云。猫儿上露柱。云不会。师云。问取露柱去。

　　高沙弥(凡五)

