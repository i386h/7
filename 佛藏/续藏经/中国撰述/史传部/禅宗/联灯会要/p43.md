<!-- { "loadSidebar": true } -->
　　刘太保问。如何是长老家风。师劈面便唾。太保作恶云。是何一唾。师云。这里是甚么所在。自领出去。王比部云。长老。太保问也不消得如此。师云。说甚么太保。梵王帝释来。也教伊绝迹去。太保谓比部云。此长老。实堪珍重。师唤侍者。将粪箕扫帚来。太保与比部。礼谢。
　　师乃踞座。横按拄杖云。将军剑下。已定乾坤。独镇寰中。横身三界。三印在手。纵夺临时。拟议之间。丧身失命。莫有如龙壮士。似虎儿郎。出来交锋一阵看。要定平生。有么有么。良久云。红旗熠熠。子弟悲号。以拄杖。击绳床一下。
　　师坐方丈内。有张员外来。才入门。师便问。师子窟中。为甚么。着野狐精。张拟议。师便推出。掩却门。
　　张於土地堂。取纸钱一陌。挂方丈门。便归。师开门见。乃云。须是这汉始得。
　　张来日再见师。师搊住云。昨日公案作么生。张拟议。师与一掌。
　　师问僧。你有拄杖子么。云无。师云。我与你拄杖子。随声便打。
　　三人新到相看。师问。三人同行。必有我师。阿那个是师。云某甲乍入丛林。不会。师云。你也罪过我也罪过。僧拟讥。师云。这漆桶且坐吃茶。
　　师问座主。闻你讲得三经五论。是否。云不敢。师竖起拄杖云。这个作么生。讲主拟议。师便打。主云。何得造次。师云。这嚼涕唾儿。道甚么。主无对。师云。近前来。主近前。师於地上。画一画云。这个。经中出。论中出。主云。经论无文所载。师云。无孔铁锤。参堂去。
　　少顷再来人事。师问。你是甚处人。主云。某甲适来。礼拜和尚了也。师云。我这里。是甚么所在。着你这汉。道了。一踏踏倒。主起来云。我会也。我会也。师把住云。魅汉。你道甚么。速道速道。主打师一掌。师云。这瞎汉。来这里。乱做。更道。主作礼。师云。养子不及父。家门一世衰。

　　潭州神鼎鸿諲禅师(凡十五)

　　襄水人也。示众云。摩竭陀国。亲行此令。大众还知落处么。一句子。该天括地。逈超格外。在众圣之前。所以五天和不齐。梵夹持不来。释迦掩室於摩竭。净名杜口於毗耶。三乘教外。一句别传。敢问大众。作么生是别传底。试对众道看。递相证明。良久云。直饶道得。亦未称祖师意。且道。如何称得祖师意。诸兄弟。直须打辨精神。究彻根源。到这里。不可说菩提涅盘。真如解脱。向上向下。安禅入定。造桥梁。开义井。得么。然虽如是。不可无言去也。
　　山僧当初。行脚发足。亦无正意。参禅学道。只欲东京听一两本经论。以资平生。不期行来行去。到汝州襄城县。恰遇汝州风起。鼓上首山。见个老和尚。被他劈头一锥。直得浃背汗流。不觉礼他三拜。而今悔之不及。大众且道。悔个甚么。悔不拽下绳床。痛与一顿。虽然如是。官不容针。私通车马。
　　示众。举僧问首山。一毫未发时如何。山云。路逢穿耳客。云发后如何。山云。不用更迟疑。
　　曾有僧。问神鼎。一毫未发时如何。向他道。白云岭上。云发后如何。向伊道。涧下水流。若是首山两转语。有可咬嚼。东看西看。若是神鼎这语。如吃木札瓦片相似。实无滋味。直是自见自悟始得。会么。天高东南。地倾西北。
　　示众云。风不鸣条。雨不破块。即且止。作么生打得个翻车筋斗。到梵天去。若有。出来。作个伎俩看。有么。莫教帝释恶发。
　　后有僧。入室请益。某甲当时出来。左转一转。便归众。师云。莫教帝释恶发。又作么生。僧云。知恩者少。负恩者多。师云。筑着鼻孔。
　　示众云。南泉道。我十八上。便解作活计。赵州道。我十八上。便会破家散宅。
　　师云。你道。破家散宅好。解作活计好。初心底人。且取前语。久参先德。直须破家散宅。更有一言。万里崖州。
　　师行脚时。与数耆宿。游南岳。一僧举论宗乘。颇敏。会野饭。山店中供辨。其僧论说不已。师云。三界惟心。万法惟识。惟识惟心。眼声耳色。是甚么人语。僧云。法眼语。师云。其语云何。僧云。惟心故。根境不相到。惟识故。声色枞然。师云。舌味是根境否。云是。师以筯夹菜。置舌上。含胡而语云。可谓相入耶。坐者骇然。不能加答。师云。路途之学。终不到家。见解入微。不名见道。参须实参。悟须实悟。阎罗大王。不怕多语。
　　僧问。如何是接初机句。师云。山河大地。云如何是辨衲僧句。师云。七棒对十三。云如何是正令行句。师云。不通眨眼。云如何是定乾坤句。师云。汝拟作么会。
　　僧问。诸法未闻时如何。师云。风萧萧雨飒飒。云闻后如何。师云。领话好。
　　云古帆未挂时如何。师云。到岸也。云到后如何。师云。犹是钝汉。
　　问。和尚未见先德时如何。师云。东行西行。云见后如何。师云。横担拄杖。
　　问。达磨未来时如何。师云。西天此土。云来后如何。师云。此土西天。
　　问。宝剑未出匣时如何。师云。狼烟竟起。云出匣后如何。师云。天上天下。
　　问。牛头未见四祖时如何。师云。天知地知。云见后如何。师云。犹较些子。
　　问。轮回六道底人。毕竟如何。师云。不愿成佛。云为甚么不愿成佛。师云。佛亦不究竟。云请师一言。师云。昨日犹记得。今朝话无门。
　　问。匹马单枪时如何。师云。神鼎打退鼓。云毕竟如何。师云。想你不是这手脚。
　　问。如何是清净法身。师云。灰头土面。云为甚么如此。师云。争怪得山僧。云未审向上还有事也无。师云有。云如何是向上事。师云。毗卢顶上金冠子。
　　问。拨尘见佛时如何。师云。佛亦是尘。

　　并州承天嵩禅师(凡十一)

　　师问首山。如何是佛法的的大意。山云。楚王城畔。汝水东流。师言下大悟。遂作三偈。一曰。得用直须用。心意莫定动。三岁师子吼。十方绝狐种。二曰。我有真如性。如同幕里隐。打破六门关。显出毗卢印。三曰。真骨金刚体可夸。六尘一拂永无遮。廓落世界空为体。体上无为真到家。
　　首山闻。请师吃茶云。这三颂。是你作那。师云是。山云。忽有人。教你现三十二相时如何。师云。某甲不是野狐精。山云。惜取眉毛好。师云。和尚落了多少。山以竹篦。蓦头打云。这汉向后乱做去在。
　　师辞首山。山以拄杖送师。师接得。有偈云。和尚拄杖。照破龙象。临济家风。落在我掌。山云。莫相带累。师打山一坐具。山云。果然带累。师云。今日捉败这老汉。山云。又似得便宜。又似落便宜。
　　示众云。文殊仗剑。五台横行。唐明一路。把断妖讹。三世诸佛。未出教乘。网底游鱼。龙门难渡。垂钩四海。只钓狞龙。格外谈玄。为寻知已。若也举扬宗旨。须弥直须粉碎。若也诸佛说祖。海水便须枯竭。宝剑挥时。毫光万里。放一线道。通方说话。把断咽喉。诸人甚处出气。
　　示众云。第一单枪甲马。第二甲马。单枪。第三撒星排阵。第四衣锦还乡。
　　时有僧问。如何是单枪甲马。师云。不是金牙作。争能射尉迟。云如何是甲马单枪。师云。金镞马前落。娄樊丧胆魂。云如何是撒星排阵。师云。阵云横海上。未辨圣明君。云如何是衣锦还乡。师云。四海无消息。回奉圣明君。
　　师问僧。迦叶门前客。祇园会里人。云特来礼拜。师云。洎不问过。僧便喝。师云。错。僧又喝。师云。放你三十棒。僧云。许和尚具一只眼。师云。吃棒了听欵。
　　师问僧。甚处来。云潞府。师云。米作么价。云和尚试道看。师云。不解作客。劳烦主人。库下吃茶去。
　　僧问。钝根乐小法。不自信作佛。作佛后如何。师云。水里捉麒麟。云与么则便登高山去也。师云。骑牛上三十三天。
　　问古人东山西岭青。意旨如何。师云。波斯鼻孔大。云恁么则西天迦叶。东土我师。师云。金刚手板阔。
　　问有相即不问。如何是无相。师云。忻州齐和尚。云如何会得。师云。代州雁门关。
　　问临济推倒黄檗。为甚么。维那吃棒。师云。正狗不偷油。鸡衔灯盏走。
　　问古人拈槌竖拂。意旨如何。师云。骑驴不着靴。

　　汝州首山志禅师(凡二)

　　师问首山念和尚。德山棒临济喝。意旨如何。念云。汝试道看。师便喝。念拈棒。师指住云。莫乱做。念掷下棒云。龙蛇易辨。衲子难谩。师云。草贼大败。
　　僧问。如何是祖师西来意。师云。三尺杖子破瓦盆。
　　云如何是佛。师云。桶底脱。
　　云从上诸圣。有何言句。师云。如是我闻。云某甲不会。师云。信受奉行。

　　隋州智门罕禅师(凡一)

　　因为北塔僧使。点茶。师乃起自揖僧使。近上坐。使云。鹞子头上。岂可安巢。师云。捧上不成龙。随后打一坐具。僧使茶罢。进前云。适来触忤和尚。师云。江南杜禅客。觅甚么第二椀。

　　汝州仁王评禅师(凡一)

　　师问首山。如何是佛法大意。山便喝。师作礼。山拈棒。师云。和尚没世界那。山掷下棒云。明眼人难设。师云。草贼大败。

　　襄州石门慧昭山主(凡一)

　　杨亿侍郎。寄问云。入山不怕虎。当路却防人。时如何。师云。君子坦荡荡。
　　云如何是石门山。云石头大底大。小底小。云如何是山中人。师云。横眠倒卧。

　　南岳下第十一世
　　汾阳善昭禅师法嗣
　　潭州兴化楚圆禅师(凡二十)

　　依汾阳经一纪。得旨之后。固大愚数辈。辞汾阳。相让不肯作参头。汾阳云。此行不可以戒臈推。听吾偈曰。天无头。吉州城外起戈矛。将军疋马林下过。员州城里闹啾啾。
　　师遽出班云。楚圆何人。敢受和尚。如此记别。即领众作礼。
　　汾阳复祝之曰。吾在先师处。亲证三昧。汝今已得。宜行南方。大兴吾道。
　　即造洞山实禅师席。终日面壁。宝问。达磨九年面壁。意旨如何。师云。空腹高心。宝翌日升堂。请师充第一座。
　　后开法袁州南源。终于本山。
