<!-- { "loadSidebar": true } -->
　　雪峰问师。见说临济有三句。是否。师云。是。峰云。如何是第一句。师举目视之。峰云。此是第二句。如何是第一句。师叉手而退。峰深器之。
　　晏国师问。父母未生前。鼻孔在甚么处。师云。老兄先道。晏云。如今生也。鼻孔在甚么处。师不肯。
　　晏却问。汝作么生。师云。将扇子来。晏与扇。再征之。师默致。晏乃欧师一拳。
　　师因雪峰。门送晏国师。住鼓山。回至法堂。峰云。一只圣箭。射入九重城里去也。师云。和尚是伊未在。峰云。渠是彻底人。师云。若不信。待某甲去。勘过。
　　遂趂至中路。便问。师兄向甚么处去。晏云。九重城里去。师云。忽遇三军围绕时如何。晏云。他家自有通霄路。师云。恁么则离宫失殿去也。晏云。何处不称尊。师拂袖而归。
　　峰问。如何。师云。好一只圣箭。折却了也。遂举前话。峰云。奴奴。渠语在。师云。这老汉。毕竟有乡情在。
　　大沩喆云。此话丛林商量不少。或云。才问甚么处去。这里便好打。是圣箭折处。或云。忽遇三军围绕时如何。亦好打。是圣箭折处。
　　如斯理论。非唯瞒他。亦乃自瞒。会么。相如夺得连城璧。秦主安然致太平。
　　保福签瓜次。见师。乃问。道得即与汝瓜吃。师云。把将来。福度一片与师。师接得便去。
　　雪窦云。虽是死蛇。解弄也活。且道。谁是好手者。试请辨看。
　　师到投子。子问。久响太原孚上座。莫便是么。师作掌势。子云。也是老僧招得。师便出。子云。且听诸方断看。师回首。子便打。
　　玄沙云。莫是投子。招得么。
　　僧问。如何是触目菩提。师踢狗子。作声走。僧罔措。师云。小狗子。不消一踢。
　　师在雪峰。有大声誉。后归杨州。陈尚书。留在宅供养。一日谓尚书云。来日讲一徧大涅盘经。报答尚书。书次日致斋。煎茶毕。师遂升座。良久。挥尺一下云。如是我闻。乃召尚书。书应诺。师云。一时佛在。乃脱去。

　　联灯会要卷第二十四
　　联灯会要卷第二十五

　　　　住泉州崇福禅寺嗣祖比丘　悟明　集
　　青原下第七世

　　筠州九峰道虔禅师法嗣
　　洪州同安常察禅师(凡十二)

　　示众云。洪音不剖。其理不彰。设使不言。且道是分不分。
　　时有僧出云。不分。师云。若不是阇梨。老僧不晓。云同安风采。瓦解氷消。师云。养由弓矢。不射田蜗。僧作礼。师云。将谓是便宜。
　　示众云。寅晡饮啄。无处藏身。你道。有此道理么。
　　时有僧出云。和尚作么生。师打一拂子。僧云。扑手征人。徒夸好手。师云。握鞭侧帽。岂是阇梨。云今古之道。何处藏身。师云。阇梨作么生。僧珍重便出。师云。未在。
　　示众云。青霄鸟道。登者即迷。碧海无波。动犯风影。今时学者。也似敲空觅响。击石求声。火中求水。水里觅火。山僧有一曲。即不然。何也。五天唱不起。汉地和不成。欲晓其中事。铁牛水上行。幻人看音乐。石女夜鸣机。若能如是作。许君解无为。有言玄妙用。无语句中明。满目不干生死事。逈然那肯挂风云。直须头头超祖意。句句越无生。方可言了。物物不沉空。明明三界内。独脱万机前。所以道。俊鸟不栖林。活龙不滞水。孤鸾那有伴。师子不同群。凤飞无影树。象径绝狐踪。言须有骨格。句句透玄关。万象不能藏。森罗何障碍。譬如手向长空。任你开合。
　　师一日云。喜鹊鸣寒桧。心印是渠传。
　　时有僧云。何别。师云。众中有人在。云同安门下。道绝人荒。师云。胡人饮乳。返怪良医。僧云。休休。师云。老鹤入枯池。不见鱼踪迹。
　　师玩月次。乃云。奇哉。星明月朗。足可观瞻。不异道乎。
　　僧问。如何是道。师云。汝试道看。云彼自无疮。勿伤之也。师云。负笈公文。莫闲弓矢。
　　有僧来。绕绳床一匝。振锡一下云。凡圣不到处。请师道。师鸣指一下。僧云。奇哉同安。吓得。忘前失后。师云。阇梨发足甚处。僧便珍重。师云。五湖衲子。一锡禅人。未到同安。不妨疑着。僧云。近见不如远闻。师云。贪他一杯酒。失却满舡鱼。
　　师问僧。善恶不思。心体自现。古人还有理也无。云莫便是古人深意么。师云。胡人饮乳。返怪良医。僧作礼而出。师云。若到诸方。莫道参见同安来。
　　师问僧。甚处来。云五台。师云。还见文殊么。僧展两手。师云。展手颇多。文殊谁睹。云气急杀人。师云。不睹云中雁。焉知沙塞寒。云远趋方丈。乞师一言。师云。孙宾门下。徒话钻龟。云名不浪施。师云。吃茶去。僧珍重。师云。虽得一场荣。刖却一双足。
　　师问僧。甚处来。云江西。师云。江西法道。与此间如何。云和尚赖遇问着某甲。问着别人。即祸生。师云。老僧适来造次。云某甲不是婴儿。徒用止啼黄叶。师云。恕鳖伤龟。杀活由我。
　　僧又问。久造玄微。如何洞晓。师云。老僧耳背。分明问将来。云快鹞不打篱边之雀。师云。暗中临镜。谁辨妍始。云向上机关。如何洞晓。师云。何必。云休休。师云。始解乘舟。便欲剑水。
　　师问僧。近篱甚处。云太原。师云。太原近日。法道如何。云只见云随日出。水逐波生。不知太原法道如何。师云。你岂不是离太原。云苦苦。师云。不睹海云色。微觉旱雷声。云以金易鍮。憎真爱假。师便归方丈。僧拂袖便出。师云。横抱婴儿。拟彰皇简。
　　僧问。万法归真。真归何所。师云。龙门无宿客。龟鹤自成仙。云作么生是龙门无宿客底道理。师云。烂斧只因碁少局。亡羊那得失长途。云久响和尚。师云。负笈公文。不胜交战。
　　僧问。学人未晓时机。乞师指示。师云。参差松竹烟凝薄。重迭峰峦月上迟。僧拟进语。师云。剑甲未施。贼身已露。云何也。师云。精阳不剪霜前竹。水墨徒夸海上龙。僧绕绳床一匝。大笑而出。师云。闭目食蜗牛。一场酸涩苦。
　　有座主问。三乘十二分教。某甲粗知。未审和尚。说何法示人。师云。我说一乘法。云如何是一乘法。师云。几般云色出峰顶。一样泉声落槛前。云某甲不问此事。如何是一乘法。师云。阇梨英贤。老僧蒙昧。对众试道看。云某甲何咎。师云。只见锥头利。不见凿头方。

　　吉州禾山澄源无殷禅师(凡二)

　　垂语云。习学谓之闻。绝学谓之邻。过此二者。谓之真过。僧问。如何是真过。师云。解打鼓。
　　云如何是真谛。师云。解打鼓。
　　又问。即心即佛。即不问。如何是非心非佛。师云。解打鼓。
　　云如何是向上事。师云。解打鼓。
　　云万法齐兴时如何。师云。解打鼓。
　　僧问。如何是古佛心。师云。世界崩坏。僧云。为甚么世界崩坏。师云。宁无我身。

　　新罗清院和尚(凡一)

　　僧问。奔马争球。谁是得者。师云。谁是不得者。云恁么则不争去也。师云。直得不争。犹有过在。云如何免得此过。师云。要且不曾失。云不失处。如何煅炼。师云。两手捧不起。

　　潭州云盖志安禅师法嗣
　　新罗卧龙和尚(凡一)

　　僧问。如何是大人相。师云。紫罗帐里不垂手。云为甚么不垂手。师云。不尊贵。
　　问。十二时中。如何用心。师云。胡狲吃毛虫。

　　潭州大光居诲禅师法嗣
　　潭州伏龙禅师(凡一)

　　僧问。宾主未分时如何。师云。双陆盘中不喝彩。云分后如何。师云。骰子不曾拈。
　　云搅长河为酥酪。变大地作黄金。时如何。师云。臂长衫袖短。云随缘认得时如何。师云。雪里牡丹花。
　　问。如何是祖师西来意。师云。竺国不传无字印。支那谩说过流沙。

　　台州涌泉景欣禅师法嗣
　　台州六通绍禅师(凡二)

　　涌泉问。甚处来。师云。烧畬来。泉云。火后事作么生。师云。铁蛇钻不入。
　　僧问。南山有一条毒蛇。如何近得。师云。非但阇梨。千圣亦近不得。
　　问父母未生时。未审那人何处立。师云。卦兆未形。孙宾失算。
　　问如何是大千顶。师云。不与众峰齐。

　　潭州云盖志元禅师法嗣
　　潭州云盖志罕禅师(凡一)

　　僧问。如何是须弥顶上浪滔天。师云。文殊正作闹在。问如何是正位中事。师云。不向机前展大悲。
　　问如何是那边人。师云。峰前不露影。句后觅无踪。

　　抚州曹山本寂禅师法嗣
　　抚州金峰从志禅师(凡十六)

　　示众云。事存函盖合。理应箭锋拄。莫有人道得么。若有人道得。金峰分半院。与他住。
　　时有僧出作礼。师云。相见易得好。共住难为人。便下座。
　　示众云。我若举来。又恐遭人唇吻。若不举来。又恐遭人怪笑。於其中间。如何则是。
　　时有僧才出。师便归方丈。
　　至晚。有僧请益云。和尚今日垂语。有僧出。为甚么不答他。师云。大似失钱遭罪。
　　师拈枕子。谓僧云。一切人。唤作枕子。金峰道不是。云未审和尚。唤作甚么。师拈起枕子。僧云。恁么则依而行之。师云。你唤作甚么。云枕子。师云。落在金峰窠里。
　　师因僧侍立。师云。我有一则因缘。举似你。第一不得乱会。云请和尚举。师竖起拂子。僧良久。师云。知道阇梨乱会。僧东西顾视。师云。雪上更加霜。
　　有僧问讯。师把住云。我有一则因缘。举似你。僧作听势。师与一掌。僧云。为甚么打某甲。师云。你但吃掌。我要这话行。
　　开善谦云。可惜许。金峰好一则因缘。被这僧榻却。若要话行。这一掌。须是金峰自吃。始得。
　　师吃胡饼次。拈起一片。从上座板头。转一匝。大众见。一一合掌。师云。假饶十分抬起手。也只得一半。
　　晚间。有僧请益云。今日和尚。行胡饼。见众僧合掌。却云。假饶十分抬起手。也只得一半。请和尚全道。师以手作拈饼势云。会么。云不会。师云。金峰也只道得一半。
　　师见僧来。师云。不用通时暄。第一句。道将来。云孟春犹寒。伏惟和尚。尊候万福。师云。犹有这个在。云不可要人检点。师云。谁。僧指自身。师云。不妨遭人检点。
　　师问僧。发足何处。云赵州。师云。赵州法嗣何人。云南泉。师云。你何曾离赵州。云未审和尚尊意如何。师云。赵州实嗣南泉。
　　僧至晚请益云。今日蒙和尚慈悲。某甲未会。乞和尚指示。师云。若到诸方。莫道后语。是金峰底。云为甚如此。师云。恐辱他赵州。
