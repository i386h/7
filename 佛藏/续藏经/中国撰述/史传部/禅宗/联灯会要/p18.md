<!-- { "loadSidebar": true } -->
　　只如野逸高士。尚解枕石漱流。弃其利禄。亦有安国理民之谋。征而不赴。况我禅宗。途路且别。看佗古德道人。得意之后。茆茨石室。向折脚铛子里。煮饭吃。三十二十年。名利不干怀。财宝不为念。大忘人世。隐迹岩丛。君王命之不来。诸侯请而不赴。岂同我辈。贪名爱利。汩没世途。如短贩人。有少希求。而忘大果。十地诸圣。岂不通佛理。可不如一个博地凡夫。实无此理。他说法如云如雨。犹被佛呵云。见性如隔罗縠。只为情存圣量。解在果因。未能逾越圣情。过诸影迹。先贤古德。硕学高人。博达古今。洞明教网。盖为识学诠文。水乳辨难。不明至理。念静求真。嗟乎得人身者。如爪甲上土。失人身者。如大地土。良可伤哉。设有悟理之者。有一知一解。不知是悟中之则。入理之门。便为永出世利。巡山傍涧。轻忽上流。致使心漏不尽。理地不明。到老无成。虚延岁月。且聪明不能敌业。乾慧未免苦轮。假使才并马鸣。智齐龙树。只是一生两生。不失人身。根思宿静。闻之即解。如彼生公。何足为羡。与道全乖。共兄弟。论实不论虚。只这口食身衣。尽是欺贤罔圣。求得将来。他心慧眼观之。如吃脓血一般。总须偿他始得。阿那个有道果。自然招得他信施来。不受者。学般若菩萨。不得自谩。如氷凌上行。似剑刃上走。临终之时一毫凡圣情量不尽。纤尘思念未忘。随念受生。轻重五阴。向驴胎马腹里托质。泥犂镬汤里。煮煠一徧了。从前记持忆想。见解智慧。一时失却。依前再为蝼蚁。从头又作蚊虻。虽是善因。而遭恶果。且图甚么。兄弟。只为贪欲成性。二十五有。向脚跟下系着。无成辨之期。祖师观此土众生。有大乘根性。唯传心印。指示迷情。得之者。即不拣凡之与圣。愚之与智。且多虚。不如少实。大丈夫儿。如今直下便休歇去。顿息万机。越生死流。逈出常格。灵光独耀。物累不拘。巍巍堂堂。三界独步。何必身长丈六。紫摩金辉。项佩圆光。广长舌相。以色见我。是行邪道。设有眷属庄严。不求自得。山河大地。不碍眼光。得大总持。一闻千悟。都不希求一餐之直。汝等诸人。傥不如是。祖师来至此土。非常有损有益。有益者。百千人中。捞摝一个半个。堪为法器。有损者。如前已明。从他依三乘教法修行。不妨却得四果三贤。有进修之分。所以先德云。了即业障本来空。未了应须还宿债。
　　师临示寂时。示众云。汝等见闻觉知之性。与太虚同寿。不生不灭。一切境界。本自空寂。无一法可得。迷者不了。即为境惑。流转无穷。汝等诸人。当知心性本自有之。非因造作。犹如金刚。不可破坏。一切诸法。如影如响。无有实者。故经云。唯此一事实。余二则非真。若了一切俱空。无一物可当情。便是诸佛用心处。汝等勤而行之。言讫而寂。

　　虔州西堂智藏禅师(凡五)

　　本郡廖氏子。师因普请次。云因果历然。争奈何争奈何。时有僧出。以手托地。师云作甚么。云相救相救。师召云。大众。这个师僧。犹较些子。僧拂袖便出。师云。师子身中虫。自食师子肉。
　　僧问。有问有答。即且置。无问无答时如何。师云。怕烂却那。
　　百丈云。从来疑着老兄。僧问丈云。请和尚道。文云。一合相不可得。
　　后有僧问长庆。庆云。相逢尽道休官去。林下何曾见一人。
　　师在路次。逢天使。使留师斋。偶见驴鸣。使召师。师举头。使指驴。师却指使。使无对。
　　保福展云。西堂因斋庆赞　法眼。别但作驴鸣。
　　有俗官问。有天堂地狱否。师云有。云有佛法僧宝否。师云有。更有多问。皆答云有。官人云。和尚莫错否。师云。汝曾见甚么人来。云某甲曾参径山和尚来。师云。径山尚汝道甚么。云凡有所问。皆答云无。师云。汝有妻子否。云有。师云。径山和尚有否。云径山古佛。和尚莫谤他好。师云。径山和尚。道无即得。
　　李翱问僧。马大师有何言句。僧云。或说即心即佛。或说非心非佛。翱云。总过言边着。
　　翱却问师。师召李翱。李应诺。师云。鼓角动也。

　　越州大珠慧海禅师(凡六)

　　建州朱氏子。初谒马祖。祖问。甚处来。师云。越州大云来。祖云。来求何事。师云。求佛法。祖云。我这里。一物也无。求甚么佛法。自家宝藏。不顾。抛家散走作么。师云。阿那个是某甲宝藏。祖云。只今问我者是。汝宝藏。一切具足。受用自在。更无欠少。不假外求。师於言下大悟。识自本心。不由他觉。踊跃作礼而谢。
　　示众云。诸人幸自好个无事人。苦死造作。要担枷落狱作么。每日至夜奔波道。我参禅学道。解会佛法。如此转没交涉。也只是逐声色走。有甚歇时。贫道闻江西和尚道。汝自家宝藏。一切具足。使用自在。不假外求。我从此。一时休去。自己家财。随身受用。可谓快活。无一法可取。无一法可舍。不见一法生灭相。不见一法去来相。徧十方界。无一微尘许。不是自家宝藏。但自子细观察。自心一体三宝。常自现前。无可疑虑。莫寻思。莫求觅。心性本来清净故。华严经云。一切法不生。一切法不灭。若能如是解。诸佛常现前。又净名云。观身实相。观佛亦然。若不随声色动念。不逐相貌生解。自然无事去。莫久立。珍重。
　　大众久而不散。师云。诸人何故在此不去。贫道己对面相呈。还肯休么。有何事可疑。莫错用心。枉费气力。若有疑情。一任诸人。恣意早问。
　　时有僧出问。如何是佛。如何是法。如何是僧。如何是一体三宝。师云。心是佛。不用将佛求佛。心是法。不用将法求法。佛法无二。和合为僧。即是一体三宝。心佛与众生。是三无差别。身口意清净。名为佛出世。三业不清净。名为佛灭度。喻如瞋时无喜。喜时无嗔。唯是一心。实无二体。本智法尔。无漏现前。如蛇化龙。不改其鳞。众生回心作佛。不改其面。性本清净。不待修成。有证有修。即同增上慢者。真空无滞。应用无穷。无始无终。利根顿悟。用无等等。即是阿耨菩提。心无形相。即是微妙色身。无相即是实相法身。性相体空。即是虚空无边身。万行庄严。即是功德法身。此法身者。即是万化之本。随处立名。智用无尽。名无尽藏。能生万法。名本法藏。具一切智。名智慧藏。万法归如。名如来藏。经云。如来者。即诸法如义。又云。世间一切生灭法。无有一法。不归如也。
　　维摩座主问。经云。彼外道六师等。是汝之师。因其出家。汝师所堕。汝亦随堕。其施汝者。不名福田。供养汝者。堕三恶道。谤於佛。毁於法。不入众数。终不得灭度。汝若如是。乃可取食。今请禅师。明为解说。
　　师云。迷循六根。号为六师。心外求佛。名为外道。有物可施。不名福田。生心受供。堕三恶道。汝若能谤於佛者。是不着佛求。毁於法者。是不着法求。不入众数者。是不着僧求。终不得灭度者。是智用现前。若有如是解者。便得法喜禅悦之食。
　　有座主问。般若经云。度九类众生。皆入无余涅盘。又云。实无众生。得灭度者。此两段经文。如何通会前后。人说皆云。实度众生。而不取众生相。常疑未决。请师为说。师云。九类众生。一身具足。随造随成。是故无明为卵生。烦恼包裹为胎生。爱水浸润为湿生。忽起烦恼为化生。悟即是佛。迷号众生。菩萨只以念念心。为众生。若了念念心体俱空。名为度众生也。智者於自本际上。度於未形。未形既空。即知实无众生。得灭度者。
　　有法师问。拟伸一问。师还答否。师云。寒潭月影。任意撮摩问如何是佛。师云。清谈对面。非佛而谁。云师说何法。拟度何人。师云。我未尝有一法度人。云禅师家。浑如此。
　　师却问。大德说何法度人。云讲金刚经。师云。讲得几座。云二十余座。师云。此经是谁说。僧抗声云。禅师相弄。岂不知是佛说耶。师云。若言如来有所说。即为谤佛。是人不解我所说义。若言不是佛说。又成谤经。请大德说看。僧无对。师云。若以色见我。以音声求我。是人行邪道。不能见如来。大德且道。阿那个是如来。云某甲到此。却迷去。师云。从来未悟。说甚么却迷。云请禅师说。师云。汝讲二十余座。却不识如来。僧作礼云。愿垂开示。师云。如来者。即诸法如义。何得忘却。僧云。是是。师云。是亦未是在。云经文分明。那得未是。师云。大德如否。云如。师云。木石如否。云如。师云。大德如。同木石如否。云无二。师云。大德与木石何别。僧无对。乃叹云。此上人者。难为酬对。
　　师问座主。讲甚么经。云三昧经。师提起拄杖云。这个是三昧。不是三昧。主无对。师云。老僧住持事繁。不能打得你。

　　信州鹅湖大义禅师(凡三)

　　衢州江山徐氏子。唐宪宗诏入内论义。有法师问。欲界无禅。禅居色界。此土凭何而立名禅。师云。法师只知欲界无禅。不知禅界无欲。云如何是禅。师以手点空。法师无对。
　　宪宗云。法师讲无限经论。只这一点。便不奈何。
　　师问诸硕德。行住坐卧。以何为道。有对云。知者是。师云不可以智知。不可以识识。何谓知者是。
　　有云。无分别者是。师云。善能分别诸法相。於第一义而不动。安得无分别者是。
　　有云四禅八定是。师云。佛身无为。不堕诸数。安得四禅八定是。
　　於是举众杜口。
　　妙喜云。相骂饶你接觜。相唾饶你泼水。
　　顺宗问。何者是佛。师云。不离陛下所问。帝默契。

　　池州杉山智坚禅师(凡四)

　　与归宗南泉。路次逢虎。各从边过了。泉问归宗。适来见虎。似个甚么。宗云。似个猫儿。复问师。师云。似个狗子。师却问南泉。泉云。似个大虫。
　　师普请择蕨次。南泉拈起一茎蕨云。这个大好供养。师云。非但这个。百味珍羞。他亦不顾。泉云。虽然如是。个个须是尝过始得。
　　师斋次。南泉收生饭云。生聻。师云。无生。泉云。无生犹是末。泉行数步。师召云。长老。泉云。作甚么。师云。莫道是末好。
　　僧问。如何是本来身。师云。举世无相似。

　　沣州茗溪道行禅师(凡一)

　　示众云。吾有大病。非世所医。
　　后僧问曹山。承古有言。吾有大病。非世所医。未审唤作甚么病。曹云。攒簇不得底病。云一切众生。还有也无。曹云。人人尽有。云和尚还有也无。曹云。正觅起处不得。云一切众生。为甚么不病。曹云。众生若病。即非众生。云未审诸佛。还有此病也无。曹云有。云既有。为甚么不病。曹云。为伊惺惺。

　　抚州石巩慧藏禅师(凡四)

