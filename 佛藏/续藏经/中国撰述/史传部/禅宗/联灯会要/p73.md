<!-- { "loadSidebar": true } -->
　　师遂问。抛纶掷钓。师意如何。诚云。丝悬渌水浮。定有无之意。师云。语带玄而无路。舌头谈而不谈。诚云。钓尽江波。金鳞始遇。师乃掩耳。诚云。如是如是。
　　即嘱师云。向去直须藏身处没踪迹。没踪迹处莫藏身。吾二十年在药山。只明斯事。汝今既得。他后不得住城隍聚落。但向深山里镢头边。觅取一个半个接续。无令断绝。
　　师即辞行。频频回顾。诚唤云。阇梨阇梨。师回首。诚竖起桡子云。汝将谓别有那。乃覆舡入水而逝。
　　师后出世夹山。
　　示众云。不知天晓。悟不由师。龙门跃鳞。不堕渔人之手。但意不寄私缘。舌不亲玄旨。正好知音。此名俱生话。若向玄旨疑去。赚杀阇梨。困鱼止泺。钝鸟栖芦。云水非阇梨。阇梨非云水。老僧於云水。而得自在。阇梨又作么生。
　　示众云。金乌玉兔。交互争辉。坐却日头。天地黑暗。上唇与下唇。从来不相识。明明向君道。莫令眼顾着。何也。日月未足为明。天地未足为大。空中不运斤。巧匠不遗踪。见性不留佛。悟道不存师。寻常老僧道。目睹瞿昙。犹如黄叶。一大藏教。是老僧坐具。祖师玄旨。是破草鞋。阇梨。宁可赤脚不着最好。
　　示众云。古人重怀中之金。千尺氷雪。遇日即消。万劫疑情。一句顿晓。不堕沙门手。不度六门事。闻中生解。意下丹青。浮云不关山。滴水锋铓。尚犯他影。饶君解唱婆娑曲。终归不晓影人踪。驷马奔腾。从阇梨立响。这里老僧没踪。
　　示众云。眼不挂户。意不停玄。直得灵草不生。犹是五天之位。珠光月魄。不是出头时。座上无老僧。目前无阇梨。
　　示众云。动则影现。离舌三寸。须有眼始得。坐却舌头。别生见解。露柱檐楹。滴滴碎珠之影。乘舟者迷。登机者失。子有跨户之谈。老僧有室中之意。明月寄空。碧潭无分。一句合头语。万劫系驴橛。或句到意不到。或意到句不到。或意句俱不到。或意句俱到。冥应万机。龙现即乖。言下无迹。句里出头。言下立人。言下无迹。阇梨玄旨。是老僧舌头。老僧玄旨。是阇梨舌头。坐却舌头。别生见解。他参活意。不参死意。溢目不登。扬眉自晓。
　　示众云。闻中生解。意下丹青。目下即美。久蕴成病。青山与白云。从来不相到。机梭不挂丝头事。文彩踪横意自珠。嘉祥一路。智者知疏。瑞草无根。贤者不贵。
　　示众云。明不越户。穴不栖巢。目不顾他位里。脚不踏他位里。六户不掩。四衢无踪。学不停午。意不立玄。千劫眼。不惜舌头底。万劫舌头。不顾眼中明。俊机不假锋铓事。到这里。有个甚么事。阇梨。竿头丝线从君弄。不犯清波意自殊。
　　示众云。忽有人问。老僧报道。百草头上。罢却平生事。根株亦不留。老僧当位坐。坐处不停囚。阇梨。殿上识得天子。屋里识得主人公。有甚用处。须向闹市门头。识取天子。百草头上荐取老僧。方是偻罗汉。金乌不挂风云影。水鸟那能度九天。明月夜藏钩。不知落谁手。
　　示众云。老僧於古路头。置个选场。若是孤进者。即放过。若是其中人。即别有一路。目前无法。意在目前。不是目前法。非耳目之所到。天无因。地无果。日月只运转虚空里。假使碧潭清似镜。终教明月下来难。胡曲从君唱。秦筝夜里弹。闻清声外意。与他不相干。阇梨。龙无龙句。他不随本形。骏马不露风骨。老僧尝云。天无动照之功。地无立机之用。明月不关天地事。阇梨。错向水中求。九五从他天子贵。金乌西谢也须愁。空户不拘关锁意。风云不涉两头人。
　　示众云。我二十年住此山。未尝举着宗门中事。
　　一日有僧问。承闻和尚有言。二十年住此山。未尝举着宗门中事。是否。师云是。僧掀倒禅床。师休去。
　　至明日。普请。掘一坑。令侍者。唤昨日问话僧来。僧便出。师云。老僧二十年。只说无义语。今请上座。打杀老僧。埋向坑中。便请上座。若不打杀老僧。上座自着打杀。埋此坑中。始得。其僧归堂。束装潜去。
　　师会下。有一僧。到石霜。才入门。便云不审。霜云。不必。僧云。恁么则珍重。
　　又到岩头云。不审。头嘘两声。僧云。恁么则珍重。才回步。头云。虽是后生。亦能管带。
　　其僧回举似师。师次日升堂。唤云。昨日从石霜岩头归底阿师出来。如法举着。僧出举前话毕。师云。大众还会么。若无人道。老僧不惜两茎眉毛。道去也。乃云。石霜虽有杀人刀。且无活人剑。岩头亦有杀人刀。亦有活人剑。
　　妙喜云。痴人面前。不得说梦。
　　西蜀有一座主。举华严。问白马。一尘含法界无边。时如何。马云。如车二轮。如鸟两翼。主云。将谓禅门别有奇特。元来不出教乘。乃回本地。
　　后闻师盛化。遣小师。持前话问师。师云。雕沙无镂玉之谈。结草乖道人之思。小师回举似其师。其师赞叹云。将谓禅门与教意不殊。元来有奇特事。
　　师有小师行脚。闻师道声振远。乃回省觐。云和尚有如此奇特事。何不向某甲说。师云。汝蒸饭吾着火。汝行益吾展钵。甚么处是辜负你。么小师从此开悟。
　　师问僧。甚处来。云洞山来。师云。有何言句。云寻常许人三路学。玄路。鸟道。展手。师云。实有此语那。云然。师云。轨持千里钞。林下道人悲。
　　师问虎头上座。甚处来。云湖南。师云。曾到石霜么。云要路经过。争得不到。承闻。石霜有球子话。是否。云和尚也须急着眼。始得。师云。作么生是球子。云跳不出。师云。作么生是球杖。云勿手足。师云。老僧未曾与阇梨相识。出去。
　　雪窦云。亲见这僧。从石霜来。因甚么。道不相识。
　　师次日升堂。召云。昨日新到。还在么。虎头应诺。师云。目前无法。意在目前。不是目前法。非耳目之所到。头云。今日虽同。要且不是。师云。片月虽明。非关天地。头云。莫[尸@豕]沸。便作掀禅床势。师云。且缓缓。亏着上座甚么处。头竖起拳云。目前还着得这个么。师云。作家作家。头又作掀绳床势。师云。大众看这一员战将。若是门庭建立。山僧不如他。若据入理深谈。犹较山僧一级地。
　　僧问。如何是目前无法。师云。夜月流辉。澄潭无影。僧作掀禅床势。师云。上座又作么生。僧云。目前无法。了不可得。师云。大众看。这一员战将。
　　僧问。拨尘见佛。时如何。师云。欲知此事。直须挥剑。若不挥剑。渔父栖巢。
　　僧后问石霜。霜云。渠无国土。甚处逢渠。
　　僧回举似师。师云。门庭施设即不无夹山。入理深谈。犹较石霜百步。
　　僧问。如何是相似句。师云。荷叶团团团似镜。菱角尖尖尖似锥。复云。还会么。云不会。师云。风吹柳絮毛球走。雨打梨花蛱蝶飞。
　　僧问。如何是道。师云。太阳谥目。万里不挂片云。云如何体会。师云。清清之水。游鱼自迷。
　　僧问。如何识得家中至宝。师云。忙中争得作闲人。
　　问拟伸一问。师还许也无。师云。四海无鱼。徒劳下钓。
　　问如何是一老一不老。师云。青山元不动。涧水镇长流。手执夜明符。几个知天晓。问如何是沙门行。师云。动则影现。觉则氷生。

　　京兆府翠微无学禅师法嗣
　　舒州投子大同禅师(凡十五)

　　本州怀宁刘氏子。初参翠微。问如何是祖师西来意。微顾视之。师拟进语。微云。更要第二杓恶水那。师从此识通三昧。
　　示众云。诸人来这里。觅新鲜语句。簇锦攒花。图口里有可道。我老儿。气力稍劣。口吻迟钝。亦无闲言长语到汝。汝若问我。我随汝答对。也无玄妙。可及於汝。亦不教汝垛跟。终不说向上向下。有佛有法。有凡有圣。亦不存坐系缚汝诸人。变现千般。总是汝生解。自担带将来。自作自受。这里无可与汝。不敢诳呼汝。无表无里。可得说似诸人。还知么。
　　时有僧问。表里不收时如何。师云。汝拟向这里倒跟那。
　　示众云。你诸人。口似刀子镊子相似。有甚么当处。虽然如此。莫逞俊。道有不潦底。打你在。莫言不道。
　　示众云。人人总道。投子实头。忽若下山三步外。有人问你。投子实头事。你作么生祇对。
　　师一日。庵前指石。问雪峰云。三世诸佛。总在里许。峰云。须知有不在里许者。师云。不快漆桶。
　　师一日。同雪峰。游龙眠。路有两条。峰云。那个是龙眠路。师以拄杖指之。峰云。东去西去。师云。不快漆桶。
　　雪峰问师。此间还有人参也无。师将镢头。抛向面前。峰云。恁么则当处掘去也。师云。不快漆桶。
　　雪峰问。一锤便成时如何。师云。不是性懆汉。峰云。不假一锤时如何。师云。不快漆桶。
　　雪窦云。然则一期折锉雪峰。且投子是作家炉韛。我当时若作雪峰。待投子道不是性懆汉。只向伊道。钳锤在我手里。诸上座。合与投子。着得个甚么语。若能道得。便乃性懆平生。光扬宗眼。若也颟顸。顶上一锤。莫言不道。
　　师在桐城县。因赵州问。莫是投子庵主么。师云。茶盐钱。布施我来。州先归庵。见师自携油归。州云。久响投子。到来只见个卖油翁。师云。你只见卖油翁。且不见投子。州云。如何是投子。师提起瓶云。油油。
　　赵州问。死中得活时如何。师云。不许夜行。投明须到。州云。我早喉白。你更喉黑。
　　巨荣禅客来参。师云。老僧未曾有一言半句。挂诸方唇齿。何用见老僧。荣云。到这里不施三拜。要且不甘。师云。出家儿。得与么无碑记。荣绕绳床一匝而出。师云。有眼无耳垛。六月火边坐。
　　雪窦云。也不得放过。才转便擒住。是谁不甘。若跳得出。不妨是一员禅客。
　　大沩喆云。这僧虽则惯战沙场。争柰投子善能折锉。何故。真金不入炉中煅。争得光华彻底鲜。
　　僧问。如何是十身调御。师下绳床立。又问。凡圣相去多少。师亦下绳床立。
　　雪窦云。此公案。诸人无不委知。若恁么举。天下衲僧。尽成念话杜家。雪窦莫有长处也无。试为大众举看。凡圣相去多少。投子下绳床立。如何是十身调御。投子下绳床立。且道与前来举底。是同是别。若道一般。许上座具一只眼。若道别有奇特。也许上座具一只眼。
　　更开一线道。凡圣相去多少。请上座。下一转语。如何是十身调御。请上座。答一转话。非但参见投子。亦乃知雪窦长处。若总道下绳床立。惜取眉毛好。
　　僧问。一切声是佛声。是否。师云是。云和尚莫[尸@豕]沸碗鸣声。师便打。
　　又问。粗言及细语。皆归第一义。是否。师云是。云唤和尚。作一头驴得么。师便打。
