<!-- { "loadSidebar": true } -->
　　上堂云。诸法不自生。亦不从他生。不共不无因。是故说无生。无生之法。性本自空。众生横计。流转生死。是以从上佛祖。出兴於世。击大法鼓。演大法义。欲令众生。脱彼妄情。背尘合觉。若也顿除妄宰。空不生花。渐竭爱源。金无重矿。如今法鼓已击。卓拄杖一下云。大义已演。还有委悉底么。本自无疮。勿伤之也。
　　上堂云。十五日已前事。三世诸佛说不到。十五日已后事。一大藏教诠不及。正当十五日。犹如倚天长剑。谁敢当锋。峭壁悬崖。那容措足。直得心无所缘。目无所睹。耳无所听。口无所言。犹未得一片在。到这里。如何即是。逢人且说三分话。未可全抛一片心。
　　上堂云。即心即佛。认奴作郎。非心非佛。斩头觅活。总不恁么。困鱼止泺。病鸟栖芦。别有机关。避得风雷。重遭霹雳。且道。太平为人。在甚么处。若也知得。唤盐闻咸。吃醋闻酸。若也不知。布袋里老鸦。虽活如死。
　　上堂云。日日说。时时举。似地擎山争几许。陇西鹦鹉得人怜。大都只为能言语。休思惟。带伴侣。智者聊闻猛提取。更有一般也大奇。猫儿偏解捉老鼠。
　　上堂云。泡幻同无碍。如何不了悟。达法在其中。非今亦非古。诸人者。四大五蕴是泡幻。见闻觉知是泡幻。十二处。十八界。二十五有。山河大地。有情器世间。无不是泡幻。那个是无碍。若也见得。方知道。终日忙忙。那事无妨。苟或未然。易寻溪上路。难觅洞中天。
　　上堂云。五目莫睹其容。二听绝闻其响。古人恁么道。殊不知。语之不全。旨之有缺。五目莫睹其容。举起拂子云。有眼者尽见。争得不睹其容。二听绝闻其响。复击禅床云。有耳者尽闻。争得不闻其响。不闻不见。何异盲聋。既闻既见。凭何旨的。不触波澜招庆月。动人云雨鼓山雷。下座。
　　上堂云。迷不自迷。对悟立迷。悟不自悟。因迷说悟。所以悟为迷之体。迷为悟之用。迷悟两无从。个中无别共。无别共。拨不动。祖师不将来。鼻孔千斤重。

　　舒州龙门清远禅师法嗣
　　福州鼓山士珪禅师(凡五)

　　西蜀人也。示众云。一向恁么去底人。唤不回头。脚跟下。已吃三十棒了也。一向恁么来底人。把捉不住顶门上。更与一锥。新天宁。因病识病。所以用榍出榍。须是恁么人始得。还委悉么。剑为不平离宝匣。药因救病出金瓶。
　　示众云。明明无悟。有法则迷。诸人向这里立不得。诸人向这里住不得。若立即差。若住即瞎。须是意不停玄。句不停意。用不停机。三者既明。一切处不用管带。自然现前。一切处不用照顾。自然明白。虽然如是。须知有向上事始得。遂召大众云。如何是向上事。乃云。久雨不晴。喝一喝。
　　示众云。用机锋。守痴兀。依理智。住玄默。坐在窠窟里。纵饶不用机锋。不守痴兀。不依理智。不住玄默。也未出得窠窟在。诸人作么生。出得窠窟去。良久云。修罗捧日遮天面。忿怒那咤扑帝锺。喝一喝。
　　示众云。释迦弥勒。犹是他奴。临济德山。是何草芥。向上一路。荆棘成林。更欲翻身。堕崖落堑。总不动着。当处活埋。生机临时。却成乱统。与你诸人。一时拈了也。恁么也不得。不恁么也不得。恁么不恁么。总不得。作么生。良久云。穿耳胡僧葱岭上。朝来蹈雪马蹄轻。
　　示众云。真实本有之事。不可妄求。见成难信之宗。终无所得。爰自雪山付嘱。鸡足授衣。昼渡重溟。夜航一苇。皆缘上祖不了。殃及儿孙。汝等诸人。各各如初心出家。如初心行脚。直须自重。莫受人谩。异时足下烟生。也怪天宁不得。

　　饶州荐福道行禅师(凡七)

　　括苍叶氏子。示众云。佛说三乘十二分教。顿渐偏圆。痴人面前。不得说梦。祖师西来。直指人心。见性成佛。临济三玄。洞山五位。痴人面前。不得说梦。山僧恁么道。还免诸方检责也无。所以古人道。石人机似汝。也解唱巴歌。汝若似石人。雪曲也须和。还有和得底么。若有。唤来。与老僧洗脚。
　　示众云。通身是口。说得一半。通身是眼。用得一橛。用不到处。说有余。说不到处。用无尽。所似道。当用无说。当说无用。用说同时。用说不同时。诸人若也拟议。老僧在你脚底。
　　示众云。会即便会。玉本无瑕。若言不会。碓觜生花。试问九年面壁。何如大会拈花。南明恁么商确。也是顺风撒沙。
　　示众云。学道人第一不得行理路。若行理路。走杀你。学道人第一不得行意路。若行意路。缚杀你。走杀则天上人间。缚杀则三愿六臂。不走不缚。垛根阿师。随处负堕。且道过在甚么处。你若捡点得出。许你具通方眼。
　　示众。举玑和尚开僧。禅以何为义。众下语。俱不契理。僧请益玑。玑代云。以谤为义。大众。三世诸佛是谤。西天二十八祖是谤。唐土六祖是谤。天下老和尚是谤。诸人是谤。山僧是谤。於中还有不谤者也无。谈玄说妙河沙数。争似双峰谤得亲。
　　示众云。释迦掩室於摩竭。正令不从。拗曲作直。净名杜口於毗耶。东家厮儿。却在西家。使唤须菩提。唱无说而显道。一人传虚。释梵绝听而雨花。万人传实。斯皆理为神御。故口以之而默。草里出头来。岂曰无辩。辩所不能言也。讶郎当汉。又恁么去也。
　　僧问。如何是和尚为人一句。师云。门前石塔子。

　　抚州白杨仙林禅寺法顺禅师(凡七)

　　绵州魏城文氏子。依止佛眼数年。偶佛眼普说。举傅大士心王铭云。水中盐味。色里胶青。决定是有。不见其形。师於言下有省。
　　次日入室。眼问云。真佛住在何处。师云。住在不定处。眼云。既是真佛。为甚么不定。师云。若定即非真佛也。眼颔之。自是日臻堂奥。名动丛林。
　　示众云。诸仁者。山僧从来。不识好恶。向你诸人道。究此一段大事因缘。已是将恶水。浇在你诸人头上了也。见你不晓。也事不获已。更举拂擎拳。有不识好恶底衲僧。便蹈步向前。以语句吟哦。举头拂子。殊不知。与你自己。了无交涉。你何不向道理未成。意路未行已前。道得一句子。稳密密地。莫快活仙林肠肚么。非但日消万两黄金。仙林长老。以身为床座。教上人说法度生。未为分外。
　　示众云。鸡啼晓月。狗吠枯桩。只可默会。难入思量。看不见处。动地放光。说不到处。天地玄黄。抚城尺六状纸。元来出在清江。大众。分明话出人难见。昨夜三更月到窗。
　　示众云。我此坚密身。一切尘中见。具相三十二。岂可容方便。老鼠入禾仓。乌狗上佛殿。夜月带重轮。晓云拖素练。形容满世间。少有人看见。若也见凡圣。悟迷成一片。
　　示众云。见闻觉知之性。明暗色空之缘。是众生根本之光明。乃诸佛离念之境界。迷此号为凡夫。证此谓之先觉。大众。吾无见。满目青山成一片。金乌飞上碧霄来。芳草岸头花影转。正当恁么时。如何说个无见底道理。於斯存见。非吾眷属。毕竟如何。说个无见底道理。具择法眼者。试请辨看。
　　示众云。粥后一觉睡。斋时一钵饭。此外绝驰求。道业自成辨。只如打睡吃饭。却如何说个道业成辨底道理。此是仙林。成就诸人打睡吃饭底因缘。你若於斯领览得去。打睡时。光明射四天下。吃饭时。光明射四天下。乃至一动一静。一语一默。悉皆光明。射四天下。脱或未然。且莫错会仙林语好。
　　示众云。水洗溪边石。风吹古殿幡。於斯知落处。何必在灵山。

　　潭州开福道宁禅师法嗣
　　潭州大沩善果禅师(凡三)

　　信州人也。示众云。大凡参学之士。须参活句。莫参死句。活句下明得。可以权衡佛祖。显正摧邪。覆育群生。赈济孤露。若於死句下明得。依草附木。埋没宗风。自救不可。且如何是活句。莫是路逢死蛇莫打杀。无底篮子盛将归么。莫是陕府铁牛。吞却嘉州大像么。莫是怀州牛吃禾。益州马腹胀么。莫是天台普请。南岳上堂么。莫是不露锋骨句。未举先分付么。若如此。总是死句。且如何是活句。卓拄杖云。有情有理俱三段。一道神光射斗牛。
　　示众云。心生法亦生。心灭法亦灭。心法两俱忘。乌龟唤作鳖。诸禅德。道得也未。若道得。道林与你拄杖子。其或未然。归堂吃茶去。
　　僧问。久响月庵。及乎到来。庵又不见。月又不现。师云。老僧罪过。僧作礼。师云。作家作家。

　　南岳下第十七世
　　前潭州大沩法泰禅师法嗣
　　鼎州灵岩仲安禅师(凡五)

　　蜀人也。示众云。参禅不究渊源。触途尽为留碍。所以守其静默。澄寂虚闲。堕在毒海。以弱胜强。自是非他。立人我见。量处偏枯。忽若能杀不能活。能活不能杀。则被物流转。忽若杀活齐致。优劣不分。照不构用。用不离窠。此乃学处不玄。尽为流俗。到这里。须知有杀中透脱。活处藏机。佛不可知。祖莫能测。所以古人道。有时先照后用。且要共你商量。有时先用后照。你须是个汉始得。有时照用同时。你又作么生抵当。有时照用不同时。又向甚么处凑泊。还知么。穿杨箭里惊人句。不是临时学得来。
　　师为佛性和尚。往蒋山圆悟和尚处。通法嗣书。悟於法堂上接书。问。千里持来。不辱宗风。公案见成。如何通信。师云。觌面相呈。更无回互。悟云。此是德山底。作么生是山座底。师云。岂有第二人。悟云。背后底聻。师便通书。悟云。作家禅客。师云。分付蒋山。
　　师到僧堂前。捧书。问讯首座(即蓬莱卿和尚)。座问。玄沙白纸。此自何来。师呈起书云。见么。座引手接书。师缩却书云。久默斯要。不务速说。今日拜呈。幸希一览。座便喝。师云作家。座又喝。师遂打一书。座拟接。师云。未明三八九。不免自沉吟。座无语。师又打一书云。接。
　　时圆悟。同佛眼。在法堂前见。悟云。打我首座死了也。眼云。官马厮踢。有甚凭据。师闻。应声云。甚么官马厮踢。正是龙象蹴踏。
　　悟唤师来云。我五百众中首座。你为甚打他。师云。和尚也好吃一顿始得。悟顾佛眼吐舌。眼云。未在。眼却问师。空手把锄头。步行骑水牛。人从桥上过。桥流水不流。你作么生会。师曲躬云。如上所供。并皆诣实。眼笑云。元来是屋里人。
　　师至五祖自和尚处。通书。自问。书里说甚么事。师云。文彩已彰。自云。毕竟说个甚么。师云。当阳挥宝剑。自云。近前来。这里不识数字。师云。莫诈败。自顾侍者云。这个是那里师僧。者云。此首座。曾在和尚座下去。自云。怪得与么骨头。师云。曾被和尚钝置来。自将书於香炉上熏云。南无三满驮。没多南。师近前。弹指而已。

　　潭州芙蓉清旦禅师(凡六)

