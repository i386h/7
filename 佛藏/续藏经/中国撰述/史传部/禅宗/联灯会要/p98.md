<!-- { "loadSidebar": true } -->
　　问如何是和尚家风。师云。左手书右字。云学人不会。师云。欧头柳脚。

　　潭州福严良雅禅师法嗣
　　潭州北禅智贤禅师(凡二)

　　岁夜小参。示众云。年穷岁尽。无可与诸人分岁。且烹个露地白牛。炊黍米饭。向骨拙火。唱村田乐。何故。免见倚他门户。傍他墙。刚被时人唤作郎。便下座。
　　至深夜。维那来问讯云。县里有公人。到勾和尚。师云。作甚么。那云。道。和尚宰牛。不纳皮角。师捋头帽。掷地云。这个不是。那就地拾得便行。师跳下绳床。拦胸搊住。叫云。贼贼。那将帽子。覆师顶云。天寒。且还和尚帽子。
　　时法昌为侍者。师顾法昌云。这个公案。作么生。昌云。潭州纸贵。一状领过。
　　僧问。如何是佛。师云。匙挑不上。

　　鼎州文殊应真禅师法嗣
　　筠州洞山晓聪禅师(凡六)

　　韶州曲江林氏子。
　　示众云相见不扬眉。君东我亦西。红霞穿碧落。白日绕须弥。
　　示众云。井底生红尘。高峰起白浪。石女生石儿。龟毛寸寸长。若欲学菩提。但看此模样。
　　送化主。示众云。住持之事。劳他十方高人。且实际理地。不受一尘。佛事门中。不舍一法。盖为清众之故。所以忘劳。尽大地。作个胡饼。天下人尽得吃。唯有深沙神不得吃。怒发将蒺藜棒打一棒。瓦解氷消。
　　僧问。德山入门便棒。犹是起模画样。临济入门便喝。未免捏目生花。离此二途。未审洞山如何为人。师云。天晴久无雨。近日有云腾。云他日若有人。问洞山宗旨。教学人如何举似。师云。园蔬枯槁甚。担水泼菠菱。
　　云师唱谁家曲。宗风嗣阿谁。师云。竹锡挑擎千界月。钵盂盛贮五天云。
　　云古圣说不到处。请师举。师云。寒星明月夜。寂寂万家门。
　　僧问。无根树子。向甚么处栽。师云。千年常住一朝僧。
　　云如何是离声色句。师云。南瞻部洲。北郁单越。云恁么则学人知恩不昧去也。师云。四海水深多少。
　　僧问。如何是佛。师云。理长即就。
　　问祖师西来。当为何事。师云。几人被渠谩。
　　问国师三唤侍者。意旨如何。师云。年老心孤。
　　云既是泗洲大圣。为甚么在扬州出现。师云。君子爱财。取之有道。

　　朗州德山慧远师云法嗣
　　庐山归宗善暹禅师(凡二)

　　临江军人也。示众云。一若是二即非。东西南北少人知。休话指天并指地。青天白云徒尔为。以拄杖。系绳床。下座。
　　僧问。达磨未来时如何。师云。清贫长乐。云来后如何。师云。浊富多忧。
　　问年穷岁尽时如何。师云。依旧孟春犹寒。
　　云更深夜静时如何。师云。老鼠入灯笼。

　　隋州智门光祚禅师法嗣
　　明州雪窦重显禅师(凡二十四)

　　遂州李氏子。
　　问智门。不起一念。云何有过。门召师近前。师才近前。门以拂子蓦口打。师拟开口。门又打。师豁然开悟。
　　师开堂日。普观大众云。人天普集。合发明个甚么事。焉可互分宾主。驰骋问答。便当宗乘去。广大门风。威德自在。辉腾今古。杷定乾坤。千圣只言自知。五乘莫能建立。所以声前悟旨。犹迷顾鉴之端。言下知宗。尚昧识情之表。诸人要知真实相为。但以上无攀仰。下绝己躬。自然常光现前。个个壁立千仞。还辨明得也无。未辨辨取。未明明取。既辨明得。能截生死流。同居佛祖位。妙圆超悟。正在此时。堪报不报之恩。以助无为之化。
　　示众云。形兴未质。名起未名。形名既兆。游气乱清。拈起拄杖云。大众。拄杖子。是形名双举。还有过也无。有即水底月。无即形名兆。若也究得。实谓恩大难酬。
　　示众云。一问一答。总未有事在。直饶乾坤大地。草木丛林。尽为衲僧。异口同音。各置百千问难。不消长老弹指一下。并乃高低普应。前后无差。旷佛祖之妙灵。廓人天之幽迹。如是则何假觉城东际。五众咸居。古佛庙前。此时参毕。
　　示众云。田地稳密底。佛祖不敢近。为甚么抬脚不起。神通游戏底。鬼神不能测。为甚么下脚不得。直饶十字纵横。朝打三千。暮打八百。
　　示众云。春山迭乱青。春水漾虚碧。寥寥天地间。独立望何极。便下座。
　　却顾侍者云。适来有人。看方丈么。者云有。师云。作贼人心虚。
　　示众云。国无定乱之剑。四海晏清。也不是分外。还有梯山入贡者么。
　　示众云。十方无碧落。四面亦无门。古人向甚么处见客。或若道得接手句。许你天上天下。
　　示众云。上士相见。一言半句。如击石火。瞥尔便过。应非即言定旨。滞句迷源。从上宗乘。合作么生议论。直得三世诸佛。不能自宣。六代祖师。全提不起。一大藏教。诠注不及。所以棒头取证。喝下承当。意句交驰。还同流浪。其有通方作者。共相证明。
　　示众云。立宾立主。剜肉作疮。举古举今。抛沙撤土。直下无事。正是无孔铁锤。别有机关。合入无间地狱。明眼衲子。应须自看。
　　师问大龙。语底默底不是。非语非默底更非。总是总不是拈却。大用现前。时人知有。大龙如何。龙云。子有如是见解那。师云。这老汉。今日瓦解氷消。
　　至晚。龙问师。那里是老僧瓦解氷消处。师云。转见不堪。拂袖便出。龙云。叵耐叵耐。师不顾。
　　后举似福严雅雅云。何不与他本分草料。师云。和尚更买草鞋行脚。始得。
　　一日五人新到相看。师云。洞庭绝顶无行路。不假梯航试道看。云特来礼拜和尚。师云。湛水停舟。徒劳运济。僧无语。师云。过这边来。其僧齐过。师云。将头不猛。带累三军。参堂去。
　　师问僧名甚么。云宗雅。师云。雅即不问。如何是宗。僧无对。
　　师云。且限三日。其僧频来下语。师不诺。僧云。和尚作么生。师云。你何不问。僧拟问。师连打数棒。
　　一日六人新到相看。师问参头。夫为上将。须是七事随身。两刃交锋。作么生。云久响和尚。有此一着。师云。一着放过。还我草鞋钱来。僧便喝。师便打。僧约住棒。与师一掌。师云。未到翠峰时。与你三十棒了也。僧无语。师云。且过一边着。
　　却问第二僧。副将作么生。僧茫然。师云。一状领过。吃茶了。
　　师把住参头云。适来公案。这里只恁么。堂中作么生举。僧拟议。师打一坐具。便推出。
　　一日六人新到相见。师问。还有作家禅客么。参头云。和尚道甚么。师云。点即不到。僧拟议。师便喝。僧无语。师云。龙头蛇尾汉。
　　复问第二僧。僧指参头云。和尚问你。何不祇对。师与一掌。僧无语。
　　复指第三僧。其僧茫然。师云。一状领过。
　　师问僧。甚处人。僧提起坐具。师云。虾跳不出斗。僧云。[跳-兆+孛]跳。师便打。僧云。更[跳-兆+孛]跳。师又打。僧便走。师唤回。僧作礼云。触忤和尚。师云。我要这话行。你又走作么。僧云。已徧天下了也。师又打五棒。僧云。有诸方在。师云。你只管吃棒。
　　师又唤第二人近前。僧近前。师云。你是甚处人。云鼎州。师云。败也。云青天白日。师云。两重公案。云恰是。师以拄杖指云。你拟[跳-兆+孛]跳那。僧议拟。师亦打五棒。
　　参头云。这僧。与某甲吃棒不同。师云。一时近前来。僧珍重便走。师随后与一拄杖。
　　师问僧。近离甚处。云和尚道甚么。师云。我问你。近离甚处。僧退身而立。师云。克由叵耐。不言来处。将拄杖来。僧云。某甲近离奉川。师云。打野榸汉。何不早恁么道。
　　复问第二人云。你也一处来。云某甲近离大梅。师云。两段不同。好与三十棒。且放过。
　　师问聪道者云。久参事作么生。聪云。青天白日。师云。乱走作甚么。聪便喝。师云。吃棒得也。聪拟举手。师打一坐具云。你看。这瞎汉乱做。
　　师问僧。近离甚处。云天台。师云。还见智者么。云见。师云。为甚么在我脚底。僧无语。师云。脱空妄语汉。
　　师问僧。近离甚处。云温州。师云。还识永嘉大师么。云是乡人。师云。与你隔海在。云酌然。师云。面赤不如语直。僧无语。师嘘一声。
　　师在大沩。为知客李殿院来。问云。知客是长老乡人那。师云不敢。李云。且在这里。不得乱走。师云。本为行脚。李云。行脚当为何事。师云。看乱走底。李大笑。
　　僧问。只在目前。为甚么再三不睹。师云。截耳卧街。
　　云黑豆未生芽时如何。师云。喂驴喂马。云生芽后如何。师云。透水透沙。
　　僧问。牛头未见四祖时如何。师云。恰恁么。云见后如何。师云。三生六十劫。
　　僧问。如何是雪窦境。师云。天无四壁。云如何是境中人。师云。月在中峰。

　　鼎州彰法灯泗禅师(凡一)

　　僧问。如何是佛法大意。师云。多少人摸索不着。云忽然摸着时如何。师云。堪作甚么。

　　潭州云盖继鹏禅师(凡三)

　　初谒双泉雅禅师。雅令充侍者。示以芭蕉拄杖话。经久无省发。
　　一日雅向火次。师侍立。雅忽问。拄杖子话。试举来。与子商量。师拟举。雅拈火筯便摵。师豁然大悟。
　　白云端颂云。与夺双行验正邪。才争拄杖便亡家。蓦然铁棒如风至。失却从前眼里花。
　　示众云。高不在绝顶。富不在福严。乐不在天宫。苦不在地狱。良久云。相识满天下。知心能几人。
　　僧问。如何是佛法大意。师云。舌头无骨。

　　鼎州梁山缘观禅师法嗣
　　郢州太阳明安警延禅师(凡十一)

　　师问梁山。如何是无相道场。梁指观音云。此是吴处士画。师拟进语。梁急索云。这个是有相底。那个是无相底。师於言下大悟。作礼。叉手而立。梁云。何不道取一句。师云。道即不辞。恐上纸墨。梁山呵呵大笑云。此语已后。上碑去在。
　　示众云。诸禅德。须明平常无生句。妙玄无私句。体明无尽句。第一句。通一路。第二句。无宾主。第三句。兼带去。一句道得。师子嚬呻。二句道得。师子返掷。三句道得。师子踞地。纵也周徧十方。擒也一时坐断。正恁么时。作么生通得个消息。大众证明。若通不得来朝更献楚王看。
　　时有僧出问。如何是平常无生句。师云白云覆青山。青山顶不露。云如何是妙玄无私句。师云。宝殿无人不侍立。不种梧桐免凤来。云如何是体明无尽句。师云。手指空时天地转。回途石马出纱笼。
　　问如何是师子嚬呻。师云。终无回顾意。争肯落平常。云如何是师子返掷。师云。周旋往返全归父。繁兴大用体无亏。云如何是师子踞地。师云。逈绝去来机。古今无变异。
