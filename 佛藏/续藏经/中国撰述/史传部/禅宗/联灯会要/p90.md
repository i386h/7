<!-- { "loadSidebar": true } -->
　　问僧。有亦不是。无亦不是。不有不无。亦不是。汝本来名甚么。云已具名了。师云。具名即不无。毕竟名甚么。僧云。只这是。师云。且喜没交涉。
　　僧问。学人道不得处。请师道。师云。别日来。与汝道。僧云。即今为与么不道。师云。觅个领话人。不可得。
　　师问僧。张黄李赵。不是汝本来姓。汝本来姓。个甚么。云与和尚同姓。师云。同姓即且从。汝本来姓。个甚么。云待汉水逆流时。即向和尚道。师云。只今为甚么不道。云汉水逆流也未。师休去。
　　师因檀越。请堂中首座。开堂。主事报师。师云。是即是。欠悟在。
　　首座闻得。束装而去。师拈拄杖。随后打出。

　　襄州洞山师虔禅师法嗣(亦云青林)
　　襄州凤凰山石门献蕴禅师(凡六)

　　师问青林。从上诸圣。学人还有分也无。林据坐。师良久。林云。会么。师云。不会。林云。无子用心处。师於言下大悟。
　　住后。凡有扣问。多云好大哥。然后答话。时人呼为大哥和尚。
　　师在青林作园头。林问。今日作甚么。师云。种菜。林云。徧界是佛身。子向甚么处种。师云。金锄才动土。灵苗在处生。
　　林次日入园。召蕴阇梨。师应诺。林云。剩栽无影树。留与后人看。师云。若是无影树。又岂受栽。林云。不受栽。子还见他枝叶么。师云。不曾见。林云。既不曾见。争知不受栽。师云。只为不见。所以道不受栽。林云。如是如是。
　　示众云。瑠璃殿上。光辉之日日无私。七宝山中。晃耀之头头有据。泥牛运步。木马嘶鸣。野老讴歌。樵人舞袖。太阳路上。古曲玄音。林下相逢。复有何事。
　　马王。自青林请师。过夹山。王出远迎。遂问。如何是祖师西来意。师云。好大哥。御驾六龙千古秀。玉阶排仗出金门。
　　僧问。月生云际时如何。师云。三个孩儿抱花鼓。好大哥。莫来拦我球门路。
　　问如何是祖师西来意。师云。好大哥。玉印不离天子手。金箱岂许外人知。
　　问如何是和尚家风。师云。骑骏马骤高楼。铁鞭指出胡人路。
　　问不落机关。请师别道。师云。湛月迅机无可比。君今曾问几人来。云只今问和尚。师云。好大哥。云绽不须藏九尾。恕君残寿速归丘。

　　襄州万铜山广德禅师(凡一)

　　僧问。尽大地是个死尸。向甚么处葬。师云。北邙山下。千丘万丘。

　　抚州疎山羌仁禅师法嗣
　　筠州黄蘗慧禅师(凡一)

　　师谒疎山。正值坐法堂。参次。师先顾视大众。然后设问云。剎那便去时如何。山云。逼塞虚空。你作么生去。师云。逼塞虚空。不如不去。山休去。
　　师下至僧堂前。首座谓师云。适观上座。祗对和尚。语甚奇特。师云。此乃率尔。实自偶然。敢望慈悲。开示愚迷。座云。一剎那间。还有拟议也无。师言下有省。

　　隋州护国净果守澄禅师(凡二)

　　同演化大师。在湖南报慈。值慈升堂次。演化出问。如何是真如佛性。慈云谁无。化不契。
　　请益师。师云。汝但问来。化理前问。师云。谁有。化於言下契悟。乃云。首座或在众。或住持。某甲誓终身相助。后化亦继师。住护国。
　　僧问。诸佛不到处。是甚么人行履。师云。耽耳髼头。驴面兽腮。
　　问如何是祖师西来意。师云。一人传虚。万人传实。
　　问百了千当时如何。师云。阶下汉。
　　问鹤立枯松时如何。师云。地下底。一场[怡-台+摩][怡-台+罗]。
　　问会昌沙汰时。护法善神。向甚么处去。师云。三门外两个。一场[怡-台+摩][怡-台+罗]。
　　问滴水滴冻时如何。师云。日出后。一场[怡-台+摩][怡-台+罗]。

　　洛京长水归仁禅师(凡一)

　　僧问。如何是祖师西来意。师云。仰面独扬眉。回头自拍手。
　　云如何是和尚家风。师云。骑牛戴席帽。渡水着靴衫。
　　问如何是灵泉活计。师云。东壁打西壁。

　　抚州大安山省禅师(凡三)

　　僧问。失路迷人。请师直指。师云。三门前去。
　　问离四句。绝百非。请师道。师云。我王库内。无如是刀。
　　问重重关锁。信息不通。时如何。师云。争得到这里。云到后如何。师云。彼中事作么生。
　　问如何是真中真。师云。十字街头泥佛子。

　　筠州高安白水本仁禅师法嗣
　　杭州瑞龙幻璋禅师(凡一)

　　示众云。老僧顷年。游历江外。岭南荆湖。但有知识丛林。无不参问。盖为今日。与诸人聚会。要知个去处。然诸方终无异说。只教当人。歇却狂心。休从他觅。但随方任真。亦无真可任。随时受用。亦无时可用。设使垂慈苦口。且不可呼昼作夜。更饶善巧多方。终不能指东为西。脱或能尔。自是神通作怪。非干我事。若是学语之流。不自省已知非。真欲向空里采花。波中捉月。还着得心力么。汝今各宜退思。忽然省去。始知瑞龙老汉。事不获已。迂回太甚。还肯么。

　　澧州洛浦元安禅师法嗣
　　凤翔府青峰传楚禅师(凡二)

　　师斋次。问北院云。先师道。信手拈来草。师兄作么生。院拈起一只筯。师云。汝恁么。又何曾梦见先师。院云。汝恁么会。又何曾梦见先师。
　　白水问师。我闻洛浦有生机一路。是否。师云是。水云。止却生机。熟路上。道将一句来。师云。生机上。死人无数。熟路上。不着活汉。水云。此是洛浦底。上座分上。又作么生。师云。非但洛浦。夹山亦不柰何。水云。夹山为甚么不柰何。师云。不见道。生机一路。

　　蕲州乌牙彦宾禅师(凡一)

　　僧问。未作人身已前。作个甚么来。师云。三脚石牛波上走。一枝瑞气月前分。
　　问匹马单枪。直入时如何。师云。饶汝雄信解拈枪。犹较秦王一百步。
　　问久战沙场。为甚么。功名不就。师云。双雕随手落。李广不当名。
　　问百步穿杨。中的者谁。师云。将军不上便桥。金牙徒劳拈筈。

　　袁州蟠龙可文禅师法嗣
　　袁州木平善导禅师(凡五)

　　问洛浦。如何是一沤未发已前事。浦云。移舟谙水势。举棹别波澜。师不肯。
　　复问蟠龙。龙云。移舟不别水。举棹即迷源。师从此悟入。
　　云峰悦云。木平若於洛浦言下。悟去。犹较些子。可惜许。向蟠龙死水里淹杀。
　　后有问。如何是木平。对云。不劳斤斧。师云。果然。只在这里。诸禅德。大凡发足超方。也须甄别邪正。识辨真伪。带些眼筋。始得。然虽如此。也是贼过后张弓。
　　僧问。如何是木平一句。师云。逼塞虚空。僧云。逼塞虚空。意旨如何。师便打。
　　李王问。如何是木平。师云。不劳斤斧。王云。为甚么不劳斤斧。师云。向道木平。
　　僧问。亡僧迁化。向甚么处去。师云。石牛沿古路。日里夜明灯。
　　师凡有僧来参。先令担泥三檐。有偈云。南山路侧东山低。新到莫辞三檐泥。嗟汝在途经日久。明明不晓却成迷。

　　抚州黄山月轮禅师法嗣
　　郢州桐泉和尚(凡一)

　　黄山问师。天门一合。十方无路。若有道得。摆手出漳江。师云。蛰户未开。龙无龙句。山云。是汝恁么道那。师云。是即直言是。不是即直言不是。山云。摆手出漳江。

　　青原下第八世
　　福州罗山道闲禅师法嗣
　　婺州明招德谦禅师(凡二十三)

　　师自受罗山印记之后。出於流辈。机锋颕捷。无敢当者。
　　示众云。全锋敌胜。罕遇知音。同死同生。万中无一。寻言逐句。其数河沙。举古举今。灭胡种族。向上一路。啐啄犹乖。儒士相逢。握鞭回首。沙门所见。诚实苦哉。抛却真金。随群撮土。报诸稚子。莫谩波波。解得他玄。犹兼瓦砾。不如一掷。腾过太虚。只这灵锋。阿谁敢近。任君来箭。方称丈夫。拟欲吞声。不消一镢。
　　示众云。太处挂剑。用显吾宗。选佛场中。还有虎狼禅客么。出生入死。一任施展看。若也觑地觅针。切忌乱呈蒙袋。槌折你腰。莫言不道。
　　示众云。干剑轮顶。飞大宝光。虎眼锋前。豁开宗要。有何俊鹞。不避死生。眨上眉毛。与吾相见。
　　有僧才出。师便云。可惜许。
　　示众云。半夜明星当午现。愚夫犹待晓鸡鸣。便下座。
　　上堂。良久云。这里风头稍硬。不是你诸人。安身立命处。且归暖处商量。便归方丈。
　　大众随后。上方丈。方立定。师云。才到暖处。便乃瞌睡。拈拄杖一时趂下。
　　师到福田。众请上堂。才就座。有僧出云。某甲咨和尚。师便喝出。
　　却云。莫有英灵底么。一任擎展。选佛选祖。今正是时。所以道。惊群须是英灵汉。敌胜还他师子儿。选佛若无如是眼。假饶千载又何为。
　　师一日。谒胜光。才跨门。光方垂足。师云。伎俩已尽。拂袖而出。
　　师到鼓山。廨院吃饿。山见便问。这浙子。总不来鼓山。师云。某甲自从入岭。便患风。不得礼觐大师。山行数步。回顾师云。还有风也无。师略展两足。山云。元来是会禅。师云。和尚幸是大人。不得造次。山云。你不肯鼓山。待上来。与你三十棒。师云。吃棒自有人。
　　清八路。拈仰山插锹话。问师。古人意在插锹处。在叉手处。师召清上座。清应诺。师云。还梦见仰山么。清云。不要上座下语。只要商量。师云。若要商量。堂头自有五百人老师在。
　　师在招庆。普请般泥。庆将拄杖。当路坐。问一僧云。上窟泥。下窟泥。云上窟泥。庆打一棒。
　　又问一僧。僧云。下窟泥。庆亦打一棒。
　　却问师。师放下泥。叉手云。请和尚鉴。庆休去。
　　妙喜云。劈脊与一棒。看他如何折合。
　　师在招庆。殿上指壁画。问僧。是甚么神。云护法善神。师云。会昌沙汰时。甚么处去。僧无语。
　　师令僧。问演侍者。演云。你甚么劫中。遭此难来。
　　僧举似师。师云。直饶演上座。他后有一千众。有甚么用处。
　　僧请师别语。师云。甚么处去也。
　　师在法云。插火。从食堂前过。遇数兄弟。一人云。此是众僧火。盗向甚么处去。师转火插云。上座分上。有多少在里许。僧无语。师云。这一队汉。今夜总须冻杀。
　　师在智者。为首座。寻常不受净水。院主瞋云。上座不识触净。为甚么不受净水。师跳下床。拈起净瓶云。这个是触是净。主无语。师扑破净瓶。
　　师在王太傅宅。迎木佛。傅问。忽遇丹霞时作么生。师蓦头撮起云。也要分付着人。
