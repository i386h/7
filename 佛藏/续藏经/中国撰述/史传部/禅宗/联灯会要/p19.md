<!-- { "loadSidebar": true } -->
　　本为猎人趂鹿。从马祖庵前过。乃问。还见我鹿么。祖云。汝是何人。云射猎人。祖云。汝一箭射几个。云一箭射一个。祖云。汝不善射。云和尚善射否。祖云。善射。云一箭射几个。祖云。一箭射一群。云彼此生命。何用射他一群。祖云。既知如是。何不自射。云若教某甲自射。直是无下手处。祖云。这汉旷劫无明烦恼。今日顿歇。师掷下弓箭。投祖出家。
　　法灯云。且道作么生是一箭射一群底道理。直是三千大千世界生命。也不消一箭。
　　师自后。凡有僧来。以弓架箭。示之。
　　一日三平来。师唤云。看箭。平拨开胸云。此是杀人箭。活人箭又作么生。师扣弓弦三下。平便作礼。师云。三十年。架一张弓。两只箭。只射得半个圣人。遂拗折弓箭。
　　平后谒大颠。举前话。颠云。既是活人箭。为甚么。向弓弦上辨。平无语。颠云。三十年后。要人举此话。也难得。
　　师在厨下作务。祖问。作甚么。云牧牛。祖云。作么生牧。云一回入草去。蓦鼻拽将来。祖云。子真牧牛也。
　　师问西堂。汝解捉虚空么。堂云。解捉。师云。汝作么生捉。堂以手撮虚空。师云。汝不解捉。堂云。师兄作么生。师把西堂鼻头。便拽。堂作痛声云。大杀拽人鼻孔。直欲脱去。师云。直须恁么捉。始得。

　　袁州南源道明禅师(凡二)

　　示众云。快人一言。快马一鞭。有事何不出头来。无事各自珍重。
　　僧问。如何是一言。师吐舌云。待我有广长舌相。即向你道。
　　洞山来。才上法堂。师便云。已相见了也。洞便下去。明日却上。问昨日己蒙和尚慈悲。不知甚处是相见处。师云。心心无间断。流入於性海。洞云。洎合放过。遂辞去。师云。多学佛法。广作利益。山云。多学佛法。即不问。如何广作利益。师云。一物莫违。

　　鼎州中邑洪恩禅师(凡二)

　　仰山来谢戒。师於绳床上。以手拍口云。和和。山从西过东。师又以手拍口云。和和。山从东过西。却於中间而立。然后谢戒。师云。甚么处得此三昧来。山云。曹溪脱印子学来。师云。汝道。曹溪用此三昧接谁。山云。一宿觉。山却问。和尚甚处得此三昧。师云。我於马大师处。得此三昧。
　　仰山问。如何得见性去。师云。譬如一室有六窗。内有一猕猴。外有猕猴。从东边。唤狌狌。猕猴即应。如是。六窗俱唤俱应。山作礼云。适来蒙和尚譬喻。无不了知。更有一事。只如内猕猴瞌睡。外猕猴。欲相见时。如何。师下绳床。捉山手。作舞云。狌狌我与汝相见了也。
　　崇寿稠云。有人定得此道理么。若定不得。只是个弄精魂手脚。佛性义。在甚么处。
　　灵岩安云。灵岩有个猕猴。六根杜绝。一念不生。拽不向前。推不向后。且作么生唤。若唤得应。许你具只眼。若唤不应。也许你具只眼。

　　洛京佛光如满禅师(凡一)

　　唐顺宗问。佛从何方来。灭向何方去。既言常住世。佛今在何处。师云。佛从无为来。灭向无为去。法身等虚空。常在无心处。有念归无念。有住归无住。来为众生来。去为众生去。清净真如海。湛然体常住。智者善思惟。更莫生疑虑。
　　帝又问。佛向王宫生。灭向双林灭。住世四十九。又言无法说。山河及大地。天地及日月。时至皆归尽。谁言不生灭。疑情犹若斯。智者善分别。师云。佛体本无为。迷情妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。生亦未尝生。灭亦未尝灭。了见无心处。自然无法说。

　　潭州三角山总印禅师(凡二)

　　示众云。若论此事。眨上眉毛。早是蹉过了也。麻谷出众云。眨上眉毛。即不问。如何是此事。师云。蹉过了也。谷便掀倒绳床。师便打。
　　雪窦云。两个汉。有头无尾。眉毛未曾眨上。说甚么此事蹉过。
　　寻有僧问。眉毛为甚么不眨上。宝便打。
　　示众云。凡说法。须用应时应节。
　　时有僧问。四黄四赤时如何。师云。三月杖头挑。云为甚么满肚贮气。师云。争柰一条绳何。云如何得出气去。师云。直待皮穿。

　　伊阙伏牛自在禅师(凡二)

　　吴兴李氏子。为马祖驰书。上忠国师。国师问。马大师如何示徒。云即心是佛。国师云。是甚么语话。
　　又问。更有甚么言句。云非心非佛。或云。不是心。不是佛。国师云。犹较些子。
　　师却问。未审和尚此间。如何示徒。国师云。三点如流水。曲似刈禾鎌。
　　雪窦向犹较些子处。便喝。又向曲似刈禾鎌处云。是甚么语话。也好与一拶。见之不取。千载难忘。
　　示众云。即心即佛。是无病求药。非心非佛。是药病相治。
　　僧问。如何是脱洒一句。师云。伏牛山下古今传。

　　湖南东寺如会禅师(凡四)

　　始兴曲江人也。示众云。心不是佛。智不是道。剑去久矣。尔方刻舟。
　　师问仰山。甚处人。山云广南人。师云。我闻广南有镇海明珠。是否。云是。师云。此珠如何。云白月即隐。黑月即现。云将得来否。云将得来。师云。何不呈似老僧。云某甲昨到沩山。被索此珠。直得无言可对。无理可伸。师云。真师子儿。善能哮吼。譬如蟭螟虫。向蚊子眼睫上作窠。於十字街头。大叫云。土旷人稀。相逢者少。
　　仰山来。师云。已相见了也。不用上来。山云。恁么相见。莫不当么。师便归方丈。闭却门。
　　仰山举似沩山。沩云。子是甚么心行。仰山云。若不恁么。争识得伊。
　　承天宗云。仰山识得东寺。强说道理即不可。设使沩山亲去。也未得与东寺相见。
　　师同崔相国。入佛殿。见雀儿。於佛头上抛粪。乃问。一切众生。皆有佛性。是否。师云。是。崔云。既有。为甚么。却向佛头上抛粪。师云。他终不去鹞子头上抛。

　　池州鲁祖宝云禅师(凡四)

　　寻常才见僧来。便面壁。
　　南泉闻乃云。我寻常。向师僧道。向佛未出世时会取。尚不得一个半个。他恁么。驴年去。
　　罗山闲云。陈老师。当时若见。背上与五火抄。何故。为伊会放。不会收　玄沙云。我当时若见。也与五火抄　翠岩芝云。何劳如此。若有僧来见。甚么知时好　又云。我即不然。未具胞胎时。不得会。会得打折汝腰　妙喜云。鲁祖不得。南泉洎乎觑破壁。
　　洞山来作礼侍立。少顷而出。却再入来。师云。只恁么只恁么。所以如此。洞云。大有人不肯。师云。作么取你口辨。洞山乃侍奉数月。
　　僧问。如何是双林树。师云。有相身中无相身。云如何是无相身。师云。金香炉下铁昆仑。
　　僧问。如何是不言言。师云。你口在甚么处。云某甲无口。师云。寻常将甚么吃饭。僧无对。
　　洞山云。他又不饥。吃甚么饭　雪窦云。好劈脊棒。这汉开口了合不得。合口了开不得。

　　定州柏岩明哲禅师(凡二)

　　洞山与密师伯到。师问。二上座。甚处来。洞云。湖南来。师云。观察使姓甚么。洞云不得姓。师云。名甚么。云不得名。师云。还理事也无。云自有廓幕在。师云。还出入也无。洞云。不出入。师云。岂不出入。洞拂袖而出。
　　师次日侵晨入堂。召二上座。二人便出。师云。昨日老僧。对上座一转语。不称意。一夜不安。今请上座。别转语。若惬老僧意。便开粥相伴过夏。洞云。请和尚问。师云。不出入。洞云。太尊贵生。师乃开粥同过夏。
　　师见药山看经。师云。老和尚莫猱人好。山置问经云。日头早晚。师云。正午也。山云犹有文彩在。师云。某甲无亦无。山云老兄好聪明。师云。某甲只恁么。和尚作么生。山云跛跛挈挈。百丑千拙。且恁么过时。

　　京兆府兴善惟宽禅师(凡二)

　　衢州信安祝氏子。僧问道在何处。师云。只在目前。云我何不见。师云。汝有我故。所以不见。云我有我故。所以不见。未审和尚。还见也无。师云。有汝有我。展转不见。云无汝无我。还见也无。师云。无汝无我。阿谁求见。
　　僧问。狗子还有佛性也无。师云有。云和尚还有也无。师云。无。云一切众生。皆有佛性。和尚为甚么。却无。师云。我非一切众生。云既非众生。莫是佛否。师云。不是佛。云究竟是何物。师云。亦不是物。云可见可思否。师云。思之不及。议之不得。故云不可思议。

　　洪州百丈惟政禅师(凡二)

　　一日谓众云。汝等为我开田。我为汝说大义。僧开田了。云请和尚说大义。师展开两手。
　　白云端云。百丈说大义。止於此。当时再参马祖底。向甚么处去也。若言更有。未免为蛇画足。且作么生。得知百丈老人立地处。客来无茶点。苛汤备礼仪(作大智语拈。误也)。
　　师问南泉。从上知识。还有不为人说底法么。泉云有。师云。作么生是不为人说底法。泉云。不是心。不是佛。不是物。师云。恁么则说了也。泉云。某甲只恁么。和尚又作么生。师云。我又不是善知识。争知有说不说。泉云。某甲不会。师云。我太煞为汝说了也。
　　大沩喆云。百丈只知瞻前。不知顾后。待他道某甲不会。但云。我更不会。非唯与南泉。为师为匠。亦乃与天下人。为师为匠。

　　洪州泐潭法会禅师(凡一)

　　师问马大师。如何是祖师西来意。大师云。低声。复召师。近前来。师近前。大师打一掌云。六耳不同谋。且去明日来。
　　师明日再问。大师云。待老汉上堂时。出来。与汝证明。师於此有省。

　　洪州泐潭常兴禅师(凡二)

　　师因行食。与庞居士。士接食。师缩手云。生心受施。净名早诃。去此一机。居士还甘否。士云。当时善现。岂不作家。师云。干他甚么事。士云。食到口边。被人夺却。师便下食。士云。不消一句子。
　　居士问。马大师着实为人处。还分付师么。师云。我尚不见他。作么生知他着实处。士云。只此见解。也无讨处。师云。居士也不得一向言说。士云。一向言说。师又失宗。若作两向三向。师还开得口么。师云。直是开口不得。可谓实也。士抚掌而去。
　　南泉来。见师面壁而坐。泉抚师背一下。师云。阿谁。泉云普愿。师云。如何。泉云。也寻常。师云。汝何多事。
　　妙喜云。也要验过。

　　潭州华林善觉禅师(凡三)

　　常持锡。夜出林麓。一振锡。一称观音号。
　　夹山问。远闻和尚念观音。是否。师云然。山云。骑却头时如何。师云。出头从你骑。不出头骑个甚么。山无对。
　　有僧来。方展坐具。师云。缓缓。云和尚见个甚么。师云。可惜许。磕破钟楼。其僧从此悟入。
