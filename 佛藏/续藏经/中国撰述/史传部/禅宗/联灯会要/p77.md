<!-- { "loadSidebar": true } -->
　　师复云。还识命么。欲知命。流泉是命。湛寂是身。千波竞起。是文殊境界。一亘晴空。是普贤床榻。其次借一句子是指月。於中事是话月。从上宗门中事。如节度使信旗。相似。且如诸方先德。未建立许多名目。指陈已前。兄弟。约甚么体格商量。到这里。不假三寸。试道看。不假耳根。试采听看。不假眼根。试辨白看。所以道。声前抛不出。句后不藏形。尽乾坤。都卢是汝诸人本体。向甚么处。着眼耳鼻舌。若向意根下。图度作解。尽未来际。未有了日。所以洞山和尚道。拟将心意学玄宗。状似西行却向东。珍重。
　　僧问。承师有言。诸圣间出。只是传语底人。是否。师云。是。云世尊一手指天。一手指地云。天下天下。唯我独尊。为甚么。唤作传语底人。师云。只为他一手指天。一手指地。所以唤作传语人。
　　僧问。如何是自己。师云。更问阿谁。云便恁么承当时如何。师云。须弥上不可戴须弥。
　　僧问。一笔丹青。为甚么。邈志公真不得。师云。僧繇却许志公。僧云。为甚么。繇却许志公。师云。乌龟稽首须弥柱。

　　台州涌泉景欣禅师(凡四)

　　示众云。若是应世傍借。尽是千差门头事。善恶二念未生时。是法身体。才生属报身。报属化。一化千化。我道尽处为身。空处为座。万行为衣。只唤作三世。因圆果满。是菩提成立处。直得白衣拜相。善财龙女。屠儿广额。抛刀便行。乃是一乘圆顿。犹是时人净土。亦云一生补处。直得无方绝所。物物不拘。亦是佛地愚。若是渠争肯坐着方所。我道出不随应入不居空。内证见寂。即落守蕴。外证明空。即落明蕴。有见落常。无见落断。不有不无。即落中道。若不知有此事。尽被人天带将去。切须在意。莫作等闲。
　　示众云。我四十年。在这里。尚自有走作。汝等诸人。莫开大口。见解人多。行解人。万中无一个半个。见解言语。总要知通。若识不尽。敢道轮回去在。为何如此。盖为识漏未尽。汝但尽却今时。即得成立。亦唤作立中功。转功就他去。亦唤作就中功亲他去。我所以道。亲人不得度。渠不度亲人。恁么譬喻。尚不会荐得。浑仑底。但管取信。乱动舌头。不见洞山道。相续也大难。汝须知有此事。若不知有此事。啼哭有日在。
　　雪峰相访。及去。师门送。峰入轿了。师云。这个四人舁。那个几人舁。峰涌身起云。道甚么。师再问。峰云。行行。他不会。师云。知即知。即是道不得。
　　强德二禅客。路次见师骑牛。禅客云。头角甚分明。争奈骑者不识。师骤牛而去。二禅客。憩於树下煎茶。师回来。下牛相问讯。与坐吃茶。师问近离甚处。云那边。师云。那边事作么生。僧提起茶盏。师云。犹是这边事。那边事作么生。二人无对。师云。莫道骑者不识好。

　　潭州云盖志元禅师(凡三)

　　师问云居。某甲不奈何时如何。居云。只为工夫不到。师不礼拜而退。
　　后问石霜。霜云。非但阇梨。老僧亦不柰何。云和尚。因甚么。不奈何。霜云。我若奈何。便拈却你不奈何。师乃作礼求入室。
　　师因僧问石霜。万户俱闭。即不问。百户俱开时如何。霜云。堂中事作么生。僧云。无人接得渠。霜云。道也太杀道。只道得八成。师闻。乃礼请石霜。为道。霜不道。师抱石霜。从方丈后去。复作礼不住。云请和尚。为某甲道。若不道。须打和尚去。霜云。得在。师复设拜。霜云。无人识得渠。师於言下有省。
　　翠岩云。先行不到。末后太过。
　　妙喜云。一对无孔铁锤。就中一个最重。
　　有道正奏闻马王。乞与师论义。马王请师至。具说其事。师茶罢。就大王。借一口剑。乃握剑。问道正。你本教道。恍恍惚惚。其中有物。是何物。杳杳冥冥。其中有精。是何精。道得即不斩。道不得即斩。道正作礼谢过。师谓大王曰。还识此人否。云识。师云。是谁。云道正。师云不是。其道若正。合对得臣。只是个无主孤魂。
　　因斯。道门不复纷纭。

　　福州覆舡荐禅师(凡四)

　　道吾问。久响和尚会禅。是否。师云。苍天苍天。吾近前。掩却师口云。低声低声。师与一掌。吾云。苍天苍天。师近前把住云。得与么无礼。吾却与师一掌。师云。老僧罪过。吾拂袖便行。师呵呵大笑云。早知如是。悔不如是。
　　师见僧来。作起身势。僧便出去。师云。阇梨。且容人事。僧回身。作抽坐具势。师却归方丈。僧云。苍天苍天。师云。龙头蛇尾。僧叉手近前而立。师云。败将投主。不存性命。
　　僧问。钩锥不到处。请师道。师良久。僧云。掣电之机。徒劳伫思。师云。出格一句。你试道看。僧近前三步。却退后。师云。此是出格句。即今事作么生。僧以衣袖一拂。便出。师云。也是天津桥上汉。
　　僧问。如何是师子子。师云。善能哮吼。僧抚掌云。好手好手。师云。青天白日。却被鬼迷。僧作掀绳床势。师便打。僧云。驴事未去。马事到来。师云。酌然是作家。僧拂袖而去。师云。将瓯盛水。拟比大洋。

　　潭州大光居诲禅师(凡三)

　　师依石霜凡十年。霜问。国家每年。放举人及第。朝门还得拜也无。师云。有一人。不求进。霜云。凭何。师云。他不为名。霜云。除却今日。别更有时也无。师云。渠亦不道今日者是。
　　示众云。一代时教。只是整理今时人手脚。直饶剥尽到底。只成得个了事人。不可将当衲衣下事。所以四十九年。明不尽。标不起。到这里。合作么生。若更忉忉。恐成负累。
　　僧问。达磨还是祖否。师云。不是祖。云不是祖。又来作个甚么。师云。为你不荐祖。云荐后如何。师云。方知不是祖。

　　凤翔府石柱和尚(凡一)

　　师谒洞山。因山垂语云。有四种人。一人说过佛祖。一步行不得。一人行过佛祖。一句说不得。一人说得行得。一人说不得。行不得。且道。那个是其人。
　　师出众云。一人说过佛祖。一步行不得。只是无舌。不许行。一人行过佛祖。一句说不得。只是无足。不许说。一人说得行得。正是函盖相应。一人说不得。行不得者。如断命而求活。此是石女儿。担枷带锁。洞山云。阇梨自己。又作么生。师云。该通分上。卓卓宁彰。洞山云。只如海上明公秀。又作么生。师云。幻人相逢。抚掌呵呵。

　　潭州文殊禅师(凡一)

　　僧问。僧繇为甚么。邈志公真不得。师云。非但僧繇。志公亦邈不得。云志公为甚么邈不得。师云。彩绘不将来。云和尚还邈得也无。师云。我亦邈不得。云和尚为甚么。邈不得。师云。渠不以苟我颜色。教我作么生邈。

　　秀才张公拙(凡一)

　　往石霜。访禅月齐巳太布衲。石霜相接。公但略相顾而已。即与三人。终日剧谈。
　　公忽问。三人中。何不推一人。作长老。禅月知公轻於霜。乃云。公宜谒堂头和尚。此是肉身菩萨。堂中五百学徒。胜某甲者。二百五十人。公遂钦奉。即造方丈参礼。
　　霜问。秀才何姓。公云。姓张名拙。霜云。觅巧了不可得。拙自何来。公言下有省。乃述偈云。光明寂照徧河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅盘生死是空华。

　　筠州洞山良价禅师法嗣
　　抚州曹山本寂禅师(凡二十三)

　　泉州莆田张氏子。谒洞山。山问师。名甚么。师云。本寂。云何不向上道。师云。不道。云为甚么不道。师云。不名本寂。洞山器之。
　　师辞洞山。山问。甚处去。师云。不变异处去。洞云。不变异处。岂有去耶。师云。去亦不变异。
　　示众云。诸方尽把格则。何不与他道一转语。教伊不疑去。云门便问。密密处。为甚么不知有。师云。只为密密。所以不知有。门云。此人如何亲近。师云。莫向密密处亲近。门云。不向密密处亲近时如何。师云。始解亲近。门云。诺诺。
　　妙喜云。浊油更着湿灯心。
　　示众云。莫行心处路。不挂本来衣。何须更恁么。切忌未生时。
　　师闻钟声。乃云。阿耶耶。阿耶耶。僧云。和尚作甚么。师云。打着我心。
　　五祖戒云。作贼人心虚。
　　云门问。如何是沙门行。师云。吃常住苗稼者是。门云。便恁么去时如何。师云。汝还畜得么。门云畜得。师云。汝作么生畜。门云。着衣吃饭。有甚么难。师云。何不道披毛带角。门便作礼。
　　镜清问。清虚之理。毕竟无身。时如何。师云。理即如是。事作么生。云如理如事。师云。谩曹山一人即得。争柰诸圣眼何。云若无诸圣眼。争鉴得个不恁么。师云。官不容针。私通车马。
　　大沩喆云。曹山虽善切瑳琢磨。其奈镜清玉本无瑕。要会么。不经敏手。终成废器。
　　僧清锐问。某甲孤贫。乞师赈济。师召锐阇梨。锐应诺。师云。清源白家三盏酒。吃了犹道未沾唇。
　　师问强德二上座。菩萨在定。闻香象渡河。出甚么经。云涅盘经。师云。定前闻。定后闻。云和尚流也。师云。道也太杀道。只道得一半。云和尚又作么生。师云。滩下接取。
　　师问僧。甚处来。云扫地来。师云。佛前扫。佛后扫。云前后一时扫。师云。与我过袈裟来。
　　僧问。抱璞投师。请师雕琢。师云。不雕琢。云为甚么不雕琢。师云。须知曹山好手。
　　僧问。学人通身是病。请师医。师云。不医。云为甚么不医。师云。教你求生不得。求死不得。
　　僧问。子归就父。为甚么。父全不顾。师云。理合如是。云父子之恩何在。师云。始成父子之恩。云如何是父子之恩。师云。刀斧斫不开。
　　僧问。世间甚么物最贵。师云。死猫儿最贵。云为甚么死猫儿却贵。师云。无人着价。
　　僧问。如何是师子。师云。众兽近不得。云如何是师子儿。师云。能吞父母。云既是众兽近不得。为甚么却被儿吞。师云。若哮吼。祖父母俱尽。云只如祖父母。还尽也无。师云尽。云尽后如何。师云。全身归父。云前来为甚么道。父母俱尽。师云。不见道。王子能成一国事。枯木上更糁些子花。
　　僧问。乘教有言。大海不宿死尸。如何是海。师云。包含万有。云为甚么不宿死尸。师云。绝气息者不着。云既是包含万有。为甚么。绝气息者不着。师云。万有非其功。绝气息者有其德。云未审向上还有事也无。师云。有。云如何是向上事。师云。道有道无即得。争奈龙王按剑何。
　　僧问。幻本何真。师云。幻本元真。云当幻何显。师云。即幻即显。云恁么则始终不离於幻也。师云。觅幻相。了不可得。
