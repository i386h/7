<!-- { "loadSidebar": true } -->
　　因入佛殿。指钵盂。问殿主。这个是甚么钵。主云。药师钵。公云。只闻有降龙钵。主云。待有龙即降。公云。忽遇拏云擭雾来时。又作么生。云他亦不顾。公云。话堕也。
　　玄沙云。尽你神力走。向甚么处去　保福展云。皈依佛法僧　云门云。他日生天。莫辜负老僧。
　　王与长庆语话次。庆举。雪峰见僧来。竖起拂子。僧便出去。
　　庆云。若据此僧。合唤回与一顿棒。公云。和尚是甚么心行。庆云。洎合放过。
　　公到招庆。煎茶次。时朗上座。与明招把铫。忽翻却茶铫。公见乃问。茶炉下是甚么。朗云。捧炉神。公云。既是捧炉神。为甚么翻却茶铫。朗云。事官千日。失在一朝。公拂袖而出。招云。朗上座。吃却招庆饭了。却向江外打野榸。朗云。你又作么生。招云。非人得其便。
　　雪窦云。当时但踏倒茶炉　大沩喆云。王太傅。大似相如夺璧。怒发冲冠。明招也是忍俊不禁。难逢快便。大沩若作朗上座。当时见问。但呵呵大笑。何故。见之不取。千载难忘。

　　漳州保福从展禅师法嗣
　　泉州招庆省僜禅师(凡一)

　　同保福。入佛殿。睹佛像。福举手问师。佛与么。意作么生。师云。和尚也是横身。福云。一橛我自取。师云。和尚不唯横身。福然之。

　　漳州报恩熙禅师(凡一)

　　为保福。往王太傅宅。下书。王问。漳南和尚。近日还为人么。师云。若道为人。即屈着和尚。若道不为人。又屈着太傅。王云。何不道取一句。待铁牛能啮草。木马解含烟。师云。某甲惜口吃饭。
　　王良久。又问。驴来马来。师云。驴马不同途。王云。争得到这里。师云。谢太尉领话。

　　福州鼓山神晏国师法嗣
　　金陵净德慧悟禅师(凡一)

　　福州人也。僧问。如何是大道。师云。我无小径。云如何是小径。师云。我不知有大道。

　　福州鼓山智岳禅师(凡一)

　　本州人也。初游方。至鄂州黄龙。遂问。久响黄龙。到来只见赤斑蛇。龙云。汝只见赤斑蛇。且不识黄龙。师云。如何是黄龙。龙云。滔滔地。师云。忽遇金翅鸟来。又作么生。龙云。性命难存。师云。恁么则被他吞却也。龙云。谢子供养。
　　师不契。寻回受业。礼觐国师。发明奥旨。

　　建州白云智作禅师(凡三)

　　因鼓山上堂。召大众。众皆回眸。山披襟示之。师忽有省。
　　鼓山一日问。南泉唤院主。意作么生。师叉手端容而立。山莞然奇之。
　　示众云。还有人向宗乘中。致得一问来么。待山僧向宗乘中答。时有僧出作礼。师便归方丈。

　　明州翠岩令参禅师法嗣
　　杭州龙册子兴禅师(凡二)

　　僧问。正位中。还有成佛否。师云。谁是众生。云恁么则成佛去也。师云。还我正位来。云如何是正位。师云。汝是众生。
　　僧问。如何是无价珍。师云。卞和空抱璞。云忽遇楚王。还进也无。师云。刖足始知非。

　　泉州卧龙道溥禅师法嗣
　　漳州保福清豁禅师(凡二)

　　福州永泰人也。卧龙问师。豁阇梨。见何尊宿来。师云。某甲谒大章。得个信入处。龙遂升座。众集。龙召豁阇梨。出来烧香。对众说悟处。老僧为汝证明。师出烧香云。香已烧了。悟卧不悟。龙深肯之。
　　僧问。家贫遭劫时如何。师云。不能尽底去。云为甚么不能尽底去。师云。贼是家亲。云既是家亲。为甚么翻成家贼。师云。内既无应。外亦不能为。云忽然捉败。功归何处。师云。赏亦未曾闻。云恁么则劳而无功去也。师云。功则不无。成而不处。云为甚么不处。师云。不见道。太平本是将军致。不许将军见太平。
　　妙喜云。丝来线去。弄精魂。

　　洪州云居怀岳禅师法嗣
　　扬州风化令崇禅师(凡一)

　　僧问。如何是敌国一局碁。师云。下将来。
　　问一棒打破虚空时如何。师云。把将一片来。

　　安州白兆志圆禅师法嗣
　　朗州大龙智洪禅师(凡一)

　　僧问。如何是佛。师云。即汝是。云如何领会。师云。更嫌钵盂无柄那。

　　襄州白马行霭禅师(凡一)

　　僧问。如何是清净法身。师云。井底虾蟆吞却月。
　　云如何是白马正眼。师云。面南看北斗。

　　晋州兴化师普禅师(凡二)

　　僧问。盈龙宫。溢海藏。真诠。即不问。如何是教外别传底事。师云。眼里耳里鼻里。云莫只这便是么。师云。是甚么。僧便喝。师便打。
　　师问僧。近离甚处。云下寨。师云。还逢着贼也无。云今日捉下。师云。放你三十棒。

　　洪州同安丕禅师法嗣
　　洪州同安志禅师(凡一)

　　僧问。一机不到。如何举唱。师云。徧处不逢。玄中不失。
　　问凡有言句。尽落今时。学人上来。请师直指。师云。目前不现。句后不迷。云向上事如何。师云。逈然不换。标的即乖。

　　青原下第九世
　　婺州明招德谦禅师法嗣
　　处州报恩契从禅师(凡一)

　　示众云。烈士锋前。还有俊鹰俊鹞么。放一个出来看。
　　时有僧出。师云。着精彩。僧拟议。师云。甚么处去也。
　　问师子未出窟时如何。师云。锋铓难击。云出窟后如何。师云。藏身无路。云欲出未出时如何。师云。命若悬丝。云向去事如何。师云拶。

　　鄂州黄龙诲玑禅师法嗣
　　枣树和尚(凡四)

　　僧问讯次。师问。你见阿谁了。便不审。云见师不问讯。礼式不全。师云。却是辜负老僧。
　　僧举似首座。座云。和尚近日。可谓为人切。师闻乃打首座七棒。座云。某甲恁么道。未有过在。乱打作么。师云。吃了我多少盐醋。又打七棒。
　　有僧辞。师问。若到诸方。有人问你老僧法道。作么生对他。云待他问。即道。师云。何处有无口底佛。云只这也还难。师竖起拂子云。还见么。僧云。何处有无眼底佛。师云。只这也还难。僧绕绳床一匝而出。师云。善能祗对。僧便喝。师云。老僧不识子。云用识作么。师敲绳床三下。
　　师问僧。发足甚处。云闽中。师云。俊哉。云谢师指示。师云屈哉。僧作礼。师云。我与么道。落在甚么处。僧无对。师云。彼自无疮。勿伤之也。
　　师问僧。未到这里时。在甚么处。安身立命。僧叉手近前。师亦近前。相并而立。僧云。某甲未到此时。和尚与谁并立。师指背后云。莫是伊么。僧无语。师云。不独自谩。兼谩老僧。僧作礼。师云。正是自谩。

　　嘉州黑水和尚(凡一)

　　问黄龙。雪覆芦花时如何。龙云。猛烈。师云。不猛烈。龙又云。猛烈。师又云。不猛烈。龙便打。师因而有省。

　　漳州罗汉桂琛禅师法嗣
　　金陵清凉法眼文益禅师(凡十三)

　　余杭鲁氏子。参长庆。不大发明。后同景修法琎三人。欲出岭。经过地藏。阻雪。少憩。藏即琛禅师也。琛问。此行何之。师云。行脚去。琛云。作么生是行脚事。师云。不知。藏云。不知最亲切。
　　又同三人。举肇论。至天地与我同根处。琛云。山河大地。与你自己。是同是别。师云同。琛竖起两指。熟视之云。两个。即便起去。
　　师须臾启行。琛门送之。问云。上座寻常说。三界惟心。万法惟识。乃指庭下片石云。且道。此石。在心内。在心外。师云。在心内。琛云。行脚人。着甚来由。安片石。在心头耶。师窘。无以对。即放包。依席下。求决择。近一月余。日呈见解。说道理。藏语之曰。佛法不恁么。师云。某甲词穷理绝也。藏云。若论佛法。一切见成。师於言下大悟。
　　后出世抚州崇寿。
　　长庆会下。有子昭首座。平昔与师商确古今。心中愤愤。一日领众。远诣抚州。责问於师。师举众出迎。特加礼待。主宾位上。各挂拂子。茶罢。昭忽变色问云。长老开堂。的嗣何人。师云。地藏。昭云。何太辜长庆先师。某甲同在座下。商确古今。曾无间隔。因何却嗣地藏。师云。某甲不会长庆一则因缘。昭云。何不问来。师云。长庆道。万象之中独露身。作么生。昭竖起拂子。师叱云。首座。此是当年学得底。别作么生。昭无对。师云。只如万象之中独露身。是拨万象。不拨万象。昭云。不拨。师云。两个。参随。连声救云。拨万象。师云。万象之中独露身。聻。昭等。[怡-台+摩][怡-台+罗]而退。师指住云。首座。杀父杀母。犹通忏悔。谤大般若。诚难忏悔。昭竟不能对。
　　於是参师。发明己见。更不开堂。
　　示众云。出家儿。但随时及节。便得。寒即寒。热即热。欲识佛性义。当观时节因缘。古今方便不少。石头初看肇论。至会万物为己者。其惟圣人乎。则曰。圣人无己。靡所不己。乃作参同契。首言。竺土大仙心。无过此语也。中间亦是寻常说话。夫欲会万物。为自己去。盖尽大地。无有一法可见。已而又嘱云。光阴莫虚度。所以告汝辈。但随时及节。便得。若也移时失候。却虚度光阴。於非色中。作色解。即是移时失候。且道。色作非色解。还当得么。若恁么会。便是没交涉。正是痴狂两头走。有甚用处。但守分过时好。
　　示众云。古人道。我立地待你构去。山僧如今坐地。待你构去。还有道理也无。那个亲。那个踈。试断看。
　　示众云。尽十方世界。皎皎地。无一丝头。若有一丝头。即是一丝头。
　　法灯云。若有一丝头。不是一丝头。
　　师指橙子云。识得橙子。周匝有余。
　　云门云。识得橙子。天地悬殊　天衣怀云。识得橙子。梌楠木做　圆通秀云。识得橙子。四脚着地。其间一出一没。半合半开。有得有失。有亲有疎。具眼禅人。一任检点。
　　妙喜云。识得橙子。好剃头洗脚。
　　师问修山主。毫厘有差。天地悬隔。兄作么生。修云。毫厘有差。天地悬隔。师云。恁么会又争得。修云。某甲只恁么。和尚作么生。师云。毫厘有差。天地悬隔。修作礼。
　　保宁代修山主云。恁么会。又争得。
　　又颂云。石城亲切问同参。不话东西便指南。明暗两条来去路。依稀屈曲在烟岚。
　　师拈香匙。问悟空云。兄不得唤作香匙。毕竟唤作甚么。空云香匙。师不肯。悟空后二十余日。方省。
　　师问僧。甚处来。云泗州礼拜大圣来。师云。大圣今年出塔否。云出。师却问傍僧。你道。这僧曾到泗洲么。
　　一日有二僧来参。师以手指帘。二僧齐去卷。师云。一得一失。
　　师开井。泉眼不通。问僧。泉眼不通。被沙塞。道眼不通。被甚么碍。僧无对。师代云。被眼碍。
