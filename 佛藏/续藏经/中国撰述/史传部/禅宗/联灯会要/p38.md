<!-- { "loadSidebar": true } -->
　　师后到三圣。圣请充第一座。常谓人曰。我向南方行脚一遭。拄杖头。不曾拨着一个会佛法底。你在这里。作甚么。
　　三圣闻乃问师。你具甚么眼。师便喝。三圣云。须是你始得。师休去。
　　大觉闻。乃云。作么生得风吹。入大觉门来。师后到大觉。觉请师。充院主。一日唤云。院主。我闻。你道。向南方行脚一遭。拄杖头。不曾拨着一个。会佛法底。你具甚么眼。师便喝。觉拈棒。师拟议。觉便打。师又喝。觉又打。明日师从法堂下过。觉唤云。院主。我直下不疑你昨日两喝。你试说看。师云。某甲在三圣处。学得底业次。总被师兄。折倒了也。与某甲。个安乐法门。觉云。这瞎汉。来这里。纳败阙。卸下衲衣。痛打一顿。师於棒下。见得临济先师。在黄蘗处。吃棒底道理。
　　师开堂日示众云。此一炷香。本为三圣师兄。三圣为我太孤。便合承嗣大觉。大觉为我太赊。我於三圣处。会得宾主句。若不遇大觉师兄。洎乎误却我平生。我於大觉处吃棒。见得临济先师。在黄檗处。吃棒底道理。此一炷香。供养我临济先师。
　　示众云。今日不问如何若何。便请单刀直入。兴化与你证明。
　　时有旻德长老。出作礼。起便喝。师亦喝。德又喝。师又喝。德作礼归众。师云。适来若是别人。三十棒。一棒也不较。何故。为他旻德长老。会一喝不作一喝用。
　　琅琊觉云。且道那一喝。不作一喝用。兴化若无后语。疑杀天下人。虽然如是。晓者还稀。
　　教忠光云。兴化与旻德。各出一只手。要发明临济正法眼藏。殊不知。临济一宗。扫土而尽。且道。利害在甚么处。具眼者辨取。
　　师谓众云。我闻。长廊下也喝。后架也喝。诸子。莫盲喝乱喝。直饶你喝得兴化。上三十三天。却扑下来。一点气也无。待兴化苏省起来。欵欵地。向你道。未在。何故。我未曾向紫罗帐里撒真珠。与你诸人在。虚空里。胡喝乱喝。作甚么。
　　师入堂。见首座乃云。我见你了也。座便喝。师打露柱一下。便出去。
　　首座随后上方丈云。适来触忤和尚。便作礼。师就地打一棒。座无语。
　　师见同参来。才上法堂。师便喝。僧亦喝。行三两步。师又喝。僧亦喝。须臾近前。师拈棒。僧又喝。师云。你看。这瞎汉。犹作主在。僧拟议。师便打。直打下法堂。
　　时有僧问。这僧有甚触忤和尚处。师云。是伊适来。也有权。也有实。也有照。也有用。及乎我将手。向伊面前。横两遭。便去不得。似这般瞎汉。不打。更待何时。
　　同光帝问师。朕收中原。获一宝。未有人酬价。师云。略借陛下宝看。帝以手引幞头脚。示之。师云。君王之宝。谁敢酬价。帝大悦。
　　雪窦云。至尊所得。只可傍观。若非兴化作家。往往高价酬却　黄龙心云。兴化一期。见机而作。争奈埋没他一朝天子。当时但向伊道。蚌蛤之珠。收得也无用处。教他向后。别有生涯。免见递相钝置。如今若有人问。又作么生酬价。
　　师召僧。僧应诺。师云。点即不到。
　　又召一僧。僧应诺。师云。到即不点。
　　僧问。四方八面来时如何。师云。打中间底。僧作礼。师云。兴化今日。赴个村斋。中路遇一阵卒风暴雨。却去古庙里。避得过。
　　开善谦云。兴化七事随身。八面受敌。不妨是个老作家。及乎两阵交锋。却走入鬼窟里去。忽有人问开善。只向他道。四方八面来一时打。待他礼拜。落脊便棒云。无你回避处。
　　师因骑马伤脚。扶木拐。绕院行。问僧。汝等还识老僧么。僧云。争得不识和尚。师云。疠脚法师。说得行不得。复至法堂。令维那声钟。上堂。众集。师云。还识老僧么。众无对。师掷下拐子。端然而逝。

　　鄂州灌溪志闲禅师(凡五)

　　师谒临济。济一日蓦胸擒住。师便云。领领。济托开云。且放你一顿。
　　师住后。示众云。我见临济。无言说。直至如今。饱不休。
　　鼓山永云。乞儿见小利。
　　示众云。十方无壁落。四面亦无门。露裸裸赤洒洒。没可把。便下座。
　　僧问。久响灌溪。到来只见沤麻池。师云。你只见沤麻池。且不见灌溪。云如何是灌溪。师云。劈箭急。
　　玄沙云。更学三十年。也未会禅。
　　僧问。如何是祖师西来意。师云。钵里盛饭。桶里盛羹。云学人不会。师云。饥即餐困即休。
　　师临示寂时。问侍者。坐化者谁。云僧伽。师云。立化者谁。云僧会。师即行七步。垂手而终。

　　幽州谈空和尚(凡二)

　　保寿问师。除却中下二根人来。师兄作么生。师云。汝适来举。早错了也。寿云。师兄也不得无过。师云。汝与我作师兄。寿侧掌云。这老贼。
　　有尼欲开堂。师云。你有五障。不得开堂。尼云。龙女成佛。有几障。师云。龙女现十八变。你试变看。尼云。不是野狐精。变个甚么。师便打。
　　镇州牧主闻云。和尚拄杖折那。将此见解。拟欲为人　翠岩芝云。且道。尼具甚么眼。只担得个断贯索。且作么生会。

　　定州崔禅禅师(凡一)

　　拈拄杖。示众云。出来打出来打。时有僧出云。崔禅[斩/耳]。师掷下拄杖。便归方丈。
　　归宗一云。作么生道得一转语。救取崔禅。
　　法灯云。和尚且自救取。是肯他。不肯他。
　　五祖戒云。便与推倒绳床。

　　镇州万岁和尚(凡一)

　　师访保寿。寿不起。师便展坐具。寿下绳床。师便坐却绳床。寿便归方丈。闭却门。师坐不起。主事云。和尚闭却门了。请库下吃茶。师便归。
　　寿明日却去复礼。师亦坐不起。寿展坐具。师亦下绳床。寿便坐却绳床。师亦归方丈。闭却门。寿於侍者寮。取灰围却方丈门三道。便去师开门见。乃云。我不恁么。他却恁么。

　　襄州历村和尚(凡二)

　　师煎茶次。僧问。如何是祖师西来意。师拈起茶盏。示之。云莫只这便是么。师掷盏。向火中。僧无语。
　　僧问。如何是观其音声。而得解脱。师以火筯。敲柴头云。汝还闻么。云闻。师云。谁不解脱。

　　沧州米仓和尚(凡一)

　　州牧。请师与保寿。入厅供养。令人传语云。请二人长老。谈论佛法。寿云。请师兄答话。师便喝。寿云。某甲尚未借问。何得便喝。师云。犹嫌少在。寿却与一喝。

　　涿州克符道者(凡五)

　　因僧问临济。如何是夺人不夺境。济云。煦日发生铺地锦。婴儿垂发白如丝。
　　师颂云。夺人不夺境。缘自带誵讹。拟欲求玄旨。思量返责么。骊珠光灿烂。蟾桂影婆娑。觌体无差互。还应滞网罗。
　　僧问。如何是夺境不夺人。济云。王令已行天下徧。将军塞外绝烟尘。
　　师颂云。夺境不夺人。寻言何处真。问禅禅是妄。究理理非亲。日照寒光澹。山摇翠色新。直饶玄会得。也是眼中尘。
　　僧问。如何是人境两但夺。济云。并汾绝信。独处一方。
　　师颂云。人境两俱夺。从来正令行。不论佛与祖。那说圣凡情。拟把吹毛剑。还如值木盲。进前求妙会。特地斩精灵。
　　僧问。如何是人境俱不夺。济云。王登宝殿。野老讴歌。
　　师颂云。人境俱不夺。思量意不偏。主宾言不异。问答理俱全。踏破澄潭月。穿开碧落天。不能明妙用。沦没在无缘。
　　僧问。如何是宾中宾。师云。倚门傍户犹如醉。出言吐气不惭惶。云如何是宾中主。师云。口念弥陀双拄杖。目瞽瞳人不出头。云如何是主中宾。师云。高提祖印当机用。利物应须语带悲。云如何是主中主。师云。横按镆铘全正令。太平寰宇斩痴顽。云既是太平寰宇。为甚么却斩痴顽。师云。不许夜行刚把火。直须当道与人看。

　　桐峰和尚(凡三)

　　僧问。庵主住此。忽遇大虫来。又作么生。师作大虫吼。僧作怕势。师大笑。僧云。这贼。师云。争柰我何。
　　雪窦云。是即是。两个恶贼。只解耳偷铃。
　　师见僧。蓦把住。叫云。杀人杀人。僧托开云。叫唤作么。师云。谁。僧便喝。师便打。僧出外云。且待且待。师呵呵大笑。
　　师问。一老人云。住在甚处。老人不语。师云。善能对机。老人拈一枝草示师。师便喝。老人作礼。师便归庵。老人云。与么。疑杀天下人去在。

　　虎溪庵主(凡二)

　　僧来相看。师不顾。僧云。知道庵主有此一机。师弹指一下。僧云。是何宗旨。师便打。僧云。知道今日落人便宜。师云。犹要棒吃在。
　　师见僧入门。师便喝。僧默然。师便打。僧却喝。师云。好个草贼。
　　僧问。和尚住此庵。多少年。师云。只见春生夏长。总不记得。云大好不记得。师云。你道多少年。云春生夏长聻。师云。闹市里虎。

　　覆盆庵主(凡一)

　　有僧。从山下哭上。师闭却门。僧於门上。画一圆相。门外立地。师从庵后出。却於山下哭上。僧便喝云。犹作这个去就在。师搥胸云。可惜先师。一场埋没。僧云。苦苦。师云。庵主今日被人瞒也。

　　杉洋庵主(凡三)

　　师问僧。甚处来。云江西。师竖起痒和子云。江西还有这个么。僧托膝闭目。师云。东家厮儿。却向西家使唤。云有口不烦宾主说。师云。适来患聋。如今患哑。僧云。买铁得金。一场富贵。师云。客作无功。未免逃避。僧便打。师云。自累犹可。莫累老僧。僧回作礼。师云。若不恁么。已后丧我儿孙。
　　僧问。庵主。得个甚么。便住此山。师云。也欲通个来由。又恐遭人检点。云又争免得。师便喝。云恰是。师便打。僧大笑而出。师云。今日大败。今日大败。
　　僧问。庵主忽遇境界当前。如何支遣。师喝云。这妖怪。云今日被迷一上。不同小小。师云。赖是深山无人见。云知即得。师呵呵大笑。

　　云山和尚(凡二)

　　师问僧。甚处来。云西京。师云。还将得西京主人书来么。云不敢妄通消息。师云。作家师僧。天然有在。云残羹馊饭。谁人肯吃。师云。独有上座不吃那。僧作吐势。师召侍者云。扶出这病僧着。僧便出去。
　　师见僧来。便起身。僧便出去。师云。得恁么灵利。僧便喝云。作这个眼目。法嗣临济。也大屈在。师云。且望阇梨善传。僧回首。师便喝云。作这个眼目。错判诸方名言。随后便打。

　　定上座(凡三)

　　师问临济。如何是佛法的的大意。济下绳床擒住。师拟议。济与一拳。便托开。师伫思。傍僧云定上座。何不礼拜。师方作礼。忽然大悟。
　　雪窦颂云。断际全机继后踪。持来何必在从容。巨灵抬手无多子。分破华山千万重。
