<!-- { "loadSidebar": true } -->
　　三日后。普化却上问讯云。和尚前日。道甚么。师拈棒便打下。
　　又三日。克符亦上问讯。乃问。和尚前日打普化。作甚么。师亦拈棒打下。
　　至晚上堂云。有时夺人不夺境。有时夺境不夺人。有时人境俱夺。有时人境俱不夺。
　　时有僧问。如何是夺人不夺境。师云。煦日发生铺地锦。婴儿垂发白头丝。云如何是夺境不夺人。师云。王令己行天下徧。将军塞外绝烟尘。云如何是人境两俱夺。师云。并汾绝信。独处一方。云如何是人境俱不夺。师云。王登宝殿。野老讴歌。
　　普化与克符。俱出作礼。师便归方丈。
　　示众云。今时学佛法者。且要求真正见解。若得真正见解。生死不染。去住自由。不要求殊胜。殊胜自至。道流。只如自古先德。皆有出人底路。如山僧指示人处。秖要你不受人惑。要用便用。更莫迟疑。如今学者。不得。病在甚处。病在不自信处。你若自信不及。即便忙忙地。循一切境转。被他万境回换。不得自由。你若能歇得念念驰求心。便与祖佛不别。你欲识祖佛么。秖你面前听法底是。学人信不及。便向外驰求。设求得者。皆是文字胜相。终不得他活祖意。莫错。诸禅德。此时不遇。万劫千生。轮回三界。循好恶境掇去。驴牛肚里生。
　　道流。约山僧见处。与释迦不别。每日多般用处。欠少甚么。六道神光。未曾间歇。若能如是见得。秖是一生无事人。
　　大德。三界无安。犹如火宅。此不是你久停住处。无常杀鬼。一剎那间。不拣贵贱老少。你要与祖佛不别。但莫外求。你一念心上。清净光。是你屋里法身佛。你一念心上。无分别光。是你屋里报身佛。你一念心上。无差别光。是你屋里化身佛。此三种身。是你即今目前听法底人。祇为不向外驰求。有此功用。据经论家。取此三种身。为极则。约山僧见处。不然。此三种身是名言。亦是三种衣。古人云。身依义立。土据体论。法性身。法性土。明知是光影。
　　大德。你且识取弄光影底人。是诸佛之本源。一切处。是道流归舍处。是你四大色身。不解说法听法。脾胃肝胆。不解说法听法。虚空不解说法听法。是甚么解说法听法。是你目前历历底。没一个形段。是这个解说法听法。如是见得。便与祖佛不别。但一切时中。更莫间断。触目皆是。秖为情生智隔。想变体殊。所以轮回三界。受种种苦。若约山僧见处。无不甚深。无不解脱。
　　道流。心法无形。通贯十方。在眼曰见。在耳曰闻。在鼻嗅香。在舌谈论。在手执捉。在足运奔。本是一精明。分为六和合。一心既无。随处解脱。山僧与么说。意在甚么处。秖为道流一切驰求心不能歇。上他古人。闲机境。
　　道流。取山僧见处。坐断报化佛头。十地满心。如客作儿。等妙二觉。担枷带锁汉。罗汉辟支。犹如厕秽。菩提涅盘。如系驴橛。何以如此。祇为道流。不达三祇劫空。所以有此障碍。若是真正道人。终不如是。但自随缘消旧业。任运着衣裳。要行即行。要坐即坐。无一念心。希求佛果。缘何如此。古人云。若欲作业求佛。佛是生死大兆。
　　大德时光可惜。祗拟傍家波波地。学佛学法。认名认句。求佛求祖。求善知识。意度。莫错。
　　道流。你只有一个父母。更求何物。你自返照看。古人云。演若达多失劫头。求心歇处即无事。大德。且要平常。莫作模样。有一般不识好恶秃奴。便即见神见鬼。指东划西。好晴好雨。如是之流。尽须抵债。向阎老前。吞热铁丸。有日在。好人家男女。被这一般野狐精魅所着。便即捏怪。瞎屡生。索饭钱有日在。
　　示众云。道流切要求取真正见解。向天下横行。免被这一般精魅惑乱。无事是贵人。但莫造作。祇是平常。你才拟心。早是错了也。且莫求佛。佛是名句。你还识驰求底么。三世十方佛祖出来。也祇为求法。如今参学道流。也只为求法。得法始了。未得。依前轮回五道。云何是法。法者是心法。心法无形。通贯十方。目前现用。人信不及。便乃认名认句向。文字中。求其意度。与佛法。天地悬殊。
　　道流。山僧说法。说甚么法。说心地法。便能入凡入圣。入净入秽。入真入俗。要且是不你真俗凡圣。能与一切真俗凡圣。安着名字。真俗凡圣。与此人。安着名字不得。
　　道流。把得便用。更莫安排。方契玄旨。山僧说法。与天下人别。只如有个文殊普贤。出来目前。各现一身问法。才道谘和尚。我早辨了也。老僧稳坐。更有道流。来相见时。我尽辨了也。何以如此。只为我见处别。外不取凡圣。内不住根本。见彻本法。更不疑谬。
　　示众云。佛法无用功处。祇是平常无事。着衣吃饭。屙屎送尿。困来即卧。愚人笑我。智乃知焉。古人云。向外作功夫。总是痴狂汉。你且随处作主。立处皆真。一切境缘。回换不得。纵有从来习气。五无间业。皆为解脱大海。
　　今时学者。总不识法。犹如触草羊。逢着物。安在口里。奴郎不辨。宾主不分。如是之流。邪心入道。闹处即入。不得名为真出家人。正是真俗家人。
　　夫出家者。须辨得平常真正见解。辨佛辨魔。辨真辨伪。辨凡辨圣。若如是辨得。名真出家。若魔佛不辨。正是出一家入一家。唤作造业众生。未得名为真出家。只如今有一个佛魔。同体不分。如水乳合。若是明眼道流。魔佛俱打。你若爱圣憎凡。生死海里浮沉。未有了日。
　　僧问。如何是佛魔。师云。你一念心疑处。是佛魔。你若达得万法无生。心如幻化。更无一尘一法。处处清净。即无佛魔。佛魔是染净二境。约山僧见处。无佛无众生。无古无今。得者便得。不历时节。无修无证。无得无失。一切时中。更无别法。设有一法过此者。我说如梦如化。山僧所说是。道流。见今目前。孤明历历地。听法者。此人处处不滞。通彻十方。三界自在。入一切差别境。不能回换。一剎那间。透入法界。逢佛说佛。逢祖说祖。逢罗汉说罗汉。逢饿鬼说饿鬼。向一切处。游履国土。教化众生。未曾离一念。随处清净。光透十方。万法一如。道流。大丈夫儿。今日方知本来无事。只为你信不及。念念驰求。舍头觅头。自不能歇。如圆顿菩萨。入法界现身。向净土中。厌凡欣圣。如此之流。取舍未忘。染净心在。如禅宗见解。又且不然。直是现今。更无时节。山僧说处。皆是一期药病相治。总无实法。若如是见得。是真出家。日消万两黄金。道流。莫取次被诸方老师。印破面门。道我解禅解道。辩似悬河。皆是造地狱业。若是真正学道人。不见世间过。切急要求真正见解。若达真心。悟性圆明。方始了毕。
　　僧问。如何是真正见解。师云。汝但一切入凡入圣。入染入净。入诸佛国土。入弥勒楼阁。入毗卢遮那法界。处处皆现国土。成住怀空。佛出于世。转大法轮。入无余涅盘。不见有去来相貌。求其生死。了不可得。便入无生法界。处处游履国土。入华藏世界。尽见诸法空相。皆无实法。唯有听法无依道人。是诸佛之母。所以佛从无依生。若悟无依。佛亦无得。若如是见得。是真正见解。学人不了。为执名句。被他凡圣名碍。所以障其道眼。不得分明。秖如十二分教。皆是表显之说。学者不会。便向表显名句上。生解。皆是依倚。落在因果。未免三界生死。你若欲得生死去住。脱着自由。即今识取听法底人。无形无相。无根无本。无住处。活鱍鱍地。应是万种施设。用处祇是无处。所以觅着转远。求之转乖。号之为秘密。
　　道流。你莫认着个梦幻伴子。迟晚中间。便归无常。你向此世界中。觅个甚么物。作解脱。觅取一口饭吃。补毳过时。且要寻访知识。莫因循逐乐。虚生浪死。光阴可惜。念念无常。粗则被地水火风。细则被生住异灭。四相所逼。道流。今时且要识取四种无相境。免被境摆扑。
　　僧问。如何是四种无相境。师云。你一念心疑。被此碍。你一念心爱。被水溺。你一念心瞋。被火烧。你一念心喜。被风飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。道流。秖今听法者。不是你四大。能用你四大。若能如是见得。便乃去住自由。约山僧见处。勿嫌底法。你若爱圣。圣是空名。有一般学人。向五台求文殊。早错了也。五台无文殊。你欲识文殊么。祇你目前用处。始终不异。处处不疑。此个是活文殊。你一念心。无差别光。处处总是普贤。你一念心。自由自在。随处解脱。此是观音三昧法。互为主伴。出则一时出。一即三。三即一。必是解得。始好看教。
　　示众云。如今学道人。且要自信。莫向外觅。总上他闲尘境。都不辨邪正。祇如有佛有祖。皆是教迹中事。有人拈起一句子语。或隐显中出。便即疑生。照天照地傍家寻问。也大茫然。大丈夫。莫祇恁么。论主论贼。论是论非。论色论财。闲话过日。山僧此间。不论僧俗。但有来者。尽识得伊。任伊向甚处出来。但有声名文句。皆是梦幻。却见乘境底人。是诸佛之玄旨。佛境不能自称我是佛境。还是这个无依道人。乘境出来。若有人出来。问我求佛。我即应清净境出。若有人。问我菩萨。我即应慈悲境出。有人问我菩提。我即应净妙境出。有人问我涅盘。我即应寂静境出。境即万般差别。人即不别。所以应物现形。如水中月。道流。你若欲得如法。直须是大丈夫儿始得。若萎萎随随地。即不得也。夫如[斯/瓦]嗄之器。不堪贮醍醐。如大器者。直要不受人惑。随处作主。立处皆真。但有来者。皆不得受。你一念心疑。即魔入心府。如菩萨疑时。生死魔得其便。但须息念。更莫外求。物来即照。你但信现今用底。一个事也无。你一念心生三界。随缘被境分。为六尘。你如今应用处。欠少甚么。一剎那间。便入净入秽。入弥勒楼阁。入三眼国土。处处游履。唯见空名。
