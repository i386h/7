<!-- { "loadSidebar": true } -->
　　僧云。作何见解。即得达道。师云。自性本来具足。但於善恶事中不滞。唤作修道人。取善舍恶。观空人定。即属造作。更若向外驰求。转疎转远。但尽三界心量。一念妄心。即是三界生死根本。但无一念。即除生死根本。即得法王无上珍宝。无量劫来。凡夫妄想。謟曲邪伪。我慢贡高。合为一体。故经云。但以众法。合为此身。起时唯法起。灭时唯法灭。此法起时。不言我起。灭时不言我灭。前念后念。念念不相待。念念寂灭。唤作海印三昧。摄一切法。如百千异流。同归大海。都名海水。住於一味。即摄众味。住於大海。即混诸流。如人在大海中浴。则用一切水。所以声闻悟迷。凡夫迷悟。声闻不知圣心。本无地位因果阶级。心量妄想。修因证果。住於空定。八万劫二万劫。虽即已悟。悟已还迷。诸菩萨。观如地狱苦。沉空滞寂。不见佛性。若是上根众生。忽尔遇善知识指示。言下悟去。更不历於阶级地位。顿悟本性。故经云。凡夫有返复心。而声闻无也。对迷说悟。本既无迷。悟亦不立。一切众生。从无量劫来。不出法性三昧。长在法性三昧中。着衣吃饭。言谈祇对。六根运用。一切施为。尽是法性。不解返源。随名定相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得。亦是汝心。乃至分身放光。现十八变。不如还我死灰来。淋过死灰。无力喻声闻。妄修因证果。未淋死灰。有力喻菩萨。道业纯熟。诸恶不染。若说如来权教三藏。河沙劫说不尽。犹如钩锁。亦不断绝。若悟圣心。总无余事。珍重。
　　僧问。离四句绝百非。请师直指某甲西来意。师云。我今日劳倦。不能为汝说得。问取智藏去。
　　僧问智藏。藏云。汝何不问和尚。云和尚教来问上座。藏云。我今日头痛。不能为汝说得。问取海兄去。
　　僧问海。海云。我到这里。却不会。僧举似师。师云。藏头白。海头黑。
　　大沩喆云。这僧恁么问。马师恁么答。离四句。绝百非。智藏海兄。都不知。会么。不见道。马驹踏杀天下人。
　　有僧来作四划。上一划长。下三划短。云不得道一划长。三划短。离四句绝百非。请师答话。师划一划云。不得道一划长。三划短。答汝了也。
　　邓隐峰辞师。问甚处去。云南岳石头处去。师云。石头路滑。峰云。竿木随身。逢场作戏。峰到石头。绕绳床一匝。振锡一下云。是何宗旨。头云。苍天苍天。峰无语。回举似师。师云。汝更去。见伊道苍天苍天。汝便嘘两声。峰又去。依前问。头遂嘘两声。峰又无语。回举似师。师云。我向汝道。石头路滑。
　　师有小师耽源。行脚归。於师前。作一圆相。於中立地。师云。汝莫欲作佛么。云某甲不会捏目。师云。吾不如汝。
　　雪窦云。然则猛虎不食伏肉。争奈来言不礼。诸人要识耽源么。只是个藏身露影汉。
　　保宁勇代马祖云。对面谩我不少。
　　师见僧来。划一圆相云。入也打。不入也打。僧才入。师便打。僧云。和尚打某甲不得。师靠却拄杖。休去。
　　雪窦云。二俱不了。和尚打某甲不得。靠却拄杖。拟议不来。劈脊便棒。
　　师玩月次。南泉百丈西堂侍立。师问。正恁么时如何。堂云。正好供养。丈云。正好修行。泉拂袖而去。师云。经归藏。禅归海。唯有普愿。独超物外。
　　翠岩真云。神鼎叔祖云。只为老婆心切。翠岩即不然。垂万里钩。驻千里乌骓。布幔天网。收冲浪巨鳞。有么。有则冲浪来相见。如无。且归岩下待月明。
　　僧问。和尚为甚么。说即心是佛。师云。为止儿啼。云儿啼止时如何。师云。非心非佛。云除此二种人。来时。如何指示。师云。向伊道不是物。
　　庞居士问。如水无筋骨。能胜万斛舟。此理如何。师云。我这里无水。亦无舟。说甚么筋骨。

　　南岳第三世
　　江西马祖道一禅师法嗣
　　池州南泉普愿禅师(凡十四)

　　郑州王氏子也。
　　示众云。然灯佛道了也。若心所思。出生诸法。虚假皆不实。何故。心尚无有。云何出生诸法。犹如形影。分别虚空。如人取声。安置箧中。亦如吹网。欲令气满。故老宿云。不是心。不是佛。不是物。且教你兄弟行履。据说。十地菩萨。住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。或示现成等正觉。转大法轮。入般涅盘。使无量。入一毛孔。演一句。经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。
　　示众云。唤作如如。早是变了也。今时师僧。须向异类中行。
　　归宗云。虽行畜生行。不得畜生报。师云。孟八郎汉。又恁么去。
　　德山密云。南泉中毒了也　琅琊觉云。遇水吃水。遇草吃草。焉知畜生行。
　　示众云。诸和尚子。王老师。十八上。便解作活计。如今莫有解作活计底么。出来。共汝商量。良久。顾视大众云。也须是个人始得。珍重。
　　示众云。文殊普贤。昨夜三更相打。每人与三十棒。趂出院了也。
　　赵州出众云。和尚棒。教谁吃。师云。王老师过在甚么处。州便作礼。
　　云门代云。深领和尚慈悲。某甲归衣钵下。得个安乐　又代云。为众除害。
　　示众云。王老师卖身去也。还有人买么。时有僧。出众云。某甲买。师云。不作贵。不作贱。你作么生买。僧无对。
　　赵州云。来年与和尚。作领布衫。
　　卧龙球云。和尚属某甲。
　　雪窦云。虽然作家竞买。要且不解轮机。且道。南泉还肯么。雪窦也拟酬个价直。教南泉。进且无路。退亦无门。良久云。别处容和尚不得。
　　示众云。王老师。自小。养一头水牯牛。拟向溪东牧。不免食他国王水草。拟向溪西牧。不免食他国王水草。不如随分纳些些。总不见得。
　　云门云。且道。牛内纳。牛外纳。直饶伊说得。纳处分明。我更问你。觅牛在。
　　大沩喆云。云门只会索牛。不会穿他鼻孔。
　　示众云。江西马大师。说即心即佛。王老师不恁么。不是心。不是佛。不是物。恁么道。还有过也无。
　　时赵州出作礼。师便下座。
　　妙喜颂云。倒腹倾肠说向君。不知何故尚沉吟。如今便好猛提取。付与世间无事人。
　　后有僧。问赵州。上座礼拜了去。意作么生。州云。你去问取和尚。僧问师。师云。他却领得老僧意。
　　示众云。道非物外。物外非道。赵州出问。如何是物外道。师便打。州捉住云。和尚莫打某甲。已后错打人去在。师掷下棒云。龙蛇易辨。衲子难瞒。
　　师同鲁祖归宗杉山。吃茶次。祖提起盏子云。世界未成时。便有这个。师云。今时只识这个。且不识世界。宗云是。师云。师兄莫同此见么。宗提起盏子云。向世界未成时。道得么。师作掌势。宗以面作受掌势。
　　师同归宗麻谷。去礼觐忠国师。路次。师於地上。画一圆相云。道得即去。道不得即不去。宗於圆相中坐。谷作女人拜。师云。恁么则不去也。宗云。是甚么心行。於是却回。
　　翠岩芝云。当时若见。各与一棒。贵图天下太平。
　　佛印元云。归宗麻谷。气宇如王。落在南泉圈里。当时见他画圆相。拂袖便行。直饶南泉。有神通。也较三千里。
　　师与鲁祖杉山归宗。辞马祖。各谋住庵。中路分袂次。师插下拄杖云。道得。也被这个碍。道不得。也被这个碍。宗拽拄杖。便打云。也只是这个。王老师。说甚么碍不碍。鲁祖云。只此一句。大播天下。宗云。还有不播底么。祖云有。宗云。作么生是不播底。祖作掌势。
　　师与杉山向火次。师云。不用指东划西。本分事。直下道将来。杉以火筯。插向炉内。师云。直饶如是。犹较王老师一线道。
　　又问赵州。州划一圆相。於相中。着一点。师云。直饶恁么。犹较王老师一线道。
　　师问神山。甚么处来。山云。打罗来。师云。手打脚打。山无对。师云。汝问我。山理前问。师云。分明记取。举似明眼人。
　　师寄书与茱萸云。理随事变。宽廓非外。事得理融。寂寥非内。
　　僧问茱萸。如何是宽廓非外。茱萸云。问一答百也无妨。云如何是寂寥非内。萸云。睹对声色。不是好手。
　　又问赵州。州作吃饭势。僧进后语。州作拭口势。
　　又问长沙岑。岑瞪目视之。僧进后语。岑闭目示之。
　　僧举似师。师云。此三人。不谬为吾弟子。
　　师一日闭却方丈门。将灰围却门外云。有人道得。即开门。众祗对。多不契。赵州云。苍天苍天。师便开门。
　　赵州问。和尚百年后。向甚么处去。师云。山下作一头水牯牛去。州云。谢师指示。师云。昨夜三更月到窗。
　　师为马大师。作忌斋。问僧云。且道。马大师。还来么。众无对。洞山云。待有伴即来。师云。此子虽后生。甚堪雕琢。洞山云。和尚。且莫压良为贱。
　　师刈茆茨。有僧问。南泉路。向甚么处去。师竖起鎌云。我这鎌子。是三十文买。僧云。我不问这个。南泉路。向甚么处去。师云。我用得最快。
　　师问维那。今日普请。作甚么。那云。拽磨。师云。磨即从你拽。不得动着中心树子。维那无语。
　　师拈球子。问僧。那个何似这个。云不似。师云。甚么处见那个。便道不似。云若问某见处。请和尚。放下手中物。师云。许你具只眼。
　　师因两堂争猫儿。师遂提起猫儿云。大众。道得即不斩。道不得即斩。众无语。师遂斩之。
　　雪窦颂云。两堂俱是杜禅和。拨动烟尘不奈何。赖得南泉能举令。一刀两段任偏颇。
　　少顷。赵州从外来。师举似州。州脱屦。安头上。出去。师云。子若在。即救得猫儿。
　　翠岩芝云。大小赵州。只可自救。
　　雪窦颂云。公案圆来问赵州。长安城里任闲游。草鞋头戴无人会。归到家山即便休。
　　师住庵时。有一僧来。师云。某甲上山作务。斋时。上座做饭。吃了。却送一分来。其僧斋时做饭。吃了。将家具。一时打破。就床而卧。师伺不来。遂归见僧偃卧。师亦去身边卧。僧便起去。师云。得恁么灵利。
　　师住后云。我往前住庵时。有个灵利道者。直至如今不见。
　　翠岩芝云。两个汉。即不到村。后不到店。
　　师入园。见一僧。抛瓦砾打之。僧回首。师跷一足。僧无语。师归。僧随后请益云。和尚适来抛瓦砾打某甲。岂不是警觉某甲。师云。跷一足又作么生。僧无对。
