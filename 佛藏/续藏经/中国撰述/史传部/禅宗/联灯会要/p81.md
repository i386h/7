<!-- { "loadSidebar": true } -->
　　师问夹山。佛魔不到处。如何体会。山云。烛明千里像。暗室老僧迷。
　　又问。朝阳已升。夜月如何不现。山云。龙衔宝珠。游鱼不顾。师於言下大悟。
　　夹山将示寂。垂语云。石头一枝。看看即灭矣。师云。不然。山云。何也。师云。自有青山在。山云。苟或如是。即吾道不灭矣。
　　示众云。末后一句。始到牢关。把断要津。不通凡圣。寻常向诸人道。任从天下乐欣欣。我独不肯。欲知上流之士。不将佛法见解。贴在额头上。何故。如龟负图。自取丧身之兆。凤萦金网。趣云汉以何期。直须旨外明宗。莫向言中取则。是以石人机似汝。也解唱巴歌。汝若似石人。雪曲也须和。指南一路。智者知疏。
　　示众云。学道先须识得自己宗旨方可临机免失。只如锋铓未兆已前。都无是个非个。瞥尔暂起见闻。便有张三李四。胡来汉去。四姓杂居。不亲而亲。是非互起。致使玄关固闭。识锁难开。疑网罗笼。智刀劣剪。若不当阳晓示。迷子何以知归。欲得大用现前。但可顿忘诸见。诸见若尽。昏雾不生。大智洞然。更非他物。今之学人。触途成滞。盖为听不出声。见不超色。假饶并当门头净洁。自己未得通明。还同不了。若也单明自己。法眼未明。此人只具一只眼。所以是非欣厌贯系。不得脱折自由。谓之深可愍伤。各自努力。
　　示众云。孙宾收铺去也。有卜者。出来。时有僧出云。请和尚一卜。师云。汝家爷死。僧无语。
　　法眼代。抚掌三下。
　　师问僧。近离甚处。云荆南。师云。有一人。恁么去。汝还逢么。云不逢。师云。为甚么不逢。云若逢则头须粉碎师云。阇梨三寸甚密。
　　云门在江西。见其僧。问云。还有此语否。云是。门云。洛浦倒退三千里。
　　庞居士来。设拜。起云。孟夏毒热。孟冬薄寒。师云。莫错士云。庞公年老。师云。何不寒时道寒。热时道热。士云。患聋作么。师云。放你三十棒。士云。哑却我口。塞却你眼。
　　有故人问。倐忽数年。何处逃难。师云。只在阛阓中。云何不向无人处去。师云。无人处去。有何难。云且如阛阓中。如何逃避。师云。虽在阛阓中。要且无人识。故人罔措。
　　复问。西天二十八祖。至此土。人传一人。且如彼此不垂曲者如何。师云。野老门前。不话朝堂之事。云合谈何事。师云。未逢别者。终不开拳。云有人不从朝堂来。相逢时还话否。师云。量外之机。徒劳目击。故人无对。
　　僧问。一毫吞尽巨海。於中更复何言。师云。家有白泽之图。必无如是之怪。
　　保福别云。家无白泽之图。必无如是之怪。
　　问如何是主中宾。师云。逢人长问路。足下镇长迷。云如何是宾主双举。师云。枯树无横枝。鸟来无措足。
　　问众手淘金。谁是得者。师云。拳中旧宝。不假披沙。云恁么。则展手不逢也。师云。莫将鹤唳。拟当莺啼。
　　问学人拟归乡时如何。师云。家破人亡。子归何处。云恁么则不归去也。师云。庭前残雪日轮消。室内红尘遣谁扫。
　　问如何是祖师西来意。师以拂子。击绳床云。会么云。不会。师云。天上忽雷惊宇宙。井底虾蟆不举头。
　　问拨乱乾坤底人来。师还接否。师竖起拂子。僧云。恁么则今日得遇明君去也。师云。依稀似曲才堪听。又被风吹别调中。
　　问万仞崖头须进步。如何免得丧於身。师云。须弥系藕丝。云是何境界。师云。剎竿头上仰莲心。云澄澄湛湛去也。师云。须弥顶上再翻身。云恁么则竞竞切切也。师云。空随媒鸽走。虚丧网罗身。云如何得不随去。师云。鹦鹉瓶项小。拟透望天飞。
　　问二王当筵。龙蛇未辨。救难之心。谁人最切。师云。踏开鸿门者。云谁知今古不觉虚随。师云。只贪香饵。身滞网罗。云饶君古镜当轩。犹被野狐精魅。师云。山僧今日大战无功。僧作虎声。师便打。僧随棒便倒。师云。棒打不死汉。有甚么限。僧拂袖出去。师云。腊狗不向床下死。
　　问法身无为不堕诸数。是否。师云。惜取眉毛好。云如何免得斯咎。师云。泥龟任你千年。终不解随云鹤。云任是孙宾。也遭贬剥。师云。无鼻孔牛。有甚御处。僧以手托地。作牛吼。师云。这畜生。僧便喝。师云。掩尾露牙。终非好手。
　　问无问无答。请师答话。师云。你不是丁姚。云谢师答话。师云。中九下七。
　　问如何是祖师西来意。师云。飒飒当轩竹。经霜不自寒。僧拟议。师云。只闻风击响。知是几千竿。
　　问枯尽荒田独立事如何。师云。鹭倚雪巢犹可辨。乌投漆立事难分。
　　师临顺寂时。告众云。吾非明。即后也。今有事。问汝等。若道这个是。即头上安头。若道这个不是。即斩头觅活。
　　第一座云。青山不举足。日下不挑灯。师云。如今是甚么时节。作这个语话。
　　有彦从上座。出云。离此二途。请和尚不问。师云。未在更道。云彦从道不尽。师云。我不管汝尽不尽。云彦从无侍者祗对和尚。
　　师至深夜。令侍者。唤彦从来方丈。问云。你今日祗对老僧。甚有道理。据汝。合体得先师意。先师道。目前无法。意在目前。不是目前法。非耳目之所到。且道。那句是主。若择得出。分付钵袋子。云彦从不会。师云。汝合会。但道看。云彦从实不会。师喝出。乃云。苦苦。
　　次日午前。有僧举前话问师。师云。慈舟不棹清波上。剑峡徒劳放木鹅。即便告寂。

　　袁州盘龙可文禅师(凡一)

　　僧问。亡僧迁化。向甚么处去。师云。石牛沿江路。日里夜明灯。
　　问如何是佛。师云。痴儿舍父逃。

　　抚州黄山月轮禅师(凡四)

　　夹山问师。名甚么。师云。月轮。山画一圆相云。何似这个。师云。和尚与么说话。诸方大有人不肯。山云。子又作么生。师云。还见月轮么。山云。子恁么说话。大有人不肯诸方。
　　夹山问师。甚处人。师云。闽中人。山云。还识老僧么。师云。和尚还识某甲么。山云。不然。子且还老僧草鞋钱。老僧然后还子庐陵米价。师云。与么则不识和尚。未审庐陵米作么价。山云。子善能哮吼。
　　示众云。祖师西来。特唱此事。自是诸人不荐。向外驰求。投赤水以寻珠。就荆山而觅玉。所以道。从门入者。不是家珍。认影迷头。岂非大错。
　　僧问。如何是道。师云。石牛频吐三春雾。木马嘶声满道途。
　　问如何得见本来面目。师云。不劳悬石镜。天晓自鸡鸣。

　　洛京韶山寰普禅师(凡四)

　　因遵布衲。到山下相见。遵问。韶山路。向甚么处去。师以手指云。乌那青黯黯处去。遵近前把住云。久响韶山。莫便是否。师云。是即是。阇梨有甚么事。遵云。拟伸一问。师还答否。师云。想君不是金牙作。争解弯弓射尉迟。遵云。凤凰直入烟霄去。谁怕林间野雀儿。师云。当轩布鼓从君击。试展家风似老僧。遵云。一句逈超千圣外。松萝不与月轮齐。师云。饶君透出威音外。犹较韶山半月程。遵云。未审过在甚么处。师云。倜傥之词。时人知有。遵云。与么则真玉泥中异。不拨万机尘。师云。鲁般门下。徒施巧妙。遵云。某甲只恁么。和尚又如何。师云。玉女夜抛梭。织锦於西舍。遵云。莫便是和尚家风也无。师云。耕夫制玉漏。不是行家作。遵云。北犹是文谈。作么生是和尚家风。师云。横身当宇宙。谁是出头人。
　　复云。阇梨有冲天之气。老僧有入地之谋。阇梨横吞巨海。老僧背负须弥阇梨按剑上来老僧亚枪相待向上一路速道速道。遵云。明镜当台。请师一鉴。师云。不鉴。遵云。为甚么不鉴。师云。浅水无鱼。徒劳下钓。遵无语。师便打。
　　师问白头因云。莫是多口白头因么。云不敢。师云。有多少口。因云。徧身是。师云。大小二事。向甚么处屙。云韶山口里。师云。有韶山口。即且从。无韶山口。向甚么处屙。因无语。师便打。
　　云门代云。这话堕阿师。放你三十棒　又云。将谓是师子儿　又云。韶山今日瓦解氷消。
　　雪窦别云。从来疑着韶山。
　　僧问。是非不到处。还有句也无。师云有。云是甚么句。师云。一片孤云不露丑。
　　问如何是一切相。师云。鸟飞霄汉白。山远色深青。云恁么则一切相去也。师云。情知你乱会。

　　舒州投子大同禅师法嗣
　　福州牛头微禅师(凡二)

　　示众云。三世诸佛。用一点伎俩不着。天下老师。口似匾担。诸人作么生。大不容易。除非知有。余莫能知。
　　僧问。如何是和尚家风。师云。山畬粟米饭。野菜淡黄齑。云忽遇上客来时。又作么生。师云。吃则从君吃。不吃任东西。

　　安州九嵏山和尚(凡一)

　　僧问。如何是佛。师云。只汝是。
　　问久响九嵏山。到来只见一嵏。师云。你只见一嵏。且不见九嵏。云如何是九嵏。师云。水急浪花粗。

　　东京观音岩俊禅师(凡一)

　　师到投子。子问。昨夜宿何处。师云。不动道场。子云。既言不动。争得到这里。师云。到此。岂是动耶。子奇之。

　　青原下第七世
　　鄂州岩头全豁禅师法嗣
　　福州罗山道闲禅师(凡十二)

　　本州长溪陈氏子。
　　师谒石霜问。起灭不停时如何。霜云。直须寒灰枯木去。一念万年去。函盖乾坤去。纯清绝点去。师不契。
　　复谒岩头。理前问。头喝云。是谁起减。师於此大悟。
　　师初入院。上堂。才揽衣欲坐。即云。珍重。便下座。
　　良久却回云。未识底。近前来。
　　时有僧。才出作礼。师云。也大苦。僧拜起云。某甲咨和尚。师便喝出。
　　僧问。如何是奇特一句。师云。道甚么。
