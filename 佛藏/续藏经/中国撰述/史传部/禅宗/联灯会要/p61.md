<!-- { "loadSidebar": true } -->
　　蓬州仪陇严氏子。谒德山泰禅师。闻上堂。举赵州云。台山婆子。已为汝勘破了也。意在甚么处。良久云。就树摘将黄叶去。入山推出白云来。师於言下释然。
　　翌日入室。泰问。前百丈。不落因果。因甚堕野狐。后百丈。不昧因果。因甚脱野狐。师云。好与一坑埋却。泰复征诘。着着脱颖。语皆不凡。
　　后又因看华严经。有云。破尘出经卷。师当下心境消融。圣凡情尽。不觉手舞足蹈者终日。泰举立僧。名动一时。
　　示众云。至真绝相。非相无以显真。至理忘言。非言无以明道。所以理随事变。遇缘即宗。事得理融。随机应物。如云出岫。似谷传声。要须物我双忘。自然圆机普应。然后离名绝相。声色纯真。但尽凡情。别无圣解。
　　示众云。见色明心。堕坑落堑。闻声悟道。辜负平生。直饶声色纯真。尘尘入妙。坐在光影里。未为究竟。直须万机休罢。千圣不携。撒手那边。跳出窠臼。到这里。亦无人亦无佛。大千沙界海中沤。一切圣贤如电拂。且道。释迦老子。向甚么处出头。良久云。放过一着。
　　示众云。夜夜抱佛眠。朝朝还共起。起坐镇相随。语默同居止。分毫不相离。如身影相似。欲识佛去处。只这语声是。
　　众中不晓古人意。便认业识。以为心性。如乘破舡。以渡大海。如将画饼。以饱饥肠。无有是处。须知我此门庭。深固幽远。无人能到。若有到者。终日同门出入。各不相知。终日共个舌头。各不相识。同中有异。异中有同。同异不相知。步步无前后。若能如是。即色即心。即人即佛。山花开似锦。徧界不曾藏。涧水湛如蓝。通身无影像。直饶恁么。堕在死水中。且转身一句。作么生道。龙向洞中衔雨出。凤从花里带香归。
　　示众云。一叶落天下秋。一尘举大地收。智者聊闻猛提取。莫待须臾失却头。且道。是那个一尘。明眼汉没窠臼。才闻举着。拈来便用。不拨一尘。粪扫堆头。现丈六金身。不拨一境。向蟭螟眼里。开张世界。隐在一尘中。使天下人。不见踪迹。向一尘中。移身换步。换却天下人眼睛。所以道。灵锋宝剑。常露现前。有时出就。佛祖不存。文殊普贤。也须贬向铁围山下。有时入就。风清月白。狸奴白牯。直入莲花座间。且不出不入时。如何施设。良久云。吽。洎乎打破蔡州。
　　示众云。说佛说祖。正如好肉剜疮。举古举今。犹是残羹馊饭。一闻便悟。已落第二头。一举便行。早是不着便。须知个事。如天普盖。似地普擎。师子游行。不求伴侣。力士伸臂。不借他力。佛祖拈掇不起。衲僧愿见无门。迷悟双忘。圣凡路绝。且道。从上诸圣。以何法示人。咄。莫妄想。
　　僧问。至道无难。唯嫌拣择。时如何。师云。河水从源浊。

　　临安府径山宗杲禅师法嗣
　　福州西禅鼎需禅师(凡七)

　　本州长乐林氏子。本老儒业。旬休日。入僧寺。见遗教经。戏看数扳。忽然有省。遂辞亲祝发。一锡湖湘。凡丛林有声者。例造参扣。法无异味。如水乳合。眼空诸方。无可意者。遂归桑梓。结茅於羌峰绝顶。不畜童仆。唯一绳床。客至。席地而已。不下山者三年。
　　大乘佛心才禅师。屡邀不出。后修书责之曰。夫出家儿。既得安乐处。宜弘通大法。以报佛恩。厌喧求静。独善其身者。岂智人达士乎。力挽之。既出首众大乘。尝问学者。即心即佛因缘。时妙喜庵于洋屿。师之友弥光。与师书云。庵主手段。与诸方别。可来少款。如何。师笑而不答。光以计。邀师饭。师往赴之。才及门。会妙喜。为诸徒入室。师随喜焉。妙喜问。僧问处祖。如何是佛。祖云。即心是佛。作么生。师下语。妙喜诟之曰。你见解如此。敢妄为人师耶。鸣鼓普说。揭其平生珍重得力处。排为邪解。师泪交颐。不敢仰视。默计曰。我之所得。既为所排。西来不传之旨。岂止於是耶。遂归心弟子之列。
　　一日妙喜问师。内不放出。外不放入。正恁么时如何。师拟开口。妙喜拈竹篦。劈脊连打三下。师於此大悟。戾声云。和尚已多了也。妙喜又打一下。师作礼。妙喜笑云。汝今日方知道。吾不汝欺也。遂印以偈云。顶门竖亚摩酰眼。肘后邪悬夺命符。瞎却眼卸却符。赵州东壁挂葫芦。
　　於是名动丛林。
　　示众云。句中意。意中句。须弥耸于巨川。句刬意意刬句。烈士发乎狂失。任待牙如剑树。口似血盆。徒逞辞锋。虚张意气。所以净名杜口。早涉繁词。摩竭掩关。已扬家丑。自余瓦棺老汉。岩头大师。向羌峰顶上。拏风鼓浪。玩弄神变。脚跟下好与三十且道。过在甚么处。良久云。机关不是韩光作。莫把胸襟当等闲。
　　示众云。奔流度刃。未是作家。疾焰过风。犹为钝汉。所以蹙指悟道。重益疮疣。击竹忘知。一场瞢懂。纵饶伎俩俱尽。气息全无。点检将来。直是未在。向上一路。千圣不传。学者劳形。如猿捉影。既是不传。达磨一宗。因甚到于今日。喝一喝云。切忘认驴鞍桥。作阿爷下颔。
　　示众云。太虚挂剑。用显吾宗。按坐神威。如何近傍。纵具回天转地。电卷星驰底手段。要且不堪勍敌。而今莫有别休咎者么。便请出来相见。如其稍迟涉回。一锤直教粉碎。喝一喝。
　　示众云。承言易坠。滞句转迷。坐却舌头。别须有眼。假饶知有。不是俊流。攒眉却回。未为性懆。翻然一掷。腾过太虚。只这威棱。谁敢觑着。汝才目顾他位。脚踏他门。尽是影响不真。狐狸恋屈。一锤粉碎。未称平生。不见道。欲知此事。直须挥剑。若不挥剑。渔父栖巢。正恁么时。如何即是。良久云。将此深心奉尘剎。是则名为报佛恩。
　　至节示众云。二十五日已前。群阴消伏。泥龙闭户。二十五日已后。一阳来复。铁树开花。正当二十五日。尘中醉客。骑驴骑马。前街后街。迎相庆贺。物外闲人。衲帔蒙头。围炉打坐。风萧萧雨萧萧。冷湫湫。谁管你张先生。李道士。胡达磨。
　　示众云。横按镆铘。虚张意气。穿开铁壁。徒费精神。直饶不动神锋。坐致太平。尧舜之君。犹有化在。

　　福州龟山弥光禅师(凡七)

　　本州人也。徧历丛林。后谒妙喜。平生所得。五技而穷。凡半年。无启口处。
　　一日入室。妙喜问。吃粥了也。洗钵盂了也。烧香行道了也。去却药忌。道将一句来。师云。裂破。妙喜色庄云。又来这里。说禅那。师於言下大悟。徧体汗下。遂作礼。妙喜以偈印之云。龟毛拈得笑咍咍。一击万重关锁开。庆快平生是今日。孰云千里赚吾来。
　　师亦作投机颂云。轻轻一拶怒雷吼。惊起法身藏北斗。洪波浩渺浪滔天。拈得鼻孔失却口。
　　后开法泉之教忠。终于本山。
　　示众云。雨霁云收。岩峦耸翠。风和日暖。殿阁生春。梁间乳燕语关关。原上夭桃红灼灼。最好是灵云一见。自谓平生不疑。玄沙闻来便道。深谈实相。二老汉。具顶门眼。有肘后符。检点将来。未免寻声逐色。且道。透脱一句。又作么生。还委悉么。乍雨乍晴寒食节。半明半暗禁烟天。
　　示众云。月生一。一言勘破维摩诘。月生二。百草头边恣游戏。月生三。白牯狸奴解放憨。放行则锦上添花。把住则真金失色。敢问大众。把住好。放行好。良久云。深秋帘幕千家雨。落日楼台一笛风。
　　示众云。有句无句。如藤倚树。师云。放憨作么。及乎树倒藤枯。句归何处。情知你诸人。卒讨头鼻不着。为甚如此。只为分明极。翻令所得迟。
　　示众。拈起拄杖。卓一卓。喝一喝云。不是坐来频劝酒。自从别后见君稀。
　　示众云。梦幻空花。何劳把捉。得失是非。一时放却。遂掷下拂子云。山僧今日。已是放下了也。汝等诸人。又作么生。遂唤侍者云。收取拂子。
　　僧问。见与师齐。减师半德。见过於师。方堪传授。只如见与师齐。为甚么。却减师半德。师云。我不可参云门禅不得。云见过於师。方堪传授。未审传个甚么。师云。莫谤他好。

　　福州东禅思岳禅师(凡三)

　　本州人也。示众云。哑却我口。直须要道。塞却你耳。切忌蹉过。昨日有人。从天台来。却道。泗洲大圣。在洪州。打坐十字街头。卖行货。是甚么。断跟草鞋。尖檐席帽。
　　师问僧。甚处来。云黄檗来。师云。黄檗有何言句。云某甲到这里。一时忘却。师云。上座岂不是黄檗来。云是。师云。又道忘却。僧拟议。师便喝出。
　　师问僧。道人相见时如何。云更无余事。师云。赵州道呈漆器。又作么生。僧便喝。师云。你道无余事。又喝作么。僧拟议。师便打云。莫道无余事好。

　　福州西禅守净禅师(凡四)

　　示众云。未到云门。不免岐路波咤。前不至村。后不至店。及乎到来。又须透出始得。若不透出。坐在里许。前面毒蛇成群。背后猛虎无数。头上火是迸散。脚下剑戟森然。而今一众。尽在里许。眉毛相似。眼孔一般。谁是透出者。谁是透不出者。明眼高人。试为云门指出。贵图一夏在此。亦不虚过。傥或不尔。还我九十日饭钱来。
　　示众云。善斗者。不顾其首。善战者。必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛于桃林之野。风以时而雨以时。渔父歌而樵人舞。虽然如是。尧舜之君犹有化在。争似乾坤收不得。尧舜不知名。浑家不管兴亡事。偏爱和云占洞庭。
　　示众云。闭却口。时时说。截却舌。无间歇。无间歇。最奇绝。最奇绝。眼中屑。既是奇绝。为甚么。却成眼中屑。了了了时无可了。玄玄玄处亦须呵。
　　示众。举教中道。佛灭度后。其为善知识者。总是见佛来。后来归宗和尚道。其为善知识者。不可容易。所睹善知识者。亦不可轻慢。
　　师云。归宗恁么道。恰似新妇怕阿家。未免随他舌头转。殊不知。其为善知识者。只是个瞎汉。所睹善知识者。如宿世冤冢。便好剜却眼睛掀却脑盖。虽然如是。未足酬恩。

　　建宁府开善道谦禅师(凡八)

