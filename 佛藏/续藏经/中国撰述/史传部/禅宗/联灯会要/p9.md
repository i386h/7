<!-- { "loadSidebar": true } -->
　　四祖远观气象。躬自寻访。见师端坐自若。祖问。你在此。作甚么。师云。观心。祖云。观者何人。心是何物。师不能加答。祖於宴坐石上。书一佛字。师悚然。不敢坐。祖问。只这里。别有住处。师云。后有小庵子。遂引祖至庵前。唯有虎狼异兽。祖以手指。作怕势。师云。犹有这个在。祖云。这个是甚么。师於言下有省。乃稽首。请说真要。祖云。夫百千法门。同归方寸。河沙妙德。总在心源。一切戒门定门慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。今汝已得。更无少欠。与佛何殊。更无别法。汝但任心自在。莫作观行。亦莫澄心。莫起贪嗔。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用。快乐无忧。故名为佛。师云。心既具足。何者是佛。何者是心。祖云。非心不问佛。问佛非不心。师云。既不作观行。於境起时。如何对治。祖云。境缘无好丑。好丑起於心。心若不强名。妄情从何起。妄情既不起。真心任徧知。汝但随心自在。无复对治。即名常住法身。无有变异。吾授璨大师顿教法门。今付於汝。后有五人。绍汝玄化。
　　邑宰萧元善问。恰恰用心时。若为安稳好。师云。恰恰用心时。恰恰无心用。曲谈名相劳。直说无烦重。无心恰恰用。常用恰恰无。欲识无心处。不与有心殊。

　　牛头第二世
　　金陵牛头山法融禅师法嗣
　　金陵牛头智岩禅师(凡一)

　　曲阿华氏子。初为隋郎将。累有战功。后乞出家。入舒州皖公山。从宝月禅师。为弟子。尝在谷中入定。山水瀑涨。师怡然不动。其水自退。
　　有昔同军者二人。访师。既相见。谓师云。郎将狂邪。何为住此。师云。我狂欲惺。君狂正发。嗜色淫声。贪荣冒宠。流转生死。何由自出。二人感悟而去。
　　师后谒融禅师。发明大事。融谓师云。吾授信大师真诀。所得俱忘。设有一法。过於涅盘。吾说亦如梦幻。夫一尘飞而翳天。一芥堕而覆地。汝今已过此见。吾复何云。
　　牛头三世四世无机缘。

　　牛头第五世
　　金陵牛头法威禅师法嗣
　　润州鹤林玄素禅师(凡一)

　　本郡延陵马氏子。
　　有僧敲门。师云。谁。僧云。是僧。师云。莫道是僧。佛来也不着。僧云。为甚么不着。师云。无栖泊处。
　　鼓山永云。鹤林只解把定封疆。不能随高就下。山僧即不然。方丈门八字打开了也。僧来佛来。了无挂碍。何故如此。家无小使。不成君子。

　　宣州安国玄挺禅师(凡二)

　　初参五祖忍禅师。侍立次。有讲华严僧。问五祖。真性缘起。其义云何。祖默然。师遽云。大德正兴一念问时。是真性缘起。其僧。言下大悟。
　　妙喜云。未兴一念问时。不可无缘起也。时有僧云。未兴一念问时。唤甚么。作缘起。妙喜云。我也只要你恁么道。
　　僧问。南宗自何而立。师云。正宗无南北。

　　舒州天柱山崇慧禅师(凡二)

　　彭州陈氏子。
　　僧问。达磨未来此土。还有佛法也无。师云。未来即且致。即今事作么生。云某甲不会。乞师指示。师云。万古长空。一朝风月。又云会么。云不会。师云。自己分上作么生。干他达磨来与未来作么生。他家大似卖卜汉相似。见汝不会。为汝锥破卦文。才生吉凶。尽在汝分上。一切自看。
　　时有僧问。如何是解卜底人。师云。汝才出门时。便不中也。
　　僧问。如何是天柱家风。师云。时有白云来闭户。更无风月四山流。
　　问宗门中事。请师举唱。师云。石牛长吼真空外。木马嘶时月隐山。

　　金陵牛头第六世
　　金陵牛头慧忠禅师法嗣
　　天台佛窟岩惟则禅师(凡二)

　　京兆孙氏子。
　　示众云。天地无物也。我无物也。然未尝无物。斯则圣人如影。百年如梦。孰为生死哉。至人以是独照。能为万物之主。吾知之矣。汝知之乎。
　　僧问。如是那罗延箭。师云。中的也。

　　润州鹤林玄素禅师法嗣
　　杭州径山道钦禅师(凡五)

　　苏州昆山朱氏子。
　　唐代宗诏师。至阙下。亲加礼敬。
　　一日师在大内。见帝来。乃起立。帝云。师何以起。师云。檀越。何得向四威仪中。见贫道也。
　　马大师。令人送书到。师开缄。见一圆相。索笔。就圆相中。着一点。却封回。
　　后。忠国师闻云。钦师犹被马祖惑。
　　雪窦云。径山被惑。且置。若呈似忠国师。别作个甚么伎俩。免被惑去。
　　有老宿云。当时坐却便休。
　　又有道。但与划破。
　　若恁么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸方共知。只这马师画出。早自惑了也。
　　马大师。令智藏问。十二时中。以何为境。师云。待汝回去时有信。藏云。只今便回去。师云。传语马大师。却须问取曹溪。
　　崔赵公问。弟子今欲出家。得否。师云。出家乃大丈夫事。非将相之所能为。公於是有省。
　　僧问。如何是道。师云。山上有鲤鱼。水里有蓬尘。问如何是祖师西来意。师云。汝问不当。云如何得当去。师云。待吾灭后。向汝道。

　　金陵牛头第七世
　　天台佛窟岩惟则禅师法嗣
　　天台云居　智禅师(凡一)

　　有僧继宗问。见性成佛。其义云何。师云。清净之性。本来湛然。无有动摇。不属有无净秽。长短取舍。体自翛然。如是明见。乃名见性。性即佛。佛即性。故云见性成佛。僧云。性既清净。不属有无。因何有见。师云。见无所见。僧云。既无所见。何更有见。师云。见处亦无。僧云。如是见时。是谁之见。师云。无有能见者。僧云。究竟其理如何。师云。汝知否。妄计为有。即有能所。乃得名迷。随见生解。便堕生死。明见之人。即不然。终日见而未尝见。求其见处。体相不可得。能所俱绝。名为见性。僧云。此性徧一切处否。师云。无处不徧。僧云。凡夫具否。师云。尚言无处不徧。岂有凡夫而不具乎。僧云。因何诸佛菩萨。不被所拘。凡夫独萦於苦。何曾得徧。师云。凡夫於染净性中。计有能所。即堕生死。诸佛大士。善知清净性中。不属有无。即能所不立。僧云。若如是说。即有能了不了人。师云。了尚不可得。岂有能了人乎。僧云。至理如何。师云。我以要言之。汝即应念。清净性中。无有凡圣。亦无了不了人。凡之与圣。二俱是名。若随名生解。即堕生死。若知假名不实。即无有当名者。
　　又云。此是极究竟处。若云我能了。彼不能了。即是大病。见有净秽凡圣。亦是大病。作无凡圣解。又属拨无因果。见有清净性可栖止。亦是大病。作不栖止解。亦是大病。然清净性中。虽无动摇。具不坏方便应用及兴慈运悲。如是兴运之处。即全清净之性。可谓见性成佛矣。继宗得闻是语。踊跃作礼而谢。

　　杭州径山道钦禅师法嗣
　　杭州鹊巢道林禅师(凡三)

　　福州福清。翁氏子。卜居钱增西湖。
　　有宫使会通者。因韬光禅师。勉令谒师。通云。弟子素持斋戒。不愿为官。志慕出家。愿和尚。受与僧相。师云。今时为僧。鲜能精苦。行多浮滥。通云。本净非琢磨。元明不随照。师云。汝若了净智妙圆。体自空寂。即真出家。何假外求。汝当为在家菩萨。施戒俱修。如谢灵运之俦也。通云。然虽如此。於事何益。傥垂摄受。誓遵师教。师遂与剃度。
　　会通一日取辞。师问。汝欲何往。通云。某甲为佛法出家。和尚不垂慈诲。往诸方。学佛法去。师云。若是佛法。老僧此间。亦有少许。通云。如何是和尚此间佛法。师於身上。拈起布毛。吹之。通於是有省。
　　大沩秀云。可惜这僧。认地口头声色。殊不知。自己光明。盖天盖地。
　　妙喜云。大沩恁么批判。也未梦见鸟窠在。
　　白侍郎居易。守杭。谒师问云。禅师住处甚危崄。师云。太守危崄尤甚。白云。弟子。位镇江山。何危崄之有。师云。薪火交煎。性识不停。得非崄乎。
　　又问。如何是佛法大意。师云。诸恶莫作。众善奉行。白云。三岁孩儿。也解恁么道。师云。三藏孩儿虽道得。八十老人行不得。白遂作礼而谢。

　　联灯会要卷第二
　　联灯会要卷第三

　　　　住泉州崇福禅寺嗣祖比丘　悟明　集

　　五祖弘忍大师旁出法嗣
　　北宗神秀大师(凡一)

　　开封尉氏子。
　　示众云。一切佛法。自心本有。将心外求。舍父逃走。

　　嵩山惠安国师(凡二)

　　荆州枝江。卫氏子。
　　有僧坦然怀让。问如何是祖师西来意。师云。何不问自己意。云如何是自己意。师云。当观密作用。云如何是密作用。师以目开合示之。坦然言下知归。让即谒曹溪。
　　武后问师。甲子多少。师云。不记。后云。何得不记。师云。生死之身。其若循环。环无起尽。焉用记为。况此心流注。中间无间。见沤起灭者。乃妄想尔。从初识至动相。灭时亦只如此。何年月日。而可记乎。后闻加敬。
　　师享寿一百二十八。

　　袁州蒙山道明禅师(凡一)

　　鄱阳陈宣帝之裔也。因与数十人。趂卢行者。至大庾岭。能见师来。掷衣钵于盘石上云。此衣表信。可力争耶。任汝将去。师举之。如山不动。踟蹰悚栗。乃云。我来求法。非为衣也。愿行者开示。能云。不思善不思恶。正恁么时。阿那个是明上座本来面目。明於言下开悟。徧体汗流。作礼问云。上来密语密意外。还更有意旨否。能云。我今与汝说者。即非密也。汝若返照自己面目。密却在汝边。明云。某甲在黄梅随众。实未省自己面目。今蒙指授入处。如人饮水冷暖自知。今行者。即某甲师也。能云。若如是。吾与汝。同师黄梅。善自护持。

　　北宗神秀大师法嗣
　　兖州降魔藏禅师(凡一)

　　赵郡王氏子也。
　　秀问。汝名降魔。此无山精木怪。汝翻作魔耶。师云。有佛有魔。秀云。汝若是魔。必住不思议境界。师云。是佛亦空。何境界之有。

　　嵩山惠安国师法嗣
　　嵩山破灶堕禅师(凡三)

　　不称名氏。
