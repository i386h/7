<!-- { "loadSidebar": true } -->
　　建州人也。示众云。拈花微笑。犹乖量外之机。断臂安心。何异捉月之见。设使万机休罢。千圣不携。还同待兔守株。未是通方达士。明眼汉没窠臼。高高处。观之不足。低低处。平之有余。神光照彻大千。万有全归掌握。大机大用。草偃风行。全暗全明。超情离见。所以道。神光不昧。万古徽猷。入此门来。莫存知解。知解既泯。真智现前。八字打开。分明显示。竖起拂子云。还见么。於斯见得。言语路绝。取舍情忘。了非生佛未分。岂是威音那畔。权实俱备。照用双行。流出自己胸襟。要且不从人得。既不从人得。正当今日。祝严　圣寿一句。作么生道。良久云。四海浪平龙睡稳。万年松在祝融峰。
　　示众云。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫。秉慧剑。般若锋兮金刚焰。非但能摧外道心。早曾落却天魔胆。正恁么时。且道。主将是甚么人。喝一喝。
　　示众云。南泉道。我十八上。便解作活计。囊无系蚁之丝。厨乏聚绳之糁。赵州道。我十八上。便解破家散宅。南头卖贱。北头卖贵。捡点将来。好与三十棒。且放过一着。何故。曾为宕子偏怜客。自爱贪杯惜醉人。
　　示众。提起拄杖云。敲空作响。罕遇知音。复击绳床云。击木无声。稀逢鉴者。莫向情中卜度。休於事上情量。纵饶划断两头。未是到家时节。且道。作么生是到家时节。良久云。清风已逐和风去。朱夏还随暑气回。
　　示众云。未开口时先分付。拟思量处隔千山。莫言佛法无多子。未透玄关也大难。只如玄关。作么生透。喝一喝。
　　示众云。一叶落天下秋。正是时人升降处。一尘起大地收。衲僧向甚么处着眼。若向这里。着得一只眼。如珠走盘。不拨自转。脱或未然。十字街头吹尺八。酸酒冷茶愁杀人。

　　泉州法石祖珍禅师(凡四)

　　莆田林氏子。示众云。大道只在目前。要且目前难睹。欲识大道真体。不离声色言语。卓拄杖云。这个是声。竖起拄杖云。这个是色。唤甚么作大道真体。直饶向这里见得。也是郑州出曹门。
　　示众云。向上一路。千圣不传。卓拄杖云。恁么明得。十万八千。毕竟如何。桃红李白蔷薇紫。问着春风总不知。
　　示众云。寻牛须访迹。学道贵无心。迹在牛还在。无心道易寻。竖起拂子云。这个是迹。牛在甚么处。直饶见得。头角分明。鼻孔也在岳林手里。
　　僧问。投子绕绳床一匝。便为推藏竟。此理如何。师云。画龙看头。画蛇看尾。云未审甚处是投子转藏处。师云。箭穿红日影。须是射雕人。进云。婆子云。比来请转全藏。为甚却转半藏。此意如何。师云。人无远虑。必有近忧。云未审甚处是转半藏处。师云。不是知音者。徒劳话岁寒。

　　成都府昭觉圆悟克勤禅师法嗣
　　潭州大沩法泰禅师(凡十一)

　　蜀人也。示众云。祖师道。欲得现前。莫存顺逆。释迦老子。是甚么破草鞋。一大藏教。是拭不净底故纸。达磨九年面壁。瞌睡未惺。汝等诸人。皮下无血。眼里无筋。更来这里。觅甚么椀。各请归堂。
　　示众云。止止不须说。我法妙难思。释迦老子。无端向净地上放屙。诸增上慢者。闻必不敬信。彼彼丈夫儿。诸人向甚么处。见释迦老子。若也见得。入得德山门。未入得德山室。且德山室。如何入。良久云。三十年后。
　　示众云。开口有时非。开口有时是。粗言及细语。皆归第一义。释迦老子碗鸣声。达磨西来屎臭气。唯有山前水牯牛。身放毫光照天地。
　　示众云。法不尔而尔。暗去明来。道不然而然。雷奔雨骤。直得千江竞注。万壑争流。山头白浪滔天。平地人鱼共处。莫问稻芽增长。如今头上漫漫。虽然水到渠成。争柰过犹不及。幸而云收雨散。浪息波停。杲日当空。万家同庆。且大功不宰一句。作么生道。野老不知尧舜力。冬冬打鼓祭江神。
　　示众云。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外。则且置。万机丧尽时如何。八月秋何处热。
　　示众云。闻声悟道。未免着水耳中。见色明心。亦是撒沙眼里。直得纤毫无障碍。空有等空平。下绝己躬。上无攀仰。孤逈逈绝情尘。峭魏魏离分别。犹是那边事。且这边事。又作么生。休恋寒潭无影树。且看六月雪花飞。
　　示众云。动则影现。觉则氷生。不动不觉。土木无殊。衲僧家。到这里。须有转身一路。始得。若也转得。分三成六。唱九作十。纳须弥於芥中。掷大千於方外。若转不得。守他山鬼窟。不免是精灵。
　　示众云。达得人空法空。未称祖佛家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少。
　　示众云。涅盘无异路。方便有多门。拈起拄杖云。看看。山僧拄杖子。一口吸尽西江水。东海鲤鱼[跳-兆+孛]跳。上三十三天。帝释忿怒。把须弥山。一掴粉碎。坚牢地神。合掌赞叹云。谛观法王法。法王法如是。以拄杖。击绳床。
　　示众云。德山入门便棒。平地生堆。监济入门便喝。无风起浪。俱胝只竖一指。未免颟顸。雪峰辊出三球。小儿戏剧。到这里。总用不着。争如六月三伏。甘雨普滋。水足东皋。禾青南亩。农夫鼓腹。樵者高歌。古佛家风。俨然如在。於斯会得。共乐升平。脱或未然。只知事逐眼前过。不觉老从头上来。

　　联灯会要卷第十六
　　联灯会要卷第十七

　　　　住泉州崇福禅寺嗣祖比丘　悟明　集
　　南岳下第十六世
　　成都府昭觉克勤禅师法嗣下

　　临安府径山宗杲禅师(凡二十九)

　　宣州奚氏子。初谒宝峰准禅师。於道染指。次谒圆悟勤禅师。因上堂。闻举僧问云门。如何是诸佛出身处。门云。东山水上行。勤云。有问天宁。如何是诸佛出身处。只向他道。熏风自南来。殿角生微凉。师於言下。忽然前后际断。虽然动相不生。却坐在净裸裸处。勤曰。也不易你得到这田地。不惜。死了不能得活。不疑言句。是为大病。不见道。悬崖撒手。自肯承当。绝后再苏。欺君不得。须信有这个道理。每室中。诘以有句无句。如藤倚树之语。师才开口。勤便云。不是不是。经半年。奈何不下。遂请益勤云。闻和尚。当年曾问五祖此话。未审五祖道甚么。勤笑而不答。师云。和尚须当众问。今说又何妨。勤云。我问。有句无句。如藤倚树。意旨如何。祖云。描也描不成。画也画不就。我问。树倒藤枯时如何。祖云。相随来也。师当下释然曰。我会也。勤遂举数因缘。诘之。师酬对。如太平时。得路便行。了无凝滞。
　　勤每对人。赏之曰。杲非一生两生。为善知识来。自是名动丛林。
　　勤着正宗记。委师极重。
　　绍兴初。入闽庵居。得其法者。不可一二数。诸方屡举。俱却之。
　　后应张丞相魏公浚。径山之命。
　　开堂日。僧问。人天普集。选佛场开。祖令当行。如何举唱。师云。钝鸟逆风飞。云徧界且无寻觅处。介明一点座中圆。师云。人间无水不朝东。
　　复有僧竞出。师约住云。假使大地。尽末为尘。一一尘有一口。一一口。具无碍广长舌相。一一舌相。出无量差别音声。一一音声。发无量差别言词。一一言词。有无量差别妙义。如上尘数衲僧。各各具如是口。如是舌。如是音声。如是言词。如是妙义。同时致百千问难。问问各别。不消长老咳嗽一声。一时答了。乘时於其中间。作无量无边。广大佛事。一一佛事。周徧法界。所谓一毛现神变。一切佛同说。经於无量劫。不得其边际。便恁么去。闹热门庭即得。正眼观来。正是业识忙忙。无本可据。祖师门下。一点也用不着。况复勾章棘句。展弄词锋。非唯埋没从上宗乘。亦乃笑破衲僧鼻孔。所以道。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。看他先圣。恁么告报。如国家兵器。岂得已而用之。本分事上。亦无这个消息。山僧今日。如斯举唱。大似无梦说梦。好肉剜疮。检点将来。合吃拄杖。只今莫有下得毒手者么。若有。堪报不报之恩。共助无为之化。如无。倒行此令去也。蓦拈拄杖云。横按镆铘全正令。太平寰宇斩痴顽。卓拄杖。喝一喝。
　　示众云。水底泥牛嚼生铁。憍梵钵提咬着舌。海神怒把珊瑚鞭。须弥山王痛不彻。
　　示众云。颠倒想生生死续。颠倒想灭生死绝。生死绝处涅盘空。涅盘空处眼中屑。涅盘既空。唤甚么。作眼中屑。白云乍可来青嶂。明月难教下碧天。
　　示众云。心生法灭。性起情忘。这里悟去。捏怪有甚么难。举起拂子云。看看。观音弥勒。普贤文殊。尽向径山拂子头上。聚头打葛藤去。若也放开。从教口劳舌沸。若也把住。不消一击。以拂子。击绳床。
　　示众云。摩竭提国。犹在半途。少室峰前。全无巴鼻。谈玄说妙。好肉剜疮。举古明今。抛沙撒土。争似饥餐渴饮。闲坐困眠。从教四序推移。都不干预我事。虽然如是。也须实到这个田地。始得。只如实到这个田地底。如何亲近。喝一喝云。炙疮瘢上。更着艾炷去也。
　　示众云。我宗无语句。实无一法与人。早是通身浸在屎窖里了也。那堪踏步向前。如之若何。问向上向下。三玄三要。银碗里盛雪。北斗里藏身。意旨如何。岂不是屎窖边。更掘屎窖。虽然如是。若於屎窖中。知些气臭。方知三世诸佛。历代祖师。天下老和尚。古往今来。一切善知识。尽在屎窖里。转大法轮。其或未然。切忌向屎窖里作活计。
　　示众。问答罢。乃云。问得亦好。不问更亲。何故。声前一路。千圣不传。学者劳形。如猿捉影。可中有个英灵汉。恁么不恁么。聊闻举着。剔起便行。犹在葛藤窠里。直得内无所证。外无所修。似地擎山。如石含玉。亦未是衲僧放身命处。敢问大众。作么生是衲僧放身命处。若也知得。尘尘念念。皆无空阙。折旋俯仰。尽在其中。正恁么时。毕竟是谁家风月。还委悉么。千圣不知何处去。倚天长剑逼人寒。
　　师垂语云。我这里。无法与人。只是据欵结案。恰如你将个琉璃瓶子来。护惜似个甚么。我一见。便与你打破了。你又将个摩尼珠来。我又与你夺了。待你只恁么来。我又和你两手截了。所以临济和尚道。逢佛杀佛。逢祖杀祖。逢罗汉杀罗汉。既称善知识。为甚么。却要杀人去。且道是甚么道理。
