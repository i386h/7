<!-- { "loadSidebar": true } -->
　　时有僧问。如何得不被根境惑去。师云。你试点惑底境出来看。云某甲不见。师云。汝既不见。惑境何来。僧作礼。师云。又见妄想去也。
　　示众云。幸自可怜生。苦死向人前。讨些子声色唇吻作么。我且问你。声色两字。作么生讨得。还会么。我道声色如泡。为复为你说破。为复为你讨声色。试商量看。莫生容易。若了根源。终非他物。譬如圆镜。男来男现。女来女现。乃至僧俗青黄。山河万法。随其色相。一镜传辉。不可是镜有多般。但能映物而露。仁者还识得镜也未。若不识镜。尽被男女青黄。山河等类。碍汝光明。有甚么出气处。若识镜去。乃至青黄男女。大地山河。有想无想。四足多足。胎卵情生。天堂地狱。咸於一镜中。悉得其分剂。长短劫数。若色若空。并能了知。更非他物。汝岂不闻。诸法如义。光阴迅速。莫谩悠悠。大事因缘。决须了取。
　　示众云。仁者还知子湖亲切相为么。行时但行。坐时但坐。乃至吃茶吃饭。种种施为。有甚么相隐处。仁者信取。无别强为。只是汝今无疑作疑。无事生事。於自心源。却生颠倒。譬如百千澄清大海。弃之。唯认些子浮沤。目为全潮。亦如认些子萤光。作於日焰。还生惭耻么。诸圣得道得果。数如恒沙。汝今却作个下劣凡夫着。恰莫因循。
　　师於三门下。立一牌。牌上题云。子湖有狗。上取人头。中取人心。下取人足。拟议即丧身失命。
　　僧问。如何是子湖狗。师云。嗥嗥。
　　临济下有二僧来。才揭帘。师便喝云。看狗。僧回首。师便归方丈。
　　雪窦云。我当时若见。先与他斫却牌。然后入寺。待这汉云看狗。与他放出个焦尾大虫。如今诸人。要见么。日势稍晚。归堂。
　　刘铁磨来。师问。莫是刘铁磨么。云不敢。师云。左转右转。云和尚莫颠倒。师便打。
　　师与胜光锄园次。师亚镢。回顾光云。事即不无。拟心即差。光云。如何是事。师拦胸与一踏。光於此大悟。
　　师一夜。於半夜时。在后架。叫云。贼贼。众皆惊起。有一僧。被师搊住。云捉得也。捉得也。僧云不是。某甲。师云。是即是。只是你不肯承当。
　　师有偈云。三十年来住子湖。二时斋粥气力粗。无事上山行一转。试问时人会也无。

　　终南山云际师祖禅师(凡一)

　　师问。南泉云。摩尼珠人不识。如来藏里亲收得。如何是藏。泉云。王老师与你往来者是。师云。不往来者聻。泉云。亦是。
　　又问。如何是珠。泉召云师祖。师应诺。泉云。去汝不会我意。师於此悟入。
　　雪窦向往来处。着语云。草里汉。向亦是藏处。着语云。雪上加霜。
　　又向如何是珠处。别云崄。百尺竿头作伎俩。不是好手。这里着得只眼。宾主互换。便能深入虎穴。或不恁么。纵饶师祖悟去。也是龙头蛇尾。

　　荆州白马昙照禅师(凡一)

　　常云。快活快活。临顺寂时。叫云苦苦。又云。阎老子来。取我也。院主问。和尚当时。被节度使抛向水中。神色不变。如今何得如此。师提起枕子云。汝道。当时是。如今是。主无对。师投枕而终。

　　湖南长沙景岑禅师(凡一十九)

　　示众云。我若一向举扬宗教。法堂前。草深一丈。我事不获已。所以向诸人道。尽十方世界。是沙门一只眼。尽十方世界。是沙门全身。尽十方世界。是自己光明。尽十方世界。在自己光明里。尽十方世界。无有一人。不是自己。我寻常。向你诸人道。三世诸佛。共尽法界众生。是摩诃般若光。光未发时。诸人向甚么处委悉。光未发时。尚无佛无众生消息。何处得山河国土来。
　　僧问。如何是沙门眼。师云。长长出不得。僧拟议。师云。成佛成祖出不得。六道轮回出不得。僧云。未审出个甚么不得。师云。昼见日夜见星。僧云。不会。师云。妙高山色青又青。
　　师遣僧。问同参会禅师云。和尚见南泉后如何。会不对。僧云。和尚未见南泉已前作么生。会云。不可更别有也。僧回举似师。师示以偈云。百尺竿头坐底人。虽然得入未为真。百尺竿头须进步。十方世界现全身。
　　时有僧问。百尺竿头。如何进步。师云。澧州山朗州水。僧云。不会。师云。四海五湖皇化里。
　　华严座主问。虚空为是定有。为是定无。师云。言有亦得。言无亦得。虚空有时。但是假有。虚空无时。但是假无。僧云。如和尚所说。有何教文。师云。大德岂不闻。首楞严经云。十方虚空。生汝心内。犹如片云。点太清里。岂不是虚空生时。但生假名。又云。汝等一人。发真归源。十方虚空。悉皆消殒。岂不是虚空灭时。但灭假名。老僧所以道。有是假有。无是假无。
　　僧问。如何是文殊。师云。墙壁瓦砾是。云如何是观音。师云。音声语言是。云如何是普贤。师云。众生心是。云如何是佛。师云。众生色身是。云河沙诸佛体皆同。何故有种种名字。师云。从眼根返源。名为文殊。从耳根返源。名为观音。从心根返源。名为普贤。文殊是佛妙观察智。观音是佛无缘大慈。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵。
　　师与仰山玩月次。仰云。人人尽有这个。只是用不得。师云。恰是。倩你用去。仰云。你作么生用。被师拦胸一踏踏倒。山起来云。你直下似个大虫(因号岑大虫)。
　　保福展云。人人尽道。岑大虫奇特。须知仰山。有陷虎之机　琅琊觉云。李陵虽好手。争免陷番身。
　　师游山归。至门首。首座问。和尚甚处去来。师云。游山来。云到甚么处来。师云。始随芳草去。又逐落花回。云大似春意。师云。也胜秋露滴芙渠。
　　秀上座问。南泉迁化。向甚么处去。师云。石头作沙弥时。参见六祖来。云我不问石头作沙弥时。参见六祖来。南泉迁化。向甚么处去。师云。教伊寻思去。云和尚只有千尺寒松。且无抽条石笋。师不对。僧云。谢师答话。师亦不对。
　　秀举似三圣。圣云。若实恁么。犹胜临济七步。虽然如是。待我亲验过。始得。遂造问。承闻和尚答南泉迁化话。可谓光前绝后。今古罕闻。师亦不对。
　　皓月供奉问师。古德云。了即业障本来空。未了应须还宿债。只如师子尊者。二祖大师。为甚么却还宿债。师云。大德不识本来空。奉云。如何是本来空。师云。业障是。奉云。如何是业障。师云。本来空是。奉无语。师示以偈云。假有元非有。假灭亦非无。涅盘偿债义。一性更无殊。
　　僧问。如何是陀罗尼。师指绳床左边云。这个师僧。却诵得。又问。别有人。诵得否。师指绳床右边云。这个师僧亦诵得。云某甲为甚不闻。师云。大德岂不见道。真诵无响。真听无闻。云恁么则音声不入法界性也。师云。离色求观非正见。离声求听是邪闻。
　　僧问。如何是平常心。师云。要眠即眠。要坐即坐。云学人不会。师云。热即取凉。寒即向火。
　　僧问。如何是向上一路。师云。一口针三尺线。云如何领会。师云。益州布杨州绢。
　　僧问。如何是上上人行李处。师云。如死人眼。云上上人相见时如何。师云。如死人手。
　　僧问。南泉迁化。向甚么处去。师云。东家作驴。西家作马。云此意如何。师云。要骑便骑。要下便下。
　　僧问。三世诸佛不知有。狸奴白牯却知有。既是三世诸佛。为甚么不知有。师云。未入鹿苑时。犹较些子。云狸奴白牯。为甚么却知有。师云。争怪得伊。
　　僧问。如何转得山河大地。归自己去。师云。如何转得自己。归山河大地去。云不会。师云。湖南城里好养民。米贱柴多足四邻。
　　僧问。色即是空。空即是色。此理如何。师示以偈云。碍处非墙壁。通处没虚空。若能如是会。心色本来同。
　　有秀才。看千佛名经。乃问。百千诸佛。只闻其名。未审居何国土。师云。黄鹤楼。崔颢题后。秀才曾题否。云不曾题。师云。无事。题取一篇好。
　　黄龙新颂云。黄鹤楼前法战时。百千诸佛竖降旗。渠无国土居何处。赢得多才一首诗。
　　竺尚书问。蚯蚓斩为两段。两头俱动。未审佛性在阿那头。师云。莫妄想。竺云。争柰动何。师云。会即风火未散。
　　竺又一日谒师。师召云。尚书。竺应诺。师云。不是尚书本命元辰。竺云。不可离却即今祗对底。有第二主人公也。师云。唤尚书。作至尊得么。竺云。恁么则总不祗对和尚。莫是弟子主人公么。师云。非但祗对。不祗对时。从无始劫来。如个生死根本。示以偈云。学道之人不识真。只为从前认识神。无量劫来生死本。痴人唤作本来人。

　　邓州香严义端禅师(凡三)

　　示众云。佛是尘。法亦是尘。终日驰求。有甚么休歇。但时中。事不挂情。情不挂物。无善可取。无恶可弃。莫被他笼罩着。始是学处。
　　示众云。语是谤。默是诳。语默向上。有事在。老僧口门窄。不能为你说得。
　　僧问。正因为甚么无事。师云。我不曾停留。又云。假饶重重剥得净尽。无停留。暂时施设。亦是方便接人。若是那边事。无有是处。

　　池州灵鹫闲禅师(凡一)

　　示众云。是汝诸人本分事。若教老僧道。即与蛇画足。此是顿教诸上座。
　　时有僧问。与蛇画足。即不问。如何是本分事。师云。汝试道看。僧拟进语。师云。画足作么。

　　鄂州茱萸禅师(凡四)

　　金轮可观和尚问。如何是道。师云。莫向虚空里钉橛。观云。虚空是橛。师便打。观把住云。和尚莫打某甲。已后错打人去在。师便归方丈。
　　云门云。矢上加尖。僧云。和尚适来恁么道那。门云。锤钟谢响。得个虾蟆。
　　雪窦云。若要此话大行。直须吃棒了趂出。
　　师问僧。甚处来。云闽中来。师云。闽中尊宿。爱举胡来胡现。汉来汉现。是否。僧拟开口。师打一掌。僧云。欲透龙门。却遭点额。师云。燕金塞海。螮蚋摇山。僧抚掌大笑出去。师云。疥狗不愿生天。却笑云中白鹤。
　　师见僧来。以手一划。僧便出去。师云。这僧来不通名。去不通姓。僧转身。亦以手一划。师云。这僧名又不识。姓又不知。僧云。且道。某甲姓个甚么。师云。苦哉波斯吃胡椒。僧拂袖而出。师云。作家师僧。天然有在。
　　僧问。如何是沙门行。师云。行即不无。若觉即乖。其僧举似洞山。山云。何不进语云。是甚么行。其僧复来。进语。师云。是佛行是佛行。僧回举似洞山。山云。幽州犹似可。最苦是新罗。
　　僧却问洞山。如何是沙门行。山云。头长三尺。颈短二寸。

　　日子和尚(凡一)

