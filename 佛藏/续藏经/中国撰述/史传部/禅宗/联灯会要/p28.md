<!-- { "loadSidebar": true } -->
　　僧问。如何是大茆境。师云。不露锋。云为甚么不露锋。师云。无当者。

　　五台山智通禅师(凡二)

　　师谒归宗。忽一夜叫云。我悟也。我悟也。明日归宗上堂。问昨夜大悟底僧。出来。师便出。宗云。汝见甚么道理。便言大悟。师云。师姑元是女人做。宗骇之。
　　师临示寂时。有偈。示众云。举手攀南斗。回身倚北辰。出头天外看。谁是我般人。

　　明州大梅法常禅师法嗣
　　杭州天龙和尚(凡二)

　　示众云。大众莫待老僧。上来便上来。下去便下去。各有华严性海。具足功德。无碍光明。各各参取。
　　僧问。如何出得三界去。师云。汝即今在甚么处。

　　秀州盐官齐安国师法嗣
　　襄州关南道常禅师(凡一)

　　僧问。如何是祖师西来意。师拈起拄杖云。会么。云不会。师便打出。

　　京兆府章敬怀恽禅师法嗣
　　金州操禅师(凡一)

　　因请米胡斋。不排位。米到。展坐具作礼。师下绳床。米便就师位而坐。师却席地而坐。
　　斋罢。米去。侍者却问。和尚受一切人钦仰。今日坐位。被人夺却。师云。三日后若来。即受救。若不来。即救不得。三日后。果来云。前日遭贼。

　　朗州古堤和尚(凡一)

　　仰山来参。师云。去汝无佛性。山叉手。近前三步。应诺而已。师云。子甚么处。得此三昧。山云。从耽源处得名。沩山处得地。师云。莫是沩山的子么。山云。世谛即不无。佛法即不敢。
　　山却问。和尚从甚么处。得此三昧。师云。我从章敬。得此三昧。山叹云。不可思议。来者难为凑泊。

　　福州龟山智真禅师(凡二)

　　谒章敬。敬问。自何而至。师云。至无所至。来无所来。敬默许之。后入室。益臻玄奥。
　　示众云。动容瞬目。无出当人。一念净心。本来是佛。

　　幽州盘山宝积禅师法嗣
　　镇州普化和尚(凡八)

　　师见人。无高下。皆振铃一声。时号普化和尚。或将铃。就人耳边振。或拊人背。有回首者。师便伸手云。乞我一文钱。
　　师寻常入市。振铃云。明头来。明头打。暗头来。暗头打。四方八面来。旋风打。虚空来。连架打。
　　临济令侍者。拦胸搊住云。总不恁么来时如何。师托开云。明日大悲院里有斋。者回举似临济。济云。我从来疑着这汉。
　　师同临济。赴一施主斋。济云。毛吞巨海。芥纳须弥。为复是神通妙用。为复是法尔如然。师乃踢倒饭床。济云。太粗生。师云。这里是甚么所在。说粗说细。济休去。明日又同赴一家斋济云。今日供养。何似昨日。师又踢倒饭床。济云。太粗生。师云。瞎汉。佛法说甚么粗细。济不觉吐舌。
　　雪窦云。两个老贼。吃饭也不了。好与三十棒。棒虽行。且阿那个是正贼。
　　临济一日。同河阳木塔三人。在僧堂地炉内坐。正说师每日。在街市。掣风掣颠。知他是凡是圣。师忽入堂。济问云。你是凡是圣。师云。你道。我是凡是圣。济便喝。师指河阳木塔云。河阳新妇子。木塔老婆禅。临济小厮儿。却具一只眼。济云这贼。师云。贼贼。便出去。
　　师在临济堂前。吃生菜。济云。这汉大似一头驴。师便作驴鸣。济唤直岁云。细抹草料着。师云。少室人不识。金陵又再来。临济一只眼。到处为人开。
　　赵州云。何不与他。本分草料着。
　　师於阛阓中。振铃云。觅个去处。不可得。被道吾把住云。你拟去甚么处。师云。汝从甚么处来。吾无语。师掣肘便行。
　　师一日。见马道使喝道。师亦喝道。又作相扑势。马道令人打五棒。师云。似则似。是则不是。
　　师将入灭。徧问人。觅直裰。人皆送与。师俱不受。临济令人买棺木一具。师归来。济云。我与你。做直裰了也。师笑云。临济厮儿饶舌。
　　遂擎棺。绕街叫云。临济与我。做直裰了也。我往东门。迁化去。市人相率送之。师云。今日不合青乌。明日南门。迁化去。市人亦随之。师又云。今日未吉。明日西门迁化去。人皆不信。随者稍稀。师第四日。擎棺出北门外。自入棺中。债路行人。钉之。市人相报环观。只闻空中。铃声渐远。揭棺视之。乃全身脱去也。

　　蒲州麻谷宝彻禅师法嗣
　　寿州良遂座主(凡一)

　　初谒麻谷。谷见来。荷锄入园。锄草去。师随到锄草处。谷不顾。便归方丈。闭却门。
　　师明日又去。谷又闭却门。师遂敲门。谷云谁。师云。良遂。才称名。忽然契悟。乃云。和尚莫谩良遂。良遂若不来见和尚洎被经论。赚过一生。及归讲肆。开演。其略云。诸人知处。良遂尽知。良遂知处。诸人不知。
　　云门云。便有逆水之波。如今得入。是顺水之意。亦唤作双放时节　又云。麻谷问阿谁。他道莫谩良遂。不是识破麻谷相见时节。若不来礼拜和尚。洎被经论。赚过一生。亦知有赚人处　又云。作么生是良遂知处。

　　虔州西堂智藏禅师法嗣
　　虔州处微禅师(凡二)

　　僧问。三乘十二分教。体理得妙。与祖意。是同是别。师云。须向六句外鉴。不得随他声色转。云如何是六句。师云。语底。默底。不语不默底。总是。总不是。汝合作么生。僧无对。
　　师问仰山。汝名甚么。山云惠寂。师云。那个是慧。那个是寂。山云。只在目前。师云。犹有前后在。山云。和尚见个甚么。师云。吃茶去。

　　湖南东寺如会禅师法嗣
　　吉州薯山慧超禅师(凡一)

　　洞山来。师问。汝已住一方。又来这里作么。洞云。无奈疑何。所以来见和尚。师召良价。价应诺。师云。是甚么。洞无语。师云。好个佛。只是无光焰。

　　荆州永泰灵湍禅师法嗣
　　湖南上林戒灵禅师(凡一)

　　师参大沩。沩问。大德作么来。师云。介冑全具。沩云。卸却了。来相见。师云。卸却了也。沩咄云。贼尚未打。卸作甚么。
　　后参永泰。方喻厥旨。

　　湖南祇林和尚(凡一)

　　每叱文殊普贤。为精魅。手提木剑。自谓降魔。
　　才见僧来。便云。魔来也。以木剑乱挥。潜入方丈。如是十二年。置剑无言。
　　僧向。十二年前。为甚么降魔。师云。贼不打贫儿家。云十二年后。为甚么不降魔。师云。贼不打贫儿家。

　　五台秘魔岩和尚(凡一)

　　常提一杈。才见僧来。提起杈云。甚么魔魅。教汝出家。甚么魔魅。教汝行脚。道得也杈下死。道不得。也杈下死。速道速道。
　　法眼代云。乞命乞命　玄觉代云。老儿家。放下杈子得也　五祖戒云。山僧当时若见。夺劫杈来。蓦项杈倒。点把火。照看。面皮厚多少。

　　南岳下第五世
　　赵州观音从谂禅师法嗣
　　杨州光孝慧觉禅师(凡五)

　　师一日。见露柱合掌云。不审世尊。僧云。和尚是露柱。师云。啼得血流无用处。不如缄口过残春。
　　师到崇寿。法眼问。近离甚处。师云。赵州。眼云。承闻赵州有栢树子话。是否。师云无。法眼云。往来皆谓。僧问如何是祖师西来意。州云。庭前栢树子。上座何得言无。师云。先师实无此语。和尚莫谤先师好。
　　师问宋齐丘。还会道么。宋云。若是道。也着不得。师云。是有着不得。是无着不得。宋云。总不恁么。师云。着不得底[斩/耳]。宋无对。
　　张居士问。奈老何。师云。年多少。士云。八十也。师云。可谓老也。士云。毕竟如何。师云。直至千岁也未在。
　　或人问。某甲平生杀牛。还有罪也无。师云无。或人云。何得无罪。师云。杀一个。还一个。

　　陇州国清奉禅师(凡二)

　　问牛头未见四祖时。为甚么百鸟衔花献。师云。陕府人。送钱财与铁牛。云见后为甚么不衔花献。师云。木马投明行八百。
　　僧问。祖意教意。是同是别。师云。雨滋三草秀。春风不裹头。
　　问如何是出家人。师云。铜头铁额。鸟觜鹿身。
　　问如何是佛法大意。师云。释迦是牛头狱卒。祖师是马面阿傍。
　　问如何是祖师西来意。师云。东壁打西壁。

　　婺州新建禅师(凡一)

　　一生不畜沙弥童行。有座主问。和尚年尊。何不讨个小师侍奉。师云。若有眼暗耳聋口哑底。为我讨一个来。主无对。

　　杭州多福和尚(凡一)

　　僧问。如何是多福一丛竹。师云。一茎两茎斜。僧云。不会。师云。三茎四茎曲。

　　益州西穆和尚(凡二)

　　师召侍者。者应诺。师云。更深夜静。共伊商量。
　　有俗士。举手云。和尚是一头驴。师云。老僧被你骑。士无语去。后三日。却来云。某甲前日。着贼了也。师拈棒打出。

　　衢州子湖利踪禅师法嗣
　　日容远禅师(凡一)

　　奯上座来。师拊掌三下云。猛虎当轩。谁是敌者。奯云。俊鹞冲天。阿谁捉得。师云。彼此难当。奯云。且休。未要断这公案。师拈拄杖。作舞。归方丈。奯无语。师云。死却这汉也。

　　紫桐和尚(凡一)

　　僧问。如何是紫桐境。师云。你眼里着得沙么。云大好紫桐境也不识。师云。老僧不讳此事。其僧出去。师下绳床擒住云。今日好个公案。老僧未得分文入手。云赖遇某甲是僧。师云。祸不单行。

　　漳州浮石和尚(凡一)

　　示众云。山僧开个卜铺。能断人贫富。定人生死。
　　时有僧出问。离却贫富生死。不落五行。请师直道。师云。金木水火土。

　　联灯会要卷第七
　　联灯会要卷第八

　　　　住泉州崇福禅寺嗣祖比丘　悟明　集

　　长沙景岑禅师法嗣
　　明州雪窦常通禅师(凡一)

　　僧问。如何是密室。师云。不通风。云如何是室中人。师云。诸圣求睹不见。僧作礼。师云。千圣不能思。万圣不能议。乾坤坏不坏。虚空包不包。一切无比伦。三世唱不起。

　　鄂州茱萸禅师法嗣
　　石梯和尚(凡二)

　　师见侍者。托钵上堂。乃唤云侍者。者应诺。师云。甚处去。云上堂斋去。师云。我岂不知你上堂斋去。云除此外。别道个甚么。即得。师云。我只问你本分事。云和尚若问本分事。某甲实是上堂斋去。云汝不谬为吾侍者。
　　有一暂到来。师前立少顷。便出去。师云。有甚么辨白处。僧再来。立良久。师云。辨得也辨得也。云辨得后如何。师云。埋却得也。云苍天苍天。师云。适来却恁么。如今还不当。僧便出去。

　　潭州大沩灵佑禅师法嗣
　　袁州仰山慧寂禅师(凡四十五)

　　韶州怀化叶氏子也。初谒大沩。沩问。你是有主沙弥。无主沙弥。师云。有主沙弥。沩云主在甚么处。师从西过东立。沩异之。
