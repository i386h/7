<!-- { "loadSidebar": true } -->
　　祖云。汝今彻也。宜名志彻。礼谢而去。

　　吉州志诚禅师(凡一)

　　本州太和人也。初参神秀。秀之徒讥能大师不识一字。有何所长。秀云。他得无师智。深悟上乘。吾不如也。五祖亲付衣法。岂徒然哉。吾恨不能远去亲近。虚受国恩。汝等诸人。无滞於此。可往曹溪质疑。他日皈来。还为吾说。
　　师闻此语。辞往曹溪。随众参请。不言来处。祖告众云。今有盗法之人。潜在此会。师出作礼。具陈其事。祖云。汝师若为示徒。云常指教大众。令住心观静。长坐不卧。祖云。住心观静。是病。非禅。长坐拘身。於理何益。
　　听吾偈云。生来坐不卧。死去卧不坐。元是臭骨头。何为立功过。
　　师云。未审大师。以何法示人。祖云。吾若言有法与人。即为诳汝。但且随方解缚。假名三昧。
　　听吾偈曰。一切无心自性戒。一切无碍自性惠。不增不退自金刚。身去身来本三昧。
　　师闻偈。悔谢。呈偈云。五蕴幻身。幻何究竟。回趣真如。法还不净。
　　祖然之。寻还玉泉。

　　广州志通禅师(凡一)

　　南海人也。初参六祖。问云。学人自出家。览涅盘经。仅十余载。未明大意。愿和尚垂诲。祖云。汝何处未了。云诸行无常。是生灭法。生灭灭已。寂灭为乐。於此疑惑。祖云。汝作么生疑。云一切众生。皆有二身。谓色身法身也。色身无常。有生有灭。法身有常。无知无觉。经云。生灭灭已。寂灭为乐者。未审何身寂灭。何身受乐。若色身者。色身灭时。四大分散。全然是苦。苦不可言乐。若法身。寂灭。即同草木瓦石。谁当受乐。又法性是生灭之体。五蕴是生灭之用。一体五用。生灭是常。生则从体起用。灭则摄用皈体。若听更生。则有情之类。不断不灭。若不听更生。则永皈寂灭。同於无情之物。如是则一切诸法。被涅盘之所禁伏。尚不得生。何乐之有。祖云。汝是释子。何习外道断常邪见。而议最上乘法。据汝所解。色身外。别有法身。离生灭。求於寂灭。又推涅盘常乐。言有身受者。斯乃报吝生死。耽着世乐。汝今当知。佛为一切迷人。认五蕴和合。为自体相分。别一切法。为外尘相。好生恶死。念念迁流。不知梦幻虚假。枉受轮回。以常乐涅盘。翻为苦相。终日驰求。佛悯此故。乃示涅柈真乐。剎那无有生相。剎那无有灭相。更无生灭可灭。是则寂灭现前。当现前时。亦无现前之量。乃谓常乐。此乐无有受者。无不受者。岂有一体五用之名。何况更言涅柈禁伏诸法。令永不生。斯乃谤佛毁法。
　　听吾偈曰。无上大涅盘圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。唯有过量人。通达无取舍。以知五蕴法。及以蕴中我。外见众色像。一一音声相。平等如梦幻。不起圣凡见。不作涅盘解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅柈相如是。吾今强言说。令汝舍邪见。汝勿随言解。许汝知少分。
　　师闻偈踊跃。作礼而退。

　　西京光宅惠忠国师(凡二十五)

　　越州诸暨冉氏子。初参六祖。而顿悟心宗也。
　　示众云。禅宗学者。应遵佛语。一乘了义。契自心源。不了义者。互不相许。如师子身中虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴所堪。
　　示众云。青萝夤缘。直上寒松之顶。白云淡泞。出没太虚之中。万法本闲。而人自闹。
　　黄龙南举了云。闹个甚么。咄。　雪窦云。国师走入露柱里去也。见么见么。良久云。出头便死。
　　师问僧。何方而来。云南方来。师云。南方有何知识。云知识颇多。
　　师云。如何示徒。
　　云彼方知识。直下示人。即心是佛。佛是觉义。汝今悉具见闻觉知之性。此性善能扬眉瞬目。去来动静。徧於身中。挃头头知。挃脚脚知。故名正徧知。离此之外。更无别佛。此身即有生灭。心性无始以来。未曾生灭。生灭者。如龙换骨。如蛇脱皮。如人出故宅。身是无常。其性常也。南方所说。大约如此。
　　师云。若然者。与彼先尼外道无有差别。彼云。我此身此性。能知痛痒。身坏之时。神则出去。如舍被烧。舍主出去。舍即无常。舍主即常矣。审如此者。邪正莫辨。孰为是乎。
　　吾比游方。多见此色。近尤盛矣。聚却三五百众。目视云汉云。是南方宗旨。把他坛经改换。添糅鄙谈。削除圣意。惑乱后徒。岂成言教。苦哉。吾宗丧矣。若以见闻觉知。是佛性者。净名不应云。法离见闻觉知。若行见闻觉知。是则见闻觉知。非求法也。
　　僧又问。法华了义。开佛知见。此复若为。师云。他云开佛知见。尚不言菩萨二乘。岂经众生痴倒。便同佛之知见耶。
　　僧又问。阿那个是佛心。师云。墙壁瓦砾是。云与经文大相违也。涅盘云。离墙壁无情之物。故名佛性。今云是佛心。未审心之与性。为别不别。师云。迷则别。悟则不别。云经云。佛性是常。心是无常。今云不别。何也。师云。汝但依语。而不依义。譬如寒月。水结为氷。及至暖时。氷释为水。众生迷时。结性成心。悟时释心成性。若执无情无佛性者。经不应言。三界惟心。宛是汝自违。吾不违也。
　　问无情既有心性。还解说法否。师云。他炽然常说。无有间歇。云某甲为甚么不闻。师云。汝自不闻。云谁人得闻。师云。诸圣得闻。云众生应无分耶。师云。我为众生说。不为诸圣说。云某甲聋瞽。不闻无情说法。师应合闻。师云。我亦不闻。云师既不闻。争知无情解说法。师云。赖我不闻。我若得闻。汝即不闻我所说法。云众生得闻否。师云。众生若闻。即非众生。云无情说法。有何典据。师云。不见华严云。剎说众生说。三世一切说。众生是有情乎。云师但说无情有佛性。有情复若为。师云。无情尚尔。况有情耶。若然者。前举南方知识云。见闻觉知是佛性。应不当判同外道。师云。不道他无佛性。外道岂无佛性耶。但缘见错。於一法中。而生二见。故非也。云若俱有佛性。且杀有情。即结业互酬。害无情。不闻有报。师云。有情是正报。计我我所。而怀结恨。即有罪报。无情是依报。无结恨心。是以不言有报。云教中但见有情作佛。不见无情受记。且贤劫千佛。孰是无情耶。师云。如皇太子。未受位时。唯一身耳。受位之后。国土尽属於王。宁有国土。别受位耶。今但有情受记。作佛之时。十方国土。悉是遮那佛身。那得更有无情受记耶。云一切众生。尽居佛身之上。便利污秽佛身。穿凿践踏佛身。岂无罪耶。师云。众生全体是佛。欲谁为罪。云经云。佛身无挂碍。今以有为质碍之物。而作佛身。岂不乖於圣旨。师云。大品经云。不可离有为。说无为。汝信色是空否。云佛之诚言。那敢不信。师云。色既是空。宁有挂碍。云众生佛性既同。只用一佛修行。一切众生。应时解脱。今既不尔。同义安在。师云。汝岂不见华严六相义。云同中有异。异中有同。成坏总别。类例皆然。众主与佛。虽同一性。不妨各各自修自得。未见他食我饱。
　　云有几知识。示学人云。但自识性了。无常到时。抛却壳漏子。一边着。灵台智性。迥然而去。名为解脱。此复若为。师云。前已说了。犹是二乘外道之量。二乘厌离生死。欣乐涅盘。外道亦云。吾有大患。为吾有身。乃趣乎冥谛。须陀洹人。八万劫。余三果人。六四二万劫。辟支佛一万劫。住无定中。外道亦八万劫。住非非想中。二乘劫满。犹能回心向道。外道还即轮回。
　　云佛性为一种。为别。师云。不得一种。云何也。师云。或有全不生灭。或半生灭。半不生灭。云孰为此解。师云。我此间。佛性全不生灭。南方佛性。半生半灭。半不生灭。云如何区别。师云。此则身心一如。身外无余。所以全不生灭。汝南方。身是无常。神性是常。所以半生半灭。半不生灭。云和尚色身。岂得便同法身。不生不灭耶。师云。汝何得入於邪道。云学人早晚入邪道。师云。汝不见。金刚经云。色见声。求皆行邪道。今汝所见。不其然乎。云某甲曾读大小乘教。亦见其道。不生不灭。中道正性之处。亦见有说。此阴灭。彼阴生。身有代谢。而神识不灭之文。那得尽拨同外道断常二见。师云。汝学出世无上。正真之道。为学世间生灭。断常二见耶。汝不见。肇公云。谭真则逆俗。顺俗则违真。违真故。迷性而莫返。逆俗故。言淡而无味。中流之人。如存若亡。下士抚掌而不顾。汝今欲学下士。笑於大道乎。
　　云师亦言。即心是佛。南方知识亦言。即心是佛。那有异同。师不应自是而非他。
　　师云。或名异体同。或名同体异。因兹滥矣。只如菩提涅盘。真如佛性。名异体同。真心妄心。佛智世智。名同体异。缘南方错将妄心。言是真心。认贼为子。有取世智。称为佛智。犹如鱼目。而乱明珠。不可雷同。事须甄别。
　　云若为离得此过。师云。汝但子细返观阴入界处。一一推穷。有纤毫可得否。云子细观之。不见有一物可得。师云。汝坏身心相耶。云身心性离。有何可坏。师云。身心外。还更有物否。云身心无外。宁更有物耶。师云。汝坏世间相耶。云世间相即无相。那用更坏。师云。若然者。师离过矣。
　　师问南泉。甚处来。云江西。师云。还将得马师真来否。泉云。只这是。师云。背后底[斩/耳]。泉休去。
　　长庆棱云大似不知。
　　保福展云。洎不到和尚此间。
　　丹霞访师。值师睡次。霞问侍者耽源云。国师在否。源云。在。只是不见客。霞云。太深远生。源云。莫道上座。佛眼也觑不见。霞云。龙生龙子。凤生凤儿。师睡起。源举前话。师打二十棒。趂出。霞闻乃云。不谬为南阳国师也。
　　丹霞又一日来。才展坐具。师云。不用不用。霞退后三步。师云。如是如是。霞进前三步。师云。不是不是。霞绕禅床一匝而出。师云。去圣时遥。人多懈怠。三十年后。讨个师僧。也难得。
　　大沩喆云。丹霞可谓怀藏至宝。遇智者乃增辉。国师鸿门大启。陟者须是其人。如今还有为丹霞作主者么。出来与大沩相见。有么。良久云。不是龙门客。切忌遭点额。
　　西堂藏禅师。为马祖驰书至。师问。汝师说甚么法。藏从西过东立。师云。只这个。更别有。藏从东过西立。师云。这个是马大师底。仁者作么生。藏云。早个呈似和尚了也。
　　保福展云。西堂埋没马大师不少。
