<!-- { "loadSidebar": true } -->
　　一日有一异僧。垂空而来。作礼而立。师问。近离甚处。云。早晨离西天。师云。何太迟生。云游山玩水。师云。神通妙用。即不无尊者。佛法须是老僧始得。云特来东土。礼文殊。却遇小释迦。遂出西天贝多叶。与师。作礼腾空而去。
　　东林总云。诸方商量。如麻似粟。尽道。碧眼胡儿。来无踪去无迹。直是光前绝后。若不是仰山。也难为纵夺。殊不知腾空而来。腾空而去。一生只在虚空里。作活计。大小仰山。被他两杓恶水浇了也。当时集云峰下。自有正令。何不施行。大众且道。作么生是正令。
　　鼓山永云。仰山被这僧热瞒。若是个汉。待他道早晨离西天。脚跟下。痛与三十。
　　师坐次。有一僧。来作礼。师不顾。僧问。师还识字否。师云。随分。僧右旋一匝云。是甚么字。师於地上。书十字。酬之。僧又左旋一匝云。是甚么字。师添十字。作卍字。僧作圆相。以两手托。如修罗擎日月势云。是甚么字。师作圆相。围却卍字。僧作楼至势。师云。如是如是。此是诸佛之所护念。汝既如是。吾亦如是。善自护持。其僧作礼。腾空而去。
　　有一道者见。后五日。遂问师。师云。汝还见么。者云。某甲见出门腾空而去。师云。此是西天罗汉。来探吾道也。者云。某甲虽睹种种三昧。不辨其理。师云。吾以义为汝解释。此是八种三昧。是觉海变为义海。其体亦然。此义合有因有果。即时异时。总别不离隐身三昧也。
　　师见僧来。乃於地上。画半月相。示之。僧却添作满月相。后以手抹之。师却展手。作索势。其僧拂袖便出。师便休。
　　师坐次。有僧来云。不审。叉手东边而立。以目视师。师垂下一足。僧从东过西而立。师又垂一足。僧向中间立。师取两足。僧作礼。师云。老僧自住来二十年。不曾打着一个人。遂下绳床。打一棒。其僧腾空而去。
　　师共一僧语话。傍有僧云。语底是文殊。默底是维摩。师云。不语不默底。莫是上座么。僧默然。师云。何不现神通看。云不辞现神通。恐和尚取入教去。师云。鉴汝来处。未有教外底眼。
　　师见僧来。竖起拂子。僧便喝。师云。老僧过在甚么处。僧云。和尚不合将境示人。师便打。
　　僧问。见色便见心。绳床是色。请和尚。离却色。指学人心。师云。那个是绳床。试指出来看。僧无语。
　　玄觉云。忽被伊指绳床。又作么生。僧云。请师道。觉拊掌三下。
　　僧问。法身还会说法也无。师云。我说不得。别有一人说得。云说得底人。在甚么处。师推出枕子。
　　沩山闻。乃云。寂子用剑刃上事。
　　妙喜云。沩山真是怜儿不觉丑。仰山推出枕子。已是漏逗。更着个名字。唤作剑刃上事。误他学语之流。便恁么承虚接响。流通将去。
　　妙喜虽似借水献花。要且理无曲断。即今莫有傍不甘底么。出来。我要问你。推出枕子。还当得法身说法也无　天童华云。二老於唱教门中。足可称尊。衲僧门下。总是吃棒底汉。
　　僧问。和尚还识字否。师云。随分。僧画圆相。以手托呈。师以衣袖拂之。僧又作半月相。托呈。师以两手作背抛势。僧以目视之。师即低头。僧绕仰一匝。师便打。僧便出去。
　　韦宙相公。就沩山请伽陀。山云。觌面相呈。犹是钝汉。岂况形於纸笔耶。韦乃就师请。师於纸上。画一圆相。下面注云。思而知。落第二头。不思而知。落第三首。
　　陆侍御。同师入僧堂。问如许多师僧。为复是吃粥饭僧。为复是参禅僧。师云。亦不是吃粥饭僧。亦不是参禅僧。陆云。在此作甚么。师云。侍御自问取他。
　　师向陆郎中。承闻郎中。看经得悟。是否。陆云。弟子因看涅盘经。有云。不断烦恼。而入涅盘。得个安乐处。师竖起拂子云。只如这个。作么生入。陆云。入之一字。也不用得。师云。入之一字。不为郎中。陆便起去。
　　法灯云。入之一字。为甚么人　又云。郎中且莫烦恼　雪窦於举拂子处。别云。拂子到某甲手里也。又别后语云。我将谓你是个俗汉。

　　邓州香严智闲禅师(凡七)

　　青州人也。初参百丈。性识聪敏。了无省动。百丈迁化后造沩山。山问。我闻汝在百丈先师处。问一答十。问十答百。此是汝聪明灵利。意解识想。生死根本。父母未生时。试道一句来看。师茫然不能加答。遂归寮。将平日看过底文字。从头检寻。无一句可将酬对。乃自叹云。画饼不可充饥。屡上堂头告沩山为说。山云。我若说似你。你已后骂我去在。我说底是我底。终不干你事。师遂将平昔所畜文字。以火爇却。云此生不学佛法也。且作个长行粥饭僧。免役心神。乃泣辞沩山。
　　直过南阳忠国师遗迹。遂憩止草庵。一日芟除草木。因抛瓦砾。击竹作声。忽然省悟。遽归沐浴。望沩山作礼。叹云。和尚大慈。恩踰父母。当时若为我说破。何有今日之事。乃述偈云。一击忘所知。更不自修治。动容扬古路。不堕悄然机。处处无踪迹。声色外威仪。诸方达道者。咸言上上机。
　　沩山闻得云。此子彻也。
　　时仰山侍立。乃云。此是心机意识。着述得成。待惠寂亲自勘过。始得。
　　仰山后见师。问云。和尚赞叹师兄。发明大事。你试说看。师举前颂。仰云。此是宿习。记持而成。若有正悟。更别说看。
　　师又作一偈云。去年贫未是贫。今年贫始是贫。去年贫尚有卓锥之地。今年贫锥也无。仰云。如来禅。许师兄会。祖师禅。未梦见在。
　　师又作一偈云。我有一机。瞬目视伊。若人不会。别唤沙弥。仰师报沩山云。且喜香严师兄。会祖师禅也。
　　师开堂日。沩山令人送书。并拄杖到。师接了云。苍天苍天。僧问。和尚为甚如此。师云。只为冬行春令。
　　示众云。道由悟达。不在语言。况是密密堂堂。曾无间隔。不劳心意。暂借回光。日用全功。迷徒自背。
　　示众云。如人上树。口衔树枝。脚不踏树。手不攀枝。树下忽有问。如何是祖师西来意。不对又违他所问。若对他。又丧身失命。当恁么时。作么生即得。
　　时有虎头上座。出众云。上树即不问。未上树。请和尚道。师乃呵呵大笑。
　　雪窦云。树上道即易。树下道即难。老僧上树也。致将一问来　妙喜云。吞了栗棘蓬。透了金刚圈。见这般说话。也是泗州人见大圣。
　　保宁勇颂云。曲说多方老古锥。那堪枝上更生枝。好如良马窥鞭影。逐块且非师子儿。
　　僧问。不慕诸圣。不重己灵。时如何。师云。万机休罢。千圣不携。
　　踈山时在众。作呕声云。是何言欤。师问谁。众云师叔。师云。不肯老僧那。山出众云。是。师云。师叔莫道得么。云道得。师云。试道看。山云。若教某甲道。须还师资礼始得。师下座。让坐作礼。蹑前问。山云。万机休罢。犹有物在。千圣不携。亦从人得。师云。请师叔道。山云。肯重不得全。师云。肯又肯个甚么。重又重阿谁。山云。肯则肯他诸圣。重则重自己灵。师云。饶汝恁么。也须倒屙三十年。设有住处。近山无柴烧。近水无水吃。分明记取。
　　后住疎山。果如师记。得疾。经二十七年方愈。自云。香严师兄。记我。三十年倒屙。犹少三年在。每食罢。以手扶而吐之。以应前记。
　　山后问道怤长老。肯重不得全。作么生会。怤云。全归肯重。踈山云。不得全。又作么生。怤云。个中无肯路。山云。方惬病僧意。
　　僧问。如何是道。师云。枯木里龙吟。云如何是道中人。师云。髑髅里眼睛。
　　其僧后问石霜。如何是枯木里龙吟。霜云犹带喜在。云如何是髑髅里眼睛。霜云。犹带识在。
　　又问曹山。如何是枯木里龙吟。山云。血脉不断。云如何是髑髅里眼睛。山云。乾不尽。云未审还有得闻者么。云尽大地。未有一人不闻。云未审龙吟。是何章句。山云。不知是何章句。闻者俱丧。遂作偈云。枯木龙吟真见道。髑髅无识眼初明。喜识尽时消息尽。当人那辨浊中清。
　　师问僧。甚处来。云沩山来。师云。有何言句。云有僧问。如何是祖师西来意。山竖起拂子。
　　师云。彼中兄弟。如何商量。云彼中商量道。即色明心。附物显理。师云。会即便会。着甚死急。云师意如何。师亦竖起拂子。

　　杭州径山洪諲禅师(凡三)

　　吴兴吴氏子。佛日长老来。师问。承闻长老。独化一方。何以荐游峰顶。云朗月当空挂。氷霜不自寒。师云。莫便是长老家风么。云峭峙万重关。於中含宝月。师云。此犹是文言。作么生是长老家风。云今日赖遇佛日。
　　佛日却问师。隐密全真时。人知有道不得。太省无辜时。人知有道得。於此二途。犹是时人升降处。未审长老。亲道自道如何道。师云。我家道处。无个道。日云。如来路上无私曲。更请玄音和一场。师云。任你二轮更互照。碧潭云外不相关。日云。为报白头无限客。此回年少莫归乡。师云。老少同伦无向背。我家玄路勿参差。日云。一言定天下。四句为谁留。师云。你言有三四。我道其中一也无。因有偈云。东西不相顾。南北为谁留。汝言有三四。我道一也无。
　　僧问。掩息如灰时如何。师云。犹是时人功干。云干后如何。师云。耕人田不种。云毕竟如何。师云。禾熟不临场。
　　僧问。如何是长。师云。千圣不能量。云如何是短。师云。蟭螟眼里着不满。僧不肯。
　　后举似石霜。霜云。只谓太近实头。僧却问霜。霜云。不屈曲。僧进后语。霜云。双陆盆中不喝彩。

　　福州双峰禅师(凡一)

　　仰山问。师弟近日见处如何。师云。据某甲见处。实无一法可当情。仰云。汝解犹在境。师云。某甲只恁么。师兄又如何。仰云。汝岂无能知无一法。可当情者。沩山闻云。寂子一句。疑杀天下人。

　　福州九峰慈慧禅师(凡一)

　　师因沩山上堂云。汝等诸人。只得大机。不得大用。师抽身便出。沩山召云。更不回顾。山云。此子堪为法器。
　　保福展云。依稀似曲。失后忘前。

　　滁州定山神英禅师(凡二)

　　椑树问。不落数量。请师道。师提起数珠云。是落不落。树云。圆珠三窍。时人知有。请师圆前话。师便打。树拂袖而出。师云。三十年后。槌胸大哭去在。
　　树住后。示众云。我三十年前。被定山热瞒一上。不同小小。
　　雪窦云。定山用即用。争奈崄。椑树知即知。要且未具择法眼。试请辨看。
　　师见首座洗衣。乃问。作甚么。座提起衣。师云。洗底是甚么。座云。福州使铁钱。师唤维那。移下挂搭着。

　　襄州延庆法端禅师(凡一)

　　僧问。蚯蚓斩为两段。两头俱动。未审佛性在那头。师展两手。
