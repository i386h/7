<!-- { "loadSidebar": true } -->
　　南昌徐氏子。初造大愚。闻示众。有云。大家相聚吃茎齑。若唤作一茎齑。入地狱如箭射。便下座。无他语。师大骇。夜造方丈。芝问。来何所求。师云。求心法。芝云。法轮未转。食轮先转。后生。趂色力徤。何不为众乞食。我忍饥不暇。何暇为你说禅乎。师不敢违。未几。芝移翠岩。师纳疏罢。复过翠岩。求指示。芝云。佛法未到烂却。雪寒。宜为众乞炭。师亦奉命。能事罢。复造方丈。芝云。堂司阙人。今以烦汝。师受之不乐。恨芝不去心。
　　一日后架修桶。桶箍忽散。自架堕落。师忽然开悟。顿见芝用处。急走方丈。芝见来。笑云。且喜大事了毕。师再拜。不及吐一辞。服勤八年。
　　后出世翠岩。时首座领众出迎。问云。德山宗乘。即不问。如何是临济大用。师云。你甚处去来。座拟议。师便掌。座拟对。师喝云。领众归去。自是一众畏服。
　　示众云。莫有作家禅客。本分衲僧。何妨出来。共相证据。有么。布袋里盛锥子。不出头来。是好手。大凡扶竖宗乘。亦须是个人始得。若未有奔流度刃。石火电光底手眼。不劳拈出。不见临济。与德山坐次。山云。今日困。济云。老汉。寐语作么。山拈棒。济便掀倒绳床。师云。奇怪诸禅德。看此二员作家。一拶一捺。略露风规。大似把手上高山。虽然如是。未免傍观者哂。且道。谁是傍观者。喝一喝。击绳床一下。
　　示众云。佛法至理。非竞辩而求。击扬铿锵。以摧异学。诸祖之道。岂其然乎。所以一大藏教。不能自诠。十方诸佛。不能提唱。辉腾今古。逈绝见知。圆满十虚。宁有方所。只为情生知隔。想变体殊。虽终日行。而不自觉。是以劳他先圣。回首尘劳。曲开方便。方便即有。还有证明得者么。若也证明得。便能随机利物。应化无方。出没卷舒。人间天上。虽然如是。即不得向衲僧门下过。何故。笑破他口。
　　示众云。过去诸佛已灭。未来诸佛未生。正当今日。佛法委在翠岩。放行则随机利物。把住则瓦解氷消。且道。把住好。放行好。良久云。咄。这野狐精。击绳床一下。
　　示众云。汝等诸人。与么上来。大似刺头入胶盆。与么下去。也似平地吃交。直饶不来不去。朝打三千。暮打八百。
　　示众云。道远乎哉。触事而真。圣远乎哉。体之则神。所以娑婆世界。以音声为佛事。香积世界。以香饭为佛事。翠岩这里。只於出入息内。供养承事过现未来。尘沙诸佛。无一空过者。过现未来。尘沙诸佛。是翠岩侍者。无一不到。如一不到。三十拄杖。诸上座。还会么。将此深心奉尘剎。是则名为报佛恩。
　　示众云。有情之本。依智海以为源。含识之流。总法身而为体。只为情生智隔。想变体殊。达本情忘。知心体合。诸禅德。会么。古佛与露柱相交。佛殿与灯笼斗额。若也不会。单重交拆。
　　小参。举百丈岁夜示众云。你这一队后生。经律论固是不知。入众参禅。禅又不会。臈月三十日。且作么生折合去。
　　师云。酌然诸禅德。去圣时遥。人心澹泊。看却今时丛林。更是不得。所在之处。或聚徒三百五百。浩浩地。只以饭食丰浓。寮舍稳便。为旺化。中间孜孜为道者。无一人。设有。十个五个。走上走下。半青半黄。会即总道我会。各各自谓握灵蛇之宝。孰肯知非。及乎挨拶鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生。才入众来。便自端然拱手。爱他别人供养。到处菜不择一茎。柴不般一束。十指不沾水。百事不干怀。虽则一期快意。争奈三涂累身。岂不见教中道。宁以热铁缠身。不受信心人衣。宁以洋铜灌口。不受信心人食。上座若也是去。直饶变大地作黄金。搅长河为酥酪。供养上座。未为分外。若也未是。至於滴水寸丝。便须披毛戴角。牵犁拽杷。偿他始得。不见祖师道。入道不通理。复身还信施。此是决定底事。终不虚也。诸上座。光阴可惜。时不待人。莫待一期眼光落地。缁田无一篑之功。铁围陷百刑之痛。莫言不道。
　　僧问。万法归一。一归何所。师云。黄河九曲。云恁么则今古无间断也。师云。可怜沙塞雁。呜咽与春期。
　　问。如何是第一句。师云。垂手过膝。云如何是第二句。师云。万里崖州。云如何是第三句。师云。粪箕扫帚。
　　问。巅山岩崖。甚有佛法也无。师云有。云如何是巅山岩崖佛法。师云。猢狲倒上树。
　　问。达磨未来时如何。师云。流沙浪阔。云来后如何。师云。熊耳山高。
　　俗士问。如何是佛。师云。着衣吃饭量家道。云恁么则退身三步。叉手当胸去也。师云。醉后添柸不如无。

　　滁州琅琊慧觉禅师法嗣
　　越州姜山方禅师(凡七)

　　示众云。不是道得道不得。诸方尽把为奇特。寒山烧火满头灰。笑骂丰千这老贼。
　　示众云。穿云不渡水。渡水不穿云。乾坤把定不把定。虚空放行不放行。横三竖四。乍离乍合。将长补短。即不无。汝诸人。饭是米做一句子。要且难道。良久云。私事不得官酬。
　　僧问。奔流度刃。疾焰过风。未审姜山门下。还许借借也无。师云。天寒日短夜更长。云锦帐绣鸳鸯。行人难得见。师云。髑髅里面气冲天。僧云和尚。师云。鸡头凤尾。云诸方泥里洗。姜山画将来。师云。姜山今日为客。且望阇梨善传。然虽如是。不得放过。拍绳床一下。
　　僧问。如何是一尘入正受。师云。蛇衔老鼠尾。云如何是诸尘三昧起。师云。鳖咬钓鱼竿。云恁么则东西不辨。南北不分去也。师云。堂前一椀夜明灯。帘外数茎清瘦竹。
　　僧问。佛未出世时如何。师云。不识酒望子。云出世后如何。师云。钓鱼舡上赠三槌。
　　问。莲花未出水时如何。师云。穿针嫌眼小。云出水后如何。师云。尽日展愁眉。
　　云如何是不动尊。师云。单着布杉穿市过。云学人未晓。师云。骑驴踏破洞庭波。
　　问。透过三级浪。专听一声雷。师云。伸手不见掌。云还许学人进向也无。师云。踏地告虚空。云雷门之下。布鼓难鸣。师云。八花球子上。不用绣红旗。云三十年后。此话大行。师便打。

　　苏州定慧海印信禅师(凡六)

　　示众云。摩竭掩室。计较未成。毗耶杜词。伎俩俱尽。一棒一喝。未称衲僧。举拂扬眉。残羹馊饭。诸仁者。山僧与么说话。为他闲事长无明。且道。不伤物义一句。作么生道。良久云。常爱岭南深臈里。雪中初绽一枝梅。
　　示众云。若识般若。即被般若缚。若不识般若。亦被般若缚。识与不识。拈放一边。如何是般若体。良久云。参堂去。
　　示众云。有时一喝。壁立千仞。有时一喝。四棱蹋地。喝一喝云。且道。落在甚么处。你若辨得。也好与一喝。
　　师问僧。忠国师无情说法。南方尊宿。如何商量。云诸方皆云。六根互用。师云。无眼耳鼻舌身意。将甚么互用。僧拟议。师劈脊便棒。
　　问如何是平常无生句。师云。三脚虾蟆吞巨鳌。云如何是妙玄无私句。师云。白云覆青山。云如何是体明无尽句。师云。须弥顶上浪滔天。云三句外。还有向上事也无。师云有。如何是向上事。师云。南岳天台。
　　问。如何是第一句。师云。那咤忿怒。云如何是第二句。师云。衲僧罔措。云如何是第三句。师云。西天此土。

　　南岳下第十三世
　　洪州黄龙慧南禅师法嗣
　　洪州黄龙祖心禅师(凡十二)

　　南雄始兴邬氏子。初谒云峰悦禅师。孤硬难入。终不契机。告悦将去。悦云。必往依黄檗南禅师。师依南四年。不大发明。
　　辞南。再上云峰。会悦谢世。即憩止石霜。
　　因阅传灯。至僧问多福。如何是多福一丛竹。福云。一茎两茎斜。云不会。福云。三茎四茎曲。师於此开悟。彻见二师用处。径回黄檗。方展坐具。南云。子已入吾室矣。师踊跃云。大事本来如是。和尚何得教人看话。百计搜寻。南云。若不教你如此究寻。到无心处。自见自肯。即吾埋没汝也。
　　示众云。知幻即离。不作方便。离幻即觉。亦无渐次。释迦老子。千门万户。一时击开。灵利汉。才闻举着。撩起便行。更若踟蹰。君往西秦。我之东鲁。
　　示众云。有句无句。如藤倚树。且任诸方点头。及乎树倒藤枯。上无冲天之计。下无入地之谋。灵利汉。这里着得只眼。便见七纵八横。乃举拂子云。太阳溢目。万里不挂片云。若是覆盆之下。又争怪得老僧。
　　示众。把拂子。击绳床云。一尘才起。大地全收。诸人耳在一声中。一声徧在诸人耳。若是摩霄俊鹘。便合乘时。止泺困鱼。徒劳激浪。
　　示众云。不与万法为侣。即是无诤三昧。便恁么去。争奈弦急则声促。若能向紫罗帐里撒真珠。未必善因而招恶果。
　　示众云。碍处非墙壁。通处没虚空。若能如是会。心色本来同。竖起拂子云。拂子是色。那个是心。灵利汉。才闻举着。隔墙见角。早知是牛。若更拟议思量。白云千里万里。
　　示众云。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中。常有一物。蕴在胸中。物既在胸。不安之相。常在目前。既在目前。触途成滞。且作么生。得平稳去。祖不云乎。执之失度。必入邪路。放之自然。体无去住。
　　示众云。愚人除境不忘心。智者忘心不除境。不知心境本如如。触目遇缘无障碍。举拂子云。看看。拂子走过西天。却来新罗国里。知我者。谓我拖泥带水。不知我者。赢得一场怪诞。
　　示众云。良工未出。玉石不分。巧冶无人。金沙混杂。还有无师自悟底汉么。出来辨别看。乃举拂子云。且道。是金是沙。良久云。见之不取。思之千里。
　　示众云。敲空作响。谁是知音。击木无声。徒劳侧耳。不是目前法。莫生种种心。起灭不相知。个中无背面。象王行处。狐兔绝踪。水月现时。风云自异。到这里。乾坤收不得。宇宙不知名。千圣立下风。谁敢当头道。诸仁者。应是从前活计。所作施为。会与不会。一时扫却。不如策杖归山去。长啸一声烟雾深。
　　示众云。玄道者。不可以设功得。圣智者。不可以有心知。真谛者。不可以存我会。至功者。不可以营事为。古人一期。应病与药。则不可。若是大丈夫汉。出则经济天下。不出则卷而怀之。你若一向声和响顺。我则排斥诸方。你若示现酒肆淫坊。我则孤峰独宿。且道。甚处是黄龙为人眼。
