<!-- { "loadSidebar": true } -->
　　沩山问师。承闻子在百丈先师处。问一答十。问十答百。是否。师云。不敢。沩云。佛法向上。道取一句。师拟开口。沩便喝。如是三问。三度拟对。三度遭喝。师垂泪云。先师道。你须遇人始得。今日便是遇人也。遂发心牧牛三年。一日沩入山。见师在盘石上坐禅。沩以拄杖点师背云。寂子道得也未。师云。虽道不得。要且不借别人口。沩云。寂子会也。
　　沩山谓师云。汝须自回光返照。别人不知汝解处。汝试将实解。献老僧看。师云。若教某甲自看。到这里无圆位。亦无一物一解。得献和尚。沩云。无圆位处。元是汝作解处。未离心境在。师云。既无圆位。何处有法。把何物作境。沩云。适来是汝作恁么解。是否。师云是。沩云。若恁么。是具足心境法。未脱我所心在。元来有解献我。何得言无。许你信位显。人位隐在。
　　师问沩山。如何是真佛住处。山云。以思无思之妙。返思灵焰之无穷。思尽还源。性相常住。理事不二。真佛如如。师於言下大悟。
　　师在沩山。牧牛时。踢天泰上座问。百亿毛头。百亿师子现。作么生。师骑牛便归。
　　次日侍立沩山。举前话。方了。却见泰上座来。师云。便是这个上座。沩遂问。百亿毛头。百亿师子现。岂不是上座道。泰云是。师云。正当现时。毛前现。毛后现。泰云。现时不说前后。沩山大笑。师云。师子腰折也(依本录)。
　　师看牛。沩山问。此中还有菩萨也无。师云。有。沩云。你见那个是。试指出看。师云。和尚拟那个不是。试指出看。沩休去。
　　沩山问师。忽有人。问你。作么生祇对。师云。东寺师叔若在。慧寂不到寂寞。沩云。放你一个不祇对罪。师云。生之与杀。只在一言。沩云。不辜汝见。别有人不肯。师云。阿谁。沩指露柱云。这个。师云。道甚么。沩亦云。道甚么。师云。白鼠推迁。银台不变。
　　师问沩山。大用现前。请师辨白。沩下座。归方丈。师随后入。沩云。子适来。问甚么。师再举。沩云。还记得吾答否。师云。记得。沩云。试举看。师便出去。沩云错。师云。香严师弟来。莫道某甲无语。
　　师侍立沩山。忽闻鸟鸣。沩云。伊说事却径。师云。不可向别人道。沩云。何故。师云。为伊说事太直。沩云。多少法门。寂子一时推下。师云。推下事作么生。沩敲禅床三下。
　　沩山喂鸦生饭。回头见师。乃云。今日为伊大上堂一上。师云。某甲随例得闻。沩云。闻底事作么生。师云。鸦作鸦鸣。鹊作鹊噪。沩云。争奈声色何。师云。和尚适来道甚么。沩云。我只道。为伊大上堂一上。师云。为甚么唤作声色。沩云。虽然如此。验过又何妨。师云。大事因缘。作么生验。沩竖起拳。师云。终是指东划西。沩云。子适来问甚么。师云。大事因缘。沩云。为甚么。唤作指东划西。师云。为着声色故。某甲所以问。沩云。并未晓了此事。师云。如何得晓了去。沩云。寂子声色。老僧东西。师云。一月千江体不分。沩云。应须与么始得。师云。如金与金。终无异色。岂有异名。沩云。作么生是无异名底道理。师云。瓶盘钗钏契盂盆。沩云。寂子说禅。如师子吼。惊杀狐狼野犴之属。
　　师扫地次。沩山云。尘非扫得。空不自生。如何是尘非扫得。师以帚。扫地一下。沩云。作么生是空不自生。师以手指自身。又指沩山。山云。尘非扫得。空不自生。离此二途。又作么生。师又扫地一下。以手指自身。复指沩山。
　　师夏罢。问讯沩山。山云。一夏不见上来。在下面。作何所务。师云。某甲在下。锄得一片畬。下得一箩种。沩云。子今夏也不空过。师却问沩山。和尚今夏。作得个甚么。沩云。日中一食。夜后一寝。师云。和尚今夏。也不空过。道了不觉吐舌。沩云。寂子何得自伤己命。
　　师住东平。沩山寄镜子一面。并书至。师升堂。受书毕。提起镜子。示众云。大众且道。是沩山镜。是东平镜。若道是东平镜。又是沩山寄来。若道是沩山镜。又在东平手里。若道得。即留取。若道不得。即扑破去也。如是三说。众皆无对。师遂扑破。
　　西禅净颂云。比谓拈来伸一问。如何举众尽茫然。不因一扑百杂碎。定作人间丑妇冤。
　　沩山问。尽大地众生。业识忙忙。无本可据。子作么生。知他有之与无。师云。惠寂有验处。
　　时有僧。从面前过。师召云。上座。僧回首。师云。和尚。这个便是业识忙忙。无本可据。沩云。此是师子一滴乳。迸散六斛驴乳。
　　沩山问师。甚么处来。师云。田中来。沩云。田中有多少人。师插下锹子。叉手而立。沩云。今日南山大有人刈茆。师拽锹便行。
　　玄沙云。我若见。即踏倒锹　雪窦云。诸方咸谓。插锹话奇特。大似随邪逐恶。据雪窦见处。仰山被沩山一问。直得草绳自缚。去死十分。
　　沩山与师行次。指田云。这一丘田。那头高这头低。师云。却是这头高。那头低。沩云。汝若不信。向田中央立。看两头。师云。不必中间立。亦莫住两头。沩云。若如是。着水看。水能平物。师云。水亦无定。但高处高平。低处低平。沩休去。
　　师问沩山。和尚去后。有人问法道如何传嗣。向他道甚么。沩云。一粥一饭。师云。前人不肯。又作么生。沩云。作家师僧。仰作礼。沩云。向后错举即不可。
　　师在沩山牧牛。见一僧上寺。不久便下。师问。何不且住。僧云。只为因缘不契。所以下山。师云。有何因缘。请举看。僧云。和尚问某甲。名甚么。某甲云归真。和尚云。真归何在。某甲无对。
　　师云。上座却回。向和尚道。某甲道得也。待他问你乍么生道。但云。耳里眼里鼻里。其僧回。一如所教。沩云。脱空妄语汉。此是五百人善知识语。
　　师到岩头。头举拂子。师展坐具。头拈拂子。置背后。师将坐具。搭肩上。便出。头云。我不重你放。只重你收。
　　师问东寺。借一路。过那边。得么寺云。大凡沙门。不可只一路也。别更有么。师良久。寺却问师。借一路过那边。得么。师云。大凡沙门。不可只一路也。别更有么。寺云。只有此。师云。大唐天子。决定姓金。
　　示众云。汝等诸人。各自回光返照。莫记吾言。汝自无始劫来。背明投暗。妄想根深。卒难顿拔。所以假设方便。夺汝粗识。如将黄叶。止小儿啼。有甚么是处。亦如人将百种货物与金宝。作一铺货卖。秖拟轻重来机。所以道。石头是真金铺。我这里是杂货铺。有人来觅鼠屎。我亦拈与他。来觅真金。我亦拈与他。
　　时有僧问。鼠屎即不要。请和尚真金。师云。啮镞拟开口。驴年亦不会。
　　示众云。我若索唤。即有交易。若不索唤。即无交易。我若说禅宗。身边要一人相伴。亦无。岂况有五百七百众。我若东说西说。便争头向前采拾。如将空拳诳呼小儿。都无实义。我今分明。向汝说。圣边事。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。不愁其末。他时后日。自具去在。若未得本。纵饶将情学。他亦不得。汝岂不见。沩山和尚道。凡圣情尽。体露真常。事理不二。即如如佛。
　　师指雪师子。谓众云。还有过得此色者么。众无对。
　　云门云。便好与推倒。
　　雪窦云。云门只解推倒。不解扶起。
　　僧问。禅宗顿悟。毕竟入门的意如何。师云。祖宗门下。上根利智。一闻千悟。得大总持。若是根微智劣。若不安禅静虑。到这里。总须茫然。云还别有方便也无。师云。别有别无。令汝心不安。且如汝。是甚么处人。云幽州人。师云。汝还思彼处否。云常思。师云。彼处楼台林苑。人马骈阗。汝返思思底。还有许多般也无。云某甲到这里。一切不见。师云。汝解犹在境。信位即是。人位师不是。据汝所解。只得一玄。得坐披衣。向后自看。僧作体而谢。
　　师在沩山。与天性上座。语话次。性云。好雨。师云。好在甚处。性无语。师却云。好雨。性云。好在甚处。师指雨示之。性无对。师云。何得大智而默。
　　盐官会中。有数僧。到沩山。心不肯伏。一日普请。西庄担禾。师同至岭头歇。师拈禾担。向数僧前。行一匝云。有么有么。数人无对。师云。赚杀人。担禾便去。
　　石霜有二僧。到沩山云。此间无一人会禅。师因普请。搬柴次。拈一橛柴。问云。还道得么。二俱无对。师云。莫道无一人会禅好。
　　师归。谓沩山云。今日二禅客。被慧寂勘破。沩云。子作么生勘。师举前话。沩云。子今日又被吾勘破。
　　云居锡云。甚么处。是沩山勘破仰山处。
　　庞居士问。久响仰山。到来为甚么却覆。师竖起拂子。士云。恰是。师云。是仰是覆。士打露柱一下云。虽然无人见。也要露柱证明。师掷下拂子云。若到诸方。一任举似。
　　师问僧。甚处来。云幽州。师云。我恰要幽州信。幽州米作么价。云某甲无端从他市上过。踏折他桥梁。
　　保宁勇。代仰山云。放你三十棒。
　　师梦往弥勒所。安第二座。有一尊者。白槌云。今日当第二座说法。师起白槌云。摩诃衍法。离四句绝百非。谛听谛听。
　　大沩秀云。依文解义。即不无。忽然弥勒会中。有个作者。才见伊道摩诃衍法。便云。合取两片皮。非唯止绝仰山寐语。亦免后人梦中说梦。
　　师问僧。近离甚处。云庐山。师云。曾到五老峰么。云不曾到。师云。阇梨不曾游山。
　　云门云。此语皆因慈悲之故。有落草之谈。
　　黄龙心云。云门仰山。只有受璧之心。且无割城之意。殊不知。被这僧一时领过。黄龙今日。更作死马医。乃拈拂子度与僧。僧拟接。龙便打。
　　大沩喆云。仰山可谓光前绝后。云门虽然提纲宗。要钳键天下衲僧。争奈无风起浪。诸人还识这僧么。亲从庐山来。
　　师住观音时。出榜云。看经次。不许问事。后有一僧。潜至师背后立地。师回首见。遂卷却经。以目视之云。会么。僧云。不会。师云。汝已后会去在。
　　后僧举似岩头。头云。我将谓这老汉。被故纸埋。却元来犹在。
　　师问僧。近离甚处。云向南。师拈起拄杖云。彼中还说这个么。云不说。师云。不说这个。还说那个么。云不说。师召大德。僧应诺。师云。参堂去。师复召僧。僧应诺。师云。近前来。僧近前。师便打。
　　云门云。仰山若无后语。争识得人。
