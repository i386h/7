<!-- { "loadSidebar": true } -->
　　师升座。有僧作礼起。以手。向怀中。作取物呈似势。师左顾。僧起立。作献势。师右顾。僧伸手。作接物复安怀内势。师以手直下指。僧拟议。师云。只有这个。更无那个。僧以手划一划。师云。果然僧归众。师呵呵大笑。
　　复一僧出。作礼起。画一圆相。师以左手。抛向后。僧又画一圆相。师以右手。抛向后。僧归众。师云。更有甚么。僧无语。师拍膝云。龙头蛇尾。僧云。贼过后张弓。师乃嘘嘘。
　　僧问。如何是保宁境。师云。主山头倒卓。云如何是境中人。师云。鼻孔无半边。
　　云如何是佛法大意。师云。镬汤无冷处。

　　洪州翠岩可真禅师法嗣
　　潭州大沩慕喆禅师(凡九)

　　抚州临川闻氏子。
　　示众云。月生一。大地茫茫谁受屈。月生二。东西南北没巴鼻。月生三。善财特地向南参。所以道。放行也怛萨舒光。把住也泥沙匿曜。且道。放行是。把住是。良久云。圆伊三点水。万物自尖新。
　　示众云。阿剌剌。是甚么。翻思当年破灶堕。杖子忽击着。方知辜负我。以拄杖。击香台一下云。堕堕。
　　示众云。古佛道。昔於波罗奈。转四谛法轮。堕坑落堑。今复转最妙无上大法轮。土上更加泥。如今还有不历阶梯。独超方外者么。良久云。出头天外看。谁是个中人。
　　示众云。扪空追响。劳汝精神。梦觉觉非。复有何事。德山老人。在汝诸人。眉毛眼睫上。诸人还觉么。若也觉去。梦觉觉非。若也未觉。扪空追响。终无了期。直饶向这里。倜傥分明。犹是梯山入贡。还有独超方外者么。良久云。且莫诈明头。
　　示众云。白云澹泞。水注沧溟万法本闲。复有何事。所以道。也有权。也有实。也有照。也有用。诸人到这里。如何履践。良久云。但有路可上。更高人也行。
　　示众云。日出卯。用处不须生善巧。拈起拄杖云。拄杖子[跳-兆+孛]跳。上三十三天。惊起帝释。为念摩诃般若。一切智智清净。无二无二分。无别无断故。且道。作么生是正义。良久云。智不到处。切忌道着。卓拄杖。下座。
　　示众。拈起拄杖云。一尘才起。大地全收。卓一下云。妙喜世界百杂碎。且道。无动如来。即今在甚么处。若人识得。可谓不动步。而登妙觉。若也未识。向诸人眉毛眼睫里。涅盘去也。又卓一下。
　　示众。拈起拄杖云。智海拄杖。或作金刚王宝剑。或作踞地师子。或作探竿影草。或不作拄杖用。诸人还相委悉么。若也委悉去。如龙得水。似虎靠山。出没卷舒。纵横应用。如未相委。大似日中逃影。
　　僧问。赵州庭栢。意旨如何。师云。夜来风色紧。孤客已先寒。云先师无此语。又作么生。师云。行人始知苦。云十载走红尘。今朝独露身。师云。雪上加霜。
　　问。如何是城里佛。师云。万人丛里不插标。云如何是村里佛。师云。泥猪疥狗。云如何是山里佛。师云。绝人往还。云如何是教外别传底一句。师云。翻译不出。
　　问。大通知胜佛。十劫坐道场。为甚么。不得成佛道。师云苦杀人。
　　问。牛头未见四祖时如何。师云。寒毛卓竖。云见后如何。师云。额头汗出。

　　潭州云峰文悦禅师法嗣
　　桂州崇寿齐晓禅师(凡三)

　　示众云。触目不会道。犹较些子。运足焉知路。错下名言。诸仁者。山僧今日将错就错。汝等诸人。见有眼。闻有耳。嗅有鼻。味有舌。因甚么却不会。良久云。武帝求仙不得仙。王乔端坐却升天。咄。
　　僧问。大众云臻。合谈何事。师云。波斯入闹市。云恁么则草偃风行去也。师云。万里望乡关。
　　问。如何是佛。师云。着衣吃饭。云退身三步。叉手当胸去也。师云。醉后添柸。

　　南岳下第十四世
　　洪州黄龙祖心禅师法嗣
　　洪州黄龙悟新禅师(凡十一)

　　韶州曲江王氏子。初谒心禅师。谈辩无所抵捂。心云。若之伎。止是耶。是如说食。讵能饱人。师窘。无以进。从容云。某甲已弓折箭尽。愿和尚慈悲。指个安乐处。心云。一尘飞而翳天。一芥堕而覆地。安乐处。正忌上座许多骨董。直须死却无量劫来全心始得。师趋出。
　　一日默坐下板。会知事捶行者。闻杖声。忽然大悟。奋起。忘纳其屦。趋方丈见心。乃自谕云。天下人。总是学得底。悟新是悟得底。心云。选佛甲科。何可得也。
　　示众云。过去诸佛。兴慈运悲。也是头上安头。现在诸佛。列行布伍。恰似斩头觅活。未来诸佛。分权显实。也好与三十棒。且道。过在甚么处。良久云。欲得不招无间业。莫谤如来正法轮。
　　示众云。钻金石者难为功。摧枯朽者易为力。其力易者报不坚。其功难者果必定。不坚必定。还是生灭。且道。不落生灭一句。作么生道。自小持斋今已老。见人无力下绳床。
　　示众云。清珠下於浊水。浊水不得不清。念佛投於乱心。乱心不得不佛。佛既不乱。浊水自清。浊水既清。功归何所。良久云。几度黑风翻大海。未曾闻道钓舟倾。
　　示众云。心外无法。而法可明。法外无心。而心可通。可通可明。心法全宗。全其宗。则法法皆宗。全其心。则心心无心。心既无心。直造其源。则现大身。而满虚空中。现小身。而纤尘不立。作么生是纤尘不立。良久云。一点水墨。两处成龙。
　　示众云。达磨心宗。传至今日。涓滴不漏。丝发不移。既丝发不移。作么生传。宝印当风妙。重重锦缝开。
　　示众云。凡夫非是圣人。圣人非是凡夫。凡夫即是圣人。圣人即是凡夫。直得圣凡情尽。须知有转身一路。若能转得。入水不溺。入火不烧。若转不得。有寒暑兮促君寿。有鬼神兮妬君福。
　　病起示众。举拂子云。看看。拂子病。死心病。拂子安。死心安。拂子穿过死心。死心穿过拂子。当恁么时。唤作拂子。又是死心。唤作死心。又是拂子。毕竟唤作甚么。良久云。莫把是非来辨我。浮生穿凿不相干。
　　示众云。说不得处。作么生举。举不得处。作么生会。会不得处。作么生明。若也明得。三关一镞。一镞三关。若也未明。且作么生定夺。良久云。夏月赤胳[骨*栗]。冬月盖被眠。
　　僧问。虚玄大道。无着真宗。不涉言诠。请师速道。师云。草深多野鹿。云学人不会。师云。岩高獬豸稀。僧作礼。师云。不得动着。动着打折你腰。
　　僧问。如何是四大毒蛇。师云。地水火风。云如何是地火水风。师云。四大毒蛇。云学人未晓。乞师方便。师云。一大既尔四大同。
　　正言王公问。尝闻三缘和合而生。又闻。即死即生。何故有夺胎而生者。某甲甚疑之。师云。如正言作漕使。随所住处。即居其位。还疑否。王云不疑。师云。复何疑也。正言於言下领解。

　　洪州黄龙惟清禅师(凡四)

　　本郡武宁陈氏子。印心於晦堂。
　　每谓人曰。今之学者。未脱死生。病在甚处。病在偷心未死耳。然非其罪。为师者之罪也。如汉高帝。绐韩信而杀之。信虽云死。其心果死乎。古之学者。言下脱生死。效在甚么处。在偷心已死。然非学者自能尔。实为师者。钳锤妙密也。如梁武帝。御大殿。见侯景。不动声气。而景之心。已枯竭无余矣。诸方所说。非不美丽。要之。如赵昌画花。花虽逼真而非真花也。
　　示众云。三世诸佛不知有。恩无重报。狸奴白牯却知有。功不浪施。明大用晓全机。踪迹处不思议。归去好无人知。冲开碧落松千尺。截断红尘水一溪。
　　示众云。一叶落天下秋。全机能放。亦能收金波影落千江里。玉露垂珠百草头。无眹兆。有来由。法身真个闹啾啾。既是法身。且道。闹个甚么。良久云。从来不堕玄中旨。今日那言转处幽。
　　示众云。鼓声才动。大众云臻。无限天机。一时漏泄。不辜正眼便合归堂。更待繁词。沉埋宗旨。纵谓释迦不出世。四十九年说达磨不西来。少林有妙诀。修山主也似万里望乡关。又道。若人识祖佛。当处便超越。直饶恁么悟入亲切去。更有转身一路。勘过了打。以拂子击绳床。

　　洪州宝峰善清禅师(凡八)

　　南雄保昌何氏子。初谒大沩喆禅师。无所省动。
　　后谒黄龙心。心示以风幡话。久而不契。一日心问师。风幡话子。作么生会。师云。逈无入处。乞师方便。心云。子见猫儿捕鼠乎。目睛不瞬。四足踞地。诸根顺向。首尾一直。拟无不中。子诚能如是。心无异缘。六根自静。默然而究。万无失一也。
　　师从是屏去闲缘。岁余豁然契悟。以偈告心云。随随随昔昔昔。随随随后无人识。夜来明月上高峰。元来只是这个贼。心颔之。
　　复告之曰。得道非难。弘道为难。弘道犹在己。说法为人难。既明之后。在力行之。大凡宗师说法。一句中具三玄。一玄中具三要。子入处真实。得坐披衣。向后自看。自然七通八达去。
　　师复依止七年。即辞徧访丛林。
　　后出世黄龙。终于泐潭也。
　　示众云。诸佛出世。善巧多门。祖师西来。不立文字。得无所得。传无所传。唯是一心。更无别法。设有三乘十二分教。尽是应病施方。病有千差。药兴万种。虽然种种方便。种种言词。种种譬喻。曲为中下之机。黄叶止啼。都无实义。若是上根上智。一闻千悟。得大总持。不假言诠。岂容知解。端然成道。若能如是信解。如是修证如是悟入。可谓大丈夫。成就大丈夫事。既能成就大丈夫事。便能明了目前生死。是有是无。是真是妄。既能了知生死真妄。返观世出世间。所有之法。皆如梦幻。不见古人道幻人说法幻人听。由来两个总无情。说时无说从君说。听处无听一任听。听既无听。说又无说。无说无听。是名一理二义。於此明得。行住坐卧。无非大事现前。俯仰折旋。更无少剩。於此未明。但得五湖风浪静。任他霄外太阳晖。
　　示众云。色心不二。彼我无差。竖起拂子云。若唤作拂子。入地狱如箭。不唤作拂子。有眼如盲。直饶透脱两头。也是黑牛卧死水。
　　示众云。心无自性全物而彰。物无自体。全心而现。举起拂子云。拂子全体现去。变作天大将军。巡历四天下。有道学。无道学。有守节。无守节。一时奏与天帝释。如今回在黄龙手里。诸人不得唤作是。不得唤作非。且道。唤作甚么。三头六臂擎天地。忿怒那咤扑帝锺。
　　示众云。释迦已灭。弥勒未生。正当今日。佛法委付阿谁。举起拂子云。看看。於人善者。拂子善应。於人恶者。拂子恶应。善恶俱忘。拂子作么生应。千年历日虽无用。犯着须教总灭门。
