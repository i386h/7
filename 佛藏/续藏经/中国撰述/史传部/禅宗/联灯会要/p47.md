<!-- { "loadSidebar": true } -->
　　公又云。此事大难。释迦老子。於三七日中。思惟如是事。便道。我宁不说法。疾入於涅盘。帝释梵王。殷勤三请。不得已而许之。始自鹿野苑。终於俱尸罗城。中间四十九年。作大佛事。说五乘十二分教。如瓶注水。末后於灵山会上。目顾迦叶。谓大众云。吾正法眼。已付摩诃大迦叶。又云。四十九年间。未尝说一字。是甚么道理。於诸人分上。着一字脚不得。为诸人各各。有奇特事在。若唤作奇特事。早不中了也。我道。释迦是败军之将。迦叶是丧身失命底人。汝等诸人。作么生会。不见道。涅盘生死是梦言。佛及众生为增语。直须恁么会取。不要向外驰求。若也未明。乖张不少。
　　公问广慧。承和尚有言。一切罪业。皆因财宝所生。劝人踈於财宝。而况阎浮提众生。以财为命。邦国以财聚人。教中有财法二施。何得劝人疎於财。慧云。幡竿头上铁龙头。公云。海坛马子似驴大。慧云。楚鸡不是丹山凤。公云。佛灭二千年。比丘少惭愧。
　　公同李都尉。与唐明嵩禅师。问答。
　　问弥陀演化於西方。达磨传心於东土。胡来汉现。水到渠成。五岳镇静以峥嵘。百谷朝宗而浩渺。一灵之性。托境现形。三有之中。凭何立命。嵩云。仙人无妇。玉女无夫。公云。尼剃头不复生子。嵩云。陕府紩牛能哮吼。嘉州大像念摩诃。李云。侧跳上山巅。嵩云。骑牛不着靴。
　　广慧琏云。进象倒戈　汾阳昭云。端身裂面破。妙喜云。月下看弄雪师子。
　　问。玄沙不出岭。保寿不渡河。善财参知识五十三员。慧远结黑白一十八士。雪峰三度上投子。智者九旬讲法华。这六个汉。为复野干鸣。为复师子吼。速道速道。嵩云。水急鱼行涩。峰高鸟不栖。公云。泗洲大圣。嵩云。士上加泥更一重。李云。舌上覆金钱。嵩云。半夜歌乐动。谁人得知音。
　　广慧琏云。歌谣满路人皆望　汾阳昭云。看壁画人笑　妙喜云。野犴鸣师子吼。
　　问。风穴提印。南院传衣。昭公演化於西河。嵩师领徒於并垒。南宗之旨。北土大兴。且道。二师承谁恩力。嵩云。不入莲池浴。懒向雪山游。公云。清凉山里万菩萨。嵩云。维摩会中诸圣集。李云。背负乾薪遭野火。嵩云。口是祸门。
　　广惠琏云。藏头白海头黑　汾阳昭云。告天手捺地嘘嘘　妙喜云。猢狲骑鳖背。
　　问。忉利透日月之上。四禅无风火之灾。三交驾铁牛之车。临汝握全提之印。猕猴有一面古镜。狸奴有万里神光。直下承当。是何人也。嵩云。朝看东南。暮看西北。公云。狸奴白牯却知有。嵩云。淹杀冢头蒿。李云。月里煮油铛。嵩云。石人腰带。
　　广慧琏云。陈蒲鞋周金刚　汾阳昭云。直裰又逢胡钉铰　妙喜云。小出大遇。
　　问。[○@尾]一切诸佛。尽在里许。动则丧身失命。觑着两头俱瞎。拟议之间。千山万水。直下会得。也是炭库里坐地。有不惜眉毛者。通个消息来。嵩云。百杂碎。公云。平生不妄语。嵩云。也要道过。李云。出穴兔遭罥。嵩云。东西无滞碍。南北得自由。
　　广惠琏云。振锡下泥犁　汾阳昭云。穿山透石壁。鼻孔血淋淋　妙喜云。自作自受。

　　南岳下第十二世
　　潭州兴化楚圆禅师法嗣
　　洪州黄龙慧南禅师(凡十七)

　　信州玉山章氏子。
　　师久依泐潭澄禅师。分座接物。名振诸方。偶同云峰悦禅师。游西山。夜话云门法道。悦云。澄公虽是云门之后。法道异矣。师诘其所以异。悦云。云门如九转丹砂。点铁成金。澄公药汞银。徒可玩。入煅则流去。师怒以枕投之。明日悦谢过。
　　又云。云门气宇如王。甘死语不乎。澄公有法受人。死语也。死语其能活人乎。即背去。师挽之云。若如是。则谁可汝意。悦云。石霜楚圆。手段出诸方。子宜见之。不可后也。师默计之云。悦师翠岩。使我见石霜。於悦何有哉。即造石霜。闻慈明不事事。忽丛林。悔欲无行。
　　即谒福严贤。贤命掌书司。俄贤卒。郡守以慈明补之。既至。目其贬剥诸方。件件数为邪解。师为之气索。遂造其室。明云。书记领徒游方。借使有疑。可坐而商略。师哀恳愈切。明云。公学云门禅。必善其旨。如云。放洞山三顿棒。是有吃棒分。是无吃棒分。师云。有吃棒分。明色庄曰。从朝至暮。鹊噪鸦鸣。皆应吃棒。明即端坐。受师炷香作礼。明复问。赵州道。台山婆子。我为汝勘破了也。且阿那里是他勘破婆子处。师汗下。不能加答。
　　明日又诣。明诟骂不已。师云。骂岂慈悲法施耶。明云。你作骂会那。师於言下大悟。作颂云。杰出丛林是赵州。老婆勘破有来由。如今四海清如镜。行人莫与路为雠。呈慈明。明颔之。自是泐潭。旧好绝矣。
　　示众云。尽令提纲。不通凡圣。放一线道。有个商量。遂拈起拄杖云。即今拄杖子竖也。十方世界一时竖。又横拄杖云。即今拄杖子横也。十方世界一时横。何也。不见道。极小同大。忘绝境界。极大同小。不见边表。遂卓拄杖一下。
　　示众云。云从龙风从虎。五九四十五。丛林将为向上关。同安不打这破鼓。为甚么不打。守株待兔。岂是智人。避色逃声。何名作者。祖不云乎。执之失度。必入邪路。放之自然。体无去住。
　　示众云。有利无利。不离行市。镇州萝卜头。即且置。庐陵米价。作么生。若善其价。可谓终日吃饭。未曾咬破一粒米。苟若不知。他时后日。有人索上座饭钱在。莫言不道。
　　示众云。智海无风。因觉妄以成凡。觉妄元虚。即凡心而见佛。只恁么休去。便道同安无折合。随汝颠倒所欲。南斗七北斗八。
　　示众云。拟心即差。动念即乖。不拟不动。土木无殊。行脚人。须得转身一句。遂拈起拂子云。这个是同安拂子。汝等诸人。作么生转。若也转得。一为无量。无量为一。若转不得。布袋里老鸦。虽活如死。
　　示众云。江南之地。春寒秋热。近日已来。滴水滴冻。
　　僧问滴水滴冻时如何。师云。未是衲僧分上事。云如何是衲僧分上事。师云。滴水滴冻。
　　复云。诸上座。且作么生会。良久云。鸳鸯绣出从君看。莫把金针度与人。
　　示众云。道远乎哉。触事而真。圣远乎哉。体之即神。拈起拄杖云。道之与圣。总在归宗拄杖头上。汝等诸人。何不识取。若也识得。十方剎土。不行而至。百千三昧。无作而成。若也未识。有寒暑兮促君寿。有鬼神兮妬君福。
　　示众云。半夜捉乌鸡。惊起梵王睡。毗蓝风忽起。吹倒须弥山。官路无人行。私酒多人吃。当此之时。临济德山。开得口。张得眼。有棒有喝用不得。汝等诸人。各自寻取祖业契书。莫认驴鞍桥。作阿爷下颔。
　　示众云。说妙谈玄。乃太平之奸贼。行棒行喝。为乱世之英雄。英雄奸贼。棒喝玄妙。皆为长物。黄檗门下。总用不着。且道。黄檗门下。寻常用个甚么。咄。
　　示众云。轻轻踏步恐人知。语笑分明更是谁。智者只此猛提取。莫待天明失却鸡。
　　示众。举永嘉道。游江海涉山川。寻师访道为参禅。自从认得曹溪路。了知生死不相关。诸上座。那个是游底江海。那个是涉底山川。那个是寻底师。那个是访底道。那个是参底禅。若向湖南两浙。庐山衡岳。云门临济。而寻师访道。洞山法眼而参禅。是向外求。名为外道。若以毗卢自性为海。般若寂灭智为禅。名为内求。若向外求。走杀你。若住於五蕴内求。缚杀你。是故禅者。非内非外。非有非无。非实非虚。不见道。内见外见俱错。佛道魔道俱恶。瞥然与么去兮。月藏西山。更寻声逐色兮。何处名邈。以拂子。击绳床。
　　示众云。有一人。朝看华严。暮看般若。昼夜精勤。无有暂暇。有一人。不参禅。不论义。把个破席日里睡。於此二人同到黄龙。一人有为。一人无为。安下那个即是。良久云。功德天黑暗女。有智主人。二俱不受。
　　示众云。心王不妄动。六国一时通。罢拈三尺剑。休弄一张弓。
　　示众。举大珠和尚道。身口意清净。是名佛出世。身口意不净。是名佛灭度。也好个消息。古人一期方便。与你诸人。讨个入路。既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广。又知浅深。一踏踏翻四大海。一掴掴倒须弥山。撒手到家人不识。雀噪鸦鸣柏树间。
　　僧问。无为无事人。犹是金锁难。未审过在甚么处。师云。一字入公门。九牛拽不出。云学人未晓。乞师方便。师云。大庾岭头。笑却成哭。
　　问大用现前。请师辨白。师云。摘却你眉毛。倾出你脑髓。脚跟下。道将一句来。云镆铘举起。蛟龙失色。师云。作么生。僧以手。面前一划云。争奈这个何。师云。三十年后。讨个师僧。也难得。僧便喝。师云。好一喝。未有主在。僧作礼。师云。当断不断。返招其乱。
　　僧问。一不去。二不住。请师道。师云。高祖殿前樊哙怒。云与么。则今日得遇和尚也。师云。仰面看天不见天。云若然者。学人礼谢。师云。更待何时。

　　袁州杨歧方会禅师(凡十四)

　　本州宜春冷氏子。
　　师在筠州九峰。受请。拈法衣。示众云。会么。若也不会。今日无端走入水牯牛队里去也。还知么。筠阳九岫。萍实杨歧。遂升座。
　　时有僧出。师云。渔翁未掷钓。跃鳞冲浪来。僧便喝。师云。不信道。僧抚掌归众。师云。消得龙王多少风。
　　僧问。师唱谁家曲。宗风嗣阿谁。师云。有马骑马。无马步行。云少年长老。足有机筹。师云。念汝年老。放你三十棒。
　　问如何是佛。师云。三脚驴子弄蹄行。云莫只这便是么。师云。湖南长老。
　　师云。更有问话者么。试出来相见。杨歧今日。性命在你诸人手里。一任横拖倒拽。为甚么如此。大丈夫儿。须是当众决择。莫背地里。似水底按葫芦相似。当众引验。即便面赤。有么有么。出来决择看。如无。杨歧今日失利。便下座。
　　九峰勤和尚。把住师云。今日喜得个同参。师云。作么生是同参底事。勤云。九峰牵犁。杨歧拽把。师云。正恁么时。杨歧在前。九峰在前。勤拟议。师托开云。将谓同参。元来不是。
　　示众云。雾锁长空。风生大野。百草树木。作大师子吼。演说摩诃般若。三世诸佛。在诸人脚跟下。转大法轮。若也会去。功不浪施。若也不会。莫道杨歧山势崄。前头更有最高峰。
　　示众云。不见一法。是大过患。拈起拄杖云。穿过释迦老子鼻孔。作么生道得脱身一句。向水不洗水处。道将一句来。良久云。向道莫行山下路。果然猿叫断肠声。
