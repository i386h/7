<!-- { "loadSidebar": true } -->
　　更有一辈。三三两两。聚头商量。甚么处无事好。经冬过夏。快说禅道。有知解会义理。仁者。总作如此见解。觅便宜。岂有如此道理。入地狱。有日在。莫道不向诸子说。到处。菜不择一茎。柴不搬一束。一朝福尽。只是吃草去。虚消信施。滥称参学。更作禅师摸样。无益於人。自己分上。十二时中。行履处。心常附物。见人只欲妖媚。掉尾子。指东语西。眼里口边。果然不见。只欲将相似语。勘当解处。老汉。与你诸人何别。郎君子。莫取一期眼下口快。吃他毒药了。似贪淫女人。不持斋戒。瞎秃奴。群羊僧。颠却他人。入地狱。仁者。莫取次看策子。寻句义。觅胜负。一递一口。何时休歇。老汉相劝。不是恶事。切须自带眼目。辨取清浊。是佛语是魔语。莫受人惑。所以殊胜名言。皆是老胡。一期方便施设。切须休歇去。莫倚一物。领他言语。作解会。拣择亲踈。浮虚诈伪。记他闲言长语。皆是比量。仁者。老汉只恐诸子。堕坑落堑。作薄福业。事持唇觜。得少为足。向静处立。不肯进前。自惑诸境。乱走他。又由巡万法。盖为不信虚空。本来无事。增减他不得。你诸人。好似老鸱。身在虚空。心在粪堆头。只觅死物吃。诸子。莫道德山老汉。不曾入丛林。商量高声。骂取无人情。不怕业。只为诸子。不守分。驰骋四方。傍他门户。恰似女姑鬼。传言送语。依事作解。心迹不忘。自犹不立。常负死尸。担枷带锁。五百一千里。来到德山面前。八字立地。如欠伊禅道相似。和尚须为我说。指示我。老汉全体作用。大棒铠这田厍奴。骂贼屎孔面。不识好恶。到我这里。恰似遇澧州人。吃鱼羹。烂臛一顿。且图你放下重担。去却枷锁。作个好人去。还肯么。若肯。即住。不肯。一任脱去。珍重。
　　雪峰问。古人斩蛇。意旨如何。师便打。峰便走。师召云。布衲。峰回首。师云。他后悟去。方知老汉彻底老婆心。
　　师见僧来。闭却门。僧敲门。师问阿谁。云师子儿。师开门。僧作礼。师蓦项骑云。这畜生。甚处去来。
　　有僧。来相看。作相扑势。师云。与么无礼。合吃山僧手中棒。僧拂袖便行。师云。饶你如是。也只得一半。僧转身便喝。师便打云。须是我打你。始得。僧云。诸方有明眼人在。师云。天然有眼。僧擘开眼云。猫。便出。师云。黄河三千年一度清。
　　僧问。路逢达道人。不将语默对。未审将甚么对。师云。只恁么。僧良久。师云。汝更问看。僧拟再问。师便喝出。
　　妙喜云。不妨好一喝。只是下得太迟。
　　僧问。如何是菩提。师云。出去。莫向这里屙。问如何是佛。师云。佛是西天老比丘。
　　师因疾。僧问。还有不病者么。师云有。云如何是不病者。师云。阿耶耶。阿耶耶。
　　师临示寂时。示众云。扪空追响。劳汝精神。梦觉觉非。复有何事。言讫端然而寂。
　　时咸通六年乙酉。十二月三日也。寿八十六。臈六十五。塔于本山。

　　洪州宝峰和尚(凡五)

　　师问岩头。与么与么。作么生会。头云。不与么不与么。又作么生会。师云。是平实语。头云。腰带无钩。师云。作么生。头云。上腰不得。师云。是平实语。
　　有僧从岩头来。师竖起拂子云。落在此机底人。未具眼在。僧拟进前。师云。恰落在此机。
　　僧回举似岩头。头云。我若见。夺却拂子。看他作么生。师闻乃云。我竖起拂子。从他夺。总不将物来。你又作么生。头闻乃云。无星秤子。有甚么辨处。
　　师见僧念经。从方丈前过。师云。满口道尽。只是不具眼。僧以手指师云。道道师掌身边沙弥云。眼在甚么处。僧跷一足云。与么与么。师云。长江下钓。无饵也吞。僧便喝云。这老和尚。无故涂糊人。师云。咬人师子不露牙。僧作咬势。师云。大裁帽子别处戴。
　　师问僧。其中事。即易道。不落其中事。始终难道。僧云。某甲在路时。便知有此一问。师云。更二十年行脚。也不较多。云莫不契和尚意么。师云。苦瓜那堪待客。
　　师问僧。古人有一条路。接初机晚进。汝还知么。云请师指出。师云。恁么则阇梨知了也。云头上更安头。师云。老僧不合问。云问又何妨。师云。我这里。不曾容人乱道。出去。

　　潭州道吾宗智禅师法嗣
　　潭州石霜庆诸禅师(凡十二)

　　庐陵陈氏子。
　　师到沩山。作米头。筛米次。山云。施主物。莫抛撒。师云。不抛撒。沩於地上。拾得一粒米。示师云。汝道不抛撒。这个从甚么处得来。师默然。沩云。莫轻这一粒。百千粒。尽从这一粒生。师云。未审这一粒。从甚么处生。沩山呵呵大笑。归方丈。
　　至晚上堂云。大众。米里有虫。
　　师问道吾。如何是触目菩提。吾唤沙弥。弥应诺。吾云。添净瓶水着。吾却问。汝适来问甚么。师拟举。吾便起去。师於此密契。
　　道吾谓师云。我疾作。将欲去世。心中有物。久而为患。谁为我除。师云。心物俱非。除之益患。吾贤之。
　　示众云。一代时教。是整顿你时人手脚。凡有其由。皆落今时。直至法身非身。犹是教家极则。我辈沙门。全无肯路。若分即差。不分即坐着泥水。
　　僧问。咫尺之间。为甚么。不睹师颜。师云。我道徧界不曾藏。
　　僧后问雪峰。徧界不曾藏。意旨如何。峰云。甚么处不是石霜。
　　僧回举似师。师云。这老汉。有甚么死急。
　　玄沙云。山头老汉。蹉过也　洞山云。笑杀土地。
　　琅琊觉云。雪峰虽有利人之心。且无出人之眼。石霜虽有出人之眼。未知有向上一窍。
　　僧问。先师一片灵骨。黄金色。击作钟声。未审甚么处去也。师召僧。僧应诺。师云。你不会我语。去。
　　有僧辞师。问舡去陆去。云遇舡即舡。遇陆即陆。师云。我道半途稍难。僧无对。
　　云门代云。三十年后。此话大行　又云。临行之句。永劫不忘。
　　僧问。三千里外远闻。石霜有个不顾。是否。师云是。云且如万象历然。是顾不顾。师云。我道不惊众。云不惊众。是不与万象合。如何是不顾。师云。徧界不曾藏。
　　雪窦云。谁是不顾者。
　　裴相公来。师拈起裴笏问。在天子手中为珪。在官人手中为笏。在老僧手中。且道。唤作甚么。裴无对。师乃留下笏子。
　　雪窦代云。弄巧成拙　保宁勇代云。只恐和尚用不着。
　　师问侍者。道吾云。莫弃这边。着那边。你作么生会。者云。一依和尚所会。师云。作么生是我会处。者从西过东而立。师云。你正是弃这边。着那边。
　　僧问。如何是祖师西来意。师扣齿示之。僧不契。
　　师迁化后。其僧问九峰。先师扣齿。意旨如何。峰云。宁可截舌。不犯国讳。
　　僧问云盖。盖云。我与先师。有甚冤雠。
　　僧问。一毫穿众穴。时如何。师云。直须万年去。云万年后如何。师云。登科任你登科。拔萃任你拔萃。
　　其僧后问径山諲。諲云。光靴任你光靴。结裹任你结裹。

　　潭州渐源仲兴禅师(凡六)

　　师为道吾。作侍者。一日过茶与吾。吾接得。拈起盏子云。是斜是正。师叉手近前视之。吾云。斜则总斜。正则总正。师云。某甲不恁么。吾云。子作么生。师夺盏子。提起云。是斜是正。吾云。汝不谬为吾侍者。
　　师侍道吾。到一家吊慰次。师抚棺云。生耶死耶。吾云。生也不道。死也不道。师云。为甚么不道。吾云。不道不道。
　　归至中路。师云。和尚快与某甲道。若不道。打和尚去。吾云。打即任打。道即不道。师便打。
　　吾归寺谓师云。汝宜离此。恐知事知。於汝不便。
　　大沩秀云。大凡言论。须有转身之谋。道吾既吃他痛棒。且渐源具甚么眼。
　　师辞道吾。去一村院。凡经三年。一日闻童子念经云。应以比丘身得度者。即现比丘身。师忽然大悟。遂焚香。作礼云。信知先师之言。终不虚发。自是我不会。错怪先师也。
　　师后造石霜。霜问。向来打先师因缘。还会也未。师云。却请和尚道。霜云。不见道。生也不道。死也不道。师遂通所得。作礼而退。
　　云居元云。石霜着甚死急。唤惺千个渐源。有甚用处。当初待他举了。以棒打出。非唯作天下宗师。亦乃与道吾雪屈。
　　师一日。荷锹子。於法堂上。从西过东。从东过西。霜问。作甚么。师云。觅先师灵骨。霜云。洪波浩渺。白浪滔天。觅甚么先师灵骨。师云。正好着力。霜云。这里针札不入。着甚么力。师荷锹便出。
　　太原孚云。先师灵骨犹在。
　　保宁勇颂云。终日挨门复倚楼。几回明镜照梳头。自从事却潘郎后。也会人前不识羞。
　　师在纸帐中坐。有僧来拨开帐云。不审。师视之。良久云。会么。云不会。师云。七佛已前事。为甚么不会。
　　后僧举似石霜。霜云。如人善射。箭不虚发。
　　师一日。卷帘。在方丈内坐。宝盖和尚来见。乃下却帘子。归客位。师令侍者传语云。长老远来不易。犹隔津在。盖打侍者一掌。者云。不得打某甲。自有堂头和尚在。盖云。为有堂头和尚。所以打你。者举似师。师云。犹隔津在。

　　禄青和尚(凡三)

　　僧问。不落道吾机。请师道。师云。庭前红苋树。生叶不生花。僧无语。师云。会么。云不会。师云。正是道吾机。为甚么不会。僧作礼。师便打云。须是老僧打你。始得。
　　有僧来。师以目视之。僧云。是个机关。於某甲分上用不着。师弹指三下。僧绕绳床一匝。依位而立。师云。参堂去。僧才出去。师便喝。僧以目视之。师云。酌然是用不着。

　　潭州云岩昙晟禅师法嗣
　　筠州洞山良价禅师(凡二十六)

　　会稽俞氏子。七岁依律师出家。一日律师。为师授般若心经。至无眼耳鼻舌身意处。师顾律师上下。又自扪其身云。和尚亦有眼耳鼻舌身意。某甲亦有眼耳鼻舌身意。佛何得言无。其师惊云。吾非汝师。汝已后当荷大乘法去。遂亲送师。入五泄山出家。
　　师初谒忠国师。问如何是古佛心。忠云。墙壁瓦砾是。师云。墙壁瓦砾。岂不是无情。忠云是。师云。无情还会说法也无。忠云。常说。炽然说。无间歇。师云。甚么人得闻。忠云。诸圣得闻。师云。师还闻否。忠云。我不闻。师云。和尚既不闻。争知无情会说法。忠云。赖我不闻。我若闻。即齐於诸圣。汝即不闻我说法。师云。恁么则众生无分也。忠云。我为众生说。不为诸圣说。师云。众生闻后如何。忠云。即非众生。师云。无情说法。该何典教。忠云。酌然。言不干典。非君子之所谈。岂不是。华严云。剎说众生说。三世一时说。师不契。
