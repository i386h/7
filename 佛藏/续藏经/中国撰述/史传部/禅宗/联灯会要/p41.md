<!-- { "loadSidebar": true } -->
　　示众云。若立一尘。家国兴盛。野老颦蹙。不立一尘。家国丧亡。野老安贴。於此明得。阇梨无分。全是老僧。於此不明。老僧即是阇梨。阇梨与老僧。亦能悟却天下人。亦能迷却天下人。要识阇梨么。左边拍一拍云。这里是。要识老僧么。右边拍一拍云。这里是。
　　云门云。这里即易。那里即难。
　　雪窦颂云。野老从教不展眉。且图家国立雄基。谋臣猛将今何在。万里清风只自知。
　　示众云。若是上上之流。各有证据者。略赴个程限。未证据者。各自英雄。当处发生。随处灭尽。如爆龟纹。爆即成兆。不爆成钝。欲爆不爆。直下便捏。
　　示众云。若据中下。止啼之义。若论祖令。便是碧眼胡僧。出头来。也须乞命。若是尽令而行。便须倩人看院。
　　时有僧问。尽令而行时如何。师云。你拟散众那。僧拟议。师便打。
　　示众云。三千剑客。耻见庄周。赤眉排肩。得无讹谬。他时豹变。后五日看。珍重。
　　郢州牧请。就衙内升座。云。祖师心印。状似铁牛之机。去即印住。住即印破。只如不去不住。印即是。不印即是。
　　时有庐陂长老。出问。某甲有铁牛之机。请师不搭印。师云。惯钓鲲鲸澄巨浸。却嗟蛙步[马*展]泥沙。陂伫思。师便喝云。长老何不进语。陂拟议。师打一拂子云。还记得话头么。试举看。陂拟开口。师又打一拂子。
　　牧主云。佛法元来与王法一般。师云。太守见个甚么。牧云。当断不断。返招其乱。师便下座。
　　雪窦颂云。擒得卢陂跨铁牛。三玄戈甲未轻酬。楚王城畔朝宗水。喝下曾令却倒流。
　　师问怀本上座。有事相借问。得么。本云。不可惜口去。师云。不惜口即道。本拟议。师便打。
　　又问第二人。莫道得么。云道甚么。师亦打。
　　又问第三人云。三人同行。必有我师。作么生是师。云见参礼次。师亦打云。过这边立。复云。将头不猛。带累三军。瞎汉参堂去。
　　本至来日上堂头。请益云。某甲夜来。有甚么过。便蒙赐棒。师云。要会么。左边拍一拍云。这里是祖意。右边拍一拍云。这里是教意。还么会。本不肯。
　　后到颕桥安铁胡处。举前话。安云。要会风穴道。这里是祖意教意么。非唯你不会。直饶白非老。口赤赫地。教他举。也举不得。
　　僧问。语默涉离微。如何通不犯。师云。常忆江南三月里。鹧鸪啼处百花香。
　　雪窦云。曾有僧问。我对他道。劈腹剜心。又且如何。复云。因风吹火。别是一家。伤鳖怒龟。必应有主。
　　僧问。宝塔元无缝。金门即日开。时如何。师云。智积佐来空合掌。天王捧出不知音。云如何是塔中人。师云。萎花风扫去。香水雨飘来。
　　琅琊觉云。风穴若无后语。大以纪信诈降。
　　僧问。如何是第一句。师云。三要印开朱点窄。未容拟议主宾分。便喝。僧云。如何是第二句。师云。妙解不容无着问。讴和争赴两头机。又云。未问已前错。僧云。如何是第三句。师云。但看棚头弄傀儡。抽牵全在里头人。又云。明破即不堪。
　　僧问。如何是宾中主。师云。入市双瞳瞽。云如何是主中宾。师云。回銮两曜新。云如何是宾中宾。师云。攒眉看白云。云如何是主中主。师云。磨砻三尺剑。待斩不平人。
　　云如何是佛。师云。杖林山下竹筋鞭。
　　僧问。古镜未磨时如何。师云。天魔胆落。云磨后如何。师云。轩辕无道。
　　僧问。如何是佛。师云。如何不是佛。云未晓玄言。乞师再指。师云。家住海门东。扶桑最先照。
　　僧问。古曲无音韵。如何和得齐。师云。木鸡啼子夜。刍狗吠天明。
　　问。九夏赏劳。请师言荐。师云。一把香刍拈未下。六环金锡响摇空。
　　问。如何是广慧剑。师云。不斩死汉。
　　问。素面相呈时如何。师云。拈却盖面帛。
　　问。百了千当时如何。师云。不许夜行。投明须到。
　　问。如何是佛。师云。嘶风木马缘无绊。背角泥牛痛下鞭。

　　汝州颕桥安禅师(凡一)

　　师向火次。有锺司徒。问三界焚烧。如何出得。师以香匙拨火。召云。司徒司徒。锺於是有省。

　　南岳下第九世
　　汝州风穴延沼禅师法嗣
　　汝州首山省念禅师(凡九)

　　莱州狄氏子。生平业法华经。因号念法华。
　　一日侍立风穴次。穴顾师。垂泪云。不幸临济之道。至吾将坠于地耳。师云。观此一众。岂无人耶。穴云。聪敏者多。见性者少。师云。如某者如何。穴云。吾虽望子之久。犹恐担着此经。不能放下。师云。此亦可事。愿闻其要。
　　於是风穴上堂。举世尊。以青莲目。顾视迦叶。正恁么时。且道。说个甚么。若言不说而说。又埋没先圣。且道。说个甚么。师拂袖而退。穴掷下拄杖。归方丈。
　　侍者遂问。念法华。为甚么。拂袖而去。穴云。念法华会也。
　　师后与真园头。同上侍立次。穴问。作么生是世尊不说说。真云。鹁鸠树头啼。意在麻畬里。穴云。你作许多痴福。作什么。何不体究言句。
　　复问师。师云。动容扬古道。不堕悄然机。穴顾真云。汝何不看念法华下语。於是声动丛林。
　　示众云。佛法付嘱国王大臣。有力檀那。令灯灯相续不断。至于今日。大众。且道。续个甚么。良久云。须是迦叶师兄始得。
　　时有僧出问。灵山一会。何异今日。师云。堕坑落堑。僧云。为甚么如此。师云。瞎。
　　问如何是和尚家风。师云。一言截断千江口。万仞峰前始得玄。云如何是佛法大意。师云。楚王城畔。汝水东流。
　　示众云。诸上座。不得盲喝乱喝。这里寻常向你道。宾则始终宾。主则始终主。宾无二宾。主无二主。若有二宾二主。只是两个瞎汉。所以道。我若立时。汝须坐。我若坐时。汝须立。坐则共你坐。立则共你立。虽然如此。到这里。急着眼始得。若也眼孔定动。则千里万里。何故如此。如隔窗看马骑相似。拟议则没交涉。诸上座。既然於此留心。直须子细。不得掠虚好。他日异时。赚却你在。诸人若也有事近前。无事珍重。
　　师问僧。恁么来者。是甚么人。云问者是谁。师云。老僧。僧便喝。师云。向你道。是老僧。又恶发作么。僧又喝。师云。恰遇棒不在手。僧云。草贼大败。师云。今日又似得便宜。又似落便宜。
　　僧问。菩萨未成佛时如何。师云。众生。云成佛后如何。师云。众生众生。
　　僧问。鱼鼓未鸣时如何。师云。看天不见天。云鸣后如何。师云。觑地不见地。
　　僧问。一毫未发时如何。师云。路逢穿耳客。云发后如何。师云。不用更迟疑。
　　僧问。万机丧尽时如何。师云。死水不藏龙。云动转后如何。师云。是碧眼胡僧笑默头。
　　僧问。如何是佛。师云。新妇骑驴阿家牵。
　　问。二龙争珠。谁是得者。师云。得者失。

　　汝州广慧真禅师(凡二)

　　风穴问师。会昌沙汰时。护法善神。向甚么处去。师云。常在阛阓中。要且无人见。风穴云。汝彻也。
　　妙喜云。汝道。风穴自彻也未。
　　僧问。如何是广慧境。师云。小寺前头资福后。云如何是和尚家风。师云。杴爬镢子。

　　南岳下第十世
　　汝州首山省念禅师法嗣
　　汾阳善昭禅师(凡十一)

　　初谒首山。遇上堂。师出问。马祖升堂。百丈卷席。意旨如何。山云。龙袖拂开全体现。师云。师意如何。山云。象王行处绝狐踪。师於言下大悟。提起坐具云。万古碧潭空界月。再三捞摝始应知。便作礼。
　　时叶县省和尚。作首座。参退。问师。昭兄你适来见个甚么道理。便恁么道。师云。正是善昭。放身舍命处。省便休。
　　示众云。凡一句语。须具三玄门。每一玄门。须具三要路。有玄有要。有昭有用。或先照后用。或先用后照。或照用同时。或照用不同时。或先照后用。且要共你商量。或先用后照。也须是个人始得。或照用同时。你又作么生当抵。或照用不同时。你又作么生凑泊。
　　示众云。汾阳门下。有西河师子。当门据坐。但有来者。即便咬杀。作何方便。入得汾阳门。见得汾阳人。若见得汾阳人。堪与佛祖为师。若见不得。尽是立地死汉。如今还有入得门底么。快须入取。免得辜负平生。不是龙门客。切忌遭点额。
　　示众云。汾阳有三诀。衲僧难辨别。更拟问如何。拄杖蓦头掣。
　　时有僧问。如何是三诀。师便打。
　　示众云。若是按剑手。汾阳不奈何。还识得剑么。与你注破。寰中无当者。海内独横行。
　　示众云。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。
　　作么生是十智同真。与诸上座点出。一同一质。二同大事。三总同参。四同真智。五同徧普。六同具足。七同得失。八同生杀。九同音吼。十同得入。
　　又与甚么人同得入。与谁同音吼。作么生同生杀。甚物同得失。阿那个同具足。是甚么同徧普。何人同真智。孰能总同参。那个同大事。何物同一质。莫有点得出底么。点得出底。不恪慈悲。点不出底。未有参学眼在。切须辨取。要识是非。面目见在。
　　妙喜云。汾汤末后。若无个面目见在。一场败阙。虽然如是。丧我儿孙。喝一喝。
　　示众云。千说万说。不如自见分明。当下超凡入圣。不被众魔惑乱。唤作大事已辨。但有来者。到你面前。一个伎俩也用不得。所以赵州云。老僧只管看。这里不是个择法眼。释尊唤作妙明真性。不假庄严。会取免得妄认缘尘。虚过时光。
　　示众云。诸方老宿。事不获已。东语西话。汝等诸人。谓合恁么地。广陈辞说。各竞聚头。不眠不睡。道我参寻。你拟向那里参。古人云。向外作功夫。总是痴狂汉。快须信取。不用久立。
　　示众云。倒却须弥。涸竭大海。鱼龙变化。禽鸟飞鸣。忙忙者。逼塞虚空。正当恁么时。佛出头来。也贬向他方世界。且道。还有修行分也无。与我点出来看。有么有么。时有僧出。才作礼。师便打云。我早无端入荒草。你更来平地上掘坑。彼此相埋没。作甚么。道来道来。僧无语。
　　师拈拄杖。示众云。识得拄杖子。行脚事毕。
　　云峰悦。举罢。拈起拄杖云。这个是拄杖子。那个是行脚事。
　　复云。楖栗横檐不顾人。直入千峰万峰去　三角云。识得柱杖子。入地狱如箭射。
