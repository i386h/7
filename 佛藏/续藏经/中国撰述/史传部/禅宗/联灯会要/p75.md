<!-- { "loadSidebar": true } -->
　　问三界竞起时如何。师云。坐却着。僧云。未审师意如何。师云。移取庐山来。即向你道。
　　问如何是佛法大意。师云。小鱼吞大鱼。
　　问浩浩尘中。如何辨主。师云。铜砂罗里满盛油。
　　问路逢猛虎时如何。师云。拶。
　　问无师还有出身路也无。师云。声前古毳烂。
　　问利剑斩天下。谁是当头者。师云。暗。僧拟进语。师云。钝汉。

　　福州雪峰义存禅师(凡四十六)

　　泉州曾氏子。师出岭。首谒盐官。自后三到投子。九上洞山。因缘不契。
　　后参德山。遂问。宗乘中事。学人还有分也无。山和声便棒。师当下如桶底脱相似。山复语之云。我宗无语句。亦无一法与人。
　　岩头闻云。德山一条脊梁。硬以铁。虽然如是。於唱教门中。犹较些子　保福问招庆。只如岩头出世。有何言句。过於德山。便恁么道。庆云。汝不见岩头道。如人学射。久久方中。福云。中后如何。庆云。展阇梨。莫不识痛痒好。福云。和尚非唯举话。庆云。展阇梨。是甚么心行。
　　明招云。大小招庆。错下名言。
　　师在洞山。作饭头。淘米次。山问。淘沙去米。淘米去沙。师云。沙米一时去。洞云。大众吃个甚么。师覆却米盆。山云。据子。因缘合在德山。
　　琅琊觉云。雪峰恁么去。大似抛却甜桃树。沿山摘醋梨。
　　洞山问师。甚处来。师云。天台。洞山云。还见智者么。师云。义存吃铁棒有分。
　　洞山问师。甚处来。师云。斫槽来。洞山云。几斧斫成。师云。一斧斫成。洞云。犹是这边事。那边事作么生。师云。直得无下手处。洞云。犹是这边事。那边事作么生。师休去。
　　汾阳昭代云。某甲早是困也。
　　师辞洞山。山问。子向甚么处去。师云。归岭去。山云。当时从甚路出。师云。飞猿岭出。山云。今从甚路去。师云。飞猿岭去。山云。有一人。不从飞猿岭去。子还证么。师云不识。山云。为甚么不识。师云。他无面目。山云。子既不识。争知无面目。师无对。
　　琅琊觉云。心粗者失。
　　师在德山作饭头。一日饭迟。师晒饭巾次。见德山托钵。至法堂前。师云。这老汉。锺未鸣。鼓未响。托钵向甚么处去。山便归方丈。
　　师举似岩头。头云。大小德山不会末后句。山闻令侍者唤岩头来。山问。汝不肯老僧那。头密启其意。山休去。明日升堂。果与寻常不同。头至僧堂前。抚掌大笑云。且喜得。堂头老汉。会末后句。他后天下人。不柰伊何。虽然如是。也只得三年。后三年果迁化。
　　明招代德山云。咄咄。没处去没处去。
　　雪窦云。曾闻说个独眼龙。元来只具一只眼。殊不知德山是个无齿大虫。若不是岩头识破。争得昨日与今日不同。诸人要会末后句么。只许老胡知。不许老胡会　大沩喆云。岩头大似高崖石裂。直得百里走兽潜踪。若非德山度量深明。争得非昨日与今日不同。
　　师同岩头钦山三人。辞德山。同到澧州。钦山先住。师与岩头。一日到鳌山店。阻雪。师一向坐禅。岩头唯打睡。师云。师兄师兄。且起来。头云。作甚么。师云。今生不着便。共文邃个汉行脚。到处被他带累。师兄如今又只管打睡。头喝云。噇眠去。每日恰似七村里土地。他时后日。魔魅人家男女去在。师点胸云。某甲这里。未稳在。不敢自瞒。头云。我将谓。你他后。向孤峰顶上。盘结草庵。呵佛骂祖去在。犹作这个语话。峰云。某甲实未稳在。头云。若实如此。据汝见处。一一通来。是处与你证明。不是处。与你刬却。师云。某甲初到盐官。闻举色空义。得个入处。头云。此去三十年。切忌举着。师云。又因洞山过水悟道颂。有个省处。头云。若恁么。自救也不了。师云。某甲因问德山。从上宗乘中事。学人还有分也无。山打一棒云。道甚么。我当下。如桶底脱相似。被岩头震威一喝云。岂不闻道。从门入者。不是家珍。师云。如何即是。头云。他后若欲播扬大教。须一一从自己胸襟。流出将来。与我盖天盖地去。师於言下大悟。跳下床。作礼云。师兄。今日始是鳌山成道。师兄。今日始是鳌山成道。
　　教忠光云。只如岩头道。一一从自己胸襟流出。且道。云峰前三次悟。若从自己胸襟流出。又道未稳在。若不从自己胸襟流出。又从甚么处得来。莫有断得出者么。若断得出。不唯雪峰鳌山成道。尽大地有情。齐成正觉。若断不出。说甚么鳌山成道。直饶少室传心。也未梦见在。
　　示众云。南山有一条鳖鼻蛇。汝等诸人。切须好看。时长庆出云。今日堂中。大有人。丧身失命。云门以拄杖。撺向面前。作怕势。
　　僧举似玄沙。沙云。须是棱兄始得。然虽如是。我即不然。僧云。和尚作么生。沙云。用南山作么。
　　真净云。奇哉。善知出处。非父不生其子。蓦拈拄杖。召大众云。南山鳖鼻蛇。却在这里。掷下拄杖云。拟即丧身失命。
　　示众云。望州亭。与汝相见了也。乌石岭。与汝相见了也。僧堂前。与汝相见了也。
　　后保福问鹅湖。僧堂前即且致。望州亭乌石岭。甚么处相见来。鹅湖骤步。归方丈。保福便入僧堂。
　　雪窦云。二老是则是。只知雪峰放行。不知雪峰把定。忽有个衲僧出来。问未审雪窦作么生。岂不是别机宜。识休咎底汉。还有望州亭乌石岭底么。良久云。担板禅和。如麻似粟。
　　示众云。尽大地撮来。如粟米粒大。抛向面前。漆桶不会。打鼓普请看。
　　长庆棱问云门。雪峰与么道。还有出头不得处么。门云有。棱云。作么生。门云。不可总作野狐精见解　又云。狼籍不少　云峰悦云。匹上不足。我更与你葛藤。蓦拈拄杖云。还见雪峰么。咄。王令稍严。不许搀行夺市　大沩喆云。我更为诸人。土上加泥。乃拈杖云。看看。雪峰老人。向诸人面前放屙。咄。为甚么。屎臭气也不知。
　　雪窦颂云。牛头没马头回。曹溪镜里绝纤埃。打鼓看来君不见。百花春到为谁开。
　　示众云。我这里。如一面古镜相似。胡来胡现。汉来汉现。
　　时有僧出问。忽遇明镜来时如何。师云。胡汉俱隐。
　　玄沙云。我即不然。时有僧问。忽遇明镜来时如何。沙云。百杂碎　明招云。当与么时。莫道胡汉俱隐。别作么生道。沙云破。招云丧也。
　　示众云。尽大地。是个解脱门。把手拽伊。不肯入。
　　时有僧出云。和尚怪某甲不得。
　　一僧云。用入作么。师便打。
　　雪窦云。三个中。有一个受救在。忽若总不辨明。平地有甚数。
　　示众云。三世诸佛。是草里汉。三经五论。是系驴橛。八十卷华严。是村草步头。博饭吃底言语。十二分教。是虾蟆口里事。还知么。所以道。如今千百人中。若有一人大肯去。我作驴驼物。供养他。有甚么罪过。
　　示众云。三世诸佛。向这里。出头不得。一大藏教。着一字不得。天下老和尚。向这里百杂碎。还知么。诸人。若实明白得去。免被人惑。设有言句。亦不他疑。自己若未明白。却不得掠虚。枉度时光。莫只管向诸方老师颔腮下。记得一言半句。将谓自己胸襟。大错。兄弟。我道。只这三寸。能杀人能活人。我寻常向师僧道。是甚么。他便口喃喃地。如此等辈。驴年解承当得么。且问你。诸和尚子。诸方老宿。还与阇梨。说事么。还曾指示阇梨么。还曾共阇梨。商量么。大须体悉审实看。
　　示众。良久云。便与么承当得去。好省心力。所以道。三世诸佛。不能唱。十二分教。不能诠。如今嚼涕唾儿。争能会得。我寻常向师僧道。是甚么。更近前来。觅答话。驴年会得么。我事不获已。向你恁么道。已是平欺你了也。又向你道。未入门时。早共你商量了也。亦是老婆心。省力处。不肯承当。但知踏步向前。觅言觅句。向你道。尽大地是个解脱门。总不肯入。只管乱走。逢人便问佛问祖。还识羞么。甘自受屈。若实未得个悟入。莫当等闲。直须悟入始得。不可虚度时光。着些精彩好。达磨西来。以心传心。不立文字。且作么生是汝诸人心。不可乱统了便休。己眼未明。何处消得许多妄想。时中无你安身处。便乃见凡是圣。有僧俗男女。高低胜劣。大地面前。吵吵地。铺沙相似。未曾一念。暂返神光。流浪生死。尽劫不息。大须惭愧。各自努力。
　　示众云。临河渴死人无数。饭箩边受饿人。如恒河沙。非但一个半个。兄弟。若也根思迟回。却须勤着精彩。莫只这边经冬。那边过夏。收拾些子涕唾。便当平生事了。但拟抄取记取。尽是识学依通。这般底。我唤作虾蟆衣下客。亦唤作黑牛卧死水。汝还会么。
　　示众云。若论此事。如一片田地相似。一任诸人耕种。无有不承此恩力者。
　　玄沙云。且作么生是一片田地。师云看。沙云。是即是。某甲不恁么。师云。你作么生。沙云。只是人人底。
　　师垂语云。此事得与么尊贵。得与么绵密。
　　僧云。某甲自到山。经数载。可闻和尚与么示徒。师云。我已前虽无。如今已有。莫有妨阂也无。僧云。不敢。此是和尚。不得已而已。
　　师一日。於僧堂前坐。拈起拄杖云。这个为中下根人。
　　时有僧问。忽遇上上根人来时如何。师拈起拄杖。
　　云门云。我不似雪峰打破狼籍。僧便问。未审和尚如何。师便打。
　　师参次。有一僧。珍重便出。师云。总似这个僧。省我多少心力。
　　玄沙云。和尚恁么为人。瞎却闽中一城人眼去在。师云。你又作么生。沙云。便好与三十棒。师云。已后无人奈子何。
　　师一日升堂。众集定。师辊出木毯。玄沙遂捉来。安旧处着。
　　白云端云。此个时节。众人皆言。子父共作一大事。如此见解。还梦见也未。白云今日布施大众。乃云。浓研香墨。深蘸紫毫。
　　师晚参次。却向中庭卧。太原孚上座云。五州管内。只有这老和尚。较些子。师便起去。
　　师一日。於僧堂内。闭却门烧火。乃叫云。救火救火。玄沙将一片柴。从窗檽内抛入。师便开门。
　　师领徒南游。时黄涅盘。预知。支策出迎。抵苏溪邂逅。师问。近离甚处。云辟支岩。师云。岩中还有主么。盘以竹杖。敲师簥。师遂出簥相见。盘云。曾郎万福。师展丈夫礼。盘作女人拜。师云。莫是女人么。盘又设两拜。遂以竹策划地。右绕师簥三匝。师云。某甲是三界内人。你是三界外人。宜前去。某甲后来。盘即先回。师遂至止囊山。憩数日。盘供待随行徒众。一无所阙。
　　师送南际长老。出门。遂作女人拜。际敛手应诺。师以手斫额。便归。
