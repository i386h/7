<!-- { "loadSidebar": true } -->
　　与庞居士坐次。师拈起尺子云。居士还见么。士云见。师云。见个甚么。云松山。师云。不得道着。云争得不道。师抛下尺子。士云。有头无尾得人憎。师云。不是这老子。还道不及。云不及甚么处。师云。有头无尾处。云强中得弱即得。弱中得强即无。师把住云。这老汉。就中无话处。
　　师与居士吃茶次。士拈起槖子云。人人尽有分。因甚么道不得。师云。只为人人有分。所以道不得。云阿兄为甚么道得。师云。不可无言去也。士云。酌然酌然。师便吃茶。士云。阿兄吃茶。何不揖客。师云。谁。士云。庞公。师云。何须再揖。
　　后丹霞闻举。乃云。若不是松山。洎被个老翁作乱一上。士闻。令人传语丹霞云。何不会取未举槖时事。
　　师一日扶杖行次。士见便问。手中是甚么。师云。年迈。阙伊一步不得。士云。虽然年迈。壮力犹存。师打士一棒。士云。放却手中杖子。别有个问讯来。师抛下杖子。士云。这老汉。前言不副后语。师便喝。士云。苍天中更添冤苦。

　　本溪和尚(凡三)

　　居士问。丹霞打侍者。意作么生。师云。大老翁。犹见人长短在。云我与师同参。方敢借问。师云。若恁么。从头举来。共你商量。士云。大老翁。不可说人是非。师云。念公年老。公云。罪过罪过。
　　师问居士。达磨西来。第一句作么生道。士云。谁记得。师云。可谓无记性。士云。旧日事。不可东道西说。师云。即今事作么生。士云。一辞不措。师云。有智人前说。添他多少光彩。士云。阿师眼能大。师云。须是恁么始得为绝眹之说。士云。眼里着一物不得。师云。日正盛。难为举目。士云。穿过髑髅去在。师弹指云。谁辨得伊。士云。这汉有甚么奇特。师便归方丈。
　　师坐次。居士来。师才顾视。士以拄杖。划一圆相。师近前踏却。士云。与么不与么。师亦划一圆相。士亦近前踏却。师云。与么不与么。士抛下杖而立。师云。来时有杖去时无。士云。幸自圆成。何劳目视。师抚掌云。奇哉一无所得。士拈棒便行。师云。看路看路。

　　石林和尚(凡三)

　　问居士云。有个借问。莫惜言句。士云。请举来。师云。元来惜言句在。士云。这个问讯。不觉落他便宜。师乃掩耳。士云。作家作家。
　　师见居士来。遂举起拂子云。不落丹霞机。试道看。士夺拂子。竖起拳。师云。正是丹霞机。士云。与我不落看。师云。丹霞患哑。庞公患聋士云。恰是恰是。师不对。士云。向道偶尔。师亦不对。
　　师下茶与居士。士拟接。师缩手云。何似生。士云。有口道不得。师云。须是恁么始得。士拂袖而出云。也大无端。师云。识得庞公了也。士回首。师云。也大无端。士无语。师云。你也解无语。

　　浮柸和尚(凡一)

　　凌行婆问。尽力道不得底句。分付阿谁。师云。浮柸无剩语。婆云。未到浮柸。不妨疑着。师云。别有长处。不妨拈出。婆敛手哭云。苍天中更添冤苦。师无语。婆云。语不知偏正。理不知倒邪。为人即祸生。
　　后有僧。举似南泉。泉云。苦哉苦哉。浮柸被这老婆。折挫一上。婆闻笑云。王老师犹少机关在。
　　时有澄一禅客。问婆云。南泉为甚么。少机关在。婆哭云。可悲可痛。一罔措。婆云。会么。一合掌而立。婆云。伎死禅和。如麻似粟。
　　后澄一举似赵州。州云。我若见这臭老婆。问教他口哑。一云。和尚作么生问他。州便打。一云。为甚么却打某甲。州云。你这伎死禅和。不打更待何时。
　　婆闻乃云。赵州合吃婆手中棒。州闻乃哭云。可悲可痛。婆闻乃云。赵州眼光。烁破四天下。州闻。令人问婆云。如何是赵州眼。婆竖起拳。僧举似赵州。州作颂寄之云。当机觌面提。觌面当机疾。报汝凌行婆。哭声何得失。婆答颂云。哭声师已晓。已晓复谁知。当时摩竭国。几丧目前机。

　　洞安和尚(凡一)

　　问僧。近离甚处。云东川。师云。双涧孤松。烟清月白。那个是上座主人公。云。始届洞安。便遭此问。师云。记剑刻舟。破珠求影。岂不是阇梨境界。
　　僧却问。那个是洞安正主。师云。途中驹子。不胜骅骝。僧作礼。师云。胡人打令。舞拍全无。

　　百灵和尚(凡三)

　　路逢庞居士。乃问。南岳得力句。曾举似人么。士云。曾举来。师云。举似阿谁。士指胸云。庞公。师云。直是妙德空生。也赞之不及。士却问师。得力句举似阿谁。师戴笠子便行。士云。善为道路。师更不回首。
　　师问居士。道得道不得。俱未免。你且道。未免个甚么。士瞬目视之。师云。奇特更无如此也。士云。师错许人。师云。谁不恁么。士珍重而去。
　　师一日。把住居士云。今人道。古人道。居士作么生道。士打师一掌。师云。不得道着。士云。道必有过。师云。还我一掌来。士近前云。你试下手看。师拂袖便行。

　　蒙溪和尚(凡二)

　　问僧。甚处来。云定州来。师云。定州近日。有甚奇特事。云某甲到彼。只闻盐贵米贱。别无奇特事。师云。我这里。也只是粗茶淡饭。别无奇特事。你来这里。觅甚么。云某甲不会。乞师慈悲。师云。赖你不会。你若会。我即输你一半道理。首座却问。适来为甚么道。输他一半道理。师云。赖得你举。老僧洎合忘却。座云。请和尚说。师云。你却忘前失后。我又忘后失前。座方去。师唤回云。恰不得举着。近日师僧。只说盐贵米贱。并不将佛法为事。忽然频频举着。丧却你性命也不难。
　　师见僧来。便喝。僧云。好个来由。师云。犹要棒吃在。僧珍重便出。师云。得能自在。

　　洪州水潦和尚(凡一)

　　问马大师。如何是祖师西来意。大师栏胸与一踏。踏倒。当下大悟。起来抚掌。大笑云。也大奇。也大奇。百千法门。无量妙义。只向一毫头上。识得根源去。便作礼。
　　蒋山泉云。忽然瞥地。更是好笑。
　　西禅需云。大小水潦。吃人踢踏了。却道我悟。悟甚么屎。及乎起来。更不识羞。道向一毫头上。识得根源去。且莫捏目生花。
　　住后告众云。自从一吃马师踏。直至如今笑不休。且道。笑个甚么。

　　打地和尚(凡一)

　　江西领旨。自晦其名。凡学者扣问。师唯打地一下。
　　一日被僧。预藏其棒。然后设问。师回头寻棒不见。遽云。若在这里。洎着一棒。
　　一日有僧。问师门人云。和尚凡有所问。唯打地一下。意旨如何。门人於灶下。拈一片柴。掷于釜中。
　　妙喜云。养子不及父。家门一世衰。

　　利山和尚(凡一)

　　僧问。众色归空。空归何所。师云。舌头不出口。云为甚么不出口。师云。内外一如故。

　　洪州西山亮公座主(凡一)

　　蜀人也。马祖问师。承闻座主。大讲得经论。是否。师云。不敢。祖云。将甚么讲。师云。将心讲。祖云。心如工伎儿。意如和伎者。争解讲得经。师抗声云。心既讲不得。莫是虚空讲得么。祖云。却是虚空讲得。师拂袖而出。
　　祖召云。座主。师回首。祖云。是甚么。师於言下大悟。遂作礼。祖云。钝根阿师。礼拜作么。师自此。隐于西山。

　　则公首座(凡三)

　　蜀人也。因号则川。与庞居士摘茶次。士问。法界不容身。师还见我否。师云。不是老僧。洎答公话。士云。有问有答。也是寻常。师不对。士云。莫怪适来容易。师亦不对。士喝云。这无礼仪汉。待我一一举似明眼人去在。师抛下茶篮。便归。
　　雪窦云。则川只解把定封疆。不能同生同死。当时与他。捋下幞头。谁敢唤作庞居士。
　　师坐次。居士来云。只知端居丈室。不觉僧到参。时师垂下一足。士出行三两步。却回。师乃收足。士云。可谓自由自在。师云。我是主。士云。阿师只知有主。不知有客。师唤侍者点茶来。士作舞而出。
　　师问居士。记得初见石头时道理么。士云。犹得阿师举在。师云。情知久参事慢。士云。则川老耄。不啻庞公。师云。二彼同时。又争几许。士云。庞公鲜健。且胜阿师。师云。不是胜我。只是欠你一个幞头。士拈下幞头云。恰与阿师相似。师大笑而已。

　　联灯会要卷第五
　　联灯会要卷第六

　　　　住泉州崇福禅寺嗣祖比丘　悟明　集

　　南岳下第三世
　　江西马祖道一禅师法嗣
　　襄州庞蕴居士(凡十五)

　　衡州衡阳人也。士问石头。不与万法为侣者。是甚么人。头以手掩士口。士於此有省。后问马大师。大师云。待汝一口吸尽西江水。即向汝道。士於言下大悟。乃述偈云。十方同聚会。个个学无为。此是选佛场。心空及第归。
　　石头问居士。子自见吾后。日用事作么生。士云。若问日用事。直是无开口处。头云。知子恁么。方始问。士呈一喝云。日用事无别。唯吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及般柴。石头然之。
　　居士问。马大师云。不昧本来人。请师高着眼。马祖直下觑。士云。一种没弦琴。唯师弹得妙。马祖直上觑。士作礼。祖便归方丈。士随后入云。弄巧成拙。
　　云峰悦云。且道宾家弄巧成拙。主家弄巧成拙。还有人拣得出么。若拣得出。三十棒。一棒也不较。若拣不出。来年更有新条在。恼乱春风卒未休。
　　居士见丹霞来。士不语。亦不起。霞提起拂子。士拈起槌子。霞云。只恁么。别更有在。士云。此回见师。不似於前。霞云。不妨减人声价。士云。本来要折倒你一上。霞云。与么则哑却天然口去。士云。哑却汝口犹闲。累我亦哑却。霞掷下拂子。便行。士召云。然阇梨然阇梨。霞不顾。士云。不唯患哑。兼亦患聋。
　　居士访丹霞。於霞前。立少时。便出去。霞不顾。士却来坐。霞却来士前。立少时。便归方丈。士云。汝出我入。未有事在。霞云。大老翁。出出入入。有甚了期。士云。略无些子慈悲。霞云。引得个汉。到这田地。士云。把甚么引。霞拈起居士幞头云。恰似一个师僧。士拈幞头。安霞头上云。恰似一个俗人。霞应喏三声。士云。犹有些子气息在。霞抛下幞头云。大似个乌纱巾。士亦应诺三声。霞云。昔时气息。争解忘得。居士弹指三下云。动天动地。
　　居士见丹霞。霞作走势。士云。犹是抛身势。作么生是嚬呻势。霞便坐。士近前。以拄杖。划个七字。霞於下画个一字。士云。因七见一。见一忘七。霞便起去。士云。更坐少时。犹有第二句在。霞云。向这里着语得么。士遂哭出去。
