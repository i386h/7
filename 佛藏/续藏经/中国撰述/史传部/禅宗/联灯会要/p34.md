<!-- { "loadSidebar": true } -->
　　僧问。如何是三眼国土。师云。我共你。入净妙国土中。着清净衣。说法身佛。又入无差别国土中。着无差别衣。说报身佛。又入解脱国土中。着光明衣。说化身佛。此三眼国土。皆是依变。约经论家。取法身。为根本。报化二身。为用。山僧见处。法身即不会说法。所以古人云。身依义立。土据体论。法性身。法性土。明知是建立之法。依通国土。空拳黄叶。用诳小儿。藜蒺菱刺。枯骨上。觅甚么汁。心外无法。内亦不可得。求甚么物。你诸方言。道有修有证。莫错。设有修证者。皆是生死业。你言。六度万行齐修。我见皆是造业。求佛求法。即是造地狱业。求菩萨。亦是造业。看经看教。亦是造业。佛与祖师。是无事人。所以有漏有为。无漏无为。为清净业。有一般瞎秃子。饱吃饭了。坐禅观行。把捉念漏。不令放起。厌喧求静。是外道法。祖师云。你若住心观静。举心外照。摄心内澄。凝心入定。如是之流。皆是造作。是你如今。与么听法底人。作么生拟修他。证他庄严他。渠且不是修底物。不是庄严底物。若教他庄严。一切物即庄严得。你且莫错。道流。你取这一般老师口里语。为是真道。是善知识。不思议。我是凡夫。心不敢测度他老宿。瞎屡生你一生只作这个见解。辜负这一双眼。冷噤噤地。如冻凌上驴驹。相似。我不敢毁善知识。怕生口业。
　　道流。夫大善知识。始敢毁佛毁祖。是非天下。排斥三藏教。骂辱诸小儿。向逆顺中。觅人。所以我於十二年中。求一个业性。如芥子许。不可得。恰似新妇子禅师。便即怕趂出院。不与饭吃。不安不乐。自古先辈。到处人不信。被递出。始知是贵。若到处。人尽肯。堪作甚么。所以师子一吼。野犴脑裂。道流。诸方说有道可修。有法可证。你说。证何法。修何道。你今用处。欠少甚么物。修补何处。后生小阿师。不会便即信这般野狐精魅。许他说事。系缚他人言道。理行相应。护惜三业。始得成佛。如此说者。如春细雨。古人云。路逢达道人。第一莫向道。所以道。若人修道道不行。万般邪境竞头生。智剑出来无一物。明头未显暗头明。所以古人云。平常心是道。大德。觅甚么物。现今目前听法无依道人。历历地分明。未曾欠少。你若欲得与祖佛不别。但如是见。不用疑误。你心心不异。名之活祖。心若有异。则性与相别。心不异故。即性与相不别。
　　问如何是心心不异处。师云。你拟问。早异了也。性相各分。道流莫错。世出世诸法。皆无自性。亦无生性。但有空名。名字亦空。你只么认他闲名为实。大错了也。设有。皆是依变之境。有个菩提依。涅盘依。解脱依。三身依。境智依。菩萨依。佛依。你向依变国土中。觅甚么物。乃至三乘十二分教。皆是拭不净故纸。佛是幻化身。祖是老比丘。你还是娘生已否。你若求佛。即被佛魔摄。你若求祖。即被祖魔缚。你若有求皆苦。不如无事。
　　有一般秃比丘。向学人道。佛是究竟。於三大阿僧祇劫。修行果满。方始成道。道流你若道佛是究竟。缘甚么八十年后。向拘尸罗城。双林树间。侧卧而死去。佛今何在。明知与我生死不别。你言。三十二相。八十种好是佛。转轮圣王。应是如来。明知是幻化。古人云。如来举身相。为顺世间情。恐人生断见。权且立虚名。假名三十二。八十也虚声。有身非觉体。无相乃真形。你道佛有六通。是不可思议。一切诸天。神仙。阿修罗大力鬼。亦有神通。应是佛否。道流莫错。祇如阿修罗。与天帝释战。战败。领八万四千眷属。入藕丝孔中藏。莫是圣否。如山僧所举。皆是业通依通。夫如佛六通者。不然。入色界不被色惑。入声界不被声惑。入香界不被香惑。入味界不被味惑。入触界不被触惑。入法界不被法惑。所以达六种。色声香味触法。皆是空相。不能系缚此无依道人。虽是五蕴漏质。便是地行神仙。
　　道流。真佛无形。真法无相。你秖么幻化头上。作摸作样。设求得者。皆是野狐精魅。并不是真佛。是外道见解。夫如真学道人。并不取佛。不取菩萨罗汉。不取三界殊胜。逈然独脱。不与物拘。乾坤倒覆。我更不疑。十方诸佛现前。无一念心喜。三涂地狱顿现。无一念念怖。缘何如此。我见诸法空相。变即有。不变即无。三界唯心。万法唯识。所以梦幻空花。何劳把捉。唯有道流目前。现今听法底人。入火不烧。入水不溺。入三涂地狱。如游园观。入饿鬼畜生。而不受报。缘何如此。无嫌底法。你若爱圣憎凡。生死海里沉浮。烦恼由心故有。无心。烦恼何拘。不劳分别取相。自然得道须臾。你拟傍冢波波地。学得。於三祇劫中。终归生死。不如无事。向丛林中。床角头交脚坐。
　　道流。如诸方。有学人来。主客相见了。便有一句子语。辨前头善知识。被学人拈出个机权语路。向善知识。口角头。撺过。看你识不识。你若识得是境。把得便抛向坑子里。学人便即寻常。然后便索善知识语。依前夺之。学人云。上智哉。是大善知识。即云。你大不识好恶。
　　如善知识。把出个境。块子。向学人面前弄。前人辨得。下下作主。不受境惑。善知识。即现半身。学人便喝。善知识。又入一切差别语路中摆扑。学人云。不识好恶老秃奴。善知识叹云。真正道流。
　　如诸方善知识。不辨邪正。学人来。问菩提涅盘。三身境智。瞎老师。便与他解说。被他学人骂着。便把棒打他言。无礼度。自是你善知识无眼。不得瞋他。
　　有一般不识好恶秃奴。即指东划西。好晴好雨。好灯笼露柱。你看。眉毛有几茎。这个具机缘。学人不会。便即心狂。如是之流。总是野狐精魅魍魉。被他好学人。嗌嗌微笑言。瞎老秃奴。惑乱他天下人。
　　道流。出家儿。且要学道。祇如山僧。往日曾向毗尼中留心。亦曾於经论寻讨。后方知。是济世药方。表显之说。遂乃一时抛却。即访道参禅。后遇大善知识。方乃道眼分明始识得天下老和尚。知其邪正。不是娘生下便会。还是体究练磨。一朝自省。
　　道流。你欲得如法见解。但莫受人惑。向里向外。逢着便杀。逢佛杀佛。逢祖杀祖。逢罗汉杀罗汉。逢父母杀父母。逢亲眷杀亲眷。始得解脱。不与物拘。透脱自在。如诸方学道流。未有不依物出来底。山僧向此间。从头地打。手上出来。手上打。口里出来。口里打。眼里出来。眼里打。未有个独脱出来底。皆是上他古人闲机境。山僧无一法与人。只是治病解缚。你诸方道流。试不依物出来。我要共你商量。十年五载。并无一人。皆是依草附叶。竹木精灵。野狐精魅。向一切粪块上。乱咬。瞎汉。枉消他十方信施。道我是出家儿。作如是见解。向你道。无佛无法。无修无证。秖与么。傍家拟求甚么物。瞎汉。头上安头。是你欠少甚么。道流。是你目前用底。与祖佛不别。祇么不信。便向外求。莫错。向外无法。内亦不可得。你取山僧口里语。不如休歇无事去。已起者莫续。未起者不要放起。便胜你十年行脚。约山僧见处。无如许多般。祇是平常。着衣吃饭。无事过时。你诸方来者。皆是有心。求佛求法。求解脱。求出离三界。痴人。你要出离三界。甚么处去。佛祖是赏系底名句。你欲识三界么。不离你今听法底心地。你一念心贪。是欲界。你一念心瞋。是色界。你一念心痴。是无色界。是你屋里家具子。三界不自道我是三界。还是道人。目前灵灵地。照烛万般。酌度世界底人。与三界安名。大德。四大色身。是无常。乃至脾胃肝胆。发毛爪齿。唯见诸法空相。你一念心。歇得处。唤作菩提树。你一念心。不能歇得处。唤作无明树。无明无住处。无明无始终。你若念念心。歇不得。便上他无明树。便入六道四生。披毛带角。你若歇得。便是清净身界。你一念不生。便是上菩提树。三界神通变化。意生化身。法喜禅悦。身光自照。思衣罗绮千重。思食百味具足。更无横病。菩提无住处。是故无得者。
　　道流。大丈夫汉。更疑个甚么。目前用处。更是阿谁。把得便用。莫着名字。号为玄旨。与么见得。勿嫌底法。古人云。心随万境转。转处实能幽。随流认得性。无喜亦无忧。
　　道流。如禅宗见解。死活循然。参学之人。大须子细。如主客相见。便有言论往来。或应物现形。或全体作用。或把机权喜怒。或现半身。或乘师子。或乘象王。如真正学人。便喝。先拈出个胶盆子。善知识不辨是境。便上他境上。作摸作样。学人便喝。前人不肯放。此是膏肓之病。不堪医。唤作客看主。或是善知识。不拈出物。随学人问处。即夺。学人被夺。抵死不放。此是主看客。或有学人。应一个清净境。出善知识前。善知识。辨得是境。把得抛向坑里。学人言。大好善知识。即云。咄哉不识好恶。学人便礼拜。此唤作主。看主或有学人。披枷带锁。出善知识前。善知识。更与安一重枷锁。学人欢喜。彼此不辨。呼为客看客。
　　大德。山僧如是所举。皆是辨魔拣异。知其邪正。
　　道流。实情大难。佛法幽玄。解得可可地。山僧竟日。为他说破。学者总不在意。千徧万徧。脚底踏过。黑没焌地。无一个形假。历历狐明。学人信不及。便向名句上。生解。年登半百。只管傍家。负死尸。担却担子。天下走。索草鞋钱。有日在。大德。山僧说。向外无法。学人不会。便即向里作解。便即倚壁坐。舌拄上腭。湛然不动。取此为是祖门佛法。也大错。是你若取不动清净境。为是。你即认他无明。为郎主。古人云。湛湛黑暗深坑。实可怖畏。此之是也。所以动者。是风大。不动者。是地大。动与不动。俱无自性。若向动处捉他。他向不动处立。若向不动处捉他。他向动处立。譬如潜泉鱼。鼓波而自跃。
　　大德。动与不动。是二种境。还是无依道人。用动用不动。
　　如诸方学人来。山僧此间。作三种断。如中下根器来。我便夺其境。而不除其法。或中上根器来。我便境法俱夺。如上上根器来。我便境法人。俱不夺。如有出格道人来。山僧此间。便全体作用。不历根器。
　　大德。到这里。学人着力处不通风。石火电光。即过了也。学人若眼目定动。即没交涉。拟心即差。动念即乖。有人解者。不离目前。
　　大德。你担钵囊屎担子。傍家走。求佛求法。只今与么驰求底。你还识渠么。活拨拨地。祇是没根株。拥不聚。拨不散。求着即转远。不求还在目前。灵音属耳。若人不信。徒劳百年。
