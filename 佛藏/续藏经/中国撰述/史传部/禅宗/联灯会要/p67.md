<!-- { "loadSidebar": true } -->
　　长庆棱云。邪法难扶　黄龙南云。此二尊宿。一出一入。未见输赢。三十年后。不得错举。
　　师於手中。书佛字。问道吾云。是甚么字。吾云。佛字。师云。多口阿师。
　　师问僧。甚处来。云南泉。师云。在彼多少时。云粗经冬夏。师云。恁么则三十年后。成一头水牯牛去也。云某甲虽在彼中。且不曾上他食堂。师云。你口欱南风那。云和尚莫错。自有把匙筯人在。
　　师问僧。甚处来。云湖南来。师云。洞庭水满也未。云未。师云。许多时雨水。为甚么未满。
　　云岩代云。湛湛地　道吾云。满也。
　　师问僧。年多少。云七十二。师云。是七十二那。云是。师便打。
　　曹山云。前箭犹似可。后箭射人深。
　　僧问。如何免得此棒。曹云。王勑既行。诸侯避道。
　　师问饭头。你在这里。得多少时。云三年也。师云。我总不识你。其僧不契。愤然而去。
　　僧问。学人有疑。请师决。师云。待晚间来。为汝决。
　　晚参众集。师云。今日要决疑僧。何在。僧便出。师下座。搊住云。大众。这僧有疑。便托开。归方丈。
　　翠岩芝云。药山与么决疑。土上更加泥。虽然如是。这僧也不得辜负药山。
　　僧问。己事未明。乞师指示。师良久云。吾为汝道亦不难。只宜於言下。便见去。犹较些子。若更思量。却成吾罪过。不如各自合取口。免相累及。
　　僧问。平田浅草。麈鹿成群。如何射得麈中主。师云。看箭。僧放身便倒。师唤侍者云。拖出这僧着。僧便走。师云。弄泥团汉。有甚么限。
　　僧问。如何是道中至宝。师云。莫謟曲。云不謟曲时如何。师云。倾国莫换。
　　僧问。劳人拟归乡时如何。师云。汝父母。徧身红烂。在荆棘林中。汝归何所。云若恁么。即不归也。师云。汝却须归去。汝若归去。我示汝个休粮方。子云。便请。师云。二时上堂。不得咬破一粒米。
　　僧问。祖师未来时。还有祖师意也无。师云有。云既有。祖师又来作么。师云。只谓有。所以来。
　　师临示寂时。叫云。法堂倒。法堂倒。众皆持物。撑拄。师举手云。子不会我意。即告终。

　　邓州丹霞天然禅师(凡十)

　　初习儒业。入长安应举。遇一禅者。问仁者何往。师云。选官去。禅者云。选官何如选佛。师云。选佛当何所诣。禅者云。江西马大师。是选佛之场。仁者可往。师径造江西。才见马大师。便以两手。托幞头脚。马顾视之云。吾非汝师。南岳石头处去。
　　师复造石头。亦以前意投之。头云。着槽厂去。师乃服勤三年。
　　石头一日告众云。来日刬佛殿前草。次日大众。各备锹镢刬草。师独以水洗头。胡跪石头前。头微笑。与落发。又为说戒。师掩耳而去。
　　师再谒马祖。未参礼。便入僧堂。骑却圣僧项。而坐。众皆愕然。报马大师。大师入堂见。即笑云。我子天然。师跳下。作礼云。谢师安名。因名天然。
　　马祖问。甚处来。师云石头来。祖云。石头路滑。还跶倒汝么。师云。若跶倒。即不来也。
　　师经过一寺。值天寒。师取殿中木佛。烧火向。院主忽见。呵云。何得烧我木佛。师以拄杖拨灰云。吾烧取舍利。院主云。木佛何有舍利。师云。既无舍利。更请两尊。再取烧之。院主自后。眉发堕落。
　　师问僧。甚处来。云山下来。师云。吃饭了也未。云吃饭了。师云。将饭与汝吃底人。还具眼么。僧无对。
　　长庆问保福。将饭与人吃。报恩有分。为甚么。不具眼。福云。施者受者。二俱瞎汉。庆云。尽其机来。还成瞎否。福云。道我瞎得么。
　　师访庞居士。至门首相见。师问。居士在否。士云。饥不择食。师云。庞老在否。士云。苍天苍天。便入宅去。师云。苍天苍天。便回去。
　　师问居士。昨日相见。何似今日。士云。如法举昨日底来。作个宗眼。师云。只如宗眼。还着得庞公么。士云。我在你眼里。师云。我眼窄。何处安身。士云。是眼何窄。是身何安。师休去。士云。更道取一句。便得此话圆。师不对。士云。就中这一句。无人道得。
　　师与居士行次。见一泓水。士以手指水云。得与么也。还辨不出。师云。酌然是辨不出。士戽水二掬泼师。师云。莫与么。莫与么。士云。须与么。须与么。师却戽水三掬泼士。士云。正与么时。堪作甚么。师云。无外物。士云。得便宜者少。师不对。士云。谁是落便宜者。
　　师访居士。门逢女子灵照。提篮洗菜。师问。居士在否。照放下菜篮。敛手而立。师再问。照提篮便行。师遂回山。
　　须臾居士归。照举前话。士云。丹霞在否。照云。已去也。士云。赤土涂牛奶。
　　大沩喆云。大小丹霞。被居士女子勘破。
　　师路次。逢一翁。与一童子。师问翁。住在甚处。翁云。上是天下是地。师云。忽遇天崩地陷。又作么生。翁云。苍天苍天。童子嘘一声。师云。非父不生其子。翁与童子。入山而去。

　　潭州长髭旷禅师(凡七)

　　师谒石头。头云。甚处来。师云。岭南来。头云。大庾岭头。一铺功德。成就也未。师云。成就久矣。只欠点眼在。头云。莫要点眼么。师云。便请。头垂下一足。师便作礼。头云。你见个甚么道理。便礼拜。师云。如红炉上一点雪相似。
　　雪窦云。无限功德。有甚点处。
　　南华炳云。唤作一铺功德。已是强名。石头垂下一足。长髭云。如洪炉上一点雪。转见漏逗。虽然如是。剑阁路虽崄。夜行人更多。
　　师升座次。庞居士来。众集定。士出云。各请自检好。师便提唱。士却於绳床右立。时有僧问。不触主人公。请师答话。师云。还识庞公么。云不识。士搊住其僧云。苦哉苦哉。僧无语。士便托开。
　　师少顷问居士。适来这僧。还吃拄杖么。士云。待伊甘。始得。师云。居士只见锥头利。不见凿头方。士云。和尚恁么说话。某甲即得。外人闻之。要且不妨。师云。不好个甚么。士云。阿师只见凿头方。不见锥头利。
　　师廓下行。见僧问讯。师云。步步是汝证明处。还知么。僧云。不知。师云。汝若知。我堪作甚么。僧作礼。师云。我不堪。汝却好。
　　师一日见僧来。蓦擒住云。狮子儿。野犴属。僧以手作拨眉势。师云。虽然如此。犹欠哮吼在。僧擒住师云。偏要行此一机。师与一掴。僧放手。拍三下。师云。若见同风。汝还甘与么否。云终不由别人。师作拨眉势。僧云。犹欠哮吼在。师云。料想不由别人。
　　有僧来。绕绳床一匝。卓然而立。师云。若是石头法席。一点也用不着。僧又行一匝。师云。却是恁么时。不易道得个来处。僧便出去。师唤云。上座。僧不顾。师云。这汉犹少教诏在。僧却回首云。有一人。不从人得。不受教诏。不落阶级。师还许么。师云。逢之不逢。逢必有事。僧退身三步。师却绕绳床一匝。僧云。不唯宗眼分明。亦乃师承有据。师打三棒。
　　师问僧。甚处来。云九华控石庵。师云。庵主是甚么人。云马祖下尊宿。云名甚么。云不委他名。师云。他不委你。你不委他。云尊宿眼在甚么处。师云。若是庵主亲来。也须吃棒。云赖遇和尚。放某甲过。师云。百年后。讨个师僧。也难得。
　　雪窦云。是则是。二俱作家。且不解收虎尾。只解据虎头。若是德山令行。并须瓦解。
　　师问。李行婆。忆得在绛州时事么。婆云。非师不委。师云。多虚少实在。婆云。有甚讳处。师云。念汝是女人。放你拄杖。婆云。某甲终不见尊宿过。师云。老僧过在甚么处。婆云。和尚既无过。婆岂有过。师云。无过底人作么生。婆竖起拳云。与么不与么。总成颠倒。师云。实无讳处。

　　潭州大川和尚(凡一)

　　问僧。甚处来。云江陵来。师云。几时发足。僧提起坐具。师云。谢子远来。下去。僧绕绳床一匝。便出。师云。若不恁么。焉知眼目端的。僧抚掌一下云。苦杀人。洎合错判诸方。师云。甚得禅宗道理。
　　后僧举似丹霞。霞云。大川法道即得。我这里即不然。云和尚此间。作么生。霞云。犹较大川三步在。僧作礼。霞云。错判诸方者多。
　　洞山云。若不是丹霞。也难分玉石。

　　潮州大颠和尚(凡五)

　　初谒石头。头问。阿那个是汝心。师云。见言语者是。头便喝出。
　　经旬日。师诣方丈。请问前话云。前者既不是。除此外。何者是心。头云。除却扬眉瞬目。将心来。师云。无心可得将来。头云。元来有心。何得言无。无心尽同谤。师於言下有省。
　　示众云。夫学道人。须识自家本心。将心相示。方可见道。多见时辈。只认扬眉动目。一语一默。蓦头印可。以为心要。此实未了。吾今为汝诸人。分明说出。各须听受。但除却一切妄运想念见量。即汝真心。此心与尘境。及守认寂默时。全无交涉。即心是佛。不假修治。何以故。应机随照。泠泠自用。穷其用处。了不可得。唤作妙用。乃是本心。大须护持。不可容易。
　　水空和尚来。师把住坐具云。不用通时暄。亦不用通来处。空云。拟欲恁么。又恐人情不足。师放手云。还足也未。空提起坐具云。若通时暄。又恐迷来处。师云。暂时相见。也无妨。
　　师将痒和。廊下行。逢一僧问讯。师以痒和。蓦口打云。会么。云不会。师云。大颠老野狐。不曾辜负人。
　　侍郎韩愈文公。问师。春秋多少。师提起数珠云。会么。愈云不会。师云。昼夜一百八。愈罔措。归宅。怏怏不乐。夫人问。侍郎情思不怿。复有何事。愈举前话。夫人云。何不进语云。昼夜一百八。意旨如何。愈明日凌晨复去。及门逢首座。座云。侍郎入寺。何早。愈云。特去堂头通话。座云。有何因缘。愈举前话。座云。侍郎怎生会。愈云。昼夜一百八。意旨如何。座扣齿三下。复至方丈。进前语。师亦扣齿三下。愈云。信知佛法一般。师云。有个甚么道理。愈云。适来门首。问首座。亦如是。师唤首座问。适来祇对侍郎佛法。是否。座云是。师便打。即时趂出。
　　保宁勇颂云。一步才行两步移。门前惊起凤凰儿。栖踪不在梧桐树。群鸟东西空绕枝。

　　汾州石楼和尚(凡二)

　　僧问。未识本来性。乞师方便。师云。石楼无耳朵。僧云。某甲自知非。师云。老僧还有过。僧云。和尚过在甚么处。师云。过在汝非处。僧作礼。师便打。
　　师问僧。近离甚处。云汉国。师云。汉国天子。还重佛法也无。僧云。苦哉赖遇问着某甲。问着别人。即祸生。师云何也。僧云。人尚不见。有何佛法可重。师云。阇梨受戒多少时也。僧云。二十夏。师云。大好不见人。便打。
