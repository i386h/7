<!-- { "loadSidebar": true } -->
　　示众。以手拍绳床云。只个心心心是佛。十方世界最灵物。释迦老子说梦。三世诸佛说梦。天下老和尚说梦。且问诸人。还僧作梦么。若也作梦。向半夜里。道将一句来。良久云。人间纵有真消息。偷向杨歧说梦看。
　　示众云。景色乍晴。物情舒畅。举步也。千身弥勒。动用也。随处释迦。文殊普贤。总在这里。众中有不受人瞒底。便道。云盖和麸粜面。然虽如是。布袋里盛锥子。
　　示众云。杨岐无准的。种田博饭吃。说梦老瞿昙。何处觅踪迹。
　　示众云。踏着秤锤硬似铁。哑子得梦向谁说。须弥顶上浪滔天。大洋海里遭火爇。
　　示众云。一即一切。一切即一。拈拄杖。划一划云。山河大地。天下老和尚。百杂碎。作么生是你诸人鼻孔。良久云。剑为不平离宝匣。药因救病出金瓶。
　　慈明忌辰设斋。众才集。师至真前。以两手捏拳。安头上。以坐具。划一划。打一圆相。便烧香。退身三步。作女人拜。首座云。休捏怪。师云。首座作么生。座云。休捏怪。师云。兔子吃牛奶。
　　第二座近前。打一圆相。便烧香。退身三步。作女人拜。师近前。作听势。座拟议。师打一掌云。这漆桶。也乱做。
　　龙兴孜老迁化。僧至。下遗书。师问。世尊入灭。椁示双趺。和尚归真。有何相示。僧无语。师槌胸一下云。苍天苍天。
　　三人暂到相看。师问。三人同行。必有一智。提起坐具云。参头上座。唤这个。作甚么。云坐具。师云。真个那。云是。师复云。唤作甚么。云坐具。师顾视左右云。参头却具眼。
　　又问第二人。欲行千里。一步为初。如何是最初一句。云到和尚这里。争敢出手。师以手划一划。僧云。了。师展两手。僧拟议。师云了。
　　又问第三人。近离甚处。云南源。师云。杨歧今日。被上座勘破。且坐吃茶。
　　七人新到相见。师问。阵势既圆。作家战将。何不出来。与杨歧相见。僧以坐具便打。师云。作家。僧又打。师云。一坐具两坐具。作么生。僧拟议。师背面而立。僧又打。师云。你道。杨歧话头。落在甚么处。僧指面前云。在这里。师云。三十年后。遇明眼人。不得错举。且坐吃茶。
　　师问僧。秋色依依。朝离何处。云去冬在上蓝。师云。不涉程途。一句作么生。云两重公案。师云。谢上座答话。僧便喝。师云。那里学得这虚头来。云明眼尊宿难瞒。师云。恁么则杨歧。随上座去也。僧拟议。师云。念汝乡人在此。放你三十棒。
　　师问僧。云深路僻。高步何来。云天无四壁。师云。踏破多少草鞋。僧便喝。师云。一喝两喝。又作么生。云你看这老和尚。师云。拄杖不在。且坐吃茶。

　　联灯会要卷第十三

　　南岳芭蕉谷泉庵主。见汾阳昭禅师后。省同参慈明禅师问答。有云。我见八十余员知识。只有你较些子。后人见有此语。宗派图尽列为慈明嗣。非也。今收汾阳下。
　　联灯会要卷第十四

　　　　住泉州崇福禅寺嗣祖比丘　悟明　集
　　南岳下第十二世
　　潭州兴化楚圆禅师法嗣下

　　洪州翠岩可真禅师(凡六)

　　福州长溪人也。师参慈明。因之金銮。同善侍者坐夏。善乃慈明高弟。道吾真。杨歧会。皆推伏之。师自负亲见慈明。天下无可意者。善与语。知其未彻。笑之。
　　一日山行。真举论锋发。善拈一片瓦砾。置盘石上云。若向这里。下得一转语。许你亲见慈明。真左右视。拟对之。善叱云。伫思停机。情识未透。何曾梦见。真自愧悚。即还石霜。
　　慈明见来。叱云。本色行脚人。必知时节。有甚急事。夏未了。早已至此。师云。被善兄毒心。终碍塞人。故来见和尚。慈明遽问。如何是佛法大意。师云。无云生岭上。有月落波心。明嗔目喝云。头白齿豁。犹作这个见解。如何脱离生死。师不敢仰视。泪交颐。久之遂问。未审如何是佛法大意。明云。无云生岭上。有月落波心。师於言下大悟。
　　师爽气逸出。机辨迅捷。丛林惮之。后出世翠岩。
　　示众云。众生为解碍。菩萨未离觉。拈拄杖云。拄杖子。是碍。那个是觉。若也会去。解碍为碍。而不自在。若也不会。归源性无二。方便有多门。
　　示众云。不见一法。是大过患。山河大地。日月星辰。色空明暗。不是一法。拈起拄杖云。凡夫见拄杖。唤作拄杖。声闻人。见拄杖。认得个顽空。拨无拄杖。菩萨人。见拄杖。岂曾挂着齿牙。饥来吃饭。困来打睡。寒来向火。热则取凉。不见道。一切智智清净。恁么说话。笑破土地口。
　　示众。举僧问巴陵。如何是道。陵云。明眼人落井。又问宝应。应云。五凤楼前。又问首山。山云。脚下深三尺。
　　师云。此三转语。一转语。壁立千仞。一转语。陆地行舡。一转语。宾主交参。众中莫有拣得出者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。
　　示众云。临阵抗敌。不惧生死者。将军之勇也。入山不惧虎兕者。猎夫之勇也。入水不避蛟龙者。渔父之勇也。作么生是衲僧之勇。拈起拄杖云。这个是拄杖子。拈得。把得。动得。三千大千世界。一时摇动。若拈不得。把不得。动不得。文殊自文殊。解脱自解脱。
　　师住上蓝时。有国博。问百丈华和尚云。既是百丈。为甚么却矮小。华云。今日好天晴。博不肯。
　　请师代语。博理前问。师云。须弥南畔。把手同行。博伫思。却云。未审意旨如何。师云。蚊子上铁牛。博云。请和尚为某甲说。师云。请去却妻子来。老僧为汝说。博云。只如长老。还行得也无。师云。老僧每日。上蓝寺送客。行百十遭。

　　洪州大宁宽禅师(凡六)

　　示众云。佛法无事。人自迷源。佛祖出来。大家整顿。故有教流沙界。道播四方。尽皆舍短从长。穷究本性。本性若达。一切皆空。信手拈来。千般受用。且道。恁么说话。还合得祖宗门下事么。良久云。啼得血流无用处。不如缄口过残春。
　　示众云。少林妙诀。祖佛家风。应用随机。卷舒自在。如拳作掌。开合有时。似水成沤。起灭无定。动静俱显。语默全彰。万用自然。不劳心力。到这里。唤作顺水放船。是人去得。逆风把拖。谁是知音。良久云。弄潮须是弄潮人。
　　示众云。高而不危。满而不溢。在凡凡不舍。居圣圣难逃。十方都一照。大地绝纤毫。且道是甚么。喝一喝。
　　示众。拈拄杖云。前佛性命。后佛纪纲。总在这里。如今用去也。为云为雨。为瑞为祥。利人利天。出生入死。他方世界。出没卷舒。若也通身是口。说不能尽。通身是眼。照不能穷。一念相应。剎那万劫。
　　示众云。无念为宗。无住为本。真空为体。妙有为用。所以道。尽大地是真空。徧法界是妙有。且道。是甚么人用得。四时运转。日月长明。法本不迁。道无方所随缘自在。逐物升沉。此土他方。入凡入圣。虽然如此。且道。入乡随俗一句。作么生道。良久云。西天梵语。此土唐言。
　　示众云。从上来事。非从佛得。不就祖求。丈夫禀性。本自天真。动止合仪。去来无着。如鱼在水。任性浮沉。似鸟飞空。俱无挂碍。如斯说话。谁是知音。良久云。一气不言含有象。万灵何处谢无私。
　　僧问。教中道。始知众生。本来成佛。为甚么。却有烦恼菩提。师云。甘草甜黄连苦。云却成两个去也。师云。你不妨会得好。
　　问。既是一真法界。为甚么。却有千差万别。师云。根深叶茂。云未审还出得这个也无。师云。弄巧成拙。
　　问如何是露地白牛。师以火筯。插火炉上云。会么。云不会。师云。头不欠尾不剩。
　　问。作止任灭。教中四病。后学之流。如何趣向。师云。巧匠运斤斧。斫木不抨绳。
　　问。丹霞烧木佛。院主为甚么。眉须堕落。师云。贼不打贫儿家。
　　师在同安。僧问。既是同安。为甚么。却病僧化去。师云。布施不如还却债。
　　问法无取舍。为甚么。递相传授。师云。传授无取舍。
　　问饮光正见。为甚么。见拈华却微笑。师云。忍俊不禁。
　　问天下禅和。为甚么。出这个○不得。师云。往往如斯。

　　潭州道吾悟真禅师(凡十)

　　示众云。古今日月。依旧山河。若明得去。十方薄伽梵。一路涅盘门。若明不得。谤斯经故。获罪如是。
　　示众云。古人道。认着依前还不是。实难会。土宿颔下须髭多。波斯眼深鼻孔大。甚奇怪。欻然透过新罗界。
　　示众。举僧问首山。如何是佛。山云。新妇骑驴阿家牵。师云。手提巴鼻脚踏尾。仰面看天听流水。天明送出路傍边。夜静还归茆屋里。
　　示众。举洞山云。五台山上云蒸饭。佛殿阶前狗尿天。剎竿头上煎[饥-几+追]子。三个猢狲夜簸钱。师云。老汉即不然。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。老僧葛藤。尽被诸人觑破了也。洞山老人。甚是奇特。虽然如是。只行得三步四步。且不过七跳八跳。且道。誵讹在甚么处。老僧今日。不惜眉毛。一时布施。良久云。丁宁损君德。无言真有功。任从沧海变。终不为君通。
　　示众云。狮子儿哮吼。龙马驹[跳-兆+孛]跳。古佛镜中明。三山孤月皎。乃作舞。下座。
　　师问僧。有一事。相借问。只是不得打老僧。僧云。着甚来由。师提起坐具云。争奈这个何。云莫乱做。师便打。僧又云。莫乱做。师又打云。且坐吃茶。僧云。适来道。着甚来由。和尚因甚打某甲。师云。你适来。甚么处去来。僧无语。师搥胸一下。
　　师问僧。甚处来。云堂中来。师云。圣僧道甚么。僧近前不审。师云。东家作驴。西家作马。云过在甚么处。师云。万里崖州。
　　师不安。僧问。和尚近日尊位如何。师云。粥饭头不了事。僧无语。师鸣指一下。
　　僧问。如何是第一玄。师云。释尊光射阿难肩。云如何是第二玄。师云。孤轮众象攒。云如何是第三玄。师云。泣向枯桑泪涟涟。云如何是第一要。师云。最好精粗照。云如何是第二要。师云。闪电乾坤光晃耀。云如何是第三要。师云。路夹青松老。
　　僧问。凝然便会时如何。师云。老鼠尾上带研搥。

　　筠州大愚守芝禅师法嗣
　　潭州云峰文悦禅师(凡九)

