<!-- { "loadSidebar": true } -->
　　罽宾有二外道。学诸幻术。伪为释子。盗入王宫。事迹既败。罽宾王怒。破毁伽蓝。仍自秉剑。谓祖云。师得蕴空否。祖云。已得蕴空。云离生死否。祖云。已离生死。云可施我头。祖云。身非我有。岂况於头。王即挥刃。白乳涌丈余。王之右臂。寻亦堕地。七日而终。
　　玄沙云。大小师子尊者。头也不会作得主。雪窦云。作家君王。天然有在。

　　二十五祖婆舍斯多尊者(凡二)

　　母梦神剑。觉而有孕。既诞遇师子尊者。显发宿因。密传心印。适南天竺国中印度国王名迦胜。设礼供养。有外道号无我。为王敬重。深嫉祖来。乃於王前。谓祖云。我与默论。不假言说。祖云。孰知胜负。云不争胜负。但取其义。祖云。汝以何为义。云以无心为义。祖云。汝既无心。安得其义。云我说无心。当名非义。祖云。汝说无心。当名非义。我说非心。当义非名。云当义非名。谁能辩义。祖云。汝名非义。此名何名。云为辩非义。是名无名。祖云。名既非名。义亦非义。辩者是谁。当辩何物。如是往返五十九翻。外道杜口信伏。
　　芭蕉云。譬如象马儱戾难调。加诸楚毒。至于彻骨。方乃调伏　大阳延云。蚌鹬相持。死在渔人之手　妙喜云。尊者何用繁词。待他道请师默论。不假言说。便云。义堕了也。
　　祖因南天竺国太子。不如密多。投祖出家。祖云。汝求出家。当为何事。云我求出家。当为佛事。祖叹云。太子智慧天至。必诸圣降迹。即垂纳受。削发具戒。
　　付法眼藏。而说偈云。圣人说知见。当境无非是。我今悟真性。无道亦无理。

　　二十六祖不如密多尊者(凡一)

　　舍太子位。传法度生。至东印度。有婆罗门子。街巷游行。初无定止。祖问之云。汝行何速。云师行何缓。祖云。汝今何姓。云与师同姓。祖云。汝忆往事否。云我念远劫。与师同居。祖云。共为何事。云师演摩诃般若。我转甚深修多罗。祖云。今日所谈。深契宿因。汝乃大势至菩萨也。即度出家。名般若多罗。
　　后付法眼。而说偈云。真性心地藏。无头亦无尾。应缘而化物。方便呼为智。

　　二十七祖般若多罗尊者(凡二)

　　既得法已。适南印度。香志国王。崇奉佛乘。尊重供养。於祖施以无价宝珠。王有三子。祖以所受珠。问三王子云。此珠圆明。有能及否。第一第二王子。皆云。此珠七宝中尊。固无逾矣。第三王子。菩提多罗云。此是世宝。未足为上。於诸宝中。法宝为上。此是世光。未足为上。於诸光中。智光为上。此是世明。未足为上。於诸明中。心明为上。此珠光明。不能自照。要假智光。而辩於此。既辩此已。即知是珠。既知是珠。即明其宝。若明其宝。宝不自宝。若辩其珠。珠不自珠。要假智珠。以辩世珠。宝不自宝。要假智宝。以明法宝。然则师有其道。其宝自现。众生有道。心宝亦然。尊者叹其辩慧。无能及矣。
　　祖复问。於诸物中。何物无相。云於诸物中。不起无相。祖云。於诸物中。何物最高。云於诸物中。人我最高。祖云。於诸物中。何物最大。云於诸物中。法性最大。祖知是法器。因受出家具戒。
　　付正法眼。而说偈云。心地生诸种。因事复生理。果满菩提圆。花开世界起。
　　妙喜云。说得道理好。归依佛法僧。

　　二十八祖菩提达磨(凡十三)

　　南天竺国王第三子也。因珠辩义。众所惊伏。
　　本国有二师。一名佛大胜。一名佛大光。号二甘露门。大胜之徒。分为六宗。一曰有相。二曰无相。三曰定慧。四曰戒行。五曰无得。六曰寂静。各封已解。传化多众。
　　祖问有相宗云。一切诸法。何名实相。众中有上首。名萨婆罗。答云。於诸相中。不互诸相。是名实相。祖云。一切诸相。而不互者。若名实相。当何定耶。云於诸相中。实无有定。若定诸相。何名为实。祖云。诸相不定。便名实相。汝今不定。当何得之。云我言不定。不说诸相。当说诸相。其义亦然。祖云。汝言不定。当为实相。定不定故。即非实相。云定既不定。即非实相。知我非故。不定不变。祖云。汝今不变。何名实相。已变已往。其义亦然。云不变当在。在不在故。故变实相。以定其义。祖云。实相不变。变即非实。於有无中。何名实相。萨婆罗心知师玄解潜达。以手指空云。此是世间有相。亦能空故。当知此身。得似此否。祖云。若解实相。即见非相。若了非相。其色亦然。当於色中。不失色体。於非相中。不碍有故。若如是解。此名实相。彼众闻已。心意朗然。
　　祖问无相宗云。汝言无相。当何证之。彼众有波罗提者。答云。我明无相。心不现故。祖云。汝心不现。当何明之。云我明无相。心不取舍。当於明时。亦无当者。祖云。於诸有无。心不取舍。又无当者。诸明无故。彼云。入佛三昧。尚无所得。何况无相。而欲知之。祖云。相既不知。谁云有无。尚无所得。何名三昧。云我说不证。证无所证。非三昧故。我说三昧。祖云。非三昧者。何当名之。汝既不证。非证何证。波罗提闻祖辩析。即悟本心。
　　祖问定慧宗云。汝学定慧。为一为二。彼众有婆兰陀。答云。我此定慧。非一非二。祖云。既非一二。何名定慧。云在定非定。处慧非慧。一即非一。二亦非二。祖云。当一不一。当二不二。既非定慧。约何定慧。云不一不二。定慧能知。非定非慧。亦复然矣。祖云。慧非定故。然何知哉。不一不二。谁定谁慧。婆兰陀闻已。心疑顿释。
　　祖问戒行宗云。何者名戒。云何名行。当此戒行。为一为二。彼众有贤者。答云。一二二一。皆彼所生。依教无染。名为戒行。祖云。汝言依教。即是有染。一二俱破。何言依教。此二违背。不及於行。内外非明。何名为戒。云我有内外。彼已知竟。既得通达。便是戒行。若说违背。俱是俱非。言及清净。即戒即行。祖云。俱是俱非。何名清净。既得通故。何谈内外。贤者闻之。即自惭伏。
　　祖问无得宗云。汝云无得。无得何得。既无所得。亦无得得。彼众有宝静者。答云。我说无得。非无得得。当说得得。无得是得。祖云。既得不得。得亦非得。既云得得。得得何得。云见得非得。非得是得。若见不得。名为得得。祖云。得既非得。得得无得。既无所得。当何所得。宝静闻之。顿除疑网。
　　祖问寂静宗云。何名寂静。於诸法中。谁静谁寂。彼有导者。答云。此心不动。是名为寂。於法无染。名之为静。祖云。本心不动。要假寂静。本来寂故。何用寂静。云诸法本空。以空空故。於彼空空。故名寂静。祖云。空空已空。诸法亦尔。寂静无相。何静何寂。彼导者闻祖指诲。豁然开悟。
　　既而六众咸归。化被南天。度无量众。
　　於是祖念缘熟。行化时至。俗侄异见王。具大舟。实以众宝。送至海堧。祖泛重溟三周寒暑。达于南海。抵广州。实梁普通八年。七月二十一日也。刺史萧昂延接。具表奏武帝。帝遣使诏。十月一日到金陵。帝问。朕自即位而来。造寺写经度僧。不可胜数。有何功德。祖云。并无功德。帝云。何得无功德。祖云。此但人天小果。如影随形。虽有非实。帝云。如何是真功德。祖云。净智妙圆。体自空寂。如是功德。不可以世求。
　　帝问。如何是圣谛第一义。祖云。廓然无圣。帝云。对朕者谁。祖云。不识。帝不领旨。
　　祖於是月十九日。潜渡江北。十一月二十二日。届于洛阳。当后魏孝明太和十年也。寓止嵩山少林。终日面壁而坐。人谓之壁观婆罗门。
　　有僧神光者。来参礼。莫闻诲励。光自惟曰。古人求道。敲骨取髓。刺血济饥。布发掩泥。投崖饲虎。古尚如此。我又何人。其年十二月初九日夜。天大雪。光立庭下。迟明雪积过膝。师悯而问之曰。汝立雪中。当何所求。光垂泪云。愿和尚。开甘露门。广度群品。祖云。诸佛无上妙道。旷劫精勤。能行难行。能忍难忍。岂以小德小智。轻心慢心。欲继真乘。徒劳勤苦。光闻祖语。潜取利刀。自断左臂。置于祖前。祖知是法器。乃云。诸佛求道。为法忘躯。汝今断臂吾前。求亦可在。遂与易名。曰慧可。仍与说法。告之曰。汝但外息诸缘。内心无喘。心如墙壁。乃可入道。慧可种种说心说性。曾未契理。
　　忽一日契悟。走告祖云。我已息诸缘耳。祖云。莫成断灭否。可云不断灭。祖云。以何为验。可云。了了常知故。言之不可及。祖云。此是诸佛所传心体。更勿疑也。
　　祖有安心法门云。迷时人逐法。解时法逐人。解时识摄色。迷时色摄识。但有心。分别计较。自心现量者。悉皆是梦。若识心寂灭。无一动念处。是名正觉。
　　问。云何自心现量。答见一切法有。有不自有。自心计作有。见一切法无。无不自无。自心计作无。乃至一切法亦如是。并是自心计作有。自心计作无。又若人造一切罪。自见己之法王即得解脱。若从事上得解者。气力壮。从事中见法者。即处处不失念。从文字解者。气力弱。即事即法者深。从汝种种运为。跳踉颠蹶。悉不出法界。若以法界入法界。即是痴人。凡有施为。皆不出法界心。何以故。心体是法界故。
　　问世间人。种种学问。云何不得道。答由见己故。所以不得道。己者我也。至人逢苦不忧。遇乐不喜。由不见已故。所以不知苦乐。由亡己故。得至虚无。己尚自亡。更有何物。而不亡也。
　　问诸法既空。阿谁修道。答有阿谁。须修道。若无阿谁。即不须修道。阿谁者。亦我也。若无我者。逢物不生是非。是者我自是。而物非是也。非者我自非。而物非非也。即心无心。是为通达佛道。即物不起见。是名达道。逢物直达。知其本源。此人慧眼开。智者任物不任己。即无取舍违顺。愚人任己不任物。即有取舍违顺。不见一物。名为见道。不行一物。名为行道。即一切处无处。即作处。无作处。无作法。即见佛。若见相时。即一切处见鬼。取相故堕地狱。观法故得解脱。若见忆想分别。即受镬汤炉炭等事现见生死相。若见法界性。即涅盘性。无忆想分别。即是法界性。心非色故非有。用而不废故非无。又用而常空故非有。空而常用故非无。
　　期城大守杨衒之。竭诚参扣。乞示宗旨。师说偈云。亦不睹恶而生嫌。亦不观善而劝措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。
