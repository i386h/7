<!-- { "loadSidebar": true } -->
　　别号介庵，苏之吴县人，范文正公第三子、尚书右丞恭献公讳纯礼之九世孙。父伯和，母郑氏，生二子，长叔敔，次师也。年十五，从里之迎福院受弥剃发，依北禅泽法师学天台教观。因天平住山士瞻[打-丁+((兴-(一/口)+(巨-匚))/火)]公劝其从禅，於是往见广智於龙翔。智问：“汝自何来？”师曰：“苏州北禅来。”智曰：“三乘十二分教即不问，如何是行脚事。”师拟议，智便喝。师礼拜而退。次日又见，拟伸问，智又喝，师俛首。智曰：“思而得之，落在第二头去。”师遂有省，乃执侍左右，久之尽得其要旨。复往谒石室瑛公于育王室，俾掌藏教。至正壬午行宣政院檄，师出世嘉兴资圣，迁越之天章，移杭之中天竺，升灵隐，示众曰：“夏末秋初，衲僧家东去西去。拄杖头拨着一个会佛法底便是祸事，三世诸佛构不着，历代祖师构不着，天下老和尚构不着。喝！”又曰：“百千法门，无量妙义，一毫头上识得根源，万两黄金亦消得。因甚云门道：‘还我九十日饭钱来！’盖谓炉鞴之所多钝铁，良医之门足病人。向上更有事在，其间别有商量。达磨一宗，扫土而尽。”洪武四年正月十六日化去。先一日谓左右曰：“明日巳时行矣。”至时，澡浴端坐，侍僧请偈，乃书曰：“今年五十五，打破虚空鼓，不涉死生关，讨甚佛与祖？”须臾寂然而逝。

　　○杭州净慈懒庵廷俊禅师

　　用彰，其字也，世居饶之乐平，姓董氏。从里之大云辑公出家，年二十剃发受具，二十又五游方，历庐山诸剎，久之，往浙中，见月江印於吴兴何山。印曰：“未入门，来相见了也。”师曰：“凤栖不在梧桐树。”印曰：“不是，不是。”师疑之。执侍期岁终不契。时广智阐道杭之中天竺，师往谒。智展两手示之，师即礼拜。智曰：“见什么？”师曰：“骅骝堕地，志在千里。”智叹曰：“子黄龙佛印流也，善自护持。”灵隐东屿寻命掌记室。天历初，文宗即金陵潜邸，建大龙翔集庆寺，广智为开山住持，延师居第一座，讲行清规，号令广众，遂致法席全盛。至正二年，行宣政院选师住苏之白马，继迁吴兴资福，作大殿山门僧堂厨库方丈，仅五载而大完。再迁绍兴能仁、杭之中天竺、净慈国朝，洪武元年浙西僧道以赋役集金陵，师在行，寓锺山。五月二十三日，端坐如常，寂然久之。侍僧意师欲去，膜拜请偈。师瞠目曰：“缘未尽则住，缘尽则去，何偈为？”顷之则逝。天界觉源昙公法门昆仲为力治丧事，世寿七十，僧腊五十。

　　○四明育王约之崇裕禅师

　　毗陵陈氏子，事寿昌院东林晓公为师，参径山寂照、天目断崖，俱不契。见广智於中天竺，及至龙翔始机凑，俾充纲维，掌藏教。自是益励精于道，三十年胁不沾席。出世太平南禅，迁九江圆通，至育王。上堂：“鸿蒙未剖已前，天地未位之际，有一句子，三世诸佛不知，六代祖师不会。老僧不惜眉毛，今日当阳显示。”展两手云：“嗄！”上堂：“昔日简堂和尚拈出一个死猫头，向山中开张铺席，辽天索价卖弄不行，直至如今，风吹日炙，臭气熏天。山僧不惜腕头之力，重为上行去也，莫有定价者么？见义不为，何勇之有？”上堂：“教中道，清净本然，云何忽生山河大地？”山僧道：“清净本然，唤什么作山河大地？若向教中语下悟去，压沙取油。若向山僧语下悟去，画波求缝。毕竟如何？地倾东南，天倾西北，”上堂：“诸禅德，也无玄，也无妙，也无佛，也无祖，从朝至暮，东廊上，西廊下，还曾有物绊你脚跟么？

　　○杭州净慈仲邠克岐禅师

　　别号尚素，台之临海人，姓徐，年十三，依天台明岩太古熙得度。闻无际本唱道江心，遂往谒。际问：“何处来？”师曰：“天台来。”际曰：“石桥昨夜作两截。汝还知么？”师曰：“近离华顶。”际曰：“我问汝石桥。”师曰：“十日到此。”际乃喜。久之，往谒广智於龙翔，掌内记，礼寂照於径山，典藏教，自是丛林易观。出世四明五峰，迁大梅，升净慈。上堂：“问话且止，未入门来，已为诸人相见了也，皇恩佛恩一时报毕。若也尚存观听，未免重下注脚。达磨云：‘吾本来兹土，传法救迷情。一华开五叶，结果自然成。’年来事久多变，后代儿孙，门风无限，搅得身心一团麻线。五峰今朝都为截断，还会么？一百五日近清明，上元定是正月半。”上堂：“长天无极，白日如飞。人心不定，白发催归。物理昭然，古今不易。三条椽下，七尺单前。宜加省察。”上堂：“贪嗔痴，戒定慧，泥团土块，作么生得十成去？河里失钱河里摭。”上堂：“鹭池鹫岭，海甸庵园。曹溪路上，少室峰前。其平如掌，其直如弦，总在这里。有耳者闻，有眼者见。闻见历然。直下是个什么？”良久：“依稀越国，彷佛杨州！”洪武二十四年八月十七日示寂，寿八十三，臈六十九。

　　○应天府天界李潭全室宗泐禅师

　　台之临海人，周姓，父吉甫，母葛氏。师生始能坐即跏趺，父母亲族咸异之。八岁命从杭之中天竺广智学佛，经书过目成诵。十四剃发，二十受具。智开山金陵龙翔集庆寺，师与俱。一日智问：“国师三唤，侍者三应，意旨如何？”师云：“何得剜内（）作疮？”智云：“将谓汝奇特，原来只与么！”师喝，智拟棒，师拂袖而出。自是日臻玄奥，久之，谒原叟於径山，语合，命掌记室。未几，出世宣之水西，余二十祀，众废毕举。洪武戊申升杭之中天竺，迁径山。　太祖高皇帝问鬼神事，　诏两浙有学行僧，师居其首。馆於天界，对扬称旨，既而建普度大会于锺山。师奉命作赞佛乐章，复对鬼神说法。　太祖临筵瞻听叹美，命住天界，宠荣之。一时缁白向化，法席鼎盛。上堂：“苦乐逆顺，道在其中。无苦无乐无逆无顺，道在什么处？”卓拄杖云：“满堂无限白苹风，明明不在秋江起。”上堂：“一年十二月，九个月游州猎县，玩水观山，看来有甚了期？安居三个月，正好休去歇去。山僧恁么告报，也是泥里洗土块。”遂击拂子：“熏风自南来，殿阁生微凉。”至上堂：“一阳来复，万汇昭苏。鲁公台上书云，汉女宫中添线。若作世谛流布，塞壑填沟；更作佛法商量，堕坑落堑。何故车不横？推理无曲断。”上堂：“仲冬严寒，天寒人寒。地炉频着火，收足上蒲团。现成有一句，大雪满长安。”拍禅床下座。上堂：“说心说性，说妙说玄，总是野狐涎唾。行棒行喝，擎叉舞笋，亦是鬼家活计。”卓拄杖云：“毗婆尸佛早留心，直至如今不得妙。”上堂：“今朝三月旦，过去已灭，未来未至，现在无住。从无住本，立一切法。”击拂子云：“大虫舌上打秋千，蟭螟眼中放夜市。”驾每临幸，或召对内廷，赐茶与膳，复和师所作诗一帙以赐。西天善世禅师板的达来朝，见师叹曰：“真苦海慈航也。”尝患疾，驾幸慰问，使医诊视。丁巳春，奉诏，同杭州普福如玘注《心经》、《楞伽》、《金刚般若》三经行世。　太祖以佛书有遗逸，　命师领徒三十人往西域求之，得《庄严宝王文殊》等经。洪武十五年三月，还朝。十六年，开僧录司，以右街善世授师。或有教门事，同官不敢言，惟师力言之。后因长官奏事获谴，同往凤阳槎峰建寺，三年讫工，　勑赐圆通之额。十九年秋，趣归天界，引见赐诗，有“泐翁去此问谁禅，朝夕常思在目前”之句。后二年，旧寺灾，师以兴复为己任，率住山。春，公奏重建于聚宝门外，　上曰：“可。”师於是力为无倦色。落成，师辟一室于三塔庵，额曰：“松下居。”为佚老之所。二十三年夏　诏再住天界，　上曰：“一百二十岁永镇纲宗。”二十四年复领右街善世，居无何，以年老赐归槎峰。诣　阙拜辞，　上曰：“寂寞观明月，逍遥对白云。汝其往哉。”绝江至江浦石佛寺，俄示疾，召门人诫谕已，遂泊然而寂。阇维设利无算，乃九月十日也。世寿七十四，夏六十，余骼附葬于天界广智塔右。

（）内疑作肉

　　○应天府天界芳林宗鬯禅师

　　别号幻梦，台之临海毛氏子。示众曰：“古德云‘是身寿命，如驹过隙。何暇间情妄为杂事？‘大众，汝十二时中着衣吃饭，岂不是杂事？烧香礼佛岂不是杂事？看经坐禅岂不是杂事？且道那个是本分底事？”良久，云：“我不敢轻於汝等，汝等皆当作佛。”

　　○台州九岩道纯雅禅师

　　颂佛成道曰：“堂堂独露劫空前，万里青天赫日悬。夜睹明星方瞥地，顶门合吃棒三千。”

　　保宁仲方伦禅师法嗣


　　○勾容奉圣笑岩喜念禅师

　　上堂：“非不非，是不是。差之毫厘，失之千里。赵州茶、庐陵米，玉筯撑开虎眼睛，金鞭敲出凤凰髓。阿呵呵！谁识阎罗王是鬼！”上堂：“一口针，三尺线，金州布扬州绢。赵州道‘我在青州做一领布衫重七斤’，闭门造车，出门合辙。”寄同参偈曰：“霟为住山人，甘自忍饥饿。三条篾束腰，四壁寒凝雾。袈裟无一截，纸被都碎破。床上笑翻身，门外车声过。仰面看屋梁，知心无一个。新开一片畬，雨余萝卜大。”

　　灵隐竹泉林禅师法嗣


　　○台州鸿福牧隐文谦禅师

　　福州长乐方氏，幼颕悟，书过目能诵。年十一，从邵武安国寺自建得度。游方抵蒋山，时昙芳法席盛甚，有首座所铁山者亦闽人，号为宿德。师咨以禅要，所令参“狗子无佛性”话，久之有省，乃造所曰：“赵州被我捉败了也。”所曰：“无字聻。”师遂拳之，所曰：“离此一拳，落在甚么处？”师提起坐具摵之，曰：“更少个什么？”所曰：“放汝三十棒。”去谒金山即休了公，休命掌记。闻灵隐了幻道化，往谒曰：“自远趋风，乞师一接。”幻曰：“未入门来，接心了也。”师曰：“因风吹火，用力不多。”幻曰：“书记近离甚处？”师曰：“金山。”幻曰：“金山与焦山斗额是第几机？”师曰：“不辞向和尚道，只恐不信。”幻颔之，复令掌记行宣政院，檄住台之觉慈，迁鸿福。洪武五年春，　太祖高皇帝有旨，召高德僧十人於锺山法会，演法师与其选，召对武楼下，赐膳。次日驾幸锺山御崇禧寺，对扬称旨，　天颜大悦。已而感微疾，谓其徒曰：“吾今日去矣。”有问者曰：“和尚如何？”师曰：“谓吾昏耶。”问者曰：“昏得这个，昏不得那个。”师厉声曰：“有甚这个那个！”众请留偈，乃援笔大署曰：“有世可辞，是众生见。无世可辞，是如来见。踏倒须弥卢，虚空无背面。”遂端坐而化，天界金禅师因　召入内，具奏师告寂之故，并诵其遗偈，　太祖为手书之，嘉叹良久。阇维舍利无算，寿五十七，夏四十六。
