<!-- { "loadSidebar": true } -->
　　僧问：“不在内不在外不在中间，且道在什么处？”师曰：“逢人不得错举。”僧云：“还有请益个也无？”师云：“弄巧成拙。”僧礼拜，师云：“却较些子。”上堂：“父子相继住此山，丛林轨则没多般，主宾色色皆仍旧。”蓦召大众：“且道仍旧后如何？一炷清香尽日间。下座！”上堂：“不用爱圣，圣是假名，不用厌凡，凡是妄立，但得圣凡情尽，自然物我双忘，正与么时，凭谁委悉？石女穿针山色秀，木人牵线海云生。” 

　　何山月窟清禅师法嗣 


　　○福州雪峰北山信禅师 

　　颂佛成道曰：“六年冻得眼无光，一见明星雪后霜，担水出山频唤卖，不知江海白茫茫。” 

　　天童息庵观禅师法嗣 


　　○苏州虎丘[仁-二+幻]堂善济禅师 

　　赞鱼篮观音偈曰：“云鬓浓妆苦强颜，为它闻事入尘寰，携来活底无人买，只作寻常死贷看。” 

　　○绍兴天衣啸岩文薜禅师 

　　上堂，举云门和尚示众云：“人人尽有光明在，看时不见暗昏昏，作么生是诸人自己光明？自代云：厨库山门。又云：好事不如无。”师颂曰：“人人尽有光明在，看时不见暗昏昏，踢倒山门与厨库，此时明暗自然分。” 

　　○华藏纯庵善净禅师 

　　上堂，举六祖风幡话，颂曰：“不是风兮不是幡，白云尽处见青山，可怜无限英灵汉，开眼堂堂入死关。” 

　　○柏岩凝和尚 

　　作破衲颂曰：“零零落落几经年，信手拈来搭半肩，午夜定回和束倒，个中消息许谁传。” 

　　金山退庵奇禅师法嗣 


　　○杭州灵隐高原祖泉禅师 

　　上堂，举九祖伏驮密多尊者问八祖佛驮难提尊者“父母非我亲”话，颂曰：“父母分明非我亲，祖师肝胆向人倾，直下若能亲荐得，优昙花发火中春。”赠黄汉岭开接待偈曰：“路绕悬崖万仞头，行人到此一场愁，蓦然得个休歇处，重迭关山信脚游。” 

　　万寿月林观禅师法嗣 


　　○隆兴黄龙无门慧开禅师 

　　杭州良渚人，俗姓梁，母宋氏，礼天龙肱和尚为受业师，参月林於苏之万寿，林令看无字话，经于六年，逈无入处，乃奋志克责，誓云：“若去睡眠，烂却我身。”每至困时，廊下行道，以头向露柱磕。一日在法座边立，忽闻斋鼓声，有省成偈曰：“青天白日一声雷，大地群生眼豁开，万象森罗齐稽首，须弥[跳-兆+孛]跳舞三台。”次日入室，欲通所得，林遽曰：“何处见神见鬼了也。”师便喝，林亦喝，师又喝，自此机语吻合。嘉定十一年出世安吉报国，继迁隆兴天宁、黄龙翠岩、苏之开原灵岩、镇江焦山、金陵保宁，淳佑六年奉旨开山护国仁王寺。上堂：“若人识得心，大地无寸土。古人恁么道，黄龙即不然：若人识得心，大地尽是土。”上堂：“是非长短耳边风，切莫於中觅异同，要得八风吹不动，放教心地等虚空。慈受老人只解顺水张帆，不能逆风把柁；黄龙又且不然：是非都去了是非里荐取。何故？聻，几度黑风翻大浪，未曾闻道钓舟倾。”上堂：“三分光阴二早过，怀州牛吃禾；灵台一点不揩磨，益州马腹胀。贪生逐日区区去，天下觅医人唤不回头，争柰何灸猪左膊上，於斯荐道参学事毕，其或未然。”拈拄杖云：“请木上座与诸人说破。”卓拄杖一下。上堂：“赵州和尚云南来者与他下载，北来者与他上载，大似世情看冷暖，人义逐高低，慈受和尚云：南来者与他一面笑，北来者与他一面笑，大似欢喜。厮散笑里有刀，若是焦山又且不然：南来者以平常待之，北来者以平常待之，也不嗔，也不笑，也无下，也无高，何故？清平世界，不用干戈。”作朝阳偈曰：“寒时急用底物，趂暖着些针线，忽然臈月到来，免到脚忙手乱。”对月偈曰：“始见些儿光影，要了末后一段，若是无门拳头，不打这般钝汉。”师晚年倦於槌拂，庵居西湖之上，参学者犹众，理宗召入选德殿说法祈雨，随即感应，勑赐金襕法衣、佛眼之号以示褒宠。 

　　○潭州石霜竹岩妙印禅师 

　　豫章进贤万氏，受僧业於邑之龙塘绍昙，江浙名老宿，历扣其庐，留龙门光痴钝颕最久，用心良苦，不遂其大欲，乃见月林于苏之万寿，於入室次，林问：“如何是祖师西来意？”师云：“老鼠咬破灯盏。”林颔之。历住名剎，及居石霜，道大振，长松片石皆长颜色。作对月偈曰：“未动舌头文采露，五千余卷一时周，若言待月重开卷，敢保驴年未彻头。”晚筑庵曰紫霞，丞相赵公葵燕居里第，招师论道无虚日。宝佑三年八月示疾，二十三日手书偈云：“六十九年一场大梦,归去来兮珍重珍重。”泊然示寂，塔于紫霞。 

　　○兴化囊山孤峰德秀禅师 

　　福之连江陈氏，於吴门枫桥祝发。上堂，举僧问雪峰：“如何是第一句？”峰良久。僧举似长生，生云：“此是第二句。”雪峰再令其僧问：“如何是第一句。”生云：“苍天苍天。”师云：“二大老与么泪出痛肠，若是第一句要且未梦见在。忽有人问怡山，如何是第一句？只向他道：剑去久矣！”上堂，举真净和尚云：“头陀石被莓苔裹，掷笔峰遭薜荔缠，罗汉寺里一年度三个行者，归宗寺里参退吃茶大众，要会么？听取一颂：‘天晴日头出，雨落地下湿，尽情都说了，只恐信不及。’” 

　　天宁直翁举禅师法嗣 


　　○四明天童云外云岫禅师 

　　昌国人，身材眇小，精悍有余。师事直翁，举公剃落，究明曹洞宗旨，尽其源底。出世慈溪石门，历象山智门、郡之天宁，继以三宗四众推挽舛住天童。上堂：“闹市红尘里有闹市红尘里佛法，深山岩崖中有深山岩崖中佛法，山僧昨日出城门，闹市红尘里佛法一时忘却了也，行到二十里松云，便见深山岩崖中佛法。大众且道如何是深山岩崖中佛法？”良久，云：“白云山淡泞出没大虚之中，青萝寅缘直上寒松之顶。谢首座、书记藏主。”上堂，以拂子打圆相，云：“摩诃衍法，离四句绝百非。”又打一圆相，云：“礼之用，和为贵，先王之道斯为美。”又打一圆相，云：“摩尼珠，人不识，如来藏里亲收得。诸人还见么？所见不同，互有得失，天童这里毋固毋必。”师说法能巧譬傍引，贵欲俯就学者而曲成之，至於奔轶绝尘，虽鹘眼龙睛，亦无窥瞰分，平生不倨傲、不贪积，得施利随与人，既寂，无余资，禅者率钱津送葬于本山。 

　　天童痴钝颕禅师法嗣 


　　○杭州径山荆叟如珏禅师 

　　婺州人。初见痴钝，室中垂语曰：“如何是佛？”师答云：“烂冬瓜。”复成颂曰：“如何是佛烂冬瓜，咬着水霜透齿牙，根蒂虽然无窖子，一年一度一开花。”又尝作偈寄呈痴钝曰：“锺山白刃赤身挨，几度曾经被活埋，一自人亡家破后，了知无位可安排。”结夏小参：“我此一宗，正令全提，如暴风率雨，鼓荡无前，石火电光，追奔不及，举意即迷源，抬眸已蹉过，不是目前法，莫生种种心。纵汝三种互修，克期取证，第二头第三首，万拄千撑转见气急。殊不知髑髅未具，己眼先明，呱地一声千了百当。然虽如是，亲证者万无一二，错会者数有河沙。”佛成道颂曰：“六年雪岭方成道，打失从前鬼眼睛，满面惭惶无着处，至今生怕见明星。” 

　　○福州雪峰大梦德因禅师 

　　作布袋和尚赞曰：“杖挑布袋走红尘，底事何曾见得亲，业识茫茫无本据，不知开口笑何人。” 

　　增集续传灯录卷第二 


        增集续传灯录卷第三

        径山兴圣万寿禅寺前住持比丘吴郡文琇集

大鉴下第二十世


灵隐松源岳禅师法嗣

○四明天童灭翁文礼禅师

杭之临安人，家天目山之麓，因又号天目，姓沉氏。师生六岁，携篮随母采桑，俄而寤念曰：“携篮者谁邪？”遂有出家志。年十六，依乡之真相寺僧智月剃落。往净慈参混源不契，谒育王佛照光禅师。
照问：“恁么来者，那个是汝主人公？”
师豁然领旨。
他日照再问：“‘是风动是幡动’这僧如何？”
师云：“物见主。”
眼卓竖，又问：“不是风动，不是幡动，甚处见祖师？”
师云：“揭却脑盖。”
照喜甚，俊迈挽为书记。
久之返浙，听一心三观之旨于上竺时，松源唱道：“饶之荐福，室中问僧 ‘不是风动不是幡动’，僧拟议，即棒出。”师闻之，顿忘知解，乃往参焉，蒙印可。
辞源，巡礼江淮间祖塔。至蒋山，浙翁命充立僧首座。晋陵尤公煜数入山听师提唱语，悦服。嘉定五年约斋，居士张公镃请开法慧云，迁温之能仁，未几辞隐钱塘之西丘。节斋越公慕师高行，微服过西丘。师亦不问其姓名，与语终日，而去。明日奏请师住持净慈，厥后退居福泉；晚居天童。

僧问：“牛头未见四祖时如何？”
师云：“牛头。”
僧云：“见后如何？”
师云：“牛头牛头。”
问：“和尚见佛照时如何？”
师云：“石中有玉。”
僧云：“见松源后如何？”
师云：“沙里无油。”
僧问：“祖意教意是同是别？”
师云：“南山筀笋、东海乌贼。”
僧拟议，师輙督牙三下。

上堂：“长颈鸟乔林不栖横飞天外，穴鼻牛山田耕了直上峰头，天下衲僧望他不及，何故？嘉州打大像。”

上堂，举《楞严经》云，诸可还者，自然非汝。不汝还者非汝而谁？师颂云：“不汝还者复是谁？残红流在钓鱼矶。日斜风定无人扫，燕子衔将水际飞。”

上堂：“投子和尚道：‘迎之不见其首，随之不见其形。’大似徐六担板，天童则不然：‘仰之弥高俯察非遥，横塘宿鹭斜飞起，几只银瓶挂树腰’。”

上堂：“众生本不曾迷，夜阑鸡向五更啼。诸佛本不曾悟，秋清雁度长空去。”拍膝一下，云“西窗昨夜月华明，凉飙已到梧桐树。”

元宵上堂：“昨夜摩腾法师徧点莲灯助佛光明，直得善信真人失却光彩。太白龙王出来道：‘我从龙种上尊王佛时住此山，未闻有这个消息。’於是空中打个闪电，变作满天黑风暴雨。还委悉么？我见灯明佛本光瑞如此。宏智禅师忌上堂，夜明帘外宝鉴台前，元无兼带莫有偏圆。正恁么时，毕竟谁居正位？古渡无人霜月冷，芦花风静鹭鸶眠。”

有来上座直入方丈云：“某甲有状告投和尚。”
师云：“对头在那里？”
来：“云和尚便是。”
师云：“老僧与汝有甚么冤雠！”
来无语。
师捉住云：“冤家冤家。”

新到相看，师问：“汝名什么？”
僧云：“智虎。”
师退身作怕势，僧拟议，师便归方丈。

