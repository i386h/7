<!-- { "loadSidebar": true } -->
　　○天宁月舟乘禅师 

　　作无参偈曰：“得罢休时便罢休，南询着什么来由。情知五十三知识，门掩西风一样秋。” 

　　灵隐退耕宁禅师法嗣 


　　○金陵蒋山月庭忠禅师 

　　潭州人。上堂：“入门便棒，入门便喝。临济德山，现钱足陌。诸人还知落处么？六月不热，五谷不结。”上堂：“离四句绝百非，西来祖意觌面提持，拟心凑泊隔云泥。”上堂：“松风凉，秋夜长。虫鸣古砌，叶堕银床。何事五湖云水客，甘心流落在他乡。” 

　　○杭州中竺旨堂宗禅师 

　　上堂：“隔山见烟便知是火，隔墙见角便知是牛。咄哉！不快漆桶，我更问你参学，眼在什么处？”上堂：“诸德行亦禅、坐亦禅，未到曹溪时语。到了曹溪时语，若与么，永嘉大师正好行脚。”上堂，举僧问百丈：“如何是奇特事？”丈云：“独坐大雄峰。”师云：“老百丈与么道未为奇特。或有问山僧‘如何是奇特事？’只向道：‘中峰今日开堂’。”上堂：“诸兄弟南来北往，京三汴四，行脚事未问。你还知诸方老宿向上提持么？”良久：“路遥知马力，岁久见人心。”上堂：“千了百当孤峰独宿，七间僧堂甘心闲却。中峰与么道，也是按牛头吃草。” 

　　天童别山智禅师法嗣 


　　○湖州西余大觉竹洲修禅师 

　　上堂：“有来由，没己鼻。一种春风，万般花卉。年年费尽巧精神，见彻根源能有几。直饶见得亲切，也是玄沙道底。”上堂：“一叶坠林端，山河珠走盘。随流能转物，世上独称尊。离微不犯，切忌垛根。不见古人曾有言：‘犹是王老师儿孙。’” 

　　○西林松岩秀禅师 

　　上堂，举玄沙参次闻燕子声，沙云：“深谈实相，善说法要”。便下座。时有僧请益，示：“某甲不会。”沙云：“去，无人信汝。”师云：“深谈实相善说法要，钵盂着柄虚空掘窖。者僧请益利刃有蜜，玄沙道：‘去，无人信汝’，甜瓜彻蒂甜，苦瓠连根苦。” 

　　净慈愚极慧禅师法嗣 


　　○福州雪峰樵隐悟逸禅师 

　　俗姓聂，绝岸湘手度弟子。上堂：“开口道着，不在口皮边。举足踏着，不在脚跟底。万物一马，天地一指。临济德山，讨甚巴鼻。”上堂，举僧问投子：“春雨霖霖，百草为什么不抽芽？”投子云：“巴蕉只么长。”僧问法眼，法眼云：“却是本色百草。”师云：“二大老与么答话，如慈云密布甘雨普沾。争奈不能活这僧焦芽败种。山僧若见他与么问，拈拄杖劈脊梁便打也。教他知道，近水柳先绿，向阳花易红。”上堂：“巧梓顺轮桶之用，枉直无废材。良御适险易之宜，驽骥无失性。喝下知归，棒头取证。临济德山，未能尽令。”上堂：“子湖立牌於门下，千金嫁蛊毒。德山卓牌於闹市，五彩缦毒缸。锺山这里终不学他这些伎俩，寒暄语话一切如常，早是龟毛数丈长。”上堂，举白云和尚云：“开口时末上一句正道着，举足时末上一步正踏着。为甚到底鼻孔不正？只为寻常见他顽了，所以不肯发心。白云今日劝诸人发心去，乃云：‘一。’”师云：“白云师翁与么说话，大似自家心里急他人未肯忙。锺山这里一个个总是发心底，要且不用劝他。何故？青山碾为尘，白日无闲人。”上堂，拈拄杖：“一径直，二周遮。道吾舞笏，秘魔擎义。”掷下拄杖云：“何似南山鳖鼻蛇。” 

　　○杭州灵隐竺田悟心禅师 

　　初住南康天宁，迁庐山罗汉，转栖贤至圆通，后升灵隐。僧问：“诸佛出世，接物利生。和尚出世，有何方便？”师云：“一举四十九。”僧云：“还许学人领会也无？”师云：“三十年后。”僧云：“和尚眼空，佛祖为什么不识某甲问头？”师云：“放汝三十棒。”上堂：“若约祖师门下，直尔无你开口处，无你措足处。你若问佛，佛是名句。你若问法，法无相状。二六时中但回光返照，不用别求，穷劫至今，一道神光初无间歇。诸禅德，祇如是见不用疑惑，便是报佛祖之恩，报国王之恩。古者道：‘歇即菩提。’各自努力。”上堂，举夹山示众云：“百草头上荐取老僧，闹市门头识取天子。”师云：“草鞋跟底认取达磨大师。”上堂：“不着佛求，不着法求，不着僧求，蒲团上端坐，针眼里穿线。西风一阵来，落叶两三片。” 

　　○杭州灵隐千濑庆禅师 

　　上堂，举玄沙因僧问：“尽大地是一颗明珠，因甚学人不会？”沙云：“用会作么？”师颂曰：“白发渔翁理钓舟，烟波万里思悠悠。苹花冷照江天雪，醉卧不知明月秋。” 

　　○舜田满禅师 

　　送僧，偈曰：“昔年曾入长蛇阵，重整风前旧战袍。春醉马蹄花影乱，一鞭暗日上凌霄”。 

       育王顽极弥禅师法嗣

　　○四明育王东生德明禅师

　　上堂：“今日初一，明日初二，冻解寒岩，春回大地。江路野梅香，漏泄西来意。”上堂：“目前无法，六鳌头戴远峰青；意在目前，大海波澄春水绿。不得作境话会，切忌佛法商量，只如高提祖印，丕赞皇猷。又且如何举唱？海国乾坤阔，蓬莱日月长。”颂临济参黄蘗话曰：“梅边春尽已三分，戏蝶游蜂总未闻。怪底清香轻漏泄，一枝斜亚竹篱根。”送僧见荐福泽山，偈曰：“上人参礼何方去，玉几难为指路头。有个长汀憨布袋，如今出现在饶州。”

　　龙翔笑隐欣禅师法嗣

　　○应天府天界觉原慧昙禅师

　　天台杨氏，母贾，梦吞明珠而有娠，及生，广颡丰颐、平顶大耳，相甚异焉。长依越之法果大均学出世法，迨冠，剃染具戒，习华严於高丽教公，听止观於上竺澄公，已而，皆弃去。时广智在中天竺，师造焉。智问曰：“何处来？”师曰：“游山来。”智曰：“笠子下拶破洛浦徧参底，作么生？”师曰：“未入门时呈似和尚了也。”智曰：“即今因甚不拈出？”师拟议，智便喝。师当下脱然有省。一日，智展两手示师曰：“八字打开了也，因甚不肯承当。”师曰：“休来钝置。”智曰：“近前来为汝说。”师即掩耳而出，智颔之。及广智奉勑为龙翔开山住持，师随至掌藏钥，继分座，至顺辛未行台檄，师出世牛头山祖堂。至正癸未升清凉，道行闻于帝师，授以净觉妙行之号。乙未迁保宁，丙甲太祖高皇帝定建邺，师谒於辕门，见师魁伟杰特，叹曰：“真福慧僧也！”命主蒋山，丁酉赐龙翔为大天界寺，诏师住持，御书“天界第一禅林”六大字揭於门，以旌宗极。师室中示僧曰：“二六时中无你啖啄分，无你趣向分，会么？”僧罔措。师曰：“未明三八九，难免自沉吟。”示众曰：“春风浩浩，春日迟迟，黄莺啼在百花枝，个中无限意，毕竟许谁知。”语未既遽，有僧问曰：“心意识遏捺不住时如何？”师厉声曰：“是谁不住！”上堂：“六月一日前，万象森罗替说禅；六月一日后，八角磨盘空里走。今朝正当六月一，无位真人赤骨律。金毛狮子解翻身，无角铁牛眠少室。十圣三贤总不知，笑倒寒山并拾得。”上堂：“朝到西天，暮归唐土，鉴在机先未敢相许。保宁八字打开了也，莫有控勒不住者么？”下座。上堂：“拥之不聚，拨之不散。类之不齐，混之不滥。绝照忘缘，十方坐断。隔江招手见誵讹，尽力承当得一半，蒋山与么提持，驴年也未梦见。”上堂：“只个现成公案，众中领解者极多，错会者不少。所以金鍮不辨，玉石不分，龙河者里直要分辨去也。张上座李上座，一个手臂长，一个眼睛大，总似今日达磨一宗，教甚么人担荷？”“嘘”一声下座。上堂：“经有经师，论有论师。龙河放一线，道分科列段去也。”拈拄杖卓一下，云：“且道是何章句？”上堂：“威音王已前，弥勒佛已后，有个现成公案，未敢与汝说破。何故？心不负人，面无惭色。”上堂：“恢杨岐宗风，坐南泉钵位。佛祖命根，衲僧巴鼻。”卓拄杖云：“东头买贱，西头卖贵。”示众：“文远当年侍赵州，东司说法未轻酬。回光一念分明处，午夜霜清月满楼。”至大元年大内新成，上将登宝位，诏师引千二百僧披阅藏经用严清净觉地。师升座说法，上亲帅群臣座前瞻听，大悦，出内，帑帛以赐。洪武元年戊申春开善世院，诏师领院事，脱紫衣及金襕方袍，御制诰章。其略曰：“自予肇业，命汝匡宗。德风振起於法门，景运赞襄於家国。特授演梵善世利国崇教大禅师。”时章缝之士以释子为世蠹，奏请除之。上以疏章示师，师对曰：“孔子以佛为大圣人，以此知真儒必不非佛，非佛必非真儒矣。”上亦以佛之教阴翊王度，却不听。庚戌夏六月廷议西域末臣伏。　上以彼域敦尚佛乘，特命师往。　诏尚书赵某为之副，师承命，即日登途，衣盂之资一无顾惜。辛亥秋道憩僧伽罗国其，王奉师於佛山精舍，执弟子礼。九月示微恙，二十六日沐浴更衣，亟命尚书至，谓曰：“某幻缘终此，不能复命矣。”仍诫谕左右，屹然端坐。夜过半，问曰：“天明也未？”对曰：“未也。”少顷复问，对曰：“日出矣。”遂恬然而逝，世寿六十八，僧臈五十三。其王奉棺茶毗，收舍利齿牙舌根祔葬彼国辟支佛塔。甲寅冬，尚书赵某还朝陈其事，　上闻而嗟啅，勑天界住持宗泐，以师遗衣，藏於雨华台之左。

　　○杭州灵隐用贞原良禅师

