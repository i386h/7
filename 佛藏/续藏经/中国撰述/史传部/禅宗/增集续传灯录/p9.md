<!-- { "loadSidebar": true } -->
　　福州人。晦庵会中得心要，众推为高第。弟子上堂，举玄沙见僧礼拜，沙云：“因我得礼你。”师颂曰：“因我得礼你，莫放屁撒屎，带累天下人，错认自家底。”上堂，举赵州和尚在东司上见文远侍者过，蓦召文远，远应诺，赵州曰：“东司上不可与汝说佛法。”师颂曰：“明明道不说，此理凭谁识，春风一阵来，满地花狼藉。”送行者求僧，偈云：“山前麦熟雨初晴，桑柘青连柳色新，毫发不存风骨露，头头总是比丘身。” 

　　云居蓬庵会禅师法嗣 


　　○万松坏衲大琏禅师 

　　赞出山相佛，偈曰：“行满功圆彻骨穷，不胜羸瘦发髼松，弥天罪过今无数，毗舍耶中一欵供。” 

　　增集续传灯录卷第一 


        增集续传灯录卷第二 

　　　　径山兴圣万寿禅寺前住持比丘吴郡文琇集 

　　大鉴下第十九世 

　　天童密庵杰禅师法嗣 


　　○杭州灵隐松源崇岳禅师 

姓吴氏，生於处州龙泉之松源，故因以为号。自幼卓荦不凡，未尝嬉戏。年二十三弃家，衣扫塔服。首谒灵石妙公，继见大慧於径山。闻大慧称蒋山华公为人径捷，即往参。一夜举狗子无佛性话有省，即以扣应庵，庵举:“世尊有密语，迦叶不覆藏。”师云:“钝置和尚。”应庵励声一喝，师便礼拜。应庵大喜，以为法器，说偈劝其祝发。隆兴二年，始得度於临安西湖白莲精舍。徧历诸大老之门，罕当其意。入闽见木庵永公，木庵一日举:“有句无句，如藤倚树”。师云:“裂破。”庵云:“琅琊道好一堆柴聻。”师云:“矢上加尖。”庵云:“吾兄下语，老僧不能过，其如未在，他日，拂柄在手，为人不得，验人不得。”师云:“为人者，使博地凡夫，一超入圣域，固难矣!验人者，打向面前过，不待开口，已知渠骨髓，何难之有。”庵举手云:“明明向汝道，开口不在舌头上，后当自知。”及见密庵於衢之西山，随问随答，庵但微笑，师切於道，至忘寝食。庵移蒋山，华藏、径山皆从之，会入室次，问旁僧:“不是心，不是佛，不是物。”师侍侧，豁然大悟，乃云:“今日方会木庵道:开口不在舌头上。”庵迁灵隐，遂命师为第一座。旋出世吴郡澄照，徙江阴光孝、无为冶父、番阳荐福、四明香山、苏之虎丘。庆元三年，被旨补灵隐，示众曰:“明眼衲僧，因甚打失鼻孔，有贼无贼。”上堂：“大凡扶竖宗乘，须具顶门正眼，悬肘后灵符，只如保寿开堂，三圣推出一僧，保寿便打。三圣道:‘与么为人，瞎却镇州一城人眼去在。’保寿掷下拄杖，便归方丈。二尊宿等闲，一挨一拶，便乃发明临济心髓，只是不知性命总在这僧手里，还有检点得出者么!昔年觅火和烟得，今日担泉带月归！”岁旦上堂：“元正改旦，事事成现，有时放行，有时坐断，不惜两茎眉，坐和盘掇转，佛法世法都卢一片，既是佛法世法，如何得成一片？但辨肯心，必不相赚。”上堂，拈拄杖云:“入荒田不拣，信手拈来草，怀州牛吃禾，益州马腹胀，怀宁独山张主管铸锅三口，宾头卢尊者，不知失却瑠璃碗，且道，落在什么处？”掷下拄杖云:“众眼难瞒。”上堂，举保宁勇和尚云:“大方无外，大圆无内，无内无外，圣凡普会，瓦砾生光，须弥粉碎，无量法门，百千三昧。”拈起拄杖云:“总向这里会去！苏卢苏卢，悉哩悉哩萨婆诃。”师云:“这老汉业识茫茫，不奈船何打破戽斗。”居灵隐六年，法道盛行，退居东庵，我属微疾，犹不废唱道。忽亲作书别诸公卿，垂二则语以验学者，曰:“有力量人，因甚么抬脚不起？”“开口不在舌头上。”又贻书嗣法香山光睦云居善开，嘱以大法，乃书偈曰:“来无所来，去无所去，瞥转玄关，佛祖罔措。”，跏趺而寂。实嘉定二年八月四日也，得年七十又一，坐夏四十，全身塔北高峰之原，待制。陆游放翁铭其塔有曰:“读师之语，峻峭崷崒，下临云雨，如五千仞之华山；蹴天驾空，骇心眩目，如钱唐海门之涛；虎狗股栗，屋瓦震堕，如汉军毗阳之战。”可谓临济正宗，应庵密庵之真子孙也，放翁其知言者哉。 

　　○夔州卧龙破庵祖先禅师 

　　族出蜀广安王氏。从罗汉院德祥出家。闻缘老宿住昭觉，往参，扣语契，令奉圆悟香火。一日从方丈前过，缘问:“庵头有人么?”师云:“无人。”语未竟，缘劈胸与一拳，云:“你聻。”师忽有省。出峡，依澧州德山涓落发，寻受具。徧参诸方，至苏之万寿，值雪夜坐，自念行脚十年矣!尚不能彻去，正闷闷间，不觉钟动，趋后架，举头见"昭堂"二字，疑情顿释。既而见水庵一於双林，水庵问:“师子尊者被罽宾斩却头固是，你道西天胡子为什么无须?”师云:“非双林不举此话。”水庵云:“今日撞着个作家。”师云:“心不负人，面无惭色。”水庵遂拓开师云:“勘破了也。”逮水庵谢事，遂往见密庵於乌巨，庵命师典客。偶庵对旁僧举:“不是风动，不是幡动。”师闻豁然大悟。次日庵遇师，於众寮前谓师曰:“总不得作伎俩，你试露个消息看。”师应声曰:“方丈里有客！”庵呵呵大笑。庵迁蒋山，师侍行相，从凡五载，尽得旨，要辞归蜀。庵以偈送之曰:“万里南来川藞苴，奔流度刃扣玄关，顶门[翟*支]瞎金刚眼，去住还同殊走盘。”已而南至夔门，尚书杨公辅以卧龙，请居之，辞去。徧游於吴华藏遁庵演、金山退庵奇、灵隐笑庵悟、径山蒙庵聪，皆分第一座命说法。历住常州荐福、真州灵岩、吴中秀峰、穹窿杨和，王请住湖州资福，约斋居士张公，请为广寿慧云禅寺开山住持，六坐道场皆王公巨卿所请，时甚荣之。上堂，举古人道:“杨歧乍住屋壁疎，满堂尽布雪真珠，缩却项，暗嗟嘘，翻忆古人树下居。”师云:“杨歧斗胜不斗劣，秀峰斗劣不斗胜，秀峰乍住没亲疎，个个尽怀沧海珠，满眼湖山看不足，释迦弥勒是他奴。”上堂，举:“密庵先师道，有问冬来事，京师出大黄，贪他一粒米，失却半年粮。秀峰不恁么，有问冬来事，京师出大黄，只图一粒米，却得百年粮。或被知事道:长老长老莫道百年粮，只得半年不少，也得只向他道：但辨肯心，必不相赚。”上堂，举东山和尚道:“如何是禅?阎浮树在海南边，近则不离方寸，远则十万八千，毕竟如何禅禅？”师云:“穹窿也有个道处，如何是禅?阎浮树在海南边，撑天拄地，拄地撑天，巧说不得，只要心传，毕竟如何禅禅。”上堂：“十五日已前明似镜，十五日已后黑如漆，正当十五日又且如何?莺迁乔木频频语，蝶恋芳丛对对飞。”师将终，作书别所厚善。书偈曰:“末后一句已成忉怛，写出人前千错万错。”书讫端坐而逝，实嘉定四年六月九日也。师化时，寓径山遗嘱弃骨山下，主翁石桥收骨，建塔於别峰塔之右，寿七十六臈四十九。 

　　○信州龟峰曹源道生禅师 

　　南剑人。出世饶州妙果，迁龟峰，后住饶州荐福，逾月化去。上堂：“佛法二字，人人知有，狼毒砒霜，那容下口，直饶透出威音前，也是痴狂外边走。山僧已是拖泥带水，诸人合作么生？”喝一喝。上堂：“今朝八月十五，天色半阴半雨，几多门外游人，不睹月圆当户。也好笑，又堪嗟，争似西湖寺里一队古佛，参退归堂吃茶。”上堂：“春风东扇西扇，春雨似晴不晴，浅白深红烂铺锦绣，莺声燕语互奏笙簧，一一揭示圆通妙门，头头流通正法眼藏。拟心凑泊，依前万水千山；直下知归，许你七穿八穴。”柏禅床，下座。上堂：“雨雪落纷纷，檐头水滴滴，良哉！观世音草里跳不出，也大屈，水里乌龟钻铁壁。咄！”上堂：“月生一拶倒，银山并铁壁；月生二土宿，骑牛穿闹市；月生三屋头，幽鸟语喃喃。不是葛藤露布，亦非入理深谭，正与么时，宾主交参一句作么生道？万仞悬崖垂只手，百花丛里现优昙。”上堂：“平旦清晨三月朝，南山苍翠插云霄，不须更觅西来意，窗外数声婆饼焦。”拍膝云：“好大歌。” 

　　○四明天童枯禅自镜禅师 

　　俗姓高，闽之长乐人。谒木庵永、水庵一、或庵体，最后见密庵於灵隐，机缘吻契。久之开法，隆兴上蓝，迁建康旌忠、抚州白杨、福州太平西禅。宝庆元年，被旨升灵隐，移天童。上堂:“有句无句，如藤倚树，树倒藤枯，句归何处？”良久：“长忆江南三月里，鹧鸪啼处百花香。”上堂：“一拽石，二般土，夜半日轮正卓午。老安曾牧沩山牛，南泉不打盐官鼓，报君知，莫莽卤，火里[即*鸟]鹩吞却虎。”上堂，举僧到鹤林敲门，林云：“是谁？”僧云：“行脚僧。”林云：“非但行脚僧，佛来亦不着。”僧云：“既是佛来，因甚不着？”林云：“无你栖泊处。”师云：“若是天童，有人敲门，即大开门户与伊入来，当胸搊住云：‘道！道！’待伊拟开口，劈胸与一拳。若向这里转得身、吐得气，便请明窗下安排。” 

　　○杭州净慈潜庵慧光禅师 

　　上堂，举赵州和尚因僧问：“狗子还有佛性也无？”赵州云：“无。”颂曰：“狗子无佛性，全提摩竭令，才拟犯锋铓，丧却穷性命。” 

　　○太平府隐静万庵致柔禅师 

