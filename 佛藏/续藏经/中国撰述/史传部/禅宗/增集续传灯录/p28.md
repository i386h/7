<!-- { "loadSidebar": true } -->
　　湘潭人，年十三。因一僧教导，方知有佛法，但以诵经礼佛为事。见经云：“种种供养，非报佛恩。惟发菩提心，能报佛恩。”然不知菩提心作么生发。又见《法华经》云：“新发意菩萨常於间处，修摄其心。”自此乃学坐禅。二十二为僧，二十四受具，往参雪岩，於仰山值岁歉不纳，径到石霜讨住。众中有庚首座，他是有发明者。师遂亲炙，学坐禅。偶见雪岩坐禅，箴思量做处不曾从这里过，乃复上仰山。久之，方得归堂。一日，岩上堂有云：“兄弟家终日在蒲团上瞌睡也，须是下地后架头走一遭。冷水灌漱洗开两眼，却上蒲团上竖起脊梁，壁立万仞，单单提一个无字，如关云长百万军中斩颜良头相似，斩得头来，百万军众总不知。诚能如是用工七日七夜，若不悟去，斩取老僧头去作舀屎杓。此是老僧四十年前已用之工。”师闻如是说，便咬定牙关，依彼所说而坐。至第四日夜，忽觉如劈破髑髅相似，又如万丈井底掇出在虚空中相似，突出这一段光明露裸裸地在面前，直是无着欢喜处。次日见岩，才入门岩便问：“什么人？”师云：“某甲。”岩云：“有什么事？”师云：“门前好五凤楼。”岩以拄杖连打二三十下，却坐定。问数转语，师一一答了，岩云：“未在，更去做工夫。”师寻以纸求语，岩示以偈曰：“一拶虚空粉碎时，花开铁树散琼枝。绍隆佛种向上事，脑后依前欠一槌。”已而至庐山东岩作夏。一日东岩开堂次，举“心不是佛，智不是道”，师云：“抱赃叫屈。”又云：“不是心，不是佛。”师云：“眉间放出辽天鹘。”岩命师掌藏教，未几，岩迁育王，师送入院，又请充后堂。后到苏之休休，见蒙山，机契，蒙山甚喜，请居第一座。冬节秉拂云：“冬在月头卖被买牛，冬在月尾卖牛买被。”卓拄杖云：“者里无头无尾，中道齐休，行也休休，坐也休休，住也休休，卧也休休。睡眼豁开，五云现瑞。光风霁月，无处不周。梅绽枯枝古渡头，风前时复暗香浮。虽然到此，向上一路，万里崖州！何以见得？”靠拄杖云：“休休！”蒙山谓人曰：“说禅还是铁山始得。”高丽国王钦师道德，具礼币遣使专请。师至彼国，玄风大行，得度者甚伙。因洪宰相请普说，有云：“蒙山和尚宗门旨要，最亲最切。前辈到处不到处，悉捡点得出。细大法门，莫不精通。从前承师友教导者多，独蒙山胜他前辈。所谓纵擒杀活掣电之机而得自在。”雪岩道：“如人入海，轻入轻深。”蒙山道：“犹如剥珠，愈剥愈光。”二老之言，若合符节。师终时甚多灵异。 

　　净慈断桥伦禅师法嗣 


　　○杭州净慈方山文宝禅师 

　　上堂：“三世诸佛，六代祖师，在你诸人脚跟下。还有踏得着者么？”良久云：“若踏不着，三世诸佛六代祖师在你诸人顶[宁*页]上屙！”上堂：“山僧一夏与诸人说底总是世谛之谈，与那事略无干涉。若要与那事相应，直须向世谛中明取。傥不如斯，向后逢人切不得道在祇园过夏。”上堂：“一鸡二犬三豕四羊，新年佛法已为举扬。傥或观听尚留，便见五马六牛七人八谷去也。”上堂：“百骸俱溃散，一物镇长灵。”拈拄杖：“者个是拄杖子，那个是长灵一物。”掷下拄杖：“何似南山鳖鼻蛇？”上堂：“一夏以来，东敲西击，费尽手脚为汝诸人得彻困，赖是恬然不顾。设若一个半个眼睛定动，老僧定入无间地狱。”臈八上堂：“北斗七、南斗八，夜夜光生，人人眼活。老瞿昙突然道个：‘奇哉！’是甚？树栽竹栽鱼栽菜栽。”上堂：“禅和家气宇如王，几肯放头低人半箬叶地？为甚逗到今日，各各不敢做一动子？”良久：“山中九十日，云外一千年。” 

　　○杭州净慈古田垕禅师 

　　初住扬州雍熙，迁广德灵山，安吉凤山，吉州东山，吴中虎丘，台州慧因天宁，杭州中天竺。上堂，举傅大士颂曰“空手把锄头，步行骑水牛。人从桥上过，桥流水不流。”师拈云：“乡谈满口，也怪他大士不得。灵山亦有一颂：赤脚过乾溪，草鞋绊树生。仰身吃一颠，肚下污黄泥。”解夏，上堂举古德“一夏不与兄弟说话，大开东合。”有僧自叹云：“只么空过，不望说佛法。得闻正因二字，亦得把饭叫饥。”德闻云：“阇梨莫嘶速。若论正因二字，也无这多口汉。”德复扣齿云：“适来不合，与么道也是倒抽书。”邻壁老宿闻云：“好釜羹被两颗鼠粪污却。”拈却卦盘复云：“古人三寸咽喉，被灵山一掐搯定了也。”顾视左右云：“莫有与伊出气底么？”便下座。上堂：“此土清规，画圈禁蚁。西天古制，缚囤关羊。今日尽情革去，别立条章。”击拂子云：“依旧熏风殿阁凉。”上堂，举“世尊升座，大众集定。迦叶白搥云：‘世尊说法竟。’世尊便下座。”师拈云：“元首明哉，股肱良哉。虽然如是，还知太平无象么？”上堂，举古德道“乾坤之内，宇宙之间，中有一宝，秘在形山。”又古德云“挂在壁上。”师拈云：“好一宝，无端被二大老韫椟而藏之，凤山今日与诸人打开去也。乾坤之内，宇宙之间，中有一宝。”便下座。上堂：“赵州倾鸩毒於茶瓯，不能烂院主肠肚。懒安露霜刀於笑面未即断疎山命根。若是吾乡我里之人，决不敢轻易动着。何故？台州性一触便发。”上堂：“江南两浙，春寒秋热。一雨便凉，莫言不说。”上堂，拈拄杖卓一下，云白：“大众！”众举首，遂靠拄杖云：“且待别时开炉。”上堂：“南山自罹回禄之后，不敢道着火字，亦不敢动着死柴头。今日开炉且拨冷灰看。”以拄杖拨云：“照顾燎却眉毛。”至元壬辰四月十四日，终于净慈丈室。 

　　○温州能仁藏室珍禅师 

　　台州人，初住大同。上堂：“吾法二千年后不移毫发。达磨大师预将后人田园，界至高低作一白契籍没了也。至若穷山深谷，猿狖昼啼，草木尘毛，形影相杂处，各住本位，各演本法，咸彰未兆之前，共助无为之化。新大同出来，亦只作得个证明而已，争敢妄通消息？虽然如是，台州管内近有七处开堂。”复举僧问大同济“如何是祖师西来意”，济云：“庭前一丛竹，经霜不自寒。”僧云：“毕竟如何？”济云：“只闻风击响，知是几千竿。”师云：“如人善舞，节拍相成。只是罕逢别者。忽有问新大同‘如何是祖师西来意’，只向道拄杖开封，毕竟如何？卸下衲衣，痛与一顿。”上堂：“大道通衢，曾无傍径，青天白日，何用指迷？新能仁惩时不轨，努力出头来将。从上古德间家泼，具德山棒、临济喝、石巩弓、秘魔叉一时籍没，普请大地人归家稳坐。”乃拍手笑云：“且喜天下太平。”溪亭晚坐，偈曰：“雨饱山田稻正香，溪亭贫坐晚风凉。今无监院鸣参鼓，得听寒螀送夕阳。” 

　　○西禅末宗本禅师 

　　听蛙，偈曰：“头戴青苔咄咄鸣，千山虚寂月初明。一机顿发空诸有，太雅松风无此声。” 

　　○温州江心啸云庄禅师 

　　上堂：“世尊不居灵鹫，老胡不涉流沙。智者不来金地，宿觉不在永嘉。黄梅时节家家雨，青草池塘处处蛙。” 

　　○光孝雪矶纲禅师 

　　上堂：“我宗无语句，亦无一法与人。徧地刀枪，通身泥水。光孝只知检点.德山老汉自己不觉开眼尿床。”上堂：“眉毛眨上，电影难留。丝毫念起，万里崖州。休去歇去，古庙香炉去，冷湫湫地去。债有主冤有头，三世如来碗脱丘。”喝一喝。上堂：“放开线，路重重。铁壁银山，不动纤尘。处处七花八裂，恁么则释迦虚费口业，净名徒然杜词。有人会得，钱唐江潮一日两度，不是差异底事。不然拄杖子用得恰好。”以拄杖卓一下。上堂：“十方无影像，三界绝行踪。叶落千岩雨，松号万壑风。多有人到这里，只么打住。三十年后，宁免换手搥胸。” 

　　○象山新安雪山昙禅师 

　　闽中人，蚤从断桥得旨，相依方山於瑞岩甚久。尝着《禅门宗要》，凤山一源灵称羡此书。其中提掇古人不到处，余不能及。其首萹云：“我宗无语句，亦无一法与人。已是枝蔓了也。后代而降口耳授受，何左途哉？”或理於玄妙，则曰：“风动尘起，云行鸟飞。动作施为，无非是道，去道远矣。”或堕於空寂，则曰：“身如槁木，心如死灰。绝虑忘缘，静观默照谓道在，是去道远矣。愚常考诸古如神光，三拜依位而立，有所传耶？无所传耶？鲁祖面壁有所说耶？无所说耶？起模画样，百丑千拙。若谓之不立文字，教外别传，吾宗扫土而尽。” 

　　○四明隆教绝象鉴禅师 

　　颂孚公勘鼓山赴大王请话：“洞天无壁月无遮，朝斗先生叩齿牙。风撼古坛松子脱，打反头上帽檐斜。” 

　　○归宗竹屋简禅师 

　　上堂，举鼓山晏国师参雪峰，峰搊住云：“是什么？”山释然了悟而忘其了，唯举手摇曳而已。峰云：“子作道理耶？”山云：“何道理之有？”峰抚而印之。师颂曰：“蓦被曾郎搊着胸，平生途路忽然穷。无端抬手轻摇曳，笑倒南方大顶峰。” 

　　天童西岩惠禅师法嗣 


　　○四明天童东岩净日禅师 

　　僧问：“三圣道：‘我逢人则出，出则不为人。’意旨如何？”师云：“车不横推，理无曲断。”云：“兴化道：‘我逢人即不出，出则便为人。’又作么生？”师云：“梵音亭下月临泉。”上堂：“释迦掩室於摩竭，净名杜口於毗耶。白昼讹言妖语，不知閧动几家。直得杨岐三脚驴，走徧天涯海涯，夜来依旧宿芦花。”上堂：“一日日，一时时，口如鼻，眼如眉。翻覆看渠渠是谁？”良久：“未明三八九，难辨力围希。”上堂：“万法本闲，唯人自闹。”喝一喝：“苦瓠连根苦，甜瓜彻蒂甜。”临终垂诫云：“吾灭后，但依常僧例，三日后茶毗，一切丧礼并免。历观前辈遗嘱，或令露骸松下，或化骨藏之众塔，或投于江。去后往往为诸徒藉此白占常住山地，造塔建庵为温饱计。岂为师弟子之道哉？故述一偈以示二三子：“以天为盖地为函，底用重营塔与庵。煅骨焚躯言已出，勿违吾志重吾惭。” 

　　○饶州荐福月涧明禅师 

　　上堂：“五千四十八卷破故纸，一千七百烂葛藤。其间说长说短、说玄说妙，至於疏解笺注，胡批乱判，总是杜撰僻说，带累后代儿孙。刺头入烂泥中，何有了日？”蓦拈拄杖，画一画，云：“山僧为诸人一时扫绝去也。”卓拄杖：“野色更无山隔断，天光直与水相通。” 

　　○洪州翠岩水庵讷禅师 

　　上堂：“日可冷，月可热，众魔不能坏真说。三乘十二分教尽是妄谈，且如何是真说？”拍禅床，云：“山上鲤鱼吞石螺，海底泥牛嚼生铁。” 

