<!-- { "loadSidebar": true } -->
　　福州陈氏子。年十五。礼雪峰为受业师。游吴楚间。后归执侍。峰一日忽召曰。还会么。师欲近前。峰以杖拄之。师当下知归。尝以古今方便询于长庆。一日庆谓师曰。宁说阿罗汉有三毒。不可说如来有二种语。不道如来无语。祇是无二种语。师曰。作么生是如来语。庆曰。聋人争得闻。师曰。情知和尚向第二头道。庆曰。汝又作么生。师曰。吃茶去(云居锡云。甚么处是长庆向第二头道处)。因举。盘山道。光境俱亡。复是何物。洞山道。光境未亡。复是何物。师曰。据此二尊宿商量。犹未得剿绝。乃问长庆。如今作么生道得剿绝。庆良久。师曰。情知和尚向鬼窟里作活计。庆却问。作么生。师曰。两手扶犂水过膝。长庆问。见色便见心。还见船子么。师曰。见。曰。船子且置。作么生是心。师却指船子(归宗柔别云。和尚祇解问人)。雪峰上堂曰。诸上座。望州亭与汝相见了也。乌石岭与汝相见了也。僧堂前与汝相见了也。师举问鹅湖。僧堂前相见即且置。祇如望州亭．乌石岭甚么处相见。鹅湖骤步归方丈。师低头入僧堂。梁真明四年。漳州刺史王公创保福禅苑。迎请居之。开堂日。王公礼跪三请。躬自扶掖升堂。师乃曰。须起个笑端作么。然虽如此。再三不容推免。诸仁者还识么。若识得。便与古佛齐肩。时有僧出。方礼拜。师曰。晴乾不肯去。直待雨淋头。问。郡守崇建精舍。大阐真风。便请和尚举扬宗教。师曰。还会么。曰。恁么则群生有赖也。师曰。莫涂污人好。又僧出礼拜。师曰。大德好与。莫覆却船子。僧问。泯默之时。将何为则。师曰。落在甚么处。曰。不会。师曰。瞌睡汉出去。上堂。此事如击石火。似闪电光。构得构不得。未免丧身失命。僧问。未审构得底人还免丧身失命也无。师曰。适来且置。阇黎还构得么。曰。若构不得。未免大众怪笑。师曰。作家。作家。曰。是甚么心行。师曰。一杓屎拦面泼。也不知臭。师见僧。以杖打露柱。又打其僧头。僧作忍痛声。师曰。那个为甚么不痛。僧无对(玄觉代云。贪行拄杖)。问。摩腾入汉。一藏分明。达磨西来。将何指示。师曰。上座行脚事作么生。曰。不会。师曰。不会会取。莫傍家取人处分。若是久在丛林。粗委些子。远近可以随处任真。其有初心后学。未知次序。山僧所以不惜口业。向汝道尘劫来事。祇在如今。还会么。然佛法付嘱。国王．大臣．郡守昔同佛会。今方如是。若是福禄荣贵。则且不论。祇如当时受佛付嘱底事。还记得么。若识得。便与千圣齐肩。傥未识得。直须谛信此事不从人得。自己亦非。言多去道转远。直道言语道断。心行处灭。犹未是在。久立。珍重。上堂。有人从佛殿后过。见是张三李四。从佛殿前过。为甚么不见。且道佛法利害在甚么处。僧曰。为有一分粗境。所以不见。师乃叱之。自代曰。若是佛殿即不见。曰。不是佛殿。还可见否。师曰。不是佛殿。见个甚么。问。十二时中如何据验。师曰。恰好据验。曰。学人为甚么不见。师曰。不可更捏目去也。问。主伴重重。极十方而齐唱。如何是极十方而齐唱。师曰。汝何不教别人问。问。因言辩意时如何。师曰。因甚么言。僧低头良久。师曰。掣电之机。徒劳伫思。师因僧侍立。问曰。汝得恁么粗心。僧曰。甚么处是某甲粗心处。师拈一块土。度与僧曰。抛向门前着。僧抛了却来。曰。甚么处是某甲粗心处。师曰。我见策着磕着。所以道汝粗心。师问罗山。僧问岩头。浩浩尘中如何辨主。头曰。铜沙锣里满盛油。意作么生。山召师。师应诺。山曰。猕猴入道场。山却问明招。忽有人问你。又作么生。招曰。箭穿红日影。师问罗山。岩头道与么与么。不与么不与么。意作么生。山召师。师应诺。山曰。双明亦双暗。师礼谢。三日后却问。前日蒙和尚垂慈。祗为看不破。山曰。尽情向汝道了也。师曰。和尚是把火行山。曰。若与么。据汝疑处问将来。师曰。如何是双明亦双暗。山曰。同生亦同死。师又礼谢而退。别有僧问师。同生亦同死时如何。师曰。彼此合取狗口。曰。和尚收取口吃饭。其僧却问罗山。同生亦同死时如何。山曰。如牛无角。曰。同生不同死时如何。山曰。如虎戴角。师见僧吃饭。乃拓钵曰。家常。僧曰。和尚是甚么心行。有尼到参。问师。阿谁。侍者报曰。觉师姑。师曰。既是觉师姑。用来作么。尼曰。仁义道中即不无。师别云。和尚是甚么心行。师闻长生卓庵。乃往相访。茶话次。生曰。曾有僧问祖师西来意。某甲举拂子示之。不知得不得。师曰。某甲争敢道得不得。有个问。有人赞叹此事如虎戴角。有人轻毁此事分文不直。一等是恁么事。因甚么毁赞不同。生曰。适来出自偶尔(老宿云。毁又争得。又老宿云。惜取眉毛好。太原孚云。若无智眼。难辨得失)。师问僧。殿里底是甚么。曰。和尚定当看。师曰。释迦佛。曰。和尚莫谩人好。师曰。却是汝谩我。闽帅遣使送朱记到。师上堂提起印曰。去即印住。住即印破。僧曰。不去不住。用印奚为。师便打。僧曰。恁么则鬼窟里全因今日也。师持印归方丈。问僧。甚处来。曰。江西。师曰。学得底那。曰。拈不出。师曰。作么生(法眼别云。谩语)。僧无对。师举洞山真赞云。徒观纸与墨。不是山中人。僧问。如何是山中人。师曰。汝试邈掠看。曰。若不黠儿。几成邈掠。师曰。汝是黠儿。曰。和尚是甚么心行。师曰。来言不丰。僧数钱次。师乃展手曰。乞我一钱。曰。和尚因何到恁么地。师曰。我到恁么地。曰。若到恁么地。将取一文去。师曰。汝因甚到恁么地。问僧。甚处来。曰。观音。师曰。还见观音么。曰。见。师曰。左边见。右边见。曰。见时不历左右(法眼别云。如和尚见)。问。如何是入火不烧。入水不溺。师曰。若是水火。即被烧溺。师问饭头。镬阔多少。曰。和尚试量看。师以手作量势。曰。和尚莫谩某甲。师曰。却是汝谩我。问。欲达无生路。应须识本源。如何是本源。师良久。却问侍者。这僧问甚么。其僧再举。师乃喝出。曰。我不患聋。问。学人近入丛林。乞师全示入路。师曰。若教全示。我却礼拜汝。师问僧。汝作甚么业来。得恁么长大。曰。和尚短多少。师却蹲身作短势。僧曰。和尚莫谩人好。师曰。却是汝谩我。师令侍者屈隆寿长老云。但独自来。莫将侍者来。寿曰。不许将来。争解离得。师曰。太煞恩爱。寿无对。师代曰。更谢和尚上足传示。闽帅奏命服。一日示微疾。僧入丈室问讯。师曰。吾与汝相识年深。有何方术相救。曰。方术甚有。闻说和尚不解忌口(法灯别云。和尚解忌口么)。又谓众曰。吾旬日来气力困劣。别无他。祇是时至也。僧问。时既至矣。师去即是。住即是。师曰。道。道。曰。恁么则某甲不敢造次。师曰。失钱遭罪。言讫而寂。

　　福州鼓山神晏兴圣国师

