<!-- { "loadSidebar": true } -->
上堂：“是非长短耳边风，切莫於中觅异同；要得八风吹不动，放教心地等虚空。慈云老人只解顺水张帆，不能逆风把柁。黄龙又且不然，是非都去了是非里荐取，何故？聻！几度黑风翻大浪，未曾闻道钓舟倾。”

属岁大旱，宋理宗召师祈雨。还而默坐，帝遣内侍问之，师曰：“寂然不动，感而遂通。”既而大雨。赐号“佛眼”禅师。

---------------------------------------------------------

潭州石霜竹岩妙印禅师

　　对月看经偈曰：“未动舌头文彩露，五千余卷一时周；若言待月重开卷，敢保驴年未彻头。”

-----------------------------------------------------------

南岳下十九世


　　雪峰珍禅师法嗣


杭州径山元叟行端禅师

　　台之临海何氏子。

初参藏叟於径山。叟问：“你是什处人？”师曰：“台州。”叟便喝。师展坐具，叟又喝。师收坐具，叟曰：“放汝三十棒。参堂去！”师於言下豁然顿悟。

一日侍次，叟曰：“我泉南无僧。”师曰：“和尚。聻！”叟便棒，师接住，曰：“莫道无僧好！”叟颔之，即延入侍司。

及叟告寂，即至净慈依石林巩禅师，林处以记室。

复参雪岩，岩问：“何处来？”师曰：“两浙。”岩曰：“因甚语音不同？”师曰：“合取臭口。”岩曰：“獭径桥高，集云峰峻。未识书记在！”师拍手曰：“鸭吞螺蛳，眼睛突出。”岩笑顾谓侍者曰：“点好茶来！”师曰：“也不消得！”遂送师居蒙堂。

大德四年庚子，出世湖之资福。学徒奔辏，名闻京国。特旨赐“慧文正辩禅师”，次主中天竺皇庆。壬子迁灵隐，有旨设水陆大会於金山。命师升座说法。加赐“佛日普照”。至治壬戌，补径山泰定。甲子，上为降玺书作大护持，仍赐金襕袈裟。师至是三被金襕之赐。

僧问：“三圣和尚道：‘我逢人则出，出则不为人’。兴化和尚道：‘我逢人则不出，出则便为人’。意旨如何？”师曰：“鸡衔灯盏走，鳖咬钓鱼竿。”僧曰：“为人不为人则且止，如何是逢人出底句？”师曰：“知。”僧曰：“逢人出不出则且止，如何是为人底句？”师曰：“切。”问：“如何是正法眼藏？”师曰：“十字街头石敢当！”曰：“莫只者便是么？”师曰：“月似弯弓，少雨多风。”

僧参，师问曰：“何方圣者，甚处灵祇？”曰：“临朕砧。”师曰：“杜撰禅和，如麻似粟。参堂去！”

又勘一僧曰：“棋盘石斫破你脑门，钵盂池浸烂你脚板。”僧拟答，师便喝。

又勘一僧曰：“‘劈开华岳连天秀，放出黄河彻底清’即且置，平实地上道将一句来！”僧拟开口，师便打。

上堂：“即心即佛，蜜果换苦葫芦；非心非佛，宝器贮於不净；不是心、不是佛、不是物，郑州出曹门。且喜没交涉。”

拈拄杖曰：“拄杖子钻过北郁单越，走向西瞿耶尼。今向翔凤山中兴云吐雾去也！”卓一卓，曰：“大洋海底火发，烧却嘉州大像颔下眉毛。”复卓一卓，下座。

上堂：“三世诸佛拈向一边，六代祖师置之一壁，十二时中且要识得自家主人翁，随处作主、立处皆真，五欲八风、摇撼不动，四生九有、笼罩不住，方有少分相应。我且问你：‘着衣吃饭、屙屎送溺、行住坐卧、见闻觉知，且阿那个是你主人翁？’有般汉便向第八识里妄生卜度，便道：‘呼之有声、不见其形，只今言谈抵对、历历孤明，岂不是我自家主人翁？’错了也！此是无量劫来生死根本，无始劫来业识痴团，便得你七颠八倒、役得你万苦千辛，岂可认以为实？降此之外，毕竟阿那个是你主人翁？”复高声唤曰：“主人翁，惺惺着！”

上堂：“古戌朝鸣角，空山夜答钟。时人皆共听，何处不圆通！”

元宵上堂，并谢监收浴主：“维那，千粒万粒从一粒生，只者一粒从甚么处生？千灯万灯从一灯起，只者一灯从甚么处起？识得一灯，千灯万灯、灯灯不疑；识得一粒，千粒万粒、粒粒无碍。三脚驴子弄蹄行，踏破无边香水海。”拈拄杖卓一卓曰：“顶门上也少者一槌不得。”

至正辛巳八月四日，书偈诀众曰：“本无生灭，焉有去来；冰河发焰，铁树花开。”投笔垂一足而化。奉全身窆於寂照塔院。

净慈颕禅师法嗣
温州江心一山了万禅师

　　抚州临川金氏子。年十五，业程文有声。然出家素志、莫能夺去。

从金溪常乐院祝发。东叟领南屏，择师掌记。师偶经神祠，见纸灰随风旋起，脱然忘所证。亟以白叟，叟诘之，终无疑滞，遂蒙印可。

后游天台，众请开法寒岩，迁紫箨、疎山、开先；升住江心，少不适意輙弃去。会庐山月涧明禅师遣舟迎归东溪，及明没。开先之众复请，乃回开先。

皇庆元年冬，遘疾，书诀坐逝。

------------------------------------------------------------

明州岳林栯堂益禅师

　　温州人。

上堂：“古者道：‘我者里无法与人’，只是据欵结案。彰圣者里亦无法与人，亦不据欵结案。”

拈拄杖曰：“如何是佛？赤脚踏莲花！如何是佛向上事？雕梁画栋！”掷下拄杖便归方丈。

二月十五日，上堂击拂一下曰：“彰圣今日、将三十年前冷灰中爆出黑豆、换老胡眼睛去也。”喝一喝，曰：“设有一法过於涅盘，我此一喝不作一喝用。”

-----------------------------------------------------------

育王观禅师法嗣

洪州仰山晦机元熙禅师

　　南昌唐氏子。与兄元龄俱习进士业，元龄既登第，师遂祝发。

闻物初阐化玉几，往依之。初与语，大惊异之，留侍左右。朝夕咨叩，尽发其秘。后谒东叟颖公於南屏，颖命掌记。

元贞二年，出世百丈，迁净慈。

上堂：“云门道个普字，尽大地人不奈何。殊不知云门四棱塌地。当时若与震威一喝，待此老恶发，徐徐打个问讯道：‘莫怪触忤好！’非徒救取此老，亦能振起云门纲宗。虽然，口是祸门！”

上堂：“三界无法，何处求心！白云为盖，流泉作琴；古今无间，谁是知音？”击拂子曰：“一曲两曲无人会，雨过夜塘秋水深。”

上堂：“独坐大雄峰，寒灰拨不红；一星荧火出，孤鹤过辽东。”

迁径山，阅三月，师杖荣归南山之下；复起之，不往也。江西学者闻师退，闲咸倾诚法味，以致百丈大仰之徒、争来请师，师辞。不获已，遂还仰山。

居三年，将示寂。作偈示众，掷笔化去。大仰山之下有金鸡石者，应马大师悬谶，故葬焉。

------------------------------------------------------------

净慈闻禅师法嗣

杭州径山云峰妙高禅师

　　福宁州人。受具后往参痴绝，次见无准，皆器之。

及参偃溪，一日溪举“譬如牛过窗棂，头角四蹄都过了，因甚尾巴过不得？”师划然有省。乃曰：“鲸吞海水尽，露出珊瑚枝。”溪曰：“也只道得一半。”

后出世大芦，迁劝忠何山。复奉朝命住蒋山，至元庚辰迁径山。

上堂：“世界未形，乾坤泰定；生佛未具，觌体全真。无端镜容大士、鹰巢跃出、剺破面皮，早是遭人描邈。那更缺齿老胡不依本分，遥望东震旦有大乘根器。迢迢十万里来、意在搀行夺市。直得凤堂鼓响、阿阁钟鸣，转喉触讳、插脚无门，合国难追、重遭讦露。斯径山道不得，已跨他船舷、入他界分，新官不理旧事，毕竟如何？”拍禅床，曰：“戍楼静贮千峰月，塞草闲铺万里秋。”

上堂：“五峰峭峙，到者须是其人；一镜当空，无物不蒙其照。祖师基业，依然犹在；衲僧活计，何曾变迁。着手不得处，正要提撕；措足无门时，方可履践。直待山云淡泞，涧水潺湲；一曲无私，万邦乐业。正恁么时，功归何所？车书自古同文轨，四海如今共一家。”

示众：“言前辩旨，句下明宗。东计山炽然说法，湛渎水转为流通。者里构得，未免递相钝置。若尚存观听、扰扰匇匇，晨鸡暮钟。”

时有赞毁禅宗者，师叹曰：“此宗门大事，吾当忍死争之。”遂趋京。有旨集诸宗徒廷辩。上问：“禅以何为宗？”师奏曰：“净智妙圆，体自空寂。非见闻觉知、思虑分别所能到。”上宣问再三，师历举西天东土诸祖、以至德山临济棒喝因缘，大抵言“禅是正法眼藏、涅盘妙心、趋最上乘。孰有过於禅？！”词旨明显，余二千言。 又宣进榻前，同百法论师仙林赐坐，使各持论。林曰：“始从鹿野苑，终至跋提河，於是二中间，未尝说一字。五千余卷自何而来？”师曰：“一代时教、如标月指，了知所标、毕竟非月。”林曰：“如何是禅？”师以手打一圆相。林曰：“何得动手动脚？”师曰：“只者一圈尚透不得，说甚千经万论？！”林无语。上大悦，赐食。陛辞南归，示寂。塔於寺之西麓。

----------------------------------------------------------

明州天童止泓鉴禅师

　　颂大阳“无相道场”话曰：“真空无相绝名模，立底精兮画底粗。道即不难辞上纸，西天胡子绝髭须。”

------------------------------------------------------------

　　双林朋禅师法嗣

杭州灵隐悦堂祖誾禅师

　　南康周氏子。

一日阅华严，至“惟一坚密身，一切尘中现”，忽有省。

往见别山，山问：“近离什处？”师曰：“江西。”山曰：“马大师安乐否？”师叉手曰：“起居和尚参断桥。”问：“临济三遭黄檗痛棒，是否？”师曰：“是。”曰：“因甚大愚肋下筑三拳？”师曰：“得人一牛，还人一马。”桥颔之。

桥逝而介石补其处。一日室中，举“栢树子”话，师拟议，石抗声曰：“何不道黄鹤楼前鹦鹉洲！”师於言下顿悟。久之归庐山，出世西林。

大德九年，住灵隐。尝勘一僧曰：“微尘诸佛在汝舌上，三藏圣教在汝脚底。何不瞥地？”僧罔措，师便喝。又勘一僧曰：“释迦弥勒是他奴，他是阿谁？”僧拟对，师便打。

