<!-- { "loadSidebar": true } -->
大道在目前，山是山，水是水，玄机超物表。圣非圣，凡非凡。一念洞然，万缘廓尔，水晶宫秋容淡淡。森罗万象，吞吐明月珠，松雪斋灏气沉沉。屏凡六窗交彻宝丝网，无一物不彰至化，无一事不演真乘。庄周虽蝶梦枕边，敢保其当机罔措。子韶虽蛙闻月下，未许其觌面施呈。者一着子，名不得，状不得，即其知处，已陷情围。事亦然，理亦然，与么会时，早沉识海。所以道神光独耀，万古徽猷。入此门来莫存知解，且不存知解底句如何指陈？玉宇秋高无限界，金园春事政敷腴。
示众：
慧剑单提日用中，天然元不犯磨砻。
神号鬼哭丧魂胆，遍野横尸不露锋。
古人与么说话，已是自伤己命了也。殊不知我王库内无如是刀。
佛成道日，示众：
玄玄绝待，妙妙无依。独露真常，全彰至体。名不得，状不得，雪老氷枯。理无碍，事无碍，天荒地迥，万里云收。午夜四方星灿长空，揭开威音那畔脑门。圆陀陀，光烁烁，擉瞎髑髅背后眼光。净裸裸，赤条条，勒回三万劫，风飞雷厉之神机。突出五千轴，海涌云屯之寐语。大众，释迦老子来也！即今在诸人眼睛里，仰见明星顶[宁*页]上成等正觉，你诸人还觉眉毛动也无？如其未委，各请归堂。
至治癸亥八月十四早，书偈辞众，曰：“我有一句，分付大众。更问如何，无本可据。”置笔，安坐而逝。后七年天历己巳春，文宗皇帝赐谥智觉禅师，塔曰法云。元统二年，赐广录三十卷入藏，号普应国师。


杭州天目正宗寺断崖了义禅师

　　湖之德清汤氏子。年十七，有禅者诵高峰上堂语曰：“欲穷千里目，更上一层楼。”师曰：“此大善知识必能为人抽钉拔楔。”遂往见。闻峰举牛过窗棂，师疑甚。他日，过钵盂塘，见松上雪坠有省。即呈颂曰：“不问南北与东西，大地山河一片雪。”声未绝，峰痛棒，不觉陨身崖下。及出，乃自誓七日取证。遂端直坚竖，忘废寝食，夜则攀树露立达旦，未至所期，豁然大悟。驰至死关，呼曰：“老和尚今日瞒我不得也！”呈颂曰：“大地山河一片雪，大阳一照更无踪。自此不疑诸佛祖，更无南北与西东。”峰上堂，曰：“二十余年布个漫天网子，打凤罗龙，竟不曾遇着一个虾蠏。今日不期有个蟭螟虫，撞入网中，固是不堪上眼，三十年后，向孤峰绝顶扬声大叫。且道叫个什么？大地山河一片雪。”师即夺拂子。为众举扬，呵励同学，辞不少巽。复曰：“尽大地有一人发真归元，某甲皆知之。”有僧参峰次，峰令见师。师曰：“蓦直去。”师从此剃落，所至归重。
泰定三年，师狥众，请坐正宗寺一载。示众：“若要超凡入圣，永脱尘劳，直须去皮换骨，绝后更苏，如寒灰发焰，枯木成荣，岂可作容易想。我在老和尚处，多年每被大棒打，痛彻骨髓，不曾有一念远离心。直至今日，才触着痛处，不觉涕流。岂似你等欢喜踊跃，齩着些子苦味，便乃掉头弗顾，殊不知苦味能除百病。大凡工夫若到省力时，如顺水流舟，只要梢公牢牢把舵，才有丝毫异念生，管取丧身失命。若到纯一处，不可起一念精进心，不可起一念懈怠心，不可起一念求悟心，不可起一念得失心，才有念生即被一切邪魔入你心胕，使尔颠狂，胡说乱道，永作魔家眷属，佛也难救你。戒之！戒之！”
元统元年除日，谓从者曰：“有一件事天来大，你还委悉么？”良久，曰：“明日是年朝。”正月六日，诣法云塔西，指空地，曰：“更好立个无缝塔。”其晚与禅者谈笑，至夜分，乃曰：“老僧明日天台去也。”者曰：“某甲随师去。”师曰：“你走马也趂我不及。”翌午，跏趺而化。寿七十二，腊四十九。初中峰示寂，会葬斋次，师笑谓众曰：“后十二年更为老僧一会。”至是十二年矣，赐佛慧圆明正觉普度大师。弟子辈遂从师所指之处建塔焉。


杭州天目山大觉寺布衲祖雍禅师

　　明州宁海人。得旨於高峰，躬执樵爨，貌甚黧瘠，戆而少文。尝和永明山居，偈曰：“我要心灰即便灰，何须更去觅良媒。千差路口齐关断，万别机头尽截摧。就树缚茅成屋住，拾荆编户傍溪开。是他懒瓒无灵验，惹得天书三度来。”又曰：“寻常冷解自知非，退步沉踪住翠微。扫荡百年荣辱梦，倒回多劫本根机。蚁因觅穴沿阶走，蝶为寻花遍圃飞。须信先天并后地，洞然物物有真归。”初鹤沙瞿公霆为高峰建寺于莲花峰下，请名大觉。峰命师摄管，及峰没，乃任住持。后迁中竺，尝有念珠一串，被鸦衔去。次日，复衔来还，众莫不异之。一日，无恙书偈辞众，安坐而逝。


处州白云空中以假禅师

　　得法高峰。后栖白云山，四方禅侣闻风来赴，履满户外。至元丙子夏，一日援笔书偈，曰：“地水火风先佛记，掘地深埋第一义。一免檀那几片柴，二免人言无舍利。”趺坐而寂。


灵云定禅师法嗣


　　洪州般若绝学世诚禅师

　　示众：“兄弟家，三年五年做工夫，无个入处，将从前话头抛却，不知行到中途而废，可惜前来。许多心机有志之士，看众中柴乾水便，僧堂温暖，发愿三年不出门，决定有个受用。有等才做工夫心地清净，但见境物现前，便成四句，将谓是大了当人，口快舌便悞了一生，三寸气消，将何保任？佛子若欲出离，参须实参，悟须实悟！”


径山陵禅师法嗣


　　金叶府云黄山宝林桐江绍大禅师

　　世居严之桐江，姓吴氏。幼入凤山寺为沙弥，及受具后，首上双径谒虚谷，得其单传之旨。久之辞去，历参名宿。乃曰：“吾今而后知法之无异味也。”复归径山。时东屿海唱道净慈，请师主藏。每夜敷席于地，映佛前灯，阅大藏至三过，遂尽通其旨。
至顺壬申，出世严之乌龙，后迁智者宝林。至己亥八月七日，集众诀别，众请书偈，师接笔掷地，曰：“纵书到弥勒下生，宁复离此耶？”遂翛然而化。茶毗，舍利如绀珠色，齿牙数珠不坏。


杭州径山竺远正源禅师

　　南康欧阳氏子。年二十七始受具，首谒虚谷。谷以龙潭灭纸烛话问之，师曰：“焦石可破层氷。”谷曰：“破后奚为？”师曰：“探索乃知。”谷曰：“所知者何事？”师拟对，谷便打，师悚然默喻。后五主巨剎，其住灵隐时，厄于回禄，而师所居独存，似有神相之者。住径山日，赐号佛慧慈照普应禅师。至元十二年六月，将寂预告日期，书偈而化。塔全身於径山，弟子剪爪发分[疗-(日/小)+土]诸处，皆有舍利丛生，其灵异愿着如此。


道场信禅师法嗣


　　嘉兴府福源寺石屋清珙禅师

　　苏之常熟温氏子。依本州兴教崇福寺出家。二十祝发具戒后，首参高峰，授以万法归一话，服勤三年。次住建阳西峰，参及庵。庵问：“何处来？”师曰：“天目。”庵曰：“有何指示？”师曰：“万法归一。”庵曰：“汝作么生会？”师无语。庵曰：“此是死句。甚么害热病底教汝与么？”师拜求指的，庵曰：“有佛处不得住，无佛处急走过，意旨如何？”师答：“不契。”庵曰：“者个亦是死句。”师不觉汗下，遂求依止。后入室，庵再理前话诘之，师曰：“上马见路。”庵呵曰：“在此六年犹作者个见解！”师发愤弃去。途中忽举首见枫亭，豁然有省。回语庵，曰：“有佛处不得住也是死句，无佛处急走过也是死句。某甲今日会得活句了也。”庵曰：“汝作么生会？”师曰：“清明时节雨初晴，黄鹂枝上分明语。”庵颔之。久之辞去，庵门送之，曰：“他日与子同龛。”未几，及庵住湖之道场，师再参，命典藏。后卓庵于天湖。
元统辛未，住当湖福源。上堂：
把住也锋芒不露，放行也十字纵横。水云深处相逢，却在千峰顶上。千峰顶上相逢，却在水云深处。今朝福源寺里开堂演法，昨日天湖庵畔垦土耕烟。所以道法无定相，遇缘即宗。可传真寂之风，仰助无为之化。正与么时如何？卓拄杖，曰：“九万里鹏才展翼，一千年鹤更翱翔。”
岁朝，上堂：
镜清道，新年头佛法有。明教道，新年头佛法无。道是有也未必有，道是无也未必无。张公吃酒李公醉，赵州东壁挂葫芦。
上堂：
吃饭要止饥，饮水要止渴。着衣要免寒，归乡要到家。学道要到三世诸佛开口不得处，参禅要到天下祖师插脚不入处。若不如此，倚他门户傍他墙壁，听人指挥吃人涕唾，总不丈夫。福源与么说话，良药苦口忠言逆耳。
解制，上堂：
有佛处不得住，楼台月色云收去。无佛处急走过，池塘荷叶风吹破。三千里外，逢人不得错举。朗州山，澧州水，四海五湖皇化里，腰包顶笠万千千。问着尽言山与水，忽有不甘底出来道，山但言山，水但言水，有甚么过？良久，云：“未可全抛一片心，逢人且说三分话。”
居七年，退归霞雾之天湖。至正间，朝廷闻师名，降香币以旌异，皇后赐金襕衣。壬辰秋七月二十四日示寂，与众诀，侍僧问：“后事如何？”遂书偈，曰：“青山不着臭尸骸，死了何须掘地埋。顾我也无三昧火，光前绝后一堆柴。”掷笔而逝。阇维舍利五色灿然，不知其数，塔於天湖之原配及庵塔，示不忘同龛之记也。有弟子愚太古者，高丽人，亲得师旨，尝蒙说偈印可，有“金鳞上直钩”之句。其王尊之，为国师。闻师已逝，表奏朝廷，诏谥佛慈慧照禅师。仍入山，分其舍利，归国建塔焉。


匡山源禅师法嗣


　　嘉兴府海门天真惟则禅师

　　湖州费氏子。母梦异僧分卫，觉而有娠，及旦，异香袭人。髫年出家，徧参楚石千岩一十八位尊宿，皆机缘不契。后闻匡庐无极源禅师，径往叩之。源亦无启发，后值源於厕上，乃趋问曰：“如何是祖师西来意？”源擒住曰：“道！道！”师於言下释然顿悟，但摇手而已。源曰：“子有所得耶？”师曰：“何得之有。”曰：“子作道理会耶？”师拂袖而出。遂服勤月余，日益玄奥。适平山林公招主藏钥，师往赴之。后众请开法海门。
上堂：
僧问：“如何是向上事？”师曰：“向下荐取。”曰：“作么生向下荐取？”师曰：“切莫动着。”曰：“动着后如何？”师曰：“与汝三十棒。”乃曰：“向上事，向下事，截断两头休执滞。蓦然放出鳖(鼻蛇)，齩杀方知难躲避。吽！吽！吽！海门今日忍俊不禁，越例为诸人通个消息。汝等还委悉么？”以拂子点一点，曰：“等闲抛下活人丹，浩浩清风动天地。”
上堂：
三三三，九九九，海门潮音似雷吼。香浮菊圃献金钱，灵感杞堤呈玉狗。你也有，我也有，捩转南辰看北斗。正恁么时，高登海门峰顶，冲开碧落喝散白云，现大人相，显大神通底句子又作么生道？忽作修罗擎日月相，曰：“吞吐虚空擎日月，十方法界即全身。”
