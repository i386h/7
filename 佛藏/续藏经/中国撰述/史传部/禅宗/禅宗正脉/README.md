<!-- { "loadSidebar": true } -->
续藏经   禅宗正脉
　明 如卺集
句读修订
 禅宗正脉序

　　有大圣人中天印度。曰能仁氏。乃往古昔然灯所记。贤劫次补。四十九年开示演化。接物利生。悲济无量。仁慈普覆。声教所被。微尘剎海。而双林息照。布瑟波印於饮光。少室单传。摩诃衍基於达磨。此正法眼藏。教外别传。禅宗之所自也。已而六传至曹溪。而支分派别。洋溢泛滥。徧满天下。不有文字纪录事缘。又何以知其投针玄趣。激电迅机。开示妙明之真性哉。此吴僧道原。传灯录之所有作。而有宋真宗皇帝。诏翰林学士杨亿之所有叙而总裁也。后斯辙者。曰广灯。续灯。联灯。普灯。虽各详略不同。亦无非所以明此一大事也。宋时有僧济者。患五灯之浩瀚。作五灯会元。以惠来学。甚盛心也。然而后人犹以未易通究为病者。是其中间机缘语句。峻险者。壁立万仞。浅近者。鼻孔半边。或入海而算沙。或追羊而感岐。此国朝嘉兴府僧如[氶/巳]。禅宗正脉之所有作也。[氶/巳]蚤参空谷禅师於虎林得旨。即韬光环堵於嘉禾之真如。四海象龙。望风向慕。而参礼者户屦常满。而慨夫五灯之机缘峻险曰。上根之人。当头便领。十日并照。中下之徒。银山铁壁。丝毫万里。用是抄录简集。由某佛以至某人之嗣。凡几世几百人为几卷。俾人人通晓以为证悟之因。复梦神教。题曰禅宗正脉。刻梓流通。猗欤盛哉。书成。飞锡踵门。以叙文为请。嘻余耄矣。岂足以叙此书之文哉。然而仰惟。佛法自汉永平东被真丹。禅宗一宗。徧满寰宇。佛祖以下。得其传者。自一灯以至无尽灯焉迄今逮二千祀。代有金轮深信体解。作兴欢动。振耀金汤。际我大明太祖高皇帝。圣神文武。统御华夷。树剎建幢天章御制。跻斯民於仁寿之域。措天下於雍熙之治。太宗文皇帝。继体守成。钦明文思。光被四表。圣治无为。制词赞咏。佛日光辉。钦惟皇上嗣登大宝。圣哲温恭。厉精图治。四海会同。佛圣再来。佛法外护。天人叶赞。率土升平。白发礼臣。乞骸归老。受恩莫报。弗遑宁居。间得一览禅宗正脉。大为庆幸。异时必有以是帙冒尘睿览。若景德之传灯录者矣。第不知奉诏总裁删定。而兼叙引者为谁也。(臣)虽老矣。犹能欣戴拱嘿。以俟其美音。
　　大明弘治三年岁在庚戌除夕前一日赐进士阶荣禄大夫正治上卿太子少保礼部尚书奉勅致仕前兼左春坊左庶子八十二翁杭郡邹干撰

 禅宗正脉叙

　　原夫三界恼热。灼诸火之易燃。一物长灵。亘亿劫而弗灭。欲求作佛。莫切证心。心本圆成。性原妙觉。恒河沙数总具如来。万径千蹊悉归定慧。若心外求佛。何异爨尘以为糜性。外探宗真。髅吹砂而作饭。能使菩提融彻。摩尼朗曜。明宗衍派。启迪沙门。难矣。然我释迦文佛。迨夫达摩祖师方轨弘宣。既着明於西域。分鏕显说。亦渐移於东土。阐无三之教。开不二之门。禅悦弥彰。宗风大普。导示众惑。遏绝诸妄。万涂丛归。一繇般若。由是有沩仰法眼云门。至以曹洞灵济之五宗。各自成佛作祖。有一世二世。以至数世。十世百世之法嗣。亦自授派传支。灯灯继续。钵钵相承。聆此师传。参他僧旨。譬持明镜遇物。可以鉴形。若投良剂。随方因之疗疾。家操智炬。烛众生於迷途。人驾慈航。渡群品於觉海。此禅宗正脉之所以作也。夫禅而曰宗。妙心珠之悟证。脉而曰正。去[脉-月+彳]道之外邪。公案分明。阶级剖别。剪经文之芜蔓。断文字之葛藤。广取顿渐之妙言。独宏问答之奥义。诚禅域之南车。宗门之武库者也。如岩上人。摹写赫[跳-兆+虎]。鬻其瓶钵。铲劂梨枣。募彼金钱。数载拮据。一朝卒业。实心欢喜。质问愚蒙。蒙也慈波空荡。苦海易沈。印证未窥乎真如。希仰犹累於尘垢。若夫尊南为圣。嗤北为愚。背北向南。大悟可入。背南向北。下愚匪明。是在学佛之徒。得迦叶之会心。岂必出家之流。效丰干之饶舌。
　　万历乙巳初秋闽郡徐[炖-享+孛]兴公序

 禅宗正脉引

　　景泰庚午。[氶/巳]参学空谷禅师于修吉山。山在杭西湖上。先是师积稔缘化吾郡。夜话山房。获亲炉鞴。一日问师。如何是露柱。师良久曰。此是说不得底。自会去。厥后成化庚寅。师还化。其年[氶/巳]四十六。亦病革再苏。自惟失怙间。始专心净土。劝人念佛。数以米一粒一声。积二百斛。供众三年。印图若干万相。涉十有五年。迄今未既也。顷在杭时。尝阅五灯会元。弗果终帙。今偶获展读。谓是空谷先师。亲加点句者。何幸遇之。感悸交至。第以此书机缘峻险。萹帙浩繁。粤有上根当头便领。十日并照。所谓高晖之临幽谷。长风之游太虚者也。自余中下之流。银山铁壁。丝毫万里。钝置己躬。妄生知解。以为成立。为此发心。抄录蕳集。以便观览。或者谓。余手风绝笔。已四十年。龙锺耄老。不堪笔砚。余皆不应。丙午仲冬一之日。始昼则抄录夜则检阅。至唐杜鸿谒无住禅师庭树鸦鸣时。遂有省。所谓得个入头。非悟也。由是益坚其志。自言。若无先师存日提激。何有今日事哉。复自念言。蕳集果符佛意。集成当以何名。是夜若闻神语。曰禅门正脉。觉而异之。先佛有言。汝以缘心听法。此法亦缘。以此观之。神即是我。我即是神。梦与非梦。二而一也。矧惟会元佛祖命脉。今曰禅宗正脉。有以夫。於是谨述用心颠末如此。或者又曰。蕳集弗传。与无集等。亟命同服兴圣德海。缮写成帙。募彼悉檀捐金绣梓。用广其传云尔。
　　时维
　　大明弘治岁次己酉冬十一月旦嘉禾如[氶/巳]谨识

 叙古启明读禅宗正脉法
　　达磨西来

　　马祖大师示众。其略云。达磨西来。传上乘一心之法。令汝等开悟。又引楞伽经。以印众生心地。

　　非无知解

　　归宗和尚曰。从上古德不是无知解。他高尚之士。不同常流。今时不能自成自立。虚度时光。涌泉云。见解言语总要知通若识不尽。敢保轮回去在。为何如此。盖为识漏未尽。汝但尽却今时。始得成立。

　　有事商量

　　赵州和尚曰。兄弟莫久立。有事商量。无事。向衣钵下。坐穷理好。黄龙南禅师。告慈明曰。此心未稳。乞为指示。慈明曰。既如是则坐而商量。

　　深究洪规

　　荐福古禅师。尝参大光玄福严雅。无有可其意者。由是终日默然。深究先德洪规。一日览云门语。忽然发悟。

　　得个入头

　　大慧禅师曰。山僧十三岁出家。早知有此事。虽在村院里。常要买诸家语录看。虽理会未得。然便喜云门睦州说话。汝等未得个入头。须得个入头。既得个入头。不得孤负老僧。(云云)明明向汝道。尚自不会。岂况盖覆将来。

　　渐有开廓

　　空谷和尚僧问。师之省处与我说。为末世之标格。空曰。某谒南极古拙及众知识。皆令参赵州无字。久而无省。偶见五灯会元中祖师活机用。心渐有开廓。古人机用。我已识之矣。又问。人天眼目碧岩集可看否。空曰。可。

　　法在汝边

　　净名云。此法即见闻觉知学不得。若离见闻觉知亦不得。到这里。须知有一条活路。若识得这活路。法在汝边。

　　迟速不同

　　老宿云。这一片田地分付来多时也。我立地待汝构去。古塔主云。利根者画时解脱。钝根者或三五年。远不过十年。若不悟去。老僧与你入拔舌地狱。参。

　　常习坐禅

　　马祖在衡岳山。常习坐禅。南岳尝以磨砖作镜而谕之。乃曰。若执坐相。非达其理。祖师云。执之失度。必入邪路。放之自在。体无去住。妙喜曰。我只要你行亦禅坐亦禅。语默动静体安然。诸方说静了方悟。我是悟了方静。不敢相瞒。未悟时心识纷飞。悟了方贴贴地。

　　不明大理

　　德山和尚云。若不明大理。饶你去佛肚里过来。只是能行底。屎橛不曾遇着。好人便即认得六根门头光影。向口里说取露布。是隐言妙句光彩尖新。争奈你自家无分。仁者是别人涕唾。圆通云。道眼若未明。有甚么用处。无事切须寻究。玄沙云。道眼不明。生死根源不破。

　　工夫之说

　　幻住和尚云。前代诸尊宿。初不曾有做工夫之说。惟是单提此事。俾之言下领悟。又云。古人於参学此道用心处。谓做工夫。斯说最切当。而学者例於此说。

　　问处求证

　　佛眼云。昔人因迷而问。故问处求证入。得一言半语。将为事究明令彻去。不似今人胡乱问趂口答。取笑达者。

　　简集之意

　　[氶/巳]以五灯会元浩繁难读。多有机缘峻险壁立万仞。上根吐舌。中下罔措。用是唯取显明简直者。使人易晓。去取无定。简集成编。且如会元本集中。牛头山法融禅师若干人。则总题四祖大医禅师。旁出法嗣于其前。今正脉中。各以四祖。旁出标干上。他可类推。上堂示众。甚有切於人者。辄以愚意。略加标首。如史鉴然。以便寻讨。

　　去繁就简

　　是集一依五灯会元。并不敢有所更改也。间有生缘神异参谒问话。繁者不敢备录。然亦有束而简之之处。

　　体会机缘

　　看机缘须看他师家问处。学者答处。如何即是。如何则不是。自有入处。既得入处。乌有峻险简直显明者哉。

　　随宜参用

　　凡机缘上安【评】字。则指圆悟禅师评唱。若安【颂】字。则颂古联珠有此。或机缘颂古有。及会元无出者。意句圆妙则【增收】。如[氶/巳]鹤望俊流当立大志。亦草率不得。须将诸祖颂古通集。碧岩集。人天眼目。彼此寻究。相助显发。

　　古今例同

　　或曰。五灯会元是佛祖心髓。孰敢妄分优劣。而去取无定耶。曰子岂不见五灯是五家之作。今为会元哉。碧岩集。祖师机缘唯取一百。则禅宗颂古联珠通集。四百余人。前人颂之集之。岂不知有一千七百人善知识耶。譬彼病革矣。当求速效之方可也。余之简集。无他。每见同学。惧繁弗览。正恐大法湮微。故强为是编。俾易览易精。而得入悟门者。则不以我为非欤。正鲁庵所谓。知我罪我。其唯此集矣。
　　叙古启明读法(终)

　　禅宗正脉目录

