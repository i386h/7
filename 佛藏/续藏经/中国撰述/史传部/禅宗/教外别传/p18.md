<!-- { "loadSidebar": true } -->
　　洪州百丈山怀海禅师者。福州长乐人。姓王氏。丱岁离尘。三学该练。属大寂阐化江西。乃倾心依附。与西堂智藏。南泉普愿。同号入室。时三大士。为角立焉○师侍马祖行次。见一群野鸭飞过。祖曰。是甚么。师曰。野鸭子。祖曰。甚处去也。师曰。飞过去也。祖遂把师鼻扭。负痛失声。祖曰。又道飞过去也。师於言下有省。(雪窦显颂云。野鸭子。知何许。马祖见来相共语。话尽云山水月情。依然不会还飞去。却把住。道道)却归侍者寮。哀哀大哭。同事问曰。汝忆父母邪。师曰无。曰被人骂邪。师曰无。曰哭作甚么。师曰。我鼻孔被大师扭得痛不彻。同事曰。有甚因缘不契。师曰。汝问取和尚去。同事问大师曰。海侍者。有何因缘不契。在寮中哭。告和尚。为某甲说。大师曰。是伊会也。汝自问取他。同事归寮曰。和尚道汝会也。教我自问汝。师乃呵呵大笑。同事曰。适来哭。如今为甚却笑。师曰。适来哭。如今笑。同事罔然(笑岩宝云。马祖虽捉住个黄鼠。不觉两手臊气。百丈虽拾得鼻头。不知打失口齿。直教飞去忽飞来。复云险)○次日。马祖升堂。众才集。师出卷却席。祖便下座。师随至方丈。祖曰。我适来未曾说话。汝为甚便卷却席。师曰。昨日被和尚扭得鼻头痛。祖曰。汝昨日向甚处留心。师曰。鼻头今日又不痛也祖曰。汝深明昨日事。师作礼而退(雪窦显云。诸方皆谓奇特。漝么举。还当么。若当。譬如水母以虾为目。若不当。又空赞叹图个什么。众中一般汉。乱踏向前问。古人意旨如何。更有老底。不识好恶。对云。将谓仙陀客。又云。来日更到座前。苦哉苦哉。如此自称宗匠。欲开人天眼目。驴年去。诸上座。雪窦当时若见伊出来卷席。劈胸一踏。令坐者倒者。俱起不得。且要后人别有生涯去。免见反相钝置。岂不是个英灵底汉。会也无。归堂　白云端出马祖语云。我钝置犹可。你钝置太煞　黄龙心云。马祖升堂。百丈卷席。后人不善来风尽。道不留眹迹。殊不知。桃花浪里。正好张帆。七里滩头。更堪垂钓。如今必有辨浮沉。识深浅底汉。试出来定当水脉看。有么。如无。且将渔。父笛。闲向海边吹)○师再参侍立次。祖目视绳床角拂子。师曰。即此用离此用。祖曰。汝向后开两片皮。将何为人。师取拂子竖起。祖曰。即此用离此用。师挂拂子於旧处。祖振威一喝。师直得三日耳聋。(汾阳昭云。悟去便休。说什么三日耳聋　石门聪云。若不三日耳聋。何得悟去。汾阳云。我与么道。较他石门半月程　雪窦显云。奇怪诸禅德。如今列其派者多。究其源者少。总道百丈於喝下大悟。还端的也无。然刁刀相似。鱼鲁参差。若是明眼汉。谩他一点不得。只如马师道尔后开两片皮将何为人。百丈竖拂。为复如虫御木。为复啐啄同时。诸人要会三日耳聋么。大冶精金。应无变色　东林总云。当言不避截舌。当炉不避火迸。佛法岂可曲顺人情。东林今日向骊龙窟内争珠去也。百丈大智。不无他三日耳聋。汾州石门。争免个二俱瞎汉。只这三个老汉。还曾悟去也无。良久云。祖祢不了。殃及儿孙　云盖智云。发大机显大用。非马祖而谁能为。即此用离此用。独百丈得其旨。为甚么被马祖一喝。直得三日耳聋。要会么。不入惊人浪。难逢称意鱼　黄龙新云。黄龙路见不平。要问雪窦。既是大冶精金。应无变色。为甚么三日耳聋。要会么。从前汗马无人识。只要重论盖代功　圆悟勤云。然则作家共相提唱。不妨各有为人眼。要且只明得马祖百丈大机。未明马祖百丈大用。不惜眉毛。露个消息。也要诸方检责。还知这一喝么。直似奋雷霹雳。听者丧胆亡魂。要会三日耳聋。正如击涂毒鼓。闻者丧身失命。举拂子云。或有个问。即此用离此用。和声便打。随后与喝。复云。还见马祖百丈么　恕中愠云。无辩龙蛇眼目。难以荷负正宗。无超佛祖机谋。难以定论今古。马祖一喝。何止百丈三日耳聋。直得尽浮幢王剎海。若圣若凡。被他轰破耳门。听事不真。唤钟作瓮。与么。举扬诸人还知落处么。良久。云收雨霁长空阔。一对鸳鸯画不成　径山信云。父子互换。纵夺可观。冷眼看来。总是白地上弄精魂。颂云。三日耳聋也大奇。业风揭塞髑髅泥。而今鼓弄唇皮者。能得几人像阿师。何以故。此处无银三十两。咄)一日。师谓众曰。佛法不是小事。老僧昔被马大师一喝。直得三日耳聋。黄檗闻举。不觉吐舌。师曰。子已后莫承嗣马祖去么。黄檗曰。不然。今日因和尚举。得见马祖大机之用。然且不识马祖。若嗣马祖。已后丧我儿孙。师曰。如是如是。见与师齐。减师半德。见过於师。方堪传授。子甚有超师之见。黄檗便礼拜(沩山问仰山。百丈再参马祖因缘。此二尊宿意旨如何。仰山云。此是显大机大用。沩山云。马祖出八十四人善知识。几人得大机。几人得大用。仰山云。百丈得大机。黄檗得大用。余者尽是唱导之师。沩山云。如是如是)○有僧。哭入法堂来。师曰。作么。曰父母俱丧。请师选日。师曰。明日来一时埋却○沩山五峰云严侍立次。师问沩山。并却咽喉唇吻。作么生道。沩山曰。却请和尚道。师曰。不辞向汝道。恐已后丧我儿孙。又问五峰。五峰曰。和尚也须并却。师曰。无人处斫额望汝。又问云岩。云岩曰。和尚有也未。师曰。丧我儿孙(雪窦显颂云。却请和尚道。虎头生角出荒草。十洲春尽花凋残。珊瑚树林日杲杲。和尚也并却。龙蛇阵上看谋略。令人长忆李将军。万里秋空飞一鹗。和尚有也未。金毛师子不踞地。两两三三旧路行。大雄山上空弹指)○师谓众曰。我要一人。传语西堂。阿谁去得。五峰曰。某甲去。师曰。汝作么生传语。五峰曰。待见西堂即道。师曰。见后道甚么。五峰曰。却来说似和尚○师每上堂。有一老人。随众听法。一日众退。唯老人不去。师问。汝是何人。老人曰。某非人也。於过去迦叶佛时。曾住此山。因学人问。大修行人还落因果也无。某对曰。不落因果。遂五百生堕野狐身。今请和尚。代一转语。贵脱野狐身。师曰汝问。老人曰。大修行人。还落因果也无。师曰。不昧因果。老人於言下大悟。作礼曰。某已脱野狐身住在山后。敢乞依亡僧津送。师令维那白椎告众。食后送亡僧。大众聚议。一众皆安。涅盘堂又无病人。何故如是。食后师领众。至山后岩下。以杖挑出一死野狐。乃依法火葬。师至晚上堂。举前因缘。黄檗便问。古人错祇对一转语。堕五百生野狐身。转转不错。合作个甚么。师曰。近前来向汝道。黄檗近前打师一掌。师拍手笑曰。将谓胡须赤。更有赤须胡(沩山佑在会下作典座。司马头陀。举前话问沩山。沩山乃撼门扇三下。司马云。太粗生沩山云。佛法不是这个道理　沩山又举问仰山。仰山云。黄檗常用此机。沩山云。天生得。从人得。仰山云。亦是禀受师承。亦是自性宗通。沩山云。如是如是　法昌遇云。敢问诸人不落因果。为什么堕野狐。不昧因果。为什么脱野狐。直饶道得。落处分明。也未出他野狐窟里。法昌当时若见。但与他拈出雪峰古镜。教伊动转不得。然后放出紫胡狗子。尽却性命免见儿孙今日成群作队。法昌与么举论。大似持蠡酌海。明眼人前。一场笑具。何故。曾经大海难为水。惯听无弦不易琴　黄龙新问元首座。百丈野狐话意作么生。首座云。甜瓜彻蒂甜。苦瓠连根苦。师肯之　真净文颂云。不落藏锋不昧分。要伊从此脱狐身。人人尽道休官去。林下何曾见一人　真如喆颂云。大冶洪炉。烹佛烹祖。规模镕尽。识者罔措　大沩智云。费尽自己心。笑破他人口　径山杲云。不落与不昧。半明与半晦。不昧与不落。两头空索索。五百生前个野狐。而今冷地谩追呼。喝一喝云。座中既有江南客。何必樽前唱鹧鸪　高峰妙云。大众。前云不落。后云不昧。还有得失也无。若无。因甚有堕有脱。若有。试出来分明道看。有么有么。总是一队野狐精。莫怪山僧压良为贱　楚石琦云。这个公案。批判者多。尽向不落不昧上。妄生卜度。未有一个格外提持。带累百丈老人。也在野狐队里。天宁不是钉桩摇橹。胶柱调弦。海枯终见底。人死脚皮穿)○上堂。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛○普请镢地次。忽有一僧闻鼓鸣。举起镢头。大笑便归。师曰。俊哉。此是观音入理之门。师归院乃唤其僧问。适来见甚么道理便恁么。曰适来肚饥。闻鼓声归吃饭。师乃笑(圆悟勤云。这僧洪音大振。直得一千五百人大善知识。眼目定动。及乎勘证将来。却打个背翻筋斗若不是沩山。争见汗马功高。后来道有此一僧。只得一半。道无此一僧。只得一半。今日板声钟声鱼声鼓声齐振。或有个拍手呵呵大笑。直向伊道。观世音菩萨来也　此章或列于沩山章。故诸师皆云沩山。此从传灯录)○因僧问西堂。有问有答即且置。无问无答时如何。西堂曰。怕烂却那。师闻举乃曰。从来疑这个老兄。曰请和尚道。师曰。一合相不可得○师谓众曰。有一人。长不吃饭不道饥。有一人。终日吃饭不道饱。众无对　(天奇瑞云。饥则可以吃饭。饱则可以安眠。有人会得。须弥高而无高。大海渊而无渊。且道与百丈。是同是别)○云岩问。和尚每日区区为阿谁。师曰。有一人要。云岩曰。因甚么不教伊自作。师曰。他无家活○问赵州。近离甚处。曰南泉。师曰。南泉有何言句。曰未得之人。直须悄然。师便喝。赵州作怕势。师曰。大好悄然。赵州乃作舞而出○师有时说法竟。大众下堂。乃召之。大众回首。师曰。是甚么(药山目之为百丈下堂句)○师凡作务执劳。必先於众。主者密收作具。师曰。吾无德争合劳於人。既徧求作具不获。而亦忘餐。故有一日不作。一日不食之语。

　　南泉普愿禅师

