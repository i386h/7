<!-- { "loadSidebar": true } -->
　　池州南泉普愿禅师。郑州新郑人。姓王氏。幼慕空宗。后扣大寂之室。顿然忘筌。得游戏三昧○一日为众僧行粥次。马祖问。桶里是甚么。师曰。这老汉。合取口。作恁么语话。祖便休○上堂。然灯佛道了也。若心相所思。出生诸法。虚假不实。何以故。心尚无有。云何出生诸法。犹如形影。分别虚空。如人取声安置箧中。亦如吹网欲令气满。故老宿云。不是心。不是佛。不是物。且教你兄弟行履。据说十地菩萨住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。或示现成等正觉。转大法轮。入涅盘。使无量入毛孔。演一句经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。珍重○上堂曰。王老师。自小养一头水牯牛。拟向溪东牧。不免食他国王水草。拟向溪西牧。亦不免食他国王水草。不如随分纳些些。总不见得(云门偃云。且道。牛内纳牛外纳。直饶你说得纳处分明。我更问你。觅牛在　沩山喆云。云门。只解索牛。不解穿他鼻孔。拈拄杖云。三世诸佛天下老和尚鼻孔。尽被山僧拄杖一时穿却。且道。山僧鼻孔。在什么处。良久云。诬人之罪。以全罪科之　长庆棱云。你道。南泉前头为人。后头为人雪窦显云。一时穿却　昭觉勤云。和光顺物。与世同尘。不犯锋铓。收放自在。是南泉本分草料。山僧自小养一头水牯牛。有时孤峰独立。有时闹市纵横。不论溪东溪西。一向破尘破的。且道。即今在甚么处。试着眼看　天童杰云。南泉起模画样。长庆披沙拣金。云门鼻孔先穿。雪窦据欵结案。拈拄杖。更有一个。在什么处。掷下拄杖　灵隐岳云。王老师。倾肠倒腹则不无。未见移风易俗在。山僧只养得一头驴。一向东倒西擂。顺时一日。何啻千里万里。抝时直是一步不移。且道与王老师水牯牛。相去多少。良久云。渔人舞棹。野老讴歌　金粟悟云。南泉希图本分。不知翻成分外)○师问僧曰。夜来好风。曰夜来好风。师曰。吹折门前一枝松。曰吹折门前一枝松。次问一僧曰。夜来好风。曰是甚么风。师曰。吹折门前一枝松。曰是甚么松。师曰。一得一失(翠岩真云。众中商量甚多。有云。前来据实祇对。所以云得。后来不合云是什么风。所以云失。然只知车书混同。泥玉一所。何哉。不知道之根源。理之深浅。要会么。路逢剑客须呈剑。不是诗人莫献诗)○师有书与茱萸曰。理随事变。宽廓非外。事得理融。寂寥非内。僧达书了。便问茱萸。如何是宽廓非外。茱萸曰。问一答百也无妨。曰如何是寂寥非内。茱萸曰。睹对声色。不是好手。僧又问长沙。长沙瞪目视之。僧又进后语。长沙乃闭目示之。僧又问赵州。赵州作吃饭势。僧又进后语。赵州以手作拭口势。后僧举似师。师曰。此三人。不谬为吾弟子(蒋山懃云。南泉虽则养子之缘。其奈怜儿不觉丑。殊不知这三人。一人有目无足。一人有足无目。一人足目俱无。虽然如是。皆可与南泉为师。为甚如此。理事分明)○南泉山下。有一庵主。人谓曰。近日南泉和尚出世。何不去礼见。庵主曰。非但南泉出世。直饶千佛出兴。我亦不去。师闻乃令赵州去勘。赵州去。便设拜。庵主不顾。赵州从西过东。又从东过西。庵主亦不顾。赵州曰。草贼大败。遂拽下帘子。便归举似师。师曰。我从来疑着这汉。次日师与沙弥。携茶一瓶盏三只到庵。掷向地上。乃曰。昨日底。昨日底。庵主曰。昨日底是甚么。师於沙弥背上。拍一下曰。赚我来。赚我来。拂袖便回(雪窦显云。大小南泉赵州。被这个檐板汉勘破了　沩山喆云。庵主坐观胜败。大小南泉赵州。向净地上吃交智海禾云。是即是。庵主即解把定封疆。不能同生同死。赵州礼拜时。但云。这贼我识得你了也。待伊从东过西。从西过东。拽拄杖趂出庵。且看赵州。别有什么伎俩)○上堂。道个如如。早是变了也。今时师僧。须向异类中行。归宗曰。虽行畜生行。不得畜生报。师曰。孟八郎汉。又恁么去也(德山密云。南泉中毒也　琅琊觉云。山僧不然。遇水吃水。遇草吃草。焉知畜生行　法华举云。且道作么生是异类中行。石牛长卧三春雾。木马时嘶秋夜泉　天奇瑞云。戴角披毛。须是亲到此地始得。若是妄去钻研决定不能奈何。兹者但念水草。余无所知。是个当家人。方说着实话。且道。变则异类。不变又作么生。不见道。孟八郎又恁么去)○上堂。文殊普贤。昨夜三更相打。每人与二十棒趁出院也。赵州曰。和尚棒教谁吃。师曰。且道王老师。过在甚处。赵州礼拜而出(云门偃代云。深领和尚慈悲。某甲归衣钵下。得个安乐。又代云。与众除害　报慈遂云且道。赵州休去。是肯南泉。不肯南泉　夹山龄云。南泉一期逞俊。争奈平地起堆。赵州虽是觌面投机。不觉脑门着地　昭觉勤云。南泉动弦。赵州别曲。苦痛苍天。寒山拾得。若是崇宁则不然。灯笼露柱。昨夜起佛见法见。各与二十棒。令归本位去也。或有个出云。和尚棒教谁吃。只对他道。落宾落主　径山杲颂云。南泉无过。口能招祸。赵州礼拜。草贼大败。径山不管。结案据欵。文殊普贤。且过一边)○师因至庄所。庄主预备迎奉。师曰。老僧居常出入不与人知。何得排办如此。庄主曰。昨夜土地报道。和尚今日来。师曰。王老师。修行无力。被鬼神觑见。侍者便问。和尚既是善知识。为甚么被鬼神觑见。师曰。土地前更下一分饭(因圣颕云。南泉被这僧一问。不免向鬼窟里作活计　云居锡云。是赏伊是罚伊。只如土地觑见。是南泉。不是南泉　翠岩真云。众中多有道。苏嚧苏嚧。便是土地前一分饭如斯理论。深屈古人。何故。只知枝词蔓说。不知南泉道理。诸人要会么。执之失度必入邪路。放之自然体无去住　天童觉云。老僧当时若见庄主与么道。便与捉住云。放汝不得。何故。不见道。来说是非者。便是是非人)○师有时曰。江西马祖说即心即佛。王老师不恁么道。不是心。不是佛。不是物。恁么道还有过么。赵州礼拜而出。时有一僧。随问赵州曰。上座礼拜便出。意作么生。赵州曰。汝却问取和尚。僧乃问。适来谂上座意作么生。师曰。他却领得老僧意旨(黄龙心云。古人恁么道。譬若管中窥豹。但见一班。设使入林不动草。入水不动波。犹是骑马向冰棱上行。若是射雕底手。何不向蛇头揩痒。透关者试辩看。良久云。鸳鸯绣出自金针　径山杲云。两个老汉。虽善靴里动指。殊不知傍观者丑　楚石琦云。南泉赵州。总被这僧一状领过)○黄檗。与师为首座。一日棒钵。向师位上坐。师入堂见。乃问曰。长老甚么年中行道。黄檗曰。威音王已前。师曰。犹是王老师儿孙在。下去。黄檗便过第二位坐。师便休(沩山佑云。欺敌者亡。仰山云。不然。须知黄檗有陷虎之机。沩山云。子见处得与么长　雪窦显云。可惜王老师。只见锥头利。我当时若作南泉。待伊道威音王已前。即便於第二位坐。令黄檗一生起不得。虽然如此。也须救取南泉　云峰悦云。后来丛林中多有商量。或道。黄檗有陷虎之机。南泉有杀虎之用。若作与么说话。诚实苦哉。殊不知。这老贼有年无德。吃饭坐处。也不依本分。若向云峰门下。说甚威音王已前。王老师更大直须吃棒趂出　径山杲云。何待问他甚年行道。才入堂。见他在主位。便捧钵向第二位坐。直饶黄檗有陷虎之机。拟向甚处施设)○师一日问黄檗。黄金为世界。白银为壁落。此是甚么人居处。黄檗曰。是圣人居处。师曰。更有一人。居何国土。黄檗乃叉手立。师曰。道不得。何不问王老师。黄檗却问。更有一人。居何国土。师曰。可惜许○师问黄檗。定慧等学。明见佛性。此理如何。黄檗曰。十二时中。不依倚一物。师曰。莫是长老见处么。黄檗曰。不敢。师曰。浆水钱且置。草鞋钱。教阿谁还(沩山佑问仰山。莫是黄檗构南泉不得么。仰山云。不然。须知黄檗有陷虎之机。沩山云。子见处得与么长　保福展云。若无沩仰。埋没着黄檗　五祖戒云。仰山大似为蛇画足　云峰悦云。若不同床睡。焉知被底穿　大沩智云。欺敌者亡　径山杲云。路逢剑客须呈剑。不是诗人不献诗　楚石琦云。又是逢便宜。又是落便宜)○乃击木三下。僧放下斧子归僧堂。师归法堂。良久。却入僧堂。见僧在衣钵下坐。师曰。赚杀人○问。师归丈室。将何指南。师曰。昨夜三更失却牛。天明起来失却火○师因东西两堂。争猫儿。师遇之。白众曰。道得即救取猫儿。道不得即斩却也。众无对。师便斩之。赵州自外归。师举前语示之。赵州乃脱履。安头上而出。师曰。子若在。即救得猫儿也(雪峰存问德山。南泉斩猫。意旨如何。德山以拄杖便打趂出。复召云。会么。雪峰云。不会。德山云。我与么老婆。犹自不会　保福展云。虽然如是。也即是破草鞋　翠岩芝云。大小赵州。祇可自救　雪窦显颂南泉斩猫云。两堂俱是杜禅和。拨动烟尘不奈何。赖得南泉能举令。一刀两段任偏颇。颂赵州戴鞋云。公案圆来问赵州。长安城里任闲游。草鞋头戴无人会。归到家山便即休大沩智云。南泉据令而行。赵州见机而作。虽然如是。未免挂人唇吻。大圆要与南泉把手共行。遂拈拂子云。若道得即夺取去。众无语。乃云。啼得血流无用处。不如缄口过平生　万峰蔚云。两堂首座。无定乱之机。南泉乃有安邦之手。看他正令才行。谁敢当场开口。赵州救得猫儿。来迟未为好手。嵩山拂袖便行。且道救也不救天奇瑞云闲时安排底。簇锦攒花。及至临时。却似泥塑木雕。你等诸人。俱到南泉。为个甚么提起数珠云。是什么。于今禅和子。不看当机正令。只在斩不斩处生情立见。所以蹉过南泉大命。你看英灵自然各别。亦不论你闲言。便以本分事露出。所以方允。若不如是。尽是盲人摸象)○师在方丈。与杉山向火次。师曰。不用指东指西。直下本分事道来。杉山插火箸叉手。师曰。虽然如是。犹较王老师一线道○有僧问讯叉手而立。师曰。太俗生。其僧便合掌。师曰。太僧生。僧无对(径山杲云。合掌太僧生。叉手又俗气。总不恁么时。尊体无顿处。有巴鼻。唵苏噜苏噜。悉哩悉哩。喝一喝云。是甚么。近来王令稍严。不许搀行夺市　楚石琦云。叉手太俗。合掌太僧。不僧不俗。谁敢安名。检点将来。也是垛生招箭。且道。落在这僧分上。落在南泉分上)○一僧洗钵次。师乃夺却钵。其僧空手而立。师曰。钵在我手里。汝口喃喃作么。僧无对○师因入菜园见一僧。师乃将瓦子打之。其僧回顾。师乃翘足。僧无语。师便归方丈。僧随后入。问讯曰。和尚适来。掷瓦子打某甲。岂不是警觉某甲。师曰。翘足又作么生。其僧无对(后有僧。问石霜诸云。南泉翘足。意作么生。石霜举手云。还恁么也无)○上堂。王老师卖身去也。还有人买么。一僧出曰。某甲买。师曰。不作贵。不作贱。汝作么生买。僧无对(赵州谂代云。明年与和尚。缝一领布衫　卧龙球代云。属某甲去也　禾山殷代云。是何道理　雪窦显云。虽然作家竞买。要且不解输机。且道南泉还肯么。雪窦也拟酬个价。直令南泉进且无门。退亦无路。良久云。别处容和尚不得　笑岩宝云。这卖身话。历代尊宿拈提。相酬价者甚多。只是终不能奈何得伊。山僧今日也斩新出个价。直教南泉。此身更属已不得。属人不得。作宾不得。作主不得。待云不作贵。不作贱。汝作么生买。只向伊云。且请和尚。暂回方丈吃茶)○师曰。三世诸佛不知有。猫奴白牯却知有(大沩智云。三世诸佛既不知有。狸奴白牯又何曾梦见灼然须知向上有知有底人始得。且作么生是知有底人。吃官酒卧官街。当处死当处埋。沙场无限英雄汉。堆山积岳露尸骸　径山杲颂云。三世诸佛不知有。老老大大外边走。眼皮盖尽五须弥。大洋海里翻筋斗。狸奴白牯却知有。瀑布不溜青山走。却笑无端王老师。错认簸箕作熨斗)○师与归宗麻谷同去。参礼南阳国师。师於路上。画一圆相曰。道得即去。归宗便於圆相中坐。麻谷作女人拜。师曰。恁么则不去也。归宗曰。是甚么心行。师乃相唤便回。更不去礼国师(报慈遂云。只如南泉恁么道。是肯语。是不肯语　云居锡云。比来去礼国师。南泉为甚么却相唤回。且道。古人意作么生　泐潭英云。学般若菩萨。须到这个田地始得。如金盘里盛珠。不拨而自转然虽如是只如南泉道与么则不去也。利害在甚么处。还有人道得么。试出来道看。如无。山僧与你下个注脚。良久云。不入洪波里。争显弄潮人　中峰本云。南泉画地为牢。归宗堕坑落堑。麻谷恭而无礼。点检将来。一人眼空四海。一人舌拄梵天。一人入地狱如箭)○师在山上作务。僧问。南泉路向甚么处去。师拈起鎌子曰。我这茆鎌子。三十钱买得。曰不问茆鎌子。南泉路向甚么处去。师曰。我使得正快○有一座主辞师。师问。甚么处去。对曰。山下去。师曰。第一不得谤王老师。对曰。争敢谤和尚。师乃喷嚏曰。多少。座主便出去(云居膺云。非师本意　曹山寂云。赖也　石霜诸云。不为人斟酌　长庆棱云。晴领话　云居锡云。座主当时出去。是会不会)○师一日掩方丈门。将灰围却门外曰。若有人道得即开。或有祇对。多未惬师意。赵州曰。苍天。师便开门○师玩月次。僧问。几时得似这个去。师曰。王老师二十年前。亦恁么来。曰即今作么生。师便归方丈○陆亘大夫问。弟子从六合来。彼中还更有身否。师曰。分明记取举似作家。曰和尚不可思议。到处世界成就。师曰。适来总是大夫分上事○陆大夫。异日谓师曰。弟子亦薄会佛法。师便问。大夫十二时中。作么生。曰寸丝不挂。师曰。犹是阶下汉。师又曰。不见道。有道君王。不纳有智之臣○上堂次陆大夫曰。请和尚。为众说法。师曰。教老僧。作么生说。曰和尚岂无方便。师曰。道他欠少甚么。曰为甚么有六道四生。师曰。老僧不教他○陆大夫与师。见人双陆。指骰子曰。恁么不恁么。正恁么信彩去时如何。师拈起骰子曰。臭骨头十八○陆又问。弟子家中。有一片石。或时坐或时卧。如今拟镌作佛。还得否。师曰得。曰莫不得否。师曰。不得(云岩晟云。坐即佛。不坐即非佛　洞山价云。不坐即佛。坐即非佛　保福展云。南泉看楼打楼。云岩洞山。一起一倒　五祖戒云。南泉只解移风。不解易俗。云岩洞山。梦中说梦　天童觉云。转功就位。转位就功。还他洞上父子。且道。南泉意作么生。直是针锥不入　五祖演云。夫为善知识者。须明决择。为什么他人道得也道得。他人道不得也道不得。还知南泉落处么。白云与你注破。得又是谁道来。不得又是谁道来　高峰妙云。南泉恁么祇对。正所谓圣人无常心。以百姓心为心也　天奇瑞云。陆亘大夫。向这石头上坐卧不安。仔细检点将来。皆是自不守分。不是南泉争得风光遍界。恁么便恁么。不恁么便不恁么。若不具眼。总是泥里洗土块。云岩证据。洞山交互。方见得打鼓弄琵琶。相逢两会家　笑岩宝云。许多尊宿空说道理。不能直下截断大夫惑。我当时是南泉。只向大夫道。未镌作佛时。唤伊作个甚么)○赵州问。道非物外。物外非道。如何是物外道。师便打。赵州捉住棒曰。已后莫错打人去。师曰。龙蛇易辨。衲子难谩(雪窦显云。赵州如龙无角。似蛇有足。当时不管尽法无民。直须吃棒了趂出)○师唤院主。院主应诺。师曰。佛九十日。在忉利天。为母说法。时优填王。思佛。请目连。运神通三转。摄匠人往彼雕佛像。祇雕得三十一相。为甚么梵音相雕不得。院主问。如何是梵音相。师曰。赚杀人○师问维那。今日普请作甚么。对曰。拽磨。师曰。磨从你拽。不得动着磨中心树子。维那无语(保福展代云。比来拽磨。如今却不成　法眼益代云。恁么即不拽也)○一日有大德。问师曰。即心是佛又不得。非心非佛又不得。师意如何。师曰。大德且信即心是佛便了。更说甚么得与不得。祇如大德吃饭了。从东廊上西廊下。不可总问人得与不得也○师住庵时。有一僧到庵。师向伊道。我上山去作务。待斋时。作饭自吃了。送一分上来。少时其僧自作饭吃了。却一时打破家事。就床卧。师待不见来。便归庵见僧卧。师亦就伊边卧。僧便起去。师住后曰。我往前住庵时。有个灵利道者。直至如今不见(五祖戒云。也是贫儿思旧债　翠岩芝云。两个汉。前不至村。后不至店　径山杲颂云。南泉打破闲家具。浩浩诸方作话看。今日为君重举过。明明历历不瞒顸　高峰妙云。南泉虽则步步踏实。未免随人起倒。这僧纵解饱食高眠。决定不知饭是米做。高峰恁么告报。设有一字妄虚。永堕拔舌地狱)○师拈起球子问僧。那个何似这个。对曰。不似。师曰。甚么处见那个便道不似。僧曰。若问某甲见处。和尚放下手中物。师曰。许你具一只眼○陆大夫。向师道。肇法师也甚奇怪解道天地与我同根。万物与我一体。师指庭前牡丹花曰。大夫。时人见此一株花。如梦相似。大夫罔测(保宁勇代大夫拍手云。阿谁得到这般田地　黄龙心举问僧云。南泉恁么道。如何得见与我一体。僧举起坐具。黄龙云。举则易。见还难。毗卢顶上天风寒。峨峨直下苍龙窟。谁敢觑着　昭觉勤云。陆亘手攀金锁。南泉八字打开。直得七珍八宝。罗列目前。乃竖起拂子云。天地一指。万物一马。通身是口。分踈不下　径山杲云。若向理上看。非但南泉谩他陆亘大夫一点不得。亦未摸着他脚跟下一茎毛在。若向事上看。非但陆亘大夫。谩他南泉一点不得。亦未梦见他汗臭气在。或有出来道大小径山说理说事。只向他道。但向理事上会取　楚石琦云。大众还会么。你若向天地同根万物一体上会。落在肇法师圈缋里。若向理事上会。又落在妙喜葛藤中。总无自由分。只如南泉指牡丹。向陆亘道。大夫。时人见此一株花。如梦相似。你毕竟如何会。天宁不惜眉毛。为你诸人下个注脚。平芜尽处是青山。行人更在青山外　天奇瑞云。大夫情上生情。句上猜句。所以到烈焰红炉。徒劳摸[打-丁+索]。欲要死人知见断人命根。须是向石火电光中施机。方不辜负从上佛祖。若不恁么。尽是灭胡种族。固南泉举金刚王宝剑。当头直截。免得尽大地人。只在这鬼窟里为奇。不知丧本逐末。手指香炉云。会么。时人见此香炉。如梦相似　笑岩宝云。南泉老汉。被大夫将个墼子一磕。直得无穷宝藏。罄囊倒出)○陆大夫。辞归宣城治所。师问。大夫去彼将何治民。曰以智慧治民。师曰。恁么则彼处生灵。尽遭涂炭去也○师入宣州。陆大夫出迎接。指城门曰。人人尽唤作瓮门。未审和尚唤作甚么门。师曰。老僧若道。恐辱大夫风化。曰忽然贼来时作么生。师曰王老师罪过○大夫又问。大悲菩萨。用许多手眼。作甚么。师曰。祇如国家。又用大夫作甚么○师洗衣次。僧问。和尚犹有这个在。师拈起衣曰。争奈这个何(报慈遂云。且道。是一个。是两个)○师问僧良钦。空劫中。还有佛否。对曰有。师曰。是阿谁。对曰。良钦。师曰。居何国土。良钦无语○师问僧。不思善。不思恶。思总不生时。还我本来面目来。曰无容止可露(洞山价云还曾将示人么)○师问座主。你与我讲经得么。曰某甲与和尚讲经。和尚须与某甲说禅始得。师曰。不可将金弹子。博银弹子去。曰某甲不会。师曰。汝道空中一片云。为复钉钉住。为复藤缆着○僧辞。问曰。学人到诸方。有人问。和尚近日作么生。未审如何祇对。师曰。但向道。近日解相扑。曰作么生。师曰。一拍双泯○师将顺世。第一座问。和尚百年后。向甚么处去。师曰。山下作一头水牯牛去。首座曰。某甲随和尚去。还得也无。师曰。汝若随我。即须衔取一茎草来。
