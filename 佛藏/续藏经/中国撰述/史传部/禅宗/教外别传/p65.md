<!-- { "loadSidebar": true } -->
　　知府葛郯居士。字谦问。号信斋。少擢上第。玩意禅悦。首谒无庵全禅师求指南。无庵令究即心即佛。久无所契。请曰。师有何方便。使某得入。无庵曰。居士太无厌生。已而佛海来居剑池公因从游。乃举无庵所示之语。请为众普说。佛海发挥之曰。即心即佛眉拖地。非心非佛双眼横蝴蝶梦中家万里。子规枝上月三更。留旬日而后返。一日举不是心不是佛不是物。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。佛海报曰。此事非纸笔可既。居士能过我。当有所闻矣。遂复至虎丘。佛海迎之曰。居士见处。止可入佛境界。入魔境界犹未得在。公加礼不已。佛海正容曰。何不道金毛跳入野狐窟。公乃痛领。尝问诸禅曰。夫妇二人相打。通儿子作证。且道。证父即是。证母即是。或庵体禅师着语曰。小出大遇。淳熙六年。守临川。八年感疾。一夕忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作生死会。则去道远矣。语毕端坐而化。

　　径山宝印禅师(华藏民法嗣)

　　临安府径山别峰宝印禅师。嘉州李氏子。从德山清素得度。具戒后。听华严起信。既尽其说。弃依密印於中峰。一日密印举。僧问岩头。起灭不停时如何。岩头叱曰。是谁起灭。师启悟即首肯。会圆悟归昭觉。密印遣师往省。因随众入室。圆悟问。从上诸圣。以何接人。师竖拳。圆悟曰。此是老僧用底。作么生是从上诸圣用底。师以拳挥之。圆悟亦举拳相交。大笑而止○后至径山谒大慧。大慧问。甚处来。师曰西川。大慧曰。未出剑门关。与汝三十棒了也。师曰。不合起动和尚。大慧忻然。扫室延之。

　　楚安慧方禅师(文殊道法嗣)

　　潭州楚安慧方禅师。本郡许氏子。参道禅师於大别。未几改寺为神霄宫。附商舟过湘南。舟中闻岸人操乡音。厉声云叫那。由是有省。即说偈曰。沔水江心唤一声。此时方得契平生。多年相别重相见。千圣同归一路行。

　　文殊思业禅师(文殊道法嗣)

　　常德府文殊思业禅师。世为屠宰。一日戮猪次。忽洞彻心源。即弃业为比丘。述偈曰。昨日夜叉心。今朝菩萨面。菩萨与夜叉。不隔一条线。往见文殊。文殊曰。你正杀猪时。见个甚么。便乃剃头行脚。师遂作鼓刀势。文殊喝曰。这屠儿。参堂去。师便下参堂。

　　待制潘良贵居士(佛灯珣法嗣)

　　待制潘良贵居士。字义荣。年四十。回心祖闱。所至挂钵。随众参扣。后依佛灯。久之不契。因诉曰。某祇欲死去时如何。佛灯曰。好个封皮。且留着使用。而今不了。不当后去。忽被他换却封皮。卒无整理处。公又以南泉斩猫儿话。问曰。某看此甚久。终未透彻。告和尚慈悲。佛灯曰。你祇管理会别人家猫儿。不知走却自家狗子。公於言下如醉醒。

　　无为守缘禅师(泐潭明法嗣)

　　汉州无为随庵守缘禅师。本郡人。姓史氏。年十三病目。去依栖禅慧目能禅师。圆具。出峡至宝峰。值宝峰上堂。举永嘉曰。一月普现一切水。一切水月一月摄。师闻释然领悟。

　　云居德升禅师(龙翔珪法嗣)

　　南康军云居顽庵德升禅师。汉州何氏子。谒文殊道禅师。问佛法省要。文殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。文殊曰莫错。师退参三年。方得旨趣。往见佛性。机不投。入闽至鼓山礼觐。便问。国师不跨石门句。意旨如何。竹庵应声喝曰。闲言语。师即领悟。

　　狼山慧温禅师(龙翔珪法嗣)

　　通州狼山萝庵慧温禅师。福州人。姓郑氏。徧参诸老。晚依竹庵於东林。未几竹庵谢事。复谒高庵悟。南华炳。草堂清。皆蒙赏识。会竹庵徙闽之乾元。师归省次。竹庵问。情生智隔。想变体殊。不用停囚长智。道将一句来。师乃释然。述偈曰。拶出通身是口。何妨骂雨诃风。昨夜前村猛虎。咬杀南山大虫。竹庵首肯。

　　中际善能禅师(云居悟法嗣)

　　福州中际善能禅师。严陵人。往来龙门云居有年。未有所证。一日普请择菜次。高庵忽以猫儿。掷师怀中。师拟议。高庵拦胸踏倒。於是大事洞明。

　　云居自圆禅师(云居悟法嗣)

　　南康军云居普云自圆禅师。绵州雍氏子。出关南下。历扣诸大尊宿。始诣龙门。一日於廊庑间。睹绘胡人有省。夜白高庵。高庵举法眼偈曰。头戴貂鼠帽。腰悬羊角锥。语不令人会。须得人译之。复策火示之曰。我为汝译了也。於是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。高庵遣师依佛眼。佛眼谓曰。吾道东矣。

　　长芦守仁禅师(乌巨行法嗣)

　　真州长芦且庵守仁禅师。越之上虞人。依雪堂於乌巨。闻普说曰。今之兄弟做工夫。正如习射。先安其足。后习其法。后虽无心。以久习故。箭发皆中。喝一喝曰。只今箭发也。看看。师不觉倒身作避箭势。忽大悟。

　　何山然首座(道场辩法嗣)

　　安吉州何山然首座。姑苏人。侍正堂之久。入室次。正堂问。猫儿为甚么偏爱捉老鼠。曰物见主眼卓竖。正堂欣然。因命分座。

　　东山吉禅师(道场琳法嗣)

　　临江军东山吉禅师。因李朝请。与甥芗林居士向公子諲谒之。遂问。家贼恼人时如何。师曰。谁是家贼。李竖起拳。师曰。贼身已露。李曰。莫荼糊人好。师曰。赃证见在。李无语。

　　南岳下十七世(临济下十三世)
　　净慈昙密禅师(教忠光法嗣)

　　临安府净慈混源昙密禅师。天台卢氏子。习台教。弃参大慧於径山。谒雪巢一。此庵元。入闽。留东西禅。无省发。之泉南教忠。俾悦众。解职归前资。偶举香严击竹因缘。豁然契悟。述偈呈教忠。教忠举。玄沙未彻语诘之无滞。教忠曰。子方可见妙喜。即辞往梅阳。服勤四载。

　　净慈彦充禅师(东林颜法嗣)

　　临安府净慈肯堂彦充禅师。於潜盛氏子。首参大愚宏智正堂大圆。后闻东林谓众曰。我此间别无玄妙。祇有木札羹铁钉饭。任汝咬嚼。师窃喜之。直造谒。陈所见解。东林曰。据汝见处。正坐在鉴觉中。师疑不已。将从前所得底。一时扬下。一日闻僧举南泉道。时人见此一株华如梦相似。默有所觉。曰打草祇要蛇惊。次日入室。东林问。那里是岩头密启其意处。师曰。今日捉败这老贼。东林曰。达磨大师性命。在汝手里。师拟开口。蓦被拦胸一拳。忽大悟。直得汗流浃背。点首自谓曰。临济道。黄檗佛法无多子。岂虚语邪。遂呈颂曰。为人须为彻。杀人须见血。德山与岩头。万里一条铁。东林然之。

　　智者真慈禅师(东林颜法嗣)

　　婺州智者元庵真慈禅师。潼川人。姓李氏。游讲肆。听讲圆觉。至四大各离。今者妄身当在何处。毕竟无体。实同幻化。因而有省。作颂曰。一颗明珠。在我这里。拨着动着。放光动地。以呈诸讲师。无能晓之者。归以呈其师。遂举狗子无佛性话诘之。师曰。虽百千万亿公案。不出此颂也。其师以为不逊。乃叱出。师因南游。至庐山圆通挂搭。时卍庵为西堂。为众入室。举僧问云门。拨尘见佛时如何。云门曰。佛亦是尘。师随声便喝。以手指胸曰。佛亦是尘。师复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之。

　　鼓山安永禅师(西禅需法嗣)

　　福州鼓山木庵安永禅师。闽县吴氏子。谒懒庵於云门。一日入室。懒庵曰。不问有言。不问无言。世尊良久。不得向世尊良久处会。随后便喝。倐然契悟。作礼曰。不因今日问。争丧目前机。懒庵许之。

　　剑门安分庵主(西禅需法嗣)

　　南剑州剑门安分庵主。少与木庵。同隶业安国。后依懒庵。未有深证。辞谒径山大慧。行次江干。仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵迎之。付以伽棃。

　　吴十三道人(开善谦法嗣)

　　建宁府仙州山吴十三道人。每以己事扣诸禅。及开善归结茆於其左。遂往给侍。绍兴庚申三月八日夜。适然启悟。占偈呈开善曰。元来无缝罅。触着便光辉。既是千金宝。何须弹雀儿。开善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　天童咸杰禅师(天童华法嗣)

　　庆元府天童密庵咸杰禅师。福州郑氏子。徧参知识。后谒应庵。於衢之明果。应庵孤硬难入。屡遭呵。一日应庵问。如何是正法眼。师遽答曰。破沙盆。应庵颔之。

　　侍郎李浩居士(天童华法嗣)

　　侍郎李浩居士。字德远。号正信。幼阅首楞严经。如游旧国。志而不忘。持橐后造明果。投诚入室。应庵揕其胸曰。侍郎死后。向甚么处去。公骇然汗下。应庵喝出。公退参。不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。应庵见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈缋后。却来这里吃拳头。

　　华藏有权禅师(道场全法嗣)

　　常州华藏伊庵有权禅师。临安昌化祁氏子。十八岁。礼佛智裕禅师于灵隐。时无庵为第一座。室中以从无住本建一切法问之。师久而有省。答曰。暗里穿针。耳中出气。无庵可之。遂密付心印。尝夜坐达旦。行粥者至。忘展钵。邻僧以手触之。师感悟。为偈曰。黑漆昆仑把钓竿。古帆高挂下惊湍。芦华影里弄明月。引得盲龟上钓船。佛智尝问。心包太虚。量廓沙界时如何。师曰。大海不宿死尸。佛智抚其座曰。此子他日当据此座。呵佛骂祖去在。师自是埋藏头角。益自韬晦。游历湖湘江淛几十年。依应庵於归宗。参大慧於径山。无庵住道场。招师分座说法。於是声名隐然。

　　教外别传卷十
　　教外别传卷十一(沩仰宗)
　　南岳下三世
　　沩山灵佑禅师(百丈海法嗣)

