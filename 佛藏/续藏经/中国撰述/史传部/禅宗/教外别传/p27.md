<!-- { "loadSidebar": true } -->
　　赵州观音院(亦曰东院)从谂禅师。曹州郝乡人。姓郝氏。抵池阳。参南泉。值南泉偃息。而问曰。近离甚处。师曰。瑞像。南泉曰。还见瑞像么。师曰。不见瑞像。祇见卧如来。南泉便起坐问。汝是有主沙弥。无主沙弥。师曰。有主沙弥。南泉曰。那个是你主。师近前躬身曰。仲冬严寒。伏惟和尚尊候万福。南泉器之。许其入室○他日问南泉。如何是道。南泉曰。平常心是道。师曰。还可趣向也无。南泉曰。拟向即乖。师曰。不拟争知是道。南泉曰。道不属知。不属不知。知是妄觉。不知是无记。若真达不疑之道。犹如太虚。廓然荡豁。岂可强是非邪。师於言下悟理。(圆悟勤颂云。遇饭吃饭。遇茶吃茶。千重百匝。四海一家。解却粘。去却缚。言无言。作无作。廓然本体等虚空。风从虎兮云从龙　径山杲颂云。劝君不用苦劳神。唤作平常转不亲。冷淡全然没滋味。一回举着一回新　沩山果云。恁么也不得。不恁么也不得。恁么不恁么时如何。竖起拂子云。鲸吞海水尽。露出珊瑚枝　灵隐岳云。青天白日。悟个什么。咄咄。骊珠击碎苍龙窟　元叟端云。南泉被赵州一问。直得分踈不下。赵州被南泉一坐。至今抬身不起。两个汉总有过处。诸人检点得出。许你真达不疑之道)乃往嵩岳瑠璃坛纳戒。仍返南泉○一日。问南泉曰。知有底人。向甚么处去。南泉曰。山前檀越家。作一头水牯牛去。师曰。谢师指示。南泉曰。昨夜三更月到窗(云峰悦云若不是南泉。洎被打破蔡州)○南泉曰。今时人须向异类中行始得。师曰。异即不问。如何是类。南泉以两手拓地。师近前一踏踏倒。却向涅盘堂里叫曰。悔悔。南泉令侍者问。悔个甚么。师曰。悔不更与两踏○南泉上堂。师出问。明头合暗头合。南泉便下座归方丈。师曰。这老和尚。被我一问。直得无言可对。首座曰。莫道和尚无语好。自是上座不会。师便打一掌曰。此掌合是堂头老汉吃(五祖戒云。正贼走了。逻踪人吃棒。又云。南泉当断不断。返招其乱　云居舜云。诸人作么生会。有底便道。首座落他绻缋。与么会。又争得。山僧道。赵州大似傍若无人　天奇瑞云。入就者不知而出。出就者不知而入。徐六担板。各见一边。自有明眼人证据在。所以得时夸经纪时收好种田。还知以己妨人遭他毒手者么。十〔个〕埋伏真可羡。隔江斗智。又何如)○师到黄檗。黄檗见来。便闭方丈门。师乃把火於法堂内。叫曰。救火救火。黄檗开门捉住曰。道道。师曰。贼过后张弓(保福展云。黄檗有头无尾。赵州有尾无头　雪窦显云。直是好笑。笑须三十年。忽有个衲僧问雪窦。笑。个什么。笑贼过后张弓　五祖戒云。黄檗只会买贱。不会卖贵。赵州因祸致福)○到宝寿。宝寿见来。於禅床上背坐。师展坐具礼拜。宝寿下禅床。师便出(保福展云。保寿忘头失尾。赵州平地上吃扑)○又到道吾。才入堂。道吾曰。南泉一只箭来也。师曰看箭。道吾曰。过也。师曰。中(雪窦显云。二俱作家。盖是道吾赵州二俱不作家。箭锋不相拄。直饶齐发齐中。也只是个射垛汉　报慈遂云。且道二大老相见。还有优劣也无。若检点得出。许你於中字上有个入处)○又到茱萸。执拄杖。於法堂上。从东过西。茱萸曰。作甚么。师曰。探水。茱萸曰。我这里一滴也无。探个甚么。师以杖倚壁便下(琅琊觉云。势败奴欺主。年衰鬼弄人　保宁勇颂云。逐步移筇探浅深。果然沧海碧沉沉。一双足迹分明在。将谓归家不可寻　沩山喆云。赵州善能探水。不犯波澜。茱萸一滴也无。争奈关防不得　径山杲云。钩在不疑之地。颂云。深浅聊将拄杖探。忽然平地起波澜。倾湫倒岳惊天地。到海方知彻底乾　天童华云。茱萸一滴也无。滔天白浪。赵州以拄杖靠壁。不犯波澜。虽然二老同死同生。争奈山僧未肯放过)○师将游五台。有大德作偈留曰。无处青山不道场。何须策杖礼清凉。云中纵有金毛现。正眼观时非吉祥。师曰。作么生是正眼。大德无对。(法眼益代云。请上座领某甲情　同安显代云。是上座眼)师自此道化。被於北地。众请住观音院○扫地次僧问。和尚是大善知识。为甚么扫地。师曰。尘从外来。曰既是清净伽蓝。为甚么有尘。师曰。又一点也○师与官人游园次。兔见乃惊走。遂问。和尚是大善知识。兔见为甚么走。师曰。老僧好杀○僧辞。师曰。甚处去。曰诸方学佛法去。师竖起拂子曰。有佛处不得住。无佛处急走过。三千里外逢人。不得错举。曰与么则不去也。师曰。摘杨花摘杨花(径山杲云。有佛处不得住。生铁秤槌被虫蛀。无佛处急走过。撞着嵩山破灶堕。三千里外逢人。不得错举。两个石人相耳语。恁么则不去也。此语已遍天下。摘杨花摘杨花。唵摩尼达哩吽[口*癹]咤　灵隐岳举大慧语了云。大慧老人尽力。只道得到这里。还知香山落处么。铁山崩倒。压银山盘走珠兮珠走盘。密密鸳鸯闲绣出。金针。终不与人看　楚石琦云。妙喜老祖唱之於前。天宁远孙和之於后。门前。种莴苣。莴苣生火筯。火筯开莲花。莲花结木瓜。木瓜忽然颠落地。撒出无数无数脂麻。何也。且要入拍)○问。承闻和尚亲见南泉。是否。师曰。镇州出大萝卜头(径山杲颂云。参见南泉王老师。镇州萝卜更无私。拈来塞断是非口。雪曲阳春非楚词)○大众晚参。师曰。今夜答话去也。有解问者出来。时有一僧。便出礼拜。师曰比来抛砖引玉。却引得个墼子(保寿沼云。射虎不真。徒劳没羽　长庆棱问。觉铁觜那。僧才出礼拜。为什么便将为墼子。觉云。适来那边亦有人恁么问。长庆云。向伊道什么。觉云。亦向伊恁么道　雪窦显云。灵利汉。闻举便知落处。然虽如此。放过觉铁觜。夫宗师语不虚发。出来必是作家。因什么抛砖引墼。诸禅德。要识赵州么。从前汗马无人识。只要重论盖代功　昭觉勤云。诸方尽道。赵州得逸群之用。一期施设。不妨自在。这僧要击节扣关。闪电光中。卒着手脚不办。觉铁觜能近取譬。不坠宗风。法眼有通方鉴才。便知落处。敢问诸人。既是宗师。为甚么抛砖。只引得个墼子)○上堂。金佛不度炉。木佛不度火。泥佛不度水。真佛内里坐。菩提涅盘。真如佛性。尽是贴体衣服。亦名烦恼。实际理地甚么处着。一心不生。万法无咎。汝但究理坐看。三二十年。若不会。截取老僧头去。梦幻空华。徒劳把捉。心若不异。万法一如。既不从外得。更拘执作么。如羊相似。乱拾物安向口里。老僧见药山和尚道。有人问着。但教合取狗口。老僧亦教合取狗口。取我是垢。不取我是净。一似猎狗专欲得物吃。佛法在甚么处。千人万人。尽是觅佛汉子。於中觅一个道人无。若与空王为弟子。莫教心病最难医。未有世界。早有此性。世界坏时。此性不坏。一从见老僧后。更不是别人。祇是个主人公。这个更向外觅作么。正恁么时。莫转头换脑。若转头换脑。即失却也。僧问。承师有言。世界坏时。此性不坏。如何是此性。师曰。四大五阴。曰此犹是坏底。如何是此性。师曰。四大五阴(法眼益云。是一个两个。是坏不坏。且作么生会。试断看　雪窦显颂云。泥佛不度水。神光照天地。立雪如未休。何人不雕伪。金佛不度垆。人来访子湖。牌中数个字。清风何处无。木佛不度火。常思破灶堕。杖子忽击着。方知孤负我　径山杲云。军营里大王。颂云。九十七种妙相。顾陆丹青难状。赵州眼目精明。觑见心肝五脏)○师因老宿问。近离甚处。曰滑州。老宿曰。几程到这里。师曰。一跶到。老宿曰。好个捷疾鬼。师曰。万福大王。老宿曰。参堂去。师应喏喏○尼问。如何是密密意。师以手搯之。尼曰。和尚犹有这个在。师曰。却是你有这个在(高峰妙颂云。猛虎深藏浅草窠。几回明月入烟萝。顶门纵有金刚眼。未免当头蹉过他)○问。如何是宾中主。师曰。山僧不问妇。曰如何是主中宾。师曰。山僧无丈人○有僧游五台。问一婆子曰。台山路向甚么处去。婆曰。蓦直去。僧便去。婆曰。好个师僧。又恁么去。后有僧举似师。师曰。待我去勘过。明日师便去问。台山路向甚么处去。婆曰。蓦直去。师便去。婆曰。好个师僧。又恁么去。师归院谓僧曰。台山婆子。为汝勘破了也(报慈遂云。前来僧也恁么道。赵州去也恁么道。甚么处是勘破婆子处。又云。非唯被赵州勘破。亦被这僧勘破　琅琊觉云。大小赵州。去这婆子手里。丧身失命。然虽如此。错会者多　沩山喆云。天下衲僧。只知问路老婆。要且不知脚下泥深。若非赵州老人。争显汗马功高　高峰妙云。这个公案。若据诸方判断。赵州勘破婆子。若据高峰点检将来。正是婆子勘破赵州。毕竟以何为验。以手指云。蓦直去　天奇瑞云。首身者知其首。而不知其卖。卖身者只知其卖。而不知其首。鳱鹊遭弹。空通其喜。渥马受缰。徒夸其俊。岂不见古人云。刚被。时人知住处。又移茅舍入深居　径山信云。台山路上少这婆子不得。自从赵州勘破后。直至如今草漫漫地。东倒西擂。颂云。台山婆台山婆。死去十分没奈何。开眼受人穿鼻孔。恶人自有恶人魔)○问。恁么来底人。师还接否。师曰。接。曰不恁么来底。师还接否。师曰。接。曰恁么来者从师接。不恁么来者如何接。师曰。止止不须说。我法妙难思○师因出。路逢一婆。婆问。和尚住甚么处。师曰。赵州东院西。婆无语。师归问众僧。合使那个西字。或言东西字。或言栖泊字。师曰。汝等总作得盐铁判官。曰和尚为甚恁么道。师曰。为汝总识字(清凉钦别众僧云。已知去处)○问。如何是囊中宝。师曰。合取口(清凉钦别云。莫说似人)○有一婆子。令人送钱。请转藏经。师受施利了。却下禅床转一匝。乃曰。传语婆。转藏经已竟。其人回举似婆。婆曰。比来请转全藏。如何祇为转半藏。(报慈遂云。甚么处是欠半藏处。且道。那婆子具甚么眼。便与么道　径山杲云。众中商量道。如何是那半藏。或云。再绕一匝。或弹指一下。或咳嗽一声。或喝一喝。或拍一拍。恁么见解。只是不识羞。若是那半藏。莫道赵州更绕一匝。直饶百千万亿匝於婆子分上。只得半藏。设使更绕须弥山百千万亿匝。於婆子分上。亦只得半藏。假饶天下老和尚。共如是绕百千万亿匝。於婆子分上。也只得半藏。设使山河大地森罗万象。若草若木。各具广长舌相。异口同音。从今日转到尽未来际。於婆子分上。亦只得半藏。诸人要识婆子么。良久云。鸳鸯绣出从君看。不把金针度与人)○因僧侍次。遂指火问曰。这个是火。你不得唤作火。老僧道了也。僧无对。复策起火曰。会么。曰不会。师曰。此去舒州。有投子和尚。汝往礼拜问之。必为汝说。因缘相契。不用更来。不相契却来。其僧到投子。投子问。近离甚处。曰赵州。投子曰。赵州有何言句。僧举前话。投子曰。汝会么。曰不会。乞师指示。投子下禅床。行三步却坐。问曰会么。曰不会。投子曰。你归举似赵州。其僧却回举似师。师曰还会么。曰不会。师曰。投子与么不较多也○有新到。谓师曰。某甲从长安来。横担一条拄杖。不曾拨着一人。师曰。自是大德拄杖短。(同安显别云。老僧这里。不曾见恁么人)僧无对(法眼益代云。呵呵。同安显代云。也不短)○僧写师真呈。师曰。且道似我不似我。若似我。即打杀老僧。不似我。即烧却真。僧无对(报慈遂代云。留取供养)○问。如何是祖师西来意。师曰。庭前栢树子。曰和尚莫将境示人。师曰。我不将境示人。曰如何是祖师西来意。师曰。庭前栢树子(径山杲云。庭前栢树子。今日重新举打破赵州。关特地寻言语。既是打破关。为什么却寻言语。当初将谓茅长短。烧了元来地不乎　楚石琦云。庭前栢树子。天下杜禅和。只管寻枝叶。还曾梦见么。四海幸然清似镜。莫来平地起风波)○问僧。发足甚处。曰雪峰。师曰。雪峰有何言句示人。曰寻常道尽十方世界。是沙门一只眼。你等诸人。向甚处屙。师曰。阇黎若回。寄个锹子去(保福展云。南有雪峰。北有赵州　雪窦显云。这僧既不从雪峰来。可惜赵州锹子　琅琊觉云。众中有云。寄锹去。埋却雪峰。若道寄钵盂去。便道盛粥饭用狂解梦见。作么商量。不是僧繇手。谩说学丹青)○师谓众曰。我向行脚到南方。火炉头有个无宾主话。直至如今。无人举着○上堂。至道无难。唯嫌拣择。才有语言。是拣择。是明白。老僧不在明白里。是汝还护惜也无。时有僧问。既不在明白里。护惜个甚么。师曰。我亦不知。僧曰。和尚既不知。为甚道不在明白里。师曰。问事即得。礼拜了退(雪窦显云。赵州倒退三千。颂云。至道无难。言端语端。一有多种。二无两般。天际日上月下。槛前山深水寒。髑髅识尽喜何立。枯木龙吟消未乾。难难。拣择明白君自看)○别僧问。至道无难。唯嫌拣择。是时人窠窟否。师曰。曾有人问我。老僧直得五年分踈不下(云窦显云。识语不能转。死却了也。好与二十棒。这棒须有分付处。若辨不出。且放此话大行　天童觉颂云。五年分踈不下。一句元无缝罅。只知推过商量。谁信分明酬价。玲珑底相知。卤莽底相讶。宁可与晓事人相骂。不可共不晓事人说话)○又问。至道无难。唯嫌拣择。如何是不拣择。师曰。天上天下唯我独尊。曰此犹是拣择。师曰。田厍奴。甚处是拣择。僧无语(无庵全颂云。当门一脉透长安。游子空嗟行路难。不是人前夸俏措。金槌击碎万重关)○问至道无难。唯嫌拣择。才有语言。是拣择。和尚如何为人。师曰。何不引尽此语。僧曰。某甲祇念得到这里。师曰。至道无难。唯嫌拣择(白云端颂云。驱山塞海也寻常。所至文明始是王。但见皇风成一片。不知何处有封疆)○问。如何是道。师曰。墙外底。曰不问这个。师曰。你问那个。曰大道。师曰。大道透长安(天奇瑞云。这僧只解问路。不知当面蹉过。赵州贪渡行人。那妨失却船钱。大众会么。宜乎静坐。仔细评论)○上堂。兄弟若从南方来者。即与下载。若从北方来者。即与上载。所以道。近上人问道即失道。近下人问道即得道○师因与文远行。乃指一片地曰。这里好造个巡铺。文远便去路傍立曰。把将公验来。师遂与一掴。文远曰。公验分明过○师与文远论义曰。斗劣不斗胜。胜者输果子。文远曰。请和尚立义。师曰。我是一头驴。文远曰。我是驴胃。师曰。我是驴粪。文远曰。我是粪中虫。师曰。你在彼中作甚么。文远曰。我在彼中过夏。师曰。把将果子来(五祖戒云。祸不单行　琅琊觉云。赵州文远。也是萧何置律　径山杲云。文远在驴粪中过夏。面赤不如语直。赵州贪他少利。嬴得个胡饼。检点将来。也是普州人送贼。毕竟如何。鹅王择乳。素非鸭类　楚石琦云。当时文远。待赵州老汉道我是一头驴。便道输却胡饼了也。老汉取胡饼就手夺却便行)○新到参。师问。甚么处来。曰南方来。师曰。佛法尽在南方。汝来这里作甚么。曰佛法岂有南北邪。师曰。饶汝从雪峰云居来。祇是个担板汉(崇寿稠云。和尚是据客置主人)○问。如何是佛。师曰。殿里底。曰殿里者。岂不是泥龛塑像。师曰。是。曰如何是佛。师曰。殿里底○问。学人乍入丛林。乞师指示。师曰。吃粥了也未。曰吃粥了也。师曰。洗钵盂去。其僧忽然省悟(云门偃云。且道有指示无指示。若言有。赵州向伊道个什么。若言无。有僧为甚悟去　雪窦显云。我不似云门为蛇画足。直言向你道。问者如虫御木。答者偶尔成文。然虽与么。瞎却衲僧眼。作么生免得此过。诸仁者要会么。还你赵州吃粥也未。拈却这僧吃粥了。雪窦与你拄杖子归堂　云峰悦云。云门与么道。大似为黄门栽须。与蛇画足。云峰则不然。这僧於此悟去。入地狱如箭射　黄龙心云。云门雪窦。虽则善能锄强辅弱。舍富从贫。要且不能安家立国。乃问僧。只如上座朝来。亦吃粥亦洗钵。而今是迷是悟。其僧礼拜起。师唤近前。我有一柄拂。与汝归堂　龙门远云。山僧今日吃粥了也。洗钵盂了也。只是不悟。既是为善知识。为甚么不悟。还会么。岂可唤钟作瓮。终不指鹿为马。善人难犯。水银无假。冷地忽然觑破。管取一时放下　径山杲云。云门大似阿修罗王。托动三有大城。诸烦恼海。随后喝云。寐语作么　楚石琦云。诸仁者。要见云门则易。要见妙喜则难。誵讹在什么处。剑去久矣。尔方刻舟)○上堂。才有是非。纷然失心。还有答话分也无。僧举似洛浦。洛浦扣齿。又举似云居。云居曰何必。僧回举似师。师曰。南方大有人丧身失命。曰请和尚举。师才举前语。僧指傍僧曰。这个师僧。吃却饭了。作恁么语话。师休去○问。久向赵州石桥。到来祇见略彴。师曰。汝祇见略彴。且不见石桥。曰如何是石桥。师曰。度驴度马。(天奇瑞云。言不涉玄。旨无不妙。荡荡然胡越皆亲。表表地江山一致。虽然如是。易分雪里粉。难辨墨中煤)曰如何是略彴。师曰。个个度人。后有如前问。师如前答。又僧问。如何是石桥。师曰。过来过来(云居锡云。赵州为当扶石桥。扶略彴)○师闻沙弥喝参向侍者。曰教伊去。侍者乃教去。沙弥便珍重。师曰。沙弥得入门。侍者在门外(云居锡云。甚么处。是沙弥入门。侍者在门外。这里若会得。便见赵州)○问僧。甚么处来。曰从南来。师曰。还知有赵州关否。曰须知有不涉关者。师曰。这贩私盐汉○问如何是西来意。师下禅床立曰。莫祇这个便是否。师曰。老僧未有语在○问菜头。今日吃生菜。吃熟菜。菜头拈起菜呈之。师曰。知恩者少。负恩者多○问。狗子还有佛性也无。师曰。无。曰上至诸佛。下至蝼蚁。皆有佛性。狗子为甚么却无。师曰。为伊有业识在(翠岩芝云。说有说无。两彩一赛。如今作么生　五祖演颂云。赵州露刃剑。寒霜光焰焰。拟欲问如何。分身作两段　高峰妙云。大小赵州。拈出一粒巴豆子。搅恼衲僧肠肚。设有吞吐得者。亦不免丧身失命。何故。急急如律令)○师问一婆子。甚么处去。曰偷赵州笋去。师曰。忽遇赵州。又作么生。婆便与一掌。师休去(雪窦显云。好掌。更下两掌。也无勘处　五祖演云。赵州休去。作么商量。白云露个消息。贵要诸人共知。婆子虽行正令。一生不了。赵州被打两掌。咬定牙关。婆子可谓去路一身轻似叶赵州高名千古重如山　径山信云。夜眠侵晓起。更有不眠人。婆子一掌。赵州犹如哑子吃黄瓜。虽然。这婆子。也是看孔着楔。未是好手)○师一日。於雪中卧曰。相救相救。有僧便去身边卧。师便起去(翠岩芝云。此僧在赵州绻里。还有人出得么　天童华云。这僧如虫御木。要见赵州。天地悬殊。有般瞎汉便道。报恩扶强不扶弱。殊不知我王库内。无如是刀。喝一喝)○问。如何是赵州一句。师曰。老僧半句也无。曰岂无和尚在。师曰。老僧不是一句○师问新到。曾到此间么。曰曾到。师曰。吃茶去。又问僧。僧曰。不曾到。师曰。吃茶去。后院主问曰。为甚么曾到也云吃茶去。不曾到也云吃茶去。师召院主。主应喏。师曰。吃茶去(保福展云。赵州惯得其便　镜清怤举问僧。作么生会。僧便去。镜清云。邯郸学唐步　雪窦显云。这僧不是邯郸人。为甚学唐步。若辨得出。与汝茶吃　黄龙新云。赵州吃茶。宗门奇特。到与不到。是白拈贼)○问。二龙争珠。谁是得者。师曰。老僧祇管看(雪窦显云。看即不无。争即不得。且道扶这僧扶赵州)○问。空劫中还有人修行也无。师曰。汝唤甚么作空劫。曰无一物是。师曰。这个始称得修行。唤甚么作空劫。僧无语○问。如何是玄中玄。师曰。汝玄来多少时邪。曰玄之久矣。师曰。阇黎若不遇老僧。几被玄杀○问。万法归一。一归何所。师曰。老僧在青州。作得一领布衫。重七斤(昭觉勤云。摩酰三眼。一句洞明。似海朝宗。千途共辙。虽然如是。更有一着在。忽有问蒋山。万法归一。一归何处。只对他道。饥来吃饭。困来眠　高峰妙云。赵州一段绵密工夫。风吹不入。雨打不湿。惜乎不解相体裁衣。翻成钝置。高峰则不然。忽有问。万法归一。一归何处。只向他道。我二十年前。曾向这里。打失一只眼睛。至今指鹿为马。大众且道。与古人相去多少　元叟端云。赵州好语。要且不赴来机。中峰则不然。万法归一。一归何处。至大四年。西山洪水泛涨。一夜冲倒三座石桥山门头石师子。作大哮吼。山河大地。悉皆震动。你辈贪眠汉子。知甚东西南北　金粟悟云。我不似赵州委曲。如有问万法归一。一归何处。劈脊便棒。不惟直截。抑且免置伊向万法归一一归何处躲根)○师在东司上。见远侍者过。蓦召文远。文远应诺。师曰。东司上。不可与汝说佛法○僧辞。师问。甚么处去。曰雪峰去。师曰。雪峰忽若问。和尚有何言句。汝作么生祇对。曰某甲道不得。请和尚道。师曰。冬即言寒。夏即道热。又曰。雪峰更问汝毕竟事作么生。僧又曰。道不得。师曰。但道亲从赵州来。不是传语人。其僧到雪峰。一依前语祇对。雪峰曰。也须是赵州始得(玄沙备闻云。大小赵州。败阙也不知云居锡云。甚么处是赵州败阙。若检得出。是上座眼)○问。如何是祖师意。师敲床脚。僧曰。祇这莫便是否。师曰。是即脱取去○问。如何是毗卢圆相。师曰。老僧自幼出家。不曾眼花。曰岂不为人。师曰。愿汝常见毗卢圆相○官人问。和尚还入地狱否。师曰。老僧末上入。曰大善知识。为甚么入地狱。师曰。我若不入。阿谁教化汝○真定帅王公。携诸子入院。师坐而问曰。大王会么。王曰。不会。师曰。自小持斋身已老。见人无力下禅床。王尤加礼重。翌日令客将传语。师下禅床受之。侍者曰。和尚见大王来。不下禅床。今日军将来。为甚么却下禅床。师曰。非汝所知。第一等人来。禅床上接。中等人来。下禅床接末等人来。三门外接○因侍者报大王来也。师曰。万福大王。侍者曰。未到在。师曰。又道来也(黄龙南云。头头漏泄。罕遇仙陀。侍者只解报客。不知身在帝乡。赵州入草求人。不觉浑身泥水　白云端云。其僧虽然罔措。争奈王令已行。王令既行。则海晏河清一句。作么生道。野老不知尧舜力。冬冬打鼓祭江神)○师到一庵主处问。有么有么。庵主竖起拳头。师曰。水浅不是泊船处。便行。又到一庵主处问。有么有么。庵主亦竖起拳头。师曰。能纵能夺。能杀能活。便作礼(云居舜云。赵州当时。甚生意气。虽然如是。要且鼻孔在二庵主手里　昭觉勤云。佛祖命脉。列圣钳锤。换斗移星。经天纬地。有般汉未出窠窟。只管道。舌头在赵州口里。殊不知自己性命。已属他人。若能握向上纲宗。与二庵主相见。便可以定龙蛇别缁素。正好着力。还知赵州落处么。切忌颟〔顶〕　龙门远云。庵主一等竖拳。赵州因甚肯一个。不肯一个。且道得失在什么处。赵州勘破几多阿师。庵主过了几多寒暑。要识赵州么。拍禅床左边一下。要识二庵主么。拍禅床右边一下。还有检点得出么。良久云。易开终始口。难保岁寒心　沩山果云。泣露千般草。吟风一样松。为什么肯一个不肯一个。若向这里见得。释迦不先。弥勒不后。坐断要津。天长地久。苟或未然。月庵为诸人下个注脚。良久云。若不如是。争知如是　元叟端云。这个公案。诸方错判者甚多。山僧论实不论虚。上庵主截铁斩钉。下庵主和泥合水。大小赵州。识甚好恶)○问僧。一日看多少经。曰或七八。或十卷。师曰。阇黎不会看经。曰和尚一日看多少。师曰。老僧一日。祇看一字○文远侍者。在佛殿礼拜次。师见。以拄杖打一下曰。作甚么。侍者曰礼佛。师曰。用礼作甚么。侍者曰。礼佛也是好事。师曰。好事不如无(中峰本云。文远云拜佛也是好事。不妨软顽。赵州云好事不如无。话堕了也。要知赵州老人话堕处么待伊磕破脑门。即向你道)○上堂。正人说邪法。邪法悉皆正。邪人说正法。正法悉皆邪。诸方难见易识。我这里易见难识○问如何是赵州。师曰。东门西门南门北门(径山杲云。这僧问赵州。赵州答赵州。得人一马。还人一牛。人平不语。水平不流。会么。受恩深处宜先退。得意浓时便好休　楚石琦云。尽这僧神通跳赵州关不过。大丈夫汉。当众决择。未到弓折箭尽。即便拱手归降。何不着一转语。教他纳欵去。且道。得着个什么语)○问。初生孩子。还具六识也无。师曰。急水上打球子。僧却问投子。急水上打球子。意旨如何。投子曰。念念不停留○问。和尚姓甚么。师曰。常州有。曰甲子多少。师曰。苏州有○问十二时中。如何用心。师曰。汝被十二时辰使。老僧使得十二时。乃曰。兄弟莫久立。有事商量。无事向衣钵下坐穷理好。老僧行脚时。除二时粥饭。是杂用心处。除外更无别用心处。若不如是。大远在○僧问。如何是古佛心。师曰。三个婆子排班拜○问。如何是不迁义。师曰。一个野雀儿。从东飞过西○问。学人有疑时如何。师曰。大宜。小宜曰大疑。师曰。大宜东北角。小宜僧堂后○问。栢树子还有佛性也无。师曰。有。曰几时成佛。师曰。待虚空落地时。曰虚空几时落地。师曰。待栢树子成佛时○问。如何是毗卢师。师便起立。僧曰。如何是法身主。师便坐。僧礼拜。师曰。且道坐者是。立者是○师谓众曰。你若一生不离丛林。不语五年十载。无人唤你作痖汉。已后佛也不柰你何。你若不信。截取老僧头去○师因赵王问。师尊年有几个齿在。师曰。祇有一个。王曰。争吃得物。师曰。虽然一个。下下齩着○师寄拂子与王曰。若问何处得来。但说。老僧平生用不尽者。
