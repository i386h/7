<!-- { "loadSidebar": true } -->
　　隆兴府黄龙牧庵法忠禅师。四明姚氏子。习台教。悟一心三观之旨。未能泯迹。徧参名宿。至龙门。观水磨旋转。发明心要。乃述偈曰。转大法轮。目前包裹。更问如何。水推石磨。呈佛眼。佛眼曰。其中事作么生。师曰。涧下水长流。佛眼曰。我有末后一句。待分付汝。师即掩耳而去。

　　乌巨道行禅师(龙门远法嗣)

　　衢州乌巨雪堂道行禅师。处州叶氏子。依泗州普照英禅师得度。去参佛眼。一日闻举玄沙筑着脚指话。遂大悟。

　　白杨法顺禅师(龙门远法嗣)

　　抚州白杨法顺禅师。绵州文氏子。依止佛眼。闻普说举傅大士心王铭云。水中盐味。色里胶青。决定是有。不见其形。师於言下有省。后观宝藏迅转。顿明大法。趋丈室作礼。呈偈曰。顶有异峰云冉冉。源无别派水泠泠。游山未到山穷处。终被青山碍眼睛。佛眼笑而可之。

　　云居法如禅师(龙门远法嗣)

　　南康军云居法如禅师。丹丘胡氏子。依护国瑞禅师。祝发登具。徧参淛右诸宗匠。晚至龙门。以平日所证白佛眼。佛眼曰。此皆学解。非究竟事。欲了生死。当求妙悟。师骇然谛信。一日命主香积。以道业未办固辞。佛眼勉曰。姑就职。其中大有人为汝说法。未几晨兴开厨门。望见圣僧。契所未证。即白佛眼。佛眼曰。这里还见圣僧么。师诣前问讯。叉手而立。佛眼曰。向汝道。大有人为汝说法。

　　归宗正贤禅师(龙门远法嗣)

　　南康军归宗真牧正贤禅师。潼川陈氏子。游成都。依大慈秀公。习经论。凡典籍过目成诵。秀称为经藏子。出蜀谒诸尊宿。后扣佛眼。一日入室。佛眼举殷勤抱得旃檀树语。声未绝。师顿悟。佛眼曰。经藏子漏逗了也。自是与师商确渊奥。亹亹无尽。佛眼称善。因手书真牧二字授之。

　　道场明辩禅师(龙门远法嗣)

　　安吉州道场正堂明辩禅师。本郡俞氏子。谒诸名宿。至西京少林。闻僧举佛眼以古诗发明罽宾王斩师子尊者话曰。杨子江头杨柳春。杨华愁杀渡江人。一声羌笛离亭晚。君向潇湘我向秦。师默有所契。即趋龙门求入室。佛眼问。从上祖师。方册因缘。许你会得。忽举拳曰。这个因何唤作拳。师拟对。佛眼筑其口曰。不得作道理。於是顿去知见○室中垂问曰。猫儿为甚么爱捉老鼠。又曰。板鸣因甚么狗吠○师家风严冷。初机多惮之。因赞达磨曰。升元阁前懡[怡-台+罗]。洛阳峰畔乖张。皮髓传成话杷。只履无处埋藏。不是一番寒彻骨。争得梅华扑鼻香。雪堂行。一见大称赏曰。先师犹有此人在。只消此赞。可以坐断天下人舌头。

　　世奇首座(龙门远法嗣)

　　世奇首座者。成都人也。徧依师席。晚造龙门。一日燕坐瞌睡间。群蛙忽鸣。误听为净发版响。亟趋往。有晓之者曰。蛙鸣非版也。师恍然。诣方丈剖露。佛眼曰。岂不见罗睺罗。师遽止曰。和尚不必举。待去自看。未几有省。乃占偈曰。夜中闻版响。觉后虾蟇啼。虾蟇与版响。山岳一时齐。由是益加参究。洞臻玄奥。佛眼命分座。师固辞曰。此非细事也。如金针刺眼。毫发若差。眼则破矣。愿生生居学地。而自煅炼。佛眼因以偈美之。

　　给事冯楫居士(龙门远法嗣)

　　给事冯楫济川居士。自壮扣诸名宿。最后居龙门。从佛眼远禅师再岁。一日同远。经行法堂。偶童子趋庭吟曰。万象之中独露身。远拊公背曰。好聻。公於是契入。绍兴丁巳。除给事。会大慧禅师。就明庆开堂。大慧下座。公挽之曰。和尚每言於士大夫前曰。此生决不作这虫豸。今日因甚却纳败缺。大慧曰。尽大地是个杲上座。你向甚处见他。公拟对。大慧便掌。公曰。是我招得。越月特丐祠坐夏径山。榜其室曰不动轩。一日大慧升座。举药山问石头曰。三乘十二分教。某甲粗知。承闻南方直指人心见性成佛。实未明了。伏望慈悲示诲。石头曰。恁么也不得。不恁么也不得。恁么不恁么总不得。你作么生。药山罔措。石头曰。子缘不在此。可往江西见马大师去。药山至马祖处。亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。药山大悟。大慧拈罢。公随至方丈曰。适来和尚所举底因缘。某理会得了。大慧曰。你如何会。公曰。恁么也不得。苏嚧娑婆诃。不恁么也不得。[口*悉]哩娑婆诃。恁么不恁么总不得。苏嚧[口*悉]哩娑婆诃。大慧印之以偈曰。梵语唐言。打成一块。咄哉俗人。得此三昧。公后知邛州。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。至二十三年秋。乞休致。预报亲知。期以十月三日报终。至日。令后厅置高座。见客如平时。至辰巳间。降阶望阙肃拜。请漕使摄邛事。着僧衣履踞高座。嘱诸官吏及道俗。各宜向道。扶持教门。建立法幢。遂拈拄杖。按膝蜕然而化。漕使请曰。安抚去住如此自由。何不留一颂以表罕闻。公张目索笔书曰。初三十一。中九下七。老人言尽。龟哥眼赤。竟尔长往。

　　石头自回禅师(大随静法嗣)

　　台州钓鱼台石头自回禅师。本郡人也。世为石工。虽不识字。志慕空宗。每求人口授法华。能诵之。弃家投大随。供扫洒。寺中令取崖石。师手不释锤凿。而诵经不辍口。大随见而语曰。今日硿磕。明日硿磕。死生到来。作甚折合。师愕然。释其器设礼。愿闻究竟法。因随至方丈。大随令且罢诵经。看赵州勘婆因缘。师念念不去心。久之。因凿石。石稍坚。尽力一锤。瞥见火光。忽然省彻。走至方丈礼拜。呈颂曰。用尽工夫。浑无巴鼻。火光迸散。元在这里。大随忻然曰。子彻也。复献赵州勘婆颂曰。三军不动旗闪烁。老婆正是魔王脚。赵州无柄铁扫帚。扫荡烟尘空索索。大随可之。遂授以僧服。人以其为石工。故有回石头之称也。

　　护圣居静禅师(大随静法嗣)

　　潼川府护圣愚丘居静禅师。成都杨氏子。年十四。礼白马安慧为师。闻南堂道望。遂往依焉。南堂举香严枯木里龙吟话。往返酬诘。师於言下大悟。一日南堂问曰。莫守寒岩异草青。坐却白云宗不妙。汝作么生。师曰。直须挥剑。若不挥剑。渔父栖巢。南堂矍然曰。这小厮儿。师珍重便行。

　　剑门南修道者(大随静法嗣)

　　剑门南修道者。淳厚之士也。自大随一语契投。服勤不怠。归谒崇化赟禅师。坐次。赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾。

　　尚书莫将居士(大随静法嗣)

　　莫将尚书。字少虚。家世豫草分宁。因官西蜀。谒南堂静禅师。咨决心要。南堂使其向好处提撕。适如厕。俄闻秽气。急以手掩鼻。遂有省。即呈以偈曰。从来姿韵爱风流。几笑时人向外求。万别千差无觅处。得来元在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡僧笑点头(径山信云。莫尚书向鼻尖头。摸得些臭气。便扬出熏人。南堂老汉。好与三十棒。何故。养子不教父之过。颂云。摸得黄金特地愁。支离纵好漫风流。当时若作今时用。截断尚书臭鼻头)。

　　龙图王萧居士(大随静法嗣)

　　龙图王萧居士。字观复。留昭觉日。闻开静板声有省。问南堂曰。某有个见处。才被人问却。开口不得。未审过在甚处。南堂曰。过在有个见处。南堂却问。朝旆几时到任。公曰。去年八月四日。南堂曰。自按察几时离衙。公曰。前月二十。南堂曰。为甚么道开口不得。公乃契悟。

　　径山智策禅师(云岩游法嗣)

　　临安府径山涂毒智策禅师。天台陈氏子。十九造国清。谒寂室光。洒然有省。次谒大圆於明之万寿。大圆问曰。甚处来。师曰。天台来。曰见智者大师么。师曰。即今亦不少。曰因甚在汝脚跟下。师曰。当面蹉过。大圆曰上人不耘而秀。不扶而直。一日辞去。大圆送之门。拊师背曰。宝所在近。此城非实。师颔之。往豫章。谒典牛。道由云居。风雪塞路。坐阅四十二日午初版声铿然。豁尔大悟。及造门。典牛独指师曰。甚处见神见鬼来。师曰。云居闻版声来。典牛曰。是甚么。师曰。打破虚空。全无柄靶。典牛曰。向上事未在。师曰。东家暗坐。西家厮骂。典牛曰。崭然超出佛祖。他日起家一麟足矣。

　　左丞范冲居士(圆通旻法嗣)

　　左丞范冲居士。字致虚。由翰苑。守豫章。过圆通。谒旻禅师。茶罢曰。某行将老矣。堕在金紫行中。去此事稍远。圆通呼内翰。公应喏。圆通曰。何远之有。公跃然曰乞师再垂指诲。圆通曰。此去洪都有四程。公伫思。圆通曰。见即便见。拟思即差。公乃豁然有省。

　　枢密吴居厚居士(圆通旻法嗣)

　　枢密吴居厚居士。拥节归锺陵。谒圆通旻禅师曰。某顷赴省。试过此。过赵州关。因问前住讷老。透关底事如何。讷曰。且去做官。今不觉五十余年。旻曰。曾明得透关底事么。公曰。八次经过。常存此念。然未甚脱洒在。旻度扇与之曰。请使扇。公即挥扇。旻曰。有甚不脱洒处。公忽有省。曰便请末后句。旻乃挥扇两下。公曰。亲切亲切。旻曰。吉獠舌头三千里。

　　中丞卢航居士(圆通旻法嗣)

　　中丞卢航居士。与圆通拥炉次。公问。诸家因缘。不劳拈出。直截一句。请师指示。圆通厉声指曰。看火。公急拨衣。忽大悟。谢曰。灼然佛法无多子。圆通喝曰。放下着。公应喏喏。

　　左司都贶居士(圆通旻法嗣)

　　左司都贶居士。问圆通曰。是法非思量分别之所能解。当如何凑泊。圆通曰。全身入火聚。公曰。毕竟如何晓会。圆通曰。蓦直去。公沈吟。圆通曰。可更吃茶么。公曰不必。圆通曰。何不恁么会。公契旨曰。元来太近。圆通曰。十万八千。公占偈曰。不可思议。是大火聚。便恁么去。不离当处。圆通曰。咦。犹有这个在。公曰。乞师再垂指示。圆通曰。便恁么去。铛是铁铸。公顿首谢之。

　　冶父道川禅师(净因成法嗣)

　　无为军冶父实际道川禅师。昆山狄氏子。初为县之弓级。闻东斋谦首座。为道俗演法。往从之。习坐不倦。一日因不职遭笞。忽於杖下大悟。遂辞职依谦。

　　南岳下十六世(临济下十二世)
　　教忠弥光禅师(径山杲法嗣)

