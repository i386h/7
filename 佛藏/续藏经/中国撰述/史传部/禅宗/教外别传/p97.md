<!-- { "loadSidebar": true } -->
　　明州奉化县布袋和尚。形裁腲鮾。蹙额皤腹。出语无定。寝卧随处。常以杖荷一布囊并破席。凡供身之具。尽贮囊中。入廛肆聚落。见物则乞。或酰醢鱼菹。才接入口。分少许投囊中。时号长汀子○一日有僧。在师前行。师乃拊其背。僧回首。师曰。乞我一文钱。曰道得即与汝一文。师放下布袋。叉手而立○白鹿和尚问。如何是布袋。师便放下布袋。曰如何是布袋下事。师负之而去○先保福和尚问。如何是佛法大意。师放下布袋叉手。保福曰。为祇如此。为更有向上事。师负之而去○师在街衢立。有僧问。和尚在这里作甚么。师曰。等个人。曰来也来也。(归宗柔别云。归去来)师曰。汝不是这个人。曰如何是这个人。师曰。乞我一文钱○有偈曰。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿○又有偈曰。一钵千家饭。孤身万里游。青目睹人少。问路白云头○梁贞明三年丙子三月。师将示灭。於岳林寺东廊下。端坐盘石。而说偈曰。弥勒真弥勒。分身千百亿。时时示时人。时人自不识。偈毕安然而化。其后复现于他州。亦负布袋而行。

　　法华志言大士

　　法华志言大士。寿春许氏子。留讲肆久之。一日读云门录。忽契悟。未几。宿命遂通。独语笑。口吻嗫嚅。日常不辍。世传诵法华。因以名之○丞相吕许公。问佛法大意。师曰。本来无一物。一味却成真○集仙王质问。如何是祖师西来意。师曰。青山影里泼蓝起。宝塔高吟撼晓风。又曰。请法华烧香。师曰。未从斋戒觅。不向佛边求○国子助教徐岳。问祖师西来意。师曰。街头东畔底。徐曰。某甲未会。师曰。三般人会不得○僧问。师凡邪圣邪。遂举手曰。我不在此住。

　　扣冰澡先古佛

　　扣冰澡先古佛。建宁新丰翁氏子。初以讲说。为众所归。弃谒雪峰。手携凫茈一包酱一器献之。雪峰曰。包中是何物。师曰凫茈。雪峰曰。何处得来。师曰。泥中得。雪峰曰。泥深多少。师曰。无丈数。雪峰曰。还更有么。曰转有转深。又问。器中何物。曰酱。雪峰曰。何处得来。曰自合得。雪峰曰。还熟也未。曰不较多。雪峰异之。曰子异日必为王者师○后自鹅湖。归温岭结庵。(今为永丰寺)继居将军岩。二虎侍侧。神人献地。为瑞岩院。夏则衣楮。冬则扣冰而浴。故世人号为扣冰古佛○后住灵曜。上堂。四众云臻。教老僧说个甚么。便下座○有僧。烧炭积成火龛。曰请师入此修行。曰真玉不随流水化。琉璃争夺众星明。曰莫祇这便是么。曰且莫认奴作郎。曰毕竟如何。曰梅华腊月开○天成戊子。应闽主之召。延居内堂。敬拜曰。谢师远降。赐茶次。师提起橐子曰。大王会么。曰不会。曰人王法王。各自照了。留十日。以疾辞。至十二月二日。沐浴升堂。告众而逝。

　　千岁宝掌和尚

　　千岁宝掌和尚。中印度人也。周威烈十二年丁卯。降神受质。左手握拳。七岁祝发乃展。因名宝掌。魏晋间。东游此土。入蜀礼普贤。留大慈。常不食。日诵般若等经千余卷。有咏之者曰。劳劳玉齿寒。似迸岩泉急。有时中夜坐。阶前神鬼泣。一日谓众曰。吾有愿。住世千岁。今年六百二十有六。故以千岁称之。次游五台。徙居祝融峰之华严。黄梅之双峰。庐山之东林。寻抵建邺。会达磨入梁。师就扣其旨。开悟。武帝高其道腊。延入内庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷。至天竺。往鄮峰。登太白。穿雁荡。盘礴於翠峰七十二庵。回赤城。憩云门法华诸暨渔浦赤符大岩等处。返飞来。栖止石窦。有行尽支那四百州。此中徧称道人游之句。时贞观十五年也。后居浦江之宝严。与朗禅师友善。每通问遣。白犬驰往。朗亦以青猿为使令。故题朗壁曰。白犬衔书至。青猿洗钵回。显庆二年正旦。手塑一像。至九日像成。问其徒慧云曰。此肖谁。云曰。与和尚无异。即澡浴易衣趺坐。谓云曰。吾住世已一千七十二年。今将谢世。听吾偈曰。本来无生死。今亦示生死。我得去住心。他生复来此。顷时嘱曰。吾灭后六十年。有僧来取吾骨勿拒。言讫而逝。入灭五十四年。有刺浮长老。自云门至塔所。礼曰。冀塔洞开。少选塔户果启。其骨连环若黄金。浮即持往秦望山。建窣堵波奉藏。以周威烈丁卯。至唐高宗显庆丁巳。考之实一千七十二年。抵此土。岁历四百余。

　　法顺大师

　　法顺大师。姓杜氏。世传文殊化身也。降灵於雍州万年县。神迹炳着。不可胜纪。尝作法身颂曰。怀州牛吃禾。益州马腹胀。天下觅医人。灸猪左膊上(天奇瑞云。金刚之坚未为坚。如意之贵未为贵。左右观之。风吹不入。前后观之。雨洒不着。所以法华云。幽固深远。无人能到)。

　　未详法嗣
　　实性大师

　　实性大师。因同参芙蓉训禅师至。上堂。以右手拈拄杖。倚放左边。良久曰。此事若不是芙蓉师兄。也大难委悉。便下座。

　　茶陵郁山主

　　茶陵郁山主。不曾行脚。因庐山有化士至。论及宗门中事。教令看僧问法灯。百尺竿头如何进步。法灯曰恶。凡三年。一日乘驴度桥。一踏桥板而堕。忽然大悟。遂有颂曰。我有神珠一颗。久被尘劳关锁。今朝尘尽光生。照破山河万朵。因兹更不游方。师乃白云端和尚得度师。端有赞曰。百尺竿头曾进步。溪桥一踏没山河。从兹不出茶川上。吟啸无非啰哩啰。

　　僧肇法师

　　僧肇法师。遭秦王难。临就刑。说偈曰。四大元无主。五阴本来空。将头临白刃。犹似斩春风(玄沙备云。大小肇法师。临死犹寱语)。

　　禅月贯休禅师

　　禅月贯休禅师。有诗曰。禅客相逢祇弹指。此心能有几人知。大随和尚举问曰。如何是此心。师无对(归宗柔代云。能有几人。知)。

　　先净照禅师

　　先净照禅师。问楞严大师。经中道。若能转物。即同如来。若被物转。即名凡夫。祇如升元阁。作么生转。严无对(汾阳昭代云彼此老大)。

　　公期和尚

　　公期和尚。因往罗汉。路逢一骑牛公子。师问。罗汉路向甚么处去。公拍牛曰。道道。师喝曰。这畜生。公曰。罗汉路向甚么处去。师却拍牛曰。道道。公曰。直饶恁么。犹少蹄角在。师便打。公拍牛便走。

　　唐朝因禅师

　　唐朝因禅师。微时。尝运槌击土次。见一大块。戏槌猛击之应碎。豁然大悟(后有老宿。闻云。尽山河大地。被因禅师一击百杂碎)。

　　法海立禅师

　　处州法海立禅师。因朝廷有旨。革本寺为神霄宫。师升座谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则圣君垂旨。更僧寺作神霄。佛头上添个冠儿。算来有何不可。山僧今日。不免横檐拄杖。高挂钵囊。向无缝塔中安身立命。於无根树下啸月吟风。一任乘云仙客驾鹤高人。来此咒水书符。叩牙作法。他年成道。白日上升。堪报不报之恩。以助无为之化。祇恐不是玉。是玉也大奇。然虽如是。且道。山僧转身一句。作么生道。还委悉么。掷下拂子。竟尔趋寂。

　　楼子和尚

　　楼子和尚。不知何许人也。遗其名氏。一日偶经游街市间。於酒楼下。整袜带次。闻楼上人唱曲云。你既无心我也休。忽然大悟。因号楼子焉。

　　神照本如法师

　　神照本如法师。尝以经王。请益四明尊者。尊者震声曰。汝名本如。师即领悟。作偈曰。处处逢归路。头头达故乡。本来成现事。何必待思量。

　　上竺证悟法师

　　临安府上竺圆智证悟法师。台州林氏子。依白莲仙法师。问具变之道。仙指行灯曰。如此灯者。离性绝非。本自空寂。理则具矣。六凡四圣。所见不同。变则在焉。师不契。后因扫地。诵法华经。至知法常无性。佛种从缘起。始谕旨。告仙。仙然之。师尝患学者囿於名相。至以天台为文字之学。南宗鄙之。乃谒护国此庵元禅师。夜语次。师举东坡宿东林偈。且曰。也不易到此田地。元曰。尚未见路径。何言到耶。曰祇如他道。溪声便是广长舌。山色岂非清净身。若不到此田地。如何有这个消息。元曰。是门外汉耳。曰和尚不吝。可为说破。元曰。却祇从这里。猛着精彩觑捕看。若觑捕得他破。则亦知本命元辰落着处。师通夕不寐。及晓锺鸣。去其秘畜。以前偈别曰。东坡居士太饶舌。声色关中欲透身。溪若是声山是色。无山无水好愁人。特以告元。元曰。向汝道是门外汉。师礼谢。未几有化马祖殿瓦者。求语发扬。师书曰。寄语江西老古锥。从教日炙与风吹。儿孙不是无料理。要见冰消瓦解时。此庵见之笑曰。须是这阇黎始得。

　　净居尼玄机

　　温州净居尼玄机。唐景云中得度。常习定於大日山石窟中。一日忽念曰。法性湛然。本无去住。厌喧趋寂。岂为达邪。乃往参雪峰。雪峰问。甚处来。曰大日山来。雪峰曰。日出也未。师曰。若出则镕却雪峰。雪峰曰。汝名甚么。师曰玄机。雪峰曰。日织多少。师曰。寸丝不挂。遂礼拜退。才行三五步。雪峰召曰。袈裟角拖地也。师回首。雪峰曰。大好寸丝不挂(世传。玄机乃永嘉大师女弟。尝同游方。以景云岁日考之是矣。第所见雪峰。非真觉存也。永嘉既到曹溪。必岭下雪峰也。未详法嗣。故附於此)。

　　亡名老宿(二十六则)

　　昔有一老宿。一夏不为师僧说话。有僧叹曰。我祇恁么空过一夏。不敢望和尚说佛法。得闻正因两字也得。老宿闻乃曰。阇黎莫嘶速。若论正因。一字也无。道了叩齿曰。适来无端。不合与么道。邻壁有一老宿。闻曰。好一釜羹。被一颗鼠粪污却(报慈遂征云。且道。赞叹语。不肯语。若是赞叹。为甚道鼠粪污却。若不肯。他有什么过。验得么　雪窦显云。谁家釜衷。无一两颗　黄龙清云。二老宿。只见锥头利。不见凿头方。只如这僧道。不敢望和尚说佛法。得闻正因两字也得。是会不会。参玄要具通方眼。好向言中辨古今)。
　　昔有一僧。在经堂内。不看经。每日打坐。藏主曰。何不看经。僧曰。某甲不识字。藏主曰。何不问人。僧近前叉手鞠躬曰。这个是甚么字。藏主无对(大通本代云又道不识)。
　　昔有一老宿。住庵。於门上书心字。於窗上书心字。於壁上书心字　(法眼益云。门上但书门字。窗上但书窗字。壁上但书壁字　报慈遂云。门上不要书门字。窗上不要书窗字。壁上不要书壁字。何故。字义炳然)。
