<!-- { "loadSidebar": true } -->

　　长沙景岑禅师(南泉愿法嗣)

　　湖南长沙景岑招贤禅师。上堂。我若一向举扬宗教。法堂里须草深一丈。事不获已。向汝诸人道。尽十方世界是沙门眼。尽十方世界是沙门全身。尽十方世界是自己光明。尽十方世界。在自己光明里。尽十方世界。无一人不是自己。我常向汝诸人道。三世诸佛法界众生。是摩诃般若光。光未发时。汝等诸人。向甚么处委。悉光未发时。尚无佛无众生消息。何处得山河国土来。时有僧问。如何是沙门眼。师曰。长长出不得。又曰。成佛成祖出不得。六道轮回出不得。僧曰。未审出个甚么不得。师曰。昼见日。夜见星。曰学人不会。师曰。妙高山色青又青(径山杲云。熟处难忘)○师遣僧问同参会和尚曰。和尚见南泉后如何。会默然。僧曰。和尚未见南泉已前作么生。会曰。不可更别有也。僧回举似师。师示偈曰。百尺竿头不动人。虽然得入未为真。百尺竿头须进步。十方世界是全身。僧便问。祇如百尺竿头。如何进步。师曰。朗州山澧州水。曰不会。师曰。四海五湖皇化里(径山杲云。要见长沙。更进一步。若有人问。如何进这一步。我待欵欵地。与你葛藤)○有客来谒。师召尚书。其人应诺。师曰。不是尚书本命。曰不可离却即今祇对。别有第二主人。师曰。唤尚书作至尊得么。曰恁么总不祇对时。莫是弟子主人否。师曰。非但祇对。与不祇对时。无始劫来。是个生死根本。有偈曰。学道之人不识真。祇为从来认识神。无始劫来生死本。痴人唤作本来人(径山杲云。即今祇对者。既不是本来人。却唤甚么作本来人。良久云。我恁么道。且作死马医)○有秀才。看千佛名经。问曰。百千诸佛。但见其名。未审居何国土。还化物也无。师曰。黄鹤楼崔颢题后。秀才还曾题也未。曰未曾。师曰。得闲题取一篇好(昭觉勤云。蓦刀劈面解辨者何人。劈箭当胸承当者有几。若能向奔流度刃疾。焰过风处见长沙。横身为物去。不消一捏。其或随言诠入露布。便谓问东答西。裂转话头。且作么生是长沙端的处。还委悉么。杀人刀活人剑　沩山果云。若有个汉。才见长沙恁么道。但云黄鹤楼要题也不难。未审。百千诸佛。居何国土。若下得此语。非唯坐断长沙舌头。亦乃名标青史　径山信云。可惜一座黄鹤楼。被长沙和尚埋没杀千佛名经里许。唤作注解得么。痴人面前勿得说梦)○问。南泉迁化。向甚么处去。师曰。东家作驴。西家作马。曰学人不会。此意如何。师曰。要骑即骑。要下即下(径山杲云。今日或有人问云门。圆悟。老人迁化。向甚么处去。即向他道。入阿鼻大地狱去也。未审。意旨如何。饮洋铜汁。吞热铁圆或问还救得也无云。救不得。为甚么救不得。是这老汉家常茶饭　楚石琦云。若欲报德酬恩。须是长沙妙喜忤逆儿孙始得。虽然。珊瑚枕上两行泪。半是思君半恨君)○问。蚯蚓断为两段。两头俱动。未审佛性在阿那头。师曰。动与不动。是何境界○师与仰山玩月次。仰山曰。人人尽有这个。祇是用不得。师曰。恰是倩汝用。仰山曰。你作么生用。师劈胸与一踏。仰山曰。[囗@力]。直下似个大虫。(长庆棱云。前彼此作家。后彼此不作家。乃别云。邪法难扶　保福展云。好一个月。只是用力太多。被他踏破。却成两个。人人尽道岑大虫奇特。须知仰山有陷虎之机　德山密代云。更与一踏　径山杲云。皎洁一轮。寒光万里。灵利者。叶落知秋。阘茸者。忠言逆耳。休不休。已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有。也是掉棒打月　楚石琦云。小释迦云。你作么生用。岑大虫便与一踏。尽谓高超物外。独步寰中。天宁忍俊不禁。也拟冷处着把火。二大老如斯吐露。於建化门头。足可观光。若是这个事。料掉无交涉)自此诸方。称为岑大虫○问。本来人还成佛也无。师曰。汝见大唐天子。还自种田割稻么。曰未审是何人成佛。师曰。是汝成佛。僧无语。师曰。会么。曰不会。师曰。如人因地而倒。依地而起。地道甚么○三圣。令秀上座问曰。南泉迁化。向甚么处去。师曰。石头作沙弥时。参见六祖。秀曰。不问石头见六祖。南泉迁化。向甚么处去。师曰。教伊寻思去。秀曰。和尚虽有千尺寒松。且无抽条石笋。师默然。秀曰。谢和尚答话。师亦默然。秀回举似三圣。三圣曰。若恁么。犹胜临济七步。然虽如此。待我更验看。至明日。三圣上问。承闻和尚昨日答南泉迁化一则语。可谓光前绝后。今古罕闻。师亦默然(蒋山懃云。也大奇也大奇。长沙画虎却成狸。南泉一去无消息。空使行人说是非)。

　　鄂州茱萸和尚(南泉愿法嗣)

　　鄂州茱萸山和尚。初住随州护国。上堂。擎起一橛竹曰。还有人虚空里钉得橛么。时有灵虚上座出众曰。虚空是橛。师掷下竹便下座(云门偃云。矢上加尖。有僧云。和尚适来与么道那。云门云。搥钟谢响。得个虾蟆出来　雪窦显云。若要此话大行。直须打了趂出　法云秀云。茱萸只知瞻前。这僧不能顾后。仔细检点将来。两个总须吃棒。且道。过在甚处。具眼者看　栖贤諟云。且道。这僧出来与么道。是具眼不具眼。茱萸当时便打。且道。打伊甚么处。大众验取)○赵州到云居。云居曰。老老大大。何不觅个住处。曰甚么处住得。云居曰。山前有个古寺基。赵州曰。和尚自住取。后到师处。师曰。老老大大。何不觅个住处。赵州曰。向甚处住。师曰。老老大大。住处也不知。赵州曰。三十年弄马骑。今日却被驴扑(云居锡云。甚么处是赵州被驴扑处　沩山喆云。云居茱萸。为人犹如为己。争奈赵州不入这绻缋。然虽如是。不得雪霜力。焉知松栢操　大沩泰云。云居茱萸。只解把住。不解放行。赵州只解放行。不解把住。检点将来。未为全美。且双放双收一句作么生道。毕竟水须朝海去。到头云定觅山归)。

　　子湖利踪禅师(南泉愿法嗣)

　　衢州子湖岩利踪禅师。澶州人也。入南泉之室。乃抵于衢州之马蹄山。结茅宴居○开元二年。邑人施山下子湖创院。师於门下立牌曰。子湖有一只狗。上取人头。中取人心。下取人足。拟议即丧身失命。临济会下二僧参。方揭帘。师喝曰。看狗。僧回顾。师便归方丈(雪窦显云。众中总道。这僧着一口。着即着了也。争奈这僧在。敢问诸人。子湖狗着者便死。因什么这僧在。若无知方眼。救得这僧。设使子湖出世。咬杀百千万个。有甚益。我当时若见。先斫下牌。然后入院。待这老汉喝云看狗。与伊放出个焦尾大虫。如今诸人要见么。日势稍晚。归堂　神鼎諲云。古人提唱一段因缘。你道恁么时下得甚么语。神鼎当时。若在他会里。即出云这畜生。又云死。又作退势　天童华云。这老汉。虽惯得其便。争奈咬这僧不杀。且道。利害在什么处　万峰蔚云。入门一喝。头正尾正。拟议思量。丧却性命。且作么生入得他家门户。喝一喝。阿耶阿耶)○与胜光和尚鉏园次。蓦按镢。回视胜光曰。事即不无。拟心即差。胜光便问。如何是事。被师拦胸踏倒。从此有省○尼到参。师曰。汝莫是刘铁磨否。曰不敢。师曰。左转右转。曰和尚莫颠倒。师便打(蒋山懃云。子湖棒头有眼。只为权柄在手。铁磨皮下有血。饶他干木随身。虽然柔弱胜刚强。且要话在)○师一夜。於僧堂前叫曰。有贼。众皆惊动。有一僧在堂内出。师把住曰。维那捉得也捉得也。曰不是某甲。师曰。是即是。祇是汝不肯承当(翠岩芝云。子湖也是相头买帽　沩山果云。子湖恁么。大似按牛头吃草)。

　　云际师祖禅师(南泉愿法嗣)

　　终南山云际师祖禅师。初参南泉问。摩尼珠人不识。如来藏里亲收得。如何是藏。南泉曰。与汝往来者是。师曰。不往来者如何。南泉曰。亦是。曰如何是珠。南泉召师祖。师应诺。南泉曰。去。汝不会我语。师从此信入(雪窦显。向徃来者是处拈云。草里汉。向不徃来者亦是处云。雪上加霜。向如何是珠处别云。险。又云。百尺竿头作伎俩。不是好手。这里着得个眼。宾主互换。便能深入虎穴。或不漝么。纵饶师祖悟去。也是龙头蛇尾　白云端云。大众。这僧一颗摩尼珠。可谓希世之宝。大可怜生。几乎落在万丈深坑。犹赖南泉老手。亲为托起。且道。此珠见今在什么处。乃云。海神知贵不知价。留与人间光照夜　昭觉勤云。南泉一期垂手。收放擒纵则不无。要且未见向上事在。只如尽大地是如来藏。向什么处着珠。尽大地是摩尼珠。向什么处着藏。若明得有转身处。许你具一只眼　净因成云。南泉应机酬对。纵夺可观。检点将来。终未能指出他珠在。直饶唤师祖。师祖应喏。云。汝不会我语。正是藏。毕竟珠在甚么处。莫是海神知贵不知价么。此是近来新妇禅。不劳拈出。拍禅床云。珠之与藏。尽被老僧一拍粉碎。诸人更来这里。讨什么。又拍一下)。

　　灵鹫闲禅师(南泉愿法嗣)

　　池州灵鹫闲禅师。明水和尚问。如何是顿获法身。师曰。一透龙门云外望。莫作黄河点额鱼○仰山问。寂寂无言。如何视听。师曰。无缝塔前多雨水。

　　日子和尚(南泉愿法嗣)

　　日子和尚。因亚溪来参。师作起势。亚溪曰。这老山鬼。犹见某甲在。师曰。罪过罪过。适来失祗对。亚溪欲进语。师便喝。亚溪曰。大阵当前不妨难御。师曰。是是。亚溪曰。不是不是(赵州谂云。可怜两个汉。不识转身句)。

　　苏州西禅和尚(南泉愿法嗣)

　　苏州西禅和尚。僧问。三乘十二分教则不问。如何是祖师西来的的意。师举拂子示之。其僧不礼拜。竟参雪峰。雪峰问。甚么处来。曰浙中来。雪峰曰。今夏甚么处。曰西禅。雪峰曰。和尚安否。曰来时万福。雪峰曰。何不且在彼从容。曰佛法不明。雪峰曰。有甚么事。僧举前话。雪峰曰。汝作么生不肯伊。曰是境。雪峰曰。汝见苏州城里人家男女否。曰见。雪峰曰。汝见路上林木池沼否。曰见。雪峰曰。凡睹人家男女。大地林沼。总是境。汝还肯否。曰肯。雪峰曰。祇如举起拂子。汝作么生不肯。僧乃礼拜曰。学人取次发言。乞师慈悲。雪峰曰。尽乾坤是个眼。汝向甚么处蹲坐。僧无语。

　　陆亘大夫(南泉愿法嗣)

