<!-- { "loadSidebar": true } -->
　　韶州云门山光奉院文偃禅师。嘉兴人也。敏质生知。慧辩天纵。及长落发。禀具於毗陵坛。侍志澄数年。探穷律部。以己事未明。往参睦州。睦州才见来。便闭却门。师乃扣门。睦州曰谁。师曰某甲。睦州曰。作甚么。师曰。己事未明。乞师指示。睦州开门。一见便闭却。师如是连三日扣门。至第三日。睦州开门。师乃拶入。睦州便擒住曰。道道。师拟议。睦州便推出曰。秦时[车*度]轹钻。遂掩门。损师一足。师从此悟入。睦州指见雪峰。师到雪峰庄。见一僧乃问。上座今日上山去那。僧曰是。师曰。寄一则因缘。问堂头和尚。祇是不得道是别人语。僧曰得。师曰。上座到山中。见和尚上堂。众才集。便出握腕立地曰。这老汉。项上铁枷。何不脱却。其僧一依师教。雪峰见这僧与么道。便下座拦胸把住曰。速道速道。僧无对。雪峰拓开曰。不是汝语。僧曰。是某甲语。雪峰曰。侍者将绳棒来。僧曰。不是某语。是庄上一浙中上座。教某甲来道。雪峰曰。大众去庄上。迎取五百人善知识来。师次日上雪峰。雪峰才见。便曰。因甚么得到与么地。师乃低头。从兹契合。温研积稔。密以宗印授焉○师出岭。徧谒诸方。核穷殊轨。锋辩险绝。世所盛闻。后抵灵树。冥符知圣禅师接首座之说。初知圣。住灵树二十年。不请首座。常曰。我首座生也。我首座牧牛也。我首座行脚也。一日令击钟。三门外接首座。众出迓。师果至。直请入首座寮解包(人天眼目见灵树章)○后广主。命师出世灵树。开堂日。广主亲临曰。弟子请益。师曰。目前无异路(法眼益别云。不可无益於人)○举世尊初生下。一手指天。一手指地。周行七步。目顾四方云。天上天下。唯我独尊。师曰。我当时若见。一棒打杀。与狗子吃却。贵图天下太平○师在文德殿赴斋。有鞠常侍问。灵树果子熟也未。师曰。甚么年中。得信道生○举雪峰云。三世诸佛。向火焰上。转大法轮。师曰。火焰为三世诸佛说法。三世诸佛立地听(黄龙新云。雪峰云门。交互争辉。薪尽火灭。三世诸佛向甚么处听。莫恋白云深处坐。切忌寒灰烧杀人　天童华云。三世诸佛。与火焰说法。火焰烧杀三世诸佛　元叟端云。若向雪峰言下荐得。笑杀旁观。若向云门言下荐得。自救不了。若向应庵言庵荐得。尽大地人。眉须堕落)○僧问灵树。如何是祖师西来意。灵树默然。迁化后。门人立行状碑。欲入此语。问师曰。先师默然处。如何上碑。师对曰。师。上堂。佛法也太煞有。祇是舌头短。良久曰。长也○普请搬柴次。师遂拈一片抛下曰。一大藏教。祇说这个○见僧量米次。问米箩里有多少达磨眼睛。僧无对。师代曰。斗量不尽○师一日。以手入木师子口叫曰。齩杀我也。相救(归宗柔代云。和尚出手太杀)○上堂。闻声悟道。见色明心。遂举起手曰。观世音菩萨。将钱买糊饼。放下手曰。元来祇是馒头(白云端举了。展两手云。有么有么。又摇手云。无也无也。乃云。曾经大海难为水。除却巫山总是烟　法云秀。拈拄杖卓一下云。这个是声色。那个是心。良久云。世间无限丹青手。到此都卢画不成　黄龙清云。云门可谓食饱伤心。诸人切忌向胡饼里讨汁　五祖演云。我即不然。乃以手作打杖鼓势云。棚八啰扎　南堂静云。老僧即不然。张公吃酒李公醉。李公吃酒张公醉。张公李公酩酊醉。鼻息如雷瓮里睡　径山杲。拈拄杖云。这个是色。卓拄杖云。这个是声。诸人总见总闻。那个是明底心。那个是悟底道。喝一喝云。贪他一粒米。失却半年粮。复卓一下灵隐岳云。冶父有条活路。要与诸人共行。拈拄杖云。穿入诸人鼻孔。灯笼露柱。直得眼睛突出。卓柱杖。下座楚石琦云。汝等诸人。不是不闻声。因甚么不悟道。不是不见色。因甚么不明心。云门漝么提撕。妙喜漝么判断。一曲两曲无人会。雨过夜塘秋水深)○上堂。乾坤之内。宇宙之间。中有一宝秘在形山。拈灯笼向佛殿里。将三门来灯笼上。作么生。自代曰。逐物意移。又曰。云起雷兴○示众曰。十五日已前。不问汝。十五日已后。道将一句来。众无对自代曰。日日是好日　(雪窦显颂云。去却一。拈却七。上下四维无等匹。徐行踏断流水声。纵观写出飞禽迹。草茸茸。烟幂幂。空生岩畔花狼藉。弹指堪悲舜若多。莫动着。动着三十棒)○上堂。拈拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家。见拄杖。便唤作拄杖。行但行。坐但坐。不得动着(径山杲云。我不似云门老人。将虚空剜窟竉。蓦拈拄杖云。拄杖子。不属有。不属无。不属幻。不属空。卓一下云。凡夫二乘缘觉菩萨。尽向这里。各随根性。悉得受用。惟於衲僧分上。为害为冤。要行不得行。要坐不得坐。进一步。则被拄杖子迷了路头。退一步。则被拄杖子穿却鼻孔。只今莫有不甘底么。试出来。与拄杖子相见。如无。来年更有新条在。恼乱春风卒未休　楚石琦云。凡夫不合起有见。二乘不合起无见。缘觉不合起幻有见。菩萨不合起当体即空见。不可放过。云门老汉。贪观白浪。失却手桡。累他天下衲僧。总落拄杖圈缋。放过不可。好与一坑埋却)○问父母不听。不得出家。如何得出家。师曰浅。曰学人不会。师曰深○问树凋叶落时如何。师曰。体露金风○问如何是佛。师曰乾屎橛(万峰蔚云。云门大师。不妨奇持。看他突然一句子。疑杀天下衲僧。若道不疑。乾屎橛汝作么生会)○问如何是诸佛出身处。师曰。东山水上行(元叟端云。古今见亡。佛法情尽。则不无云门大师。中峰门下则不然。如何是诸佛出身处。冬至前后。沙飞石走)○僧问。如何是和尚家风。师曰。有读书人来报○问如何是透法身句。师曰。北斗里藏身(径山杲云。云门老人恁么道。只答得法身句。未答得透法身句。今日或有人问径山。如何是透法身句。即向道。蟭螟眼里放夜市。大虫舌上打秋千)○问僧。甚处来。曰礼塔来。师曰谑我。曰实礼塔来。师曰。五戒也不持(保福展云。智不责愚汾阳昭云。彼此相钝置)○问如何是法身向上事。师曰。向上与汝道即不难。作么生会法身。曰请和尚鉴。师曰。鉴即且置。作么生会法身。曰与么与么。师曰。这个是长连床上学得底。我且问你。法身还解吃饭么。僧无对(雪窦显云。将成九仞之山。不进一篑之土。过在什么处　庵主永云。云门直得入泥入水保福展云。欠他一粒也不得　昭觉勤云。云门可谓。驱耕夫之牛。夺饥人之食。权衡佛祖。龟鉴宗乘。所以后来尊宿。各出眼目。扶竖大教。虽然如是。只明得法身边事。未明得法身向上事。且如何是法身向上事。域中无背面。阃外有威权　南堂。静云。这僧敢将游艇子。撩拨洞庭湖。殊不知。云门金镞惯调曾百战。铁鞭多力恨无雠。若是大随即不然。这僧也拈却。云门也架阁。且作么生会法身。良久云。任从沧海变。终不为君通　天童杰云。云门浑刚打就。生铁铸成。不动钳锤。火星迸散。永庵主冷处看把火。义出丰年。保福闹处爱入头。未免傍观者哂。天童据欵结案。也要诸方检点。若检点得出。生陷无间地狱)○师尝举马大师道。一切语言。是提婆宗。以这个为主。乃曰好语。祇是无人问我。时有僧问。如何是提婆宗。师曰。西天九十六种。你是最下种○问僧。近离甚处。曰西禅。师曰。西禅近日有何言句。僧展两手。师打一掌。僧曰。某甲话在。师却展两手。僧无语。师又打○问如何是端坐念实相。师曰。河里失钱河里摝○上堂。函盖乾坤。目机铢两。不涉世缘。作么生承当。众无对。自代曰。一镞破三关○僧问。如何是云门剑。师曰祖○问如何是玄中的。师曰[祝/土]○问如何是吹毛剑。师曰骼。又曰胔○问如何是正法眼。师曰普○问如何是啐啄机。师曰响○问如何是云门一路。师曰亲○问杀父杀母。向佛前忏悔。杀佛杀祖。向甚么处忏悔。师曰露○问凿壁偷光时如何。师曰恰○问三身中那身说法。师曰要○问承古有言。了即业障本来空。未了应须偿宿债。未审二祖是了未了。师曰。确○师垂语曰。会佛法如河沙。百草头上。道将一句来。自代曰俱○问直岁。甚处去来。曰刈茆来。师曰。刈得几个祖师。曰三百个。师曰。朝打三千。暮打八百。东家杓柄长。西家杓柄短。又作么生。直岁无语。师便打(沩山喆云。直岁为众竭力。到云门面前。乃力尽神疲。何故。棋逢敌手难藏行。水到沧溟始是波　径山杲云。直岁无语。有三百个祖师证明。云门令虽行。要且棒头无眼　沩山果云这僧若具眼。见云门恁么道。但云。和尚休要把髻投衙。拟议之间。坐具便摵。不唯庆快平生。亦乃参学眼正　楚石琦云。大小云门。却被直岁勘破金粟悟云。惜乎径山不与山僧同时。若同。即代云门与伊一顿。何以。要知云门棒头有眼)○僧问。秋初夏末。前程若有人问。作么生祗对。师曰。大众退后。曰未审过在甚么处。师曰。还我。九十日饭钱来(沩山喆云。这僧贪程太速。致使云门随索饭钱。而今还有识云门者么。出来与大沩相见。良久云。不是弄潮人。休入洪波里　昭觉勤云。这僧贪观白浪。云门见机而作。虽然斩钉截铁。未是本分草料。有问崇宁。只对道。驴事未去。马事到来。待伊如之若何。劈脊便打　护国元云。据虎头收虎尾则不无。斩钉截铁。犹欠一着。忽有人问。护国。劈脊便打。待伊道过在什么处。向他道。不似云门索饭钱　天童觉云。大众退后。衲僧去就。岂用机关。那容体究。蓑翁老熟惯波澜。桡棹不施船放流　天童华云。这僧有迎刃底谋略。云门具杀活底手段。虽然如是。报恩门下。更须勘过了打　天童杰云。平如镜面。险似刀山。这僧有破关底机谋。云门善用不战屈人兵底手段。虽然如是。鼻孔在灵隐手里)○有讲僧参。经时乃曰。未到云门时。恰似初生月。及乎到后。曲弯弯地。师得知。乃召问。是你道否。曰是。师曰甚好。吾问汝。作么生是初生月。僧乃斫额作望月势。师曰。你如此。已后失却目在。僧经旬日复来。师又问。你还会也未。曰未会。师曰。你问我。僧便问。如何是初生月。师曰。曲弯弯地。僧罔措。后果然失目(琅琊觉云。且道。佛法有灵验么。如今若有人问琅琊。如何是初生月。向道。经堂前打板声　白云端云。这僧失却目。云门和鼻孔不见。虽然如是。家住州西　黄龙新云。语惊时听。得无动机。若谓这僧失双目。入地狱如箭射　东禅观云。这僧虽失双目。光射九天。云门两眼虽存。前明后暗)○上堂。你若不相当。且觅个入头处。微尘诸佛。在你舌头上。三藏圣教。在你脚跟底。不如悟去好。还有悟得底么。出来对众道看(雪窦显云。然则养子之缘。争奈压良为贱。其间忽有不甘底。出来掀倒禅床。岂不是大丈夫汉。虽然如是。且问据个什么。乃蓦拈拄杖云。洎合停囚长智。击禅床下座)○示众。尽十方世界。乾坤大地。以拄杖画曰。百杂碎。(雪窦显云。这老汉是即是。要且未有出身之路。如今拄杖在雪窦手里。复横按云。东西南北。甚处得来)又曰。三乘十二分教。达磨西来。放过即不可。若不放过。不消一喝(雪窦显举了。随后喝一喝云。大众。好喝。落在甚处。若要鼻孔辽天。辩取这一喝)○上堂。平地上死人无数。过得荆棘林者是好手。时有僧出曰。与么则堂中第一座。有长处也。师曰。苏噜苏噜(沩山喆云。若不是云门。被这僧一问。几乎将南作北。大沩即不然。忽有人道。恁么则堂中第一座有长处也。乃拈拄杖云。你唤这个作什么。若唤作拄杖子。眉须堕落　黄龙南。拈起拂子云。大众。若唤作拂子。是平地上死人。不唤作拂子。未透荆棘林在　五祖演云。太平即不然。平地上个个丈夫。荆棘林里坐得是好手。何故。格泐潭清云。只这拂子。是荆棘林诸人作么生过。直饶过得。也是胡孙系露柱　笑岩宝云。云门被这僧一拶。輙自先跳入荆棘林中坐地。我若是云门。待这僧云云。便打云。汝为什么。又深入这一重)○[啖-口+王]长老。举菩萨手中赤幡问师。作么生。师曰。你是无礼汉。[啖-口+王]曰。作么生无礼。师曰。是你外道奴。也作不得○上堂。要识祖师么。以拄杖指曰。祖师在你头上[跳-兆+孛]跳。要识祖师眼睛么。在你脚跟下。又曰。这个是祭鬼神茶饭。虽然如此。鬼神也无厌足(径山杲云。不见道留惑润生。时有僧在傍。咳嗽一声。妙喜云。老汉恁么道。有甚么过。僧拟议。便打)○上堂。光不透脱。有两般病。一切处不明。面前有物。是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检将来。有甚么气息。亦是病(径山杲云。不用作禅会。不用作道会。不用作向上商量。此是云门老汉据实而论。我恁么道。有没量罪过汝若点检得出。许汝具择法眼。若点检不出。且向云门葛藤里参)○上堂。眼睫横亘十方。眉毛上透乾坤。下透黄泉。须弥塞却汝咽喉。还有人会得么。若有人会得。拽取占波。共新罗斗额(径山杲云。是大神咒。是大明咒。是无上咒。是无等等咒。能除一切苦。真实不虚。诸人要识云门么。不见道。三台须是大家催)○一日拈起拂子曰。这里得个人处去。捏怪也。日木国里说禅。三十三天有个人。出来唤曰。吽吽。特舍儿担枷过状(径山杲云。这老汉克由叵耐。冒姓佃官田。更不纳苗税)○示众曰。灯笼是你自己。把钵盂噇饭。饭不是自己。有僧便问。饭是自己时如何。师曰。这野狐精。三家村里汉。复曰。来来。不是你道饭是自己。僧曰是。师曰。驴年梦见。三家村里汉(径山杲云。用尽自己心。笑破他人口)○问僧。甚处来。僧曰江西。师曰江西一队老汉。寐语住也未。僧无语(法眼益。因僧举。法眼云。大小云门。被这僧勘破　五云逢云。什么处。是勘破云门处。要会么。法眼亦被这僧勘破也)○问僧。光明寂照遍河沙。岂不是张拙秀才语。曰是。师曰。话堕也○问不起一念。还有过也无。师曰。须弥山○问一切智通无障碍时如何。师曰。扫地泼水相公来○师到天童。天童曰。你还定当得么。师曰。和尚道甚么。天童曰。不会则目前包裹。师曰。会则目前包裹(径山杲云。十字街头石敢当)○师到曹山。见示众曰。诸方尽把格则。何不与他道却令他不疑去。师问。密密处为甚么不知有。曹山曰。祇为密密。所以不知有。师曰。此人如何亲近。曹山曰。莫向密密处亲近。师曰。不向密密处亲近时如何。曹山曰。始解亲近。师应喏喏(径山杲云。浊油更着湿灯心楚石琦云。雪山南面三千里)○师到鹅湖。闻上堂曰。莫道未了底人。长时浮逼逼地。设使了得底。明明得知有去处。尚乃逼浮逼地。师下问首座。适来和尚意作么生。曰浮逼逼地。师曰。首座久在此住。头白齿黄。作这个语话。曰上座又作么生。师曰。要道即得。见即便见。若不见。莫乱道。曰祇如道浮逼逼地。又作么生。师曰。头上着枷。脚下着杻。曰与么则无佛法也。师曰此是文殊普贤大人境界(沩山喆云。大凡拨草瞻风。须是其人。云门可谓青天霹雳。旱地震雷。直得百里魂虑变慑。不见道。惊群须是英灵汉。敌胜还他师子儿　黄龙新云。云门以锥锥地。首座以刀剜空。直饶齐下锥刀。未免头上着枷。脚下着杻)○僧举灌溪上堂曰。十方无壁落。四面亦无门。净裸裸。赤洒洒。没可把。师曰。举即易。出也大难。曰上座不肯和尚与么道那。师曰。你适来与么举那。曰是。师曰。你驴年梦见灌溪。曰某甲话在。师曰。我问你。十方无壁落。四面亦无门。你道。大梵天王与帝释天。商量甚么事。曰岂干他事。师喝曰。逐队吃饭汉○师到江州。有陈尚书者。请斋。才见便问。儒书中即不问。三乘十二分教。自有座主。作么生是衲僧行脚事。师曰。曾问几人来。陈曰。即今问上座。师曰。即今且置。作么生是教意。陈曰。黄卷赤轴。师曰。这个是文字语言。作么生是教意。陈曰。口欲谈而辞丧。心欲缘而虑忘。师曰。口欲谈而辞丧。为对有言。心欲缘而虑忘。为对妄想。作么生是教意。陈无语。师曰。见说尚书看法华经。是否。陈曰是。师曰。经中道。一切治生产业。皆与实相不相违背。且道非非想天。有几人退位。陈无语。师曰。尚书且莫草草。三经五论。师僧抛却。特入丛林。十年二十年。尚不奈何。尚书又争得会。陈礼拜曰。某甲罪过。
