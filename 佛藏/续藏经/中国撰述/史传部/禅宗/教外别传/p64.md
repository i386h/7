<!-- { "loadSidebar": true } -->
　　侍郎无垢居士张九成。未第时。因客谈杨文公吕微仲诸名儒。所造精妙。皆由禅学而至也。於是心慕之。闻宝印楚明禅师道传大通居净慈。即之请问入道之要。明曰。此事唯念念不舍。久久纯熟。时节到来。自然证入。复举赵州栢树子话。令时时提撕。公久之无省。辞谒善权清禅师。公问。此事人人有分。个个圆成。是否。清曰然。公曰。为甚么某无个入处。清於袖中。出数珠示之曰。此是谁底。公俛仰无对。清复袖之曰。是汝底则拈取去。才涉思惟。即不是汝底。公悚然。未几留苏氏馆。一夕如厕。以栢树子话究之。闻蛙鸣释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。屇明谒法印一禅师。机语颇契。适私忌。就明静庵供云水。主僧惟尚禅师。才见乃展手。公便喝。尚批公颊。公趋前。尚曰。张学录何得谤大般若。公曰。某见处祇如此。和尚又作么生。尚举马祖升堂百丈卷席话诘之。叙语未终。公推倒卓子。尚大呼。张学录杀人。公跃起。问傍僧曰。汝又作么生。僧罔措。公殴之。顾尚曰。祖祢不了。殃及儿孙。尚大笑。公献偈曰。卷席因缘也大奇。诸方闻举尽攒眉。台盘趯倒人星散。直汉从来不受欺。尚答曰。从来高价不饶伊。百战场中奋两眉。夺角冲关君会也。丛林谁敢更相欺。绍兴癸丑。魁多士。复谒尚於东庵。尚曰。浮山圆鉴云。饶你入得汾阳室。始到浮山门。亦未见老僧在。公作么生。公叱侍僧曰。何不祗对。僧罔措。公打僧一掌曰。虾蟆窟里。果没蛟龙。丁巳秋。大慧禅师董径山。学者仰如星斗。公阅其语要。叹曰。是知宗门有人。持以语尚。恨未一见。及为礼部侍郎。偶参政刘公。请大慧说法于天竺。公三往不值。暨大慧报谒。公见但寒暄而已。大慧亦默识之。寻奉祠还里。至径山。与冯给事诸公议格物。大慧曰。公祇知有格物。而不知有物格。公茫然。大慧大笑。公曰。师能开谕乎。大慧曰。不见小说载。唐人有与。安禄山谋叛者。其人先为阆守。有画像在焉。明皇幸蜀见之怒。令侍臣以剑击其像首。时阆守居陕西。首忽堕地。公闻顿领深旨。题不动轩壁曰。子韶格物。妙喜物格。欲识一贯。两个五百。大慧始许可。后守邵阳。丁父难。过径山饭僧。秉钧者意。大慧议及朝政。遂窜大慧於衡阳。令公居家。守服。服除。安置南安。丙子春。蒙恩北还。道次新淦。而大慧适至。与联舟剧谈宗要。未尝语往事。于氏心传录曰。宪自岭下。侍舅氏归新淦。因会大慧。舅氏令拜之。宪曰。素不拜僧。舅氏曰。汝姑扣之。宪知其尝执卷。遂举子思中庸。天命之谓性。率性之谓道。修道之谓教。三句以问。大慧曰。凡人既不知本命元辰下落处。又要牵好人入火坑如何。圣贤於打头一着不凿破。宪曰。吾师能为圣贤凿破否。大慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪得以告舅氏。曰子拜何辞。继镇永嘉。丁丑秋。丐祠枉道访大慧於育王。越明年。大慧得旨。复领径山。谒公於庆善院。曰某每於梦中必诵语孟何如。大慧举圆觉曰。由寂静故。十方世界诸如来心。於中显现。如镜中像。公曰。非老师莫闻此论也。其颂黄龙三关曰。我手何似佛手。天下衲僧无口。纵饶撩起便行。也是鬼窟里走。(讳不得)我脚何似驴脚。又被黐胶粘着。翻身直上兜率天。已是遭他老鼠药。(吐不出)人人有个生缘处。铁围山下几千年。三灾直到四禅天。这驴犹自在旁边(煞得工夫)。

　　提刑吴伟明居士(径山杲法嗣)

　　提刑吴伟明居士。字元昭。久参真歇了禅师。得自受用三昧为极致。后访大慧於洋屿庵。随众入室。大慧举狗子无佛性话问之。公拟答。大慧以竹篦便打。公无对。遂留咨参。一日大慧谓曰。不须呈伎俩。直须啐地折嚗地断。方敌得生死。若祇呈伎俩。有甚了期。即辞去。道次延平。倐然契悟。连书数颂。寄大慧。皆室中所问者。有曰。不是心不是佛不是物。通身一具金锁骨。赵州亲见老南泉。解道镇州出萝卜。大慧即说偈证之曰。通身一具金锁骨。堪与人天为轨则。要识临济小厮儿。便是当年白拈贼。

　　门司黄彦节居士(径山杲法嗣)

　　门司黄彦节居士。字节夫。号妙德。於大慧一喝下。疑情顿脱。大慧以衣付之。尝举首山竹篦话。至叶县近前夺得拗折。掷向阶下曰是甚么。首山曰瞎。公曰。妙德到这里。百色无能。但记得曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看。

　　天童昙华禅师(虎丘隆法嗣)

　　明州天童应庵昙华禅师。蕲州江氏子。首依水南遂禅师。染指法味。因徧历江湖。与诸老激扬。无不契者。至云居礼圆悟禅师。圆悟一见。痛与提策。及入蜀。指见彰教。彰教移虎丘。师侍行。未半载。顿明大事。去谒此庵。分座连云。开法妙严。后迁诸巨剎。住归宗日。大慧在梅阳。有僧传师垂示语句。大慧见之。极口称叹。后以偈寄曰。坐断金轮第一峰。千妖百怪尽潜踪。年来又得真消息。报道杨岐正脉通。其归重如此。

　　净慈师一禅师(育王裕法嗣)

　　临安府净慈水庵师一禅师。婺州马氏子。十六披削。首参雪峰慧照禅师。慧照举藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。淡烟和雾湿秋光。慧照质之曰。毕竟那里是藏身无迹处。师曰嗄。慧照曰。无踪迹处。因甚么莫藏身。师曰。石虎吞却木羊儿。慧照深肯之。

　　道场法全禅师(育王裕法嗣)

　　安吉州道场无庵法全禅师。姑苏陈氏子。久依佛智。每入室。佛智以狗子无佛性话问之。师罔对。一日闻僧举五祖颂云赵州露刃剑。忽大悟。有偈曰。鼓吹轰轰袒半肩。龙楼香喷益州船。有时赤脚弄明月。踏破五湖波底天。

　　慧通清旦禅师(大沩泰法嗣)

　　潭州慧通清旦禅师。蓬州严氏子。初出关至德山。值泰上堂。举赵州曰。台山婆子。已为汝勘破了也。且道意在甚么处。良久曰。就地撮将黄叶去。入山推出白云来。师闻释然。翌日入室。德山问。前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却。

　　灵岩仲安师师(大沩泰法嗣)

　　澧州灵岩仲安禅师。幼为比丘。壮游讲肆。后谒圆悟於蒋山。时佛性为座元。师扣之。即领旨。逮佛性住德山。遣师至锺阜。通嗣书。圆悟问曰。千里驰来。不辱宗风。公案现成。如何通信。师曰。觌面相呈。更无回互。曰此是德山底。那个是上座底。师曰。岂有第二人。曰背后底聻。师投书。圆悟笑曰。作家禅客。天然有在。师曰。付与蒋山。次至僧堂前。师捧书问讯首座。首座曰。玄沙白纸。此自何来。师曰。久默斯要。不务速说。今日拜呈。幸希一览。首座便喝。师曰。作家首座。首座又喝。师以书便打。首座拟议。师曰。未明三八九。不免自沈吟。师以书复打一下曰。接。时圆悟与佛眼见。圆悟曰。打我首座死了也。佛眼曰。官马厮踢。有甚凭据。师曰。说甚官马厮踢。正是龙象蹴踏。圆悟唤师至曰。我五百人首座。你为甚么打他。曰和尚也须吃一顿始得。圆悟顾佛眼吐舌。佛眼曰。未在。却顾师问曰。空手把鉏头。步行骑水牛。人从桥上过。桥流水不流。意作么生。师鞠躬曰。所供并是诣实。佛眼笑曰。元来是屋里人○又往见五祖自和尚。通法眷书。五祖曰。书里说个甚么。师曰。文彩已彰。曰毕竟说个甚么。师曰。当阳挥宝剑。曰近前来。这里不识几个字。师曰。莫诈败。五祖顾侍者曰。是那里僧。曰此上座。向曾在和尚会下去。五祖曰。怪得恁么滑头。师曰。被和尚钝置来。五祖乃将书於香炉上熏曰。南无三曼多没陀南。师近前弹指而已。五祖便开书。回德山日。佛果佛眼皆有偈送之未几灵岩虚席。衲子投牒乞师住持。遂师法焉。

　　国清行机禅师(护国元法嗣)

　　台州国清简堂行机禅师。本郡人。姓杨氏。才压儒林。年二十五。弃妻孥学出世法。晚见此庵。密有契证。出应莞山。刀耕火种单丁者。一十七年。尝有偈曰。地炉无火客囊空。雪似杨华落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事邪。一日偶看斫树倒地。忽然大悟。平昔碍膺之物。泮然冰释。未几有江州圆通之命。乃曰。吾道将行。即欣然曳杖而去。登座说法曰。圆通不开生药铺。单单只卖死猫头。不知那个无思算。吃着通身冷汗流○室中常举苕帚柄。问学者曰。依俙苕帚柄。彷佛赤斑蛇。众皆下语不契。有僧请益。师示以颂曰。依俙苕帚柄。彷佛赤斑蛇。棒下无生忍。临机不识爷○淳熙己亥八月朔。示微疾。染翰别郡守曾公。逮夜半书偈辞众曰。铁树开华。雄鸡生卵。七十二年。摇篮绳断。掷笔示寂。

　　觉阿上人(灵隐远法嗣)

　　觉阿上人。日本国滕氏子也。十四得度。受具。习大小乘有声。二十九。属商者自中都回。言禅宗之盛。觉阿奋然拉法弟金庆。航海而来。袖香拜灵隐佛海禅师。佛海问其来。觉阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家名行真。年四十四。王子七岁令受位。今已五载。度僧无进纳。而讲义高者赐之。某等仰服圣朝远公禅师之名。特诣丈室礼拜。愿传心印。以度迷津。且如心佛及众生。是三无差别。离相离言。假言显之。禅师如何开示。佛海曰。众生虚妄见。见佛见世界。觉阿书曰。无明因何而有。佛海便打。觉阿即命佛海升座决疑。明年秋辞游金陵。抵长芦江岸。闻鼓声忽大悟。始知佛海垂手旨趣。

　　内翰曾开居士(灵隐远法嗣)

　　内翰曾开居士。字天游。久参圆悟。暨往来大慧之门有日矣。绍兴辛未。佛海补三衢光孝。公与超然居士赵公访之。问曰。如何是善知识。佛海曰。灯笼露柱。猫儿狗子。公曰。为甚么赞即欢喜。毁即烦恼。佛海曰。侍郎曾见善知识否。公曰。某三十年参问。何言不见。佛海曰。向欢喜处见。烦恼处见。公拟议。佛海震声便喝。公拟对。佛海曰。开口底不是。公罔然。佛海召曰。侍郎向甚么处去也。公猛省。遂点头。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。佛海曰。也祇得一橛。

　　知府葛郯居士(灵隐远法嗣)

