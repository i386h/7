<!-- { "loadSidebar": true } -->
　　潭州云盖守智禅师。剑州陈氏子。游方至豫章大宁。时法昌遇禅师。韬藏西山。师闻其饱参即之。法昌问曰。汝何所来。师曰大宁。又问。三门夜来倒。汝知么。师愕然曰不知。法昌曰。吴中石佛。大有人不曾得见。师惘然即展拜。法昌使谒翠岩真禅师。虽久之无省。且不舍寸阴。及谒黄龙於积翠。始尽所疑○师居院之东堂。政和辛卯。死心谢事黄龙。由湖南入山奉觐。日已夕矣。侍僧通谒。师曳履且行且语曰。将烛来。看其面目何似生。而致名喧宇宙。死心亦绝叫。把近前来。我要照是真师叔。是假师叔。师即当胸驱一拳。死心曰。却是真个。遂作礼。宾主相得欢甚。

　　隆庆庆闲禅师(黄龙南法嗣)

　　吉州仁山隆庆院庆闲禅师。福州卓氏子。二十徧参。后谒黄龙於黄檗。黄龙问。甚处来。师曰百丈。曰几时离彼。师曰。正月十三。黄龙曰。脚跟好痛与三十棒。师曰。非但三十棒。黄龙喝曰。许多时行脚。无点气息。师曰。百千诸佛。亦乃如是。曰汝与么来。何曾有纤毫到诸佛境界。师曰。诸佛未必到庆闲境界。黄龙问。如何是汝生缘处。师曰。早晨吃白粥。如今又觉饥。问我手何似佛手。师曰。月下弄琵琶。问我脚何似驴脚。师曰。鹭鸶立雪非同色。黄龙嗟咨而视曰。汝剃除须发。当为何事。师曰。祇要无事。曰与么则数声清磬是非外。一个闲人天地间也。师曰。是何言欤。曰灵利衲子。师曰。也不消得。黄龙曰。此间有辩上座者。汝着精彩。师曰。他有甚长处。曰他拊汝背一下又如何。师曰。作甚么。曰他展两手。师曰。甚处学这虚头来。黄龙大笑。师却展两手。黄龙喝之。又问。[怡-台+龙][怡-台+龙]松松。两人共一椀。作么生会。师曰。百杂碎。曰尽大地是个须弥山。撮来掌中。汝又作么生会。师曰。两重公案。曰这里从汝胡言汉语。若到同安。如何过得。(时英邵武。在同安作首座。师欲往见之)师曰。渠也须到这个田地始得。曰忽被渠指火垆曰。这个是黑漆火垆。那个是黑漆香卓。甚处是不到处。师曰。庆闲面前。且从恁么说话。若是别人。笑和尚去。黄龙拍一拍。师便喝。明日同看僧堂曰。好僧堂。师曰。极好工夫。曰好在甚处。师曰。一梁拄一柱。曰此未是好处。师曰。和尚又作么生。黄龙以手指曰。这柱得与么圆。那枋得与么匾。师曰。人天大善知识。须是和尚始得。即趋去。明日侍立。黄龙问。得坐披衣。向后如何施设。师曰。遇方即方。遇圆即圆。曰汝与么说话。犹带唇齿在。师曰。庆闲即与么。和尚作么生。曰近前来为汝说。师拊掌曰。三十年用底。今朝捉败黄龙大笑曰。一等是精灵。师拂袖而去。由是学者争归之。

　　泐潭洪英禅师(黄龙南法嗣)

　　隆兴府泐潭洪英禅师。阅华严十明论。乃证宗要。即诣黄檗南禅师席。黄檗与语达旦。曰荷担大法。尽在尔躬。厚自爱○又往见翠岩真点胸。方入室。真问曰。女子出定意旨如何。师引手搯真膝而去。真笑曰。卖匙箸客未在。真自是知其机辩。脱略窠臼。大称赏之。

　　雪峰道圆禅师(黄龙南法嗣)

　　南安军雪峰道圆禅师。南雄人也。依积翠日宴坐。下板时。二僧论野狐话。一云。不昧因果。也未脱得野狐身。一云。不落因果。又何曾堕野狐来。师闻之悚然。因诣积翠庵。渡涧猛省。述偈曰。不落不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。积翠见为助喜。

　　穹窿智圆禅师(定慧信法嗣)

　　苏州穹窿智圆禅师。上堂。福臻不说禅。无事日高眠。有问祖师意。连擉两三拳。大众且道。为甚么如此。不合恼乱山僧睡。

　　南岳下十三世(临济下九世)
　　五祖法演禅师(白云端法嗣)

　　蕲州五祖法演禅师。绵州邓氏子。祝发受具。习唯识百法论。因闻菩萨入见道时。智与理冥。境与神会。不分能证所证。西天外道。尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。三藏奘法师至彼。救此义曰。如人饮水。冷暖自知。乃通其难。师曰。冷暖则可知矣。作么生是自知底事。遂质本讲曰。不知自知之理如何。本讲莫疏其问。但诱曰。汝欲明此。当往南方。扣传佛心宗者。师即负笈出关。所见尊宿。无不以此咨决。所疑终不破。洎谒圆照本禅师。古今因缘会尽。唯不会僧问兴化。四方八面来时如何。兴化云。打中间底。僧作礼。兴化云。我昨日赴个村斋。中途遇一阵卒风暴雨。却向古庙里避得过。请益圆照。圆照曰。此是临济下因缘。须是问他家儿孙始得。师遂谒浮山远禅师。请益前话。浮山曰。我有个譬喻说似你。你一似个三家村里卖柴汉子。把个匾担。向十字街头。立地问人。中书堂今日商量甚么事。师默计曰。若如此。大故未在。浮山一日语师曰。吾老矣。恐虚度子光阴。可往依白云。此老虽后生。吾未识面。但见其颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话请问。白云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。白云特印可。令掌磨事。未几白云至。语师曰。有数禅客。自庐山来。皆有悟入处。教伊说。亦说得有来由。举因缘问伊亦明得。教伊下语亦下得。祇是未在。师於是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜。一时放下。走见白云。白云为手舞足蹈。师亦一笑而已。师后曰。吾因兹出一身白汗。便明得下载清风。白云一日示众曰。古人道。如镜铸像。像成后。镜在甚么处。众下语。皆不契。举以问师。师近前问讯曰。也不较多。白云笑曰。须是道者始得。乃命分座。开示方来○问如何是临济下事。师曰。五逆闻雷。曰如何是云门下事。师曰。红旗闪烁。曰如何是曹洞下事。师曰。驰书不到家。曰如何是沩仰下事。师曰。断碑横古路。僧礼拜。师曰。何不问法眼下事。曰留与和尚。师曰。巡人犯夜○问牛头未见四祖时如何。师曰。头上戴累垂。曰见后如何。师曰。青布遮前。曰未见时为甚么百鸟衔华献。师曰。富与贵是人之所欲。曰见后为甚么不衔华献。师曰。贫与贱是人之所恶○问如何是佛。师曰。露胸跣足。曰如何是法。师曰。大赦不放。曰如何是僧。师曰。钓鱼船上谢三郎(径山杲云。此三转语。一转具三玄三要四料拣四宾主。洞山五位。云门三句。百千法门无量妙义。若人拣得。许你具一只眼)○三佛侍师。於一亭上夜话。及归灯已灭。师於暗中曰。各人下一转语。佛鉴曰。彩凤舞丹霄。佛眼曰。铁蛇横古路。佛果曰。看脚下。师曰。灭吾宗者。乃克勤尔。

　　提刑郭祥正居士(白云端法嗣)

　　提刑郭祥正。字功甫。号净空居士。志乐泉石。不羡纷华。因谒白云。白云上堂曰。夜来枕上。作得个山颂。谢功甫大儒。庐山二十年之旧。今日远访白云之勤。当须举与大众请。已后分明举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃曰。上大人丘乙巳。化三千七十士。尔小生八九子。佳作仁可知礼也。公切疑。后闻小儿诵之。忽有省。以书报白云。白云以偈答曰。藏身不用缩头。敛迹何须收脚。金乌半夜辽天。玉兔赶他不着○元佑中。往衢之南禅。谒泉万卷。请升座。公趋前拈香曰。海边枯木。入手成香。爇向炉中。横穿香积如来鼻孔。作此大事。须是对众白过始得。云居老人。有个无缝布衫。分付南禅禅师。着得不长不短。进前则诸佛让位。退步则海水澄波。今日嚬呻。六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得○崇宁初到五祖。命五祖升座。公趋前拈香曰。此一瓣香。爇向炉中。供养我堂头法兄禅师。伏愿於方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。五祖遂曰。曩谟萨怛哆钵啰野。恁么恁么。几度白云溪上望。黄梅华向雪中开。不恁么不恁么。嫩柳垂金线。且要应时来。不见庞居士问马大师云。不与万法为侣者。是甚么人。大师云。待汝一口吸尽西江水。即向汝道。大众一口。吸尽西江水。万丈深潭穷到底。掠彴不是赵州桥。明月清风安可比○后又到保宁。亦请升座。公拈香曰。法鼓既鸣。宝香初爇。杨岐顶[宁*页]门。请师重着楔。保宁卓拄杖一下曰。着楔已竟。大众证明。又卓一下。便下座○又到云居。请佛印升座。公拈香曰。觉地相逢一何早。鹘臭布衫今脱了。要识云居一句玄。珍重后园驴吃草。召大众曰。此一瓣香。熏天炙地去也。佛印曰。今日不着便。被这汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖下座。公拜起。佛印曰。收得龙么。公曰。已在这里。佛印曰。作么生骑。公摆手作舞便行。佛印拊掌曰。祇有这汉。犹较些子。

　　黄龙悟新禅师(黄龙心法嗣)

　　隆兴府黄龙死心悟新禅师。韶州黄氏子。生有紫肉。幕左肩右袒。如僧伽棃状。游方至黄龙。谒晦堂。晦堂竖拳问曰。唤作拳头则触。不唤作拳头则背。汝唤作甚么。师罔措。经二年。方领解。然尚谈辩。无所抵捂。晦堂患之。偶与语。至其锐。晦堂遽曰。住住说食。岂能饱人。师窘乃曰。某到此。弓折箭尽。望和尚慈悲。指个安乐处。晦堂曰。一尘飞而翳天。一芥堕而覆地。安乐处政忌上座许多骨董。直须死却无量劫来全心乃可耳。师趋出。一日闻知事捶行者。而迅雷忽震。即大悟。趋见晦堂。忘纳其屦。即自誉曰。天下人。总是参得底禅。某是悟得底。晦堂笑曰。选佛得甲科。何可当也。因号死心叟。

　　黄龙惟清禅师(黄龙心法嗣)

　　隆兴府黄龙灵源惟清禅师。本州陈氏子。印心於晦堂。每谓人曰。今之学者。未脱生死。病在甚么处。病在偷心未死耳。然非其罪。为师者之罪也。如汉高帝。绐韩信而杀之。信虽死。其心果死乎。古之学者。言下脱生死。效在甚么处。在偷心已死。然非学者自能尔。实为师者钳锤妙密也。如梁武帝御大殿见侯景。不动声气。而景之心已枯竭无余矣。诸方所说。非不美丽。要之如赵昌画华。华虽逼真。而非真华也。

　　泐潭善清禅师(黄龙心法嗣)

