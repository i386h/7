<!-- { "loadSidebar": true } -->
　　上堂。拈拄杖。卓曰。观音出。普贤入。文殊水上穿靴立。抬头鹞子过新罗。石火电光追不及。咄。

　　南岳第十七世(临济十三世黄龙六世)
　　万年心闻昙贲禅师法嗣
　　温州龙鸣在庵贤禅师

　　上堂。举。崇寿示众云。识得凳子。周匝有余。云门道。识得凳子。天地悬殊。师曰。崇寿老汉。坐杀天下人。云门大师。走杀天下人。龙鸣即不然。识得凳子。四脚着地。要坐便坐。要起便起。

　　潭州大沩咦庵鉴禅师

　　会稽人也。　上堂曰。木落霜空。天寒水冷。释迦老子无处藏身。拆东篱。补西壁。撞着不空见菩萨。请示念佛三昧。也甚奇怪。却向道。金色光明云。参退吃茶去。　上堂。老胡开一条路。甚生俓直。只云歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。诸人还歇得么。休。休。　上堂。举。晦堂和尚一日问僧。甚处来。云。南雄州。曰。出来作甚么。云。寻访尊宿。曰。不如归乡好。云。未审和尚令某归乡。意旨如何。曰。乡里三钱买一片鱼鲊如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘。有甚共语处。

　　南岳第十七世(临济十三世杨岐六世)
　　西禅懒庵鼎需禅师法嗣
　　福州鼓山本庵安永禅师

　　闽县人。族吴氏。弱冠依安国慈济为苾刍。未几。谒懒庵於云门。一日。入室。庵曰。不问有言。不问无言。世尊良久。不得向世尊良久处会。随后便喝。条然契悟。作礼曰。不因今日问。争丧目前机。庵许之。及徙怡山。命师首众。阅二年。庵将顺寂。以大慧所传磨衲授之。嘱令剪拂学者。安抚尚书张公澄请师继席。不数月。拂袖云门庵。乾道甲申。郡师大资王公之望从众衲请居乾元。迁黄檗。又三年。移鼓山。　上堂曰。要明个事。须是具击石火。闪电光底手段。方能崄峻崖头全身放舍。白云深处得大安居。如其觑地觅金针。直下脑门须逆裂。到这里。假饶见机而变。不犯锋铓。全身独脱。犹涉泥水。只如本分全提一句又作么生道。击拂子曰。淬出七星光灿烂。解拈天下任横行。　上堂。布网垂钩阔。长江不系舟。水寒鱼不食。特地过沧洲。恁么举似。着甚来由。半夜黑风翻大海。直得波涛绝点流。　上堂。拈拄杖曰。临济小厮儿。未曾当头道着。今日全身放憨。也要诸人知有。遂掷拄杖。下座。　上堂。举。睦州示众云。诸人未得个入处。须得个入处。既得个入处。不得忘却老僧。师曰。恁么说话。面皮厚多少。木庵则不然。诸人未得个入处。须得个入处。既得个入处。直须扬下入处始得。僧问。须弥顶上翻身倒卓时如何。曰。未曾见毛头星现。云。恁么则倾湫倒岳去也。曰。莫乱做。僧便喝。师曰。雷声浩大。雨点全无。

　　南剑州剑门安分庵主

　　号分禅。少与木庵同肄业安国。后依懒庵。未有深证。辞谒径山大慧禅师。行次江于。仰瞻　宫阙。闻街司喝。侍郎来。释然大悟。作偈曰。几年个事挂胸怀。问尽诸方眼不开。肝胆此时俱决尽。一声江上侍郎来。径回西禅。懒庵迎之。付以伽梨。自尔不规所寓。后庵居剑门。化被岭表。学者从之。所作偈颂。走手而成。凡千余首。盛行於世。　示众曰。这一片田地。汝等诸人且道天地未分已前在甚么处。直下彻去。已是钝置分上座不少了也。更若拟议思量。何啻白云万里。蓦拈拄杖打散大众。　示众。上至诸佛。下及众生。性命总在山僧手里。捡点将来。有没量罪过。山僧亦有没量罪过。还有检点得出者么。卓拄杖一下。曰。冤有头。债有主。遂左顾右视曰。自出洞来无敌手。得饶人处且饶人。　示众。十五日已前。天上有星皆拱北。十五日已后。人间无水不朝东。已前已后总拈却。到处乡谈各不同。屈指曰。一．二．三．四．五．六．七．八．九．十．十一．十二．十三．十四。诸兄弟。且道今日是几。良久。曰。本店买卖。分文不赊。

　　东禅蒙庵思岳禅师法嗣
　　福州鼓山宗逮禅师

　　上堂曰。世尊道。应如是知。如是见。如是信解。不生法相。遂喝曰。至本无瑕却有瑕。

　　开善密庵道谦禅师法嗣
　　建宁府仙州山吴十三道人者

　　每以己事扣诸禅。及开善归。结茅於其左。遂往给侍。绍兴庚申三月八日夜。适然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。焠地折时真庆快。死生凡圣尽平沉。仙州山下呵呵笑。不负相期宿昔心。

　　东林卍庵道颜禅师法嗣
　　荆南府公安遁庵祖珠禅师

　　南平人也。依卍庵之久。一日。入室次。庵问僧云。如何是佛。麻。师闻顿契。有偈曰。机前一句子。用处不留情。如撞幢子弩。箭箭中红心。后开法公安。四众归仰。　上堂曰。不是心。不是佛。不是物。沥尽野狐涎。耀翻山鬼窟。平田浅草里。露出焦尾大虫。大虚寥廓中。放出辽天俊鹘。阿呵呵。露风骨。等闲拈出众人前。毕竟分明是何物。咄。咄。　上堂。玉露垂青草。金风动白苹。一声寒雁叫。唤起未惶人。　上堂。燕子深谈实相。善说法要。可惜玄沙老人漏泄向上一窍。自从一见桃华后。直至如今更不疑。禅客相逢只弹指。此心能有几人知。大众。这两个老汉。一人拨动天关。一人掀翻地轴。山僧辄尔效颦。敢继渠侬高躅。苍鹰爪下分餐。猛虎口中夺肉。一句当机。千足万足。君不见古人有言兮。逢船便渡。得路便行。要会个中意。日午打三更。拍禅床。下座。

　　汀州报恩法演禅师

　　果州人也。　上堂。举俱胝竖指。师曰。佳人睡起懒梳头。把得金钗插便休。大抵还他肌骨好。不涂红粉自风流。

　　教心晦庵弥光禅师法嗣
　　泉州法石中庵慧空禅师

　　赣城赣县人。族蔡氏。少为书生。年三十六。投郡之观音院下发。往依仰山祖禅师。有省。次参翠岩广照灯禅师。灯与语锋投。俾典翰墨。辞谒大慧於径山。宿疑尽去。属慧贬衡阳。遂入问。见鼓山珪．净众岳。皆蒙印可。后抵教忠。一日。入室。闻举女子出定话。拟踵门。忽大悟。乃曰。自携瓶去沽村酒。却着衫来作主人。忠曰。中间底是阿谁。师礼拜便出。忠哂之。绍兴己巳。会忠移住龟山。以师继席。后迁大安及崇福。乾道丁亥。谢事。寓雪峰．东庵．洋屿．云门。庚申春。泉守龙学王公十朋挽居法石。　受请日。上堂曰。云门山中札硬寨已是经年。洋屿江头未见有毛头星出现。举手攀南斗。回身倚北辰。等闲抛出东山暗号。验尽天下野狐。当机觌面不相饶。喝下跛驴成队走。是以药山道。未有长行而不住。未有长住而不行。欲益无所益。欲为无所为。宜作舟航。无久住此。咄。古人大似以隋珠弹雀。用赵璧抵乌。恁么要续如来正法。大似郑州出曹门。且道云门庵主今日赴法石请。为人底句作么生道。八十翁翁辊绣球。直从洋屿江心过。　春日上堂。拈拄杖。卓一下。曰。先打春牛头。又卓一下。曰。后打春牛尾。惊起虚空入藕丝里。释迦无路潜踪。弥勒急走千里。文殊却知落处。抚掌大笑欢喜。且道他欢喜个甚么。春风昨夜入门来。便见千华生碓觜。　上堂。举。芭蕉示众曰。你有拄杖子。我与你拄杖子。你无拄杖子。我夺却你拄杖子。师曰。要识芭蕉用处么。更将归去梦。说与欲行人。　上堂。千家楼阁。一霎秘风。只知襟袖凉生。不觉园林落叶。於斯荐得。触处全真。其或未然。且作寒温相见。　上堂。举。金刚经云。佛告须菩提。尔所国土中。所有众生若干种心。如来悉知。何以故。如来说诸心皆为非心。是名为心。要会么。春风得意马蹄疾。一日看尽长安华。僧问。先佛垂范。禁足安居。未审是何宗旨。曰。瑠璃钵门托须弥。僧便喝。师便打。　问。知师久韫囊中宝。大衣临筵乞借看。曰。猛虎画蛾眉。云。今日小出大遇也。曰。剑去久矣。不须刻舟。云。只如真觉示众道。南山有条鳖鼻蛇。汝等诸人切须好看。未审此意如何。曰。黑云遮古路。云。长庆道。今日堂中大有人丧身失命。意作么生。曰。抱剑入桑林。云。只如云门将拄杖撺向雪峰面前。峰作怕势。又且如何。曰。一家有事百家忙。云。玄沙道。用南山作么聻。曰。也要大家知。云。古人恁么提持。成得甚么边事。曰。两两三三。成群作队。　问。禾山四打鼓。意旨如何。曰。下下打着。云。打着后如何。曰。不在鼓声中。头头皆漏泄。云。雪峰见僧来。连辊出三个球子。又且如何。曰。兄弟添十字。云。学人未晓。乞师再指。曰。退步思量愁杀人。淳熙甲午春。偶微恙。宝文传公自得赴漕江左。闻而省之。值师偃息。即召曰。和尚。惺惺着。师应曰。已与侍郎相见了也。传曰。一钓便上。师曰。也不可放过。传谓侍僧曰。谁言渠病。师曰。雪上加霜。翊日。剃沐更衣。书偈已。端然坐亡。乃三月二十三日也。阇维。数珠不坏。获设利五色。窆于东山之钵那塔。寿六十九。腊四十有三。

　　临安府净慈混源昙密禅师

　　天台人。族卢氏。年十二去家。师资福道荣。十六圆具。习台教。弃依大慧於径山。未几。往谒雪巢一．此庵元。入门留东．西禅。无省。遂之泉南教忠。求决於晦庵。俾悦众。会解事归前资。偶举香严击竹因缘。豁然契悟。述偈呈庵。与贤沙未彻语诘之。无滞。庵曰。子今始可见妙喜矣。即礼辞。至梅阳。服勤四载。乾道辛卯。出住苕溪上方。次迁台城．紫箨．鸿福．万年。淳熙甲辰夏。　诏居净慈。　上堂。诸佛出世。打劫杀人。祖师西来。吹风放火。古今善知识。佛口蛇心。天下衲僧。自投笼槛。莫有天然气槩特达丈夫。为宗门出一只手。主张佛法者么。良久。曰。设有。也须斩为三段。　上堂。德山小参不答话。千古丛林成话霸。问话者三十棒。惯能说诃说夯。时有僧出。的能破的。德山便打。风流儒雅。某甲话也未问。头上着枷。脚下着匣。你是那里人。一回相见一伤神。新罗人。把手笑欣欣。未踏船舷。好与三十棒。依前相厮诳。混源今日恁么批判责情。好与三十棒。且道是赏是罚。具参学眼者。试请辨看。戊申十二月望。偈书入寂。寿六十九。腊五十四。

　　西禅此庵守净禅师法嗣
　　福州乾元宗颕禅师

　　上堂。卓拄杖曰。性燥汉只在一槌。遂靠拄杖曰。灵利人不劳再举。而今莫有灵利底么。良久。比拟张麟。兔亦不遇。

　　天童应庵昙华禅师法嗣
　　庆元府天童密庵咸杰禅师

