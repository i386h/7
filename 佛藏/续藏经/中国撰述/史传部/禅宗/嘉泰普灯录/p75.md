<!-- { "loadSidebar": true } -->
　　示众。众集。师曰。还委悉么。若也委悉。功不浪施。如或未然。彼此钝置。欲知此事。觌面相呈。未语已前。早是蹉过。如金翅鸟王入阿卢大海。击开雪浪。直取龙吞。眼睛定动之间。早已丧身失命。况乃低头卜度。识路追寻。何啻白云万里。灵锋宝剑。常露现前。亦能杀人。亦能活人。沙门眼目。函盖世界。把定乾坤。永无丝毫许渗漏。所以此事一尘才起。大地全收。在天地而不在天地。所以为盖为载。其实未尝盖载。在日月而不在日月。所以能为照为照。其实未尝照临。在海岳而不在海岳。所以能为高为深。其实未尝高深。在阴阳而不在阴阳。所以能生能杀。其实未尝生杀。在雨露而不在雨露。所以能为湿为润。其实未尝湿润。在雷霆而不在雷霆。所以能鼓动庶物。其实未尝鼓动。在衲僧而不在衲僧。且道能个甚么。切忌道着。室中兄弟。累累求说。久坐看话。无所趣向。欲得半月十日普请入室。一次举觉古今因缘。提掇殽讹。贵得有所滋益。既然相诺。岂谓起动在上尊宿。兄弟曲赐见临。言词鄙俚。无可采听。殊深愧悚。然此间为入室兄弟说话。言语似乎太杀近前。幸望诸宿德亮察。不以见疑。即为幸甚。每见学道兄弟。有者不求省悟。唯务言说。要会他古人因缘。岂非大错。他古人只是一期对病施方。随机发药。遂有如许多葛藤路门。如标月指头。敲门瓦子。意只是假扣开门。因标见月。傥得门开月现。瓦子指头何用之有。所以诸佛出世。随宜说法。广设多门。如握空拳。以止悲啼之子。学道兄弟若无省悟。设使智如流水。辩若悬河。倒念得一大藏教。於这事上转没交涉。参须实参。悟须实悟。研穷教彻底去。不是今日下得一转语。明日过得一则因缘。古今因缘。数若河沙。有甚休歇。毕竟不明心地。如何了达生死。只如达磨初来时。未有许多因缘。为甚有人悟道。不可道他是圣人。我是凡夫。这个事上。不论凡圣优劣。是以古今因缘。大似世间地符关契相似。山河大地。广阔无边。於中置得少许田园物产。便以立个关契。分个界分。投官押印。深藏箧笥。以为己有。忽若一朝踏着。皆属自己。从前地符关契何用。佛法大海。廓周沙界。不属方隅。参学之人见不透脱。於情识上自分界分。齩得一言半句。以为奇特。於宗师边相求印证。宗师家事不获已。以冬瓜印子印定。自此一人传一人以为究竟。忽若一朝金刚眼开。照破四天下。说甚么声色道眼。识情唯心。说甚么权实平常。差别异智。都卢是个甚么。明眼汉。没窠臼。突然地荡荡无依。七纵八横。一切临时把来便用。我为法王。於法自在。谁肯倚他门户。傍他墙壁。奉劝兄弟。但明心地。莫愁不会因缘。古今因缘也不道。一时不看。但将一则去。看得透。千则万则皆同。若道会得这一则。未会那一则。决定未是。试与你举寻常大家知底因缘和会将来看。是同是别。只如释迦世尊。王宫降诞。才出母胎。叫一声。见人不会。遂一手指天。一手指地。云。天上天下。唯我独尊。且道明个甚么边事。后於涅盘会上拈一枝华。以青莲目顾视迦叶。迦叶微笑。世尊遂云。吾有正法眼藏。涅盘妙心。分付摩诃迦叶。又是甚么道理。莫是与前来不同么。武帝问达磨。如何是圣谛第一义。磨云。廓然无圣。帝云。对朕者谁。磨云。不识。又是个甚么道理。二祖礼拜。依位而立。磨云。汝得吾髓。唤作两般。得么。六祖一日云。汝等诸人速理舟檝。吾欲归新州。僧云。和尚去了几时回。祖云。叶落归根。来时无口。不可也是别有道理么。只如马大师一喝。百丈三日耳聋。还别着得个道理得么。其他德山棒．临济喝．雪峰辊球．俱[月*氏]竖指．道吾作舞．秘魔擎叉．丹霞烧木佛．赵州勘婆子。种种多端较量。将来与释迦老子一手指天。一手指地。如合符契。毫发无差。有般底见人恁么说话。便道但明取道眼因缘。其他微细儱侗。会却便休。殊不知自是你儱侗。只个道眼因缘名字。千错万错了也。有底道。若恁么。只如洞山五位君臣．三种渗漏．临济四料简．近代浮山九带．荐福两种。自己不可也只是一同。古人因甚有许多类聚编排。殊不知正是一同。只为一同。所以古人类聚编排。若是开悟之士。观来毫发无异。情解之流。万别千差。是以古人云。镕瓶盘钗钏为一金。搅酥酪醍醐为一昧。若是微底汉。也不必如此。瓶盘钗钏本是一金。酥酪醍醐元是一味。何须镕搅。又见一般兄弟。认得个昭昭灵灵。动转施为。便道会了也。到处要人印证。扬眉眴目。合掌擎拳。一棒一喝。皆是我心全体。恁么来开口便是。且道还当也不当。可谓百千大海弃之。唯认一浮沤体。目为全潮。此事无限量。不可思议之事。岂可将有作思惟。限量情识。拟议测度得及。岂不见教中道。如取萤火烧须弥山。纵经尘劫。终不能着。又道。有作思惟。从有心起。皆是六尘妄想缘气。非实心体。又道。虚妄浮心。多诸巧见。不能成就圆觉方便。正是此矣。然则真妄同源。妄因真立。其奈少有穷彻根源。多是缘枝逐叶。返成弄影底汉。果若穷彻法源。动静去来皆如来藏。如或未然。只是认贼为子。其家财宝终不成就。返被情尘业识蔽塞。灵源妙智光明不能发露。大用不得现前。大丈夫自有弥天意气。匝地威风。威音不遥。弥勒不后。忽若道眼顿开。坐断毗卢顶[宁*页]。不见有祖佛出世。天下老和尚瞻仰有分。恁么说话。对诸作者面前。大似炫耀见知。尘渎清聆。然通心之士。言外见意。情妄之流。未免轻笑。记得天柱开山崇慧禅师云。祖师西来似卖卜汉。见你不会。为你钻破卦文。吉凶才生。在你分上一时自看。时有僧问。如何是卖卜底人。曰。出门便不中也。若是山僧即不然。祖意西来似鸦鸣相。以吉凶将兆。报人先知。世人不会。却谓鸦鸣唤作妖。送凶於人。返遭斥逐。鸦傥不鸣。吉凶自定。虽本用好心。不得奸报。忽有个出来道。适来说今古因缘。无许多般事。如今却作恁么说话。岂非语自相违。但向伊道。这里别有好处。待你作老鸦。我却向你说。久立。

　　天宁佛果圆悟勤禅师

　　心要。示隆知藏曰。有祖以来。唯务单传直指。不喜带水拖泥。打露布。列窠窟钝置人。盖释迦老子三百余会。对机设教。立世垂范。大段周遮。是故最后径捷省要。接最上机。虽自迦叶。二十八世少示机关。多显理智。至於付授之际。靡不直面提持。如倒剎竿．碗水投针．示圆光相．执赤幡．把明鉴。说如铁橛子传法偈。达磨破六宗。与外道立义。天下太平。翻转我天你狗。皆神机迅捷。非拟议思惟所测。暨到梁游魏。尤复显言。教外别行。单传心印。六代传衣。所指显着。逮曹溪大鉴。详示说通宗通。历涉既久。具正眼大解脱宗师。变革通途。俾不滞名相。不堕理性言说。放出活卓卓地。脱洒自由。妙机遂见。行棒行喝。以言遣言。以机夺机。以毒攻毒。以用破用。所以流传七百来年。支分派别。各擅家风。浩浩轰轰。莫知纪极。然鞠其归着。无出直指人心。心地既明。无丝毫隔碍。脱去胜负。彼我是非。知见解会。透到大休大歇安稳之场。岂有二致。所谓百川异流。同归于海。要须是个向上根器。具高识远见。有绍隆佛祖志气。然后能深入阃奥。彻底信得及。直下把得住。始可印证。堪为种艹。舍此切宜宝秘慎词。勿作容易放行也。五祖老师平生孤峻。少许可。乾嚗嚗地壁立。只靠此一着。常自云。如倚一座须弥山。岂可落虚弄滑头瞒人。把个没滋味铁酸馅劈颂拈似学者。令齩嚼。须待渠桶底子脱。丧却如许恶知恶见。胸次不挂丝毫。透得净尽。始可下手锻炼。方禁得拳趯。然后示以金刚王宝剑。度其果能践履负荷。净然无一事。山是山。水是水。更应转向那边千圣笼罗不住处。便契乃祖以来所证传持正法眼藏。及至应用为物。仍当驱耕夫牛。夺饥人食。证验得十成无渗漏。即是本家道流也。摩竭陀国。亲行此令。少林面壁。全提正宗。而时流错认。遂尚泯默。以为无缝罅。无摸索。壁立万仞。殊不知本分事。恣情识搏量。便为高见。此大病也。从上来事。本不如是。岩头云。只露目前些子个如击石火。闪电光。若措不得。不用疑着。此是向上人行履处。除非知有。莫能知之。赵州吃茶去．秘魔擎叉．雪峰辊球．禾山打鼓．俱胝一指．归宗拽石．玄沙未彻．德山棒．临济喝。并是透底。直截剪断葛藤。大机大用。千差万别。会归一源。可以与人解黏去缚。若随语作解。即须与本分艹料。譬如十斛驴乳。只以一滴师子乳。悉皆迸散。要脚下传持。相继绵远。直须不徇人情。勿使容易。乃端的也。末后一句。始到牢关。诚哉是言。透脱死生。提待正印。全是此个时节。唯踏着上头关棙子底。便谙悉也。隆公知藏。湖湘投机。往还北山十余年。真探赜精通本色衲子。遂举分席训徒。已三载。予被　睿旨。移都下天宁。欲得法语。以表道契。因为出此数段。宣和六年十二月中澣。佛果老僧书。

　　龙门佛眼远禅师

