<!-- { "loadSidebar": true } -->
　　信之玉山人。族章氏。童龆深沈。年十一去家。师事定水智銮。尝侍銮行次。见祠庙。辄杖击而往。十九落发受具。远游至庐山。依归宗宝．栖贤。諟逾三秋。渡淮谒三角澄。久之。分座。云峰悦禅师勉趋石霜。至中道。闻石霜不事事。因寓福严。时贤禅师命典记室。贤归寂。适慈明继席。师出迎之。悚然。及闻其说法。乃贬剥诸方尽为邪解。皆师历参所契证者。遂幡然曰。大丈夫心膂之间。岂可自为疑碍。造室求发药。明揖坐。师固辞哀恳。明曰。书记参云门禅。必善其旨。如放洞山三顿棒。是合吃。不合吃。云。合吃。曰。吾始疑不堪汝师。今乃可使拜之。复曰。洞山三顿棒即且置。那里是赵州勘破婆子处。师拟对。明击其口。师大悟。述偈呈之。留月余辞去。时年三十五。初住同安。次擢归宗．黄檗．黄龙。得大法者七十有九人。然在积翠庵所接者多。衲子趋风。相与交武。竭蹙于道。初受请日。三角遣僧来审师提唱之语。有曰。智海无性。因觉妄而成凡。觉妄元虚。即凡心而见佛。便尔休去。将谓同安无折合。随汝颠倒所欲。南斗七。北斗八。僧归。举似澄。澄不怿。俄闻开堂。为慈明嗣。澄誓之。而三角徒侣弃去者过半。　上堂。问答罢。乃曰。未登此座。一事全无。才登此座。便有许多问答。敢问大众。只如一问一答。还当宗乘也无。若言当去。一大藏教岂无问答。为甚道教外别传。传上根辈。若言不当。适来许多问答。图个甚么。行脚人当自开眼。勿使后悔。若论此事。非神通修证之能到。非多闻智慧之所谈。三世诸佛只言自知。一大藏教诠注不及。是故灵山百千万众。独许迦叶亲闻。黄梅七百高僧。衣钵分付行者。岂是汝等贪淫愚执胜负为能。夫出家者。须禀丈夫决烈之志。截断两头。归家稳坐。然后大开门户。运出自己家财。接待往来。赈济孤露。方有少分报佛深恩。若不然者。无有是处。以拂子择禅床一下。遂布谢(云云)。　上堂。说妙谈玄。乃大平之奸贼。行棒行喝。为乱世之英雄。英雄奸贼。棒喝玄妙。皆为剩物。黄檗门下总用不着。且道黄檗门下寻常用个甚么。喝一喝。　上堂。时人住处我不住。时人行处我不行。於此了然明的旨。须会全身入火坑。以拂子画一画。云。臭烟熢勃。红焰炽然。眼未明者。总在里许。从上古圣。无非入生死坑中。向无明火里提拔有情。汝等诸人且如何入。若人入得。可谓在火不烧。在水不溺。若入不得。非但不能自利。亦乃不能利他。既不能自利利他。圆顶方袍殊无利益。良久。召大众。众举首。师曰。牛头出。马头回。　上堂。众集。久之。师曰。嘉鱼在深处。幽鸟立多时。便下座。　上堂。撞钟钟鸣。击鼓鼓响。大众殷勤问讯。同安端然合掌。这个是世法。那个是佛法。咄。　上堂。有一人朝看华严。暮观般若。昼夜精勤。无有暂瑕。有一人不参禅。不论议。拖个破席日里睡。於此二人同到黄龙。一人有为。一人无为。安下那一个即是。良久。曰。功德天．黑暗女。有智主人。二俱不受。　上堂。心王不妄动。六国一时通。罢拈三尺剑。休弄一张弓。击禅床。下座。　上堂。大觉世尊道。我今为汝保任此事。终不虚也。汝等当勤精进。行此三昧。师曰。精进即不无诸人。作么生是三昧。遂曰。迦叶粪埽衣。价直百千万。轮王鬓中宝。不直半文钱。以拂子一击。下座。　僧问。一不去。二不住。请师道。曰。高祖殿前樊哙怒。云。恁么则今日得遇和尚也。曰。仰面看天不见天。　问。德山棒．临济喝。直至如今少人拈掇。请师拈掇。曰。千钧之弩。不为鼷鼠而发机。云。作冢宗师。今朝有在。师便喝。僧礼拜。师曰。五湖衲子。一锡禅人。未到同安。不妨疑着。　问。旧岁已去。新岁到来。不涉二途。乞师指示。曰。东方甲乙木。　问。如何是黄龙境。曰。昨日方到此。未曾子细看。云。如何是境中人。曰。长者长。短者短。　师燕坐次。有僧侍立。师顾视久之。曰。百千三昧。无量妙门。作一句说与汝。汝还信否。云。和尚诚言。安敢不信。师指其左曰。过这边来。僧将趋。师喝曰。随声逐色。有甚了期。出去。一僧闻之。师趋入。师复理前语问之。亦云。安敢不信。师又指左曰。过这边来。僧坚立不往。师喝曰。汝来亲近我。反不听我语。出去。　室中举手问僧。我手何似佛手。垂足曰。我脚何似驴脚。人人尽有生缘。上座生缘在何处。学者莫有契其旨。丛林目之为黄龙三关。脱有酬者。师未尝可否。人莫涯其意。有问其故。师曰。已过关者。掉臂径去。安知有关吏。从吏问可否。此未透关者也。熙宁二年三月十六日。上堂辞众。说偈(语见续灯)。至十七日。饭四祖慧日两专使已。趺坐寝室前。大众环拥。良久而化。七日阇维。得五色设利。塔千山之前嶂。阅世六十八。坐五十夏。大观四年春。　谥曰普觉。

　　袁州杨岐方会禅师

　　郡之宜春人(续灯曰衡阳非)。族冷氏。少警敏。及冠。不事笔砚。系名征商课最。坐不职。乃宵遁入九峰。怳若旧游。眷不忍去。遂落发(续灯曰。依九峰勤禅师或道吾和尚)。每阅经。心融神会。能折节扣参老宿。慈明自南源徙道吾．石霜。师皆佐之。总院事。依之虽久。然未有省发。每咨参。明曰。库司事繁。且去。他日又问。明语如前。或谓曰。监寺异时儿孙遍天下去。何用忙为。有一老妪近寺而居。人莫之测。所谓慈明婆也。明乘间必至彼。一日。雨作。知明将往。师侦之小径。既见。遂搊住云。这老汉。今日须与我说。不说打你去。明曰。监寺知是般事便休。语未卒。师大悟。即於泥途拜之。起问。狭路相逢时如何。明曰。你且亸避。我要去那里去。师归来日。具威仪。诣方丈礼谢。明呵曰。未在。一日。当参。粥罢。久之。不闻挝鼓。师问行者。今日当参。何不击鼓。云。和尚出未归。师径往婆处。见明执爨。婆煮粥。师曰。和尚今日当参。大众久待。何以不归。明曰。你下得一转语即归。下不得。各自东西。师以笠子盖头上行数步。明大喜。遂与同归。自是。明每山行。师辄瞰其出。虽晚。必击鼓集众。明遽还。怒曰。少丛林暮而升座。何从得此规绳。师云。汾阳晚参也。何谓非规绳乎。今丛林三八念诵罢犹参者。此其原也。又一日。明升堂。师出问云。幽鸟语喃喃。辞云入峰乱时如何。曰。我行荒草里。汝又入深村。云。官不容针。更借一问。明便喝。师云。好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。明移兴化。师辞归九峰。陆沈金谷。而萍宾道俗迎居杨岐。次迁云盖(受请语见续灯)。上堂曰。雾罩长空。风生大野。百草枯木作师子吼。演说摩诃大般若。三世诸佛在你诸人脚跟下转大法轮。若也会得。功不浪施。若也不会。莫道杨岐山势崄。前头更有最高峰。　上堂。景色乍晴。物情舒泰。举步也。千身弥勒。动用也。随处释迦。文殊普贤总在这里。众中有不受人谩底。便道杨岐和麸籴面。然虽如是。布袋里盛锥子。　上堂。有句无句。如藤倚树。文殊维摩。撒手归去。杨岐恁么道。也是看锢鏴。更有后语。不得错举。　上堂。只个心心心是佛。十方世界最灵物。释迦老子说梦。三世诸佛说梦。且问诸人。还曾作梦么。若也作梦。向半夜里道将一句来。良久。曰。人间纵有真消息。偷向杨岐说梦看。参。　上堂。薄福住杨岐。年来气力衰。寒风凋败叶。犹喜故人归。啰唻哩。拈上死柴头。且向无烟火。　上堂。释迦老子初生时。周行七步。目顾四方。一手指天。一手指地。今时衲僧尽皆打模画样。便道天上天下。唯我独尊。云盖不惜性命。亦为诸人打个样子。遂曰。阳气发时无硬地。　晚参示众。一切智通无障碍。拈起拄杖曰。向汝诸人面前逞神通去也。掷下曰。直得乾坤震裂。山岳摇动。会么。不见道。一切智智清净。拍禅床曰。三十年后。莫道杨岐龙头蛇尾。　僧问。拨云见日时如何。曰。东方来者东方坐。　问。师唱谁家曲。宗风嗣阿谁。曰。隔江打鼓不闻声。云。兴化的子。临济亲孙。曰。今日因齐庆赞。　问。如何是祖师西来意。曰。檐头不负书。　问。少林面壁。意旨如何。曰。西天人不会唐言。　问。天得一以清。地得一以宁。衲僧得一。堪作甚么。曰。钵盂口向天。　室中问僧。栗棘蓬你作么生吞。金刚圈你作么生跳。一日。三暂到相看。师问。三人同行。必有一智。提起坐具曰。参头上座唤这个作甚么。云。坐具。曰。真个那。云。是。师复曰。唤作甚么。云。坐具。师顾视左右曰。参头却具眼。问第二人。欲行千里。一步为初。如何是最初一句。云。到和尚这里。争敢出手。师以手划一划。僧云。了。师展两手。僧拟议。师曰。了。问第三人。近离甚处。云。南源。曰。杨岐今日被上座勘破。且坐吃茶。　问僧。云深路僻。高驾何来。曰。天无四壁。曰。踏破多少草鞋。僧便喝。师曰。一喝两喝后作么生。云。看这老和尚着忙。曰。拄杖不在。且坐吃茶。　问僧。败叶堆云。朝离何处。云。观音。曰。观音脚跟下一句作么生道。云。适来相见了也。曰。相见底事作么生。僧无对。师曰。第二上座代参头道看。亦无对。曰。彼此相钝置。　慈明忌辰设斋。众集。师至真前。以两手捏拳安头上。以坐具一画。打一圆相。便烧香。退身三步。作女人拜。首座云。休捏怪。师曰。首座作么生。云。和尚休捏怪。曰。兔子吃牛奶。第二座近前。打一圆相。便烧香。亦退身三步。作女人拜。师近前。作听势。座拟议。师打一掌曰。这漆桶也乱做。
　　兴化孜禅师迁化(孜嗣神鼎諲)。僧至。下遗书。师问。世尊入灭。椁示只趺。和尚归真。有何相示。僧无语。师槌胸一下曰。苍天。苍天。皇佑改元示寂(事迹未详)。寿五十八。

　　隆兴府大宁道宽禅师

