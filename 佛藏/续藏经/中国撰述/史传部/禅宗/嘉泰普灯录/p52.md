<!-- { "loadSidebar": true } -->
　　信之铅山人。族余氏。幼孤。依七宝元浃下发。游方至鹅湖。闻二童子戏语。师有省。遂至云居。一日。有僧自黄龙来。问。死心室中如何为人。云。每举云门话堕因缘问学者。子那里是话堕处。师闻。心大庆快。即趋黄龙。蒙印可。死心谢事。乃往开福。语尤契。命分座。福垂入寂。以麈尾授师。师力辞。福曰。大法末运。赖汝以兴。无拒。福殁。师憩湘西。会佛果禅师住道林。命典藏。为众秉拂。师提纲罢。举。乾峰示众云。举一不得举二。放过一着。落在第二。云门出众云。昨日有人从天台来。却往径山去。峰云。典座来日不得普请。师曰。乾峰平地生堆。韶石因风起浪。虽然合水和泥。千古丛林榜样。既是丛林榜样。为甚么合水和泥。要会么。不入洪波里。争见弄潮人。佛果为击节。自尔有闻。郡守曾公孝序以上封请师出世。继补道吾．福严。徙闽中黄檗及东．西禅。晚居大沩(两住福严)。　上堂曰。奚仲造车一百辐。拈却两头除却轴。以拄杖打一圆相。曰。且莫错认定盘星。卓一卓。下座。　上堂。八月秋。何处热。向上事。时时说。拨转天关。放回地轴即不问。且道黄金为地。白银为屋。是甚么人居止。良久。曰。巍巍圣德遇三皇。历历清光吞二曜。　上堂。言语道断。物我皆如。义路不生。风云会合。直得玄关大启。正眼流通。匝地光辉。呈祥显瑞。然虽恁么。且应物无私一句作么生道。喝一喝。曰。头头无取舍。处处绝亲踈。　上堂。是法不可示。言词相寂灭。击破太虚空。万里一条铁。诸禅德。适来话头道甚么。若也见得。功不浪施。其或未然。只知犯重障菩提。不见如来真秘诀。击禅床。下座。　谢供头上堂。解猛虎颔下金铃。惊群动众。取苍龙冗里明珠。光天照地。山僧今日到此赞叹不及。汝等诸人合作么生。竖起拂子曰。眨上眉毛。速须荐取。掷拂子。下座。　僧问。达磨九年面壁时如何。曰。鱼行水浊。云。二祖礼三拜。为甚么却得其髓。曰。地肥茄子大。云。只如一华开五叶。结果自然成。明甚么边事。曰。贼以赃为验。云。有时乘好月。不觉过沧洲。曰。阇梨无分。　问。如何是月庵。曰。丹青画不成。云。如何是月庵家风。曰。生铁铸就。　问。有句无句。如藤倚树时如何。曰。验尽当行家。云。树倒藤枯。句归何处。又作么生。曰。风吹日炙。云。沩山呵呵大笑聻。曰。波斯读梵字。云。道吾推倒泥里。沩山不管。此意又且如何。曰。有理不在高声。云。罗山道。道吾是撮马粪汉。又作么生。曰。多口阿师。云。今日足见老师七通八达。曰。仰面哭苍天。僧礼拜。师曰。过。　问。莲华未出水时如何。曰。乾坤无异色。云。出水后如何。曰。徧界有清香。绍兴壬申正月十三。寝疾。书别知旧。十九。集大众。勉令进道。书偈已。谈笑而逝。二月八日。奉全身塔于寺之西峰。寿七十四。腊五十八。

　　五祖表自禅师法嗣
　　蕲州龙华高禅师

　　上堂曰。象王行。师子住。赤脚昆仑眉卓竖。寒山拾得笑呵呵。指点门前老松树。且道他指点个甚么。忽然风吹倒时。好一堆柴。

　　大随南堂元静禅师法嗣
　　简州南岩胜禅师

　　上堂。举拂子示众曰。识取钩头意。莫认定盘星。会么。即心即佛几人知。立雪齐腰只得皮。四海浪平龙玩宝。尽他蝼蚁撼须弥。非佛非心绝谓情。玄途鸟道急回程。烁迦罗眼存机变。莫守寒岩异草青。心佛物兮俱不是。坐断舌头除药忌。横拈倒用总由他。活捉魔群穿却鼻。掷拂子。下座。　上堂。召大众曰。护生须是杀。杀尽始安居。会得个中意。分明在半途。且道到家一句又作么生。释迦弥勒没量大。看来犹只是他奴。　僧问。放行五位即不问。把定三关事若何。曰。横按镆铘全正令。云。把定三关蒙指示。放行五位又如何。曰。太平寰宇斩痴顽。云。恁么则南岩门下。土旷人稀。曰。灵利衲僧。只消一点。云。自古自今。同生同死时如何。曰。家贼难防。云。今日学人小出大遇去也。师便打曰。须是老僧打你始得。僧礼拜。师曰。切忌诈明头。

　　常德府梁山廓庵师远禅师

　　合川鲁氏子。　上堂曰。今朝二月半。百华开烂熳。云绕翠峰头。莺啼杨柳岸。观音借路行。文殊分主伴。独有解空人。支筇浑不管。直饶天外雨华飞。翻覆都来是这汉。且道如何是这汉。吃茶去。　上堂。举达磨见武帝。师曰。尧风舜日两依依。一片虚凝截万机。何必胡僧亲付嘱。如人饮水自家知。　上堂。五日一番升座。拈出现成行货。大众普请商量。恰是老僧罪过。既是大众商量。因甚么恰成老僧罪过。不见道。常在於其中。经行及坐卧。　上堂。举杨歧三脚驴子话。师召大众曰。扬其汤者。莫若扑其火。壅其流者。莫若杜其源。此乃智人之明鉴。佛法之至论。正在斯焉。这因缘。如今丛林中提唱者甚多。商量者不少。有般底。只道宗师家无必固。凡有所问。随口便答。似则也似。是则未是。若恁么。只作得个乾无事会。不见杨歧用处。乃至祖师。千差万别。方便门庭。如何消遣。又有般底。只向佛边会。却与自己没交涉。古人道。凡有言句。须是一一销归自己。又作么生。又有般底。一向只作自己会。弃却古人用处。唯知道明自己事。古人方便却如何消遣。既消遣不下。却似抱桥柱澡洗。要且放手不得。此亦是一病。又有般底。却去脚多少处会。若恁么会。此病最难医也。所以他语有巧妙处。参学人卒难摸索。才拟心则差了也。前辈谓之杨歧宗旨。须是他屋里人到恁么田地。方堪传授。若不然者。则守死善道之谓也。这公案直须还他透顶彻底汉。方能了得。此非止禅和子会不得。而今天下丛林中出世为人底。亦少有会得者。若要会么。直向威音那畔空劫已前轻轻觑着。提起便行。捺着便转。却向万仞峰前进一步。可以宠罩古今。坐断天下人舌头。如今还有恁么者么。有则出来道看。如无。更听一颂。三脚驴子弄蹄行。直透威音万丈坑。云在岭头闲不彻。水流涧下大忙生。湖南长老谁能会。行人更在青山外。

　　嘉州能仁默堂悟禅师

　　上堂。举赵州访二庵主。师曰。一重山尽一重山。坐断孤峰子细看。雾卷云收山岳静。楚天空阔月轮寒。

　　合州钩鱼台石头自回庵主

　　郡之石照人。世为石工。尝参礼报恩琏禅师。求安心法。琏谕之。因弃家为道人。一日。於大随出石次。心光顿发。往见南堂。蒙印可。堂授以僧服后庵居。学者从之。　示众曰。参禅学道。大似井底叫渴相似。殊不知塞耳塞眼。回避不及。且如十二时中行住坐卧。动转施为。是甚么人使作。眼见耳闻何处不是路头。若识得路头。便是大解脱路。方知老汉与你证明。山河大地与你证明。所以道。十方薄伽梵。一路涅盘门。诸仁者。大凡有一物当途。要见一物之根源。一物无处。要见一物之根源。见得源源。源无所源。所源既非。何处不圆。诸禅德。你看老汉有甚么胜你处。诸人有甚么不如老汉处。还会么。太湖三万六千顷。月在波心说向谁。

　　彭州士溪智陀子言庵主

　　绵之彰明人。初至大随。闻举石头和尚示众偈。倐然领旨。归隐士溪。悬崖绝岳间有石若蹲异兽。言凿以为室。中发异泉。无涸溢。四众讶之。居三十年。化风盛播。室成日。作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠。

　　剑门南修造者

　　淳厚之士。自大随一语契投。服勤不怠。归谒崇化赟禅师。坐次。赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾。

　　净因蹒庵继成禅师法嗣
　　台州瑞岩佛灯如胜禅师

　　上堂曰。人人领略释迦。个个平欺达磨。及乎问着宗纲。束手尽云放过。放过即不无。只如女子出定。赵州洗钵盂。又作么生话会。鹤有九皋难翥翼。马无千里谩追风。

　　无为军冶父实际道川禅师

　　姑苏玉峰人。为悬之弓级。闻东齐谦首座为道俗演法。遂从之。习坐不倦。一日。因是不职。尉笞之。师於杖下大悟。辞依谦。谦为改名道川。且曰。汝旧呼狄三。今名道川。川即三耳。此去能竖起脊梁。了辨个事。其道如川之增。若放倒。则依旧狄三也。师铭於心。建炎初圆顶。游方至天峰。蹒庵与语锋投。庵称善。归憩东齐。道俗愈敬。有以金刚般若经请问者。师为颂之。今盛行於世。隆兴改元。殿撰郑公乔年漕淮西。适冶又虚席。迎开法。　上堂曰。群阴剥尽一阳生。草木园林尽发萠。唯有衲僧无底钵。依前盛饭又盛羹。　上堂。举。雪峰一日登座召众云。看看东边底。又云。看看西边底。汝若要会。拈拄杖掷下云。向这里会取。师曰。东边觑了复西观。拄杖重重话岁寒。带雨一枝华落尽。不烦公子倚阑干。

　　青原第十五世(云门九世)
　　雪窦明禅师法嗣
　　密州耆山宁禅师

　　上堂曰。有时孤峰顶上啸月眠云。有时大洋海中翻波走浪。有时十字街头七穿八穴。诸人还相委悉么。樟树华开盛。芭蕉叶最多。　僧问。全身放下时如何。曰。既是全身。何消放下。云。直是步步不将来。心心无处所。曰。亦无步步。云。不见道。直须步步踏着。曰。落在功勋。云。不涉功勋。争得到这里。曰。庭前树子。一任风吹。云。而今四海清如镜。畅快渔翁把钩轮。曰。不见鲸鲵上玉钩。

　　净慈月堂佛行昌禅师法嗣
　　临安府五云悟禅师

