<!-- { "loadSidebar": true } -->
　　徽宗皇帝闻其名。　诏居净因。　上堂曰。祖师西来。特唱此事。自是诸人不肯委悉。向外驰求。投赤水以寻珠。诣荆山而觅玉。殊不知从门入者。不见家珍。认影迷头。岂非大错。直得宗门提唱。体寂无依。念异不生。古今无间。森罗万象。触目家风。鸟道辽空。不妨举步。金鸡报晓。丹凤翱翔。玉树华开。枯枝结子。只有太阳门下。日日三秋。明月堂前。时时九夏。要会么。无影树垂寒涧月。海潮东注斗移西。　上堂。召大众曰。还会么。佛也不信。祖也不信。只个自己犹是冤家。岂况自余有甚么信处。大众。且道为甚么不信。不信。不信。不见道。事莫等闲信。人须悠久看。　僧问。猊座既登於此日。请师一句定乾坤。曰。大旱连天三尺雨。惊人平地一声雷。云。知师久韫囊中宝。今日当场略借看。曰。木马踏开云外路。泥牛耕尽海中田。云。只这消息今知已。何须更问洞中天。曰。未到潼关即便休。　问。如何是佛法大意。曰。有问不当头。个中无说路。云。学人不会。乞师再指。曰。空劫那边开得口。石人也解皱双眉。

　　福州普贤善秀禅师

　　僧问。如何是正中偏。曰。龙鸣初夜后。虎啸五更前。云。如何是偏中正。曰。轻烟笼皓月。薄雾锁寒岩。云。如何是正中来。曰。松瘁何曾老。华开满未萠。云。如何是兼中至。曰。猿啼音莫辨。鹤唳响难明。云。如何是兼中到。曰。拨开云外路。脱去月明前。

　　襄阳府鹿门法灯禅师

　　成都华阳人。族刘氏。少依大慈宝范为僧。卑听华严。得其要。弃谒芙蓉。容见。乃问。如何是空劫已前自己。师於言下心迹泯然。从容进曰。灵然一句超群象。逈出三乘不假修。蓉拊而印之。后开法鹿门。　上堂。召大众曰。耳底泉声。眼前山色。檐头雨滴。篱畔黄华。嗈嗈新雁唳南云。片片亭梧红满地。恁么指示。大小分明。本色底人便须荐取。虽然如是。犹落声色边事。只如不落声色一句作么生道。还会么。露柱灯笼常对语。夜深拈转太虚空。　僧问。西天解夏。以蜡人为验。未审鹿门以何为验。曰。雨来山色暗。云出洞中明。　问。虚玄不犯。宝鉴光寒时如何。曰。掘地深埋。问。　如何是逍遥物外底人。曰。徧身红烂。不可扶持。

　　西京天宁禧誧禅师

　　蔡之西平人。族宋氏。龆齔辞亲。师开元继平。熙宁六年。中经选。下发受具。初游讲聚。洞究入微。学徒宗之。一日罢讲。浮食方外。仅二十年。始蒙记於芙蓉。自振法天宁。继徙韶山．观音．丹霞。　上堂曰。韶山近日没巴鼻。眼里闻声鼻尝味。有时一觉到天明。不在床上不落地。大众。且道在甚么处。诸人於斯下得一转语。非唯救得韶山。亦乃不辜行脚。其或未然。三级浪高鱼化龙。痴人犹戽夜塘水。　上堂。拈起拄杖曰。混然无内外。和融上下平。唤作清净法身。以拄杖横按曰。天台楖栗木。南岳万年藤。唤作圆满报身。卓拄杖一下。曰。敲空作响。击木无声。唤作千百亿化身。遂倚拄杖曰。三名一体。座主家风。靠在虚堂。俗流见解。总不恁么。如何商量。掷下拄杖。曰。惊起木鸡啼子夜。能教刍狗吠天明。　僧问。如何是君。曰。宇宙无双日。乾坤只一人。云。如何是臣。曰。德分明主化。道契物情机。云。如何是臣向君。曰。赤心归舜日。尽节报尧天。云。如何是君视臣。曰。玄眸凝不瞬。妙体鉴旁来。云。如何是君臣合。曰。帐符尊贱隔。潜信往来通。政和五年九月四日。忽召主事。令以楮囊分而为四。众僧．童行．常住．津送各一。既而复曰。丹霞有个公案。从来推倒扶起。今朝普示诸人。且道是个甚底。顾视左右曰。会么。云。不会。师曰。伟哉大丈夫。不会末后句。遂就寝右胁而化。寿五十九。夏三十九。

　　隆兴府泐潭阐提惟照禅师

　　简之阳安人。族李氏。幼超迈而恶俗。一日。授书至性相近也。习相远也。遽曰。凡圣本一体。以习故差别。我知之矣。即去家。趋成都。师鹿苑清泰。年十九。剃染登具。泰尝令听起信於大慈。师辄归卧。泰诘之。师曰。既称正信大乘。岂言说所能了。乃虚心游方。谒芙蓉於大洪。尝夜坐阁道。适风雪震薄。闻警盗者传呼过之。随有所得。辞去。大观中。芙蓉婴难。师自三吴欲趋沂水。仆夫迷道。师举杖击之。忽大悟。欢曰。是地非鳌山也耶。比至沂。芙蓉望而喜曰。绍隆吾宗。必子数辈矣。因留躬耕湖上。累年智证成就。出领招提。迁甘露．三祖。宣和壬寅。　诏补圆通。弃去。复居泐潭。　上堂曰。古佛道。我初成正觉。亲见大地众生悉皆成正觉。后来又道。深固幽远。无人能到。[囗@力]。没见识汉好龙头蛇尾。便下座。　上堂。过去诸佛已入涅盘了也。汝等诸人不应追念。未来诸佛未出於世。汝等诸人不要妄想。正当今日。你是何人。参。　上堂。伯夷隘。柳下惠不恭。君子不由也。二边不立。中道不安时作么生。拈拄杖曰。鸳鸯绣出从君看。不把金针度与人。　上堂。太阳门下。妙唱弥高。明月堂前。知音盖寡。不免舟横江渚。棹举清波。唱庆尧年。和清平乐。如斯告报。普请承当。拟议之间。白云万里。　上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也。无量方便庄严三昧大解脱门汤然顿开。其或未然。无量烦恼。一切尘劳。岳立面前。寒却古路。　上堂。玄道不可以强为得。妙智不可以有心知。真谛不可以存我解。至理不可以营事为。若荐得去。迦叶粪埽衣。价直百千万。若荐不得。轮王髻中宝。不直半分钱。参。　上堂。古人道。随肢体。黜聪明。离形去智。同於大道。正当恁么时。且道是甚么人删诗书。定礼乐。还委悉么。礼云礼云。玉帛云乎哉。乐云乐云。钟鼓云乎哉。　僧问。真如界内。本无迷悟之因。方便门中。愿示无生之曲。曰。六六三十六。清风动修竹。云。洪音一剖惊天地。有无情类尽沾恩。曰。一曲两曲无人会。雨过夜塘秋水深。　问。承师有言。云黯黯处。独秀峰挺出。月朦朦里。泐潭水光生。岂不是宝峰境。曰。若是宝峰境。凭君子细看。云。如何是境中人。曰。看取令行时。云。只如承言须会宗。勿自立规矩。如何是和尚宗。曰。须知云外千峰上。别有灵松带露寒。　雪下。僧问。祖意西来即不问。时节因缘事若何。曰。一片两片三四片。落在眼中犹不荐。建炎二年正月辛丑。晚参。举论曹洞宗旨不绝如线。复叹息今之世续慧命者。诘朝闭门称疾。安居如常。俄书别耆宿。中夜戒执事者。毋以俗礼治丧。侍者请遗偈。师笑以亵语答之而逝。七日。阇维。得设利如珠琲。舌齿不变。提举冯公温舒深异其事。以二月庚申塔于寺之西峰。寿四十五。腊二十五。

　　建昌军资圣南禅师

　　圣节上堂。顾视左右曰。诸人还知么。夜明帘外之主。万化不渝。瑠璃殿上之尊。四臣不昧。端拱而治。不令而行。寿逾百亿须弥。化治大千沙界。且道正恁么时如何行履。野老不知黄屋贵。六街慵听静鞭声。

　　筠州洞山微禅师

　　上堂曰。日暖风和柳眼青。冰消鱼跃浪花生。当锋妙得空王印。半夜昆仑戴雪行。　僧问。如何是默默相应底事。曰。痖子吃苦瓜。

　　大洪恩禅师法嗣
　　随州大洪净严守遂禅师

　　遂宁蓬溪人。族章氏。未冠。礼南岩自庆为师。年二十七。落发进具。远扣师门。后密证於洪山。出住水南。迁大洪。　上堂。召大众曰。一拳拳倒黄鹤楼。一踏踏翻鹦鹉洲。惯向高楼骤王马。曾於急水打金球。然虽恁么。争奈有五色丝绦系手脚。三鑐金锁锁咽喉。直饶锤碎金锁。割断丝绦。须知更有一重碍汝在。且道如何是那一重。还会么。善吉．维摩谈不到。目连．鹙子看如盲。　上堂。举。昔日有官人问药山。和尚何姓。药山云。正是时。官人罔措。下至知事处。问云。适来问长老何姓。答道正是时。的当是姓个甚么。知事云。只是姓韩。药山闻。云。若六月道正是时。不可道我姓热也。又岩头问讲僧。见说大德会教。是否。云。不敢。岩头举拳云。是甚么教。僧云。是权教。岩头云。苦哉。我若展脚问你。不可道是脚教也。师曰。奇怪。二老宿有杀人刀。有活人剑。一转语似石上栽华。一转语似空中挂剑。当时若无后语。达磨一宗扫土而尽。诸人要见二老宿么。宁可截舌。不犯国讳。

　　嘉泰普灯录卷第五
　　嘉泰普灯录卷第六

　　　　平江府报恩光孝禅寺(臣)僧　(正受)　编

　　南岳第十三世(临济九世黄龙二世)
　　黄龙宝觉晦堂祖心禅师法嗣
　　隆兴府黄龙死心悟新禅师

