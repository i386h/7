<!-- { "loadSidebar": true } -->
　　汉州人。族季氏。冠为大僧。习南山教。久而游方。机契五祖。后於圆悟语下。顿明大法。出住鼎之德山．邵之西湖及谷山．道吾。　勑居大沩。　赐号佛性。　上堂曰。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽蜡梅华。　上堂。涅盘无异路。方便有多门。拈起拄杖曰。看看。山僧拄杖子一口吸尽西江水。东海鲤鱼[跳-兆+孛]跳上三十三天。帝释忿怒。把须弥山一掴粉碎。坚牢地神合掌赞欢曰。谛观法王法。法王法如是。以拄杖击禅床。下座。　上堂。今朝正月已半。是处灯火撩乱。满城罗绮骈阗。交互往来游玩。文殊走入闹篮中。普贤端坐高楼看。且道观音在甚么处。震天椎画鼓。聒地奏笙歌。　上堂。渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊．普贤全无伎俩。临济．德山不妨提唱。龟吞陕府铁牛。蛇齩嘉州大像。赫得东海鲤鱼直至如今肚胀。嘻。　上堂。火云烧田苗。泉源绝流注。娑竭大龙王。不知在何处。以拄杖击禅床曰。在这里。看看。南山起云。北山下雨。老僧更为震雷声。助发威光令远布。乃高声曰。閧弄。閧弄。　上堂。得念失念。无非解脱。是甚么语话。成法破法。皆名涅盘。料掉没交涉。智慧愚痴。通为般若。颟顸佛性。菩萨外道。所成就法。皆是菩提。犹较些子。然虽如是。也是杨广失骆驼。　上堂。德山棒下金沙异。临济喝中宾主分。到此若无真正眼。可怜辜负本来人。喝一喝。拍禅床。下座。　上堂。欲识佛去处。只这语声是。咄。傅大士不识好恶。以昭昭灵灵教坏人家男女。被志公和尚一喝曰。大士莫作是说。别更道看。大士复说偈曰。空手把锄头。步行骑水牛。人从桥上过。桥流水不流。志公呵呵大笑曰。前头由似可。末后更愁人。　上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。二物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。　僧问。理随事变。该万有而一片虚凝。事逐理融。等千差而咸归实际。如何是理法界。曰。山河大地。云。如何是事法界。曰。万象森罗。云。如何是理事无碍法界。曰。东西南北。云。如何是事事无碍法界。曰。上下四维。　问。如何是十身调御。投子下禅床立。未审意旨如何。曰。脚跟下七穿八穴。

　　邓州丹霞佛智蓬庵端裕禅师

　　吴越王之裔。六世祖安守会稽。因家焉。师生而挺嶷。眉目渊秀。十四驱乌於大善寺。十八得度受具。往依净慈法真一禅师。未几。偶僧击露柱曰。你何不说禅。师闻微省。去谒龙门远．甘露卓．泐潭祥。皆以颕迈见推。晚见圆悟於钟阜。一日。悟问。谁知正法眼藏向这瞎驴边灭却。即今是灭不灭。云。请和尚合取口好。曰。此犹未出常情。师拟对。悟击之。师顿去所滞。尝述偈自通。侍悟居天宁。命典记室。寻分座。道声蔼着。京西宪王公请开法丹霞。次迁虎丘。径山谢事。徇平江道俗之请。庵于西华。阅数稔。　勑居建康保宁。后移苏城万寿及闽中贤沙．寿山西禅。复被　旨补灵隐。　慈宁皇太后幸韦王第。　召师演法。　赐金襕僧伽梨。乞归西华。绍兴戊辰秋。四明育王遣使固邀。月余始就。　上堂曰。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖。卓一下。喝一喝。曰。只这个。何似生。若唤作棒喝。瞌睡未省。不唤作棒喝。未识德山．临济。毕竟如何。复卓一下。曰。总不得动着。　上堂。尽大地是沙门眼。徧十方是自己光。为甚么东弗于逮打鼓。西瞿耶尼不闻。南瞻部洲点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰。参。　上堂。顶[宁*顶]一着。佛祖不知。若玄机尚戢。影草未彰。通身有透关眼也照不着。若过这边来。正按金刚宝王。放出踞地师子。许你挨拶一步地。虽然已是头角不全。即今莫有疾焰过风者么。喝曰。甚么处去也。复喝一喝。下座。上堂。动则影现。觉则冰生。直饶不动不觉。犹是秦时[车*度]辂钻。到这里。便须千差密照。万户俱开。毫端拨转机轮。命脉不沉毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉。是照是用。还有人区分得出么。铁牛横古路。触着骨毛寒。　上堂。易填巨壑。难满漏卮。若有操持。了无难易。拈却大地。宽绰有余。放出纤毫。碍塞无路。忽若不拈不放。向甚么处履践。同诚共休戚。饮水亦须肥。　僧问。如何是宾中宾。曰。你是田厍奴。云。如何是宾中主。曰。相逢犹莽卤。云。如何是主中宾。曰。剑气烁愁云。云。如何是主中主。曰。敲骨打髓。师莅众。色必凛然。寝食不背众。唱道无倦。绍兴庚午十月。初示微疾。至十七夜。书偈付主事曰。吾小休。至五鼓起坐。首座法全请遗训。师曰。尽此心意。以道相资。语绝而逝。火后。目睛．齿．舌不坏。其地发光终夕。得设利者无算。踰月不绝。黄冠罗肇常平日问道於师。适外归。独无所获。道念勤切。方与客食。咀噍间。若有物。吐哺则设利也。大如菽。色若琥珀。好事者持去。遂再拜於阇维所。闻香奁有声。亟开。所获如前。而差红润。门人奉遗骨分塔於鄮峰西华。寿六十有六。夏四十有八。　谥曰大悟。塔名宝胜。

　　建康府华藏密印安民禅师

　　嘉定人。族朱氏。初讲楞严於成都。为义学所归。时圆悟居昭觉。师往扣。悟令看国师三唤侍者之语。赵州云。如人暗中书字。字虽不成。文彩已彰。那里是文彩已彰处。但恁么参取(有本小异)。后因悟普说。僧出请问十玄谈。云。只如古人道。问君心印作何颜。意旨如何。悟曰。文彩已彰。师於言下有省。悟未之许。一日。造室白悟曰。和尚休举语。待某说看。悟诺之。师曰。寻常拈槌竖拂。岂不是经中道。一切世界诸所有相。皆即菩提妙明真心。悟笑曰。你元来在这里作活计。师又曰。下喝敲床时。岂不是返闻闻自性。性成无上道。悟曰。你岂不见经中道。妙性圆明。离诸名相。本来无有世界众生。师释然。悟出蜀。居夹山。师罢讲侍行。值悟为众夜参。举古帆未挂因缘。师闻未领。遂求决。悟曰。你问我。师举前话。悟曰。庭前栢树子。师即洞明。谓悟曰。古人道。如一滴投於巨壑。殊不知大海投於一滴。悟笑曰。奈这汉何。未几。令分座。悟说偈曰。懒夸四分与楞严。按下云头子细参。不学亮公亲马祖。还如德峤访龙潭。七年往返来昭觉。三载翱翔上碧岩。今日烦充第一座。百华丛里现优昙。后谒佛鉴於蒋山。鉴问。佛果有不曾乱为人说底句。曾与你说么。师曰。合取狗口。鉴震声云。不是这个道理。师曰。无人夺你盐茶袋。乱叫作甚么。鉴云。佛果若不为你道。我为你说。师曰。和尚疑时。退院别参去。鉴呵呵大笑。鉴入灭。圆悟继席。未几。师开法保宁。迁华藏。旋里。领中峰。　上堂曰。众卖华兮独卖松。青青颜色不如红。算来终不与时合。归去来兮翠霭中。可笑古人恁么道。大似逃峰赴壑。避溺投火。争如随分到尺八五分镢头边讨一个半个。虽然如是。保宁半个也不要。何故。富嫌千口少。贫恨一身多。　上堂。呵佛骂祖。须是德山作家。渡马渡驴。还他赵州手段。瞎驴灭却正法眼藏。利动君子。聋人不用二种语言。惯钩鲸鲵。集云峰下四藤条。双明双暗。大愚肋底筑三下。同死同生。祖佛未兴已前。向上人提撕此事。羚羊挂角之后。仙陀客夺鼓掣旗。露刃藏锋作师子哮吼。裂破祖师印。扫荡衲僧踪。硬如兜罗绵。软似南宾铁。摩竭陀国水泄不通。少室峰前亲行此令。所以定光招手。智者点头。可谓良马不窥鞭。侧耳知人意。还会么。三面狸奴手捉月。两头白牯脚拏烟。戴冠碧兔立庭栢。脱壳乌龟飞上天。　冬夜示众。举。玉泉皓和尚云。雪雪片片不别。下到腊月。再从来年正月．二月．三月．四月．五月．六月．七月．八月．九月．十月。依前不歇。冻杀饿杀。免教胡说乱说。师曰。不是骂人。亦非赞叹。高出临济．德山。不似云居．罗汉。且道玉泉意旨作么生。良久。曰。但得雪消去。自然春到来。师后示寂於本山。阇维。设利颇剩。细民穴地尺许皆得之。尤光明莹洁。心舌亦不坏。

　　眉州象耳山袁觉禅师

　　眉山人。族袁氏。幼於传灯院试所习得度。始名圆觉。郡守填绫牒。误以圆作袁。守慊然戏谓师云。一字名可乎。师笑曰。一字已多。郡守异之。具戒后。即出蜀。谒五祖自．海会宗．龙门远。皆未得其津涯。又谒阐提照於宝峰。久之。值照入寂。往侍石门政。执役数秋。亲承记莂。时圆悟道望倾一时。师曳杖欲一见。石门徒众顾师云。兄既有得。自宜缝炊巾。何区区复行迈耶。师曰。不然。我是则所往无碍。弗应守株于此。师至蒋山。适悟被　旨居天宁。遂往大沩。依佛性。顷之。入室陈所见。性云。汝忒煞远在。然知其为法器。俾充侍者。掌宾客。师每侍性。性必举法华开示悟入四字。令下语。又云。直待我竖点头时。汝方是也。偶不识被斥。制中无依。寓俗士家。一日。诵法华。至亦后不知何者是火。何者为舍。乃豁然。制罢归省。性见。首肯之。圆悟再得　旨住云居。师至彼。以所得白悟。悟呵云。本是净地。屙屎作么。师所疑顿释。绍兴丁巳。眉之象耳虚席。郡守谓此道场久为蟊螣囊橐。非名流胜士。莫能起废。诸禅举师应聘。尝语客曰。东坡云。我持此石归。袖中有东海。山谷云。慧崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子．孔夫子都齐立在下风。有举此语似佛海远禅师。远曰。此觉老语也。我此间即不恁么。

　　成都府昭觉彻庵道元禅师

