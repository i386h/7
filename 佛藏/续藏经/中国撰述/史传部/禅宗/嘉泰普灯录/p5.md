<!-- { "loadSidebar": true } -->
　　族王氏。郑之圃田人。年十九。游并州。见三交嵩禅师。求出世法。嵩顾其犀骨插脑。目光射人。且异之曰。汝当剃染。堕三宝数。乃可授法。云。法有僧俗乎。曰。殊不知僧能续佛寿命。师欣从。未几。遇嵩为众入室。一僧请问赵州栢树子因缘。嵩诘之。师旁侍。忽契悟。进具后。谒汾阳．叶县。皆蒙印可。天禧中。至大阳明安。安与语。遂以衣履命师求人续洞上宗旨。元丰辛酉。出住舒之太平兴国。次徙姑苏天平。晚住浮山。　受请日上堂。有僧出礼拜。师曰。大猎之家。岂藉狐兔。虽然如是。小慈妨大慈。便打。僧起。问。大善知识言无所堕。有出人眼。如何是出人眼。曰。黄河九曲。云。恁么则真善知识。曰。陕府铁牛。　乃曰。诸仁者欲得英俊么。仍须四事具备。方显宗师蹊径。何谓也。一者祖师巴鼻。二具金刚眼睛。三有师子爪牙。四得衲僧杀活拄杖。得此四事。纵横变熊。任运卷舒。高耸人天。壁立千仞。傥不谐此。守死善道者。败军之兆。何故。棒打石人。贵论实事。所以到这里。得不修江耿耿。大野云凝。绿竹含烟。青山锁翠。风云一致。水月齐观。一句该通。已彰残朽。　上堂。诸佛出世。建立化门。不离三身智眼。亦如摩酰首罗三目。何故。一只水泄不通。缁素难辨。一只大地全开。十方通畅。一只高低一顾。万类齐瞻。虽然。若是本分衲僧。陌路相逢。别具通天正眼始得。所以道。三世诸佛不知有。狸奴白牯却知有。且道狸奴白牯知有个甚么事。要会么。深秋帘幕千家雨。落日楼台一笛风。　上堂。天得一以清。地得一以宁。帝王得一以治天下。衲僧得一祸患临身。击禅床。下座。　上堂。大丈夫拟欲绝裂阵索。霸主升腾么。第一不得螣蛇绕足。路布缠身。高着眼睛。勿存依挂。设使澄澜渺邈同风而未可停舟。云月弥天隐显兮岂披圆照。傥或言超表略。事越机谐。触目荒榛。论年放旷。檐前捧日。未是高明。狭路分歧。宁同大辙。应是从前会解。平昔见知。自负依佗。宜须退步。直须乾嚗嚗地水洒不着。便是齩一粒米。着一片衣。脚踏实地。自不欺谩。辄莫朝云暮雨。变化不开。春茂秋凋。仇雠不动。平生慷慨。事合如斯。山僧今日恁么道。大似巩县茶瓶。　上堂。垂慈则有法。无法不垂慈。古人道。末后一句。始到牢关。把断要津。不通凡圣。寻常向你诸人道。任从天下乐欣欣。我独不肯。如灵龟负图。自取丧身之兆。凤萦金网。趋霄汉以何期。须於旨外明机。莫向言中取则。是以石人机似汝。也会唱巴歌。汝若似石人。雪曲也应和。　僧问。三世诸佛不知有。意旨如何。曰。弄巧成拙。云。狸奴白牯却知有。又作么生。曰。钝鸟逆风飞。　问。众手淘金。谁是得者。曰。入水见长人。　问。如何是面前事。曰。鼻孔。云。如何是向上事。曰。眼睛。　问。金镞惯调曾百战。铁鞭多力恨无雠。学人上来。请师端的。曰。诛龙之剑。岂可挥蛇。僧嘘嘘。师曰。而今大有如君者。不到乌江未肯休。　问。路逢达道人。不将语默对。未审将甚么对。曰。玉树夜凋零。不待狂风扫。　问。从上诸圣传不到处。请师道。曰。番人爱裹雕鼠帽。云。斩新日月。特地乾坤。曰。铁鞭遥指贺兰山。　师暮年休於会圣岩。叙佛祖奥义。作九带。曰。佛正法眼带．佛法藏带．理贯带．事贯带．理事纵横带．屈曲垂带．妙叶兼带．金针双锁带．平怀常实带。学者既已传诵。师曰。若据圆极法门。本具十数。今此九带已为诸人说了。更有一带。还见得么。若也见得亲切分明。却请出来对众说看。说得分明。许汝通前九带。圆明道眼。若见不亲切。说不相应。唯依吾语而为己解。则名谤法。诸人到此如何。众无语。师叱之而去。末篇论南华真经曰。庄子与惠子游於濠梁之上。庄子曰。倏鱼出游从容。是鱼乐也。惠子曰。子非鱼。安知鱼之乐。庄子曰。子非我。安知我不知鱼之乐。惠子曰。我非子。固不知子矣。子固非鱼也。子之不知鱼之乐全矣。庄子曰。请循其本。子曰。汝安知鱼乐。云者既已知吾知之而问我。我知之濠上也。郭象注曰。凡相知者。果可以此知彼。不待是鱼。然后知鱼也。师曰。郭象於鱼犹彷佛矣。且鱼以水为命。见於水。即见於鱼。所谓色心不二。彼我无差。其或离岸见水。则水外别有岸也。水岸既立。二法迭失。鱼水各异。乃乱天之经。逆物之情。其或情不逆．经不乱。均顺天和。鱼相忘於江湖。人相忘於道术。见岸即水。见水即鱼。天地一指。万物一马。空同实相。一体无诸。不待水而水。不待岸而岸。不待鱼而鱼。然后知鱼水也。首楞严经曰。如来藏中。性水真空。性空真水。清净本然。周徧法界。随众生心。应所知量。又曰。於一毫端现宝王剎。岂惟鱼水矣。又经曰。一即一切。一切即一。无异相。无别相。前后际断。如此。而无处不鱼。无处不水。岂待游濠梁之上。然后知鱼水哉。

　　石门慈照蕴总禅师法嗣(一名谷隐)
　　镇江府金山达观昙颖禅师

　　钱塘人也。族丘氏。於隆兴寺得度。神宇凛然。尝通内外坟典。出游师席。首谒大阳明安。问。洞上所立偏正君臣。当明何事。曰。父母未生时事。云。如何体会。曰。夜半正明。天晓不露。师忙然。乃往石门。理前语云。未审师意如何。曰。不道不是。但口门窄。满口说未尽耳。云。如何是父母未生时事。曰。粪墼子。云。如何是夜半正明。天晓不露。曰。牡丹华下睡猫儿。师愈疑。一日。以石头执事元是迷。契理亦非悟问之。门曰。你道此语是药语。是病语。云。是药语。门叱曰。汝尚以病为药。岂知祖师透脱意。师闻。洒然云。如何受用。曰。语不离窠臼。焉能出盖缠。师叹曰。才涉唇吻。便落意思。皆是死门。终非活路。即再拜礼辞。初住舒之炉峰。次迁因圣．隐静暨雪窦．金山。　上堂。举。身是菩提树。心如明镜台。时时勤拂拭。莫使惹尘埃。又道菩提本无树。明镜亦非台。本来无一物。何假拂尘埃。师曰。此二尊宿同床打睡。各自做梦。吃茶去。上堂。诸方钩又曲。饵又香。奔凑犹如蜂抱王。因圣这里钩又直。饵又无。犹如水底捺葫芦。举拄杖作钓鱼势。曰。深水取鱼长信命。不曾将酒祭江神。掷拄杖。下座。　上堂。举。长沙岑和尚与仰山玩月次。仰云。人人尽有这个。只是用不得。沙云。恰是倩汝用去。仰云。师叔作么生用。沙踏倒仰山。山云。一似个大虫。师曰。仰山唤作大虫。因圣道似个狂狗。　上堂。山僧门庭别。已改诸方辙。为文殊拔出眼里楔。教普贤休嚼口中铁。劝人放开髂蛇手。与汝斫却系驴橛。驻意拟思量。喝曰。捏。捏。参。　上堂。始从鹿野苑。终至跋提河。於是二中间。未尝说一字。师曰。世尊只知灵龟曳尾。后人不觉见兔守株。　上堂。万里长途去不回。此人空道已心灰。若从因圣门前过。须解逢春却再来。　僧问。如何是向去底人。曰。从归青嶂里。不出白云来。云。如何是却来底人。曰。自从游紫陌。谁肯隐青山。　问。如何是夺人不夺境。曰。家里已无回日信。路边空有望乡牌。云。如何是夺境不夺人。曰。沧海尽教枯到底。青山直得碾为尘。云。如何是人境两俱夺。曰。天地尚空秦日月。山河不见汉君臣。云。如何是人境俱不夺。曰。莺啭千林华满地。客游三月草侵天。　问。如何是和尚家风。曰。伸手不见掌。云。忽遇仙陀客来又作么生。曰。对面千里。　问。师唱谁家曲。宗风嗣阿谁。曰。临济。云。恁么则谷隐的子也。曰。德山。　问。亡僧迁化向甚么处去。曰。驴胎马腹。云。以何为验。曰。种如是因。获如是果。　问。临济入门便喝。德山入门便棒。未审和尚如何为人。曰。灵云见桃华。云。莫是和尚为人处也无。曰。赵州对栢树。　问。如何是长法身。曰。拄杖长六尺。云。如何是短法身。曰。算子短三寸。云。恁么则法身有二去也。曰。更有方圆在。　问。马大师一喝。百丈三日耳聋。意旨如何。曰。我平生不曾着人喝。一生耳聋。云。如何领会。曰。近来又眼暗。太子少保李公端愿尝馆之内园。日夕问道。故公卿求发药者。随机开示。悉令契入。其辩才无碍。王文康公．夏英公诸鸿儒。咸事以师礼。录其语曰登门集。嘉佑四年除夜。遣侍者持书别扬州刀景纯学士。明旦当行。厚自爱。刀发缄骇然。急遣吏驰书报之。船将抵岸。师欣然登座。叙出世本末。及谢其辅赞者。嘱令进修。遂举监寺贤公补处。下座。读力学士书毕。大众拥至丈室。加趺而逝。五年元日也。世寿七十有五。僧腊五十有三。

　　荆南府竹园法显禅师

　　僧问。万法归一。一归何所。曰。水深不见底。云。如何凑泊。曰。须是本行人。　问。如何是道。曰。交横十字。云。如何是道中人。曰。往往不相识。

　　唐州大乘遵禅师

　　侍慈照日。尝问。古人索火。意旨如何。曰。任他灭。云。灭后如何。曰。初三十一。云。恁么则好时节也。曰。汝见甚么道理。云。今日一场困。照便打。师即大悟。有颂曰。索火之机实快哉。藏锋妙用少人猜。要会我师亲的旨。红炉火尽不添柴。

　　青原第十世(云门四世)
　　雪窦明觉重显禅师法嗣
　　绍兴府天衣义怀禅师

