<!-- { "loadSidebar": true } -->
　　示众云。宗师为人。只与汝拈破情解。令汝自悟。譬如金在矿中。治者只是与汝烹炼。除其矿秽而已。若是金体。则是本有。非人造作得来。又如磨莹宝珠。只是去其尘垢而已。若光彩是珠体上本来自有。亦非人能与之。学者自不向前体究。只管望人说破。将谓是教得说得。驴年得会么。又曰。学道犹如钻火。一钻须紧如一钻。若得热相现前。切要加功。不可停息。若停息则废却前功。无由得火。龙牙和尚颂云。学道如钻火。逢烟且莫休。参学之士。到情识伎俩尽处。百不会。如平地上有气死人相似。如热相现前。却须向前体究。忽然有个省处。此即真实也。若一念退。即要悟无因矣。又曰。学道之人。多是不解用心。一向背驰。不能返照。如人观射。不应观垛。须看箭发处始得。今时人被语脉里转却。良为此也。又曰。禅家语言不尚浮华。唯要朴实。直须似三家村里纳税汉及婴儿相似。始得相应。他又岂有许多般来。此道正要还淳返朴。不用聪明。不拘文字。今时人往往嗤笑禅家语言鄙野。所谓不笑不足以为道。又云。古者道。自己眼若不开。钻人释迦老子肚里去。屙下来。只是个解行底屎橛。有般汉虽在宗师会下。全不肯做工夫。久后到别处。便云。我从某人法席下来。及乎问着。黑漫漫地。更有般底。见他从尊宿处参学底人到别处纳败阙。便并其师轻薄。云。不会为人。彼师佛法元来只如此。不道当人自打不彻。昔日洛浦久为临济侍者。一日。辞去游方。济云。我有一头赤梢鲤鱼。摇头摆脑直往南方去也。及到夹山。拜起。正身而立。山曰。鸡栖凤巢。非其同类。出去。云。自远趋风。乞师一接。曰。目前无阇梨。此间无老僧。浦便喝。山曰。住。住。阇梨不得草草匆匆。云月是同。溪山各异。截断天下人舌头则不无。争教无舌人解语。浦茫然。山便打。遂留夹山。临济闻。云。可惜一头赤梢鲤鱼向韲瓮里浸杀。临济可是不解为人。彼师佛法只如此也。不见道。一两所滋。根苗有异。切不可容易望风拟议他尊宿。大有因果在。又曰。古人虽则徧参知识。承嗣烧香。只为最初发明之师。非是别底。不如此人拣人承嗣。盖不忘本也。今时见人曾参某人。却不承嗣。却承嗣某人。便谓前人不如彼人。生轻重心。又有般底。或受他摩捋。或希他势望。便忘本逐势。既负惭怍。欲释人非。返生毁谤。如斯之辈。阎罗王未放你在。古人接得弟子。却指令承嗣他人。则睦州与云门。大愚与临济是也。不似今时。勾爬人家男女。硬断送与三间屋子。令承嗣他。若总如此。佛法岂得殊胜。败坏宗门。有现世报者。自不省耳(云云)。

　　泐潭湛堂准禅师

　　示众。僧问。金刚经中道。一切贤圣皆以无为法而有差别。未审如何是无为法。曰。水底泥牛吼。火中木马嘶。云。为甚么却有差别。曰。春力无高下。华枝自短长。云。这个是教意。如何是祖师西来意。曰。烟村三月里。别是一家春。云。恁么则祖意教意了不相干。曰。有不是无。云。若然者。施主沾恩去也。曰。但知随例餐[饥-几+追]子。僧礼拜。师乃曰。井底乌龟头带雪。七六五四三二一。神通隐显百千门。一一皆从此经出。遂以拂子击禅床一下。曰。岂不是从此经出。又喝一喝。曰。岂不是从此经出。是以过现未来一切诸佛。三千二大人相．八十种随形好．十力．四无所畏．十八不共法。若不从此经出。即不能成就。地前地后。一切菩萨历三祇。涉五位。断二障。明一心。自利利他。修行进趣。若不依此经。即不能成就。一切缘觉．一切声闻。观十二缘空。悟四谛真理。得八解脱。证六神通。若不依此经。即不能成就。乃至西天此土诸代祖师．古往今来一切知识种种建立。种种施为。至如禾山打鼓．雪峰辊球．临济三玄．洞山五位．巴陵银椀里盛雪．云门北斗里藏身。隐显纵横。千差万别。若不依此经。即不能成就。是故金刚经中说。一切诸佛阿耨菩提之法皆从此经出。但是世出世间一切诸法。未有不从此经出者。佛之与法。且拈放一边。且那个是此经。莫是以两手舒空作展经势么。莫是叉手当胸。进身三步么。又莫道最初是如是我闻。末后是信受奉行么。又莫是但莫着他文字语言么。又莫是但向料掉没交涉处道一句便得么。若作如是见解。大似隔靴爬痒。若不作如是见解。毕竟作么生。遂以拂子击禅床一下。云。须是恁么明得。苟能如是明得。於晓夕日用之间。未有一处而不闻法。是以金刚经中道。在在处处。即为有佛。一切法皆是佛法。恁么见得。一任三门头舍掌。佛殿里烧香。寮舍里横拈倒把。左卷右舒。掷去抛来。朝读暮诵。这一卷经。若是展去也。竖穷三际。横变十方。周沙界之群生。遍剎尘之品类。包罗万有。统括二仪。无一法而不明。无一法而不显。可谓是法门重迭。如云起於长空。行解分披。似华铺於锦上。言言见谛。情忘於二十七疑。句句朝宗。妙契於三十二分。有而不有。空而不空。明法界则一体同观。说去来则威仪寂静。穷微尽妙。岂不极於斯矣。其卷去也。更讨甚么一点墨。经头边只有一个以字不成。八字不是。不知是个甚么字。设使须菩提解空第一。到这里也只得目瞪口呿。忆得昔日有一僧问睦州云。经头以字不成。八字不是。未审是个甚么字。睦州乃弹指一下。云。会么。僧云。不会。州云。上来表赞。无限圣因。虾蟆[跳-兆+孛]跳上梵天。蚯蚓蓦过东海。大众。且道睦州当时为这僧说这个字。不说这个字。若道说。因甚么睦州却问这僧云。会么。若也明得。不唯使施主罪灭福生。亦乃自家平生庆快。其或未明。三德六味。施佛及僧。复喝一喝。曰。珍重。

　　太平佛鉴懃禅师

