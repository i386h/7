<!-- { "loadSidebar": true } -->
　　龙图范峋女也。幼聪慧。长归丞相苏颂之孙悌。未几。厌世相。还家求祝发。父难之。遂清修。因看法界观。顿有省。连作二偈见意。一曰。浩浩尘中体一如。纵横交互印毗卢。全波是水波非水。全水成波水自殊。次曰。物我元无异。森罗镜像同。明明超主伴。了了彻真宗。一体含多法。交参帝网中。重重无尽处。动静悉圆通。后父母俱亡。兄涓领分宁尉。通偕行。闻死心名重。往谒之。心见知其所得。便问。常啼菩萨卖却心肝。教谁学般若。曰。你若无心我也休。又问。一雨所滋。根苗有异。无阴阳地上生个甚么。曰。一华五叶。后问。十二时中向甚么处安身立命。曰。和尚惜取眉毛好。心打曰。这妇女乱作次第。通礼拜。心然之。於是道声籍甚。后为尼。名永久。挂锡姑苏之西竺。缁白日夕师问。得其道者颇众。俄不疾。书偈跌坐而终。有明心录行於世。佛果禅师为之序。灵源．佛眼皆有偈赞之。

　　黄龙灵源惟清禅师法嗣
　　舒州真乘灵峰慧古禅师

　　郡之宿松人。族项氏。早年试经得度。首谒灵源。源令看踈山造塔话。倐然领契。源难之无爽。由是知名。出住真乘。迁光孝．净光二剎。上堂。送诸路化主次。乃曰。梵语比丘。此云乞士。何谓乞士。上从诸佛乞法。以资慧命。下从檀越乞食。以资色身。乞食资色身也。则千门万户贵贱随缘。折我幔之幢。益他人之善。乞法资慧命也。则三椽位坐。寂照凝神。内忘智照之勤。外息大患之本。倐然与群有永分。混尔与太虚同体。更有一人。亦不大智上来。亦不大悲下化。当堂不正坐。不赴两头机。在凡凡莫能测。在圣圣莫能知。十方收不得。三世莫能该。且道唤渠作甚么即得。龙向洞中衔雨出。蝶从华里采香归。　上堂。瞻仰尊颜巾子峰。寂然不动证圆通。善财别后无消息。落日楼台一笛风。绍兴丙辰八月十九示寂。塔于黄岩之方山。

　　潭州上封佛心才禅师

　　七闽长溪人。族姚氏。幼得度受具。游方至大中。依海印隆禅师。有老宿居几右。阅华严金师子章。师旁视。至一毛头师子。百亿毛头一时现。因疑之。会海印为参徒请益罢。掷拄杖曰。了即毛端吞巨海。始知沙界一微尘。师猛省。通夕不寐。迨晓语老宿。宿曰。吾不如汝。然可谒东林总。必了于大事。师至东林。总已归寂。乃依死心。久之。往参灵源於黄龙。留三年。源每以向上事激之。无所凑泊。偶读古洞山录。豁如也。作偈曰。彻。彻。大海乾枯。虚空迸裂。四方八面绝遮拦。万像森罗齐漏泄。后分座真乘。应上封之命。迁道林。退归闽中。居大乘．乾元．灵石．鼓山。　上堂曰。达磨未来。怀藏至宝。顶鬓有珠。达磨既来。卞和刖足。杨朱途穷。来与未来。何处得这个消息。还知么。拟议之间。知君罔措。　上堂。一法有形该动植。百川湍激竞朝宗。昭琴不鼓云天淡。想像毗耶老病翁。维摩病则上封病。上封病则拄杖子病。拄杖子病则森罗万像病。森罗万像病则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。绍兴间。说偈遗众。泊然示寂。

　　隆兴府黄龙通照德逢禅师

　　郡之靖安人。族胡氏。师生有庞眉。年十七。从上蓝晋禅师下发。往依灵源。即明深旨。宣和初。江守徐公任道。请居天宁。三年。迁黄龙。六年。诏住京师天宁。　皇叔祖仲恭表　赐命服．师名。　上堂。举夹山境话。师曰。法眼徒有此语。殊不知夹山老汉被这僧轻轻拶着。直得脚前脚后。设使不作境话会。未免犹在半途。　僧问。人天普集。龙象交参。学人上来。请师说法。曰。枯木无横枝。鸟来难措足。

　　潭州法轮应端禅师

　　南昌人。族徐氏。少依化度善月圆颅登具。谒真净文禅师。机不谐。至云居。会灵源分座。为众激昂。师扣其旨。然以妙入诸经自负。源尝痛札之。师乃援马祖．百丈机语及华严宗旨为表。源笑曰。马祖．百丈固错矣。而华严宗旨与个事喜没交涉。师愤然欲他往。因请辞。及揭帘。忽大悟。汗流浃背。源见。乃曰。是子识好恶矣。马祖．百丈．文殊．普贤。几被汝带累。由此誉望四驰。名士夫争挽应世。皆不就。政和末。大师张公司成以百丈坚命开法。师不得已。始从。　上堂。举大随劫火洞然话。遂曰。六合倾翻劈面来。暂披麻缕混尘埃。因风吹火浑闲事。引得游人不肯回。坏不壤。随不随。徒将闻见强针锥。太湖三万六千顷。月在波心说向谁。　僧问。如何是宾中宾。曰。芒鞋竹杖走红尘。云。如何是宾中主。曰。十字街头逢上祖。云。如何是主中宾。曰。御马金鞭混四民。云。如何是主中主。曰。金门谁敢抬眸觑。云。宾主已蒙师指示。向上宗乘又若何。曰。昨夜霜风刮地寒。老猿岭上啼残月。

　　东京天宁长灵守卓禅师

　　泉南人。族庄氏。冠游京师。於天清寺试经得度。至三衢谒南禅雅禅师。次依东吴定慧式禅师。通华严奥妙。闻灵源开法太平。道鸣四方。即往造。值夜参。适中其病。遂猛省。投诚入室。源锻以差别机智。且戒其缄默。余十年。辞谒佛鉴。命分座。舒守孙公杰以甘露请开法。后徙天宁。　上堂曰。三千剑客。独许庄周。为甚么跳不出。良医之门多病人。因甚么不消一札。已透关者。更请辨看。　上堂。譬如眼根不自见。眼性自平等。无平等者。便恁么去。无孔铁锤。聊且安置。直得入林不动草。入水不动波。也是一期方便。若也篱内竹抽篱外笋。涧东华发涧西红。更待勘过了打。　僧问。丹霞烧木佛。院主为甚么眉须堕落。曰。猫儿会上树。云。早知如是。终不如是。曰。惜取眉毛。　问。如何是衲衣下事。曰。天旱为民愁。　问。佛未出世时如何。曰。绝毫绝厘。云。出世后如何。曰。填沟塞壑。云。出与未出相去几何。曰。人平不语。水平不流。宣和五年十二月二十七。奄然示寂。阇维日。　皇帝遣中使　赐香。持金盘求设利。爇香罢。盘中铿然。视之。五色者数颗大如豆。使者驰还。　上见大悦。而京城传为盛事。

　　信州博山无隐子经禅师

　　岁旦上堂曰。和气生枯蘖。寒云散远郊。木人占吉兆。夜半露龟爻。诸禅德。龟爻露处。文彩已彰。便见一年十二月。月月如然。一日十二时。时时相似。到这里。直似黄金之黄。白玉之白。自从[跳-兆+广]大劫来。未尝异色。还见么。其或未然。且徇张三通节序。从教李四鬓苍浪。

　　隆兴府百丈以栖禅师

　　兴化人也。　上堂曰。摩腾入汉。达磨来梁。途辙既成。后代儿孙开眼迷路。若是个惺惺底。终不向空里采华。波中捉月。谩劳心力。毕竟何为。山僧今日已是平地起骨堆。诸人行时。各自着精彩看。

　　邵州光孝昙清禅师

　　上堂曰。杀父杀母。佛前忏悔。杀佛杀祖。不消忏悔。为甚不消忏悔。且得冤家解脱。

　　温州光孝德周禅师

　　信之上饶人。族璩氏。於景德尊圣院染削。问道有年。后至灵源。闻举少林面壁。顿悟。述二偈以呈。源许之。自尔名流江浙。　上堂曰。举体露堂堂。十方无挂碍。千圣不能传。万灵咸顶戴。拟欲共商量。开口百杂碎。只如未开口已前作么生。咄。　上堂。回互不回互。觑见没可睹。透出祖师关。踏断人天路。阿呵呵。悟不悟。落华流水知何处。绍兴甲戌九月十三。集众说偈而逝。

　　黄龙草堂善清禅师法嗣
　　隆兴府黄龙上堂道震禅师

　　金陵人。族赵氏。少依觉印英禅师为童子。英移居泗之普照。适淑妃择度童行。师得圆具。久之。辞谒丹霞淳禅师。一日。与论洞上宗旨。师呈偈曰。白云深覆古寒岩。异草灵华彩凤衔。夜半天明日当午。骑牛背面着靴衫。淳器之。师自以为碍。弃依草堂。一见契合。日取藏经读之。一夕。闻晚参鼓。步出经堂。举头见月。遂大悟。亟趋方丈。堂望见。即为印可。初住曹山。次迁广寿．黄龙。　上堂曰。举个古人因缘问阇棃。阇棃不得作古会。若作古会。失却当面眼。举个即今因缘问阇棃。阇棃不得作今会。若作今会。障却阇棃本来眼。假饶不失不障。非古非今。犹是药病相治止啼之说。只如透脱一句。阇棃还道得也无。若道不得。直待罗汉峰深谈实相即向汝道。　上堂。眼见色时耳便聋。耳闻声处眼无功。朝来不耐灵禽报。树上杨梅似火红。　上堂。雷声震地。室内不闻。天鼓游光。揽不盈手。灵利汉直下便了。何须撞入胶盆。若更问龟毛有几茎。兔角长多少。直饶你一镢镢断云山。我亦不向汝道。　上堂。黑汉卖炭。不识秤上星。狂子疑头。将谓头在镜。忽然省悟。非邪非正。山河大地。久成正觉。释迦老子。未有佛性。　上堂。少林冷坐。门人各说异端。大似众盲摸象。神光礼三拜。依位而立。达磨云。汝得吾髓。这黑面婆罗门。脚跟也未点地在。　上堂。石人问枯椿。何时汝发华。枯椿怒石人。何得口吧吧。石人呵呵笑。枯椿吐异葩。红霞辉玉象。白玉碾金沙。借问通玄士。何人不到家。

　　台州万年雪巢法一禅师

　　大师襄阳郡王李公遵勉之玄孙也。世居开封祥符县。母梦一老僧至而产。师年十七。试上庠。从祖仕淮南。欲官之。不就。将弃家。事长芦慈觉[(厂-一)*臣*责]禅师。翁弗许。母曰。此必宿世沙门。愿勿夺其志。未几。慈觉没。大观改元。礼灵岩通照愿禅师祝发登具。依愿十年。迷闷不能入。圆悟禅师住蒋山。见曰。此法器也。悟奉　诏徙京师天宁。师侍行。靖康末。自天宁至踈山。一语之及。大法顿明。绍兴七年。泉守宝文刘公彦修请居延福。后四迁巨剎。　上堂曰。衲僧正法眼。照破铁围山。四方并八面。尖角更团圞。双椎轰法鼓。一击透玄关。乾坤收不得。留与后人看。既是乾坤收不得。后人作么生看。要会么。门庭开处无施设。松桧风生助寂寥。　上堂。拈拄杖曰。拄杖子有时作出水蛟龙。万里云烟不断。有时作踞地师子。百年妖怪潜踪。有时心法两忘。照体独立。有时照用同时。主宾互用。以拄杖画曰。延福门下总用不着。且道延福寻常用个甚么。卓拄杖。喝一喝。下座。　上堂。仰面不见天。低头不见地。古剑髑髅前。大海波涛沸。二十八年春。退席长芦。归天台万年之观音院。才浃日。忽示微疾。嘱门人具龛钉内。至三月四日。书偈曰。今年七十五。归作庵中主。珍重观世音。泥蛇吞石虎。入龛趺坐。别众曰。吾不能听诸方来此寐语。即自扃钥。有顷。主事令匠者启龛。扪之。肉犹未冷。八日塔於观音院之后。腊五十二。

　　福州雪峰东山慧空禅师

