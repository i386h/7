<!-- { "loadSidebar": true } -->
　　郡之乐清人。族陈氏。於崇德寺得度。习台教。游万谒三祖宗禅师。宗器之。后依晦堂。始有深造。堂一日竖拳拟问。师亦竖拳曰。是得皮。是得髓。堂笑而称善。大观二年。温守章公凭请住江心普寂。次居西山。　上堂曰。有处若有。瞎却天下人眼。无处若无。失却衲僧鼻孔。古今成现。不用针锥。紫胡半夜高声捉贼。维那只得旁观。丹霞白日要见国师。侍者但知其一。且道本分相见合作么生。陌路相逢舜若多。切忌额头汗如雨。　上堂。三界无法。何处求心。欲知护国当阳句。且看门前竹一林。　僧问。古曲无音韵。如何和得齐。曰。石女着枷锁。云。全非今日事。只在未生前。曰。山僧不答这话。云。为甚么不答。曰。有甚救处。　问。我手何似佛手。曰。天空无四壁。云。我脚何似驴脚。曰。闻时九鼎重。见后一毫轻。云。黄龙正派。流入永嘉也。曰。勺卜听虚声。绍兴己未。示寂。塔于西山。

　　漳州保福本权禅师

　　临漳人也。性质直而勇於道。乃於晦堂举拳处彻证根源。机辩捷出。山谷黄太史初有所入。问晦堂。此中谁可与语。堂曰。漳州权。师方督役开田。山谷同晦堂往致问曰。直岁还知露柱生儿么。曰。是男是女。谷拟议。师挥之。堂谓曰。不得无礼。师曰。这木头。不打更待何时。谷大笑。后归里。陆沈山寺。郭功甫倅漳过山谷。谷力称彼有权道者。深得晦堂之道。公宜见之。郭抵郡访寻。人无识者。后得之。命住保福。　上堂。举。寒山偈曰。吾心似秋月。碧潭清皎洁。无物堪比伦。教我如何说。老僧即不然。吾心似灯笼。点火内外红。有物堪比伦。来朝日出东。传者以为笑。黄龙死心见之。叹曰。权兄提唱若此。诚不负先师所付嘱也。竟终於保福。

　　泗州龟山晓津禅师

　　闽之连江人。历参宗匠。机契未投。晚依晦堂。堂举德山小参不答话辟之。师闻。脱然颕悟。留侍日久。初说法於西京石壁。次徙龟山。　上堂曰。摩竭掩室。尽大地人被他热瞒。毗耶杜词。金毛师子败阙不少。便恁么去。大似停桡举棹。且向湾内泊船。而今莫有唤不回头底么。担板禅和。如麻似粟。　上堂。田地稳密。过犯弥天。灼然抬脚不起。神通游戏。无疮自伤。特地下脚不得。且道过在甚么处。具参学眼底出来。共相理论。要见本分家山。不支岐路。莫只管自家点头。蹉过岁月。他时异日。顶上一椎。莫言不道。崇宁三年八月十四日。泊然而逝。

　　舒州天柱修静禅师

　　岁旦上堂曰。北帝收威。东君布政。律初标於四气。爻已动於三阳。山川无索寞之容。草木有芬芳之意。玉簪坠檐。而河冰渐泮。锦字横汉。而寒雁将回。熙熙万里尽含春。谁悟毗卢真境界。大众。若向这里悟彻去。则许汝应时纳佑。与世均休。踞兔角床。握龟毛拂。或纵或夺。或晦或明。饶益群生。得大自在。若也未悟。依例奔波添一岁。满身尘土傍人门。

　　吉州青原惟信禅师

　　上堂曰。老僧三十年前未参禅时。见山是山。见水是水。及至后来亲见知识。有个入处。见山不是山。见水不是水。而今得个休歇处。依前见山只是山。见水只是水。大众。这三般见解。是同是别。有人缁素得出。许汝亲见老僧。

　　鄂州黄龙智明禅师

　　上堂。南北一诀。斩钉截铁。切忌思量。翻成途辙。　一日。上堂。众才集。师乃曰。不可更开眼说梦去也。便下座。　僧问。世尊说法。魔界倾颓。和尚开堂。有何祥瑞。曰。一夜落华雨。满城流水香。

　　成都府海云法琮禅师

　　上堂。亚身曰。一雨洒乾坤。我这里为甚么不湿。便下座。

　　潭州道吾仲圆禅师

　　上堂曰。不是心。不是佛。不是物。古人恁么道。譬如管中窥豹。但见一斑。设或入林不动草。入水不动波。亦如骑马向冰凌上行。若是射雕手。何不向蛇头上措痒。具正眼者试辨看。良久。曰。鸳鸯绣出自金针。

　　汉州三圣继昌禅师

　　彭之九陇人。族黎氏。自少出关至黄龙。即有趣入。久之。乃尽所疑。归住三圣。迁云居。　上堂曰。木佛不度火。甘露台前逢达磨。惆怅洛阳人未来。面壁九年空冷坐。金佛不度炉。坐叹劳生走道途。不向华山圆上看。岂知潘阆倒骑驴。泥佛不度水。一道灵光照天地。堪羡玄沙老古锥。不要南山看鳖鼻。　上堂。举赵州访二庵主。师曰。五陵公子争夸富。百衲高僧不厌贫。近来世俗多颠倒。只重衣衫不顾人。

　　舒州龙门纯禅师

　　上堂曰。有个汉。自从旷大劫。无住亦无依。上无片瓦盖头。下无寸土立足。且道十二时中在甚么处安身立命。若也知得。朝到西天。暮归唐土。

　　东林照觉总禅师法嗣
　　隆兴府泐潭应乾禅师

　　上堂曰。灵光洞辉。逈脱根尘。体露真常。不拘文字。心性无染。本自圆成。但离妄缘。即如如佛。古人恁么道。殊不知是个坑阱。贴肉汗衫脱不去。过不得。直须如师子儿壁立千仞。方能剿绝去。然虽如是。也是布袋里老鸦。拍禅床。下座。

　　庐山开先广鉴行英禅师

　　东溪闲居。示众曰。联络藤萝一径。行穷始到松门。篱畔野华不艳。堂前流水非喧。午饭龙离铁钵。夜深月落金盆。此是真修行处。何人得意忘言。灵山河沙圣众。黄梅七百高僧。悟华晓称迦叶。传衣夜唤卢能。心自本来不有。法道得了何曾。斋后酽茶三盏。丛林一任喧腾。　僧问。如何是祖师西来意。曰。君山点破洞庭湖。云。意旨如何。曰。白浪四边绕。红尘何处来。　问。如何是道。曰。良田万顷。僧云。不会。师曰。春不耕。秋无望。

　　隆兴府黄龙法镜可仙禅师

　　严陵陈氏子。於长寿寺得度。元丰间。说法圆通。次迁石霜．黄龙。僧问。如何是佛法大意。曰。寸钉牛刀。云。学人不会。曰。参取不会底。

　　临江军慧力可昌禅师

　　初自黄龙会中。去依照觉。获证微密。逾二十年。出居慧力。　上堂曰。佛法根源。非正信妙智不能悟入。祖师关键。非大悲重愿何以开通。具信智。则权实双行。如金在矿。全悲愿。则善恶可辨。似月离云。大众。只如父母未生时。许多譬喻向甚么处吐露。良久。曰。十语九中。不如一默。　僧问。如何是末后一句。曰。少林依位立。马祖喝嫌低。云。三十年后。专为流通。曰。也不得草草。　问。承师有言。忍别三征高卧者。惭为一请便行人。就中还有殽讹也无。曰。有人断得。许伊具眼。云。大众临筵。乞师不吝。师便打。

　　绍兴府象田梵卿禅师

　　嘉兴华亭人。族钱氏。幼慧静。秉志纯实。弱冠。投超果寺德强披削。初游讲聚。后易服谒圆通秀。又谒投子青。久之。青入灭。往依照觉。顿契机语。归省亲。道俗迎居白牛海慧。迁永嘉灵峰及会稽象田。　上堂曰。春已暮。落华纷纷下红雨。南北行人归不归。千林万林鸣杜宇。我无家兮何处归。十方剎土奚相依。老夫有个真消息。昨夜三更月在池。　上堂。佛法到此。命若悬丝。异目超宗。亦难承绍。竖起拂子曰。赖有这个堪作流通。於此觑得。便见三世诸佛向灯笼露柱里转大法轮。六趣众生於铁围山得闻法要。声非声见。色非色随。异类四生。各得解脱。如斯举唱。非但埋没宗风。亦乃平沈自已。且道如何得不犯令去。拍禅床。下座。　僧问。大悲菩萨用许多手眼作甚么。曰。富嫌千口少。云。毕竟如何是正眼。曰。从来共住不知名。　问。寒风乍起。衲子开炉。忽忆丹霞烧木佛。因何院主落眉须。曰。张公吃酒李公醉。云。为复是逢强即弱。为复是妙用神通。曰。堂中圣僧却谙此事。　问。海慧有屠龙之剑。欲借一观时如何。师以拄杖横按示之。僧便喝。师掷下拄杖。僧无语。师曰。这死虾蟆。　问。有佛处不得住。无佛处急走过。意旨如何。曰。穿靴衣锦。云。此外还更有也无。曰。紧帩草鞋。　问。牛头未见四祖时如何。曰。酰酸蚋聚。云。见后如何。曰。家破人亡。　问。久响白牛。未审牛在甚么处。曰。掘地觅天。云。争奈目前露逈逈地。曰。切忌见鬼。云。莫是和尚为人处么。曰。会则直下承当。不会则一任颠倒。政和六年九月中休。说偈曰。五阴山头乘骏马。一鞭策起疾如飞。临行莫问栖真处。南北东西随处归。言讫。脱然坐逝。四众蚁至。观其容止安详。叹未曾有。

　　隆兴府上蓝希肇禅师

　　僧问。古者道。修证即不无。污染即不得。未审是何宗旨。曰。不可更说道理去也。云。莫便是和尚为人处么。曰。狂狗趂块。云。只如禁足护生。得何果报。曰。一月普现一切水。云。恁么则他家得自由也。曰。好个师僧却恁么去。

　　慧圆上座

　　开封酸枣于氏子。世业农。少依邑之建福寺德光为师。性椎鲁。然勤渠祖道。坚坐不卧。居数岁得度。出游庐山。至东林。每以己事请问。朋辈见其貌陋。举止乖踈。皆戏侮之。一日。行殿庭中。忽足颠而仆。了然开悟。作偈。俾行者书於壁曰。这一交。这一交。万两黄金也合消。头上笠。腰下包。清风明月杖头挑。即日离东林。众传至照觉。觉大喜曰。衲子参究若此。善不可加。令人迹其所往。竟无知者(大慧武库谓证悟颛语非也)。

　　黄檗真觉惟胜禅师法嗣
　　成都府昭觉绍觉纯白禅师

　　上堂曰。寒便向火。热即摇扇。饥时吃饭。困来打眠。所以赵州庭前栢。香岩岭后松。栽来无别用。只要引清风。且道毕竟事作么生。甲子乙丑海中金。丙寅丁卯炉中火。

　　开元子琦禅师法嗣
　　泉州尊胜有朋讲师

　　郡之南安人。族蒋氏。年二十。试经中选。下发。多历教肆。尝疏楞严．维摩等经。学者宗之。每疑祖师直指之道。故多与禅衲游。一日。谒琦禅师於承天。迹未及阃。心忽领悟。琦出。遂问。座主来作甚么。云。不敢贵耳贱目。曰。老老大大。何必如是。云。自是者不长。曰。朝看华岩。夜读般若则不问。如何是当今一句。云。日轮正当午。曰。闲言语。更道来。云。平生伏忠信。今日任风波。然虽如是。只如和尚恁么道。有甚么交涉。须要新戒草鞋穿。曰。这里且放你过。忽遇达磨问你。作么生道。朋便喝。琦曰。这座主今日见老僧。气冲午斗。朋曰。再犯不容。琦抚掌大笑。自尔师资契投。后开法兴福。宣和六年九月二十一日。说偈。无疾而终。

　　云盖守智禅师法嗣
　　湖州道场十同法如禅师

