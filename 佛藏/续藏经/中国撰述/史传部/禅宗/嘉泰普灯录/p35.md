<!-- { "loadSidebar": true } -->
　　彭之崇宁人。族骆氏。世宗儒。师犀颅月面。骨相不凡。幼日记千言。偶游妙寂寺。见佛书。三复怅然。如获旧物。曰。子殆过去沙门也。即去家。依自省祝发。从文照通讲说。又从敏行授楞严。俄得病。濒死。叹曰。诸佛涅盘正路。不在文句中。吾欲以声求色见。宜其无以死也。遂弃去。至真觉胜禅师之席。胜方创臂出血。指示师曰。此曹溪一滴也。师矍然。良久。曰。道固如是乎。即徒步出蜀。首谒玉泉皓。次依金銮信．大沩喆．黄龙心．东林总。佥指为法器。而晦堂称他日临济一派属子矣。最后见白云。尽其机用。祖皆不诺。且诃曰。汝欲了生死大事。何以意气得耶。师不顾。趋出。抵吴中。已而复还。祖迎笑曰。吾望子久矣。即命入侍。司会部使有解印还蜀。诣祖作礼。问佛法大意。祖曰。不见小艳诗云。频呼小玉元无事。只要檀郎认得声。使者惘然。师旁侍。窃聆。忽大悟。立告祖曰。今日去却膺中物。丧尽目前机。祖曰。佛祖大事。非小根劣器所能造诣。吾助汝喜。师述偈曰。金鸭香囊锦绣帏。笙歌丛里醉扶归。少年一段风流事。只许佳人独自知。由此所至。众推为上首。崇宁中。还里省亲。四众迓拜。成都帅翰林郭公知章请开法六祖。更昭觉。再出蜀。次荆南。会无尽居士张公商英以师礼留居碧岩。复徙道林。枢密邓公子常奏　赐紫服．师名。政和中。　诏住金陵蒋山。学者无地以容。名振京师。勑补天宁万寿。　上召见。褒宠甚渥。建炎初。又迁金山。适　驾幸维扬入对。　赐圆悟禅师。改云居。久之。复领昭觉。　上堂曰。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道如何展演。域中日月纵横拄。一亘晴空万古春。　上堂。山头鼓浪。井底扬尘。眼听似震雷霆。耳观如张锦绣。三百六十骨节。一一现无边妙身。八万四千毛端。头头彰宝王剎海。不是神通妙用。亦非法尔如然。苟能千眼顿开。直是十方坐断。且超然独脱一句作么生道。试玉须经火。求珠不离泥。　上堂。本来无形段。那复有唇觜。特咸广称扬。替他说道理。且道他是阿谁。　上堂。十五日已前。千牛拽不回。十五日已后。俊鹘趂不及。正当十五日。天平地平。同明同暗。大千沙界不出当处。可以含吐十虚。进一步。超越不可说香水海。退一步。坐断千里万里白云。不进不退。莫道阇梨。老僧也无开口处。举拂子曰。正当恁么时如何。有时拈在千峰上。划断秋云不放高。　上堂。十方同聚会。本来身不昧。个个学无为。顶上用钳锤。此是选佛场。深广莫能量。心空及第归。利剑不如锥。庞居士舌拄梵天。口包四海。有时将一茎草作丈六金身。有时将丈六金身作一茎草。甚是奇特。然虽如此。要且不曾动着向上关。且如何是向上关。铸印筑高坛。　上堂。有句无句。超宗越格。如藤倚树。银山铁壁。及至树倒藤枯。多少人失却鼻孔。直饶取拾得来。已是千里万里。只如未有恁么消息时如何。还透得么。风暖鸟声碎。日高华影重。　上堂。举步越东胜身。退身入西瞿耶。回首望北郁单。捏拳触南阎浮。净地里看。是个没量大人。正眼观来。犹是麻滓麴末。须知四维上下。无边香水海。不可说浮幢王剎。捏为微尘。一一尘中现无边身。说无量法。犹只是顺机教。看窟竉着楔。而况提向上钳锤。用作家炉鞴。便是徧界德山。有棒无下手处。徧界临济。有喝无启口处。徧界金色头陀。有定力无容身处。正当恁么时。蓦然有个承当担荷得。趣向得。行履得。且道向甚么处着渠。山僧有个着处。待说。又恐成露布。拟不说。又却辜负当机。说与不说。一时拈却。最后一句。放开话会去也。青松下。明窗内。玉殿珠楼未为对。衲帔蒙头万事休。此时山僧都不会。委悉么。天台华顶秀。南岳石桥高。　上堂。第一句荐得。祖师乞命。第二句荐得。人天瞻落。第三句荐得。虎口横身。不是循途守辙。亦非革辙移途。透得。则六臂三头。未透。亦人间天上。且三句外一句作么生道。生涯只在丝轮上。明月扁舟泛五湖。　僧问。云门道须弥山。意旨如何。曰。推不向前。约不退后。云。未审还有过也无。曰。坐却舌头。　问。法不孤起。仗境方生。提坐具云。这个是境。那个是法。曰。却被阇梨夺却枪。　问。古人道。楖栗横担不顾人。直入千峰万峰去。未审阿那里是他住处。曰。螣蛇缠足。露布绕身。云。朝看云片片。暮听水潺潺。曰。却须截断始得。云。此回不是梦。真个到庐山。曰。高着眼。　问。不历化城。便登宝所时如何。曰。满眼本非色。满耳本非声。云。亲到宝山空手回时又作么生。曰。入荒田不拣。　问。勿谓无心。云。是道无心。犹隔一重关。如何是一重关。曰。十重也有。云。如何是关中主。曰。放过一着。云。作何面自。师便喝。　问。猿抱子归青嶂后。鸟衔华落碧岩前。此是和尚旧时安身立命处。如何是道林境。曰。寺门高开洞庭野。殿脚插入赤沙湖。云。如何是境中人。曰。僧宝人人沧海珠。云。此是杜工部底。作么生是和尚底。曰。且莫乱道。云。如何是夺人不夺境。曰。山僧有眼不曾见。云。如何是夺境不夺人。曰。阇梨问得自然亲。云。如何是人境俱夺。曰。收。云。如何是人境俱不夺。曰。放。　问。玄沙不过岭。保寿不渡河。未审意旨如何。曰。直超物外。云。雪峰三度到投子。九度到洞山。又作么生。曰。别是一家春。云。恁么则春色无高下。华枝自短长。曰。一任卜度。　问。有句无句。如藤倚树。如何得透脱。曰。倚天长剑逼人寒。云。只如树倒藤枯。沩山为甚么呵呵大笑。曰。爱他底。着他底。云。忽被学人掀倒禅床。拗折拄杖。又作个甚么伎俩。曰。也是贼过后张弓。　问。无边身菩萨为甚么不见如来顶相。曰。有时恁么。有时不恁么。云。如何是和尚顶相。曰。错。僧礼拜。师曰。果然。果然。　问。明历历。露堂堂。因甚么乾坤收不得。曰。金刚手里八棱棒。云。忽然一唤便回。还当得活也无。曰。鹙子目连无奈何。云。不落照。不落用。如何商量。曰。放下云头。云。忽遇其中人时如何。曰。骑佛殿出三门。云。万象不来渠独语。教谁把手上高峰。曰。错下名言。绍兴五年八月己酉。示微恙。趺坐书偈遗众。投笔而逝。荼毗。舌齿不坏。设利五色无数。塔于昭觉之侧。寿七十有三。腊五十有四。六年三月。　谥曰真觉。塔曰寂照。

　　舒州龙门佛眼清远禅师

　　蜀之临邛人。族李氏。为人严正寡言。年十四圆具。常依毗尼。师因读法华。至是法非思量分别之所能解。持问讲者。莫能对。遂南游江淮。首参真觉胜禅师。无契。弃依太平。事祖数载。因丐於庐州。偶两足趺仆地。烦懑间。闻二人交相恶骂。谏者曰。你犹自烦恼在。师於言下有省。及归侍祖。祖见师。凡有所问。即曰。我不如你。你自会得好。或曰。我不会。我不如你。师愈疑。每咨决於元礼首座。礼一日见师欲诉意。遽引师耳绕围炉。旋行旋告之曰。你自会得好。师曰。凭公开发。乃尔相戏耶。礼曰。你他后悟去。方知今日曲折耳。后典宾海会。雨夜读传灯录。至破灶堕因缘。忽拨火大悟。作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟闻之。问曰。青林般土话。古今无人出得。你如何会。云。也有。甚难。曰。只如他道铁轮天子寰中旨。意作么生。云。我道帝释宫中放赦书。悟喜曰。远兄便有活人句。祖亦然之。自是隐居四面大中庵。属天下一新崇宁万寿寺。舒守王公涣之命师开法。次补龙门。道望尤振。学者争集。逾十二年。　勑居和之褒禅。枢密邓公洵武奏　赐师号及紫方袍。　上堂曰。台山路上。过客全稀。破灶堂前。感恩无地。雪埋庭栢。冰锁偃溪。虽在南方火炉头。不入他家韲瓮里。看看。腊月三十日。便是孟春犹寒。你等诸人各须努力向前。切忌自生退屈。　上堂。卓拄杖曰。圆明了知。不由心念。抵死要道。堕坑落堑。毕竟如何。乃倚拄杖。下座。　上堂。泡幻同无碍。如何不了悟。眼里瞳人吹叫子。达法在其中。非今亦非古。六只骰子满盆红。大众。时人为甚么坐地看杨州。钵盂着柄新翻样。牛上骑牛笑杀人。　上堂。赵州不见南泉。山僧不识五祖。甜瓜彻蒂甜。苦瓠连根苦。　上堂。一叶落。天下春。无路寻思笑杀人。下是天。上是地。此言不入时流意。南作北。东作西。动而止。喜而悲。蛇头蝎尾一试之。猛虎口里活雀儿。是何言。归堂去。　上堂。面前过。便知是张三李四。背后过。为甚么却不见。壁这边。便见条台倚子。壁那下。为甚么分疎不得。咫尺之间尚尔。况十方世界耶。参学人若不明此。当知参学事卒未在。　上堂。苏武牧羊。辱而不屈。李陵望汉。乐矣忘归。是在外国。在本国。佛诸弟子中。有者双足越坑。有者聆筝起舞。有者身埋粪壤。有者呵骂河神。是习气。是妙用。至於擎叉打地。竖拂敲床。睦州一向闭门。鲁祖终年面壁。是为人。是不为人。信知一切凡夫。埋没宝藏。殊不丈夫。诸人何不摆拖张帆。抛江过岸。休更钉椿摇橹。何日到家。既作曹溪人。又是家里汉。还见家里事么。　僧问。劫火洞然。大千俱坏。未审这个坏不坏。曰。黑漆桶里黄金色。　问。道远乎哉。触事而真。如何是道。曰。顶上八尺五。云。此理如何。曰。方圆七八寸。　问。劫火威音前。别是一壶天。御楼前射猎。不是刈茅田。提起坐具云。这个唤作甚么。曰。正是刈茅田。僧便喝。师曰。犹作主在。　问僧。孤灯独照时如何。僧无对。代曰。露柱证明。闻开静板声。师乃曰。据款结案。宣和初。以病辞归蒋山之东堂。二年。书云前一日。饭食讫。趺坐谓其徒曰。诸方老宿临终必留偈辞世。世可辞耶。且将安往。乃合掌。怡然趋寂。门人函骨归龙门。塔于灵光台侧。寿五十四。腊四十。

　　潭州开福道宁禅师

