<!-- { "loadSidebar": true } -->
　　郡之仙居人。族杨氏。风姿挺异。器识宏远。年二十五。弃妻拏。往显庆寺圆颅受具。乃依国清光禅师。去游诸席。晚契证於此庵。出住莞山。次迁江之圆通．太平之隐静．天台之万年。再居隐静。后处国清。　上堂曰。单明自己。乐是苦因。趣向宗乘。地狱劫住。五日一参。三八普说。自扬家丑。更苦问理问事。问心问性。克由叵耐。若是英灵汉。窥藩不入。据鼎不尝。便於未有生佛已前转得身。却於今时大官路上捷行阔步。终不向老鼠窟草窠里头出头没。若也根性陋劣。要去有滋味处齩嚼。遇着义学阿师。递相锢鏴。直饶说得云兴雨现。也是虾蟆化龙。下梢依旧吃泥吃土。堪作甚么。　上堂。仲秋八月旦。庭户入新凉。不露风骨句。愁人知夜长。　上堂。无隔宿恩。可参临济禅。有肯诺意。难续杨岐派。穷厮煎。饿厮炒。大海只将折筯搅。你死我活。猛火然铛煮佛喋。恁么作用。方可撑门拄户。更说声和响顺。形直影端。驴年也未梦见。　上堂。似镜长明。犹是真常流注。圆悟禅师云。今时觅一个半个似镜长明底亦难得。那堪打破镜来。恁么说话。是则别有清规。一期见来。大似乞儿见小利。殊不知打破镜来。正是贴肉汗衫。若到隐静门下。二俱失利。何故。体才相似可克家。个地不容通水泄。　上堂。此一段事。若道是有。与贼为伴。若道是无。旷野藏身。总不恁么。漭漭荡荡。朝行三千。暮行八百。忽若眼开。方知驴唇先生不是泗州大圣。　高宗皇帝庆典。请就使厅祝　圣。升座问答罢。师乃曰。教中道。譬如琴瑟箜篌。虽有妙音。若无妙指。终不能发。今日天下禅流为太上皇帝崇庆七十。演妙音。发妙指。惊雷掣电。耸动听观。已自祝　圣了也。便恁散去。未见末后殷勤。记得世尊一日敷座而坐。须菩提前白佛言。希有世尊。大众。且道此之希有。以端坐为希有。以尊重福相为希有。以所说为希有。若以端坐为希有。世尊何尝不端坐。若以尊重福相为希有。何独此日。若以所说为希有。佛未开唇动舌。一字元无。将甚么作希有。遂喝一喝。曰。此之希有。在朕兆已前。语言未通之际。一觑觑破。方为希有。此名根本法轮。亦名正法眼藏。亦名真如解脱。亦名般若妙心。亦名大圆镜智．平等性智．妙观察智．成所作智。在华严经中。男子身中入正定。女人身中从定出为希有。维摩经中。五百长者子各献宝盖。合成一盖为希有。涅盘经中。大地震动。天花纷纷为希有。般若经中。包含内空．外空．内外空。统摄欲界．色界．无色界为希有。法华经中。佛放眉间光。现诸希有事为希有。一大藏教不可悉说。若开第二义门於世间品类之中。物物皆有希有。所谓黄河以清为希有。麒麟出现为希有。凤凰来仪为希有。河出图．洛出书为希有。今日太上皇帝崇庆七十。寿过五帝之上。为天中天。作王中王为希有。臣僧行机向河清海晏之时。祝地久天长之算为希有。如上所说尽是世间之希有。大众还知向上出世间之希有么。复喝一喝。曰。四大海水可知滴数。诸须弥山可知斤两。释尊寿命无量无边。於此见得彻。不妨　太上与释尊寿命齐年。更无优劣。其或未然。暂辍玉皇天上位。端居德寿福生宫。　僧问。三圣问雪峰。透网金鳞未审以何为食。峰云。待汝出网来即向汝道。意旨如何。曰。同途不同辙。云。三圣道。一千五百人善知识。话头也不识。峰云。老僧住持事繁。又作么生。曰。前箭犹轻后箭深。云。只如雪窦道。可惜放过。好与三十棒。这棒一棒也较不得。直是罕遇作家。意又作么生。曰。阵败说兵书。云。这棒是三圣合吃。雪峰合吃。师以拂子击禅床曰。这里荐取。淳熙庚子五月六日。无疾端坐。握拳而终。阇维。设利甚伙。瘗灵骨于国清寺之西南隅。寿六十八。腊四十三。

　　镇江府焦山或庵师体禅师

　　丹丘黄岩人。族罗氏。年十五去家。师妙智院守威。弱冠为沙弥。登具后。会蹒庵成禅师。抵其院。与语。挽归典客。去游浙右。此庵开法真如。归参礼。一日。经行殿庑。闻庵怒叱知事。所疑顿豁。翌日入室。庵指师曰。是子今日茅广矣。及此庵奄世护国。因结茅白石峰为终计。佛海远禅师移国清。邀师分座授徙。衲子宗仰。出住吴门之觉报。徙澄照焦山。　上堂。举。临济示众云。一喝如踞地师子。一喝如金刚王宝剑。一喝如探竿影草。一喝不作一喝用。师曰。这个公案。天下老宿拈掇甚多。第恐皆未尽善。焦山不免四棱着地。与诸人分明注解一徧。如何是踞地师子。咄。如何是金刚王宝剑。咄。如何是探竿影草。咄。如何是一喝不作一喝用。咄。若也未会。拄杖子与焦山吐露看。卓一下。曰。笑里有刀。又卓一下。曰。毒蛇无眼。又卓一下。曰。忍俊不禁。又卓一下。曰。出门是路。更有一机。举话长老也理会不得。　上堂。年常浴佛在今朝。目击迦维路不遥。果是当时曾示现。宜乎恶水蓦头浇。　上堂。热月须摇扇。寒来旋着衣。若言空过日。大似不知时。　上堂。古德道。祖师九年面壁。为访知音。若恁么会。吃铁棒有日在。又古德云。祖师九年面壁。何不惭惶。若恁么会。更买草鞋行脚三十年。师曰。祖师九年面壁。一似不曾。若恁么会。日日香华夜夜灯。　上堂。道生一。无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添。少处减。大虫怕吃生人胆。有若无。实若虚。争掩骊龙明月珠。是则是。只如焦山坐断诸方舌头一句作么生道。肚无偏僻病。不怕冷油[〦/(刀*了*(留-刀-田))/(目*目)/一/八]。拍禅床。下座。　僧问。如何是即心即佛。曰。鼎州出狞争神。云。如何是非心非佛。曰。闽蜀同风。云。如何是不是心。不是佛。不是物。曰。穷坑难满。　问。起灭不停时如何。曰。谢供养。　问。我有没弦琴。久居在旷野。不是不会弹。未遇知音者。知音既遇。未审如何品弄。曰。钟作钟鸣。鼓作鼓响。云。云门放洞山三顿棒。意旨如何。曰。和身倒。和身儡。云。饭袋子。江西．湖南便恁么去。又作么生。曰。泪出痛肠。云。真金须是红炉煅。白玉还他妙手磨。曰。添一点也难为。　室中常举帚柄问学者曰。依稀苕帚柄。彷佛赤斑蛇。众皆下语不契。有僧请益。师示以颂曰。依稀苕帚柄。彷佛赤斑蛇。棒下无生忍。临机不识爷。淳熙己亥八月朔。示微疾。四日。染翰别郡守曾公。逮夜半。书偈付侍僧。戒遗诸山书。复书偈辞众。至钟鸣趋寂。龛留七日。塔全躯於石公山。寿七十有二。腊五十有二。

　　常州华藏湛堂智深禅师

　　武林人也。　佛涅盘日上堂曰。兜率降生。双林示灭。掘地讨天。虚空钉橛。四十九年播土扬尘三百余会。纳尽败关。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖曰。无这个道理。千古之下谁把口说。且道是甚么道理。痴人面前切忌漏泄。

　　灵隐佛海慧远禅师法嗣
　　庆元府东山全庵齐己禅师

　　邛之蒲江人。族谢氏。年二十五。遽脱尘鞅。往法轮寺下发。听圆觉久之。弃游关外。谒佛海於蟠龙。尽其机用。海未之许。一日。五参。出问。未审如何是佛。海曰。齐己。你问个甚么。师於言下大悟。遂礼拜。海曰。这汉今日大似方木逗着圆孔。於是名振丛席。初住鹅湖。迁居广慧。徙东山。　上堂。举。修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州梨胜青州枣。非也好。象山路入蓬莱岛。是亦没交涉。踏着秤磓硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。　莲社会道友请上堂。渐渐鸡皮鹤发。父少而子老。看看行步躘踵。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。复曰。哑。这条活路已被善导和尚直截指出了也。是你诸人朝夕在径路中往来。因甚么当面蹉过。阿弥陀佛这里荐得。便可除迷倒障。拔犹豫箭。截疑惑网。断痴爱河。伐心稠林。浣心垢浊。正心謟曲。绝心生死。然后转入那边。抬起脚。向佛祖履践不到处进一步。开却口。向佛祖言诠不到处说一句。唤回善导和尚。别求径路修行。其或准前。舍父逃走。流落他乡。撞东磕西。苦哉。阿弥陀佛。淳熙丙午秋。退居天童。示少恙。寄古炉瓶。别育王佛照德光禅师。乃书偈而逝。

　　抚州疎山归云如本禅师

　　台城人也。　上堂。久雨不晴。戊在丙丁。通身泥水。露出眼睛。且道是甚么眼睛。卓拄杖曰。林间泥滑滑。时叫两三声。　上堂。举丹霞烧木佛话。乃曰。李四有钱不解饮。张三解饮又无钱。相招丰乐楼中看。不怕寒威雪满天。

　　觉阿上人

　　日本国藤氏子也。十四得度受具。习大小乘。有声。二十九属商者自　中都回。言禅宗之盛。阿奋然拉法弟金庆航海而来。岁余始至(乾道辛卯夏也)。袖香拜灵隐佛海禅师。海问其来。阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁。令受位。今已五载。度僧无进纳。而讲义高者赐之。某等仰服　圣朝远公禅师之名。特诣丈室礼拜。愿传心印。以度迷津。且如心佛及众生。是三无差别。离相离言。假言显之。禅师如何开示。海曰。众生虚妄见。见佛见世界。阿书云。无明因何而有。海便打。即命海升座决疑。明年秋。辞游金陵。抵长芦江岸。闻鼓声。忽颖悟。始知佛海垂手旨趣。旋灵隐。述五偈。叙所见。辞海东归。偈曰。航海来探教外传。要离知见脱蹄筌。诸方参遍草鞋破。水在澄潭月在天(其一)扫尽葛藤与知见。信手拈来全体现。脑后圆光彻太虚。千机万机一时转(其二)妙处如何说向人。倒地便起自分明。蓦然踏着故田地。倒裹幞头孤路行(其三)求真灭妄元非妙。即妄明真都是错。堪笑灵山老古锥。当阳抛下破木杓(其四)竖拳下喝少卖弄。说是论非入泥水。截断千差休指注。一声归笛啰啰哩(其五)。海称善。书偈赠其行。阿少亲文墨。善诸国书。至此未数载。径跻祖域。其於华语能自通。淳熙乙未。与其国僧统遣僧讯海。副以水晶降魔杵及数珠二臂。彩扇二十事。贮以宝函。壬寅夏。王请住持其国睿山寺。复遣僧通嗣书。时海已入寂矣。

　　何山佛灯守珣禅师法嗣
