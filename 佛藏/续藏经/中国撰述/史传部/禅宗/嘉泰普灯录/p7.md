<!-- { "loadSidebar": true } -->
　　上堂曰。王临宝位。胡汉同风。纫半破三。佛殿倒卓。藏身句即不问你。透出一字作么生道。拈拄杖曰。春风开竹户。夜雨滴华心。　上堂。古者道。只恐为僧心不了。为僧心了总输僧。且如何是诸上座了底心。良久。曰。渔翁睡重春潭阔。白鸟不飞舟自横。　僧问。如何是祖师西来意。曰。长安东。洛阳西。云。如何是佛。曰。福州橄榄两头尖。　问。佛未出世时如何。曰。隈岩傍壑。云。出世后如何。曰。前山后山。

　　开先善暹禅师法嗣
　　东京智海第一代正觉本逸禅师(叙语见续灯)

　　上堂曰。忆得老僧年七岁时。於村校书处得一法门。超情离见。绝妙绝玄。爰自染神。逾六十载。今日辄出。普告大众。若欲传持。宜当谛听。遂曰。寒原耕陇罢。牵犊负薪归。此夜一炉火。浑家身上衣。诸禅德。逢人不得错举。　上堂。观乎乾坤之内。洪荒之间。人人有脚。要行便行。要住即住。不由别人。个个有口。欲开即开。欲合便合。岂假他力。正恁么时。非今非古。非理非事。非凡非圣。非迷非悟。包罗沙界。笼罩二仪。三世如来。分疎不下。诸大祖师。提唱不起。德山．临济有棒有喝。不敢施行。鹙子．满慈有智有辩。无门测度。然虽如是。若到这里。须是眼里有筋。眼里无筋。还同天瞽。又须皮下有血。知痛知痒。痛痒不知。何殊土木。直饶有眼有筋。知痛知痒。正好打草鞋行脚。若到诸方。莫教打破洛浦徧参底。　上堂。古者道。接物利生绝妙。外甥终是不肖。他家自有儿孙。将来应用恰好。诸禅德。还会么。菜园墙倒晴方筑。房店篱穿雨过修。院宇漏时随分整。儿孙大小尽风流。　上堂。举。暹和尚道。寒。寒。地炉火暖。闲坐蒲团。说迦叶不是。谈达磨无端。此也彼也。必然一般。师召大众曰。迦叶甚处不是。达磨那里无端。若点捡得出。彼之二老一场懡[怡-台+罗]。若点检不出。三十年后莫道不被人瞒好。　僧问。如何是道。曰。龙吟金鼎。虎啸丹田。云。如何是道中人。曰。吐故纳新。云。道与道中人相去多少。曰。骨鹤颠崖上。冲天味米民。　问。如何是佛。曰。东涌西没。云。如何是道。曰。七颠八倒。云。如何是法。曰。你问我答。云。如何是禅。曰。不方不圆。云。便恁么去时如何。曰。灵利人难得。

　　青原第十世(洞山六世)
　　大阳明安警玄禅师法嗣
　　郢州兴阳清剖禅师

　　不知何许人。尝为大阳园头。种瓜次。阳问。甜瓜何时得熟。云。即今熟烂了也。曰。拣甜底摘来。云。与甚么人吃。曰。不入园者。云。未审不入园者还吃也无。曰。汝还识伊么。云。虽然不识。不得不与。阳笑而去。住兴阳日。　上堂曰。西来大道。理绝百非。句里投机。全乖妙旨。不已而已。有屈祖宗。岂况忉忉。有何所益。虽然如是。事无一向。且於唱教门中。通一线道。大家商量。僧出问。娑竭出海乾坤震。觌面相呈事若何。曰。金翅鸟王当宇宙。个中谁是出头人。云。忽遇出头时又作么生。曰。似鹘提鸠君不觉。髑髅前验始知真。云。恁么则叉手当胸。退身三步也。曰。须弥座下乌龟子。莫待重遭点额痕。　问。从上诸圣向甚么处去也。曰。月照千江静。孤灯海底明。　郑金部问。和尚甚时开堂。曰。不历僧祇数。日月未生前。

　　惠州罗浮如禅师

　　至大阳日。阳问。上座是甚处人。云。益州。曰。此去多少。云。五千里。曰。你恁么来。还曾踏着么。云。不曾踏着。曰。汝解腾空那。云。不解腾空。曰。争得到这里。云。步步不迷方。通身无辨处。曰。汝得超方三昧耶。云。圣心不可得。三昧岂彰名。阳曰。如是。如是。汝应信此即本体全彰。理事不二。善自护持。

　　复州乾明机聪禅师

　　僧问。如何是佛法大意。曰。此问不虚。　问。如何是东禅境。曰。定水不曾离旧岸。红尘争敢下波来。

　　襄阳府白马归春禅师

　　僧问。如龟藏六时如何。曰。布袋里弓箭。　问。如何是佛法大旨。曰。善狗带牌。

　　潭州福严审承禅师

　　因丞相参次(亡其姓)。乃问。如何是祖师西来意。师指庭际栢树示之。如是者三。丞相有省。作偈曰。出没闲云满太虚。从来真相一尘无。重重请问西来意。唯指庭前栢一株。

　　舒州投子义青禅师

　　青社人也。族李氏(续灯曰王氏非)。甫七龄。颖异。往妙相寺出家。试经得度。习百法论。未几。叹曰。三祇涂远。自困何益哉。乃入洛。五载听华严。於义若贯珠。尝读诸林菩萨偈。至即心自性。遽省曰。法离文字。宁可讲乎。即弃游宗席。时圆鉴禅师居会圣岩。一夕。梦畜青色俊鹞。为吉征。届且师来。鉴礼延之三年。一日。问曰。外道问佛。不问有言。不问无言。世尊良久。如何。师拟对。鉴掩其口。师了然开悟。遂礼拜。鉴曰。汝妙悟玄机耶。云。设有。也须吐却。时资侍者旁立。曰。青华严今日如病得汗。师回顾曰。合取狗口。若更忉忉。我即便欧。服勤又三载。礼辞。鉴以大阳衣履付之。书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。复指依圆通秀禅师。师至栖贤。无所参问。唯嗜睡而已。执事白秀云。堂中有僧日睡。当行规法。秀曰。是谁。云。义青上座。曰。未可。待与按过。秀即曳杖入堂。见师正睡。乃击床呵曰。我这里无闲饭与上座吃了打眠。师云。和尚待教某何为。曰。何不参禅去。云。美食不中饱人吃。曰。争奈大有人不肯上座。云。待肯。堪作甚么。曰。上座曾见甚么人来。云。浮山。曰。怪得恁么顽赖。遂握手相笑。归方丈。由是道声籍甚。熙宁六年。至龙舒。道俗迎住白云。次迁投子。以符慈济禅师之记。　上堂。召大众曰。若论此事。如鸾凤冲霄。不留其迹。羺羊挂角。那觅乎踪。金龙不守於寒潭。玉兔岂栖於蟾影。其或主宾若立。须威音世外摇头。问答言陈。仍玄路傍提为唱。若能如是。犹在半途。更乃凝眸。不劳相见。　上堂。宗乘若举。凡圣绝踪。楼阁门开。别户相见。设使卷帘悟去。岂免旁观。春遇桃华。重增眼病。所以古人道。向上一路。千圣不传。诸仁者。既是不传。为甚么铁牛走过新罗国里。遂喝曰。达者须知暗里惊。　僧问。师唱谁家曲。宗风嗣阿谁。曰。威音前一箭。射透两重山。云。如何是相传底事。曰。全因淮地月。得照郢阳春。云。恁么则入水见长人也。曰。只知荆玉异。那辨楚王心。僧礼拜。师以拂子击之。复曰。更有问话者么。如无。彼此着便。元丰五年五月一日中夜。索笔书偈曰。两处住持。无可助道。珍重诸人。不须寻讨。投笔。泊然奄息。阇维。多灵典。获设利五色。以闰月同灵骨塔于寺北三峰庵。寿五十一。腊三十七。

　　嘉泰普灯录卷第二
　　音释

　　　诟许候切　諲音因　堑七艳切　讴音瓯　桫素何切　椤音罗　骈蒲眠切　阗音田　麓音鹿　谣音姚　驮音陀　喂於伪切　趯他力切　潞音路　阃苦本切　巇音羲　镫丁邓切　蹊音兮　绝子悦切　嚗音剥　巩音拱　镞子木切　雕音刁　倏音条　墼音击　楔音屑　缄古咸切　殒羽敏切　銮卢丸切　刎武粉切　罽居例切　娲古花切　鵽丁滑切　[刁*鸟]音刀　摭之石切　喎苦禾切　劈普击切　馥音伏　犒口到切　簸补过切　羁居宜切　拏女加切　擭一虢切或作擭　齩五狡切　罩陟教切　鹙音秋　罥音畎　欧於口切　羚音灵　郢以并切
　　嘉泰普灯录卷第三

　　　　平江府报恩光孝禅寺(臣)僧　(正受)　编

　　南岳第十一世(临济七世)
　　南源慈明楚圆禅师法嗣
　　隆兴府黄龙普觉慧南禅师

