<!-- { "loadSidebar": true } -->
　　苕溪人。谒月堂於何山。入室次。堂举云门须弥山问之。拟对。堂以拂子击其口。师即契悟。命为侍者。后谒诸方。皆蒙许可。月堂被　旨居灵隐。师归省。堂延为座元。未几。出住五云。宿衲所向。　上堂。谓众曰。月堂老汉道。行不见行。是个甚么。坐不见坐。是个甚么。着衣时不见着衣。是个甚么。吃饭时不见吃饭。是个甚么。山野虽与他同床打睡。要且各自做梦。何故。行见行。坐见坐。着衣时见着衣。吃饭时见吃饭。无有不见底道理。亦无个是甚么。诸人且道老汉底是。五云底是。拈拄杖。卓一下。曰。桃红李白蔷薇紫。问着春风总不知。乾道戊子秋。回冷泉。为西堂。十二月望。示微疾。至二十四夜。请堂头首座龙华本禅师为众普说。叙师出处及得法(师未开堂故也)。躬起爇香。至四鼓。危坐不动。侍僧清隐请偃息。师曰。更少时。钟鸣报我。钟既鸣。书三偈付隐。一遗龙华。以二别月堂。顾隐曰。更写一纸辞众。如何。隐曰。诺。复大书曰。倒跨杨歧三脚驴。拗折云门一条杖。禅流更拟问如何。江西十八滩俱涨。隐曰。莫更有在。师敛手而逝。龛留五日。颜如生。目微开。时国使入山。观者如市。火浴。目睛舌本身根不坏。

　　瑞岩寂室惠光禅师法嗣
　　临安府中天竺痴禅元妙禅师

　　双溪东阳人。族王氏。年十二。去家圆具。习台教。去依寂室於国清。闻举索命话。师有省。抚屏大笑。辞谒西禅净禅师。净使职堂司。一日。举兴化打克宾公案问师。师曰。知恩方解报恩。净打曰。多人作此见解。师顿领。及寂室　诏补灵隐。擢为第一座。自开法灵石。凡四坐道场。　上堂曰。灵石说禅粗操。动着七颠八倒。观妙理玄言。恰似屎坑。视诸佛祖师。犹如粪埽。骂詈懵懂禅和。排斥杜撰长老。有时赞叹。使一一人人面前喜欢。有时耻剥。教一一人人肚里烦恼。虽然九凸十凹。斗凑将来恰好。敢问大众。且道那里是恰好处。提拄杖曰。还见么。直饶向这里见得倜傥分明。须知更有一处。未免殽讹。遂横按曰。还委悉么。东篱绽黄菊。秋雨滴青莎。　上堂。黄昏鸡报晓。半夜日头明。惊起雪师子。瞠开红眼睛。　上堂。去年梅。今岁柳。颜色馨香。喝一喝。良久。曰。若不得这一喝。几乎道着依旧。且道道着后如何。眼睛突出。　上堂。举南泉吃油餈。师曰。南泉肚里饱齁齁。庄主虽饥解点头。侍者只闻歌乐响。不知洪饮在高楼。　僧问。如何是截断众流句。曰。佛祖开口无分。云。如何是函盖乾坤句。曰。匝地普天。云。如何是随波逐浪句。曰。有时入荒草。有时上孤峰。隆兴改元。师以足疾。退藏檇李李氏庵。明年七月。作书偈。别参政周公葵及道俗。问侍者立秋近远。以十一日对。至期。书偈而逝。火浴。舌睛齿颅不化。设利璨然。归塔于寺之稽留峰。寿五十有四。

　　岳麓海禅师法嗣
　　荆门军玉泉思达禅师

　　僧问。如何是一印印空。曰。万象收归古鉴中。云。如何是一印印水。曰。秋蟾影落千江里。云。如何是一印印泥。曰。细观文彩未生时。

　　圆觉昙禅师法嗣
　　抚州灵岩圆日禅师

　　嘉兴崇德人。年二十六。投千金妙冲为头陀。数暮落发。不善书。唯务宴寂。夜设香鼎於前。昏睡即引指爇之。不两月。尽一指。后闻维那白犍椎发明。往依圆觉有年。辞扣诸方。归侍次。问云。文殊与三十二菩萨各说不二法门。维摩默然。叙语未终。觉喝曰。你拟向驮然处垛根那。所疑冰释。命分座。隆兴初。住灵岩。后居圆觉。　上堂曰。悟无不悟。得无不得。九年面壁空劳力。三脚驴儿跳上天。泥牛入海无踪迹。为甚么如此。九九八十一。　上堂。举。南泉示众曰。马大师说即心即佛。王老师不恁么。不是心。不是佛。不是物。师曰。倒腹倾肠几个知。更无丝发可相依。直饶彻底承当去。也落他家第二机。

　　青原第十五世(洞山十一世)
　　天童大休宗珏禅师法嗣
　　庆元府雪窦足庵智鉴禅师

　　上堂曰。世尊有密语。迦叶不覆藏。一夜落华雨。满城流水香。

　　雪窦闻庵嗣宗禅师法嗣
　　泰州如皋广福微庵道勒禅师

　　邑之俞氏子。　上堂曰。祖师正令。不通水泄。放一线开。露柱饶舌。寒时须寒。热时须热。无欠无余。应时应节。一切成现。休强分别。才入思惟。便成剩说。不入思惟。只得一橛。是则金刚眼睛。不是则黄泥土捏。　上堂。举。僧问同安。如何是和尚家风。曰。金鸡抱子归霄汉。玉兔怀胎向紫微。云。忽遇客来。将何祗待。曰。金果早朝猿摘至。玉华晚后凤衔来。师曰。广福即不然。有问。如何是和尚家风。只向道。翠竹丛边歌款乃。碧岩深处卧烟萝。忽遇客来。将何祗待。没底篮儿盛白月。无心碗子贮清风。

　　善权法智禅师法嗣
　　绍兴府超化藻禅师

　　开炉日。上堂曰。雪满寒窗。烧尽丹霞木佛。冰交野渡。冻杀陕府铁牛。直得寒灰发焰。片雪不留。任运纵横。现成受用。诸禅德要会么。衲帔蒙头坐。冷暖了无知。

　　南岳第十六世(临济十二世黄龙五世)
　　光孝果慜禅师法嗣
　　广德军光孝初首座

　　分座日示众。举风幡话。至仁者心动处。乃曰。祖师恁么道。赚杀一船人。今时衲僧不可也恁么会。既不恁么会。毕竟作么生。良久。曰。六月好合酱。切忌着盐多。

　　祥符立禅师法嗣
　　湖南报慈淳禅师

　　上堂曰。青瞵一瞬。金色知归。授手而来。如王宝剑。而今开张门户。各说异端。可谓古路坦而荆棘生。法眼正而还自翳。辜负乃祖。埋没己灵。且道不埋没。不辜负。正法眼藏毕竟如何话会。有吐露得底。试出来道看。如无。担取诗书归旧隐。野华啼鸟一般春。

　　育王无示介谌禅师法嗣
　　南剑州西岩宗回禅师

　　双溪人。久依无示。深得法忍。绍兴己巳春。寺僧以茶禁闻有司。吏捕知事。师谓众曰。此事不直之。则罪坐於我。若自直。彼复得罪。不忍为也。令击鼓升堂。师遂登座说偈曰。县吏追呼不暂停。争如长往事分明。从前有个无生曲。且喜今朝调已成。言讫。瞑目而逝。余语未见。

　　台州万年心闻昙贲禅师

　　永嘉人。　上堂曰。一见便见。八角磨盘空里转。一得永得。辰锦朱砂如墨黑。秋风吹渭水。已落云门三句里。落叶满长安。几个而今被眼瞒。竖拂子曰。瞒得瞒不得。总在万年手里。还见么。华顶月笼招手石。断桥水落舍身岩。　僧问。百丈卷席。意旨如何。曰。贼过后张弓。

　　高丽国坥然国师

　　少嗣王位。钦乡宗乘。因海商方景仁抵四明。录无示语归。师阅之。启悟。即弃位圆颅。作书以语要及四威仪偈。令景仁呈无示。示答曰。佛祖出兴於世。无一法与人。实使其自信．自悟．自证．自到。具大知见。如所见而说。如所说而行。山河大地．草木丛林。相与证明。其来久矣。后复通嗣书。献其国所赐磨衲袈裟．山锦拜褥．青磁香炉等。洎开堂语录。其书略曰。生死海广。劫殚罔通。得遇本分宗师。以三要印子。验定其法。实谓龟盲值浮木孔耳。

　　庆元府天童慧航了朴禅师

　　七闽人(行实未详)。　上堂曰。酷暑如焚不易禁。炎炎赫赫欲流金。夜明帘外无人到。灵木迢然博绿阴。　上堂。久雨不晴。半睡半醒。可谓与天地合其德。日月合其明。四时合其序。鬼神合其吉凶。遂喝曰。住。住。内卦已成。更求外象。卓拄杖曰。适来掷得雷天大壮。如今变作地火明夷。　上堂。牛皮鞔露柱。露柱啾啾叫。灯笼佯不知。虚明还自照。殿脊老蚩刎。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。　室中问僧。贼来须打。客来须看。只如三更夜半。人面似贼。贼面似人。作么生辨。

　　临安府龙华无住本禅师

　　广德人。　上堂。举。云门大师拈起胡饼云。我只供养两浙人。不供养向北人。众无语。自代云。天寒日短。两人共一椀。师曰。韶阳老汉。言中有响。痛处着锥。检点将来。翻成毒药。诸人要会么。半在河南半河北。一片虚疑如墨黑。冷地思量愁杀人。叵耐云门这老贼。老贼。下座。更不巡堂。

　　道场普明慧琳嗣师法嗣
　　临江军东山吉禅师

　　因李朝请与甥芗林居士向公子諲访之。遂问。家贼恼人时如何。师曰。谁是家贼。李竖拳。师曰。贼身已露。云。和尚莫诬罔人好。曰。赃证现在。李无语。师示以偈曰。家贼恼人孰柰何。千圣回机只为他。徧界徧空无影迹。无依无倚绝笼罗。贼。贼。猛将雄兵收不得。疑杀天下老禅和。笑翻闹市古弥勒。休。休。不用将心向外求。回头瞥尔贼身露。并赃捉获世无俦。世无俦。真可仰。从兹不复夸伎俩。贴贴安邦立业时。万象森罗齐拊掌。后首众於闽之开元。食时停筯而化。

　　嘉泰普灯录卷第十七
　　音释

　　　昕许斤切　[工*(老/目)]音耆　谌时壬切　浃即恊切　辐音福　颔尸感切　眨音札　[(冰-水+斩)/耳]足止切　镆音莫　铘音耶　捺女点切　罩陟教切　琏力展切　涸曷各切　溢音逸　赟於伦切　翥章庶切　蹒谟官切　漕在到切　勋音熏　鲵音倪　爇儒劣切　歧音祁　拗於绞切　懵毋总切　懂行董　凑千候切　倜他力切　殽何交切　瞠抽庚切　餈才咨切　齁呼[仁-二+(亡/大)]切　颅音卢　[怡-台+建]居言切　欵音[示*(由/大)]　乃音蔼　闽音民　鞔摸官切　啾即由切　刎音吻　芗音香　諲音因　诬音巫
　　嘉泰普灯录卷第十八

　　　　平江府报恩光孝禅寺(臣)僧　(正受)　编

　　南岳第十六世(临济十二世杨岐五世)
　　径山大慧普觉宗杲禅师法嗣
　　福州西禅懒庵鼎需禅师

