<!-- { "loadSidebar": true } -->
　　兴化林氏子。　上堂曰。大道只在目前。要且目前难睹。欲识大道真体。不离声色言语。卓拄杖曰。这个是声。竖起拄杖曰。这个是色。唤甚么作大道真体。直饶向这里见得。也是郑州出曹门。　上堂。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里。　上堂。举。僧问投子。月未圆时如何。曰。吞却三个四个。云。圆后如何。曰。吐却七个八个。师曰。投子和尚虽然善能吞吐。要且未知月之所在。或问鼓山。月未圆时如何。只对他道。天上有星皆拱北。圆后如何。人间无水不朝东。僧问。赵州绕禅床一匝。转藏已竟。此理如何。曰。画龙看头。画蛇看尾。云。婆子道。比来请转全藏。为甚么只转得半藏。此意又且如何。曰。人无远虑。必有近忧。未审甚处是转半藏处。曰。不是知音者。徒劳话岁寒。

　　浮山法真禅师法嗣
　　峨嵋灵岩徽禅师

　　僧问。文殊是七佛之师。未审谁是文殊之师。曰。金沙滩头马郎妇。

　　黄龙通照德逢禅师法嗣
　　饶州荐福常庵择崇禅师

　　宁国府人也(行实未详)。　上堂。举。僧问古德。生死到来。如何免得。曰。柴鸣竹爆惊人耳。僧云。不会。德曰。家犬声狞夜不休。诸人要会么。柴鸣竹爆惊人耳。大洋海底红尘起。家犬声狞夜不休。陆地行船三万里。坚牢地神笑呵呵。须弥山王眼觑鼻。把手东行却向西。南山声应北山里。千手大悲开眼看。无量慈悲是谁底。良久。曰。头长脚短。少喜多嗔。　上堂。西山青。无谓情。洪井碧。无涓滴。西山人。见曷亲。西山事。无可似。若是灵利底举着。便知懵懂者付与德山．临济。掷拂子。下座。　一日。上堂顾问侍者曰。还记得昨日因缘么。云。记不得。复顾问大众曰。还记得么。众无对。竖起拂子曰。还记得么。良久。曰。也忘却了也。三处不成。一亦非有。诸人不会方言。露柱且莫开口。以拂子击禅床。下座。

　　天宁长灵守卓禅师法嗣
　　庆元府育王无示分谌禅师

　　温之永嘉人。族张氏。年十六。礼崇德慧微落发。微持律刻苦。尝然身灯为佛事。师见曰。大丈夫当明佛祖意。以光明照大千。何区区於此。辞谒径山悟．佛鉴懃。晚依长灵。余八载。悉得其道。宣和六年。太师刘公正夫舍临安第为显宁寺。请师出世。未几。擢芦山．瑞岩．育王。法道大振。　上堂曰。出西天。入东土。云从龙。风从虎。一任诸方点头。举拂子曰。只如这个。顺行三千。倒行八百。又作么生辨。若也辨得。横按镆铘全正令。若辨不得。百千年后与人看。　上堂。尺头有寸。鉴者犹稀。秤尾无星。且莫错认。若欲定古今轻重。较佛祖短长。但请於中着一双眼。果能一尺还他十寸。八两元是半斤。自然内外和平。家国无事。山僧今日已是两手分付。汝等诸人还肯信受奉行也无。尺量刀剪遍世间。志公不是闲和尚。　上堂。文殊智。普贤行。多年历日。德山棒。临济喝。乱世英雄。汝等诸人穿僧堂。入佛殿。还知崄过铁围关么。忽然踏着释迦顶[宁*页]。磕着圣僧额头。不免一场祸事。　上堂。我若说有。你为有碍。我若说无。你为无碍。我若横说。你又跨不过。我若竖说。你又跳不出。若欲丛林平贴。大家无事。不如推倒育王。且道育王如何推得倒去。召大众曰。着力。着力。复曰。苦哉。苦哉。育王被人推倒了也。还有路见不平。拔剑相为底么。若无。山僧不免自倒自起。击拂子。下座。师性刚毅。莅众有古法。时以谌铁面称之。绍兴十八年五月十三。示寂於无异堂。后七日。塔全躯於乌石庵之左。阅世六十有九。坐夏五十有四。

　　湖州道场普明慧琳禅师

　　七闽福清人。　上堂曰。有漏笊篱。无漏木杓。庭白牡丹。槛红芍药。因思九年面壁人。到头不识这一着。且道作么生是这一着。以拄杖击禅床。下座。　上堂。一即多。多即一。毗卢顶上明如日。也无一。也无多。现成公案没殽讹。拈起旧来毡拍板。明时共唱太平歌。

　　湖州道场无传居慧禅师

　　本郡人。族吴氏。幼师景德寺宗省。十九中经选。授僧服。从南屏妙慧习教观。越十年易服。依长芦净照最久。晚至长灵。未几。总院事。一日。拟食醦豏。豁然有省。亟造方丈。陈所入。灵诘之。师呈偈曰。打破多年赤肉团。大千俱现一毫端。纵横妙用无多子。妙用纵横总一般。乃蒙印可。灵没。师还里谒天圣琳禅师。琳命首众说法。复退席。令主盟。后移灵石．何山．道场。　上堂曰。锺馗醉里唱凉州。小妹门前只点头。巡海夜叉相见后。大家拍手上高楼。大众。若会得去。锁却天下人舌头。若会不得。将谓老僧别有奇特。　上堂。百尺竿头弄影戏。不唯瞒你又瞒天。自笑平生岐路上。投老归来没一钱。　上堂。举。临济示众云。一人在高高峰顶。无出身之路。一人在十字街头。亦无向背。且道那个在前。那个在后。师曰。更有一人不在高高峰顶。亦不在十字街头。临济老汉因甚不知。便下座。绍兴辛未九月二十四日。示微疾而终。寿七十五。夏五十六。

　　临安府显宁松堂圆智禅师

　　上堂曰。芦华白。蓼华江。溪边修竹碧烟笼。闲云抱幽石。玉露滴岩丛。昨夜乌龟变作鳖。今朝水牯悟圆通。咄。

　　湖州乌回唯庵范禅师

　　上堂曰。尘劫已前事。堂堂无背面。动静莫能该。舒卷快如电。莫道凡不知。佛也觑不见。决定在何处。合取这两片。荐不荐。更为诸人通一线。良久。曰。天下太平。皇风永扇。　上堂。举。僧问赵州。至道无难。唯嫌拣择。是时人窠窟否。曰。曾有人问老僧。直得五年分踈不下。大众。赵州具顶门眼。向击石火里分缁素。闪电光中明纵夺。为甚么却五年分踈不下。还委悉么。易分雪里粉。难辨墨中煤。

　　温州本寂灵光文观禅师

　　郡之瑞安人。族叶氏。年十九。依白岩慧通。二十得度。游方。谒长灵於天宁。因看栢树子颂有省。灵殁。旋里庵居二纪。待制王公辉守郡请开法本寂。　上堂曰。过去诸如来。斯门已成就。好事不如无。现在诸菩萨。今各入圆明。好事不如无。未来修学人。当依如是法。好事不如无。还知么。除却华山阵处士。何人不带是非行。参。　上堂。举。罽宾国王斩师子尊者。雪窦拈云。作家君王。天然有在。师曰。路见不平。当与雪屈。雪窦只解据款结案。要且不知尊者不曾被斩。淳熙五年正月二十六日。端坐而逝。寿九十六。腊七十七。

　　黄龙山堂震禅师法嗣
　　常德府德山无诤慧初禅师

　　靖江府人也。自见山堂。得大受用。三据宝坊。众所宗仰。　上堂。顾视大众曰。见么。在天成象。在地成形。在日月为晦为朔。在四时为寒为暑。致之以雷霆。润之以风雨。且道在衲僧分上又作么生。一趯趯翻四大海。一拳拳倒须弥山。佛祖位中留不住。又吹渔笛汨罗湾。　上堂。九月二十五。聚头相共举。瞎却正法眼。拈却云门普。德山不会说禅。赢得村歌社舞。阿呵呵。逻啰哩。遂作舞势。下座。

　　万年雪巢法一禅师法嗣
　　嘉兴府报恩法常首座

　　开封人。丞相薛居正之裔。宣和十年。依长沙益阳华严元轼禅师下发。徧依丛社。於首楞严经深入义海。自湖湘至万年谒雪巢。机契。命掌笺翰。淳熙初。抵报恩。室中唯一矮榻。余无长物。庚子九月中。语寺僧曰。一月后不复留此。十月二十一。往方丈。谒饭。将晓。书渔父词於室门。就榻收足而逝。词曰。此事楞严尝露布。梅华雪月交光处。一笑寥寥空万古。风瓯语。逈然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。

　　岳山祖庵主法嗣
　　卢山廷庆叔禅师

　　僧问。多子塔前。共谈何事。曰。一回相见一回老。能得几时为弟兄。僧礼拜。师曰。唐兴今日失利。

　　信相正觉宗显禅师法嗣
　　成都府金绳文禅师

　　僧问。如何是大道之源。曰。黄河九曲。云。如何是不犯之令。曰。铁蛇钻不入。僧拟议。师入打。

　　泐潭典牛天游禅师法嗣
　　临安府径山涂毒智策禅师

　　天台人。族陈氏。十六依护国楚光授方服。首谒国清光禅师。次谒育王谌．万寿智。后於云居闻板声契入。抵云岩。岩见然之(游时住云岩)。留岁余告别。岩送以偈。寻首众大沩。归里。闻法黄岩之普泽。继历数剎。淳熙戊申冬。　诏居径山。　上堂曰。着意忘怀。掘地深埋。空洞无象。髑髅妄想。譬如两镜相照。中间早已立象。直饶东涧水流西涧水。南山烧炭北山红。到这里正好吃棒。为甚如此。我王库内无如是刀。　上堂。举。教中道。若以色见我。以音声求我。是人行邪道。不能见如来。然虽恁么。正是捕得老鼠。打破油瓮。怀禅师道。你眼在甚么处。虽则识破释迦老子。争奈拈[饥-几+追]舐指。若是涂毒即不然。色见声求也不妨。百华影里绣鸳鸯。自从识得金针后。一任风吹满袖香。绍熙壬子秋七月示疾。至二十七辰初。说偈而逝。八月二日塔全身於东麓。寿七十六。腊六十。

　　嘉泰普灯录卷第十三
　　音释

　　　珏音角　嚚音银　旻音民　洵音荀　陕音闪　窈音杳　窕徒了切　会音桧　悆余庶切　泞直与切　糁桑感切　搂音栖　摗速侯切　邮音尤　搊楚尤切　懵莫孔切　莅音利　豏胡斩切　馗音逵　汩手笔切　栩音雨
　　嘉泰普灯录卷第十四

　　　　平江府报恩光孝禅寺(臣)僧　(正受)　编

　　南岳第十五世(临济十一世杨岐四世)
　　东京天宁佛果圆悟克勤禅师法嗣(卷上)
　　潭州大沩佛性法泰禅师

