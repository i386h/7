<!-- { "loadSidebar": true } -->
续藏经   嘉泰普灯录
宋 正受编
                                                                                                                                                                　　

　　嘉泰普灯录卷第一

　　　　平江府报恩光孝禅寺(臣)僧　(正受)　编

　　纪佛祖

　　传灯曰。如来将化。预命摩诃迦叶云。吾以清净法眼。涅盘妙心。实相无相。微妙正法。今付於汝。汝当护持。并敕阿难贰其传化。无令断绝。广灯曰。大迦叶谓阿难云。婆伽婆未圆寂时。多子塔前以正法眼藏密付於我。我今传付於汝。原是二者。盖体涅盘及阿含等经。承述之也。尔后祖祖授受。凡二十八传至菩提达磨。自达磨五传而至曹溪。曹溪一传而角立。是为青原。是为南岳。自青原．南岳不十传。则岳分矣。曰临济．曰曹洞．曰云门．曰沩仰．曰法眼。其印度佛祖密乘奥旨。岁时详略皆备。冠乎传灯三录之首。今兹纂集。不复稠迭。直自此土初祖菩提达磨以下。依次编录。垂之无穷。独沩仰．法眼数传而绝者。不可得而载焉(现在宗师机缘未详当留以俟来哲)。

　　六代祖师
　　初祖菩提达磨大士

　　姓剎利帝。南天竺国香至王之季子也。因二十七祖般若多罗行化其国。王与三子迎请供养。施以无价宝珠。祖知其授道时至。顾所施珠。问三王子曰。此珠圆明。有及此否。二王子皆云。此珠七宝中尊。唯大士所对。才辩清发。称有理趣。祖叹异之。及香至殁。众俱号绝。独大士志求出家。端坐不动。寻辞二兄。礼祖足曰。某素不顾国位。欲以法利物而未得其师。久有所待。今遇尊者。出家决矣。愿悲智见容。祖与披剃受具。即说偈。付法眼藏。仍谶往震旦。岁月留难。佛法隆替。服勤四十余年。迨祖顺世。遂化本国。摧六宗异解。由是声驰五印。岁逾五纪。度无量众。后值异见王轻蔑三宝。俾无相宗首波罗提往诣王所。广开法要。王悟入悔谢。遂问。仁者之师其谁耶。曰。即王之叔。达磨大士也。王骇然久之。敕令近臣。邀至宫掖。为忏往咎。大士复念震旦缘熟。行化时至。乃辞祖塔．同学及异见王。嘱付护持。王具大舟。亲率臣属。送至海堧。历岁三周。以梁普通元年庚子九月之二十一日。始达于南海。广州刺史萧励具主礼迎接。表奏武帝。帝遣使赍诏迎归京城。十月一日。抵金陵。车驾郊迎。延居别殿。遂问圣谛。机语不契。至十九日。潜往江北(传灯云。祖以丁未普通八年至韶州。时刺史萧昂具礼迎接。表奏。据明教禅禅正宗记乃曰。祖以庚子普通元年至韶州。刺史萧励迎接。具奏。盖萧昂不曾刺韶州。励乃昂之子也。以南北史验之。则当以正宗记为是)。先是志公修高座寺。谓寺主灵观曰。当有大乘菩萨自西而来。广化此国。听吾谶曰。仰睹两扇。低腰捻钩。九乌射尽。唯有一头。至即不至。要假须刀。逢龙即住。遇水即逃。灵观闻已。默而识之。十一月二十三日。届于洛阳。时后魏孝明正光之元年(传灯云太和十年)。寓止嵩山少林寺。面壁而坐。未尝辄语。人莫之测。有僧神光者。久居伊洛。博穷内外之书。尝叹曰。孔．老之教。粗述玄微。经．论之诠。未尽妙理。近闻达磨大士住止少林。至人不遥。当造玄境。乃夤夕参承。大士阒然屹坐。莫闻诲励。光念曰。昔人求道。敲骨取髓。布发掩泥。古尚若此。我何人哉。其年十二月九日夜。天大雨雪。光坚立不动。迟明。积雪齐腰。大士见而问曰。汝久立雪中。当求何事。光泣曰。惟愿慈悲。开甘露门。广度群品。曰。诸佛无上妙道。旷劫精勤。难行能行。非忍而忍。岂以小德小智。轻心慢心。欲冀真乘。无劳勤苦。光闻。断其左臂。置大士前。大士器而谓曰。诸佛最初求道。为法忘形。汝今断臂吾前。求亦可也。因为易名曰慧可。光曰。诸佛法印。可得闻乎。曰。诸佛法印。匪从人得。光曰。我心未宁。乞师与安。曰。将心来。与汝安。光曰。觅心了不可得。曰。与汝安心竟。光即大契悟。自后同得开悟者数人。魏帝闻其异。三诏不至。就赐伽梨．瓶．钵．缯帛等。九年。欲返天竺。命门人各言所得。道副等陈所得竟。遂顾光。嘱令绥护。说付法偈及谶语。传衣毕。与其徒众往禹门千圣寺。止三日。为期城太守杨衒之说法。归少林寺。端居而逝。即李庄永安二年己酉十月五日也。帝遣中使何弘简驰书至梁告哀。武帝感怅久之。下诏皇太子备诔文。偕百官就奠。赐宝器一十六事充祭。礿绢百束为赙助之礼(诔文见宝林传)。十二月二十八日。魏诏奉全身塔於熊耳山定林寺。后三年。武帝闻魏使宋云见之葱岭。手携只履而归。即以所闻并魏启圹事。制始末行实。唐代宗谥曰圆觉大师。塔名空观(传灯云祖以后魏明帝太和十九年丙寅岁卒。以史考之。太和丙寅较天鉴元年壬午隔一十七年。是时梁武帝尚未立。又况太和乃孝文帝朝年号。明帝朝即无太和之称。唯明教禅师正宗记编年次第与史传雅合。徃徃集传灯时。以宝林传为据。故差之特甚)。

　　二祖慧可大士

　　武牢人也。生姬氏。自承委寄。继阐玄风。博求法嗣。至北齐天平二年。有居士年四十余。不言名氏。作礼曰。弟子身缠风恙。请和尚与忏罪。曰。将罪来。与汝忏。士良久曰。觅罪性了不可得。曰。与汝忏罪竟。宜依佛法僧住。士曰。今见和尚。已知是僧。未审何名佛法。曰。是心是佛。是心是法。法佛无二。僧宝亦然。士曰。今日始知罪性不在内。不在外。不在中间。如其心然。佛法无二也。祖然之。即为剃发曰。是吾宝也。可名僧璨。乃受具。说偈付衣法。后三十四载。混迹人间。隋开皇癸丑三月十有六日。因事怡然委顺。时年一百七岁。塔于磁州滏阳东北七十里。德宗谥曰大祖禅师。

　　三祖僧璨大士

　　未详族里。自谒大祖。受度传法。隐于舒之皖公山。属周武破灭佛法。往来司空山十有余载。人无知者。至开皇十二年。有沙弥道信。年始十四。前礼足云。愿和尚慈悲。乞与解脱法门。曰。谁缚汝。云。无人缚。曰。何更求解脱。信於言下大悟。巾侍九祀。屡以玄微试之。即授衣法。往罗浮。二秋回旧止。大业二年十月十五日。受士民檀供已。复为四众广宣心要。於法会大树下合掌屹立而终。奉真身塔於山谷寺。后玄宗谥曰鉴智禅师觉寂之塔。

　　四祖道信大士

　　族司马氏。世居河内。后徙蕲之广济。生而超异。於解脱法。契如夙昔。自续祖位。胁不至席者。殆六十年。隋大业中。领徒抵庐陵。值群盗围城。七旬乃解。唐武德甲申岁。归住破头山。禅侣云集。一日。至黄梅。路逢小儿。骨相奇伟。遂问曰。子何姓。云。姓即有。不是常姓。曰。是何姓。云。是佛性。曰。汝无性耶。云。性空故。祖默识之。俾侍僧至其舍。诱出家。母亦知其宿缘。殊无难色。祖以衣法付之。永徽辛亥闰月四日。诫门人曰。一切诸法悉皆解脱。汝等各自护念。流化未来。言讫。安坐而逝。寿七十有二。奉真身于本山。至今塔户不开。仪相如生。代宗谥大医禅师。塔曰慈云。

　　五祖弘忍大士

　　蕲之黄梅人。出周氏处女。以栽松道者假阴而生。随母姓焉。既禀大医之任。遂嗣。化破头山。咸亨中。有虑居士者。名慧能。来谒。祖问曰。汝自何来。云。岭南。曰。欲须何事。云。唯求作佛。曰。汝岭南人无佛性。安能作佛。云。人有南北。佛性岂然耶。祖阴异之。令着槽厂。逾八月。潜以所传屈眴伽梨。说偈付之。且曰。昔达磨初至。人未之信。传衣以明得法。今信心已熟。衣乃争端。止於汝边。不复传也。兼记所隐之地。能礼辞。捧衣南迈。众无知者。祖自此不复上堂。经四载。至上元二年。忽告众曰。吾今事毕。时可行矣。即入室。安坐而逝。寿七十有四。塔於黄梅之东山。真身迄今不坏。代宗谥曰大满禅师法雨之塔。

　　六祖慧能大士

