<!-- { "loadSidebar": true } -->
　　世尊一日升座。迦叶白椎曰。世尊说法竟。便下座(如是升座。如是白椎。如是说法。如是下座。如是如是)。
　　世尊在忉利天。为母说法。优填王思佛。命匠雕栴檀像。及世尊下忉利天。像亦出迎。世尊三唤三应。乃云。无为真佛。实在我身。
　　世尊在忉利九十日。及辞天界而下。四众八部。俱往空界奉迎。有莲花色比丘尼。作念云。我是尼身。必居大僧后见佛。不如用神力。变作转轮圣王。千子围绕。最初见佛。果满其愿。世尊才见。乃诃云。莲花色比丘。汝何得越大僧见吾。汝虽见吾色身。且不见吾法身。须菩提。岩中宴坐。却见吾法身(毕竟那一个身)。
　　世尊示随色摩尼珠。问五方天王。此珠而作何色。时五方天王。互说异色。世尊藏珠。复抬手曰。此珠作何色。天王曰。佛手中无珠。何处有色。世尊曰。汝何迷倒之甚。吾将世珠示之。便强说有青黄赤白色。吾将真珠示之。便总不知。时五方天王悉自悟道(世珠。真珠从何分别)。
　　世尊因黑氏梵志。献合欢梧桐花。佛召仙人放下着。梵志放下左手一枝花。佛又召仙人放下着。梵志又放下右手一枝花。佛又召仙人放下着。梵志曰。吾今两手俱空。更教放下个甚么。佛曰。吾非教汝放舍其花。汝当放舍外六尘内六根。中六识。一时舍却。无可舍处。是汝放身命处。梵志于言下。悟无生忍(既舍六根六尘六识。甚么处是无可舍处。是免生死处。又唤甚么作无生忍)。
　　世尊因普眼菩萨。欲见普贤。不可得见。乃至三度入定。徧观三千大千世界。觅普贤不可得见。而来白佛。佛曰。汝但於静三昧中。起一念。便见普贤。於是普眼才起一念。便见普贤向空中。乘六牙白象(云居道。普眼推倒世尊。世尊推倒普眼。且道普眼在甚处。未免傍观者哂。噫。谁是傍观者)。
　　世尊因五通仙人问。世尊有六通。我有五通。如何是那一通。佛召五通仙人。仙人应诺。佛曰。那一通。你问我(五通。六通。百千万亿通。总不出那一通)。
　　世尊一日。敕阿难。食时将至。汝当入城持钵。阿难应诺。世尊曰。汝既持钵。须依过去七佛仪式。阿难便问。如何是七佛仪式。世尊召阿难。阿难应诺。世尊曰。持钵去(佛佛仪容要现前。瞿昙为说老婆禅。可怜庆喜懡[怡-台+罗]去。犹待人呼倒剎竿)。
　　世尊因地布发掩泥。献花于然灯佛。然灯见布发处。遂约退众。乃指地曰。此一方地。宜建一梵剎。时众中有一贤于长者。持标於指处插曰。建梵剎竟。时诸天散花相赞。
　　世尊尝与阿难行次。见一古佛塔。世尊便作礼。阿难曰。此是甚么人塔。世尊曰。过去诸佛塔。阿难曰。过去诸佛。是甚么人弟子。世尊曰。是吾弟子。阿难曰。应当如是。
　　世尊因自恣日。文殊三处过夏。迦叶欲白椎摈出。才拈椎。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对(迦叶果神通。应把黄面老子先摈却)。
　　城东有一老母。与佛同生。不欲见佛。每见佛来。即便回避。虽然如此。回顾东西。总皆是佛。遂以手掩面。乃至十指掌中。总皆是佛(老姥不欲见佛。风平浪静。东西总皆是佛。水涨船高)。
　　世尊因文殊至诸佛集处。值诸佛各还本处。唯有一女人。近於佛坐而入三昧。文殊乃白佛。云何此人得近佛。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊曰。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士从地涌出。作礼世尊。世尊敕罔明出。罔明却至女子前。鸣指一下。女子於是从定而出(出得出不得且置。作么生是底定。总之看破个中关棙子。了无一法异寻常○佛性天真事。谁云别有师。罔明弹指处。女子出禅时。不费丝毫力。何曾动所思。众生总平等。日用自多疑)。
　　殃崛摩罗。因持钵至一长者门。其家妇人。正值产难。长者曰。瞿昙弟子。汝为至圣。当有何法。能免产难。殃崛语长者曰。我乍入道。未知此法。待我回问世尊。却来相报。及返。具事白佛。佛告殃崛。汝速去报言。我从贤圣法来。未曾杀生。殃崛奉佛语。疾往告之。其妇得闻。当时分娩(佛不杀生。妇人分娩。日出东山。月沉西畔○华阴山前百尺井。中有寒泉彻骨冷。谁家美人来照影。不照其余照斜领)。
　　世尊一日因文殊在门外立。乃曰。文殊文殊。何不入门来。文殊曰。我不见一法在门外。何以教我入门(门外入门且置。唤甚么作门)。
　　无边身菩萨。将竹杖。量世尊顶。丈六了。又丈六。量到梵天不见世尊顶。乃掷下竹杖。合掌说偈云。虚空无有边。佛功德亦然。若有能量者。穷劫不可尽(无边身不自量。而量世尊无尽顶。未免多此一重疑案)。
　　世尊因乾闼婆王献乐。其时山河大地。皆作琴声。迦叶起作舞。王问。迦叶岂不是阿罗汉。诸漏已尽。何更有余习。佛曰。实无余习。莫谤法也。王又抚琴三徧。迦叶亦三度作舞。王曰。迦叶作舞。岂不是习。佛曰。实不曾作舞。王曰。世尊何得妄语。佛曰。不妄语。汝抚琴。山河大地木石。尽作琴声。岂不是。王曰是。佛曰。迦叶亦复如是。所以实不曾作舞。王乃信受(风鸣水响无非乐。法法全彰本现成)。
　　世尊在第六天。说大集经。敕他方此土人间天上。一切狞恶鬼神。悉皆辑会。受佛付嘱。拥护正法。设有不赴者。四天门王。飞热铁轮追之令集。既集会已。无有不顺佛敕者。各发弘誓。拥护正法。唯有一魔王。谓世尊曰。瞿昙。我待一切众生成佛尽。众生界空。无有众生名字。我乃发菩提心(魔王魔王。认那个作菩提心。设使一切众生成佛尽。众生界空。无有众生名字要发心也未许在)。
　　世尊因灵山会上。五百比丘。得四禅定。具五神通。未得法忍。以宿命智通。各各自见杀父害母。及诸重罪。于自心内。各各怀疑。于甚深法。不能证入。於是文殊承佛神力。遂手握利剑。持逼如来。世尊乃谓文殊曰。尔从本已来。无有我人。但以内心见有我人。内心起时。我必被害。即名为害。於是五百比丘。自悟本心。如梦如幻。于梦幻中。无有我人。乃至能生所生父母。於是五百比丘。同赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀(文殊为他闲事长无明。带累五百比丘打失鼻孔。虽然。还识世尊落处么)。
　　世尊因波斯匿王问。胜义谛中。有世俗谛否。若言无。智不应二。若言有。智不应一。一二之义。其义云何。佛言大王。汝于过去龙光佛时。曾问此义。我今无说。汝今无听。无说无听。是为一义二义(世尊满口说。匿王满耳听。那里是无说无听处。试简点看)。
　　世尊因长爪梵志索论义。预约曰。我义若堕。当斩首以谢。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路有省。乃叹曰。我义两处负堕。是见若受。负门处粗。是见不受。负门处细。一切人天二乘。不知我义堕处。惟有世尊。诸大菩萨。知我义堕。回至世尊前曰。我义两处负堕。故当斩首以谢。世尊曰。我法中无如是事。汝当回心向道。于是同五百徒众。一时投佛出家。证阿罗汉(是见若受破家门。是见不受共谁论。匾担蓦折两头脱。一毫头上现乾坤○机轮曾未转。转必两头走。明镜忽临台。当下分妍丑。妍丑分兮慈云开。慈门何处生尘埃。因思良马窥鞭影。千里追风唤得回○是见受否转迷蒙。蓦忽知非辨己躬。夹路桃花风雨后。马蹄何处避残红)。
　　世尊在灵山会上。拈花示众。是时众皆默然。唯迦叶尊者。破颜微笑。世尊曰。吾有正法眼藏。涅盘妙心。实相无相。微妙法门。不立文字。教外别传。付嘱摩诃迦叶(闹市扬碌砖。冤头定打着○当时不掀倒禅床。致使后代儿孙谓有实法传来)。
　　世尊至多子塔前。命摩诃迦叶分座令坐。以僧伽黎围之。遂告以护持正法眼藏。并敕阿难副贰传化。无令断绝。而说偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽黎衣。传付于汝。转授补处。至慈氏佛出世。勿令朽坏。迦叶闻偈。头面礼足曰。善哉善哉。我当依敕。恭顺佛故(尽说拈花微笑是。不知将底办宗风。若言心眼同时证。未免朦胧在梦中)。
　　世尊临入涅盘。文殊大士请佛再转法轮。世尊咄曰。文殊。吾四十九年住世。未曾说一字。汝请吾再转法轮。是吾曾转法轮耶(黄面瞿昙。在摩竭提国。阿兰若法菩提场中。于一尘内破此一尘。演说如来广大境界。妙音遐畅。无处不及。乃曰。吾四十九年住世。未曾说一字)。
　　世尊于涅盘会上。以手摩胸告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众。悉得契悟(千年常住一朝僧。观他作么)。
　　尔时世尊。至拘尸那城。告诸大众。吾今背痛。欲入涅盘。即往熙连河侧。娑罗双树下。右胁累足。泊然宴寂。复从棺起。为母说法。特示双足。化婆耆。并说无常偈曰。诸行无常。是生灭法。生灭灭已。寂灭为乐。时诸弟子。即以香薪竞茶毗之。烬后。金棺如故。尔时大众。即于佛前。以偈赞曰。凡俗诸猛炽。何能致火爇。请尊三昧火。阇维金色身。尔时金棺从座而举。高七多罗树。往反空中。化火三昧。须臾灰生。得舍利八斛四斗。即穆王五十二年壬申岁。二月十五日(未出王宫已涅盘。何须双足露金棺。致令迦叶双眉皱。庆喜门前倒剎竿○临行伸两脚。踏却断〔尝〕坑)。

　　西天祖师
　　一祖摩诃迦叶尊者

　　摩竭陀国人。姓婆罗门。父号饮泽。母号香至。过去世为金师。值毗婆尸佛般涅盘。四众起塔。有贫女得金珠。恳金师为补塔中佛像金面缺处。相与发愿。世世为无姻夫妻。由是因缘。九十一劫。身皆金色。及此世与紫金光尼。复为夫妇。梵语迦叶波。此云饮光。盖以身光名。然夫妇皆清净自居。无世间想。旋复出家。修杜多行。会空中有神告曰。佛已出世。请往师之。尊者即趋礼释尊於竹林精舍。佛言善来比丘。须发自除。佛於众中称叹第一。后因拈花因缘付法(一华才拈。千圣胆落。遇无知汉。微笑而作。死柴头火。今古辉烁)。
