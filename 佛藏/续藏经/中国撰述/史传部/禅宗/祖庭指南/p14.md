<!-- { "loadSidebar": true } -->
　　雪岩嗣。吴江徐氏子。十五出家於秀水密印寺。二十。八杭之净慈。立死限三年学禅。一日父兄寻访。巍然不顾。初参断桥伦。令看生从何来。死从何去话。胁不至席。口体俱忘。或如厕中单而出又尝发函忘扃鐍。有同参僧显。慨然曰。吾己事弗克办。曷若辅之有成。於是朝夕侍奉惟谨。时雪岩钦禅师。寓北涧。师怀香往扣之。方问讯即打出。闭却门。一再往始得亲近。令看无字话。自此参扣无虚日。岩忽问阿谁与你拖个死尸来。声未绝。便打出。如是不知其几。一日少林忌辰。随众诣三塔讽经次。忽抬头睹五祖演和尚真赞曰。百年三万六千朝。返覆元来是者汉。蓦然打破拖死尸之疑。时年二十四矣。先是雪岩移南明。师解夏。即往省之。岩一见便问阿谁与你拖个死尸到者里。师便喝。岩拈棒。师把住云。今日打某甲不得。曰为甚打不得。师拂袖便出。自此机锋不让一日岩问曰。日间浩浩时作得主么。师云作得主。又问睡梦中作得主么。师云作得主。又问正睡着时。无梦无想。无见无闻。主在甚么处。师无语。岩嘱曰。从今日去。也不要你学佛学法。也不要你穷古穷今。但只饥来吃饭。困来打眠。才眠觉来。却抖擞精神。我者一觉主人公。毕竟在甚么处安身立命。丙寅冬。奋志入临安龙须。自誓曰。弃一生作个痴呆汉。决要者一着子明白。越五载。因同参僧。推枕子堕地作声。廓然大彻。自谓如泗州见大圣。远客还故乡。元来只是旧时人。不改旧时行履处。后入天目狮子岩。最险绝处。立死关。发长不剪。截瓮为铛。并日一食。宴如也。时岩住大仰。三唤不起。乃付尘拂印记。后成丛席。其道大振。遂有他方异域。越重海万山而来者。至元乙未冬示寂。辞众曰。西峰三十年。妄谈般若罪犯弥天。末后一句子不敢累及平人。自领去也大众还有知落处者么。良久云。毫厘有差。天地悬隔。复说偈曰。来不入死关去不出死关铁蛇钻入海。撞倒须弥山。泊然而逝。启龛七日端坐如生。塔全身于死关。信士全从进。得所剪发。朝夕供养。舍利垒垒如珠贯焉。嗣法四人(沙里淘金金里沙。至亲翻作恶冤家。枕头打破冤家窟。鼻孔撩天是甚么○无梦无想主何处。白汗出身念无起。枕子落地笑呵呵。伸手原在缩手里)。

　　第二十三世天目中峰明本禅师

　　高峰嗣。杭之钱塘人。俗姓孙。母李氏。梦无门开道者。持灯笼至家。遂生师。师神仪挺异。具大人相。离襁褓便趺坐。能言便歌赞梵呗。虽嬉戏。必为佛事。九岁丧母。十五立誓出家。礼佛燃臂。誓持五戒日诵法华诸经。夜则常行。困极以首触柱自警。甫冠。阅传灯。至庵摩罗女问曼殊。明知生是不生之理为甚么却被生死之所流转。於是致疑。一日诵金刚经。至荷担如来。恍然开解内外典籍。辄知义趣而师自谓识量依通非悟也。遂从高峰剃落於师子院。时年二十四。观流泉有省。诣峰求证。峰打趂之。适民间讹传官选童男女。师因问峰曰。忽有人来。问和尚讨童男女时如何。峰曰。我但度竹篦子与他。师言下无碍。於是高峰书真赞付师曰。我相不思议。佛祖莫能视。独许不肖儿。见得半边鼻。且俾参徒诣师请益。由是学者辐凑归之如水就下。而师犹自韬晦。未尝肯以师道自处。一时宰相公卿。上及天子。每虚径山灵隐诸大剎。赍币迎师。卒不可致。或踰山泛海以逃。是故居无常处。然所过之地。皆成宝坊。缁素男女。无贵贱。皆望尘拜伏。金帛之供。一视而已。师初侍高峰於死关。昼则作务。夜则禅寂。克励严苦。胁不沾席者十年。诘究研穷。始承记莂。自高峰化后。师或船或庵。傍以幻住。又朝廷闻师道风。赐佛慈圆照广慧禅师之号。一时王公驸马。莫不致礼。翰林承旨。赵公孟俯。事以师礼。时问法要。晚居天目。癸亥八月示疾。有来省者。谓曰。幻住庵。上漏旁穿。篱坍壁倒。不可久住也。语笑如平时。或强之服药。曰青天白日。曲狥人情耶。挥去。十三日。手写偈。遗别外护。及法属故旧。十四早辞众曰。我有一句分付大众。更问如何。无本可据。置笔安坐而化。塔全身於望江石。嗣法四人(口若洪波。翻腾大海。心如明月。照耀古今。惯行有眼棒。善操没弦琴。只此半边鼻孔。不知若个是知音)。

　　第二十四世伏龙圣寿寺千岩元长禅师

　　中峰嗣。萧山县人也。俗姓董。家世宗儒。父九鼎。母何氏。晚而生师。欲弃之。嫂谢氏趋救。鞠为子。七岁即就外傅。诸书经目辄成诵。出入庄重。有若成人。其父喜曰。是子当以文行亢吾宗乎。僧昙芳者。师诸父行也。欲乞师为嗣。谢氏难之。未几师遘疾甚革。谢氏祷於观音大士。顷之果愈。遂从芳游。年十七。摩切九流百氏之言。已而弃之。十九剃发受具。习律於武林灵芝寺。会行丞相府饭僧。师随众受供。时中峰本禅师。先已在座。遥见师。即呼曰。汝日用如何。师曰念佛。峰曰佛今何在。师拟议。峰厉声叱之。师胡跪求法要峰授师以赵州无字话令参。於是缚茅于灵隐山中。倏忽十载。叹曰平生志气充塞乾坤。今乃作瓮里酰鸡耶。复胁不着席者三年。因往望亭。闻鹊声有省。急往见中峰。峰又斥之。师愤然来归。夜将寂。忽鼠食猫饭。堕其器有声。恍然开悟。披衣待旦。复往质于中峰。峰问曰。赵州何故言无。师曰鼠食猫饭。峰曰未在。师曰饭器破矣。曰破后云何。曰触碎方甓。峰乃微笑。祝师曰。汝宜善自护持。栖遁岩穴。时节若至。其理自彰。师既受付嘱。乃隐天龙之东庵。后声光日显。中竺欣公。及行丞相脱欢。请师出世。师与弟子希升杖锡。至伏龙山。依大树以居。帝赐号佛慧圆鉴。并赐金襕法衣。至正丁酉六月示疾。书偈曰。平生饶舌今败阙。一句轰天正法眼灭。投笔而逝。塔全身于青松庵。嗣法四人(从前打睡忽然醒。脱落年来旧话头。佛性有无赵州老。青天白日没来繇)。

　　第二十五世苏州府邓尉圣恩寺万峰时蔚禅师

　　千岩嗣。温州乐清金氏子。母郑。梦儒释二人入其寝。觉而生二子。师居末。适有光烛室。郑惧。欲弗举。其姑保而育之。襁褓中。见僧辄微笑。作合掌态。父母度不可留。使礼越之永庆寺讲主升公出家。时年十一。入杭受具戒。参止岩禅师於虎跑。岩示以南泉三不是语。因入达蓬山。卓庵佛迹寺古趾。昼夜参究。至忘寝食。一日闻寺主宗律师。举沩山踢倒净瓶话。忽契悟。说偈曰。颠颠倒倒是南泉。累我工夫却半年。当下若能亲荐得。如何不进劈胸拳。遂往见止岩。会止岩圆寂。师往扫塔。忽闻僧房殿主。举千岩和尚颂。有寄语诸方参学者。莫教错过好时光之句。师即往伏龙。谒千岩。才入门。岩便问将什么与老僧相见。师竖拳云。者里与和尚相见。岩云。死了烧了。向何处安身立命师云沤生沤灭水还在。风息波平月映潭。岩命充第一座。一日岩问。不是心。不是佛。不是物是个甚么。师将坐具打一圆相。叉手而立。复呈偈曰。南泉不是恼人心。有要将心去捉心。不是我心不是佛。性天空廓有何寻。岩允之。未几复退潜隐。千岩和尚招不赴。乃以法衣顶相寄之。后卓锡苏州邓尉山。衲子奔集。遂成丛林。嗣法三人(无风荷动有鱼游。[跳-兆+孛]跳金鳞出一头。闪烁翻身恁么去。无宾主句一时收)。

　　第二十六世宝藏普持禅师

　　万峰嗣住圣恩为二世。万峰禅师付法与师偈曰。大愚肋下痛还拳。三要三玄绝正偏。临济窟中狮子子。灯灯续焰古今传。嗣法六人(哮吼一声狮子出。掀翻无限野狐窟。大家裸裸赤条条。个个堂堂明历历)。

　　第二十七世东明虚白慧旵禅师

　　宝藏嗣。时年十四。于丹阳妙觉寺礼湛然师剃发受戒参云间松隐。叩其心印。然未心肯。自誓若不彻证不已。因禅定六日。出定。举首睹松。豁然有省。寻至松之玄墓圣恩寺。见果林和尚。针芥相投。复指示见宝藏持禅师。且陈悟因。藏叱之曰。佛法如大海。转入转深。那得泊在者里。师遂亲炙座下。藏一日问曰心不是佛。智不是道。汝云何会。师向前问询叉手而立。藏呵曰。汝在此许多时。还作者个见解。师乃发愤。忘寝食。至第二夜。蓦然彻法源底。遂呈偈曰。一拳打破太虚空。百亿须弥不露踪。借问个中谁是主。扶桑涌出一轮红。藏笑曰。虽然如是。也须善自护持。时节既至。其理自彰。嗣法一人(打破虚空活卓卓。全身涌出绝承当。廓然独露无私旨。天上人间没处藏)。

　　第二十八世湖州东明海舟普慈禅师

