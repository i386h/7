<!-- { "loadSidebar": true } -->
续藏经   祖庭指南
　清 徐昌治编述
 自序

　　自六佛出世。相传说法度人。而不传所说。迨释迦佛。於灵山会上。说四十九年法。卒云未尝说一字。可见说原不说也。特以不立文字。教外别传。付嘱摩诃迦叶。且告曰。吾以正法眼藏。密付于汝。汝当护持。并敕阿难。副二传化。无令断绝。付偈付衣。从此而始。在天竺国。递递相传。二十八祖。幸达磨怜念震旦。依佛授记。运光於彼。遂嘱弟子不若密多罗。住天竺传法。而躬泛重溟。且三周寒暑。始达南海。与梁武不契。复住少林。得遇神光。真正踰海越漠。为法求人。际会未谐。如愚若讷者。究竟慧可安心。僧璨忏罪。了无异辙。所谓至道无难。惟嫌拣择是也。四祖迟迟以待。五祖再世受法。俱非偶然。至卢道人。樵采鬻薪之下。便晓诸佛妙理。非关文字。视学通内外之神秀。何啻三舍避之。而卒传其道者。槽厂獦獠人也。南宗北宗。又从此始。嗣六祖者。南岳青原。岳出马祖。祖出临济。沩仰。云门。法眼。派虽有四。而临济为正传。原出石头。头出曹洞。一花五叶。又从此始。论佛法机缘。临济可谓阐发殆尽。亦不过禀承少室。觅个不受人惑的人。兴化荐得济师于黄檗处。吃棒底道理。而拈香有专主。风穴问答俱化。首山会处不在法华。汾阳化处不在停箸。皆无始来时面目全也。慈明徐整敝衣。不负西河狮子。杨岐知是般事。白云悟了遇人。信哉他人住处。我不住。他人行处我不行也。浮山接引五祖依白云。何至公无我我若是。佛果透顶透底。剪断葛藤。虎丘想酢生液。声振瞌睡。应庵通杨岐正脉。密庵唤法眼作沙盆。无准受破庵开示。不捉胡孙。高峰枕子。声中峰竹篦子。此意拈向处。个个脱言诠。或睹松豁然。或灯花落处。或火燎眉毛。或水堕茎菜。或无露圭角。俱谩他一点不得。至于樵采为业。触积薪而省。与六祖若出一辙。而一条白棒。中兴临济宗风。密老人真千古一人焉。费隐禅师。处今日更难矣。非不抱远公虚怀。大愚汪度。而世之攘夺如故。非不景行海舟之自得师。存奖之认荐主。而世之奔竞如故。至于尊祖敬宗。有禀承而无我慢。大孝至友。隆水木而敦同气。乃世之浇漓又如故。然而直心直行。至公无私。密老人称之。人亦能谅之。历住名剎。新堂构。以绍前徽。并后躅听之将来。昔孔子知我罪我惟春秋。孟子谓功不在禹下。余谓费师之功。不在孔孟下。是同是别。总之昧却佛乘。迷却师承。故展转支离。今急编嫡传一帙。细为剖白。孰头可断。而法不可贬。孰身可化。而道不可轻。孰虚己让贤。孰师资道契。孰心心相印。孰钵钵相承。胪列古方。为俗耳针砭。佛肠鼓吹。名曰指南。余敢曰。不藉众长於尊宿。亦岂敢曰遂昭月旦於千秋。庶几以一滴狮子乳。迸散十斛驴乳。不无小补也。伏愿开椷者。目击道存。思人人本具。个个圆成。上追七佛诸祖芳躅。何以独隆于往古。下考六祖暨三十五世大宗师。何以[奂-大+比]美于百[示*冀]。可见僧佛非有二。乘承不相袭。但力杜邪知邪见。返照回光。便透脱分晓。所谓白云迷却旧行踪。腊月烧山火正红。再得慈风来扇发。冷氷氷处暖烘烘。盖开眼见明。合眼见暗。不开不合。堂堂显露。过去未来。不隔一线。既将眼看又心看。乃见重敲火里氷。噫。晴霄月晒梅花冷。霜夜霜敲木叶疏。我凭此道勉知己。渐使清风廓九垓。
　　时
　　壬辰秋季登高日徐昌治觐周父题大业堂中

　　祖庭嫡传指南目录

　　卷上　　　七佛　毗婆尸佛　尸弃佛　毗舍浮佛　拘留孙佛　拘那含牟尼佛　迦叶佛　释迦牟尼佛　　　西天祖师　一祖摩诃迦叶尊者　二祖阿难尊者　三祖商那和修尊者　四祖优波鞠多尊者　五祖提多迦尊者　六祖弥迦尊者　七祖婆须密尊者　八祖佛陀难提尊者　九祖伏驮密多尊者　十祖胁尊者　十一祖富那夜奢尊者　十二祖马鸣大士尊者　十三祖迦毗摩罗尊者　十四祖龙树尊者　十五祖迦那提婆尊者　十六祖罗睺罗多尊者　十七祖僧伽难提尊者　十八祖伽耶舍多尊者　十九祖鸠摩罗多尊者　二十祖阇夜多尊者　二十一祖婆修盘头尊者　二十二祖摩拏罗尊者　二十三祖鹤勒那尊者　二十四祖师子比丘尊者　二十五祖婆舍斯多尊者　二十六祖不如密多尊者　二十七祖般若多罗尊者　二十八祖菩提达磨尊者　　　东土祖师(达磨东来。六世而有曹溪。曹溪而后。分为两支。其一南岳怀让。　　　出马祖一。一出百丈海天王悟。海出沩山佑黄檗运。佑出仰山寂。是沩仰宗。运出临济玄。是临济宗。　　　悟出龙潭信。递传至云门偃。是云门宗。法眼益。是法眼宗。其一青原思。思传石头迁天皇悟。　　　悟绝。迁递传至洞山价。价传云居膺。是曹洞宗)　初祖达磨大师　二祖慧可大师　三祖僧璨大士　四祖道信大师　五祖弘忍大师　六祖慧能大师卷下　一世南岳让禅师　二世马祖一禅师　三世百丈海禅师　四世黄檗运禅师　五世临济玄禅师(开山祖师)　六世兴化奖禅师　七世南院颙禅师　八世风穴沼禅师　九世首山念禅师　十世汾阳昭禅师　十一世石霜圆禅师　十二世杨岐会禅师　十三世白云端禅师　十四世五祖演禅师　十五世圜悟勤禅师　十六世虎丘隆禅师　十七世应庵华禅师　十八世密庵杰禅师　十九世破庵先禅师　二十世无准范禅师　二十一世雪岩钦禅师　二十二世高峰妙禅师　二十三世中峰本禅师　二十四世千岩长禅师　二十五世万峰蔚禅师　二十六世宝藏持禅师　二十七世东明旵禅师　二十八世海舟慈禅师　二十九世宝峰喧禅师　三十世天奇瑞禅师　三十一世无闻聪禅师　三十二世笑岩宝禅师　三十三世幻有传禅师　三十四世密云悟禅师　三十五世费隐容禅师

　　 

　　祖庭嫡传指南卷上

　　　　武原居士　徐昌治觐周　编述

　　七佛
　　毗婆尸佛

　　(过去庄严劫。第九百九十八尊)偈曰。身从无相中受生。犹如幻出诸形象。幻人心识本来无。罪福皆空无所住(人寿八万岁时。此佛出世。种剎利。姓拘利若。父盘头。母盘头婆提。居盘头城。坐波波罗树下。说法三会。度人三十四万八千。神足二。一名骞茶。二名拔舍)。

　　尸弃佛

　　(庄严劫。第九百九十九尊)偈曰。起诸善法本是幻。造诸恶业亦是幻。身如聚沫心如风。幻出无根无实性(人寿七万岁时。此佛出世。种剎利。姓拘利若。父明相。母光耀。居光相城。坐分陀利树下。说法三会。度人二十五万。神足二。一阿毗浮。二婆婆)。

　　毗舍浮佛

　　(庄严劫。一千尊)偈曰。假借四大以为身。心本无生因境有。前境若无心亦无。罪福如幻起亦灭(人寿六万岁时。此佛出世。种剎利。姓拘利若。父善灯。母称戒。居无喻城。坐婆罗树下。说法二会。度人一十三万。神足二。一扶游。二郁多摩)。

　　拘留孙佛

　　(贤劫。第一尊)偈曰。见身无实是佛身。了心如幻是佛幻。了得身心本性空。斯人与佛何殊别(人寿四万岁时。此佛出世。种婆罗门。姓迦叶。父礼得。母善技。居安和城。坐尸利沙树下。说法一会。度人四万。神足二。一萨尼。二毗楼)。

　　拘那含牟尼佛

　　(贤劫。二尊)偈曰。佛不见身知是佛。若实有知别无佛。智者能知罪性空。坦然不怖于生死(人寿三万岁时。此佛出世。种婆罗门。姓迦叶。父大德。母善胜。居清净城。坐乌暂婆罗门树下。说法一会。度人三万。神足二。一舒盘那。二郁多楼)。

　　迦叶佛

　　(贤劫。三尊)偈曰。一切众生性清净。从本无生无可灭。即此身心是幻生。幻化之中无罪福(人寿二万岁时。此佛出世。种婆罗门。姓迦叶。父梵德。母财主。居婆罗奈城。坐尼拘律树下。说法一会。度人二万。神足二。一提舍。二婆罗婆)。

　　释迦牟尼佛

　　(贤劫。第四尊)姓剎利。父净饭王。母摩耶。剎利氏。自天地更始。阎浮洲初辟已来。世为王。佛历劫修行。值然灯佛授记。於此劫作佛。后於迦叶佛世。以菩萨成道。上生睹史陀天。名护明大士。及应运时至。乃降神於摩耶。当此士周昭王二十四年。甲寅四月初八日。自摩耶右胁诞生。生时放大智光明。照十方世界。地涌金莲花。自然捧双足。一手指天。一手指地。周行七步。目顾四方。曰天上天下惟吾独尊(才出胞胎脱体彰。指天指地为人扬。引他无限痴男女。天上人间没覆藏。云门云。我当时若见。一棒打杀。与狗子吃。贵图天下太平)。
　　自降生后。种种神异。具如经言。至四十二年。年十九。二月八日。欲求出家。而自念言。当复何遇。即於四门游观。见生老病死四等事。心有悲喜。而作思惟。此老病死。终可厌离。於是夜子时。有净居天人。於窗牖中。叉手白言。出家时至。可去矣。於是诸天捧所乘马足。超然凌虚。逾城而去。曰不断八苦。不成无上菩提。不转法轮。终不还也。净饭王思甚。遣其臣劝谕还宫者万计。确然不回。入檀特山修道。始於阿蓝迦蓝处。三年学不用处定。知非便舍。复至郁头蓝弗处。三年学非非想定。知非亦舍。又至象头山。同诸外道。日食麻麦。经於六年。世尊自思曰。今此苦行。非正解脱。吾当受食而后成佛。即沐浴于尼连河。天为之偃树。世尊援之而出。受牧牛氏女所献乳糜。寻诣毕钵树下。天帝化人。撷瑞草以藉坐。景云祥风。四起纷披。天魔念世尊道成。且受折抑。率众作难。穷现可怖可欲诸境。世尊泊然不动。以指按地。地大震。魔皆颠仆。於是降之。故经云。以无心意无受行。而悉摧伏诸外道。先历试邪法。示诸方便。发诸异见。令至菩提。乃穆王三年癸未岁。二月七日之夕。入正三昧。至八日。明星出时。廓然大悟。成等正觉。乃叹曰。奇哉。一切众生。具有如来智慧德相。但以妄想执着。不能证得。时年三十矣。成道后六年。归为净饭王说法。王大喜。遣其族五百贵子。从出家。
　　世尊一日升座。大众集定。文殊白椎曰。谛观法王法。法王法如是。世尊便下座(列圣丛中作者知。法王法令不如斯。会中若有仙陀客。何必文殊下一椎○正当向未升座前勘破)。
　　世尊一日升座。默然而坐。阿难白椎曰。请世尊说法。世尊云。会中有比丘犯律行。故我不说法。阿难以他心通。观是比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊云。吾誓不为二乘声闻人说法。便下座(前箭犹轻后箭深　世尊怜悯示阿难。几人於此发深省)。
