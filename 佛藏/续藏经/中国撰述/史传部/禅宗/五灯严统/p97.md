<!-- { "loadSidebar": true } -->
　　行脚到洛京南禅。时有朱行军。设斋入僧堂顾视曰。直下是。遂行香。口不住道。至师面前。师便问直下是。个甚么。行军便喝。师曰。行军幸是会佛法底人。又恶发作甚么。行军曰。唤作恶发即不得。师便喝。行军曰。钩在不疑之地。师又喝。行军便休。斋退令客司请适来下喝僧来。师至。便共行军言论。并不顾诸人。僧录曰。行军适来争容得这僧无礼。行军曰。若是你诸人喝。下官有剑。僧录曰。某等固是不会。须是他晖长老始得。行军曰。若是南禅长老。也未梦见在。僧问。如何是佛法的的大意。师曰。龙腾沧海。鱼跃深潭。曰。毕竟如何。师曰。夜闻祭鬼鼓。朝听上滩歌。问如何是上座家风。师曰。三脚虾蟇背大象。

　　南岳下七世
　　南院颙禅师法嗣
　　汝州风穴延沼禅师

