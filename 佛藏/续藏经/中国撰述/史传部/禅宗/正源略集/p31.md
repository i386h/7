<!-- { "loadSidebar": true } -->
　　上堂。白椎毕。维那教你诸人。观第一义。老僧特为举似。遂作修罗障日月势曰。还有善观的么。顾视良久曰。满船空载月明归。维那结椎竟。师呵呵大笑。归方丈　小参。净土诸佛。是赤穷汉。历代祖师。是白拈贼。三藏十二部。是破故纸。一千七百则。是系驴橛。山僧不是压良为贱。只要你诸人洒落无羁作好人去　晚参。以拂子画曰。蜗牛角上。添斤着两。画○曰。蟭螟眼里。去骨留筋。复画◎曰。都爱他持妙喜世界。如陶家轮。究竟出⊙者里不得。何也。土星犯牛斗。小参。上无攀仰。万里不挂片云。下绝己躬。青天也须吃棒。不是心不是佛不是物。是甚么系驴橛子。山僧独不爱他维摩诘。将个大千世界。置向蟭螟眉睫头上。从朝至暮。只管呼卢呼卢。有甚快活分。还有为他拈得退的么。良久曰。试看云峰拈去。以拄杖一时打散　除夕上堂。今夜旧随残雨去。明辰新逐晓风来。三十六旬消算了。到头无事可安排。格外句是破草鞋。向上机是烂麻索。那管驴字马字。笊篱木杓。我者里别有三段奇特。厨房内柴乾水足。僧堂中有香有烛。更有一般聻。明早出行放喜炮时。你来听　上堂。摘虎铃惊群动众。截骊角水涌波腾。山僧。且不现十二面相见。只好平实商量。不见道。明明无悟。有法即迷。向来佛佛祖祖。俱不曾以实法累赘于人。诸人亦不得作实法领悟。你若解绣鸳鸯。我便金针密度。山僧。数千里水陆间关。来此聚首。不为别事。只要诸人直下承当。赤肩担荷。红尘犬吠。吐出祖师眼睛。白画鸡鸣。吞却嘉州大象。临危不变的。安着者边。见义勇为的。下风排列。要知新长老令行一半。

　　百愚斯禅师法嗣(四人)
　　松江青龙隆福寒松操禅师

　　示众。黄阁帘垂。正不居正。紫罗帐启。偏不坐偏。正恁么时。还是正耶偏耶。虚空开口笑。子午不相冲　上堂。举一明三。目机铢两。十方坐断。大地全收。犹是钉桩摇橹。抱桥柱洗脚。况复言中取则。句里呈机。何异郑州出曹门。南辕而北辙。殊不知当人脚跟下一着子。天地不能包其广。日月不能并其明。一言逈脱。独拔今时。尘中作主。化外来宾。虽在途中。不离家舍。是处是弥勒。无门无善财　天中节上堂。一抽三。二抽四。黄牛角向天。八脚垂过鼻。师云。五祖固然逞尽神通。仔细看来。太怯力生。善权不比诸方。水绿山青道泰。千殃百忌无拘。敢教人人潇洒。何故。家无白泽之图。必无如是妖怪。

　　终南灵源紫谷觉禅师

　　上堂。举拂子召众曰。见么这一着子。与三世诸佛同参。和法界含灵共寿。释迦不先。弥勒何后。未涉化门。早已漏逗。觌面拈来。目前难构。一心不生。万法无咎。一念无私。十方通透。描也描不成。画也画不就。且道。是甚么。是无上咒。是无等等咒。

　　和州含山褒山天鉴暹禅师

　　挂报钟小参。大冶炉中得其本。三世诸佛不知有。万人丛里显其用。狸奴白牯却知有。即今体用双彰。生佛一贯。任扣击以无亏。历群音而不乱。到者里。更欠一着子在。大众且道。欠那一着子。遂击钟云。兵随令转。将逐符行。

　　盘山拙庵智朴禅师

　　自幼有出尘之志。博通经史。阅华严经。叹曰。已观大海。回视江淮河汉。如沟渎耳。即出家秉具。参百愚斯於弁山。问。如何是西来的的大意。斯便打出。师疑甚。又一日如前问。复打出。师汗浃背。至第三度。问未毕。斯将手掩其口师豁然大悟。从上佛祖言教。如镜照像。遂了彻。出住盘谷　上堂。山河大地。常演圆音。万象森罗。恒谈实相。拈拄杖云。者是甚么相。卓一卓云。者是甚么音。於此见得闻得。则知诸人耳朵里有观音。眼睛里有文殊。二六时中。出出入入。放大光明。现大神变。作诸佛事。从无量劫来。未曾间断。大众还委悉么。一道灵光曾不昧。千差万别尽圆融。康熙间。师受赐紫衣杖钵。后无疾端坐而化。着存诚录。行世。

　　且拙讷禅师法嗣
　　端州月山洞初度禅师

　　上堂。野干鸣。狮子吼。韩卢吠。瘫子舞。哑子善唱。盲人解睹。良久云。过　小参。香岩闻声悟道。灵云见色明心。云门举手云。观音菩萨。将钱买胡饼。放下手原来是馒头。月山则不然。若谓闻声悟道。须当饭后经行。若欲见色明心。好声板鸣打坐。且问诸人。月山眉毛还在也无。

　　万仞壁禅师法嗣(二人)
　　龙华湘翁沄禅师

　　入院晚参。僧问。本是山中人。来作山中主。上下一和同。春风满寰宇。如何是山中主。师曰。身上毛不出。头上角不全。曰如何是主中人。师曰。眼见如盲。口说如哑。曰扫尽诸方老婆禅。杰出春山无二主。师打曰。你未有吃棒分在。乃曰。若说佛法。供养大众。杜鹃声里春阴老。若说世法。供养大众。苕水环流波浪深。罄情拨撒。彻底刬除。更须知拄杖头一窍。卓拄杖曰。看看。拄杖子恶发来也。三十棒要打临济厮儿。为他才住个院子。便乃教人成褫。致令普化克符。连日在屋角头。倾箱倾笼。漏尽家私。三十棒要打雪峰个汉。为他才得些。须供养。便对闽王道。自从先德山石头以来。传此秘密法门。带累后世。搀行夺市。把白马老枕边破木榍。认作他先祖髑髅。更三十棒要打古今知识。为他噇却常住饭。终日说大法小法。向上向下。山中主主中人。赚引一队伶俐后生。怖镜寻头。无有休歇。诸兄弟。山僧与么提训。你道。还有为人处也无。掷拄杖曰。一径直二周遮。好。眼如何乱撒沙。日势已晚。归堂吃茶　上堂。竖拄杖曰。拄杖子。头带宝冠。身披御服。先天地而不老。后天地而常存。有时突出人前便见千年一遇。如今混俗和光。共你八十三九十四。教你修省。当机觌面提。与你饶益。觌面当机捷。你若不信。蓦呈起拄杖曰。看看。变作观音大士。走入西王母眉毛罅里。说阿字法门去也。卓一卓曰。吽吽。

　　蕲州历化雪逵照禅师

　　腊八上堂。明星午夜光吞月。累及瞿昙叫不彻。智慧德相眚生花。妄想执着红炉雪。三七猛思惟。顶门重吃楔。法说四十九年。谁肯蹈你覆车之辙。纵饶八万四千皆凤毛。三十三人入虎穴。你若到春山手里。不消一捏。何故。国有宪章。三千条罪。

　　淑安周禅师法嗣
　　济宁弥勒院白狮纯禅师

　　南阳泌水许氏子。母赵氏。依少拜寺主剃染圆具。于破暗灯之弁山。一日看水潦悟。由会得竹篦用处。呈偈曰。铁轮举。大地无寸土。返魂台重看取。始信黄连滋味苦。破颔之。后住径山。乘舟顺流而下。误落水中。乃大彻。偈曰。撞头百杂碎。落水亦无知。船子离钩意。夹山吃棒时。走呈淑安和尚。即受印记　晖老先德设茶。请因猫说法。师云。现虎豹形容。兼狮儿踯躅。有时牙张爪露。有时尾掩头藏。能上树以安身。解幽室而开眼。捕家中贼。知门外宾。辨的处。身世都忘。遇缘时。腥膻不避。密枢应用。而由己真诀。不传於外甥。纵饶无事安眠。见者犹然惊异。且道是谁。昔年刀下分身去。今与南泉共体来。

　　蕃光璨禅师法嗣
　　吴兴金峰古佛灯道骧超禅师

　　金仙问。情与无情。如何成一体去。师曰。露柱开花。灯笼发笑。仙曰。露柱开甚么花。师曰。红白撑空。曰灯笼笑个甚么。师曰。南泉道的。

　　邃谷源禅师法嗣
　　楚衡西山不韵音禅师

　　上堂。斋主当仁不让。费却许多盐酱。带累葫芦。马杓特地翻腾。一上九十日中。一任拈匙把箸。但要各人照顾钵囊。动着也三十拄杖。不动着也三十拄杖。不是西山令严。要作丛林榜样　上堂。第一第二。法法全彰。拟议寻思。翻成途辙。风催柳线添长。雨过山容展翠。自是劫前田地。从来古佛威仪。生与无生。惟我知之。妙用神通。有烦圣众。然则阳春和寡也。要将勤补拙。再唱个村田乐。供养大众去。连敲拂子云。莫怪空踈。

　　灵焰烛禅师法嗣
　　淮安清江浦洪福隐知闻禅师

　　晚参。衲僧巴鼻。佛祖心印。青山片片。白云重重。若向者里。着得只眼。转万象归自己亦得。转自己归万象亦得。咄咄咄。是何言欤。不可教坏人家男女。召众曰。屈。

　　南庵依禅师法嗣
　　淮安清江檀度天根本禅师

　　小参。识得一万事毕。灯笼沿壁上天台。露柱依旧打瞌睡。山是山水是水。僧是僧俗是俗。如何说得个一底道理。竖拳云。握则成拳。展则成掌。半斤算来。定是八两　晚参。天寒地冻。虚空藏菩萨。藏身处没踪迹。日炙风吹。观世音菩萨。没踪迹处莫藏身。只得十方通畅。八面玲珑。呼牛则应之以牛。呼马则应之以马。要骑便骑。要下便下。说甚么张家杓柄长。李家杓柄短。却要收起大相国寺南廊下王和尚破袈裟。放待春回土暖。黑豆自生芽　小参。诸佛不出世。祖师未西来。佛法遍天下。谈玄口不开。卓拄杖云。诸佛出世也。祖师西来也。为甚么却无佛法一字可得。复卓一下云。上来无限良因。统惟回向黧奴白牯。新年头起居万福。

　　天然是禅师法嗣
　　广州海幢阿字无禅师

　　说戒上堂。昨夜灯笼沿露柱。释迦弥勒相耳语。说道人人此道同。人人日日怪如许。竖拂子云。大众还会么。飞尘埃於绿水。拨冰块於红炉。象王着刺。狮子哮吼。树益州之嘉禾。胀怀州之马腹。无有而有。已看萧史下瑶台。有而无有。谁听阳关吹玉笛。若是逆风钝鸟。孤负霜林之片叶。须知挂角羚羊。难寻猎犬之孤踪。直得掩室摩竭。杜口毗耶。文殊与普贤。同龛掩耳不彻。惟有优波离尊者。乘时附势。出来说道。今朝是腊月朔。趂明星未出之时。无佛名无众生名。不妨且说毗尼。宏通戒法。阿上座。被他抑逼不过。今日作个顺水推舟。然不得攀条引例。良久云。驴字未去。马字到来。参玄上士。切忌疑猜。

　　竺庵成禅师法嗣
　　金陵栖霞楚云源禅师

　　长沙龙氏子。母彭氏。年八岁时。有老僧至。师问。佛名如来。何义也。僧乃摩顶。告众曰。此曹溪之瑞。非尘世所能留也。顺治己丑。师走浏阳觉恒上人。剃染圆具。后遍参尊宿。师参竺庵成之寿昌。昌问曰。大好山消息如何。师曰。此去杭城三千里。昌云。且道。无明师翁鼻孔长多少。师曰。御龙桥下水潺潺。昌曰。可惜许多草鞋钱。师云。行人更在青山外。师继席寿昌。后主栖霞。设四问以验方来　示众。究理此事。如两木锯火。歇手不得。又如千尺井底求出相似。念念无间。方有少分相应。山僧昔年住静香山。闭关百日。正念坚卓。确乎不拔。晓夜鞭逼。毫无昏散。一夕觅心了不可得。自此胸中洞然无碍。始知万象之中独露身。非虚语也。

　　观涛奇禅师法嗣
