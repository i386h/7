<!-- { "loadSidebar": true } -->
　　元旦小参。师以拂子打圆相云。一年十二月。一月三十日。一日十二时。年年月月。日日时时。佛殿山门。灯笼露柱。胡张三黑李四。撞头磕额拜新年。觌面相呈无彼此。放下拂子云。孟春犹寒。伏惟珍重。师问僧云。冒雨冲风去。披星带月回。如何是尘中主。进云。朔风满面。师笑云。有劳阇黎。康熙丙午秋。师示微疾。语诸弟子曰。四大假合。吾不久於世。说偈云。金风飒飒飘黄叶。明月团团徧九垓。一句了然超万有。不须特地妄疑猜。至十一月五日。集众开示法要。遂命西堂超顶。继居方丈。夜分时。趺坐而逝。世寿五十有一。僧腊二十有一。茶毗。获舍利若干。越数日。犹有於草间得之者。戊申夏。建塔於本山。兵部尚书淮南龚鼎孳。为之铭。
　　正源略集卷第五

　　　　维扬嗣祖沙门(宝轮际源高旻了贞)辑
　　　　天台国清　达珍　编
　　南岳下三十五世

　　五峰学禅师法嗣
　　潭州大沩养拙正明禅师

　　蒲州常氏禄山之仲子也。自幼慕出世法。二十辞亲。剃发於普陀。首参金粟。棒下不能领旨。一日见僧阅万峰录。有一归何处话。猛力参究。时五峰学。居金粟西堂寮。师往请益。峰以竹篦打曰。眼观一物即不是。但见丝毫便是尘。师当下心境两忘。祇有个事。如担百觔担子放不下。一日入室。粟问。你来作么。师曰。挑水。粟曰。水桶在甚么处。师拟对。粟劈头便棒曰。打破了也。师从此发明心要。执役六年。有同参欲偕师住静。师曰。我有三住静。一本分事毕。二有兵戈难行。三无善知识开堂。我即住矣。后随峰住大沩。师为监院　示众。大丈夫休拟议。翻身提起吹毛利。大鹏展翅绝遮拦。直透千重万重去。师顺治己丑春示寂。塔於本山之前阜。

　　汉月藏禅师法嗣(十四人)
　　苏州三峰梵伊致禅师

　　海虞陶氏子。幼从宝岩朗公剃度。参三峰。令看竹篦子话。一夕闻松声有省。峰问。子今在甚么处行履。师曰。坐断石床钟夜半。一声寒雁破云来。峰颔之。天启七年。继住三峰　上堂。打破无明窟。何处为家。踏翻人我山。阿谁是主。入魔入佛。任运施为。唤马唤牛。谁人指拟。水自流云无去。水茫茫天无际。喝一喝曰。那个是本来常住佛心地。师寂於崇祯戊辰。塔造本山。

　　杭州兜率一默成禅师

　　钱塘黄氏子。年二十三。投真如寺剃染。入云栖受息慈戒。次谒云门圆具。寻参三峰。经七年不得契悟。时同参澹予垣。策之曰。此事。因循多年。若不明白。如何折合。师直得愧汗浃背。而不能答。是夕坐至四鼓。垣举竹篦话诘之。师拟对。垣以手蓦掩师口。遂有省。乃曰。我会也。垣曰。会则且置。祇如生死到来时如何。师便喝。垣曰。一喝意旨如何。师曰。截断老兄舌头去在。遂趋方丈呈所得。峰颔之。一日侍峰。见僧请益三玄语。峰以手拈红纸。翻覆示之。师忽然会得两只水牯牛。双角无栏桊之旨。峰为之助喜。命居第一座。后出住横山　僧问。如何是佛法的灼大意。师以拄杖拄其口曰。急急如勅令。僧拟议。师连打三棒　问。如何是向上机。师曰。虎头生双角。师寂於崇祯辛巳。寿六十七。腊四十四。塔於邓尉。

　　润州焦山问石乘禅师

　　竟陵熊氏子。参三峰藏。一日侍立次。有僧问藏。十方无壁落。四面亦无门时如何。藏震声一喝。师从旁有省。出世海门焦山。次迁九峰　上堂。盖天盖地。通古通今。太虚不可喻其大。微尘不可喻其小。邪魔闻之胆裂。鬼怪触之魂销。且道。是个甚么。三头木马嘶风去。独足泥牛吼月来。师历主九峰正觉。太平兴国。润之金焦两山。崇祯丁丑。何相国芝岳。请主白门天隆。数致书问道。己卯。楚王请师至武昌。於洪山小塔寺说法。晚居神山白云。为逸老计。一日示微疾。集众诀别曰。汝等当发精进勇猛。则悟理当机。无碍不破矣。乃书偈。趺坐而逝。时顺治乙酉八月二十日也。寿六十一。弟子建塔於白云寺后山之巅。谥慧照。

　　无锡华藏大树证禅师

　　本邑朱氏子　上堂。挥拂子曰。指挥白拂。搂空五阴魔宫。拈拄杖曰。拈弄乌藤。打破十方佛国。竖一手曰。伸手而醉象惊回。弹指一下曰。鸣指而毒龙屈伏。此四句中。一句有宾无主。一句有主无宾。一句宾主全无。一句宾主全具。汝等有简点得出也无。顺治三年九月十六日示寂。寿五十九。塔於三峰。

　　苏州瑞光顶目彻禅师

　　金陵栢氏子。参三峰藏和尚。因竹椅倒地作声大悟。峰即助喜。继主三峰。次迁瑞光　上堂。壁立万仞处。陷虎机深。箭锋相拄时。千钧弩重。即今还有成禠瑞光者么。一僧才出。师便打　示众。劈面一喝。壁立千仞。猛撞着打破髑髅。直使石人。挛拳双足。缩向牯牛队里。惊起木鱼。翻身[跳-兆+孛]跳。跃入毒龙湫里。满天风雨夜来歇。明月还从海上生。顺治戊子九月八日。泊然而逝。建塔穹窿拈花寺右。

　　杭州显宁澹予垣禅师

　　姑蕴朱氏子。状貌丰硕。有玉弥勒之称。十岁出家於太仓圣像寺。十九参云栖。问。如何是佛知见。栖笑而不答。师疑之。次见雪浪於西山。及听讲於巢雨二法师。自念无得力处。日夕忧惶。最后参三峰藏和尚。稍有省悟。未得洒然。因与灵隐礼。阻雪长安镇。屡承策励。忽得契证。亲炙三峰二十年。深入法奥。乃获心印　僧问。三峰室中。尝论临济三玄要。是否。师曰。三峰无此语。莫谤三峰好。曰和尚何得讳却。师曰。不特谤三峰。又来谤老僧　师住持八载。说法不容记录。将示寂。僧问。和尚尊候如何。师曰。苦苦。曰善知识。焉得如此。师曰。未离三界外。还在五行中。僧无对。师曰。你道。者两转语。那一转敌得生死。僧拟议。师喝出。书偈坐化。阇维。塔建本山。

　　杭州径山具德礼禅师

　　会稽张氏子。幼耽玄术。长慕空宗。投普陀剃发。旋游讲肆。闻三峰开法安隐。趋见之。力参本来面目话。一日窥镜猛省。峰未之许。后充圊头。运粪下山。因转肩次。匾担连[乔*亢]。豁然了彻。机用横出。丛林有铁策之称。峰举师为维那。纲纪一众。未几辞去。及闻峰掩关邓尉。师亟归省觐。受最后之嘱。崇祯戊寅。出世云门光孝寺。次迁安隐显宁及灵隐诸处　升座。野老门外不留佛祖。正勅既行。佛祖门外不留野老。诸侯避道。所以此事在野老。野老不知。在佛祖。佛祖不会。会么。文殊出女子定不得。德山不会末后句。验敌胜於全输。黄檗耳边吐舌。临济肋下还拳。捋虎须於既败。佛日者里。总不与么。动辄马前相扑。扑倒便休。还有向马前相扑者么。时有僧出。掀倒禅床。师便下座。归方丈　示众。识得自己。用得山河大地万象森罗。识得山河大地万象森罗。用得自己。且作么生说个识得用得底道理　晚参。山门八字开。日用事成堆。露柱牙如剑。灯笼眼似眉。恶发时。狼心虎面。欢喜时。蜜枣甜梅。更有石敢当横行直闯。惹得铁狮子暴跳如雷。且道。为甚么事。折梅花折梅花　上堂。禅。叶落山空久寂然。道。十字街头闹浩浩。佛。雕刻精工胜泥塑。法。看透牛皮无济拔。良久云。大众。禅道佛法。一时注破了也。汝等诸人。还在者里觅甚么碗。拈拄杖下座。旋风打散。归方丈　师住持十剎。行化三十年。而於灵隐独久。晚居径山。未几。扬之天宁再请开法。师欣然往之。既至。衲子云拥。师应机说法。倍於常时。甫经七日。命设阖山供。是夕。剧谈过夜半。方寝。至五鼓。兴起易衣。疾呼侍者。顿足一下曰。快。随我上方去。侍僧亟至。而师已逝矣。时康熙丁未十月十九日也。寿六十八。腊四十七。师化后。挺身端坐。顶门火热。三日后。门弟子以陶龛封函。迎归灵隐。建塔於慧日轩。

　　苏州邓尉山剖石璧禅师

　　无锡郑氏子。参三峰。得印心宗。上堂。有一句子。如青萍出匣逢物便挥。有一句子。如白云归洞卷无踪迹。有一句子。如露地白牛藏头卷尾。有一句子。如奔雷掣电暴雨疾风。顾左右云。会么。三醉岳阳人不识。等闲飞过洞庭湖　上堂。临时眼目千古绝同。或纵或夺。有始有终。电光莫及。石火罔通。若也拟议。白云万里。遂归卧室。行数步而逝。塔建本山华严坛后。

　　苏州灵岩继起储禅师

　　号退翁　上堂。一向与么去。佛眼觑不见。蓦地与么来。晴空起云雷。二途俱不涉。玉女正怀胎。拈拄杖曰。是男是女。卓一卓曰。石牛拦古路。一马生三寅　上堂。黑月不见星。但依白路行。忽然踏着水。冷汗徧身淋。拈起拄杖曰。宝云若不出只手。未免道我暗地欺人　师历主台州能仁国清。兴化灵石天宁瑞岩。苏州灵岩等剎。康熙十一年示寂。塔于尧封之顶。

　　苏州华严于盘鸿禅师

　　常州蒋氏子　僧问。如何是大法。师曰。双狮同辊绣花球。问。如何是向上事。师曰。猛虎蓦头骑。

　　常州祥符慧刃铦禅师

　　上堂。藤树交加仔细参。并头拄杖语喃喃。夜深双影抱明月。辊作连环玉一团　示众。石女穿梭织锦章。回文写出舌莲香。遥遥寄向多情者。花木春深意转长。顺治己丑七月二十二日示寂。塔于祥符寺之阳。

　　杭州安隐潭吉忍禅师

　　示众。拈拄杖卓一卓云。千佛顶[宁*页]。与诸人一击洞开了也。有撩起便行的。脚下好与三十拄杖。崇祯十一年五月十五日示寂。塔于祥符寺东。

　　湖州高峰硕机圣禅师

　　上堂。拳倒须弥山。趯翻大海水。帝释与龙王。背负日月走。於一毫端。现宝王剎。坐微尘里。转大法轮。喝一喝云。被山僧一喝。直得藏身无地。还有相救者么。又喝一喝。下座　上堂。拈拄杖云。赵州和尚来也。东门西门。南门北门。土旷人稀。相逢者少。僧问。如何是和尚为人句。师曰。阿谁欠少。

　　孝廉刘道贞居士

　　字长倩。号墨仙。蜀之昂州人。因阅坛经。遂信向宗门。已而迭遭忧患。怖死念切。发意参叩。以大慧中峰二录为指南。恒自鞭逼。每到言语道断。心行处灭。眼前如银山铁壁。愈不放舍。如是者十八年。崇祯辛未。下第南游。一日因大树证公。自虞山来。往扣之。忽於言下。心地豁然。述偈曰。妙喜老人。无风起浪。咄哉三峰。添盐合酱。跳出云门触背关。夜悬明月青天上。峰命之入室。乃问。不得有语。不得无语。士抚掌一下。峰曰。速道。士大声曰。黄鹤楼前鹦鹉洲。峰曰。未在。士以手掣扇於地。便礼拜而出。厥后。峰书法语。并拄杖授之。后归昂州。当张宪忠陷蜀。屠戮无遗。群议自免。公曰。如何提笔写得个降字。被执席地。骂不绝口。顷坐而逝。有问道录续录。行世。

