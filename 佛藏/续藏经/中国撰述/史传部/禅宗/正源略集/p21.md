<!-- { "loadSidebar": true } -->
　　江西云居颛愚观衡禅师

　　行脚时过云间。因访陈眉公。三度通刺。适公有事。未及接见。师乃留偈而去。偈曰。砚池三泖秀。笔架九峰高。堂上读书子。清风吹布袍。公见偈。急呼舟追至苏州。师却杜门不见。

　　江西泐潭元白可禅师

　　拈香。此一瓣香。毗卢师法身主。元是者个。今日拈来为我先祖。马大师示寂。一千二百年。大机大用。杳无消息。山僧既据此座。与今日儿孙。开通一线。又拈香云。此一瓣香。我且不言。若要我言。直待来年　据室。一牛栏一虎穴。宏道之区。一毛头一弹指。得人之际。且道。者里是何所在。无孔铁锤七十九。打风打雨不教休。祖师性命遭毒手。千古含冤一棒酬　立首座小参。东廊也喝。西廊也喝。喝到驴年未有了日。关西有金毛狮子。独辊绣球。岂得不托。文素阇黎看取　立侍者。声唤声应。上下相手。拄杖子不在我手。却在你手。但是不得当堂卷席　立饭头小参。淘沙去米。淘米去沙。总是饭箩边事。南泉善吃。金牛善舞。似与转生成熟处相近。若有此等作用。钟未鸣一任问将来。鼓未响一任问将来　立化主小参。此去汉阳不远。黄鹤楼前鹦鹉洲。现成公案。男儿膝下有黄金。不可拜他无眼长老。转语一下。三十棒任尔将来。

　　衡阳豪山大辩道焜大师

　　石涟汕问。堂堂独露脱体无依。是甚么人。师曰。搭着布单穿市过。曰恁么则七纵八横去也。师曰。骑驴踏破洞庭波。曰除此二途。还有向上事也无。师曰。请坐吃茶。

　　金陵宝华山见月体和尚

　　僧问。如何是诸佛出身处。师曰。芒鞋拄杖子。曰某甲晓得了。师曰。试道看。僧曰。芒鞋拄杖子。师曰。三生六十劫。

　　祠部黄端伯海岸居士

　　访雪峤信於匡山。问。久闻雪峤。及乎到来。不见一点。信曰。日头大。公曰。雪融后如何。信曰。春水满溪流。公曰。大师曾见什么人来。信点胸曰。雪老。公便拜。

　　开府余大成集生居士

　　雪关誾问。闭门作活是如何。士曰。出卖[车*度]轹钻。誾休去。
　　正源略集卷第九

　　　　维扬嗣祖沙门(宝轮际源高旻了贞)辑
　　　　天台国清　达珍　编

　　南岳下三十六世
　　尔瞻尊禅师法嗣
　　潭州石霜碧眼开禅师

　　上堂。向上机末后句。坐卧不在声色里。赵州十八家业忘。南泉十八解活计。打牛打车。因语识人。磨砖磨镜。鬼家伎俩。扶起黄檗。踏倒水潦。山僧特地报君知。白云深处须寻讨。

　　千仞冈禅师法嗣(三人)
　　黄梅五祖真慧无弦琴禅师

　　升座。先圣道。一切智通。无障碍。因甚夜来山僧三昧。枕子不知。枕子三昧。绳床不知。绳床三昧。地炉不知。地炉三昧。青州布衫不知。布衫三昧。云门糊饼不知。你等还知么。若不知山僧开方便门去也。乃云。堂前种铁树。铁树灿银花。银花结莲蓬。莲蓬长木瓜。木瓜才剖出一枚乌芝麻。遂呵呵大笑　升座。诸仁者。还会么。须参了句。莫参未了句。直饶透到前无释迦。后无弥勒。是未了句。博通大藏小藏。顿渐偏圆。是未了句。洞彻向上向下。全提半提。是未了句。而今有般漆桶。我会也。望剎竿回去。脚跟已吃痛棒。是了句。眨上眉毛。此事尚云错过。是了句。庞公参马祖。一口吸尽西江。是了句。呵呵。你若恁么商量。到驴年亦未了在。卓拄杖。便下座　升座。东山有柄无星秤。华岳称来没半觔。昆仑儿暗生嗔。背说东山不公平。惯将巨秤称官物。世出世间未遂心。刮回佛面金千两。削去针头铁万钧。穷坑究竟何年满。大千有理也难伸。大众。恻隐之心。人皆有之。不必如前较重轻。任伊天下乐忻忻　小参。欲知过量事。须是过量人。不是过量人。安知过量事。昔日神秀大师。有株菩提树子。被岭南个无佛性汉折倒了也。自后无人出手扶起。今日琴上座。借路经过。扶起菩提树。花开一枝两枝。悬出明镜台。光辉千古万古。俾尽大地人。於镜光中。植菩提树花。见之眼根清净。闻之耳根清净。齅之鼻根清净。味之舌根清净。思之意根清净。触之身根清净。所以见闻觉知无障碍。色香味触常三昧。且坠腰石子还甘么。顾左右便下座　晚参。露柱怀胎。混沌证明。碓嘴花开。坠石证明。无宾主话。火炉证明。枕子落地。方砖证明。涅盘堂禅。孤灯证明。哑者得梦。有何证明。以手槌胸云。苦苦。谁肯黄金如粪土　小参。古德云。释迦弥勒。犹是他奴。且道。他是阿谁。山僧二十年前。闻此语仰羡他。二十年后。闻此语嗔嫌他。何故。见面不如闻名。复颂云。金榜定名外莫知。玉梭忙织状元衣。胡为误会张骞面。割断天孙锦上机。

　　蕲州黄梅五祖真慧绿雨蕉禅师

　　荆州护国启真法叔入山。请上堂。少林九年面壁。向雪堆里。觅得一个。犹欠一臂。沩山九年橡栗。从地神报。得阿僧祇劫为守。此山尚属一梦。蕉上座九年再住。销骨铄金。含耻忍垢。从别峰头。觅得一个。尚属犹子。才难不其然乎。记得应庵华祖。住归宗日。大慧杲和尚至上堂。祖举当山演祖牛过窗棂话。头体四足俱过了。尾巴过不得。者个说话。小侄蕴在肚皮有年。若非法叔老师到来。此生无因拈出。今日何妨移上就下。转南作北。况青毡本是吾家物。焉用他人借酒杯。然则毕竟如何。大底过了。小底过不得。听取一颂。久约寻春春已残。啼鹃声里血光寒。英雄有武用无地。不借荆州何处安　师灵塔合尖。上堂。僧出问。多子塔前。曾无异说。曹溪路上。岂有多谭。即今灵塔合尖。有何分付。师云。古今人自老。今古月常新。进云。祇如月落后。又向甚么处相见。师云。花如解笑还多事。石不能言最可人。僧无语。师连棒打退。乃云。举手何堪说再来。青山未死已先埋。思从草下求安宅。愧附樗边永不材。七尺形骸非我有。百年长短听君裁。萧萧白骨无忧殓。珍重高风太守斋。

　　黄梅五祖山真慧天泽霖禅师

　　上堂。今朝六月六。猫儿狗子俱沐浴。狸奴白牯放毫光。普请念道真言咒。一免寒暑灾。二免无明逐。卓拄杖曰。一切情与无情。承此咒力。悉得平等。各各具足。虽然动则穿却鼻孔。不动则平地死汉。具眼衲僧。如何通变　早参。昨夜三更失却牛。天明起来失却火。三世诸佛总不知。假鸡声韵难瞒我。任是神通自在。也须一一勘过。

　　紩舟海禅师法嗣(二人)
　　金山可达杰禅师

　　小参。即心即佛。癞马系枯桩。非心非佛。黑牛沉死水。不是心不是佛不是物。芳草渡头韩干马。绿杨深处戴嵩牛。参　晚参。三拜得髓。一笑印心。圆相着点。钵水投针。袖头打领。腋下剜襟。速则易改。久则病深。选佛若无如是眼。宗风那得到於今　小参。趂起三圣瞎驴。踏杀元沙猛虎。看取白牯黧奴。一一超宗越祖。

　　金陵香林法乳乐禅师

　　上堂。解语非干舌。能言不是声。长江白浪涌千寻。汝诸人。入一保社。出一丛林。因甚百草头上不见祖师。抛却家珍。来者里觅甚椀。以杖旋风打散　除夕小参。腊月三十。好个消息。触碎明月珠。大地黑如漆。无手老人夜烧钱。无口童子吹铁笛。老二少三过残年。一年三百六十日。大事各自承当。小事替你不得　上堂。扬子江开张大口。广演秘密章句。妙峰塔豁开正眼。徧照大千沙界。直得石狮哮吼。木马飞腾。忽然拄杖子奋迅出来。擉瞎妙峰眼。塞却扬子口。三世诸佛。饮气吞声。历代祖师。忘锋结舌。诸兄弟且道。拄杖子具何眼目。横拈倒握。千峰上杀活。纵横得自由　小参。一锤便就底。未是性燥汉。不假一锤底。推出山门外。乐上座。具何眼目。便恁么道。千钧之弩。不为鼷鼠发机。

　　天笠珍禅师法嗣(五人)
　　杭州理安梦庵格禅师

　　芜湖丁氏子。投金陵剑门和尚落发。依见月和尚受具。徧参诸方。偶登五老峰。豁然顿悟。有踏破虚空作两边之句。即叩天笠珍。呈所得。珍即印可。出住嘉善东禅柏林　早参。五位三堕。是曹洞宗旨。临济未免失笑。料简宾主。是临济纲宗。洞山未免掩口。新丰一曲。七事钩锥。放之徧周沙界。收拾在一微尘。慈云门下。朝打三千。暮打八百。未肯放过。纵使净裸裸赤洒洒。没可把。且居门外。不是渠侬多意气。出头天外许谁知　小参。慈明参汾阳。一味祇是骂。临济问黄檗。三回不离打。拄杖嘴唇皮。解索撩天价。今日五更头。佛殿上习仪。放个三眼枪。众兄弟。还闻么。各各照顾面门　晚参。大尽三十日。小尽二十九。柏林请住持。要我来出手。我本无所长。专使逼人走。及乎到此间。佛法毫没有。一月四小参。开口便掣肘。究竟没柰何。老脸难藏丑。记得赵州歌。举似众善友。裈无腰裤无口。头上青灰三五斗。比望修行利济人。谁知变作不唧[口*留]　师於康熙戊子六月二日示寂。世寿七十。僧腊四十二。塔于仰天坞。雍正间。赐帑重修。

　　滁州琅琊樗关真禅师

　　落堂晚参。释迦不出世。达磨不西来。佛法徧大地。谈玄口不开。山僧未离平江。此间还有佛法么。既到此间。唤甚么作佛法。莫非拈椎竖拂。说妙谈玄。是佛法么。且喜没交涉。莫非燕语莺啼。驴鸣犬吠。是佛法么。且喜没交涉。莫非行喝行棒。瞬目扬眉。是佛法么。且喜没交涉。莫非雨洗澹红桃萼嫩。风摇浅绿碧云生。是佛法么。且喜没交涉。既总没交涉。毕竟以何为佛法。蓦卓竹篦云。恶。遂出堂　示众。见见之时见非见。蟭螟眼里黄金殿。棕榈莫认夜叉头。芍药开非菩萨面。

　　杭州理安越鉴彻禅师

　　上堂。举雪峰云。尽大地撮来。如粟米粒。大抛向面前。漆桶不快。打鼓普请看。师云。雪峰一千五百人善知识。被粟米粒换却眼睛。理安则不然。大地撮来无寸土。觅一微尘。了不可得。打鼓普请。看个甚么　小参。一举不再举。更添炉上火。一闻不再闻。重挝涂毒鼓。烁破赵州无。击碎云门普。惊起西河狮子。吞却沩山水牯。临济三玄三要。打雨敲风。曹洞五位君臣。扬尘簸土。阿呵呵休莽卤。达摩不是西天祖。

　　杭州理安独超方禅师

