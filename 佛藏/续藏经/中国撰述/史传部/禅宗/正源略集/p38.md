<!-- { "loadSidebar": true } -->
　　上堂。僧问。如何是本分事。师曰。巧不如拙。僧曰。谢师答话。师曰。谁教你恁么。僧拟议。师曰且去。乃曰。盘山道。心月孤圆。光吞万象。光非照境。境亦非存。光境俱亡。复是何物。洞山道。光境未亡。复是何物。若论如来禅。盘山不道全无。若论祖师禅。洞山亦未梦见。争如焦山者里。三诏洞。烧丹井。羲之崖。[序-予+(((嘹-口)-小)-日+土)]鹤铭。双峰阁。不波亭。青玉坞。海棠屏。且道。是心耶境耶。俱亡耶未亡耶。若人检点得出。始知巧不如拙。

　　扬州平山竹堂祥焸禅师

　　上堂。祖意教意。胡饼呷汁。洞彻元微。眼中着屑。到者里。直饶三世诸佛。累代祖师。天下老古锥。有口只堪挂壁。何故。水流涧底太忙生。云在岭头闲不彻。

　　润州焦山祥云果首座

　　因僧入室。师问。汝是甚处人。僧曰江西。师曰。庞公吸尽。意旨如何。僧曰。当初只嫌茅长短。烧了原来地不平。师曰。上座脚跟未稳。僧曰。谢师证明。师便打。

　　得一善禅师法嗣
　　京口乳山广仁祥能禅师

　　本郡陈氏子。礼得一善得度。造夹山圆具。遍参诸尊宿。一日随众灌禾。登车踏水。蓦然打脱桶底。归呈偈曰。昔年寻剑事徒劳。八字眉分眼上毛。蓦地踏翻关棙子。胸中流出自滔滔。善曰。犹欠棒在。师曰。和尚自吃。善拈拄杖。师转身便出。善颔之　上堂。独坐幽篁里。弹琴复长啸。深林人不知。明月来相照。横杖於膝。作弹势云。诸仁者。闻么。琴上无弦曲。知音自古难。踏破天下人草鞋。足不出户。截断天下人舌头。话不出口。殊不知狭路相逢。岂为知己。从门入者。不是家珍。击香案一下云。向者里得个入处。恰好全收珍藏。异穷子之疾驰。道到宝山。无化城之暂息。能上座恁么道。且喜没交涉。顾左右云。丈夫自有冲霄志。莫向他人行处行　师登大殿。僧问。如何是入门一句。师云。磬口仰天。钟口俯地。僧罔措。师云。大扣声大。细敲声细　师生于乾隆丙辰正月十三日。至乙巳三月初一日示疾。全身塔于乳山之阳。

　　玉潜璞禅师法嗣
　　金陵灵谷祇园绍禅师

　　池州铜邑余氏子。母吴氏。年二十五。礼九华之天台真如庵洪渡师祖出家。复投徽歙黄山云谷寺介庵和尚圆具。徧参知识。后受玉潜印记。出住六合之长芦。九江之龙池　小参。紫金山石头。块块是精金美玉。解珍重者。惟有白云儿。常能守护。庭前八功德水。滴滴是醍醐上味。解吞吐者。惟有竹管子。得些受用。其余光摇玉带。向音空阶。五月松风。凉生殿角。流觞曲水。玉级五层。诸仁者。日日吃灵谷饭。入灵谷室。切忌眼横鼻直。自瞒瞒人。良久云。没机用汉。直饶恁么去。何日得有恁么事　贴单。结制丛林古例。贴单诸方旧规。正恁么时。直饶临济德山。且居门外。云门赵州。拈过一边。何故。好汉不用多。一个是一个。复呈票云。举起字义炳然。免得当面错过。

　　青原下宗镜十二世
　　碧岩洁禅师法嗣
　　润州焦山济舟澄洮禅师

　　湖广武昌梁氏子。号洒然。依报德寺慈云师脱白。受具归元寺。杖锡游方。参碧岩之龙华。作第二座。岩问。堂中事作么生。师云。太行山下贼。南岳岭头云。岩云。更别有么。师云。一段鸳鸯锦。霜刀剪不开。师服膺三年。从岩主焦山。闻江涛声。彻法源底。偈曰。醉骑白鹤上扬州。梦绕笙歌十二楼。酒醒眼开浑不见。长江今古向东流。岩阅之。方吻合　解制。十五日以前。客帆当槛落。江鸟背人飞。十五日以后。觅火和烟得。担泉带月归。正当十五日。动用扬古路。不堕悄然机。其捏聚也。星驰电卷。海竭山崩。其展演也。光风霁月。海晏河清。若能掀翻鸟道。截断玄关。逈超阶级。不落有无。向此转得身吐得气。一任定光招手於金地。智者点头於江陵。只如二具不涉。又作么生。青山横谷口。绿水绕江干。衲子须珍重。春风透骨寒　上堂。摩尼珠人不识。如来藏里亲收得。六般神用空不空。一颗圆光色非色。永嘉此语。大似不会洞宗金针玉线之功。正偏回互之旨。今日焦山。亦有举似。摩尼珠谁不识。竖穷横徧无伦匹。六门昼夜放光明。辉古耀今囊空色。设有个汉出来。索取摩尼珠。焦山如何抵对。遂展两手。下座　师三主焦山。一住弁山。无不以本分事接人。晚年多[口*敕]。庚戌秋逾甚。八月初十。晨起沐浴更衣。众请说偈。师笑曰。拄杖子早已分付了也。何必临行而更饶舌。翌日遂逝。塔於黄山之麓。侍读学士茅元铭。为铭其塔。

　　拙樵坚禅师法嗣
　　扬州平山秋浦澄朗禅师

　　至平山。参拙樵。久向高风。趋师一鉴。山目视之曰。汝犹带苞苴在。师曰。若有即不来也。山曰。前村烟浪里。别有好商量。师礼拜而出　解制示众。从前牢关把住。水泄不通。今后鞭杖放开。重门大启。其把住也。驱耕夺食。休来瞬目扬眉。其放开也。奖爱怜婴。饶汝转身吐气。正当今日。尽十世古今。统无边剎海。总是汝诸仁一具旧阁闲田。汝欲往东弗於逮。也在里许。往西瞿耶尼。也在里许。乃至兜率内院。色究竟天。也在里许。自余乌石岭。望州亭。庐山五老峰。天台石梁桥。无有不在里许者。诸昆仲。只如古人吹布毛一事。又作么生。乃拈拄杖云。扶过断桥水。伴归明月村。

　　铁机印禅师法嗣
　　广陵大圣允超澄轮禅师

　　上堂。咄咄。金刚脑后三斤铁。油油。细抹春风滚绣球。也不咄也不油。一箭落双雕。原是栅中鹅。

　　竹堂焸禅师法嗣
　　京口五州山无言澄天禅师

　　据室。三世诸佛。累代祖师。阐大机。显大用。为法为人。选佛选祖。一段秘密公案。已被过量大人注脚了也。

　　广仁能禅师法嗣
　　京口乳山万寿中诚智禅师

　　盱县梁氏子。过京口乳山。闻梵音有感。依广仁能禅师得度。往池阳九华圆具。江浙间。历参宗匠。上弁山。依济舟洮三载。飘然而返。是夕禅窗闭雨。能问。得个甚么。师呈偈曰。扑落虚空碎。平教大地沉。可怜蕉叶雨。滴滴故乡音。能颔之后命继席　上堂。片雪轻飞大冶炉。不劳更下死工夫。明明拈出当阳看。原是衣中旧日珠。挥拂子云。者里觑得。本自圆明。那边放下。了无障碍。向上一路踏翻。直下一机轩豁。既无四宾主可分。何有五君臣可序。只得驱泥牛而出海。春耕红破落花溪。跨石马以朝天。晓踏绿开垂柳陌。三世诸佛。到此进步无从。历代古锥。只好退身有分。祇如不涉进退一句。作么生道。震威一喝云。击碎寒潭月。痴猿何处窥。

　　青原下宗镜十三世
　　焦山济舟洮禅师法嗣(二人)
　　润州焦山担云清镜禅师

　　姓吴氏。嘉兴海盐人。少为诸生。能诗。尝过金粟。阅大般若经。至如来所说十八空。有省。即舍家室。祝发於海宁庆善寺。受宝华山浑律师戒。参焦山济舟洮和尚。见一切殿宇禅堂。皆可记忆。如宿世焉。人亦异之　示众。举三祖信心铭云。至道无难。维嫌拣择。但莫憎爱。洞然明白。又举五祖先为破头山中栽松道者。尝请於四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。师云。大小祖师恁么说话。且道。是拣择耶。非拣择耶。是憎爱耶。非憎爱耶。今请诸兄弟。批判一上看。倘若未能。山僧即为批判去也。卓拄杖下座　示众。良医之门足病人。炉鞴之所多钝铁。焦山者里。无禅可参。无法可说。无金刚圈与人跳。无栗棘蓬与人吞。一任弄无星秤子於不波亭上。两脚踏翻生死海。唱无生曲於三诏坊前。一身挨过是非关。偶尔磕着。自然粉碎了也。设有个日午打三更。面南看北斗底人到来。但向他道。参乎吾道一以贯之。即今还有知宣尼落处者么。

　　润州焦山巨超清恒禅师

　　桐乡陆氏子。自幼能诗。投海宁庆善寺脱白。造隆觅岫雯律师圆具。因阅坛经不思善不思恶语。知有宗门中事。即登焦山。参济舟洮。济问。何处来。师云浙江。济云。曾过浒墅关么。师云曾过。济云。把将公验来。师无对。自此亲炙数载。得蒙印可。乾隆五十二年。遂继焉　解制小参。春风渐和。春日渐长。时节若至。其理自彰。龙潭吹灭纸灯。德山隔江招手。雪峰九上洞山。玄沙[祝/土]破指头。以至鸦鸣鹊噪。无非时节因缘。便可洞明者事。今当九旬期满。圣制圆成。山门头布袋阿师。呵呵大笑。且道。笑个甚么。人说今年胜旧年。上元定是正月半　佛诞上堂。麻三斤总没交涉。乾矢橛货真价实。三十二相殿里底。横三竖四。杖林山下竹筋鞭。七长八短。下兜率降皇宫。妄想执着。睹明星成正觉。执着妄想。城东老母不欲见。赵州老汉不喜闻。丹霞烧取舍利。云门一棒打杀。仔细检点将来。却是汾阳道的　结夏小参。焦山今年结夏。两袖清风依旧。心将江水俱清。人与绿杨共瘦。来者湖北湖南。住者山东山右。犀牛扇子。一人一把。梅花纸帐。月明如昼。兴来时。竹里高吟山鸟惊。云起处。窗前落笔龙蛇走。非仙非佛。亦经亦咒。有人蓦地相逢。一时识也难透。若问此中消息。正是楝花时候。毕竟作么生。卓拄杖云。究。
　　正源略集卷第十六

　　　　天台嗣祖沙门国清　达珍　辑

　　南岳下三十九世
　　天翼翔禅师法嗣
　　潭州大沩藏庵锋禅师

　　武陵罗氏子　上堂。举一不得举二。放过一着。落在第二。栽松道者求寄宿。面皮厚多少。碓房俗汉上江舟。未跨船舷。好与三十棒。迷时师度。悟时自度。大小祖师。乘风而过。寄来三瓮酱。要你添盐。收来一面镜。自照觉丑。扶起黄檗。踏倒水潦。一棒一条痕。一掌一握血。到此田地。堪报不报之恩。卓拄杖云。人归大海方知贵。水到潇湘一样清。

　　奎章平禅师法嗣
　　徐州草堂允中会禅师

　　解制小参。把住泥牛耕夜月。放行木马撞春风。以杖横肩云。海阔从鱼跃。自南自北。自西自东。

　　普润济禅师法嗣
　　苏州珠明谛修本禅师

