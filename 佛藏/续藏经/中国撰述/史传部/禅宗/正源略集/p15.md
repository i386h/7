<!-- { "loadSidebar": true } -->
　　长洲顾氏子。年十二。投虎丘西隐房本如披剃。参牧云门於古南。命师为第一座。一夕晚参。门曰。心生大欢喜。自知当作。只是下面一字。山僧续不来。请大众续看。师出众曰。贼。门可之。乃以衣拂源流授之。出兴秀峰。次住虎丘兴福　上堂。初夏日长。五更月皎。庭前罂粟花。红底红紫底紫。池中新荷叶。大底大小底小。山僧睡在床上。忽听得钟声鸡声。一齐报晓。穿着长衣起来。看看。祖师西来意。狼藉知多少。便下座　小参。举不顾即差互拟思量何劫悟。玮上座。即今举也。新月如弓。霜风如箭。普请诸人。照顾头面。康熙丙辰六月。师示微疾。二十一日沐浴更衣。留偈曰。吾年六十七。世缘今已毕。长歌归去来。扶桑日初出。泊然而寂。塔全身於吾家山麓。

　　嘉兴祖灯崇己峻禅师

　　吴兴施氏子。年二十五剃染。参牧云门於天童。得蒙印可　上堂。寒风凛凛。夜雨潇潇。鹤鸣松顶。云卧山腰。空劫前事。不异今朝。当阳契入。今古全超。不与一切透漏。不与一切动摇。有意气时添意气。不逍遥处也逍遥。康熙甲寅夏。师示疾至九月九日。乃沐浴更衣。谓众曰。此是甚么时节。众曰。正午矣。师曰。胥山东北。虚空迸裂。如说而行。正是时节。且道。老僧行到甚么处去。众中。还有道得底么。众无语。遂大喝一声而逝。塔於庵之左。

　　越州明觉宝掌雪厂道白禅师

　　字冷翁。苏州钮氏子　上堂。妙辩非干舌。谭玄口不开。鸦鸣及鹊噪。蚯蚓舞三台。百口同一舌。并将致问来。一僧出欲作礼。师曰。拈却门前下马台　示众。半雨半不雨。千峰布袋里。欲晴不得晴。淡日吐圆睛。我也惺惺。你也惺惺。若也见未彻。新罗昨夜打三更　示众。腊月过半。风雪如箭。壁破茅疎。扑头扑面。好假机缘。无人能荐。赢得饥禽窗外来。啄啐梅花三两片　问。洞山君臣。临济宾主。是同是别。师曰。刻空求鸟迹。师历主梅墅弥陀至大报恩王城法云。康熙丁巳十月十八辰刻。索笔书辞世偈。并封龛等语。掷笔怡然委顺。预建塔于寺之东隅。孙司马鲁。为之铭。有语录。雪响集。救正录。及云门方外志若干卷。行世。

　　金陵蒋山佛国南音言禅师

　　别号真钝叟。海宁凌氏子。年十九剃染。寻谒古南门。一日同门泛舟。见岸上桃花盛开。门因举灵云玄沙公案诘之。师曰。风吹柳絮毛球走。雨打梨花蛱蝶飞。门颔之。后归里养亲。以忍大师有养母堂。因名其院。曰黄梅。历主真相匡庵清溪之圆觉诸剎　上堂。师吐舌曰。还见山僧舌轮上。放大宝光。演摩诃衍法么。遂喝一喝曰。痴人面前。岂可说梦。便下座　上堂。小暑一声雷。倒转作黄梅。风吹兼雨打。愁云拨不开。忽然拨开时。六月日头。晚娘拳头。虽然。不打情理难容。山僧与么说话。得休休处。且休休作甚。沩山作甚牛。掷拂子。下座。师於康熙甲寅九月二十五日。集众说偈曰。乌龟白玉身。矢橛黄金相。谁悟涅盘空。海门孤月上。泊然而逝。寿五十六。僧腊三十六。塔於黄梅院后。

　　苏州无量可生慈禅师

　　歙州程氏子　小参。道远乎哉。触事而真。圣远乎哉。体之即神。如是则全真即体。全体即真。在凡不减。在圣不增。在凡不减。众生度尽恒沙佛。在圣不增。诸佛何曾度一人。虽然。恁么且道。山不是山。水不是水。一句作么生会。卓拄杖曰。自是不归归便得。五湖烟景有谁争。

　　南岳法轮石隐贞禅师

　　江西武宁刘氏子　上堂。生擒虎兕。活捉狞龙。驱耕夺食。点铁成金。若据本分提持。直饶释迦老子。出广长舌。也道不得。达磨祖师。用尽神通。也指不出。且道。法轮凭个甚么。便开此大口。乃横按拄杖曰。横按镆铘全正令。太平寰宇斩痴顽。　上堂。法轮贞长老。恰似打油匠。不管菜子桐子山茶子。一齐收拾榨床上。冷也一撞。热也一撞。撞得一点气息也无。翻转篐来。还要加上两撞。且道。为甚如此。良久。顾众曰。是则名为报佛恩。师寂於康熙庚申五月一日。塔建岣嵝峰之顶。

　　庐山圆通崇胜雪堂耜禅师

　　原字雪田。示众。风不来树不动。癞虾蟆。休鼓弄。良久顾众曰。会么。楚鸡不是丹山凤。万杉僧参问。和尚者里。有兵过么。师曰。一个东瓜如椰子。大重七十觔。僧茫然。师曰。不消盐蘸。僧问。庐山有多少高。师拈拄杖作量势。僧曰。毕竟有多少高。师便打曰。恁么高。僧茫然。师痛打出。

　　德安孝惑狮子古鉴圆禅师

　　本邑胡氏子。从达闻老宿剃染。首参天童悟。次依雪窦云。经八载。后见古南门。诘其悟处隐密。命居第二座。终夏辞归。门曰。何不相随久住。师曰。某甲将古南。归楚去住。门曰。汝甚有神通。师曰。相随来也。门喜之。遂题顶像授之。师历住黄草山龙池狮山等处　结制上堂。法王大宝。本自圆成。顶上髻珠。古今不昧。不须外觅。岂假他求。蓦卓拄杖。若向者里担荷得去。则知火炉头畔不费钳锤。狮子院中愈增光彩。苟或未然。山僧今日翻转面皮。结却布袋去也。复卓拄杖。下座。

　　虞山直指尼圆鉴玄禅师

　　邑之曹氏女。幼出家。诣报国受具。严持律范。初参金粟悟。礼拜次。即竖拳。悟便棒曰。者个是甚么。师曰。千圣不识。悟曰。放下着。师曰。放下个什么。悟乃休。后谒古南得法。掩关虞山。黄淳耀进士。一日到关问曰。久慕关主。师曰。贫道总不识。士曰。启口即是葛藤。要师全提。师曰。放下着。士大悦　钱宗伯夫人问。如何是万法归一。一归何处。师曰。秀水年年秀。青山岁岁青。康熙癸丑二月十一日。无疾忽命剃头。沐浴更衣。趺坐说偈曰。七十三年假借名。了无一法可当情。而今四大随机散。曾向檀那致别声。遂怡然而化。语录年谱行世。

　　如如懒人方为戒居士

　　歙州人。龆年。即有志向道。一夕。梦幅巾道者。引至扬州三叉河宝塔下。视塔影欹斜。命士将塔扶正。士开塔门着力。醒来通身汗下。觉身心世界一空。尽古今只是一个自己。并自己亦不可名状。述偈曰。梦中作梦宛然真。耳听何如眼听亲。泡影堆中拈实具。大千活句属吾人。自此遣妾茹素。求道益切。一日谒牧云门於鹤林。门曰。不生不灭心聻。士曰。弟子今早渡江。门曰。江上风浪恶。如何过得。士曰。柁柄在弟子手里。门曰。即今登岸。也柁柄聻。士曰。本寺伽蓝米公做。门曰。米公与你。有甚交涉。士揖曰。即刻拜别和尚。门笑而颔之曰。梅子熟矣。乃付以偈曰。灵山花下别。京口渡头逢。君今如是去。千载起吾宗。后求剃度。门曰。可构静室。不必出家。便化同人。堪称希有。

　　浮石贤禅师法嗣(五人)
　　极乐独痴□禅师

　　示众。昔汾阳高卧岩穴。士大夫仰慕风采。八请不赴。闻聪公一语。遂幡然而出。以致道满天下。亦几曾有定法来。老僧未到极乐。惯自贬驳诸方。既到极乐。且听诸方贬驳。况肩祖宗之任。肯畏法道之难行乎。多见迩来后生晚学。才入丛林。便不务进道。一味希图饮食。丰隆寮舍。稳便师家。待之宽厚。蚤得印可。则喜与之认真。钳锤则嗔。全不思行解相应。名之曰祖。智过於师。方堪传授。呜呼。吾宗至此。诚可痛哭流涕者也。常言。宁可将身替大地众生。受地狱苦。终不以佛法当人情。广求利养。取闹门庭。我报恩老人。初赴海门三山寺请。因僧问如是和尚家风。老人云。老来住个破院子。有鼓无钟响不全。僧云。或遇客来。将何欵待。老人云。非惟库房无茶果。抑且云厨少米炊。当年不肖子云。老人何得作者般话语。若是上根利智底。自然守得穷耐得苦。若是小知小见底。又争怪得他穷厮煎饿厮炊。筑着磕着生烦恼。老人云。惟在阇黎三十年后。挽回天童清白家声。不至坠地。是所愿也。亲承教益。终不敢忘。昨晚在方丈。挑灯静坐。已及三鼓。忽然思量老人天覆地载之恩。此生如何报答。惟诸硕德。朝斯夕斯。切磋琢磨。必期造到佛祖极则田地。方成了事。道人之名。诚不愧矣。珍重。

　　江西宝藏范围泽禅师

　　吉安五云人。陈氏子。一日吃饭次。见饭中黑壳虫。有省。说偈曰。米里虫米里虫。元来面目与我同。呵呵一笑平生乐。诸佛众生俱梦中。呈报恩贤。即印可。后继席天童。上堂。赤肉团上。壁立千仞。只此灵锋。阿谁敢拟者里荐得。结解迷悟向甚处着。而今事不获已。起模画样。於无绻缋处立绻缋。於无绳索处立绳索。要使诸人。九十日中。蓦地跳出绻缋。迸断绳索。直得万象森罗起舞。百川大海腾波。到者个时节。正好吃宝藏拄杖。何故。太平寰宇斩痴顽。

　　海宁东寺洪衍灏禅师

　　上堂。吾有一语。未敢轻举。今正是时。卓拄杖曰。记取记取。上堂。我宗无语句。实无一法与人。云门红旗闪烁。临济热喝雷奔。良久曰。刚刀虽快。不斩无罪之人。

　　颍州弘戒钝斧濊禅师

　　上堂。生也不道。死也不道。螃蠏横行。虾蟆直跳。本分衲僧。不得草草。卓拄杖下座　一日寺僧涉讼。师亦被累。即怡然升座。说偈别众而逝。淮徐备兵使者闻之。率同官罗拜。士民集资。建塔于寺后。

　　太平澄心寄庵澯禅师

　　僧问。色身败坏。如何是坚固法身。师曰。今日风头太硬。僧喝。师曰。作家。僧才拜。师劈脊一棒曰。急着眼戏。僧大笑。师曰。你疑我与你葛藤那。僧又拜。师复打曰。第一不得忘却。

　　林野奇禅师法嗣(八人)
　　荆溪芙蓉自闲觉禅师

　　蜀之合州徐氏子。周岁失母。父携礼马山太虚老宿落发。未几。父丧。既壮。徧历讲肆。后游吴越。依天童悟有年。无入处。因见林野奇於闲住寮。问。参禅不得力。过在甚处。奇曰。莫妄想。师曰。毕竟如何。奇曰。铺柄长斧柄短。师愈加迷闷。苦心力究。一晚排遣。蓦撞露柱。透彻心宗。适奇应广化请。师随侍。一日。奇举兴化摈维那。你如何会。师曰。为人须为彻。杀人须见血。奇然之　顺治辛丑十二月二十五日。师书偈曰。天上天下。脚头脚底。撩起便行。将头作尾。阿呵呵。风流不在着衣多。一曲归家唱哩啰。掷笔而逝。塔於屏风山。

　　台州鸿福慧日升禅师

