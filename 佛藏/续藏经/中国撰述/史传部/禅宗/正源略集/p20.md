<!-- { "loadSidebar": true } -->
　　参觉浪盛。命充第二座。一日茶次。闻觉举寿昌老祖。临济三顿棒颂。恍如千层网底跳出。即呈偈曰。黄金宫殿水晶床。特地迷人者一场。翻转面门谁是我。看他白昼鬼分赃。觉阅而笑之　上堂。举僧问云门。如何是尘尘三昧。门曰。钵里饭桶里水。师曰。连日半晴半雨。风渐急天渐寒。空中霜气满。河畔水声乾。落木岩前。文殊缩项。蜡梅枝上。普贤破颜。是甚么。不合无端饶舌　上堂。喝一喝曰。清风无透路。烈焰自藏冰。於此脱去。也是郑州出曹门。况复朝三暮四。何啻掉棒打月。蓦竖拂子曰。看看。阿那律。观三千大千世界。如掌中庵摩罗果。雪峰把大地撮来。如粟米粒。诸人既在此闲。须着些精彩。不可到处。被乌豆换却眼睛。东看西看。好是瞎驴逐大队。拍案曰。我若一向举扬宗乘。法堂前草深一丈。不得已抑下威光。与汝相见。还构得么。又拍一下。

　　吉州青原无可智禅师

　　桐城方氏子。祖大镇廷尉少卿。父孔昭。历官巡抚。崇祯庚辰。师成进士。官翰林院检讨。寻避难远窜。投昭平仙回山剃染。顺治癸巳。谒天界盛和尚圆具。盛示高峰堕枕话。发其机用。遂闭关高座。久之。深入堂奥　上堂。此是第二义。如何是一。一又作么生观。即心即佛。黄叶啼丹嶂。椎碎了也。非心非佛。露柱笑灯笼。椎碎了也。不是心不是佛不是物。急水抛球子。椎碎了也。更教说个甚么。若能於说个甚么处。直下承当。便可耳聋舌吐。如或错过。不免将先杖人集大成底葛藤。上下四维。打一周由也。

　　杭州虎跑大慈石公璸禅师

　　钱塘顾氏子。幼从母。谒云栖。栖与剃落受具。复谒盛和尚於径山。盛见便问。入门须有语。师曰。和尚年尊。犹未闻那。盛微笑。命典书状。一日登藏天楼。将拟致问。盛扭师鼻。负痛作声。豁然彻悟　上堂。椎鼓击钟。早是恶水浇人。礼拜烧香。转见互相钝置。从上诸圣。虽向剑刃上横身。火焰里垂手。都是劳而无功。那更到者里。如何若何。巧涉语言。堪作甚么。汝诸人。见山僧上来。便掀倒禅床。喝散大众。略较些子。今既不能总成世谛流布。未免重加一杓恶水去也。汝等。急须齅着恶水臭气始得。

　　附诸尊宿
　　杭州云栖莲池袾宏大师

　　郡之仁和沈氏子。年十七。补邑庠。每书生死事大四字於案头。一日失手碎茶瓯。有省。作七笔勾见志。投西山性天祝发。北游参徧融。复谒笑嵓於柳巷。求开示。嵓曰。阿你三千里外。来开示我。我有甚么开示你。师恍然。辞归。过东昌道中。闻樵楼鼓声。忽大悟。述偈曰。二十年前事可疑。三千里外遇何奇。焚香掷戟浑闲事。魔佛空争是与非。后住云栖。侍郎王公宗沐问。夜来老鼠唧唧。说尽一部华严经。师曰。猫儿突出时如何。侍无语。师自代曰。走却法师留下讲案。遂颂曰。老鼠唧唧。华严历历。奇哉王侍郎。却被畜生惑。猫儿突出画堂前。床头说法无消息。无消息。大方广佛华严经。世主妙严品第一　时因饥荒。疫疠盛行。饿莩载道。当道发储赈济。命医救疗。与师董其事。铨部虞公淳熙。问慧日点五百病僧因缘。师曰。慧日自是穷子。舍己从人西院。屈陷平民。将生就死。可惜五百僧。只解点着便行。曾无一个高卧不起。致令慧日显异惑众。祸及儿孙。郡主深切民瘼。我山僧急趋时难。仓卒中失带了竹杖子。不免奋空拳。向居士痈肿上。擘地一下。敢保沉疴溃散。毒血淋漓。万脉流通。百骸舒畅。虽然如是。云何一人能令众起。不见道。阳回片叶。春满千林。者事且止。只如终日把竹杖子。东指西挥。不如一直在木头上。朝持暮守。守来守去。忽然枯木重华。便是死人再活。说甚么竹木。管取尽大地草木丛林。悉皆成佛去也。何以故。青青物外虚空体。即是如来坚实心　问。参禅念佛。可融通否。师曰。若然。是两物用得融通着。问。世尊默然良久。外道谓。开我迷云空生。宴坐不言。帝释曰。善说般若。意旨如何。师曰。良久处。欲望开迷阴霾万里。宴坐边。拟闻般若说竟多时。虽然如是。鞭头得旨。空里飞华。者毕竟见个甚么　示采蕨者曰。心诀。教我如何说。蹉过山前好时节。蕨蕨竖起拳头向君说　新春示众。今日贺新春。岁时重换却。昨日作么生。十二月二十八。师自赞曰。十画九不像。恼杀丹青匠。庶几此近之。权留作供养。若道者便是。依然成两样。不两样三十棒。临终时。预於半月前。别众曰。吾将他往矣。人皆莫测。至期示微疾。面西端坐而逝。

　　紫栢达观真可大师

　　句曲沈氏子。年十七。剃发游方。闻诵张拙偈。断除妄想重增病。趋向真如亦是邪。大疑之。一目斋次。忽大悟。乃曰。使我在临济德山座下。一掌便醒。安用如何若何。北游京师参徧融。万历癸卯秋。忽妖书发。师罹难。先是。神宗手书般若经。偶汗下渍纸。疑当易函。遣近侍质于师。师以偈进曰。御汗一滴。万世津梁。无穷法藏。从此放光。上大悦。由是注意焉。适见章奏。意甚怜之。在法不能免。因逮及旨下着审而已。拷讯时。师神色自若。持议甚正。以衰老残躯。备尝笞楚。抵死不屈。十二月五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛华开不待春。又曰。世法若此。久住何为。乃索浴罢。嘱侍者曰。吾去矣。幸谢江南诸护法。复说偈曰。事来方见英雄骨。达老吴生岂宿缘。我自西归君自北。多生晤语更冷然。语毕。端坐而逝。

　　瑞州黄蘗无念深有禅师

　　黄州麻城熊氏子。偶游荡山。有宿衲谓师曰。十方一粒米。重如须弥山。若还不了道。披毛戴角还。师悚然。又闻僧举僧问大休。如何是西来意。休曰。黄瓜茄子。师大疑。遂往五台伏牛。遍叩知识。一夕闻哭笑二声相触。有省。又一日。失手柜盖打头。浑身汗流。抚掌笑曰。遍大地是个无念。何疑之有。往龙湖。同卓吾居士。到驷马山。会有讲主至。士问主曰。清净本然。云何忽生山河大地。主依文讲罢。士顾谓师曰。你试说看。师拟开口。士将师膝上一推曰。者个聻。师忽大悟。有偈曰。四十余年不住功。穷来穷去转无踪。而今穷到无依倚。始悔从前错用功　僧问。道。果有耶。果无耶。师曰。说有说无。二俱成谤。曰如何即得。师曰。无求即得。曰如何是道之体。师曰。满口道不着。曰四大离散时如何。师竖起拳曰。者个不属四大　问。古人迸却咽喉唇吻。道将一句来。者一句如何道。师曰。我不迸却咽喉唇吻。你且道一句看。僧无对。师曰。你被音声塞却口　问。见性成佛。是否。师曰。是。曰性是无形底。如何得见。师曰。性是有形底。只你不见。曰请和尚指出我看。师曰。我说汝不见。问。如何出离生死。师召僧。僧应诺。师曰。从者里出。曰和尚说底话。某甲不晓得。师曰。等你晓得。堪作甚么。

　　夔州白马寺仪峰方彖禅师

　　达州罗氏子。参金佛山云庵和尚。令看如何是鬼神戏不破之机。三年有省。出峡徧谒知识。结茅双溪。一日午炊。闻甑中作声。忽大悟作颂。有白云青峰齐点头之句。尝游浙中。庵居杭之清平。真寂印公。蚤年尝依之。一日师举青峰丙丁童子来求火话。诘之曰。青峰恁么道。法眼亦恁么道。为甚么有悟不悟。印曰。初以识心凑泊。所以不悟。后乃直下承当。故能大悟。师遽举拳挥案一下。厉声曰。恁么则汝今大悟耶。印拟议。师便痛骂趁出。印直得汗流浃背。繇兹愤志力参。万历壬辰。师归白马。僧问。如何是西来意。师曰。两头烧火一头烟。师手中常执一鼗鼓。一面书矗字。一面书犇字。凡应机多举而摇之。示寂塔于龙神山。

　　广信鹅湖养庵心禅师

　　郡之上饶朱氏子。偶过戚属。会道者谈四生之义。师於言下。洞了物我平等大意。往洛之太平落发。南还焦山度腊。闻江中推船声。有省。述偈曰。夜静江空阔。推船[囗@力][囗@力]声。不知何所往。担子半边轻。谒华山。闻山拈一段生涯六不收话。有疑。猛提七日。身心脱然。寻归里。住灵山。尝画大○相於壁间曰。内写莫教涂黑。外写勿使伤白。有人向圈里圈外。下得注脚者。许汝学道无疑。不然总是懡[怡-台+罗]。后迁鹅湖。十年不立座元。无异来参。以赵州无字话相契。请居厥职。赠以偈曰。鹅湖十载虚元位。一旦缘何立少年。两道眉毛八个繓。须知佛祖不容前。又尝置无门锁。室中以验方来。偈曰。上古留传锁。凭君智钥开。若无开锁法。相见不须来。万历丁卯二月晦日。上堂说法。置斋作别。复示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　杭州真寂闻谷广印禅师

　　因参龙池传。适传负暄阶下。问曰。和尚在那里。传曰。恰好不在。师展礼毕。传命作德山托钵颂。师颂曰。末后之句有也无。德山父子太誵讹。同条生不同条死。活得三年恨转多。传喜之。又谓曰。何不承当此事共相唱和。师不肯。传送门外。抚背曰。老侄我还疑你在。师曰。甚处疑某甲。传曰。如何是密启其意。师曰。今日不打宜兴转。传呵呵大笑。师顶笠便行。

　　湘乡荆紫峰无学幻大师

　　因僧问如何是学人得力处。师曰。如人在家。无事不办。

　　韶州曹溪憨山德清大师

　　全椒蔡氏子。幼习儒业。年十二。礼报恩西林公为师。十九芟染受具。与妙峰为友。偶阅肇论。至梵志出家。白首而归。邻人见之曰。昔人犹在耶。梵志曰。吾犹昔人。非昔人也。忽有省曰。今日始知鼻孔向下。妙峰曰。何所得耶。师曰。夜来两个泥牛。斗入水中。至今绝无消息。峰笑曰。且喜。有住山本钱。寻往燕都。参笑嵓和尚。嵓问。何处来。师曰。南方嵓曰。记得来时路么。师曰。一过便休。嵓曰。子却来处分明。师便礼拜。后为黄冠所诬。坐以私创寺院。遣戍雷州。至韶阳礼祖。偈曰。曹溪滴水自灵源。流入沧溟浪泼天。多少鱼龙争变化。源头一脉尚泠然。越十有一年。免戍。留曹溪又九年。始还僧服。乃归匡庐。结庵五乳峰。作逸老计。数载。复请还曹溪。未几。忽告众曰。缘与时违。化将焉托。一期事毕。吾将归矣。索浴更衣。端坐而化。寿七十有八。腊五十有九。塔全身于天子冈。师尝过德山礼祖塔。偈曰。堂前闲拓钵。狮子漫调儿。觌面难回处。低头不语时。未明末后句。翻使至今疑。为问三年事。因何得早知。山居偈曰。生平踪迹任东西。投老那能择木栖。纵使脊梁刚似铁。柰何胫骨软如泥。闲从绝壑看云起。坐对孤峰听鸟啼。不必更拈言外句。现前声色是全提。

