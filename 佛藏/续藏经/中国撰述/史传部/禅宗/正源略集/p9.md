<!-- { "loadSidebar": true } -->
　　乌程沈氏子。世为望族。少补廪庠。始以居士身。参大觉老人於报恩。顺治乙酉。投大觉披削。丁亥秋。事觉於淮北。乞食炊给之余。觉力为锥札。一日问觉。空索索地锦艳艳。锦艳艳地空索索时如何。觉云。待你到此境界。与汝道。师礼谢。觉云。者汉多时妄想。今日始断。师有省。庚子春。侍觉应诏还山。入天台桐栢宫。草衣木食。习头陀行者。三阅寒暑。癸卯春。觉命继席报恩　晚参。弥勒真弥勒。起模画样。分身千百亿。捏目生花。时时示时人。郎当不少。时人自不识。略较些子。召大众云。还有赞叹分也无。蓦竖拂子。将此身心奉尘剎。是则名为报佛恩　晚参。入秋时节不相饶。西风吹雨池塘暮。古殿松阴宛转开。钟声透过山前路。急回顾。是甚么　晚参。临济大师道。一句具三玄。一玄具三要。汾阳大师道。三玄开正眼。一句破邪宗。所以参禅上士。投崖舍身。立雪断臂。三千里外。拨草瞻风。二三十年。捍劳执役。祇求於一句下。发明心地。了毕大事。透脱一句。该摄三句。了达三句。才明一句。僧问马祖。如何是佛。即心即佛。僧问云门。如何是佛。乾矢橛。僧问洞山。如何是佛。麻三觔。僧问风穴。如何是佛。杖林山下竹筋鞭。僧问首山。如何是佛。新妇骑驴阿家牵。历代祖师。天下知识。出一令立一机。布缦天网子。垂四海玄钩。今日岳上座。亦有一句。布施大众。春无三日晴　上堂。举临济三度问佛法大意。及兴化在大觉会下被打语毕。乃云。报恩今日不惜眉毛。一时颂出长寿石壁寺卢公一首诗。渴读即不渴。饥读即不饥。鲸吞海水尽。露出珊瑚枝。海神知贵不知价。留与人间光照夜　晚参。举陆亘大夫问南泉曰。肇法师。也甚奇怪。解道。天地与我同根。万物与我一体。南泉指庭前牡丹曰。大夫。时人见此一株花。如梦相似。昭觉曰。陆亘手攀金锁。南泉八字打开。直得七珍八宝。并列目前。拈拂子云。天地一指。万物一马。通身是眼。分疎不下。师乃召大众云。报恩。身骑梵天宫殿。穿过诸人髑髅。将山河大地。若草若木。情与无情。撒向诸人眼睛鼻孔里。还知么。连击拂子。下座　康熙丙午冬十月二十七日。示寂於报恩方丈。世寿五十三。僧腊二十二。塔於寺之西坞。

　　杭州圆照茆溪森禅师

　　惠州博罗黎氏子。母梦白光入怀生师。眉宇俊秀。如鹤立鸡群。博览经史。寓目会心。甫念七岁弃家。从宗宝独公削染。纳戒。出参云门信。问。紫燕绕华屋。梅子正香熟。如何是西来祖意。门曰。未曾闻着。师曰。恰似错问。次参大觉琇於大雄。令颂本来面目。师即曰。苕溪屈曲水潺潺。万迭关山一境闲。乍雨乍晴云散后。满天风月到人间。琇颔之。遂举立僧。接机迅利。衲子响风。出住老祖。开龙溪法席　佛诞小参。从古相传。释迦佛今日降生。不知是否。说与诸仁捡点看。南康府里星子县。黄梅县外义丰城。者便是森长老见处。良久云。知客在否。众答在。复云。内外大众。今早都念课诵么。众云。念。师便入卧室。顺治己亥夏。琇应召还山　上语琇曰。和尚座下。有可语上首否。琇奏以师。且曰。彼骨硬。惟善遇之　升座。放下布袋。快活无匹。闲看猢狲偷吃生铁。阿呵呵。的的的。问甚生前面目。谁论梨花笑日。斋堂有粥有饭。禅和要吃便吃。吃即不无。饱后作么生。夜行莫踏白。下座　晚参。万法归一。一归何处。呵呵。学人也有趣。和尚也有趣。击拂子下座　晚参。山门前得的。禅堂里商量去。进到方丈。不必再举。何也。天溪不肯辜负汝　室中晚参。问答毕。师乃云。阿逸多笑甚么。蛇穿耗子窟。普化摇铃过。呜呼。小子脚板踏破。痒疮近火血沾衣。伤盐伤醋陈年货。有人道。慈翁老。有茶请吃茶。无茶滚水好。咄。汉仙琴高骑赤鲤。羲之写字换鹅儿。良久云。归堂去　霉天连雨。师落堂云。大众。因甚么迷痴许久不晴。众无对。师曰。知之为知之。不知为不知。天上雷公叫。地下走蟛蜞。呵呵。好场热闹。以拄杖画云。湄。众茫然。师喝曰。聋牛瞎驴。一齐打散　师问座主。金刚且止。唤什么作经。主拟议。师便笑。主问。如何是经。师召云。法师。主应诺。师云。好个座主。主指茶钟云。者里有赵州也无。师云。匙挑不上　师问柴头。无根树子。斫断也未。头无对。次早云。昨夜看无根树子。闻锣声忽然断去。师指花云。因甚么唤作海棠。头拟议。师便掌。升座。竖拂云。一群子上来。一群子下去。残梦五更钟。落花三月雨。合掌低头换步时。进前退后翻身处。有利有害。人无远虑。归到故乡还似客。布谷催耕鸣别树。叉手句可惜许。一切数句非数句。打一拂云。去　晚参。拂一拂曰。不到雄峰顶。那知竹径深。树古石形瘦。木落见山林。月照龙渊底。乾坤点客心。复拂一拂。师於康熙丙辰六月二十七示众曰。明年此日。能见我於别峰乎。众罔测。至明年春。师谢事大雄。游武林吴山。见华岩幽僻。谓主人曰。吾欲於此。结一期缘。可乎。主人唯唯。至六月二十四。复谓主人曰。明日吾行矣。主人请曰。愿留数日。候集诸子。何如。师曰。诺。至二十七。诸子四集。师沐浴更衣说偈。六十四年。七颠八倒。开口便骂人。无事寻烦恼。呵呵。总是一场好笑。复书封龛语云。茆溪老茆溪老。到者里有什么不了。咄封却。遂掷笔含笑而化。时异香远彻。缁素竞奔。至七日掩龛。余香犹烈。迎龛归龙溪。塔於圆照之右胁焉。世寿六十四。僧腊三十六。九座道场。雍正间。追封明道正觉禅师。语录赐入藏。

　　湖州武康报恩美发淳禅师

　　福建延平熊氏子。首参寿昌谧觉浪盛。次参大觉。乞单入堂。觉悬牌垂问云。佛未出世时。道将一句来。师即抱牌入方丈云。和盘托出。觉云。山僧今日困。师礼拜。过一边立。觉谓师曰。汝者一转语。可作我维那。次日结夏。即命师纲维首众。师自谓曰。若不克意来参。焉知有与么事。所谓悟了不见人。十个有五双。杜撰记莂。后师为西堂。自此执侍左右。未尝少间。觉一日以赵州勘婆。白云入磨房勘五祖话。问师。凡下语。觉輙诟骂不已。一日复举问师曰。既是拈也拈得。颂也颂得。悟也有悟处。因甚却道未在。师云。粉牌不着白。觉云。说也说得是。见也见得到。祇是未在。师究竟累日。忽见白云五祖面目。遂举似觉曰。者回谩某甲不得也。觉云。更与你三个未在。师云。恩大难酬。便礼拜而退。辛丑春。师乞假。入闽葬亲。度夏蚌坑。於经行次。忽忆百丈嘱沩山。时节若至其理自彰之语。蓦然打失布袋。始信大慧禅师云。大悟十八遍。小悟不记其数。非欺人语。出岭举似老人。老人云。所谓不住始觉。冥合本觉。参得涅盘堂里禅。未能透彻此关。自利即得。为人则祸生。今时佛法。齑腐极矣。能透此关。是不易得　上堂。湘水龙渊浮玉山。廿年氷雪侍师颜。无端推出成狼藉。满面惭惶何处安。行淳虽亲依老汉二十余年。并不曾参老汉禅。亦不曾得老汉说话。祇是被老汉骂。得彻骨彻髓。身心顽了。一味瞌睡。佛法总未梦见。记得几个古人因缘。在肚皮里安排。今日宝花王座上。阐扬佛祖宗猷。开换人天正眼。不意来到野猫洞口。打一个喷嚏。都忘却了。一字也想不起来。祇见金轮峻峭。万象森罗。山青水碧。鹊噪虫吟。秋风飒飒。秋雨萧萧。缁是缁。素是素。钟是钟声。鼓是鼓响。一一现成。一一明妙。一一为诸兄发向上机。一一为诸兄转大法轮。一一从自己胸襟流出。所谓我本无心。有所希求。今此无尽宝藏。自然而至。大众。前是山门佛殿。后是方丈寝室。左是斋堂。右是禅堂。且道。无尽宝藏。在甚么处。蓦卓拄杖。下座　晚参。古佛心。千万世只如今。祖师意。针眼鱼吞鳖鼻蛇。墙壁瓦砾放光明。演说如来真妙谛。蓦拈拄杖卓一卓。召大众云。现前买卖。不离行市　晚参。十方无壁落。四面亦无门。浙西游东鲁。梵语读唐文。菖蒲溪火发。烧着帝释眉毛。南海波斯。忍痛不禁。轰一个霹雳。雨似盆倾。咄。我行荒草里。汝又入深村。康熙十八年九月初。命所服衣履。散诸苦行。至重阳日。自书辞世偈。泊然而逝。世寿六十三。僧腊四十。停龛三日。肉发犹暖。颜貌如生。以陶龛。塔全身於报恩寺后陇之左阜。

　　报恩西堂寂庵行洽禅师

　　汝州光邑王氏子。孤苦绝尘。矢志万行。到处陆沉众中。尤行业纯谨。后参大觉老人於报恩。觉示以未生前话。每征诘。师无对。觉云。你恁么参禅。水也消不得。师直得垂泪。同众坐不卧七。觉问。恁么物恁么坐。师云。总没交涉。觉便打。师无语。觉痛打一顿。中夜释然。举似觉。觉颔之。时年二十三。师因看病回。觉问。有气死人。是你救活了。无气死人。作么生救。师指旁僧云。何不祇对和尚。觉云。他已吃我三十棒了。你自道。师云。和尚着甚死急。觉云。念汝看病辛苦。一日觉指杨梅问。一样杨梅。因甚有红有青。师云。和尚合取口。觉颔之。觉垂问。道通无碍。因甚一片竹窗关断月。师云。和尚道甚么。觉云。须是他吃得棒。觉问。紫罗帐里撒珍珠。汝作么生道。师云。拖泥带水。觉云。向古庙里。躲得过时如何。师云。吹毛用了急须磨。一日庙下同不退禅师行次。退蓦将一球掷师。师云。那里得者个来。退以球便打。师大笑而去。至晚。入退寮。於桌上。画云。午后底午后底。复作此[中-口+○]相去。作么生作么生。遂将球子收过。退少间自外归。亦书此云。贼贼把将来。令行者送至师寮。师将球子付行者云。也是雪峰道底。退又书此○相云。几人於此茫然。师云。直饶恁么。也只是弄泥团汉。虽然。若人检点得出。直须○○○。顺治辛卯。示寂於大雄栖贤堂。师十七披缁。僧腊十五。世寿三十二。火化。齿牙不坏。色愈白泽。并骨石。与退庵禅师。合塔於报恩大觉琏禅师放生潭上。

　　蕴荆行璧禅师

　　楚人。参大觉於崇福。真切体究。未尝轻发躁露。后坐精进三。次日上方丈。谓觉曰。某有个见处。觉曰。狗子因甚无佛性。师拳觉肋下云。一向在赵州处落节。今日要和尚处拔本。觉便推出。次日复上方丈。觉云。尽大地火发。得何三昧不被烧却。师云。特来度夏。觉便喝。师呈偈云。圆似满月圆。宽同太虚宽。历劫无姓氏。从来绝跻攀。圣凡由此出。剎海任伊安。始终无变异。触处善随缘。觉云。还会适来一喝么。师便出。师土木形骸。悟处颕脱。后竟不知所终。盖若西山之流亚欤。

　　杭州天目山全庵行进禅师

