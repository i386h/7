<!-- { "loadSidebar": true } -->
　　小参。举大茅和尚示众云。欲识诸佛心。向众生心行中识取。拈拄杖。卓一卓。欲识常住不凋性。向万物迁变处会取。复卓一卓。若会得者两卓。大茅和尚。被尔捉败。若也未会。万物迁变。换尔眼睛。

　　浙江金粟悟心达禅师

　　上堂。破一微尘。出大经卷则易。归大经卷。入一微尘则难。入得一微尘。出得一微尘。自然动无遗照。举必全真　起七。无隔宿思。可参临济禅。有肯诺意。难续杨岐派。杀佛杀祖。须是其人。煅凡炼圣。全凭作者。大丈夫。秉金刚王宝剑。二六时中。行亦斩。坐亦斩。住亦斩。卧亦斩。纵无斩处。亦不得放过。何故。为人须为彻。杀人须见血　中秋。灵山指月。龙像不足致雨。曹溪话月。画饼安可充饥。马祖玩月。大开了眼作梦。何故。此夜一轮满。清光何处无　小参。不是心不是佛不是物。老龙解破苍龙窟。八万四千非凤毛。祥麟只有一只角。

　　天台万年止先定禅师

　　上堂。禾山普化忽颠狂。打鼓摇铃戏一场。不若少林无孔笛。频频吹出妙难量。且道。甚么曲调。者里明得。便见昔日末山尼。因僧问如何是末山境。山云。不露顶。进云。如何是末山人。山云。非男女相。进云。何不变去。山云。不是神。不是鬼。变个甚么。看。他一问一答。好不剿绝。岂不是无孔笛中吹出惊天动地。诸兄弟。还委悉么。若将耳听终难会。眼里闻声始得知　小参。新正不如旧岁。寒风雨雪连绵。释迦不管闲事。弥勒只笑无言。伽蓝心中着急。祖师性里参禅。厨中柴无一担。库内谷米将完。直待天晴日出。大家努力向前。喝一喝。

　　福州法轮观月光禅师

　　明州秦氏子。示寂偈云。万物迁变处。常住不凋心。会得个中意。日午打三更。遂跏趺而逝。通侍者曰。苍天苍天。和尚恁么去。坐在死水里了也。师复举目曰。你不肯老僧那。分付声钟上堂。拈拄杖云。即此物非他物。还有担荷得者么。通出问云。如何万苦不到处。师云。金不博金。通打一○相。喝一喝立脱去。师云。通侍者与么去。太卤莽生。通复举目云。和尚不可压良为贱。师即大喝一声而寂。通云。贼是小人。智过君子。亦立化去。

　　嘉兴金粟道三本禅师

　　小参。大树生小果。细藤结大瓜。佛法本寻常。知心满天下。

　　具瞻仰禅师法嗣
　　鄂渚南溪向上双溪定禅师

　　上堂。灵山密语。历历全彰。少室真机。头头显露。裂破佛祖面门。穿过衲僧鼻孔。今日现前一会。坐立俨然。见闻不昧。人人抱沧海之珠。个个蕴荆山之璧。果能直下悟得。便乃尊居化外。独步寰中。有时孤峰顶上。盘结艹庵。有时十字街头。打开布袋。驱耕夺食。一切临时。起死回生。不资余力。不惟南溪法社。千载光生。亦令山僧出世。一期事毕。其或未然。止涸困鱼徒激浪。摩霄俊鹘快乘时　开钟。有大圆音。隐而不发。静既无亏。扣则普应。此在佛事门头。足堪取则。若约衲僧分上。声前荐得。犹落今时。槌下分明。循途守辙。直须透过声色堆头。方可证入圆通境界。

　　允中微禅师法嗣
　　扬州静慧述先预禅师

　　本郡甘泉徐氏子。自幼脱白。依隆觉冶牧律师圆具。继席静慧　小参。坐断千圣顶[宁*页]。且居门外。踏着向上关棙。犹在半途。汝等诸人。朝三暮四。全放全收。放去即是十尺。收来依然一丈。还是门外。还是半途。试定当看。师一日示寂。偈云。倒骑铁马上须弥。踏破虚空两片皮。万象森罗齐着眼。看他红日影离披。端坐而逝。世寿六十六。僧腊四十二。塔于静慧之右。

　　谷庵璞禅师法嗣
　　徐州云龙兴化天池鹏禅师

　　江南桐城方氏子　上堂。即心即佛。万象森罗明历历。非心非佛。十方剎土冷沉沉。不是心不是佛不是物。放之则弥满虚空。卷之则纤尘不立。雍正壬子四月初六日示寂。塔于龙泉寺左。

　　石吼彻禅师法嗣
　　宝应一粟默庵言禅师

　　山西汾阳李氏子。参石吼彻。石便问。威音那畔。阿谁作主。师云。烁迦罗眼莫能窥。石曰。莫能窥底是甚么。师曰。觑着则瞎。石曰。空劫中还有佛否。师震声一喝。石曰。居何国土。师便掌。石曰。敢来捋虎须耶。复举狗子佛性有无二语征之。师拟开口。石连棒打出。师忽有省。即呈偈曰。佛性有佛性无。莫颟顸休莽卤。放出无毛大虫。咬杀南山猛虎。石颔之。师于乾隆壬申十二月二十八日示寂。世寿六十八。塔于一粟愿田之左。

　　祖幻宁禅师法嗣(二人)
　　颍州觉林徧知学禅师

　　楚汉孝邑黄氏子。依四禅师披剃。年满受具。后谒大悲宁。举甘贽设粥南泉打破锅子语。宁云。南泉打破锅子。还得饭吃也无。师云。者老汉忘前失后。宁云。毕竟南泉意作么生。师与一掌。宁云。者里即得。诸方未甘在。师又掌云。说甚么甘与不甘。宁云。可做得临济儿孙。遂承印可　上堂。若论个事。人人本具。个个不无。眼见耳闻。语默动静。无不了了分明。停思伫机。即没交涉。

　　六安香林晓南杲禅师

　　江南凤台边氏子　上堂。竖拂子云。者条断贯索。惯穿天下人鼻孔。从上诸佛。没柰他何。历代祖师。没柰他何。山僧三十余年。摩裙擦裤。带水拖泥。也没柰他何。今日欲作祖祢不了。殃及儿孙去也。遂拈拄杖点空云。一九二九。袖不出手。

　　天培鉴禅师法嗣
　　南岳祝圣晓堂哲禅师

　　吉州杨氏子。到沩山。藏庵和尚引座。师与阿诺惺友嵩继四人同升座。师末结座云。沩山又出四天王。抬起须弥到处撞。临济小厮不解事。一椎击碎太郎当。且道。临济小厮在甚么处。倚天阁上闲无事。撑起眉毛丈二长　济生和尚到南岳。赠师偈曰。昔年衔粟老金鸡。又向祝融峰外栖。秋日偶闻新月下。一声才唱万声低　师历主南岳福岩雁峰西江禾山象山等处。雍正十二年十一月三十日示寂。世寿六十六。塔于天柱峰下之金鸡林。

　　心壁渊禅师法嗣
　　庐山秀峰猗兰操禅师

　　湖南邵阳胡氏子　上堂。石人吃痛棒。木人滴鲜血。圣女感天宫。宝花散不彻。不干鹙子辩。岂是维摩默。文殊与普贤。头出还头没。街头廖胡子。随分得一橛。良久。以手指侍者云。汝号净月　上堂。僧问。如何是学人自己。师云。将谓众生痴。更有痴众生。曰学人远寻。和尚岂无方便。师曰。方便即不无。远寻即不得。曰恁么则全因今日事。亲见旧时人。师曰。盲者不见光。终非日月咎。问陈烂葛藤即不问。当阳一句请师宣。师曰。日轮正卓午。僧礼拜。师便打。乃拈拂子打○云。若向者里会得。盲者不见光。终非日月咎。又打○云。若向者里会得。全因今日事。亲见旧时人。复打○云。正当恁么时。荐取当阳句。日轮正卓午。

　　济生度禅师法嗣(三人)
　　维扬福缘超宗智禅师

　　彭城萧邑单氏子。幼投观音庵天习师出家。二十二。受具于佛定和尚。参谒济生洞明谛晖诸老。后于大雄灵鹫和尚处。作水头。灵云。你终日到龙潭。曾见龙么。师于灵前。回旋作奋迅势。灵打云你在者里乱做。一日灵问。万法归一。一归何处。师云。寒则普天寒。热则普天热。灵云。那里得者消息来。师云。不向己求。岂从他得。灵命充维那。后复参济生度。济云。你向甚处。打野榸来。师云。近自云林。济云。飞来峰与你所谈何事。师云。未到云林。早有信来。济云。只学个掠虚汉。师云。若有禅可参。今日不再见和尚。济竖拳云。者个唤作甚么。师拟议。济便打云。大好无禅　晚参。日影离离。烟光淡淡。无位真人。露头露面。左右是厨库僧堂。前后是山门佛殿。无位真人在甚么处。偶听长空雁一声。抬头飞过萧湘岸。

　　维扬福缘福国传禅师

　　本府郑氏子。幼投雨文大师剃染。十九诣华山受具。参济生和尚。一夕闻香板声。豁然桶底脱落。乃曰。击碎疑团见古人。而今不用更参询。头头尽是西来意。法法全彰净妙身。济颔之。出住泰州龙珠赵州栢林　开炉上堂。炉鞴久停。须知寒灰发焰。钳锤乍举。直教死汉翻身。点铁成金。变河为酪。敲唱双行。锻凡炼圣。祇如无面目汉。作么生锻炼。一椎击碎太虚空。大地山河无背向　乾隆丙寅。师休养于圆通庵。己巳春示寂。塔于庵侧。

　　武林圣因大彻永禅师

　　江南新安汪氏子。年十八。侍母金山进香。睹大彻堂三字。忽然心如虚空。旋投金山际云老宿。落发受具。后参南涧宝寿诸知识。次谒济生和尚。济云。南来的北来底。师云浙中。济云。彼处知识。有何言句。师云无。济云。你在彼。岂不空过。师便喝。济便打。师又喝。济又打。至晚。济落堂。师出礼拜。济便打。师云。某甲话也未问。和尚因甚便打。济云。用你开口。有甚交涉。师于言下顿彻。遂付衣拂。出住梅林　上堂。竖拂子云。诸兄弟。还见么。如此见得。旷大劫来。不假栽培。盖天盖地的。根本彻底呈露了也。更说甚么物我一如。有无双遣。大似怀拳石以登泰山。未免傍观者哂　上堂。衲僧家向银山铁壁处。突出金刚正眼。彻见佛祖肝肠。无丝毫渗漏。和他命根。一拶拶断。然后全主全宾。全杀全活。趂动南山白额。吞却无毛大虫。不妨鼻孔里听声。眉毛上吐气　除夕。大道绝遮拦。真机无背向。透得法身句。当仁自不让。遂召众云。会么。今年常住有三桩。好举似大众。第一。春夏园中。瓜茄结得好。第二。秋深田上。粮食收割得好。第三。今冬厨库。年节事件总办得好。即今腊月三十日到来。内外诸人。向衣钵下摸索好。

　　月柯澄禅师法嗣
　　吴江圣寿厂阿[蠢-春+者]禅师

　　小参。有法说私法。无法说官法。一不立三。二五成十。达磨本西竺国人。何曾少林与神光安心。杖头只履是铁拐。李公药葫芦。一时眼花。讹传千古。南无佛。南无法。南无僧。劫前劫后枯桩。脑盖大如斗　华严期上堂。有真逼窄胸襟。便有最宽廓境界。一华藏海。一逝多林。一弥勒楼。一普光殿。如高如下。亦近亦遥。遮那鼻孔无毛。善财脚底有痣。踏徧一百十城。参见五十三员知识。面面是新。面面是旧。推详到未离兜率。未出母胎。八十一卷余。文从何说。喝啰哆恒楞登室左侘陀。声韵从何叶来。一讹百讹。钻故纸者粉纷。如今一总抛开。耳论斋僧功德。南泉打破锅。金牛放下桶。者似比邱尼三大师素信女。於华严期第八日。真心实供钵盂里。斗大青莲花。饮者食者。齿颊俱香。更有可喜。舌尖抵上唇。吐出圆珠个个新。十目还他无垢眼。微尘尘尽一微尘。

　　念予恒禅师法嗣
　　天台永庆天喜卓禅师

