<!-- { "loadSidebar": true } -->
　　蓉城杨氏子。童子时。一长者。令诸晚学。各闭目一回。反观念起。众童子各言。起念毕。师良久云。某甲反观。无念可得。参天隐修和尚于磬山。命充侍司。随堂坐香。一夕未开静。即进方丈。修见云。今日香完何早。师云。自是我不去坐香。修云。见甚道理不去坐。师云。即今亦无不坐。修蓦拈案上石屋录。问云。者个是甚么。师云。却请和尚道。修云。你不道。教老僧道。师云。情知和尚不敢道。修云。石屋录。我为甚不敢道。师云。随他去也。修云。赃诬老僧。师者里透不过。直得大泪如雨。一晚目不交睫。立修单侧。竟忘入寮。至五鼓。修呼云。不用急。我为你举则古话。当初有个庞居士。初见人时。也似你一般。孤孤逈逈。开口便问人。不与万法为侣者是谁。马祖当时为甚蹋向前一步云。待汝一口吸尽西江水。即与汝道。师云。某有一颂。修云。汝颂云何。师呈颂云。不侣万法的为谁。谁亦不立始亲渠。有意驰求转暌隔。无心识得不相违。修云。不问你不侣万法。要你会一口吸尽西江水。师於言下大悟。乃拂袖而出。自后凡有征诘。皆当机不让。修深肯之　师掩关蓉城江干。修迁武康报恩。连书促师云。老僧在报恩。精神日不如前。当知我必不久人世。得书即来。有最要语分付。师得书。破关诣修。不作礼近前叉手云。狂儿国土。父不容过。者个峰头。还是老汉住处么。修云。你且站下脚。与你道。师蓦掀倒香案而出。修高声云。将拄杖来。师遥应云。剑去久矣。次日。修上堂。维那拟白椎。师喝住云。待我问了话白椎。便问云。昔日大唐国里无禅师。而今国里还有么。修拈拄杖作打势云。看棒。师便喝。修亦喝。师复喝一喝。转身云。不是狂儿多意气。祇因曾透上头关。便出。修喝一喝。师亦喝。遥闻维那重白椎。师乃高声云。叹死气　住报恩上堂。拈拄杖曰。奇特因缘。须奇特人拈出。惊群句子。於惊群处举扬。今日既遇奇特人。有奇特缘。真是惊群处。举惊群句。且道。惊群句作么生举。蓦召大众曰。吴中石佛大　示众。举道吾每执木剑因缘云。吠虚逐块韩卢。齩着半醒半醉汉子。终不免大家草里辊。道吾若於者僧才欲取剑。便一脚蹋翻。傥其知非。不惟令彼顿易皮毛。自亦头正尾正。那堪不示本分草料。木剑竟成戏具　示众。透脱末后牢关。云庵正骂。洞达历祖纲宗。妙喜犹呵。汝等诸人。趣向者个法门。大须仔细。前溪水急鱼行涩。后岭风高鸟泊难　示众。举殃崛摩罗产难因缘云。且道。世尊者两语。是个什么道理。得恁么灵验。救得人家产难。蓦喝一喝云。莫做梦。山僧为汝诸人。说个譬喻。恰似人来买生姜。世尊乃与他一大把人参。其时将去。竟作生姜受用。带累人乱齩嚼。吞了吐不得。吐了吞不得。如今者里。有不乱齩嚼的出来。山僧与汝三十拄杖。何故。世尊当年折本。山僧今日与他上利　示众。举唐州大乘遵禅师上堂云。上来又不问。下去又不疑。不知是不是。是即也大奇。师云。其时无量大众。一时成道　师问行堂。饭桶里多少达磨眼睛。堂罔措。问火头。三世诸佛。向火焰里说法。还端的也未。头亦罔措。师指旁立一僧云。惟有者个师僧解答话。便归方丈　师问僧。树凋叶落时如何。进云。不隔一丝毫。师云。机不离位。堕在毒海。僧喝。师便打　居士问。明知日用不离者个。为什么道不得。师云。知之一字。众祸之门　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鹚牵。意旨如何。师曰。好儿终不使爷钱　示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金谁解增。赠君君不纳。完璧倚枯藤　示众。老窗败屋。纸帐青灯。此中有人得些子意味否。夜来风色峭。酿雪已三分　僧问。如何是本分事。师曰。管人家烟冲大小　僧问。挝鼓鸣钟。所为何事。师曰。换人眼睛。师初主报恩。齿最少。道望四驰。顺治己亥春。　诏迎入京。命住万善殿。　御驾亲临。师升座。举西余端村里师子话。下座。上大悦。　赐大觉禅师。紫衣金印。是年。师告假还山。次年秋。上于马上有省。连　诏敦请至京。日穷玄奥。又　诏师。为一千五百僧。授菩萨大戒。加封普济能仁国师。康熙乙卯秋。示疾。说偈而化。寿六十二。坐夏四十三。门人奉全身於天目东坞。塔号璚云。保和殿大学士王熙。为撰铭。语录奏请入藏。

　　南岳绿萝山茨际禅师

　　邗之通州李氏子。儿时。父遇相师云。尔子。骨格太清。年未必永。乃舍之出家。初侍东隐若昧法师。听讲有会。礼辞参方。谒金粟悟和尚。一见便问。客散堂空时如何。悟曰。是甚么时节。师便喝。悟便打。师又喝。悟又打。师礼拜云。今日起动和尚。上磬山参修和尚。问。昔日闻风。今日觌面。觌面一句。请师分付。修曰。你试道看。师便礼拜。修云。也当不得。师转身便出。一日修问。只如百丈。於马祖喝下。得个甚么。师云。若有得。即钝置马祖也。修云。他道三日耳聋聻。师云。某亦不可更作野狐精见解。修乃休去。一日修问。古人道有句无句。子如何会。师云。石长无根草。山藏不动云。修云。如藤倚树聻。师云。吾常於此切。修云。树倒藤枯。又作么生。师低头而出　黄端伯司理。请住东明祖庭。师云。闻居士开先有省推倒庐山。是否。士云。还见庐山么。师云。待你扶起。士云。乍唤东明。师云。作家作家。士休去。少顷。士问。大师一向在甚么处住。师云。居士道。山僧即今在甚么处住。士云。出此门不得。师云。居士还出得此门么。士拟议。师云。却是居士出此门不得　住绿萝上堂。山僧者里。也不论玄。也不论妙。也不论禅。也不论道。只要你们生死心破。生死心若不破。便是阎王老子面前。吃铁棒的公招。所以云。参须实参。悟须实悟。阎罗大王不怕多语。不劳久立。珍重　住南源示众。诸方有玄妙禅。有性理禅。有细腻禅。有逐日常进禅。有休去歇去禅。有大法小法禅。与人理会。与人齩嚼。山僧此间。且无如许多禅。只有远祖百丈大智禅师。留得一把钝铁锄头。逐日要人使用。使用得纯熟。若到力忘於己。手忘於心。目前不见有可开之田。脚下不见有可立之地。忽然锄转山河大地百杂碎。露出当人双眼睛。大众。即今把柄在阿谁手里。蓦掷拄杖云。当阳拈出大家看　僧问。大死的人。却活时如何。师云。唤来与山僧洗脚。问。如何是学人转身处。师云。速礼三拜。如何是学人亲切句。师云。分明记取　僧问。古人云。三千里外逢人不审。逢甚么人。师云。不是别人。崇祯戊寅。师登南岳。爱祝融之胜。止掷钵峰下。结茅而居。盖虎穴也。了不为意。桂林王。闻而异之。亲至问道。遣内臣侍候。不绝於路。愿迎入宫。坚却之不得。輙密迹去。王不怿而焚庵。祝庵前石榴树曰。南来僧。果有道耶。树即冬实。未几。开花且结实。王乃益加敬信。访师卓锡处。折节步行三百里就见之。复为建庵供养　僧问。如何是超佛越祖句。师竖拄杖曰。向者里荐取。僧便喝。师便打。僧拟进语。师连棒趁出　僧问。如何是学人安身立命处。师曰。待山僧有安身立命处。即向汝道　僧问。手握利剑。因甚猢狲子不死。师曰。全承渠力。甲申春。流贼蹂躏三楚山中。日食不继。采薇救饥。悞食野芹。同食二人皆觅疗。师曰。何必尔。遂端坐而逝。门人奉全身。塔于绿萝。箬庵问禅师。铭其塔。语录奏请入藏。外有南岳禅灯录。正法眼藏续集。行世。

　　阳山松际印中通授禅师

　　乌程严氏子。年十七。投道场山脱白。参磬山修和尚。示狗子话。力参久之。一旦闻画眉声。有省。趋见修。修竖起拳曰。道道。师曰。板鸣也。请和尚赴堂。修可之。崇祯九年。出住南麻明庆。迁崇义。后继席磬山　上堂。门对千峰碧。溪沿一径幽。更求玄妙旨。拨火觅浮沤。遂下座　师性恬退。以应对繁。未几辞去。隐於阳山。僧问。如何是和尚悟处。师曰。瞒人不得。又问。如何是诸佛出身处。师曰。殿角鹁鸠啼　僧问。雪峰升座辊出木球。玄沙捉来安住旧处因缘。师曰。阳山不妨再辊。便入方丈　僧问。二十五圣本无优劣。为甚独选耳根圆通。师曰。翠为毛死　诀众偈曰。昔人五十知非。予年五十知止。莫云日出事生。须信分明直指。掷笔而逝。

　　雪峤信禅师法嗣(四人)
　　杭州积翠唯一润禅师

　　浙之梅东人。族姓杨。年二十三。出家完具。徧参真寂黄檗博山金粟诸老宿。俱有机契。三十五。参雪峤信禅师於不动轩。言下投机。历随匡南开先数载。后信开法禾之东塔。举师为第一座。送入座元寮。便问。首座何不道取一句。师与一掌　师至匡南。得蒙印可。遂呈心灯续焰偈曰。不动轩中话已遥。开先三度夺高标。福城东畔西风急。一掌酬恩首座寮。丁亥春。信迁云门。师养病於鹿城祇园。八月信逝。讣至日。师大恸伏枕。草嗣法书。上供座前。顺治丁亥九月十九日示寂。塔建庵之后。

　　越州云门彻崖宏歇禅师

　　楚黄游氏子。投庐山西林脱白。参云门信於开先。一日信谓众曰。我有一句子。净尽无道理。黄叶树头空。金风到薜萝。有人下语亲切。为云门第二代。众下语不契。师曰。不是某甲。几作话会。信曰。不作话会又如何。师退身曰。罪过了也。信曰。老僧也分一半。信示寂后。请师继席。信三周。师拈香曰。三年得活真消息。拈出耶溪水逆流。不是岭南携去事。快如风雨任人收　过紫云上堂。过江江浪起。入竹竹竿斜。僧投寺里宿。贼打不贫家。山僧今日无端着贼。还有共相捉败者么。一僧出。师打曰。贼身已露。乃曰。古人道。相见不扬眉。君东我亦西。红霞穿碧落。白日绕须弥。他古人相见。具相见底眼。山僧。与紫云十载同参。今日借路经过。相见一句。如何举扬。紫云影里歌声滑。秦望峰头和得齐。师示寂於顺治丁酉九月初十日。世寿四十八。僧腊二十。

　　衢州明果形山宏淖禅师

