<!-- { "loadSidebar": true } -->
　　一字妙高。邵武冯氏子　上堂。鸿福好消息。天开百万峰。山岩呈瑞色。物物展春容。门前石锯钦禅虎。阶下池归听法龙。更有现前诸衲子。相将围绕个邨翁。将南作北。指西话东。紫罗帐里撒珍珠。信手拈来用不穷。簸箕量去浑无别。熨斗煎茶罀不同　上堂。打开布袋口。放出辽天鹘。冲破九重云。山青与水绿。梅花笑雪。正眼舒开。正恁么时。解制一句。作么生道。闹中拶出憍尸迦。咭嘹舌头三千里。

　　苏州太仓香林佛果闻禅师

　　西蜀潼川张氏子　上堂。声色里坐。声色里卧。冷地商量。早成蹉过。堪笑杨岐三脚驴。踏倒嵩山破灶堕。师善定力。每坐则竟日不起。

　　温州护国古泉清禅师

　　上堂。一大事因缘。如天普盖。似地普擎。历历明明。辉今鉴古。一謦欬透铁壁银山。一弹指启千门万户。或孤峰顶上卧月眠云。或十字街头拖泥带水。发大机显大用。无一物不彰至理。无一法不示真机。使人人眼光烛天。个个脚跟点地。正当恁么时。格外明宗一句。作么生道。白云片片来天外。徧界声光亘古今。

　　广德崇化了悟能禅师

　　蜀之垫江李氏子　上堂。震法雷鸣法鼓。云从龙风从虎。一毫才动体全彰。无限真机俱显露。正当与么时。且道。承谁恩力。喝一喝。师后迁太平府之昭明。未几。返石溪。康熙癸卯五月五日。示疾告终。门人因忌此日不吉。乞师另择以佑后来。师更延二日。复鸣钟集众。更衣端坐而逝。寿七十。腊五十二。全身塔於本寺之右。

　　天台万年无碍彻禅师

　　荆溪朱氏子。年四十。体达微老宿脱白。谒林野奇於通玄。一夕入室。奇问。人人有摩酰正眼。如何是汝摩酰眼。师震威一喝。奇随声便棒。师於棒下顿豁。说偈曰。棒下虚空碎。摩酰眼豁开。者回端的后。从此绝疑猜。奇首肯。后命继席通玄　上堂。赤手屠龙。空拳搏虎。世间称为豪杰。若到衲僧门下。且过一边。果是克家种草。终不向无佛处称尊。偏於闹中插足。横拖布袋等个人来。紫罗帐里撒珍珠。捏双空手。便与八大龙王斗富。且毕竟如何。拈得寒山秃扫帚。掀翻蚬子酒台盘。卓一卓下座　上堂。慧刃才施。群魔匿迹。狮王一吼。百兽逃形。扫尽野狐涎。掀翻狮子窟。向万八峰头上。放出临济爪牙。活捉狞龙猛虎。平田浅草里。重整普岸门庭。从教起凤腾蛟。是以。风行草偃。水到渠成。坐断圣凡。全机独露。到者里。说甚还丹一粒。点铁成金。至理一言。转凡成圣。直饶一茎草现琼楼玉殿。微尘里转大法轮。变大地作黄金。搅长河为酥酪。犹是奴儿婢子边事。可中有个汉。未免道长老会下。能得几人敢开如许大口。良久云。岂不见道。八万四千非。凤毛祥麟。只有一只角。

　　桐乡寂照芥子弥禅师

　　示众。颂国师三唤待者因缘。一度风光一度新。黄莺唤醒旧时春。檀郎无限伤心处。不敢高声说与人　颂大梅即心即佛公案。一领羊裘一钓竿。任他更改汉衣冠。朝秦暮楚何时了。潦倒西风十八滩。

　　香严宕山远禅师

　　上堂。青萝夤绿。直上寒松之顶。树倒藤枯。却使沩山笑转新。白云淡伫。出没太虚之中。万里无云。任是青天也吃棒。万法本闲。而人自闹。不涉动静。端的别是一壶天。诸仁者。祇如香严。今日还是有生耶。无生耶。应世耶。出世耶。拈草建剎耶。逢场作戏耶。卓一卓云。须知扑落非他物。始解纵横不是尘　上堂。问。世尊拈花。迦叶微笑。且道。笑个甚么。师云。忍俊不禁。问。如何是如来禅。师云。络索不少。进云。如何是声闻禅。师云。说那自了汉作么。乃云。时及黄梅。连日好雨。田中有水。栽秧园里。黄瓜结瓠。各得滋润。勃然兴起。虾蟆唱歌。蚯蚓念赞。情与无情。悉皆欢喜。祇有两件不喜。衲僧家。贴肉汗衫脱不下。通身闷热。不得庆快回香严的。俶装前途。不得到家。且道。如何是到家庆快处。掷下拂子云。即今休去便休去。欲觅了时无了时　师至枣邑。与李文学邂逅次。李言。格物至诚。心正功夫。师云。据吾教中。一念具九十剎那。一剎那具九百生灭。人心如猿猴驿马。居士。心作么生正。意作么生诚。李拟语。师云。居士祇知格物。而不知物格。李罔测。
　　正源略集卷第七

　　　　维扬嗣祖沙门(宝轮际源高旻了贞)辑
　　　　天台国清　达珍　编

　　青原下宗镜六世
　　瑞白雪禅师法嗣(二十三人)
　　弁山龙华久默音禅师

　　语溪李氏子　上堂。化母动乎煦气。王孙生於烧痕。莺梭乱掷轧轧机声来柳上。燕翦频开纷纷云影落风前。春服既成。谁是着者。

　　瑞州洞山孤崖聪禅师

　　湖广应城李氏子　示众。拈如意曰。新丰洞里。啸月台前。中有一机。觌面浑然。魔外不识。佛祖不传。全该五位。横括三玄。翠竹摇风声细细。清流出谷响涓涓。

　　舒州三祖破暗灯禅师

　　桐城汪氏子。目有重瞳。少为诸生。出家阅楞严有所得。首谒无异来。寻参弁山。山见便问。那里来。师曰。金陵。山举竹篦曰。金陵还有者个么。师曰。非但金陵无。即今亦不有。山打一竹篦曰。甚处学得者虚头来。师曰。适才亲到。尚未洗浴。一日山拈拄杖曰。阿谁是汝本来。师曰。刚被人借去。山曰。何不呈似老僧。师曰。若呈似即在也。山打一棒。师接住曰。棒头有眼。山曰。子。已后坐断天下人舌头去在。　小参。春风急野鸟啼。山山水水。绿暗红稀。会得者。风流满目。不会者。认影迷头。果是个丈夫儿。争肯受人欺。翻身一掷虚空外。鼻孔依然向下垂　上堂。全机敌胜。作者犹迷。曲为今时正偏兼带。到者里应须功勋不立。明暗两忘。活卓卓。倒弄横拈。虚豁豁。圆常静应。发明临济玄要。照用并行。提掇沩仰机轮。浑融境致。点开法眼相义。言前独露。纵夺云门三句。北斗藏身。虽则机权互换。要且偏正交罗。妙在功勋不犯之先。用向宾主未立之际。果到恁么田地。一任横抽宝剑。伐邪见稠林。棒喝交驰。扫野狐穿凿。况比来法门。不古祖道。如殇慧命。有累卵之危。宗乘有堕地之患。承此任者。夙兴夜寐。当以大法为怀。斯堪报不报之恩。以助无为之化　上堂。霜花匝地。泥牛饮尽吴塘月。雪刃攒空。木马嘶乾九井风。到者里。威临剎海。德被神洲。列宾主於棒下。验正偏於言前。有时夺人不夺境。有时夺境不夺人。有时人境俱夺。有时人境俱不夺。说甚么德山临济。就使文殊普贤到来。亦是茫然。诸昆仲。寒威凛凛。焰焰冰河连底结。山光郁郁森森枯木尽银花。非惟杀活纵横。亦且与夺自在　师於顺治十六年六月十三日示疾。告众曰。来便恁么来。去便恁么去。遂竖指曰。会么。明月一轮天柱外。摩空老鹤出云霄。语毕而逝。塔全身於三祖寺。

　　南昌百丈石涧泐禅师

　　余姚周氏子　上堂。拈拄杖云。放之则弥六合。横拄杖曰。卷之则退藏於密。不放不卷时如何。溪山雨过添新翠。又被风吹落短篷。掷拄杖云。迫。上堂。以两手踞案云。狮子嚬呻。复顾视左右云。象王回顾。震威一喝云。家无白泽之图。必无如是妖怪。

　　宁州云岩元洁莹禅师

　　江都庄氏子　上堂。苔生玉殿。尊贵未忘古路。悄然话会犹在。纵使拈一机千机万机顿赴。如刻人粪作旃檀香。举一句千句万句朝宗。似持蠡壳量大海水。到者里。格外超宗底。正好朝三千暮八百。若是抵死十成底。未有吃棒分在。所以道。我宗无语句。亦无一法与人。举如意曰。道吾舞笏同人会。石巩张弓作者谙　上堂。正按傍提。是弄猢狲家具。一椎百匝。徒教露柱心空。放风前箭。展末后机。巧不如拙。贼来便打。客来须看。眼不似眉。若论佛法。即使口似悬河。舌如利剑。者到者里。也不敢举个元字脚儿。何故。一任钻龟打瓦。从教塞壑填沟。

　　荆溪善权百愚斯禅师

　　上堂。踏翻琉璃瓶。阿谁宝惜。击碎珊瑚树。遍地光生。撒珍珠於紫罗帐里。砌玛瑙於碧玉阶前。不守功勋。浑忘尊贵。所以道。夜明帘外。快且翻身。荆棘林中。那容住足。祇须作而无作。为而无为。世法佛法。并作一团。者边那边。混融一致。蓦竖拂子曰。大众。正与么时。是何人分上事。玉兔月中生彩凤。金鸡架上产祥麟　解制上堂。江枫乍落秋空老。体露金风凉月皎。满堂衲子促行装。顶笠腰包过别岛。者山又见那山高。路债区区何日了。若是金毛狮子儿。争肯随群入荒草。快翻身舒牙爪。一声哮吼震乾坤。野干狐狼踪迹杳。遂喝一喝曰。还有不随群逐队者出来。与山僧拄杖子相见　上堂。溢目好风光。不须更别讨。槛外鸟关关。峰头云渺渺。人皆爱月夜眠迟。我独惜花春起早。蓦拈拄杖曰。会得也。与三十拄杖。不会得也。与三十拄杖。何故。负恩者多。知恩者少。

　　苏州金仙蕃光璨禅师

　　江南朱氏子。出家参弁山。山问。谁与你拖死尸到者里。师曰。一带青山藏古寺。山曰。意旨落在甚么处。师拟议。山痛叱打趁。师通身汗下。愤感曰。真吾师也。次日。进堂逼拶。到寝食无知。心胸难过。忽五更闻远村鸡啼。有省。但心中犹不自肯。出山掩死关六阅月。一日见关后树果坠瓦上。触发从前宝惜。遂涣然消解　冬至上堂。六阴逼尽一阳生。困海沉鹏眼略睁。虽然未解垂云翼。时节相逢俊不禁。诸昆仲。会也无。堪笑赵州老。东壁挂葫芦。

　　衡州大义山且拙讷禅师

　　上堂。白椎竟。师曰。即此一句。已是一杓恶水泼人了也。遂作振衣势曰。山僧者里。幸无半点交涉。汝等各自照顾。祖师门下。单刀直入。眼目定动。万里崖州。何况道黄说白。问三答五。堪作甚么。虽然如是。曲为初机。未免略露些子。助扬法化。伸掌召众曰。看看。尽法界微尘佛剎。悉在山僧指尖上。不消一捏。便见粉碎　住弁山上堂。一言道尽。犹是半提全体承当。未为究竟。直得尘尘三昧念念无为。祇好作个了事闲人望。衲僧境界正远在。到者里。反着袈裟。倒拈锡杖。推出刀山剑树。排列马面牛头。魔宫佛窟。一齐掀翻。地狱天堂。咸恣游戏。此时始有语话分。设若起丝毫许佛法知见。脚跟下更要三十棒。何故。我王库内。无如是刀。

　　南岳荆紫峰万仞壁禅师

