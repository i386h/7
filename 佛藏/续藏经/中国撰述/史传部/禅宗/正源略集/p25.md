<!-- { "loadSidebar": true } -->
　　浴佛示众。举药山。因遵布衲浴佛次。山曰。者个从汝浴。还浴得那个么。衲曰。把那个来。山休去。师曰。遵老索来。杓柄在握。药山休去。舌抵上腭。要见那个。敢保未在。争如吴山今日茎老宿发心浴佛。尹上座袖手旁观。不管他者个那个。随例与伊一杓。直得麻三斤乾矢橛。殿里底牛头阿旁。有眼无鼻孔。杖林山下竹筋鞭。一齐放光动地。不唯坐断天下人舌头。且免大家钝置　佛诞。灵山会上葛藤根。今日毗蓝园里生。引蔓牵枝二千载。娑婆无路得人行。以拄杖划曰。今日为诸人。一齐截断了也。且向何处。见他释迦老子。武林春已晚。台榭绿阴深。

　　扬州福缘济生度禅师

　　青州张氏子。年十三。投恒晏大师出家。依佛定和尚圆具。后参节崖琇。彻法源底。出住救生金粟祖堂圣因等处　据室。据此室行此令。天下衲僧齐乞命。佛祖直教重锻过。砖头瓦砾呈心印。且道。利害在甚么处。霜刀举起骨毛寒。利剑挥开天地静　小参。寒则普天寒。说诚实言。热则普天热。是他时节。有个不被寒热所转底。诸兄弟。还知么。以手托拄杖云。自从随我下天台。直至如今。七尺还是七尺。一丈还是一丈。上堂。冷静处却没滋味。闹热处正好商量。踢脚绊手。无非乾矢橛。撞头瞌额。总是麻三斤。倘若秤得来。乾坤无剩欠。齅得着。世界总馨香。且道。无鼻孔老汉。又向甚么处安着。夜来床荐暖。一觉到天明　小参。昨日打点几句佛法。欲来为众小参。被四肢风火烧。得乾乾净净。今早又打点几句。又被一个喷嚏打得乾乾净净。今日对众不可无语。有法无法。单看腊八　师行脚时。因僧问。万法归一。一归何处。师云。出一丛林。入一保社。后住山。又问万法归一。师云。饭后浓煎茶吃了。池边坐石数游鱼。及住救生。又问万法归一。师云。拆东墙补西壁。后住福缘。又问万法归一。师云。一吃便饱。一屙便了　雍正丁未八月十八日示寂。世寿五十七。僧腊三十九。塔于福缘之右。

　　祥光吉禅师法嗣(二人)
　　扬州净慧破愚智禅师

　　示众。枝头拭羽鸟初啼。一一咸明上上机。卓拄杖曰。若向个中亲荐取。担头挑得好春归。

　　扬州净慧允中微禅师

　　小参。古德道。日出心光耀。天阴性地昏。不知天地者。刚道有乾坤。诸人簇簇上来。山僧瞌睡特甚。遂竖拂云。成人者少。败人者多。

　　薪传澜禅师法嗣
　　淮安龙兴灵洁源禅师

　　小参。将心是佛。堕野狐窟。谓佛非心。遭无间狱。逈脱中间与两头。夜深不向芦花宿。翻来活眼照寰中。六六元来三十六。

　　博凡可禅师法嗣
　　江州西林仲泉空禅师

　　上堂。举世尊正觉山前睹明星悟道。叹曰。奇哉一切众生。皆具如来智慧德相。但以妄想执着而不证得。师竖起拂云。智慧德相。妄想执着。总被空上座一串穿却了也。正恁么时。假饶释迦老子到来。也只得傍观有分。众中。还有为古人雪屈者么。良久云。咄咄咄。一人发真归元。十方虚空。悉皆消殒。

　　天岸升禅师法嗣
　　徐州云龙兴化谷庵朴禅师

　　早参。拈拄杖云。莫避喧以求静。莫自是而非他。莫生圣解。莫存己见。但除拣择。洞然明白。作么生是明白底事。卓拄杖。喝一喝云。面山高。主山低。

　　怀光灿禅师法嗣
　　京都觉生雪鸿信禅师

　　赐号文觉。姑苏人。世业儒。于庠序阅金经。有省。即剃染。参怀光灿。印可　小参。向上一机。不是金刚圈。透顶一句。不是栗棘蓬。诸人每日二时。匙箸下钵盂里。吃粥吃饭。若是口口不曾咬着米。透得金刚圈。吞不得栗棘蓬。若是口口咬着米。吞得栗棘蓬。透不得金刚圈。直饶吞得透得。祇如藕丝悬须弥山。一手接四天下。是什么人境界。还知么。良久云。也只是个没面目底汉　晚参。行棒行喝。老僧从来没此闲气力。眉横鼻直。诸人幸无些子缺陷。只是上来下去。切忌踏碎阶前者片雪。露出砖头土块。努眼睛掀唇舌累汝。眼中突地添个屑　晚参。数辈枯禅绕病僧。个个眉横鼻直。岂可将佛法钝置了也。只二时粥饭外。不须别用心力。近日园头要种菜。田头要种谷。虽然如是。也须大家照顾。且道。照顾个甚么。朝朝犂耙迎风动。翻转泥来原是土　小参。本来无一物。何处惹尘埃。祖师爱道无。觉生爱道有。山河大地是有。人物男女是有。身心世界是有。只是要觅丝毫尘埃。了不可得。且道。祖师见处是。觉生见处是。於此辨得分明。许汝具参学眼　乾隆五年。师退处弥陀寺。至十五年示寂。召门弟子曰。将法语焚之。乃吉祥而逝。世寿八十七。塔建本寺。

　　文弱盈禅师法嗣
　　终南蟠龙子肃远禅师

　　无为州赵氏子。母梦僧乘牛车投宿而孕。襁褓喜趺坐。出家后。参文弱和尚。问不是心不是佛不是物。是个甚么。文与劈头痛棒。后闻空手把锄头大彻。一日文落堂。才据坐。师即出众。夺取拄杖。抛向人前。文云。者孟八郎汉。来捋虎须。师即呵呵大笑　上堂。僧问。文殊是七佛之师。因甚出女子定不得。师云。札。进云。罔明是初地菩萨。为什么出得。师云。露。乃云。当机不昧。千眼顿开。知鉴洞明。十方普应。说甚文殊罔明女子入定。直饶瞿昙老汉。也须丧身失命。且道。利害在甚么处。卓拄杖云。吽吽。

　　古镜符禅师法嗣
　　无锡南禅吼松澄禅师

　　参龙池微。问。如何是万法归一。微劈头便棒。师曰。一归何处。微复打。师乃呵呵大笑。微曰。见个甚么道理。师便喝。微又打。师拂袖便出。后参古镜。征师所得。师呈偈曰。万法归一一归何。拿住虚空活切磨。吓杀白云飞万里。清风吹调唱哩啰。镜可之　僧问。如何是本来面目。师曰。日晒苔枯。雨湿叶茂。曰。不会。师曰。素富贵行乎富贵。

　　介为舟禅师法嗣
　　汉阳昙华碧云天禅师

　　上堂。问。不展锋铓。如何得胜。师云。金刚手内八棱棒。僧云。掀倒禅床。师云。你不是者手脚。僧便喝。师云。峨嵋白长老。乃云。梧生凤隐。雾起龙吟。应无所住。而生其心。者是卢能和尚。遇着碓嘴生花。曳转娘生鼻孔。山僧忝列末裔。不顾弥天罪犯。将他老古锥底。锅子大小。杓柄短长。直言便道。只得鹤栖起舞。晴川攒眉。惊群句。惊群人前拈出。奇特句。奇特人前举扬。收放临时。与夺自在。设有傍不甘的道。忽遇冲云破浪者。将何支遣。卓拄杖。喝一喝。下座。

　　冷堂林禅师法嗣
　　越州萧邑城山大拙理禅师

　　上堂。最初一句子。未曾越此时。末后有光辉。今日更谁委。大千沙界掌中挥。大地山河成正觉。眼中花相长短春。幻里生涯作非作。圆陀陀活泼泼。珠走盘兮盘走珠。一颗寒光永照烛。

　　万因圣禅师法嗣
　　福州护国铎夫凡禅师

　　上堂。僧出便喝。师曰。古人道。一喝不作一喝用。你者一喝。落在甚处。僧又喝。师曰。前一喝。也有主。也有宾。后一喝。还有宾主也无。僧拟进语。师连棒打下曰。脱空妄语汉。乃曰。德山棒临济喝。拈放一边。若具顶[宁*页]正眼。别资一路。猛烈进前。杀活自由。卷舒无碍。竖拄杖曰。祇者些誵讹。多少师僧。到者里开口不得。今日落在天圣手里。一任施设。佛来也打。祖来也打。正与么时。还有为佛祖出气者么。震威一喝曰。将此深心奉尘剎。是则名为报佛恩　示众。拄杖子。搂翻洞山五位。颠倒临济三玄。直得古定光。骑佛殿出三门。撞倒慧明崖。粉骨碎身。惊起积道山。了无巴鼻。是汝诸人。还觉眉毛定动也未　小参。事事无碍。大云秀耸千林外。法法无差。雁度瀔江素影斜。松涛夜夜和钟落。梅蕊凝香铁笛花。君不见。太原孚。草鞋踏破徧天涯。扬州画角落谁家。

　　还一韬禅师法嗣
　　润州鹤林云屋音禅师

　　师问新到。向在甚么处住。僧云。天目。师云。曾见和尚么。僧云。某住数年。岂得不见师拈竹篦云。天目和尚。何似者个。僧罔措。师云。更住数年。也梦不见　晚参。菊绽东篱。香浮内院。鸦鸣古木。响答虚堂。明明父母未生前。了了见闻不及处。所以道。旷劫来事。只在如今。一句无私。灵机独露。还委悉么。相识满天下。知心有几人　小参。近日诸方据曲录床者。说法务要尖新。出语必求玄妙。殊不知。秘魔一向擎叉。禾山只解打鼓。打地和尚。初无棘句钩章。振铎阿师。曾不攒花簇锦。汾州只道莫妄想。俱胝惟竖一指头。更有老鸟窠。但道诸恶莫作众善奉行。如此朴实禅。今人那肯说。山僧尝谓。古人说禅如莲华。花在实亦在。今人说禅。如牡丹芍乐。花有实无。柰何。禾黍不阳艳。竞栽桃李春。翻令力耕者。半作卖花人。

　　龙喜[汁*(十/甲/寸)]禅师法嗣
　　龙王山清凉千智幢毅禅师

　　茶话。新茶嫩笋。芳草垂杨。徐步山谷。铁石心肠。好鸟相唤。其音叮当。如何白云飞来满床。山下有田。菜麦青黄。山外有屋。烟树苍茫。忽来明月嵓上生光。谁为侍者。松杉两傍。横撺拄杖。击碎空王。正恁么时。日出东方。如大火聚。今古文章。山泉自流。清声勿狂。金毛狮子。哮吼高冈。惊走无路。妖怪狐狼。一喝两喝。佛祖潜藏。无人可伴。灵树家乡。长年受用。百结衣裳。佛祖慧命。伶俐儿郎。吾师授受。时刻不忘。呵呵。且道。是诗耶偈耶。世谛耶。佛法耶。遂举杯云。总不妨吃茶。

　　弥壑澧禅师法嗣(二人)
　　南阳雪乳律禅师

　　小参。一念万年。万年一念。一念不生。前后际断。乃高声召众云。大众。目前无阇黎。此间无老僧。且道。作么生相见。良久云。任从沧海变。终不与君通。上堂。昨夜南极老人退位。向北斗里。安闲自在。须弥山子。拍手高歌。四大部洲。一齐唱和。且道。谁是知音者。良久云。摩诃般若波罗蜜。

　　东京相国昙绍杲禅师

　　小参。横按竹篦云。会么。者个是诸佛诸祖说不到的。山僧说了也。诸人作么生。良久云。觌面不荐。如隔千山唯弄光影。大难大难　上堂。摩尼珠人不识。如来藏亲收得。召众云。如何是摩尼珠。唤什么作如来藏。良久。以手指云。者个上座肥。那个上座瘦。小参。举东山和尚道。如何是禅。阎浮树在海南边。近则不离方寸。远则十万八千。毕竟如何。禅禅。相国也有个道处。如何是禅。三脚虾蟇跳上天。吞云吐雾。布雨兴烟。有意寻时天地隔。无心用处嘴唇边。毕竟如何。禅禅。

　　云峨喜禅师法嗣(三人)
　　西安兴福憨休乾禅师

