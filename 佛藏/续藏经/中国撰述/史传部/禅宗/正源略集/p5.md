<!-- { "loadSidebar": true } -->
　　初出家。随老宿专修净土。一日挝木鱼子。笑曰。不特西方可生。东方亦可生矣。宿曰。未是汝到家处。示以三不是话。师钝置。疑碍横生。胸痛不止。遂参云门湛。湛曰。参禅图大安乐。岂是苦得来的。纵苦得来。也是苦禅。参他作么。师如暗得灯。自此工夫。踊跃谒博山憨山黄檗诸老。谆谆以死工策励。再参湛老和尚。结同志不语。限七日彻证。一日闻湛上堂曰。放下着。忽觉疑情冰释。口占偈曰。平空一掷绝踌蹰。转眼风波彻太虚。会得竿头舒卷意。放生原是钓来鱼。湛问。如何是一口道不尽底句。师曰。晨昏礼拜和尚。也是寻常事。湛曰。赵州道无。意作么生。师信口颂曰。家家有幅遮羞布。放下便能当雨露。独怪当年老赵州。掷去头巾顶却裤。湛大喜。付以断拂一枝。故师自号断拂　上堂。举拂云。此是第二义。复举曰。此是第三义。百义千义万义。咄。有甚么交涉。若是个汉。才拈起斧子。从教斧子讴歌。放下鉏头。直得鉏头作舞。那管江南江北瓦砾荆棘。如或未然。也要披苔剥藓。读残碑续断碣。免使碌砖瓦砾。七片八片。泥金刚努目。木罗汉攒眉　上堂。有物先天地。将甚么作眼。无形本寂寥。举拂曰。者个是甚么。能为万象主。天际日上月下作么生。不逐四时凋。瞒历代老古锥即得。普明者里。也有一偈。无物先天地。有形本寂寥。不为万象主。常逐四时凋。於傅大士边会得。百鸟衔花。天人送供。於普明者里会得。腰缠八斗。肩挑担二。虽然。若得江南风气暖。梅花何必待春开　上堂。若要举扬个事。直须四方受敌。八面当机。雁过长空。会得横抽宝剑。云归远岫。明他脑后钳锤。若是以言遣言。以理遣理。忽然撞着无手人行拳。无舌人解语。便道是格外之谈。无义之语。若要与他施主福慧双圆。水也消他不得　上堂。选佛场开。只要个心空及第的人。既是其人。便能善通消息。若一机一境。问答语言。转身拂袖。以为能事。教山僧何处与汝分个优劣。你又何处会得舌根谈而不谈的道理。所以一入门来。便死在佛日语下。要见佛日重辉。也大难在。还要见佛日重辉么。倒跨黄鹤峰。何须问弥勒。

　　越州显圣三宜盂禅师

　　武林丁氏。依真寂脱白。参云门澄。进堂打七。有省。一日入室。澄问。如何是一口道不尽的句。师曰。问取典座。澄即为印记　上堂。新丰一句。当阳道破。不涉唇吻。已成露布。细雨蒙蒙。黄花满路。打失衲僧鼻孔。忘却邯郸故步。古镜台前几错悞。顾大众曰。露。小参。牛头未见四祖。百鸟衔花。见后野鬼飞沙。堪笑长汀布袋子。却从闹市作生涯。召众云。归堂吃茶。康熙乙巳十月初八日。语侍者曰。三日后吾行矣。者曰。和尚尊候甚安。何云便去。师曰。看老僧登场。一笑而逝。於显圣前冈建塔。

　　绍兴府东山尔密澓禅师

　　会稽王氏子。生而雄伟。力能仆牯。家贫未尝读书。然日诵金刚经。不由师训。似解其理。谒贞白珊和尚於大慈。决志力参。殆忘寝食。偶往德清探友。舟中闻锣声。豁然有省。偈曰。锣震空身世。观音独露身。泥牛衔月走。木马报新春。时年二十七。父兄逼以婚。潜往开元。投贞白大师剃落。服勤数载。领性相二宗。非其好。辞白。参云门湛老人。恍有宿契。师呈闻锣因缘。门曰。汝夙有善根。故得随观音入道。命充维那。一日门上堂曰。放下着。师因此全身脱落。作偈曰。夜半霜寒月忽低。行人到此尽迟疑。翻身踏着来时路。默默星辉斗柄垂。门嘉其幽玄绵密　适博山开法天界。师谒之。山与论物不迁旨。征辨竟日。了无窒碍。山曰。江南佛法。洵自有人。住弥陀寺　上堂。未出蔷薇洞时。有一句子。从剡溪流出三江鳖子。门外倘有过钱塘。拾得者。不妨人天众前拈出验看。如无。山僧唱菩萨蛮去也。良久。喝一喝曰。千里乌骓不易骑。时首座出礼拜。师曰。你在弁山。拾得个陈年榾柮。直饶满口道尽。拈来好一炉烧却。座曰。者老汉。犹作者个去就。师曰。也要大家知。

　　绍兴上虞香雪庵具足明有禅师

　　会稽杨氏子。弱龄事亲至孝。因父病危。乃割股救之。年二十二出家。便参念佛是谁。谒云门湛。每承提训。颇有发明。次年。闻僧举北斗面南看话。疑情逼抑。一日在殿经行。举首见前山。豁然大悟。偈曰。虚空粉碎无偏正。大地平沉孰是亲。从今了却相思债。石虎泥牛笑转新。湛见助喜　后出住上虞之香雪。示众。云门活口。德山辣手。正眼看来。二俱是丑。验尽天下衲僧。翻身落人窠臼。不若本色住山。饱餐饭了抖擞。休管他家馊残。但逞自己风度。有问百年已后事如何。阿呵呵。乌龟飞入北斗。石雨和尚问。堪与佛祖为师。佛祖又学个甚么。师曰。佛祖聻。石曰。与佛祖为师聻。师曰。黄山谷后园种菜。石曰。不问佛不问祖。不管你佛。不管你祖。速道速道。师曰。东邨桃树。西陇梅花　示疾日。即念现禅师问。古人道。病有不病者。如何是不病者。师默然。曰恁么便是那。师曰。三十棒领出自打。曰临末稍头一句作么生。师震威一喝。曰不会。曰不会会取好。曰会后又如何。师曰。南山云北山雨。时未有继嗣。乃以如意法衣法卷。寄石雨和尚。付毒端道上座偈曰。香柏支分秀。随缘折一枝。花开香雪远。何必异苗为。后示寂。塔於显圣之南山。

　　洪都百丈瑞白雪禅师

　　桐城杨氏子。剃染参云门。看拖死尸话。疑情逼拶。如挑千觔担子相似。至广孝。闻湛上堂。有竖起脊梁生铁铸。放下面皮莫回顾。犹如象王脱金锁。若不如是何劫悟之语。痛哭苦参工夫。遂得成片。一日。湛举南泉斩猫因缘。师忽领悟。复结制打七。至六日。闻钟声大彻。参金粟。适上堂次。师出众便喝。粟便打。师又喝。粟又打。师曰。者老汉败阙了也。便归位。继席云门。次移湖之弁山延庆蕺山白雀。台之护国。赣之崆峒。后因南昌建安王。钦师道望。请住百丈　上堂。三尺氷河连底冻。数株枯树尽银花。太阳一出峰头外。清潭依旧走鱼虾。见色明心虽好事。撒却时人几眼沙。莫有清净宝目不受翳障者么。出来高鉴看。僧出曰。狮儿独吼云门里。香象群藏北斗中。师曰。嗄。僧拂袖曰。岭外彰牙爪去也。师曰。者野狐精　师晚居崆峒时。以禅版东敲西敲。凡有僧请益。亦禅版敲示之。师住百丈。第举百丈清规。而重撰之时。复荷锸与作务。明春谷日。示微疾。诲众益笃。谈笑自如。三月十九迟明起浴。谓侍者。扶老僧入龛。日正卓午。吉祥而逝。师生万历甲申十一月廿六日戌时。崇祯辛巳三月十九日午时示寂。世寿五十八。僧腊三十八。塔全身於弁山。

　　博山来禅师法嗣(四人)
　　信州瀛山雪关誾禅师

　　上饶傅氏子。八岁丧父母。依景德寺傅公和尚出家。一日见坛经火烧海底句。疑之。乃参博山来。来令究船子藏身公案。急切提撕。偶入槽厂。见磨鼻拽脱。有省。呈偈曰。直下相逢处。由来绝覆藏。舌头原是肉。嚼破也无妨。来喜曰。子可参禅也。后作五颂。请寿昌衲衣。来曰。宗门语句。如满口含冰。不曾道出水字。子风骨太露。更须死心一番始得。师乃掩关穷践。凡六载。大彻源底。开法瀛山。时山荒圮。师潇然。作破院歌以自乐　腊八上堂。直下承当。是何话杷。官不容针。私通车马。须弥高大柱堪题。海天空阔桥难跨。花堤柳巷尽穿开。宝殿珠帘谁放下。雪山夜半睹明星。若到瀛山痛棒打。靠拄杖下座　上堂。九十日期今已满。闭门作活事如何。不会捏杀猕猴子。重迭关山未易过。大抵末法禅期。真参罕遇。纵他意树抽枝。未见心花开片。虽然。冷灰里岂无一粒豆爆。还有不跨石门。扶竖晏祖门风者么。如无。且向芦花深处宿。月明穿过钩鱼台　唐祈远孝廉请。上堂。远问。如何是参禅入手处。师曰。一一踏翻始得。曰如何是参禅得力处。师曰。把定乾坤。远礼退。又一僧问。如何是参禅入手处。师曰。截千人之头臂。剜万人之心肝。曰如何是参禅险难处。师曰。拆佛殿。毁魔宫。曰。如何是参禅得力处。师曰。逆水船出顺水风。乃曰。诸兄弟。者些答话。虽是撇他闲骨董。也不曾思索出来。不见。洞山初禅师云。言无展事。语不投机。乘言者丧。滞句者迷。他家是透顶彻底人。临机应用。洒脱非常。不似今人要句句投机。却被言句碍杀。径山道。赵州禅。只在口唇边山僧道。赵州禅。如神庙里签。千掣千应。万掣万灵。初不曾安排古凶。使人规避祸福也。方山老人道。得意者所说皆是。失意者所言皆非。若以是非得失。而论古驳今。山僧绾上眉毛。一任诸方贬驳。卓拄杖下座　师。以丁酉秋示微恙。乃谢事南迈。十月朔。行抵瀛山。遗书谢诸檀越。时寿昌阒公。自博山来候问。和尚安否。师曰。你道。我生耶死耶。阒曰。末后句也须分付。师弹指一声。微笑而逝。师世寿五十有三。坐三十七夏。门弟子迎归博山。建塔於莲花峰之右。

　　郁州嵩乳道密禅师

　　泗州唐氏子。年十四。投景会剃染。二十事包笠。初历讲肆。阅楞严。至虽得多闻不成圣果句。叹曰。不耽幻身世。反耽幻学耶。遂弃之。参寿昌基隆。次参云门金粟。复参博山来和尚。一日随众采茶。忽睹涧底白云飞起。有契。遂冲口说偈曰。欲知来去处。好看白云窝。青山常靠倚。出入也由他。归举似来。来见便问。汝作甚么来。师曰。熟境难忘。来曰。即今一口气不来。向甚么处安身立命。师曰。某甲终不通去处。来曰。莫便是你安身立命处么。师曰。终不作此见解。来曰。作与不作。总不免老僧痛棒在　出住淮安古檀度寺。元旦上堂。师卓拄杖曰。识得一。万事毕。天得一以清。地得一以宁。君王得一天下平。衲僧得一。鼻直眉横。设若一亦不立。又作么生。掷拄杖曰。门帘忽被风吹去。杲日光腾四壁清。上堂。寿昌师翁。搬底是石块。博山先师。见底是一株树。瀛山师兄。径山师兄。一等是口挂壁上。老僧睹白云底聻。顾左右。喝一喝曰。住住。老僧见底。诸人不知。诸人见底。老僧不知。蓦起身曰。慧炬三昧。净光明三昧。连击拂子。下座。

　　福州长庆宗宝独禅师

