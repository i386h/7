<!-- { "loadSidebar": true } -->
　　浙江嘉禾王氏子。母梦曼陀罗华投腹而生。年十三剃染。一日阅楞严七处征心。有省。即参普润济之普明。亲炙数载。得受信拂。出住苏之珠明。以堂弟光贤为徒。竭力相承。废复新而幢复建　上堂。终日拖犁拽耙。耕种自家田地。文章佛法全无。信口粗言细语。但看新珠明摇唇鼓舌。说青道黄。东山溪接西山水。南院花开北院香。所以法无定相。遇缘即宗。佛佛於此授受。祖祖於此相传。世尊拈花。迦叶破颜微笑。达磨面壁。神光断臂安心。黄梅夜遁。九江驿还把橹。临济建黄檗宗旨。天童起太白家风。者里明得。何妨平步青霄。其或未然。珠明今日失利。

　　潜修悦禅师法嗣(二人)
　　成都昭觉守仁定禅师

　　湖广德安陈氏子　上堂。要知此事。如干将镆铘。虽遇佛祖。难与争锋。世智辩聪。近傍不得。昭昭灵灵。迷瞒不住。无事甲里。坐守不得。始是一切无碍底汉子。尘尘开道眼。处处不覆藏。其或未然。道业未成空白首。大千无处着羞惭　示道魁禅人。须向离名离相处承当。勿向笔尖舌尖上探讨。虽是无迹无影。又却有凭有据。但非思量分别。之所能及。若从虚拳指上生实解。正是水底捞明月。且问阇黎。如何是你直下承当底意旨。魁拂袖便出。师云。也须珍重始得。

　　四川昭觉自光月禅师

　　衡州李氏子　小参。九旬把住脚跟。不容丝毫走作。个个骨头皆换。人人皮肤脱落。铁牛卸却鼻头绳。纵横自在无束缚。淫房酒肆。剑树刀山。天堂地狱。任大步以逍遥。惟高怀而廓落。只恐不是玉。是玉也大奇。设遇黑面老子。打算饭钱。又且如何。盲龟趁月天涯。跛鳖追风海角　起七小参。七昼七夜。万缘放下。人境双忘。寸丝不挂。忽然[囗@力]地一声。抬眸看见天下。

　　峄岫旭禅师法嗣
　　宝应一粟霈沧霖禅师

　　本城汤氏子。年十八。投峄岫和尚出家。依文律师受戒。首参振一宗。次归一粟。受本师衣拂。遂继席焉　请佛上座小参。即此是佛错。即此非佛错。一粟。祇得将错就错。何以故。本来无位次。今日强安排。

　　休林岫禅师法嗣
　　嘉兴圆通心如静禅师

　　平湖金氏子。投万年休林大师出家　小参。金鎞刮眼里翳尘。全凭妙手。丛林转纲纪法令。须是其人。一大藏教。是个切脚。且道。切个什么。犀牛扇子。匝地清风。於此互作主宾。成就不思议化。人人亲证摩酰眼。个个洞明正法轮　山门。圆通门户。泼天大开。师子嚬呻。须待伊来。且道。伊是阿谁。喝一喝。拽杖便入。

　　长庆安禅师法嗣
　　无锡南禅静荪慧禅师

　　吴门程氏子。幼投本郡法华纯白和尚剃染。造云林巨涛果受具。徧参诸方。首谒憨初澹如诸尊宿。次造南禅。参长庆安。得蒙印可。后继席焉。乾隆甲辰。退隐苏之支硎山法音精舍。有禅宗心印。行世。

　　佩璋璜禅师法嗣
　　庐山瞻云素芳华禅师

　　上堂。昨夜抖擞肚肠。思量一夜。作一首不落法身颂子。今日举似诸人。拈拂子云。甲子乙昼[○@─]。双只角麒麟。丙子丁昼[○@(│*○)]。中午现明星。庚子辛昼[○@(○/│)]。独户出群英。壬子癸昼[○@(、/(、*、))]。三周庆百岁。惟有中心戊子己。不敢动着。动着即祸生。乃吐舌云。忙把琵琶半遮面。不令人见转风流。

　　大晓彻禅师法嗣(十人)
　　杭州天长天涛云禅师

　　嘉定王氏子。弱冠。依豁崖和尚剃染。受具后。徧参南北宗师。及见大晓彻。印可。继席香林金山天宁　小参。过得荆棘林。尚非是好手。何况死在平地。欲指你一个路头。怎柰我王库内。无如是刀。若总不恁么。露柱灯笼叫屈有分。事不得已。造个口业。甘心堕拔舌犁耕。击竹篦云。钱塘江上桃花水。苏白堤边杨柳风　小参。花枝烂漫。燕语呢喃。妙吉祥眉毛拖地。阿逸多鼻孔撩天。惟有东村王大哥。耳卓朔头鬔松。不见天空地阔。不知春夏秋冬。终日饥餐渴饮。唤瓮作钟。水底懒捞明月。虚空好捉春风。任他昼夜滔滔水。今古奔流不向东　小参。三界无法。一性圆明。四大本空。六窗虚静。三藏十二部故纸。一千七百则葛藤。提起也风行草偃。放下时海晏河清。白云山谷原无我。黄叶飞空岂有心。师末年。退隐山阴善福庵。丙戌冬示疾。众请医。师却之。众请偈。乃笑曰。无偈便死不得耶。起坐如常。至腊月十九日。吉祥而逝。茶毗。顶骨不坏。塔于镇江丹徒之南岗。

　　金陵佛国湛海宗禅师

　　贵州人　小参。西来意古佛心。昼见日夜见星。门前春水连溪绿。屋后青山色更新。灵云见桃。豁开正眼。香岩击竹。磕破顶门。会则途中受用。不会则世谛流布　小参。翻天关展地轴。红炉焰里。六月冰生。赤日光中。三伏冻冽。露柱灯笼。昨夜三更。与墙壁石头。商量个事。引得舜若多神。从空跃出。侧耳偷聆。问讯蒲团上瞌睡汉。也是眼见如盲。耳听若聋　早参。霜风开户牖。寒气上蒲团。骑牛觅牛的。打入荒草。抱赃叫屈的。转见不堪。香林此际。拨转乾坤。廓清海宇。据欵结案去也。以拄杖旋风打散。塔于月潭祖塔之旁。

　　镇江金山江天沧洪注禅师

　　晒藏小参。牟尼珠人不识。如来藏里亲收得。现前六柜。无非如来藏。牟尼珠。毕竟在那一柜。众中还有点得出者么。若点不出。金山不惜狼藉。不妨对众打开。一任识取。卓杖云。急着眼。

　　金陵香林妙严隆禅师

　　早参。陀罗尼法。神妙章句。观音普门。圆通妙旨。包括三藏。顿超十地。教外别传。无字经偈。信受奉行。诸弟子回向无上佛菩提。跛鳖盲龟跳梵天。稽首的依苏悉帝　解夏。安居禁足。体遍十方。游山玩水。了无踪迹。至於秋清月朗。暑退凉生。普天佛土。遍地禅关。伶俐汉就此承当。个中人全身放下。更有奔南走北者。好与三十痛棒　早参。日食三餐。夜眠一觉。神通妙用。无不具足。更问如何若何。痛棒一顿打出。且道。香林还有为人处也无。良久云。知恩者少。

　　香林碧云宝禅师

　　上堂。祖师印铁牛机。印泥印水总全非。其他向上向下。末后最初。是甚热碗鸣声。今日山僧。终不抝直作曲。幸尔诸人。个个眉横鼻直。虽然如是。非非想天。有几人脚踏实地。

　　金山江天超宗荣禅师

　　上堂。拈拄杖云。俱胝一指头。一生用不尽。江天一橛头。且道。几生用得尽。若识得一指头。便明得一橛头。明得一橛头。德山临济是他奴。历代知识。天下老和尚。莫不总被他穿却鼻孔。且道。山僧呢。卓一卓云。年来无力赖伊扶。

　　常州天宁定悟诚禅师

　　本郡阳湖人。於五峰山绍隆寺出家　上堂。举楞严经云。见见之时。见非是见。见犹离见。见不能及。坐得眼中火出。走教腋底汗流。大地有同参。目前无异路。途中受用的。但能水草浑无欠。终日骑牛且觅牛。

　　常州天宁扶功明禅师

　　本郡周氏子。年弱冠。投修善庵净玉师脱白。依金陵报恩圆具。遍历诸方。后参大晓彻。遂受记莂。乾隆丙子。继席天宁。乙未春。说菩萨戒竟。沐浴更衣而逝。凡上堂小参。不许记录。故无传焉。世寿五十九。塔全身於寺之北野。

　　常州天宁纳川海禅师

　　上海徐氏子。依隆觉敷律师受具。遍参名宿。后参大晓彻之天宁。为火头。一日大问。如何是万法归一。师以火叉呈之。大云。一归何处。师云。烧火满灶红。大云。火尽灰飞时如何。师云。佛眼觑不见。大颔之。

　　常州天宁德洪圆禅师

　　本郡李氏子。髫年。阅法华经止止不须说我法妙难思。有省。便投天宁脱白。圆具后。参大晓彻。亲炙数年。方吻合。继席天宁。凡上堂小参。不许记录。一日告众云。三心不得。四大无家。便入寂。

　　自闻悦禅师法嗣
　　吴陵三昧见彻明禅师

　　金坛丁氏子　解制小参。火炉边煅来的。铜头铁额。霜雪里拣出的。玉骨冰心。既然。时至理彰。不免放一线道。南去北去。东去西去。浓阴不减来时路。添得黄鹂四五声　据室。九龙溪口。叮公桥头。有一句子。明历历光烁烁。诸佛觑不见。列祖梦不着。明上座。拈起也百谷风生。放下也千江水肃。蓦喝一喝云。天上有星皆拱北。人间无水不朝东。

　　法南胜禅师法嗣(二人)
　　常熟普仁一轮月禅师

　　上堂。荆棘林中插足。须是其人。虚空背上游行。法轮大转。尘尘剎剎。普现威光。物物头头。全彰正眼。破沙盆大家扶起。无文印信手拈来。不作奇特商量。亦非玄妙解会。若能直下无私。便见辉天鉴地。喝一喝。

　　常州商山恒悟际禅。禅师

　　宜兴许氏子　开炉上堂。天之高。地之厚。沧海之深广。品物之不齐。高悬古镜。列万象於台前。横按镆铘。截群机於句下。若夫透脱一路。累他达磨眼睛突出。弥勒口门笑破。千手大悲。摸索不着。大智文殊。测度不出。只有街头石敢当。风吹不入。雨打不湿。守呆呆地。却较些子。虽然。要悟则易。要迷则难。火炉头无宾主话。总不许动着。若动着则祸生。

　　正宗道禅师法嗣
　　江西瞻云万云岫禅师

　　上堂。三日已前。在后堂寮。未曾减一丝毫。三日已后。据方丈位。未曾增一丝毫。不增不减。前后际断。直下踢倒人我山。竖起智慧幢。不被名相转移。不逐时节迁变。东涌西没。随缘自在。是乃诸佛菩萨。同得阿耨多罗三藐三菩提。是名无诤三昧　说戒上堂。向上一路。千圣不传。而佛佛同证。宗乘一唱。三藏绝诠。而法法全彰。道远乎哉。拄杖头孤逈逈。纵横得妙。圣远乎哉。眉睫上圆陀陀。杀活自由。所贵当人直下构去。则透顶透底。无欠无余。说什么一不杀生二不偷盗。不消咳嗽一声。百杂碎也。其或立功勋存知见。则波罗提木叉。谁敢动着一丝毫。何故。修证即不无。染污即不得。

　　德山海禅师法嗣
　　钱塘盐官荐福秀崖春禅师

　　上堂。拟心即错。动念即乖。直饶火炉头会得无宾主话。也只空费了许多浆水钱。稍知原委底。着着有出身之路。化钝铁作良金。镕顽铜成法器。妙手虽彰。归根得旨。犹未许在。且道。荐福具何眼目。

　　果宏德禅师法嗣
　　江西头陀微彩星禅师

　　入院。四山围绕。楼阁重开。入门一句。不用安排。喝一喝。便入。

　　佛泉安禅师法嗣
　　京都大觉月天宽禅师

