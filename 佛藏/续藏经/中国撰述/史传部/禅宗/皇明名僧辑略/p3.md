<!-- { "loadSidebar": true } -->
　　参禅须要信得彻。有主宰。提撕话头。默默参究。於一切处无着无依。逆顺境界到手。便为蓦直行去。不起分别。不见有逆顺。不见有境界。盖为大解脱中不存一法也。洞然了悟。直下承当。更进一步。了却向上一着。虚彻灵明。如金刚王宝剑。万物曷敢婴其锋。更说甚么世法佛法。烦恼菩提。透顶透底。举体全真。是为逸格之人也。

　　示圆鉴堂

　　念佛一门。捷径修行之要也。识破此身不实。世间虚妄。是生死根。惟净土可归。念佛可恃。紧念慢念。高声低声。总无拘碍。但令身心闲淡。默念不忘。静闹闲忙。一而无二。忽然触境遇缘。打着转身一句。始知寂光净土不离此处。阿弥陀佛不越自心。虽然如是。若乃将心求悟。反成障碍。佛性是自然之物。不属心思意解。若见恁么说。你便执个无心。又成大病。但以信心为本。一切杂念都不随之。如是行去。总然不悟。没后亦生净土。阶级进修。无有退转。优昙和尚令提云念佛者是谁。或云那个是我本性阿弥陀。谓是摄心念佛。参究念佛。汝今不必用此等法。只用平常念去。

　　示肄南宗

　　赵州无字。未悟之时。如银山铁壁。今日也无无。明日也无无。一朝水到渠成。始知铁壁银山元非别物。只贵退步休心。切切要明生死大事。不可呆蠢蠢念个无字虚延岁月。亦不可推详计较义理曲会。但於时中愤愤然要明这个无字。忽尔一朝悬崖撒手。打个翻身。方见孤明历历。如是现成。到此不可耽着味着。还有脑后一槌极是难透。你但恁么参去。

　　举世尊初生

　　朕兆才彰成露布。复指乾坤行七步。只要群生正眼开。落尽眉毛浑不顾。

　　举如人上树

　　百丑千拙齐露出。明眼衲僧见不得。断人命脉只斯须。香严老子贼贼贼。

　　答诚敬堂

　　向上一着者。悟彻之后。结角罗纹。杀着一锤。所谓末后一句也。言语说不到。只用活机手段调治而至。百丈再参马祖。马祖正用此机。临济再参黄檗。黄檗亦用此机。临济打洛浦亦此机也。后於夹山棒下方始瞥地。兴化打克宾亦此机也。真净和尚颂曰。丈夫当断不自断。兴化为人彻底汉。日后从他眼自开。棒了罚钱赶出院。此颂甚对机。汝今公案未明。如何明得此一着子。夙有灵根者。公案亦甚易明。不见临济凡问佛法。便被黄檗殴打。十分切当。后得大愚一句打发。洞明黄檗机用。假如今日汝问我向上一着。我亦不用摇唇动舌。只用殴打。再问再打。汝被我打得荒了。无计可施。无理可说。不得意中。忽然猛省。亦未可知。我虽不施棒喝。汝但恁么承当去看。

　　示道禅人

　　参禅一着。是超生死脱轮回之关棙子。岂可小识小见而能拟议耶。此是三世诸佛捷径度人之大法。所谓一超直入如来地也。自从世尊於灵山会上拈花示众。迦叶尊者独悟深旨。次第传来。度人无限。非语言文字而能教诲。惟在具大手段。大善知识。生机活法点悟而已。昔因风吹旛动。一僧言风动。一僧言旛动。六祖云。非风旛动。是汝心动。二僧皆得省悟。呜呼。二僧言是风动。是旛动。皆是凡心。六祖言非风动。非旛动。便悟佛心。汝今且去穷究非风旛动。是汝心动。如是参去。忽然省悟。自知果然非风旛动。是我心动也。那时却来回报。然后为汝敲磕末后一句。

　　自制塔铭

　　生事死葬。祭之以礼。孔子之教也。死而火化。安葬骨塔。释迦之教也。古今依教。莫不皆然。余生姑苏洞庭鼋山陈氏。父字显宗。号月潭处士。母金氏。余讳景隆。字祖庭。号空谷。生於洪武癸酉七月十二日。永乐壬辰。从弁山白莲懒云和尚受学参禅。湖海禅伯古拙和尚辈莫不参扣。虽以家居。参究不替。庚子岁。许令出家。从虎丘先师石庵和尚收为行童。洪熙乙巳。给牒为僧。宣德二年。从杭昭庆守宗师得具戒。六年。先师膺荐住持杭之灵隐。遂同至矣。七年。往天目山礼高峰塔。憩锡一载。克苦参究。忽有省会。懒云和尚时在海昌净妙。遂造之。剖露心法。懒云大喜。九年。灵隐先师圆寂矣。阇维。敛骨葬於本山。造骨塔。并塔院。奉祀有年。今老且病。死日在迩。思无余地以葬遗骨。遂承佃钱塘县尉司上扇第二图修吉山下沈敬元佃官地一段为坟地。葬骨塔。盖坟屋居之。待尽余年。名其屋曰正传塔院。呜呼。生死一梦。骨塔奚为。盖表佛法流芳。灵踪不断。即幻明真。以致佛祖命脉源远流长矣。幻身虽灭。佛性不迁。后之来者。见窣堵崚嶒。峰峦苍翠。鸟鸣乔木。泉舄幽岩。不驰外境。不执内心。尽忘爱恶。陶然泰和。始知法界为身。虚空为口。万象为舌。昼夜说禅。未常间歇。於此见得明。透得彻。如醉复醒。廓然领悟。便见佛祖不曾涅盘。老僧不曾圆寂。大圆镜中觌面相见。西来祖意两手分付。如古师嗣云门。青师嗣太阳。无前后。无去来。大千沙界。自他不隔於毫端。十世古今。始终不离於当念。懒云和尚。是景隆受业师之受业师。景隆心法受印可於懒云。即南极安禅师也。得临济正传二十世。师上泝天真。则无极源雪岩钦。前后嗣法亦无定规。前嗣后者。阿难嗣迦叶。后嗣前者。兴化嗣临济。理贯古今。诣实为至。铭曰。
　　廓周法界。空荡无涯。群灵升坠。恒无已时。佛祖垂应。为导为师。夙膺微幸。直斯化仪。不善弘道。随力所宜。卒於武林。骨窆山崖。窣堵奠安。山同寿期。以幻归幻。有为无为。成住坏空。斯道恒夷。正统九年春。景隆五十二岁着。

　　示徒参禅

　　禅宗厥旨。是转迷成悟之要道也。是明心见性之妙诀也。是超凡入圣之关棙也。自宋末至於今日。师法不逮。参徒根器亦为下劣。变坏妙诀。死法传流。无绳自缚。本是活人。缚作死汉。做作规矩。提死话头。执倚偏邪。无由开悟。嗟夫。灵山会上别传心法。超出功用。大解脱法门也。要在妙悟。岂局规模。老僧今日不用提话头。不用参公案。先要识破此身。空花幻影。不越百年。安可溺於世情。埋没灵明觉性。随逐妄缘。汩没生死。六道循环。不能超出。既知此患。尽情放下。更不留心。惟令默自思惟。我今思善思恶怕热怕寒知饥知渴者心也。因有幻身。此心存活。死了烧了。何处安身。只思此二句。其余言语。知得便了。不须记忆。但於行住坐卧静闹闲忙苦乐逆顺一切时中。唯自思惟死了烧了何处安身。忽然识得。自会做人。自知入道。至於此时。方参公案。切须稳重穷究末后一句。方到牢关。始为了事人也。涵养此道。如百炼精金更无变色。还垂方便接引后人。是为报佛恩德。

　　答问

　　明本源曰。永明大师道。有禅有净土。犹如带角虎。是则二法兼行耶。兼行。则古人谓之脚踏两边船。必陷中间也。湖海弟兄浩浩商量。是非蜂起。乞师指决。去我碍膺。答曰。永明大师出此言时。无人反覆扣问。历代祖师在世。亦无人反覆扣问。故无辨明也。学人疑似之心蕴之於怀。未常发问。懡[怡-台+罗]含糊。迨今五百年矣。子发此问。大哉问也。惜乎景隆虚度光阴七十四年。道德智眼皆所不逮。安能答此言乎。强答之。恐不契佛祖之心。反罹罪咎。然有问无答。亦非道也。勉赴来意。随力言之。子当裁择。执守参禅。提个话头。自谓守静工夫。更无别事。念佛往生。寅夕礼诵。皆所不行。此谓有禅无净土也。此等参禅亦非正气。是为守死话头。不异土木瓦石。坐此病者十有八九。莫之能救。禅是活意。如水上葫芦。捺着便转。活鱍鱍地。故云参祖师活意。不参死句。如此参禅。不轻念佛往生之道。寅夕礼诵亦所遵行。左之右之无不是道。雪峰作典座。杨岐作监寺。籍身劳动。内力参禅。永明参韶国师之禅。大弘念佛之道。所谓内圆而外方。内秘菩萨行。外现是声闻。此谓有禅有净土也。辄以俚言免塞子问。别访高明以求的意。

　　示坐关安清二上人

　　大藏经中。传灯录里。教人修行者。皆言亲近明师。时时闻法。或念佛。或数息。或尸观。或居阿阑若。闲淡性情。克求妙悟。自从拈花示众。迦叶妙悟教外别传禅学厥旨。二祖觅心不得而得安心。南岳禅师参六祖。祖曰。什么物。与么来。岳大悟。乃曰。说似一物即不中。疏山闻沩山曰。有句无句。如藤倚树。疏山卖布单作路费。三千里外直造沩山。扣问树倒藤枯。句归何处。沩山大笑而已。疏山不契。发愤而去。行到明招。言及於此。明招曰。却使沩山笑转新。疏山大悟。大慧亦问树倒藤枯。句归何处。圆悟答云。相随来也。大慧亦悟。有僧问一老宿。百尺竿头如何进步。宿云。恶。其僧大悟。雪峰三登投子。九到洞山。古人坐立不安。切切求悟。岂肯死坐关房。守株度日。唐有大梅。宋有和庵主。闲静余情。养道而已。唐宋之时。皆无坐关之说。元时生出计较。设个关房。安坐待悟。至今仿效也。汝既如是精进用心。切切求悟。聊为庶几。岂可安坐关房。现成衣食。自在过时。而况张道伴。李道伴。张施主。李施主。常来相望。各入关房。闲话半日。岂是真正修行纯净工夫克时求悟也。灵源居昭默堂。高峰坐死关。皆悟道之后养道者也。不似今人茫然而坐。古人不舍分寸光阴。不废翦爪之工。舍身命而求妙悟也。今恐虚消信施。空丧光阴。带果招因。难以逃避。由是老僧如是苦口。若契汝心。留为警觉。或不契心。付之水火。

　　又

