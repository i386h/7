<!-- { "loadSidebar": true } -->
　　师讳明德。号孤峰。十五为僧。谒竺西坦公。公问何来。曰金鹅来。又问金鹅山高多少。师曰无见其顶。竺西斥之。一日举世尊拈花因缘。师闻之。忽有省。又谒净慈晦机熙公。公问什么人恁么来。师云胡张三黑李四。又谒双林明极俊公。竺田霖公。群疑冰释。洪武五年二月二十七日坐逝。世寿七十九。僧腊六十二。火之。顶骨不坏。舍利累累出灰烬中。有四会语录行世。

　　又附
　　高丽普济禅师答李相国书

　　既曾於无字话提撕。不必改参也。曾参无字。必於无字有小因地。切莫移动。切莫改参。但於二六时中。四威仪内。举起话头。莫待几时悟不悟。亦莫管有滋味无滋味。亦莫管得力不得力。拶到心思不及意虑不行。即是诸佛诸祖放身命处。
　　袾宏曰。此语录。万历丁酉福建许元真都阃东征得之朝鲜者。中国未有也。元真携原本还闽。仅录其一篇云。

　　皇明名僧辑略(终)

