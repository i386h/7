<!-- { "loadSidebar": true } -->
　　禅师名昙颕。生钱塘丘氏。年十三。依龙兴寺为大僧。神情秀特。於书无所不观。为词章多出尘语。十八九游京师。时欧阳文忠公。在场屋。颕识之。游相乐也。初谒大阳明安禅师。问。洞上特设。偏正君臣意。明何事。明安曰。父母未生时事。又问。如何体会。明安曰。夜半正明天晓不露。颕惘然弃去。至石门。谒聪禅师。理明安之语。曰师意如何。聪曰。大阳不道不是。但口门窄。满口说未尽。老僧即不与么。颕曰。如何是父母未生事。聪曰。粪墼子。又问。如何是夜半正明。天晓不露。聪曰。牡丹丛下睡猫儿。颕愈疑骇。日扣之。竟无得益。自奋曰。吾要以死究之。不解终不出山。聪一日见普请。问曰。今日运薪乎。颕曰然运薪。聪曰。云门尝问。人般柴。柴般人。如何会。颕不能对。聪因植杖石坐。笑曰。此事如人学书。点画可效者工。否者拙。何故如此。未忘法耳。如有法执。故自为断续。当笔忘手。手忘心。乃可也。颕於是默契其旨。良久曰。如石头曰。执事元是迷。契理亦非悟。既曰契理。何谓非悟。聪曰。汝以此句为药语。为病语。颕曰。是药语。聪呵曰。汝乃以病为药。又可哉。颕曰。事如函得盖。理如箭直锋。妙宁有加者。而犹以为病。兹寔未谕。聪曰。借其妙至是。亦止明理事而已。祖师意旨智。识所不能到。矧事理能尽乎。故世尊曰。理障碍正知见。事障能续生死。颕恍如梦觉。曰如何受用。聪曰语不离窠臼。安能出盖缠。颕叹曰。才涉唇吻。便落意思。皆是死门。终非活路。即日辞去。过京师。寓止驸马都尉李端愿之园。日夕问道。一时公卿多就见。闻其议论。随机开悟。李公问曰。人死识归何所。答曰。未知生。焉知死。李公曰。生则端愿已知。曰。生从何来。李公拟议。颕揕其胸。曰。秖在这里。思量个什么。对曰。会也。只知贪程。不觉蹉路。颕拓开曰。百年一梦。又问。地狱毕竟是有是无。答曰。诸佛向无中说有。眼见空华。大尉就有中觅无。手支水月。堪笑。眼前见牢狱不避。心外见天堂欲生。殊不知。欣怖在心。善恶成境。大尉但了自心。自然无惑。进曰。心如何了。答曰。善恶都莫思量。又问。不思量后。心归何所。颕曰。且请太尉归宅。颕东游初。住舒州香炉峰。移住润州因圣。太平隐静。明雪窦。又移住金山龙游寺。嘉佑四年除夕。遣侍者持书。别扬州刁景纯学士。曰。明旦当行。不暇相见。厚自爱。景纯开书大惊。曰当奈何。复书决别而已。中夜候吏报。扬州驰书。船将及岸。颕欣然遣挝鼓。升座叙出世本末。谢裨赞丛林者。劝修勿怠。曰吾化。当以贤监寺次补。下座。读景纯书毕。大众拥步。上方丈。颕跏趺。挥令各远立。良久乃化。五年元日也。阅世七十有二。坐五十有三夏。颕英气压诸方。荐福怀禅师。诵十玄谈。至祖意。颕曰。当曰十圣未明此旨。特以声律不恊。故耳。三贤十圣序。不如是。怀曰。宗门无许事。颕熟视。以手画按。作十字曰。汝识此字乎。汝以谓甑箅耳。怀无能言颕。拂衣去。曰。我要与汝斗死。生吾不敌汝也。
　　赞曰。东坡曰。佛法浸远。真伪相半。寓言指法。大率相似。至于二乘禅定。外道神通。非我肉眼所能勘验。然临死生祸福之际。不容伪矣。吾视颕之谢世。无以异人适城市之易。然真大丈夫也哉。

　　禅林僧宝传卷第二十七
　　禅林僧宝传卷第二十八

　　　　宋明白庵居沙门　惠洪　撰

　　法昌遇禅师

　　禅师名倚遇。漳州林氏子也。为人奇逸。有大志。自剃发受具。即杖策游方。名着丛林。浮山远禅师。尝指以谓人曰。后学行脚样子也。辞远谒南岳芭蕉庵主谷泉。三至三遭逐。犹谒之。泉揕之曰。我此间。虎狼纵横。尿床鬼子。三回五度。来觅底物。遇曰。人言庵主见汾州。泉乃解衣抖擞曰。汝谓我见汾州。有多少奇特。遇即礼拜。问曰。审如庵主语。客来将何祗待。泉曰。云门胡饼。赵州茶。遇曰。谢供养。泉曰。我火种也未有。早言谢。谢什么。遇乃去。至北禅贤禅师。问曰。近离什么处。遇曰。福严。曰。思大鼻孔长多少。遇曰。与和尚当时见底一般。曰。且道老僧见时长多少。遇曰。和尚大似不曾到福严。贤笑曰。学语之流。又问。来时马大师徤否。遇曰。徤。曰。向汝道什么。遇曰。令北禅莫乱统。贤曰。念汝新到。不欲打汝。遇曰。倚遇亦放过和尚。乃罢。遇因倒心师事之。时慈明禅师。住兴化。过贤公室。遇侍立。看其谈笑。贤曰。汾阳师子。可杀威狞。慈明曰。不见道。来者咬杀。贤曰。审如此。汾阳门下。道绝人荒耶。慈明举拂子曰。这个因甚到今日。贤未及对。遇从旁曰。养子不及父。家门一世衰。贤呵曰。汝具什么眼目。乃敢尔。遇曰。若是咬人师子。终不与么。慈明将去。至龙牙像前。指以问遇曰。谁像。遇曰龙牙。慈明曰。既是龙牙像。何乃在北禅。遇曰。一彩两赛。慈明曰。像在此。龙牙在什么处。遇拟对。慈明掌之曰。莫道不能咬人。遇曰。乞儿见小利。慈明呵逐之。贤公除夕。谓门弟子曰。今夕无可分岁。共烹露地白牛。大家围炉。向榾柮火。唱村田乐。何也。免更倚他门户。旁它墙。乃下座。有僧从后大呼曰。县有吏至。贤反顾问所以。对曰。和尚杀牛。未纳皮角耳。贤笑掷暖帽与之。僧就拾得。跪进曰。天寒还和尚帽子。贤问遇曰。如何。遇曰。近日城中纸贵。一状领过。后还江南。再游庐山。寓止圆通。时大觉琏公。方赴　诏。辞众曰。此事分明。须荐取。莫教累劫受轮回。遇问曰。如何是此事。曰荐取。遇曰。头上是天。脚下是地。荐个什么。曰。不是知音者。徒劳话岁寒。遇曰。岂无方便。曰。胡人饮乳。反怪良医。遇曰。暴虎凭河。徒夸好手。拍一拍皈众。后游西山。睠双岭深邃。栖息三年。与英邵武。胜上座游。应法昌请。决别曰。三年聚首。无事不知。检点将来。不无渗漏。以拄杖划一划曰。这个且止。宗门事作么生。英曰。须弥安鼻孔。遇曰。临崖看浒眼。特地一场愁。英曰。深沙努眼睛。遇曰。争奈圣凡无异路。方便有多门。英曰。铁蛇钻不入。遇曰。有甚共语处。英曰。自缘根力浅。莫怨太阳春。却划一划。宗门且止。这个事作么生。遇欲掌之。英约住曰。这漳州子。莫无去就。然也是我致得。法昌在分宁之北。千峰万壑。古屋数间。遇至止安乐之。火种刀耕。衲子时有至者。皆不堪其枯淡。坐此成单丁。开炉日。輙以一力挝鼓。升座曰。法昌今日开炉。行脚僧无一个。惟有十八高人。缄口围炉打坐。不是规矩严难。免见诸人话堕。直饶口似秤磓。未免灯笼勘破。不知道绝功勋。安用修因证果。喝一喝云。但能一念回心。即脱二乘羁锁。大宁宽禅师至。遇画地作此相。便曳镢出。翌日未升座。谓宽曰。昨日公按如何。宽画此[○@牛]相。即抹撒之。遇曰。宽禅头。名下无虚人。乃升座曰。忽地晴天霹雳声。禹门三级浪峥嵘。几多头角为龙去。鰕蠏依前努眼睛。南禅师至。遇方植松。南公曰。小院子。栽许多松作么。遇曰。临济道底。曰。栽得多少。遇曰。但见猿啼鹤宿。耸汉侵云。南公指石曰。这里何不栽。遇曰。功不浪施。曰。也知无下手处。遇却指石上松曰。从什么处得此来。南公大笑曰。苍天苍天。乃作偈曰。头戴华巾离少室。所携席帽出长安。鹫峰峰下重相见。鼻孔元来总一般。又画此相示之。遇和曰。葫芦棚上挂冬瓜。麦浪堆中钓得鰕。谁在画楼沽酒处。相邀来吃赵州茶。又画此相答之。南公曰。铁牛对对黄金角。木马双双白玉蹄。为爱雪山香草细。夜深乘月过前溪。又画此[○@一]相示之。遇曰。玉麟带月离霄汉。金凤衔花下彩楼。野老不嫌公子醉。相将携手御街游。又画此○答之。时南公道被天下。丛林宗之。而遇与之酬唱。如交友。一时豪俊多归之。宝觉心禅师问曰。不是风兮。不是幡。黑花猫子面门斑。夜行人只贪明月。不觉和衣渡水寒。岂不是和尚偈耶。遇曰然。有是语。宝觉曰。也太奇特。遇曰。汝道。祖师前段为人。后段为人。对曰。祖师终不妄语。遇曰。意作么生。对曰。岂不见道。不是风动。不是幡动。遇曰。如狐渡水。有甚快活。曰。师意如何。遇以拂子摇之。对曰。也是为蛇画足。遇曰。乱统作么。对曰。须是和尚始得。徐德占布衣时。未为人知。遇特先识之。山中往来。为法喜之游。及其将化。前一日。作偈别德占。德占时方丁太夫人忧。居家。偈曰。今年七十七。出行须择日。昨夜问龟哥。报道明朝吉。德占大惊。呼灵源叟。俱驰往。遇方坐寝室。以院务什物付监寺曰。吾自住此山。今三十年。以护惜常住故。每自莅之。今行矣。汝辈着精彩。言毕举手中杖子曰。且道这个付与阿谁。德占灵源。屏息无答者。掷于地投床。枕臂而化。
　　赞曰。予观法昌契悟。稳实宗趣淹博。荷担云门气无丛林。其应机施设。锋不可犯。殆亦明招独眼龙之流亚欤。然所居荒村破院。方其以一力挝鼓。为十八泥像说禅。虽不及真单徒之有众。亦差胜生法师之聚石。味其平生。未尝不失将顿足。想见标致也。

　　杨岐会禅师

