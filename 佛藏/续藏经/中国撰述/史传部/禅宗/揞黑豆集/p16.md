<!-- { "loadSidebar": true } -->
　　温州乐清金氏子。参虎跑止岩。岩令参不是心不是佛不是物话。抵明州。达蓬山佛趾寺侧卓庵。昼夜力参。一日闻寺主举沩山踢倒净瓶话。蓦地触发。说偈曰。颠颠倒倒老南泉。累我工夫费半年。当日有人亲在侧。如何不进劈胸拳。遂往谒无见於华顶。见嘱师住山。仍返达蓬。单丁十载。后造千岩。岩曰。将甚么来与老僧相见。师竖起拳曰。者里与和尚相见。岩曰。死了烧了。向何处安身立命。师曰。沤生沤灭水还在。风息波平月印潭。(念言语汉)岩曰。莫要请益受戒么。师掩耳而出。明日普请砍松次。师拈圆石作献珠状。(放下了。我与你商量)曰请和尚酬价。岩曰。不值半文钱。师曰。瞎。岩曰。我也瞎。你也瞎。师曰。瞎瞎。即呈偈曰。龙宫女子将珠献。价值三千与大千。却被傍观人抉破。谁知不值半文钱。岩谓左右曰。蔚山主颇有衲僧气息。遂命居第一座。一日岩升座。举无风荷叶动。决定有鱼行语。师出众震声一喝。拂袖便出。乃卓庵於兰溪之嵩山。凡九载。岩寄以偈曰。郁郁黄华满目秋。白云端坐碧峰头。无宾主句轻拈出。一喝千江水逆流。三为手书招之。爱重弥至。旋畀以法衣顶相　僧问。如何是嵩山境。师曰。四面好山擎日月。一湖秋水浸青天。曰如何是境中人。师曰。三仙描不就。终不与君传　问如何是目前事。师曰。眉毛眼上横。曰莫是他安身立命处也无。师曰。错认定盘星　二僧参。师问那里来。僧曰。陇西。师曰。我闻陇西有鹦鹉。是否。僧曰是。师曰。还会吟诗作赋么。僧曰会。师曰。会吟甚么诗。试道看。僧无对。(诗不会做。难道屁也放不出一个)师便打曰。妄语汉。汝不从陇西来。第二位道看。僧作舞势。师曰。似即似。争奈口□不同。(陇侗禅和。如麻似粟。所以道门里出身则易。身里出门则难)自代曰。上大人。邱乙己　上堂。舒两手曰。大开方便门。便从者里入。复握拳曰。闭却牢关。说家里话。且道不开不闭一句又作么生。敛僧伽黎便下座(直饶恁么。未称全提)　上堂。三世诸佛如是说。历代祖师如是说。天下老和尚如是说。嵩山亦如是说。若有不如是说者。与他三十棒。若有如是说者。亦与他三十棒。何故。卓拄杖曰。嵩山门下。令不虚行　上堂。月头是初一。光明渐渐出。月尾是三十。光明何处觅。假饶老释迦。也道拈不出。拈得出。万事毕。有人道得。出来道看。如无。嵩山与诸人露个消息。展两手曰。我见灯明佛。本光瑞如此(依旧拈不出)　后游姑苏邓尉。喜其山水盘结。遂驻锡焉。未几。四众咸集。成大伽蓝。名曰圣恩。明洪武辛酉正月二十九日。集众曰。老僧时节至矣。即说偈曰。七十九年。一味杜田。悬崖撒手。杲日当天。语毕。泊然而寂。奉全身於院西冈。塔曰永光。世寿七十九。僧腊六十。

　　宋濂

　　金华人。母梦一异僧手写华严经。谓母曰。吾乃永明延寿。愿假一室终此卷。觉已。濂即生。因名曰寿。后更名濂。字景濂。别号无相居士。六岁。日记二千余言。九岁能诗。入青萝山。三阅大藏。尝往谒千岩元长。长吐言如奔雷。士欲屈之。相与诘难数千言。不契而退。越二年又谒长。长曰。闻君阅尽一大藏教。有诸。曰然。曰君耳阅乎。抑目观也。曰亦目观耳。曰使目之能观者。君谓谁耶。士扬眉向之。於是相视一笑。又尝参见楚石琦。相与谈元。因出剩语一编求正。琦亟叹赏。嘱善护持。尝作永明赞云。我与导师有宿因。般若光中无去来。今观遗像重作礼。忽悟三世了如幻。灵山一会犹俨然。愿证如如大圆智。

　　松江府华亭松隐唯庵德然禅师

　　里之张氏子。幼从无用贵祝发。徧叩诸方。未有所契。后於千岩会中。闻上堂语。豁然悟入。石屋珙谓师曰。子缘当在华亭。因书松隐二字授之。於是归里。筑室於郭汇之阳。遂名松隐。足不踰阃者三载。尝刺血书华严。有天华满庭之异。感居民为建宝坊。洎千岩迁化。众请继席　开堂日。僧问远离松水。来据龙峰。海众临筵。请师祝圣。师曰。万年松在祝融峰。曰祝圣已蒙师指示。列祖家风事若何。师曰。冬到寒食一百五。曰莫便是和尚为人处也无。师曰。斧头是铁作。曰恁么则龙门无宿客也。师曰。早已点额。曰若不登楼望。焉知沧海深。师曰。你道老僧眉毛有几茎。曰一堂风冷澹。千古意分明。师曰。蹉过不少。问承古有言。向上一路。千圣不传。还端的也无。师曰。那里得者消息来。曰卖金须遇买金人。师便喝。曰金屑虽贵。落眼成翳。又作么生。师曰。好向绣湖湖上看。月明夜夜散金波。曰三十年后。此话大行。师曰。杜撰禅和。如麻似粟。曰大众证明。学人礼拜。师乃曰。第一义谛。已被东白和尚一槌击碎了也。未免向第二义门露个消息。山僧数年搓得一条龟毛索子。今日拈来。将三世诸佛。西天四七。东土二三。天下老和尚鼻孔。一串穿却。且道山河大地。草木丛林。森罗万象。有情无情。甚处得来。良久曰。莫将闲学解。埋没祖师心。复举三圣道。我逢人则不出。出则便为人。兴化道。我逢人则出。出则不为人。师曰。者两个老汉。同门出入。宿世冤家。一人向孤峰顶上卧月眠云。一人向十字街头扬尘簸土。点检将来。二俱漏逗。各与三十拄杖。且道新龙峰与么提持。是赏渠。是罚渠。蓦拈拄杖卓一卓曰。天上有星皆拱北。世间无水不朝东　上堂。日可冷。月可热。众魔不能坏真说。有来由。无途辙。六月炎炎撒冰雪。文殊无处着浑身。普贤特地呈丑拙。是真说。非真说。若无闲事挂心头。便是人间好时节。喝一喝　谢藏主维那上堂。天无门。地无户。俊快衲僧。一任来去。藏里摩尼。照彻十方。洞里桃花。千葩竞吐。假劫外之春风。应今时之律吕。海禅夜半看鲛珠。眼光挂在扶桑树。喝一喝　结制上堂。蜡人为验。始於今日。九十日中。推功辨的。黄面老瞿昙。结住布袋头。百万人天。咸皆受屈。松隐结制。总不恁么。以手作摇橹势曰。山僧即今驾无底铁船。普请大众。同入大圆觉海游戏去也。喝一喝曰。看取定南针(游戏不无。看取即瞎)　腊八上堂。明星一见出山来。刚道娘生两眼开。不是髑髅乾得尽。争知春色上桃腮　上堂。德山棒。临济喝。拈放一边。诸人脚跟下道将一句来。以拄杖画一画曰。毗婆尸佛早留心。直到如今不得妙　示医士。话头一则耆婆药。大藏诸经和剂方。抹过二途开口笑。不劳针砭起膏肓　洪武初以有道征。未几以病还。尝曰。学佛法人。无徒恃见地。一知半解。济得何事。顾力行何如耳。戊辰四月十四示寂。塔全身於松隐。

　　河南府嵩山俱空契斌禅师

　　晋毫邑王氏子。从重兴院无相剃染。永乐丙申。参凝然。求示心要。然曰。你向达磨未西来时道一句看。师窘无以对。於是疑之。不知饮食之为何味者久之。一日睹秦封槐。豁然契悟。上丈室拟呈似。然遽曰。契斌参得禅也。师便喝。然曰。作么。师曰。和尚何得赃诬平人。自是愈加锻炼。日新日益。一日然问赵州勘破婆子。婆子败缺在甚么处。师曰。一对无孔铁锤。曰赵州意又作么生。师曰。荆棘林中。重加陷阱。曰石头道书亦不达。信亦不通。是何意旨。师曰。千里同风。曰青原垂足。又作么生。师曰。祸事祸事。(拈花败缺。垂足祸事。龙女献珠。分文不值。丈夫气宇如王。争肯受人钝置)然为点首曰。洞上一宗在汝躬矣。

　　六祖下第二十六世
　　苏州邓尉宝藏普持禅师

　　参万峰蔚和尚。彻证大法。蔚付以偈曰。大愚肋下痛还拳。三要三元绝正偏。临济窟中狮子子。灯灯续焰古今传。峰临入灭。有人问曰。和尚会中。几个得法弟子。峰示偈曰。慈悲无念。花开果熟。因地分明。慧实致嘱　僧慧旵参。具述悟由。师斥之曰。佛法如大海相似。转入转深。那得泊在者里　一日室中。慧旵侍立。师问心不是佛。智不是道。汝云何会。旵向前问讯。叉手而立。师呵曰。汝在此许多时。犹作者般见解。(人必自诬也。而后人诬之。亦必人诬也。而已乃自诬)旵遂发愤力参。至第二夜。蓦然彻证。作偈曰。一拳打破太虚空。百亿须弥不露踪。借问个中谁是主。扶桑涌出一轮红。诣呈方丈。师视而笑曰。虽然如是。也须善自护持。时节若至。其理自彰。旵既受嘱。师以偈送之住山。偈曰。见得分明不是禅。竿头进步绝言诠。发扬祖道吾宗旨。更入山中二十年。

　　扬州素庵田居士

　　世为江都名族。以弟子员屡试不第。遂一意空宗。猛力参究。时何密庵太守唱道东南。士为入室高弟。钳锤久之。顿付心印。士乃手握竹篦。勘验僧徒。四方来学。无不仰素庵为现在古佛。通国称田大士而不名　示众。近来笃志参禅者少。才提个话头。便被昏散二魔缠缚。殊不知昏散与疑情。正相对治。信心重则疑情必重。疑情重。则昏散自无　示众大海不宿死尸。虚空不着五色。火聚不藏蚊蚋。无住法中不立迷悟。如今参禅底。将光影门头。自相覆却。入地狱如箭射　僧诵经次。士问诵甚么经。僧云。法华经。士曰。六万字那个字有眼。僧罔措。士便打　僧入门。便拜士喝快走。僧再拜。士云。你讨甚么碗。僧喝士便掌(高亭和尚。曾行此令)　士居城之田家巷。以宅为庵。四方参叩之士。日拥座下。一日与众禅人茶话。忽然掷盏。合掌别众而逝。

　　六祖下第二十七世
　　杭州府东明虚白慧旵禅师

　　楚王氏子。父为丹阳税课司。遂家焉。幼颕悟。年十四。从妙觉湛然受业。适作务次。然问汝在此作甚么。师曰。切萝卜。然曰。你只会切萝卜。师曰。也会杀人。然引颈。师曰。降将不斩。然异之。会然迁抚之疎山。师闻唯庵唱道松隐。将往见。至一小庵。自誓曰。此行若不彻证。决不复回。一定六日。忽举首睹松。豁然有省。遂返。昼夜危坐。端如铁幢。诸方因号旵铁脊。后抵姑苏邓尉。谒果林。林指令参宝藏。证彻在宝藏传中。於天目之平山堂。结侣坐千日长期。后游安溪古师山。峰峦秀拔遂有终焉之志。一住三十余载。影不出山。宿衲争趋。成大精蓝。宣德乙卯。敕额东明禅寺。嗣领众重修净慈大殿。正统辛酉六月廿七。忽集众叙谢诀别。众请偈。师曰。一大藏教。无人看着。争用得者几句闲言语。廿九辰刻。跏趺而逝。茶毗舍利无算。塔於本山东坞。寿七十。腊五十有五。

　　安庆府桐城投子楚山幻叟荆璧绍琦禅师

