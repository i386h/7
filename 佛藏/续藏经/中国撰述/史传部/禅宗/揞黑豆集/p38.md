<!-- { "loadSidebar": true } -->
　　福建延平府将乐县人。俗姓熊。十四而孤。十八婚娶。生一子。年二十。妻子相继而殁。畏身世无恒。决出家之志。投舅氏惺如公剃落。首参寿昌阒然谧禅师。阒即以大器期之。一日见古德垂示云。一口气不来。向甚么处去。疑情顿发。不觉放声痛哭。乃奋臂扬言云。一切是非莫管。直趋无上菩提。师亦不知李都尉有是语也。浪杖人继席寿昌。遂纳具。自此工夫尤加精进。冬夏惟一衲一苎布单衣祁寒之际。编草裹腹。绝不以淡泊撄怀癸未冬。过博山入堂。遂誓云。大事不明。不出此堂。工夫逼拶。至四十余日。如老鼠入牛角相似。忽被面前堂磬一触。全身如在网罗中跳出。年方二十有七。遍历闽中江右丛席。俱信宿少留。迤逦至金陵。邂逅与然纬公。时大觉老人道望高海内。即日腰包同往。值老人行脚归大雄。师乞单入堂。老人悬牌垂问云。佛未出世道将一句来。有同堂僧某。以丛林头角自许。谓师曰。我与兄语。当面呈之。师即抱牌入方丈云。和盘托出老人云。山僧今日困。师礼拜过一边立。某僧云。苍天苍天。老人云。客作汉。直打出。复顾谓师云。汝这一转语。可作我维那。次日结夏。即命师纲维首众。夏中受老人拳踢最多。每谓人曰。若不克意来参老人。焉知有与么事。所谓悟了不见人。十个有五双杜撰也。至七月解夏。与茆溪森公等九人。同受记莂。处师为第二座。自此执侍左右。未尝少间。老人日以赵州勘婆。白云入磨房勘五祖话。问师凡下语。老人輙诟骂不已。一日复举问师曰。既是拈也拈得。颂也颂得。悟也有悟处。因甚却道未在。师云。粉牌不着白。老人云。说也说得是。见也见得到。祇是未在。师参究累日。忽见白云五祖面目。遂举似大觉老人。曰这回谩某甲不得也。觉云。更与你三个未在。师云。恩大难酬。便礼拜而出。次日侍老人吃粥次。老人曰。会得末后句底吃铁棒有分。师云。这老汉脚跟未点地在。老人云。果然少不得。师云。且喜老汉。脚跟点地。觉云。转见不堪。师便礼拜。觉云。粥后来领棒。师云。剑去久矣。乙未冬。游台山。掩关紫柏洞。三阅寒暑。戊戌。重归报恩。一日觉谓师曰。台山婆子为汝勘破了也。这里合下得甚么语。师云。作家宗师。宛尔不同。觉云。那里是赵州勘破婆子处。师云。明破即不堪。师复呈勘婆颂云。刍犬吠明全不露。木鸡子夜正明歌。一曲两曲无人会。雨过夜塘秋水多。觉抚几称善。辛丑春。师乞假入闽葬亲。度夏蚌坑。於经行次。勿忆百丈嘱沩山。时节若至其理自彰之语。蓦然打失布袋。始信大慧禅师云大悟十八遍。小悟不记其数。非欺人语时年四十五矣。后出岭举似老人。老人云。兹与我江上水关契证处合。所谓不住始觉。冥合本觉。参得涅盘堂里禅。未能透彻此关。自利即得。为人则祸生。今时佛法齑腐极矣。能透此关。是不易得。法道重任在子。厚自爱。遍谓入室弟子曰。还西堂得中禅状元。汝辈落渠后也。师愈自韬晦。康熙乙巳夏。侍老人入天目。重开师子正宗禅寺。老人举师立僧。示众云。旁知曲解岂堪论。一悟为休眼正昏。不负南询赵州老。无宾主句撼乾坤。要知无宾主句么。问取堂中淳首座。丁未秋。奉老人命。受息斋金太傅岵瞻戴京兆请。住武康报恩法席　入院上堂。缃水龙渊浮玉山。廿年冰雪侍师颜。无端推出成狼藉。满面惭惶何处安。行淳虽亲依老汉二十余年。并不参老汉禅。亦不曾得老汉说话。祇是被老汉骂得彻骨彻髓。身心顽了。一味瞌睡。佛法总未梦见。记得几则古人因缘在肚皮里安排。今日宝华王座上。阐扬佛祖宗猷。开焕人天正眼。不意来到野猫洞口。打一个喷嚏。都忘却了。一字也想不起来。祇见金轮峻峭。万木森严。山青水碧。鹊噪虫吟。秋风飒飒。秋雨萧萧。缁是缁。素是素。钟是钟声。鼓是鼓响。一一现成。一一明妙。一一为诸兄发向上机。一一为诸兄转大法轮。一一从自己胸襟流出。所谓我本无心有所希求。今此无尽宝藏。自然而至。大众。前是山门佛殿。后是方丈寝室。左是斋堂。右是禅堂。且道无尽宝藏在甚么处。(若无此语。几不成话)蓦卓拄杖下座示众。举石门一喝分宾主。师云。丑举止。照用一时行。师云。转见不堪。会得个中意。日午打三更。师云。狗子尾巴书梵字。野狐窟宅梵王宫　冬至上堂。万迭山含荆岫玉。宜黄人唱晋江曲。冰河发焰梵天红。燕地冬生闽地竹。咄。是何物。蓦竖拂子云。大众。众举头。掷下拂子云。鹘儿已过瑠球国。便下座　示众。春云霭霭。春雨蒙蒙。开眼不见天地。合眼不见虚空。衲被蒙头坐。憨憨瞌睡浓。通身黑漆漆。正眼自光通。三百六十骨节。节节现无量圣身。八万四千毛孔。孔孔出金声玉振。虽然。犹是无风匝匝之波。且道如何是出格一句。雨散云收后崔嵬数十峰(可怜一句合头语。留为万口系驴橛)　晚参。古佛心。千万世。只如今。祖师意。针眼鱼。吞鳖鼻。墙壁瓦砾放光明。演说如来真妙谛。蓦拈拄杖。卓一卓。召大众云。现在买卖。不离行市　晚参。对一说。日可冷。月可热。倒一说。桃花红。李花白。云门不善诸佛机。惹得旁人说是非。且作么生是诸佛机。破蓑衣。

　　蕴荆行璧禅师

　　楚人。参大觉於崇福。真切体究。未尝轻发躁露。后坐精进三。次日上方丈。谓觉曰。某有个见处。觉曰。狗子因甚无佛性。师拳觉肋下云。一向在赵州处落节。今日要和尚处拔本。(却不道已是折本了也)觉便推出。次日复上方丈。觉云。尽大地火发。得何三昧。不被烧却。师曰。特来度夏。觉便喝。师呈偈云。圆似满月圆。宽同太虚宽。历劫无姓字。从来绝跻攀。圣凡由此出。剎海任伊安。始终无变异。触处善随缘。觉云。还会适来一喝么。师便出。师土木形骸。悟处颕脱。后竟不知所终。盖西山之流亚欤。

　　武康报恩寺骨岩行峰禅师

　　乌程温氏子。幼业儒。尤信佛乘。年二十一。投舅氏阳山授和尚剃发。授示寂。奉遗命参报恩大觉老人。一日闻觉示众云。但向父母未生前荐取。自然广大圆满。师於言下有省。是冬觉过宜兴海会。不退勇公在堂纲维。一众赖以提策退一日问师。本来面目。还吃饭么。师曰。那一件不是个中事。退劈面便掌。师曰。师兄又作么生。退复掌云还你饱齁齁地。师从此顿开生面。密举五宗纲要。一千七百公案。毫无疑虑。乃举似退。退曰。大修行人还落因果也无。师云。不落因果。退曰。恁么则堕野狐身也。师云。赖遇是某甲。退喜见颜色。令师趋海会。以所得呈觉。觉详悉勘验。乃书一偈云。自惭福德真轻薄。十载追随有数人。近日传来消息好。鳌山阻雪事如新。鼎革后。觉远游淮北。师腰包寻访年余。至凤阳怀远县始遇。侍觉荆山之普陀庵度岁。一日觉问。如何是日中浩浩时昨得主。师云。真不掩伪。觉曰。如何是夜间睡梦时作得主。师云。曲不藏直。觉曰。正睡着时。无梦无想。无见无闻。主人公在甚么处。师连答数语。觉俱不肯。到此从前所得。都用不着。日日靠空棺材。如有气死人。一日到老人前。老人又问。师云。家无二主。觉曰。一个驴子系在橛上。师即大豁所疑。急趋前。别前语云。时值天寒。请和尚保重。觉曰。此间难得禅和到。与你一盏茶。师云。看者老汉今日一场败阙。觉曰。何不早恁么道。师便礼拜　檀越请升座。举千岩长祖颂文殊问。维摩不二法门因缘云。铁笛横吹宇宙清。虾蟇蚯蚓解翻身。知音不在千杯酒。一盏清茶也醉人。师呵呵大笑云。千岩老祖。美则美矣。若是如今。丛林澹泊。衲子饥饿。如斯言句。却不相当。今日云间众信入山供众。山僧应时及节。重颂此案。举似诸人。文殊多口维摩默。往古来今见不全。却喜云间居士会。馒头米饭饱鼾鼾。喝一喝。卓拄杖下座　康熙丁丑六月二十六日。遍至各寮。从容谈笑。且诫曰。老僧不复来矣。宜自修省。毋恣空过。至次日酉刻。吉祥面壁而逝。世寿七十九。僧腊五十五。

　　湖州武康报恩寺栖云行岳禅师

　　乌程沈氏子。世为望族。少补廪庠。始以居士身参大觉老人於报恩。顺治乙酉。投觉披削。丁亥秋。事觉於淮北。乞食炊给之余。觉力为锥札。一日问觉。空索索地锦艳艳。锦艳艳地空索索时如何。觉云。待你到此境界与你道。师礼谢。觉云。者汉多时妄想。今日始断。师有省。庚子春。侍觉应诏还山。入天台桐栢宫。草衣木食。习头陀行者三阅寒暑。癸卯春。觉命继席报恩　晚参。师云。弥勒真弥勒。起模画样。分身千百亿。捏目生花。时时示时人。郎当不少。时人自不识。略较些子。召大众云。还有赞叹分也无。将此深心奉尘剎。是则名为报佛恩　晚参。师云。入秋时节不相饶。西风吹雨池塘暮。古殿松阴宛转开。钟声透过山前路。急回顾。是甚么　解制后三日晚参。僧问。涅盘心易晓。差别智难明。如何是差别智。师云。春打六九头。春雨洒不歇。进云。如何是涅盘心。师云。百花枝未动。今年信较迟。乃云。祖师心印。非长非短。能方能圆。无相无貌。有彩有文。天下衲僧厮结眉毛。结即印破。尽山河大地日月星辰人物草木。一破一切破。天下衲僧解开布袋。解即印住。尽山河大地日月星辰人物草木。一住一切住。或有个汉出来愤愤悱悱道。说甚么印破印住。和者印子一击百杂碎。岳上座不免呵呵大笑。双手作递印子势云。请试下手看(掌云。不奈船何。打破戽斗。莲云。我当时若见。但鸣指三下出去)　落堂。师问东单众云。西单无。为甚东单有。问西单众云。东单有。为甚西单无。师呵呵大笑云。谁家别馆池塘里。一对鸳鸯画不成　康熙丙午冬十月某日。示寂於报恩之西方丈。世寿五十三。僧腊二十二。塔於寺之养亲草堂左陇。

　　报恩西堂寂庵行洽禅师

