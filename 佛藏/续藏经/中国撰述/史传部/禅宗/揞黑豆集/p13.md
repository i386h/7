<!-- { "loadSidebar": true } -->
　　湖州德清汤氏子。能食。不茹荤。尽六岁。始能言。但从其母诵法华经。於人世事。懵无所知。姿貌巍然。志若有所待。年十七。有禅者过之。诵高峰上堂语曰。欲穷千里目。更上一层楼。师忽言曰。此大善知识。必能为人拔钉去楔。尔能与我往见之乎。母惊异之。各具衣装与之行。见高峰於天目山师子岩之死关。为童。峰谓之曰。汝所持何多为。师曰。以待寒暑。峰曰。学佛者不如是。师即刻尽以散诸人。乃令提万法归一一归何处话。因名之曰从一。他日峰为僧举牛过窗棂话。师闻之。忽生疑。参究不倦。一日告峰曰。上极天宫。下穷水际。尽大地一琉璃瓶。峰曰。莫作圣解。他日过钵盂塘。见松上雪坠。有省。即诣峰呈颂曰。不问南北与东西。大地山河一片雪。声未绝。峰痛棒之。(眼高於顶者。视眉下眼皆可怜悯。故此痛棒。真大慈悲父也)不觉陨身崖下。悬崖壁立。人意其必死。同学明通。扪萝接磴以救之。则师已出半山。无所苦也。谓通曰。我往江西见钦公去也。通曰。汝孤负老汉棒矣。力挽之还。即与通还山之西禅庵。自誓曰。七日不证。则决去矣。遂端直坚壁。忘废寝食。夜则攀树露立达旦。未至所期。豁然大悟。驰至死关呼曰。老和尚今日谩我不得也。呈颂曰。大地山河一片雪。太阳一照便无踪。(错下名言。三十棒一棒也。较不得)自此不疑诸佛祖。更无南北与东西。峰上堂云。我布缦天大网。打凤罗龙。不曾遇得一鰕一蠏。今日有蟭螟虫撞入。三十年后向孤峰绝顶。扬声大叫。且道叫个甚么。举拂子云大地山河一片雪。(是他太阳一照无踪叫出。若叫太阳一照无踪。便不是了也)师便夺峰拂子。为众举扬。诃励同学。辞不少逊。复曰尽大地有一人发真归元。从一皆知之。峰叹其俊快。僧有参峰次。峰令见师。师曰。蓦直去。其出言大抵如此。久参者愧之。几有命若悬丝之虑。遂归德清。其母为卖簪珥。同入武康。上柏山结茅以居。人见其混俗。罔测其意。越五年。还山。峰云。大有人道你拖泥带水。师曰。两眼对两眼。遂剃落。峰改其名曰。了义。元贞乙未。高峰示寂。师亦韬晦。或游禅林。颓然居下板。孤峭严峻。不假借人辞色。或触其机锋发言如奔雷。诸方宿衲。莫不惊叹。居不择地。随寓而休。而律范大闲。凛如冰雪。所至四众归重。公侯贵人。争相迎奉无虚日。师子正宗禅寺。累请住持。师若不闻。亦未尝受请立僧。而咸尊之曰义首座云。中峰本公。大扬高峰之道。烜赫昭着。法席之盛。中外罕及。至治癸亥。弃众而化。同门布衲雍公。见地明白。提唱超卓。而去世更久。后太定三年。师勉徇众请。归坐祖庭者一载。所谓正宗禅寺者也。参学之众。辐辏而至。或示众曰。除却语默动静。道将一句来。又尝曰。一息不来。向何处安身立命。然或嬉笑怒骂。粗言秽语。人所不堪。或不因劝请。自肆谈说。或作偈颂。不待思维。应机而发。人所莫测。元统元年岁除日。师忽谓从者曰。有一件事。天来大。你还委悉么。良久云。明日是年期。正月六日乙未。诣法云塔西。指空地曰。更好立个无缝塔。其晚与禅者谈笑至夜分。乃曰。老僧明日天台去也。禅者曰。某甲随师去。师曰。你走马也趁我不及。翌午。跏趺而化。世寿七十二。僧腊四十有九。后七日。藏其全身於师子岩之后云深庵。化之日。雷砰雨射。白昼晦暝。葬之日。雪花缤纷。林木缟素。送葬者数千人。悲痛哀恋。声撼山谷。初本公示寂。会葬斋次。笑谓众曰。后十二年。更为老僧一会。至是十二年矣。

　　日本国南禅梦窗智曤国师

　　本国势州源氏。宇多天王九世孙。九岁出家。十八为僧。每梦游中国疎山石头二剎。一老僧授以达磨像。遂名疎石。乃决志参方。初谒无隐范。次见一山宁。备陈求法之诚。山曰。我宗无语句。亦无一法与人。师曰。岂无方便乎。山曰。本来廓然。是大方便。师疑闷不辍。复谒高峰。峰曰。一山有何指示。师述前语。峰厉声喝曰。何不道和尚漏逗不少。师於言下有省。益自奋励。一夕坐久。忽倚壁身踣。豁然大悟。作偈有等闲击破虚空骨之句。呈似峰。峰为印可。乃出无学元公渊源以畀之。后於本国大宏宗教。赐号普济国师。师志在烟霞。聘至皆力辞之。其国主起师主南禅。入见。引坐求退。王曰。吾非有他。欲期朝夕问道耳。复强师入天龙。锡师号手书。后於兜率内院示寂。世寿七十九。僧腊六十。全身塔於院之后。存日所翦爪发瘗云居者。发中累累生舍利。

　　太原府五台山灵鹫碧峰宝金禅师

　　乾州永寿石氏子。为邑名胄。父母崇善。有桑门授以观音像。未几生师。诞时白光盈室。甫六岁。即命出家。剃染后。徧历讲肆。忽叹为非。遂更衣谒如海真於缙云。昼夜精勤。偶携筐撷蔬。忽凝坐不动。历三时方寤。真曰入定耶。师曰。然。真曰。何所见。师曰。有所悟。真曰。悟处如何。师举筐示之。真曰。不是。师置筐於地。拱手而立。真又曰。不是。师便喝。真拦胸擒住曰。道道。师捏拳便筑。真曰。未在。此尘劳暂息耳。必使心路绝。祖关透。然后大法始明。师由是胁不沾席者三年。一日闻伐木声。汗下如雨。乃曰。古人道大悟一十八遍。小悟无数。岂欺我哉。未生前事。今日方知。亟见真。真不诺。师掀倒禅床而出。翌日复见真。真於地上画一圆相。师以袖拂去。真复画一圆相。师於圆相中画一画。又拂去。真再画一圆相。师於圆相中画十字。又拂去。真复画如前。师於十字隅作卍字。又拂去。真大笑曰。参学悟者。世岂无之。能明大机用。宁复几人。遂授记莂。命往朔方。道当大行。先是师尝於定中见一山秀丽。重楼杰阁。金碧绚烂。诸菩萨行道其中。有招师者曰。此秘魔岩也。尔修道其中。何遽忘之。后师游台山。道逢蓬首女子。身被五彩。弊衣赤足。徐行。一黑獒随后。师问何之。答曰。入山。师曰。入山何为。答曰一切不为。言讫而没。叩同行者皆不见。知为文殊化身也。师因就山建灵鹫庵以待方来。僧俗闻风趋赴。常至万指。至正戊子冬。召入内廷。值大雪。夜有红光。自师室中直透霄汉。上惊叹赐金襕伽黎。明年祷雨辄应。敕赐寂照圆明大禅师号。诏住海印寺。洪武初。诏师至京。住天界。问法称旨。辛亥。设普济会於锺山。命师莅其事。赐伊蒲馔。上亲幸临。御翰赐诗。壬子六月。沐浴更衣。集众言别。弟子请偈。师曰。三藏十二部。尚为故纸。吾言何为。端坐遂瞑目。世寿六十五。僧腊五十九。茶毗舍利成五色。

　　汝州香严无闻思聪禅师

　　香山人。初参独峰。令看不是心不是佛不是物话。同云峰月山等六人立盟。互相究竟。次见淮西无能教。教示无字话。令参。一日晤同参敬上座。敬问你六七年来。有甚见处。师曰。每日只是目前无一物。敬曰。你者一络索。从甚处来。师罔然。乃问毕竟明此大事。应作么生。敬曰。不见道要知端的意。北斗面南看。说了更去。师被一拶。直得不知行坐者七日。偶到净头寮。疑情不解。食顷。乃觉胸次轻清。目前人物一切不见。直是通身汗流。遂见敬。敬举扇曰。速道速道。师遽曰。举起分明也妙哉。清风匝匝透人怀。个中消息无多子。直得通身欢喜来。自此下语作颂。都无滞碍。及至向上一路。又不得洒落。乃入香严山过夏。复谒无方普。普问万法归一。一归何处。师曰。鼻竖眼横。普曰。者是学得底。师曰。鸡寒上树。鸭寒下水。普曰。不问者个。如何是你父母未生前面目。师竖起拳曰看。普曰。好与三十拄杖。师拂袖便出。适值铁山从高丽回。至石霜。师往见。山问仙府何处。师曰。汝州。山曰。风穴面目如何。师将二十年工夫通说一遍。山把定咽喉。问如何是无字。师曰。近从潭州来。不得湖北信。山曰。未在。更道。师曰。和尚几时离高丽。山曰。未在。更道。师喝一喝。拂袖便出。山曰。者兄弟都好。只一件大病。道我发明了。师闻而感激。复入光州山中。十七年方得颕脱。常示众曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢顶[宁*页]。拈一茎草。作丈六金身。将丈六金身作一茎草。直教寸丝不挂。月冷秋空。寒灰发焰。到者里唤作佛法。入地狱如箭射。不唤作佛法。入地狱如箭射。诸仁者。毕竟作么生会。不见船子道。藏身处没踪迹。没踪迹处莫藏身。虽然恁么。正眼观来。尽是闲家具。衲僧分上。料掉没交涉。

　　六祖下第二十四世
　　金华府义乌伏龙无明千岩元长禅师

