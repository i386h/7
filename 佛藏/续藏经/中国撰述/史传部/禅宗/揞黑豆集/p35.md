<!-- { "loadSidebar": true } -->
　　粤之潮州茶阳林氏子。幼有宿慧。因读大慧杲语录。忽忆前身。云水参方。历历如见。即日走匡庐开先。投明法师剃染。明以师志慕禅宗。为举台山婆子话。遂於言下荐得赵州意旨。自验生死关头未破。(不过以此为一大事耳)徧参憨山清黄檗有诸尊宿。终不自肯。后参悟和尚於金粟。机缘不契。直趋双径。谒语风信。信问曾到金粟否。师曰。曾到。曰曾问语否。师曰。不曾。曰你怕打那。师曰。某甲一向不曾置得问头。请师处借转问头。信乃开示。师不肯。复回金粟。举前话。悟曰。你吃饭还问人借口么。师拟议。悟便打。后因参殃崛产难因缘。打破疑团。始明得从上古人关键。凡居侍司。掌记室。亲炙悟者一十四秋。日臻元奥　示众。真如凡圣。皆是梦言。佛及涅盘。并为增语。山僧一冬又且举扬个甚么。只有清风来席上。更无闲语落人间　晚参。举扇子云。云门大师道。扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。千岩长云。扇子[跳-兆+孛]跳入一十八重地狱。筑着阎罗王鼻孔。阎罗王恶发道。你吃了现成粥饭。昼夜鼓两片皮。妄谈般若。合吃我手中铁棒。被山僧一喝。却入扇子里去也。诸人还见么。若见。拈取扇子来。不见。炎炎暑天。用个甚么。师云。一人高出云天。一人深入地府。简点将来。二俱不了。乃以扇子击香几云。扇子[跳-兆+孛]跳。入你诸人毛孔里去。筑着普贤菩萨鼻孔。正值普贤菩萨。乘六牙白象王。坐真金妙宝莲华师子之座。与十方同行诸大开士前后围绕。说海印旋陀罗尼。无量陀罗尼门以为眷属。普贤菩萨。亦不恶发。但轻轻拈起扇子云。诸仁者。此非小缘。所谓有世界以光明为佛事。有世界以香饭为佛事。有世界以音声为佛事。复有世界以文字语言为佛事。又有世界以扇子为佛事。遂将扇子一撝。但见轻飙忽作。徧界清凉。诸大开士。各各默然悟道。正恁么时。你诸人还觉寒毛卓竖也未。若也觉。阖辟卷舒尽在我。从衡收放岂由人。若也不觉。莫怪盐官索取犀牛扇子。参　上堂。谢新安檀越斋。以拄杖打一○云。祇者圈子。多少人尽力跳他不出。复有多少人尽力拶他不入。若拶得入。是一员了事汉。若跳得出。也是一员了事汉。此二员了事汉。供养者。见存获福。过往生天。更有一员了事汉。且道在圈子里。圈子外。若道在圈子里。同了他前来了事汉。若道在圈子外。又同了他后来了事汉。设若道不在内外中间三处。义学沙门。屙屎见解。更若道乾坤俱坐断。大地绝行踪。凤萦金网。拟趋霄汉以何期。毕竟作么生是此人安立处头戴华巾离少室。手携席帽出长安。(且缓缓)因脾泄。问众。山僧连日紧闭方丈门。为甚么屙犹不止。洽侍者云。虽行摩竭令。全露少林春。(别云和尚须忌口。伊若道你与我个忌口方呢但云某甲药重恐和尚不堪伊若更道取药我看即便出去)师深喜之　一晚同众坐香。指面前露柱云。者个碍塞杀我。倩你们为我拈却。众下语。皆不契。师代云某甲今日困　众僧侍立次。师蓦拈拄杖卓一下云。你等合吃山僧手中拄杖。一僧出作礼云。过在甚么处。师云。也太可怜生。俱无对。乃代云和尚得与么老婆心切　又众侍次。有僧礼拜。师问众云。他礼拜。我合掌。成得甚么道理。无对代云得人一牛还人一马　一日拈扇子问众云。还有要腊月扇子底么。无对。代云。某甲用他不着。又云。祇是者个扇子。因甚六月用得他着。如今用他不着。众下语。皆不契。师代云。争怪得某甲　供龙池次。问众曰。今日设斋供养龙池和尚。且道龙池和尚还来也无。无对。代云。某甲装香。和尚礼拜。又云。赖有和尚证明　火头礼拜。师因问。你火作么生烧。无对。代云。冷灶着把。热灶着把　一晚举庞居士访大梅常。问久向大梅。未审梅子熟也未。常曰。熟也。你向甚么处下口。士曰。百杂碎。常伸手曰。还我核子来。当时居士无语。今夜得闲没事。敢烦大众代答一语。贵塞大梅口。且为庞公出气。悟侍者云。已扬下粪埽堆头了也。师深肯之　举天钵元。因僧问如何是禅。元云。入笼入槛。僧拊掌。元云。跳得出是好手。僧拟议。元云了。代云。和尚在里许来多少时(别云。着甚死急)　举元沙因文桶头下山。沙问几时归。曰得三五日。沙曰。归时有无底桶将一担来。文无对。(莲代云还少么)代云。不辞将来。恐和尚用他不着　举古者道。无手人能行拳。无舌人解言语。忽然无手人打无舌人。无舌人道个甚么。僧云。我尝於此切。师不肯。代云。阿[口*耶]阿[口*耶]　师问僧。从那里来。云山西来。师云。你来时过太行山不。云不曾。师云。怎么到得者里。无语　僧问和尚门庭高峻。弟子未敢造次。愿垂方便。师云。我门庭有多少高。僧拟议。师云。者门外汉　问弟子愚痴。如何见得本来面目去。师云。见得底不是你本来面目。僧礼拜。师云。你还觉顶门重么。僧拟议。师喝出　王通相持高峰六问。乞师置答。师接得云。此乃高峰置得底。你既将他问来问。何不与他同来。士无语。(莲代云某甲是他专使)师直打出　众侍立次。师以拄杖撺面前云。道道。一僧喝了出。师云。一钓便上。一僧云。觌面相呈。师云。错认定盘星。一僧拾来安旧处。师云。者僧倒伶俐。僧礼拜退出。至晚。师唤其僧至室中问。据你适来做处。不道无见。你那里得者三昧来。僧拟议。(代与一掌)师云。元来掠虚在。劈脊打出　僧参。人事件件数云。此是金华底。供养和尚。师蓦竖拳云。且道者个是那里底。僧拟议。师云。且坐吃茶。少闲。僧进云。和尚除此外还有么。师擿下拄杖。僧拾安旧处。(颠倒汉)师便掌　穿山僧参。师问山重重水重重。你穿那个山来。僧云。某甲不会。乞和尚指示。师打云与你直头穿却　问如何是某甲安身立命处。师云。三条椽下。七尺单前。僧云。死了烧了。又向甚么处安立。师云却好　僧呈偈。师征云。当头一棒即不问。如何是你永无疑处。僧喝。师云。好喝。复演一出看。僧弹指。师云。再演一出看。僧顿足。师云。不妨更演一出看。僧无语。师直打趁出　问弟子行行。可了得生死不。师云。你行底是甚么行。僧云。推砻蹋碓。师云。你还知碓嘴生花么。僧无语。师云。恁么却了生死不得　师一晚至僧堂云。还有开得只眼底么。试出来通个消息看。一僧便出作礼。师打云。早被我擦沙在你眼里了也(代僧进语云。不是某甲。洎被和尚钝置)　问如何是诸佛出身处。师拈棒便打。僧礼拜。师云。还出得身也未。僧无语(代云若出得。和尚还有拈棒分也无)　僧参。师问高驾何来。云徽州来。师云。来时过钱塘江么。云过。师云。钱塘江水深多少。僧拟议。师喝出　师出方丈次。僧问如何是天童境。师云。无你跕立处。如何是境中人。师与一掌云还见么。如何是人中意。师推开云。速退速退。妨我东行西行　师一晚入堂大叫云。适来阑中不见了牛。普请大众把火上山寻牛去。众愕然。一僧才出。师便低头归方丈(亏他逃走得快。若被此僧蓦鼻扭住。痛拳一顿成何体面)　问诸缘并尽。一念不生。还了得生死么。师云。不得。云作么生了得。师云。生也生也　有二僧至室中。问如何是某甲本来面目。师掀髯云。几时不剃。须较长了次僧复问。如何是某甲本来面目。师云。砖瓦土块　僧参。师问那里来。云河南。师云。我不问河南。问你那里来。僧拟议。(代云和尚若不问某甲实从河南来)师揖坐。僧乃问。达磨西来意旨如何。师云。你从河南来(续云拟谩老僧那)　一日举倩女离魂话问众。两女合为一媳妇。祇如未合已前。且道那个是真倩女。有一化士出众云。随身处处安。(别云瞒和尚去也)师休去。至次日粥罢。命士近前。今日有四人居士。从永嘉来。道你卖却常住三包米。你好好依实供通着。士愕然。师云。不劳再勘。拈棒趁退　师问僧。师子窟中无异兽。你是狐狼野干。来者里作么。僧拟进语。师云咦。早见臊气熏人无语。(代云恰是)师喝退。又问一僧。你还梦见临济大师么。僧云。某甲五年前不作是梦矣。(代云和尚醒也未)师云。恁么则衲衣在空闲。假名阿练若去也。僧拟议。师便打。又如前问一僧。僧趋前云。今日亲见和尚。师云。你道山僧生缘甚么处。僧云。札。师云。临济大师来也。僧拟议。师云。元来不是。连棒打出。又问一僧。你甚么处安单。僧云。前堂左边。师云。你枕子昨夜被人移过东海新罗去也。(代僧疾与一掌云在者里)因甚向琉球国里东摸西摸。无语。师喝退　问如何是同生不同死。师云。白首如新。如何是同死不同生。师云。倾盖如故。如何是同生复同死。师云。伯牙与子期。不是闲相识。如何是生死俱不同。师云。君向潇湘我向秦。僧礼拜云。向后作么生。师便打　问如何是承言者丧。滞句者迷。师云。不快漆桶。更是阿谁。僧拟议。师云。承言者丧。滞句者迷　问达磨西来。因甚不立文字。师云。问取达磨。云还许学人说道理也无。师云。许。云金屑虽贵。落眼成翳。师云。若是达磨眼睛。着得几百亿须弥山　俗士问。弟子终日在梦。何时得醒。师云。我者里惺亦着不得。梦自何来。云争奈即今见梦何。师与一推云惺惺着　问问着便打。是何道理。师云。你且礼拜着。僧礼拜。师曰。是何道理　僧参。师问那里来。云佛日来。师云。春日温。夏日热。且道佛日如何。僧拟议。(代僧呵呵云。某甲有个颂子。待问汝颂云何。便与一掌)师便喝僧参。师问那里来。云宜兴来。师云。长桥下蛟。周处斩后。近日如何。僧罔措。(莲代云某甲收得剑在此)师笑云。参堂去问冬至一阳生。因甚天道愈寒。师云。活人须用杀人刀。大用见前。不存轨则。为甚方木不透圜窍。师云。白雪阳春和者希。相看两不厌。只有敬亭山。且道敬亭山具甚么眼。师云。万古常青碧。毒鼓当轩。击者为甚么不死师云。因渠置得　一晚问众。临济德山是佛祖儿孙。因甚么佛来也打。祖来也打。一僧云。铁牛撞破祖师机。师喝退。一僧云。大用现前无佛祖。师云。你带累临济德山入地狱作么。连棒打趁归方丈。一僧随入云。知恩报恩。师摇手云。不是不是。僧礼拜云。请和尚代语。师拱手云。莫怪空疎。伏惟珍重。僧云。那拂袖便出。师休去。至来朝袖金十两。诣僧堂前。白众云。山僧生平伏善。盖为知得利害。不见前百丈错祇对一僧话。五百生堕野狐身。(愈贼愈丑大慈大悲)昨晚山僧室中亦偶错下一转语。致某甲上座简点。一夜不安。乃出金云。将此办斋。对众忏悔。就今告退院子。复指座云。便请某甲上座。坐者曲录木床。僧愕然。(代踢倒便行)师云。那。元来元来。又无语。师便掌。乃据座告众云。恁么则大须审谛。你还知么。祖师门下。会与不会。总须丧身失命。自后不得草草悤悤　师晚号梦隐道人。乞归金粟。投老於会稽化鹿山之阳明洞天。乃自相山择吉兆。塔於黄龙峰下康熙甲寅六月二十七日示寂。世寿七十九。着有九会录行世。
