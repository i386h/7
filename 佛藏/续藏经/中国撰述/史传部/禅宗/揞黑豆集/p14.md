<!-- { "loadSidebar": true } -->
　　萧山董氏子。年七岁。从诸父比邱昙芳於富阳法门院。十九剃发。受具戒。学律於灵芝。会行丞相府饭僧。中峰适在座。遥见师。呼而问曰。汝日用如何。师曰。念佛。峰曰。佛今何在。师拟议。峰厉声叱之。师作礼。求示法要。峰以狗子无佛性话授之。缚茅灵隐。胁不沾席者三年。一日闻雀声有省。亟往见峰。峰复叱之。师愤然归。夜静忽鼠翻猫食器。堕地作声。恍然开悟。复往质峰。峰曰。赵州何故云无。师曰。鼠餐猫饭。峰曰。未也。师曰饭器破矣。峰曰。破后如何。师曰。筑碎方甓。峰乃微笑。嘱曰。善自护持。时节若至。其理自彰。师受嘱。隐天龙之东庵。笑隐主中竺。力荐起之。宣政院脱欢。亦遣使见迫。师皆不诺。居无何。诸山争相劝请。师度不为时所容。遂杖锡踰涛江。东至义乌之伏龙山。山如青莲华。乃卓锡岩际曰。山有水。吾将止焉。俄山泉溢出。作白乳色。师遂依大树以居。时泰定丁卯十月也。初山有禅寺。名圣寿。久荒废。师入山。乡民咸梦异僧来。遂相率为伐木构精庐。寻因旧号。成大伽蓝。朝廷三遣重臣降香。锡号佛慧圆鉴普济禅师。并赐金襕法衣　僧问如何是祖师西来意。师曰。野马入牛栏　问如何是佛。师曰。今日好雨。曰如何是道。师曰。此去义乌不远。(钝置煞人)　问如何是宾中宾。师曰。当胸叉手问他人。曰如何是宾中主。师曰。堂上坐来日正午。曰如何是主中宾。师曰。有时欢喜有时瞋。曰如何是主中主。师曰。横按镆铘无佛祖(但总答云猫)　问如何是露地白牛。师曰。草里卧。曰甚么人骑得。师曰。无髭须胡子。曰三身中那身说法。师曰。卖油婆子水梳头。曰德山棒。临济喝。意旨如何。师曰。恶人先做大　问如何是和尚家风。师曰。无力竖拳头(连臂堕落也)　问达磨面壁。意旨如何。师曰。有口开不得(舌头已拖地)　问浩浩尘中。如何辨主。师举拳示之。(莫钝置)曰辨后如何。师曰。你主在甚么处　问释迦弥勒。犹是他奴。未审他是阿谁。师曰。粪扫堆头破苕帚。曰学人不会。师曰。问取净头(问取簸箕)　上堂。僧问如何是第一句。师曰。有口如哑。曰如何是第二句。师曰。有眼如盲。曰如何是第三句。师曰。棒折也未放你在。乃掷下拂子曰。此是老僧第二句。如何是第一句。便下座　上堂。僧问如何是夺人不夺境。师曰。日照山河影动摇。曰如何是夺境不夺人。师曰。背水阵圆增勇健。曰如何是人境俱夺。师曰。任是锋刀常坦坦。假饶毒药也闲闲。曰如何是人境俱不夺。师曰。野老不知尧舜力冬冬打鼓祭江神。僧礼拜。师曰。有麝自然香。何用当风立。乃曰。转山河国土归自己则易转。自己归山河国土则难。拈了也。父母未生前道将一句来(道了也。拈出看)　示众。今朝初一。上殿已毕。喝啰怛那。西方日出(今朝初一。上殿已毕。一字入公门。九牛拔不出)　示众。举德山托钵因缘。拈曰。末后句子。德山岩头雪峰总跳不出。乃喝一喝曰。大丈夫当作真王。何以假为　示众良久曰。大众会么。会则事同一家。不会则万别千差。临济道。我在黄檗吃六十痛棒。如蒿枝拂相似。如今更思量一顿。谁为下手。时有僧出曰。某甲下手。济度杖於僧。僧拟接。济便打。看他的的显示者些子。无你近傍处。岂常情所能测。老僧寻常痛口骂你。痛棒打你。你不作无明会。便作佛法会。又何曾梦见我先祖门风。所以古人云。临济之道。将坠於地。痛哉。正与么时。合作么生。超群须是英灵汉。敌胜还他师子儿　示众傅大士曰。夜夜抱佛眠。朝朝还共起。起坐镇相随。语默同居止。分毫不相离。如形影相似。欲识佛去处。只者语声是。元沙曰。大小傅大士祇认得个昭昭灵灵。洞山聪曰。且道衲僧家日里还曾睡也无。保宁勇曰。要眠时即眠。要起时即起。水洗面皮光。啜茶湿却[此/束]。大海红尘生。平地波涛起。呵呵阿呵呵。哩哩哩啰哩。三尊宿大似徐六担板。傅大士又俗气不除。若论向上宗乘。总欠悟在。且道无明具甚么眼目。不见道。直须挥剑。若不挥剑。渔父栖巢(切实指示。不用窠臼语佳则佳矣。敢问大众剑在甚么处。莫孤负好)　示众。举琅琊觉有句无句。如藤倚树。树倒藤枯。好一堆烂柴。大慧曰。作贼人心虚。虽然如是。恩大难酬。师曰。一人作佛法商量。一人作世谛流布。捡点将来。总欠悟在。无明见处。也要诸人共知。有句无句。如藤倚树。树倒藤枯。响　示众。江月照。松风吹。面面青山展笑眉。经有经师。论有论师。莫怪老僧无法说。劳汝诸人立片时(面皮厚多少)　示众。一喝分宾主。照用一时行。要会个中意。日午打三更。诸禅德。与么说话。四棱塌地了也。乃喝一喝曰。且道是宾是主。是照是用。又喝一喝曰。只者是宾。只者是主。只者是照。只者是用。又喝一喝曰。且不是宾。且不是主。且不是照。且不是用。是个甚么。又喝一喝曰进前求解会。特地斩精灵(费尽娘生气力要且没交涉)　示众。龙门水急。一句截流。茅屋风高。千山起浪。三世诸佛。望风结舌。六代祖师。斫额有分。天下老和尚。仰羡不及。是汝诸人到者里。作么生与无明相见。蓦拈拄杖曰。与么与么。人境俱夺。不与么不与么。照用同时。卓一下曰龙生金凤子。冲破碧瑠璃。喝一喝　示众。世尊拈华。眼里撒沙。迦叶微笑。全身落草。达磨面壁。皇天苦屈。二祖安心。老鼠居金。德山行棒。莽莽荡荡。临济下喝。吃盐止渴。沩山水牯。泥里洗土。仰山插锹。性命难逃。俱胝竖指。是何道理。雪峰辊球。老不知羞。石巩张弓。诳呼盲聋。赵州勘婆。大有誵讹。元沙未彻。话作两橛。者一队不唧[口*留]老冻侬。生前卤莽。死后颟顸。罪犯弥天。髑髅徧野。无明忍俊不禁。与渠一坑埋却。拈拄杖卓一下曰。直得十方世界。风凛凛地。法堂前何止草深一丈。汝诸人向甚么处出气。良久曰。拟心凑泊。二铁围山。放之自然。七穿八穴。复卓一下(出尽别人丑自羞遮不得。心圆今日忍俊不禁。待欲上前相救。乃云。休休)　客至上堂。披衣登法座。道者是高僧。将谓多奇特。元来百不能。西风吹细雨。落叶满空庭。有客来相访。青山自送迎　日本国请法衣上堂。举石门聪曰。西天二十八祖。尽得传衣付法。东土六祖之后。得道者多。只传其法。不传其衣。无明则不然。衣以表法。故谓之法衣。人能宏道。故谓之法身。无处不徧。无处不明。故谓之法眼。高峰老祖法衣一顶。今日对众请与高丽国金刚山供养去也。幻住先师法衣一顶。我得来三十年矣。如今大拙首座。又要请归供养。虽然如是。从上诸祖。各各有三十棒分。无明亦有三十棒分。众中莫有下得者般毒手者么。有则出来。如无。他时后日。不得向背地里叫苦叫屈。击拂下座(大似作贼人自首。争奈事主不鉴)　至正丁酉六月十四日。示微疾。沐浴更衣。集众说偈曰。平生饶舌。今日败阙。一句轰天。正法眼灭。奄然而逝(平生败阙。今日遮羞。正法眼灭。临济出头)师世寿七十四。僧腊五十六。弟子用陶龛。奉全身[疗-(日/小)+土]於青松庵。谥佛慧鉴禅师。

　　苏州府师子林天如惟则禅师

