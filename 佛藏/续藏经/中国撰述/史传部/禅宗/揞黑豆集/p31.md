<!-- { "loadSidebar": true } -->
　　蓉城杨氏子。童子时。一长者令诸晚学。各闭目一回。反观念起。众童子各言起念毕。师良久云。某甲反观。无念可得(彼时长者若疾与一掌。桶底脱也未可知)　参天隐修和尚於磬山。命充侍司。随堂坐香。一夕未开静。即进方丈。修见云。今日香完何早。师云。自是我不去坐香。修云。见甚道理不去坐。师云。即今亦无不坐。修蓦拈案上石屋录问云。者个是甚么。(着贼也)师云。却请和尚道。(跕起来了)修云。你不道。教老僧道。(见他跕起便抽踏板)师云。情知和尚不敢道。(跌倒了)修云。石屋录我为甚不敢道。(贼贼)师云。随他去也。(被贼杀了)修云。赃诬老僧。(杀了人。还要问死者底罪。恶毒)师者里透不过。直得大泪如雨。一晚目不交睫。立修单侧。竟忘入寮。至五鼓。修呼云。不用急。我为你举则古话。当初有个庞居士。初见人时。也似你一般。孤孤迥迥。开口便问人。不与万法为侣者是谁。马祖当时为甚踏向前一步云。待法一口吸尽西江水。即与汝道。师云。某有一颂。修云。汝颂云何。师呈颂云。不侣万法的为谁。谁亦不立始亲渠。有意驰求转暌隔。无心识得不相违。修云。不问你不侣万法。要你会一口吸尽西江水。师於言下大悟。乃拂袖而出。自后凡有征诘。皆当机不让。修深肯之　师掩关蓉城江干。修迁武康报恩。连书促师云。老僧在报恩。精神日不如前。当知我必不久人世。得书即来。有最要语分付。师得书。破关诣修。不作礼。近前叉手云。狂儿国土。父不容过。者个峰头。还是老汉住处么。修云。你且跕下脚与你道。师蓦掀倒香案而出。修高声云。将拄杖来。师遥应云。剑去久矣。次日修上堂。维那拟白椎。师喝住云。待我问了话白椎。便问云。昔日大唐国里无禅师。而今国里还有么。修拈拄杖作打势云。看棒。师便喝。修亦喝。师复喝一喝。转身云。不是狂儿多意气。祇因曾透上头关。便出。修喝一喝。师亦喝。遥闻维那重白椎。师乃高声云。叹死气　宜兴众檀越入磬山。请老和尚小参。尚蓦竖拄杖云。大众。急着眼看。卓一下云。天得之以覆育。地得之以生成。君王得之。恩被万物。群臣得之。报国佑民。且道衲僧家得之。又如何施设。师时侍侧。蓦掀倒香案云。截断天下人舌头。便出堂。尚掷下拄杖。擎两手作修罗势。振威一喝。便下座。顾视两旁。一众失色。尚复转身。召云大众。便归方丈。师随后礼拜云。适来触怒和尚。尚云。好与三十拄杖。随声拈棒。师迎上掌云。即今便打。说甚好与。尚亦打。师约住拄杖。尚注视。师即耸拄杖云。须还者老汉始得。竟休去。尚掷下拄杖。大众作礼。至晚尚与玉峰洪师。焚香对坐。唤师云。今夜洪师叔在此。为汝证明。我且问你。譬如大将出征。自家副将。可好冲阵底。(更与一掌)师云。和尚作者个语话。掉臂竟退。尚笑呼曰。来。老僧亦要说些老婆禅。峰云。他骤然一来。四众无不惊张底。师兄下了座。都还照顾不来。不出礼送。尚云。当初黄檗起来打维那。我今日转身召大众。你道是同是别。峰唯唯。尚乃谓师云。你一向要坐关。我今许你也。翌日。侍尚饭毕。拟收碗出。尚举拂子语师云。此拂收放自繇。随处用得。特付与你。师收碗竟出。尚乃悬拂禅床角。师后有出山意。乃白尚云。某他去结庐。求赐一扁。尚大书报恩堂三字与之。师复作礼云。昔者师执龟毛拂谓某云。此拂收放自由。随处用得。特付与你。某时放之公所。一任大众观瞻。今思事无一向。作偈收之。尚云。偈聻。师拈拂便打。尚笑云。儿大欺爷。声未绝。师云。不劳赞和。连打两拂而退　报恩库房有二猫。师携至方丈。问老和尚云。那一个好。(劈头打出)尚指左手底云。者个好。(知而故犯)师蓦掷下而去。(还我真面目。便得大便宜)二猫皆几死。尚问旁人云。死了耶。(知而故问)移时师复入。(不了事汉。好与三十棒)尚云。你又来。乃趁出。师云。老汉真个无杀心。至后尚出。猫犹在地。师入。更与一踏。猫乱辊。(杀人须见血)尚赶进。(贼过后张弓)师已从别路出。尚拈棒直趁至门外打。(且作死马医)众皆集。师转身云。和尚也挣命。尚便打。(不奈船何只打戽斗)师约住作掌势。尚复抽杖打。师拗折拄杖。(用不着者条断贯索)掷地归寮。尚复至寮外高声云。(重宣此义)你不知鼠底害。只欲行祖师门下事。(诬人之罪以罪加之)师云。说甚么祖师不祖师。尚云。与么为甚踏杀猫。(吃屎见解)师云。和尚作者个说话。入地狱如箭射。(真真不通忏悔者矣)尚低头入方丈。至晚特特小参。(为人须为彻)举前因缘至低头入方丈处云。老僧到者里。(罪深孽重)性命几合不存。众中有人代得一转语。相救老僧么。箬庵禅师出众云。(又是一个入泥入水不惜性命底)大众。和尚今日普请。拂袖出。(从空伸出拏云手。提起天罗地网人。虽然如此。也只救得一半)尚云。过去了也。师亦厉声云。箭去西天十万里。犹在大明国里拟议。便退。尚卓拄杖云。虽然如是。不因渔父力。争得见波涛。一僧惊倒欲遁去。师乃呵呵大笑(箬庵救取一半。心圆今日也救取一半。举了拈拄杖卓一卓。召大众云。休懊恼。直下回头莫更讨。复卓一卓。系以颂曰。插标卖首者。带水复拖泥。磨洗人间剑。霜锋的未亏)　住报恩上堂。拈拄杖曰。奇特因缘。须奇特人拈出。惊群句子。於惊群处举扬。今日既遇奇特人。有奇特缘。真是惊群处。举惊群句。且道惊群句作么生举。蓦召大众曰。吴中石佛大(可谓雷声浩大。雨点全无)　示众。举道吾每执木剑因缘云。吠虚逐块韩卢。咬着半醒半醉汉子。终不免大家草里辊。道吾若於者僧才欲取剑。便一脚踏翻。傥其知非。不惟令彼顿易皮毛。自亦头正尾正。那堪不示本分草料。木剑竟成戏具　示众。透脱末后牢关。云庵正骂。洞达历祖纲宗。妙喜犹呵。汝等诸人趣向者个法门。大须仔细。前溪水急鱼行涩。后岭风高鸟泊难(近来佛法不如此。前溪水缓鱼行驶。后岭风低鸟泊多)　示众。举殃崛摩罗产难因缘云。且道世尊者两语。是个甚么道理。得恁么灵验。救得人家产难。蓦喝一喝云。莫做梦。山僧为汝诸人说个譬喻。恰似人来买生姜。世尊乃与他一大把人参。其时将去。竟作生姜受用。带累人乱咬嚼。吞了吐不得。吐了吞不得。如今者里有不乱咬嚼底出来。山僧与汝三十拄杖。何故。世尊当年折本。山僧今日与他上利(拈云。争奈世尊当年无本可折。致令心圆今日有利难上)　示众。举唐州大乘遵禅师上堂云。上来又不问。下去又不疑。不知是不是。是即也大奇。师云。其时无量大众。一时成道(别云。上来只管问。下去只管疑。虽然都不是。不是也大奇。拟教无量大众。甚处成道)　师问僧。树凋叶落时如何。僧云。不隔一丝毫。(莲别云。青皮光棍打秋风。圆呵呵云。今日不宴客)师云。机不离位。堕在毒海。僧喝。师便打　居士问。明知日用不离者个。为甚么道不得。师云。知之一字。众祸之门　僧问。昔日高祖道。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。意旨如何。师曰。好儿终不使爷钱　示众。山僧说得一篇好佛法。悬在雨花桥上。大众各自看取。良久曰。伯乐曾三顾。千金谁解增。赠君君不纳。完璧倚枯藤　示众。举世尊才生下。一手指天。一手指地。周行七步。目顾四方。云天上天下。惟我独尊。云门偃云。我当时若见。一棒打杀与狗子吃。贵图天下太平。雪窦显云。便与掀倒禅床。琅琊觉云。云门可谓将此身心奉尘剎。是则名为报佛恩。天童华云。云门此语虽行。未免落他陷阱。黄面老子末上卖俏。正是依草附木。二俱不了。以左手拍禅床云。过者边着。汝诸人还知明果落处么。珊瑚枕上两行泪。半是思君半恨君。师云。激扬酬唱。须是其人。高山流水。老释迦何期得知音於异世。云门如九转灵丹。若非雪窦琅琊。谁能着价。然而一椎百当。须还应庵好手。古人评书云。如华岳三峰。卓立参昴。虽造化之垆锤。不自知其妙也。此言虽俗。可以喻道　示众。举雪峰一日普请。自负一束藤。路逢一僧。峰便抛下。僧方拟取。峰便踏倒。归举似长生。乃云。我今日踏者僧快。生云。和尚替者僧入涅盘堂始得。峰便休去。师於峰便抛下。代僧便就藤边卧。又於便踏倒下。代僧云。好心不得好报　有僧自负久参。无明重。师鸣鼓集众示云。你无明从自负来。我且问你。尽大地是个火坑。得何三昧不被烧却。(代掀倒禅床便行)进云。何处不称尊。师云。者样逐块。何得放肆。痛与十棒。掷棒令别下语。僧进云。通身在里许。师蓦拈棒。僧无语。师云。头破作七分。僧又无语。师云。你者钝汉。与人争竞闲气作么。於山僧蓦拈棒。别下语来。僧无语。师打云。者里何不道夺却棒打和尚。莫言不道。汝既不能。我便放过一着。你向头破作七分下一语来。僧又无语。师云。者钝汉。放肆作么。死於机下。正是死汉。乃问旁僧云。者僧犯何约。进云。破口约。乃焚衣摈出　举森首座立僧。小参。师拈拄杖云。山僧有时一句子。在诸人日用中。诸人若向日用处会。未免触途成滞。山僧有时一句子。无你诸人用心处。诸人若向无用心处会。未免当面蹉却。山僧有时一句子。八角磨盘空里走。诸人若作八角磨盘空里走会。转见白云万里。所以道。一句中具三元。一元中具三要。有权有实。有照有用。千日并照。不足喻其明。千雷并吼。不足喻其威。第一句中荐得。方可与佛祖为师。且道如何是第一句。卓拄杖云。问取堂中森首座　小参。师云。赵州勘婆子。婆子烧庵。岩头末后句。者三则语。都道是淆讹公案。料掉没交涉。淆讹在人。公案有何淆讹。又道是向上关。出格机。道听涂说。识甚好恶。山僧不惜眉毛。如实告报诸方。者三个老古锥。一人祇做得个筋节巡照。一人祇做得个奢遮铺堂。一人祇做得个伶俐行者。用得者三个执事底。任你住丛林。住静室。在在高卧羲皇。若用不得者三个执事。则便是流俗长者。碌碌一生。他时衔铁负鞍。莫言无人道过。卓拄杖云。剑为不平离宝匣。药因救病出金瓶。问为甚要者个巡照。师云。篱门倩谁关。进云。为甚要者个铺堂。师云。饭后浓斟一盏茶。须是恁么。进云。为甚要者个行者。师云。倾溺壶。执浴巾。少他不得(和尚被他三个使了也)　晚参。僧问面目现在。为甚摸索不着。师云。你为甚么妆呆。师语未竟。僧喝。便行。师云。你为甚么又妆伶俐。僧无语。师召出。责令进语。进云。和尚莫瞒盰。师连夜趁出　初秋檀越请小参。问有中说无。无中说有。不从外有。不从内得。作么生荐取。师云。西江竖立。庐山倒卓。师乃云。一夏来。不肯用心底三十棒。肯用心底也三十棒。有见处底也三十棒。无见处底也三十棒。久亲近底也三十棒。不久亲近底也三十棒。卓拄杖召众云。常将折筯搅沧溟。要汝鱼龙知性命(和尚棒折也)　早参。师云。昨夜六僧参。内一未受戒。老僧问云。头脑相似。为甚有搭衣底。有不搭衣底。或云。来路不同。或云。出处有异。皆不契老僧意。大众代一语看。(代云谢和尚重重相为)良久。师乃云。学者於寻常事事看得容易。被人拶着。每去不得。还知么。只为分明极。翻令所得迟　晚参。师云。屏却咽喉唇吻道将来。众拟议。师便喝。一僧云。和尚何得知而故犯。师云。将谓停囚长智。一僧指露柱云。者汉死中得活。师云。已放过。众作礼退　峰顶掩室。蘧夫一自竹林来关前作礼云。久慕和尚。特来作礼。恭惟起居万福。师云。山路崎岖。远陟不易。一又作礼。师云。尽大地是个火坑。得何三昧。不被烧却。一提坐具画○相。师指东偏云。吃茶去　僧举问。稳坐家堂。主人公因甚不识。师云。幸是大人。(别云。你坐了我与你道)进云。掀翻大海。掴碎须弥。平地上因甚抬脚不起。师云。曾问几人来。(别云。过者边来)进云。眼光烁破四天下。自己眉毛落尽。因甚不见。师随声便喝　僧参。师便喝。僧亦喝。师云。我喝你亦喝。僧无语。(代云。自诬诬人)师叱出　僧问。如何道廓然无圣。师云。烁破面皮。(别云。重言不当吃)进云。如何又道不识。师云。头正尾正(别云。土上加泥更一重)　僧问。无梦无想。无见无闻。主人公在甚处安身立命。师云。枕子扑落地。打破常住砖　僧问。无梦无想。无见无闻。主人公在甚处。师云。高声问将来。(别云看你梦想)进云。恁么则承师指示去也。师云。你不要哄我(代僧云。某甲惯行险道)　一僧礼拜。师以书示云。者是甚么。进云。书。师云。入地狱如箭射。僧拟议。(代云。某甲被和尚带累)师打云。更要第二杓　僧才入。师云。我者里打得人头破脑裂。你又来作甚么。僧礼拜。(恰似)师云。今日却被者浙子钝置一场。进云。如何得独脱无依去。(元来不是)师以扇掩面云。猫　问僧。为甚道得也打。道不得也打。僧无语。师云。何不道学人争敢见大人过。(别云。何不道和尚更吃三十棒始得。莲别云。何不道和尚也是无奈)　众僧参。师问髑髅粉碎时如何。一僧云。大地血淋淋。(别云。为甚么)师云。老大年纪。说出死句。一僧云。脑后眉毛透梵天。师云。别道将来。进云。礼拜有分。师云。未吃得棒在。一僧云。山河大地。一口吞却。师打云。争奈拄杖子何。僧无语。师曰。学语之流。次日众参。师问如前。一云。腥气逼人。一云。烁破乾坤。一云。天下太平。一云。鲜血遍地。师云。我每说老婆禅道。机不离位。堕在毒海。如何闻若不闻。众僧请语。师云。髑髅粉碎识乾坤。到此自然生方便。一僧礼拜云。某甲小出大遇。师云。者汉又走到棒下来。(无量慈悲舌头拖地)一僧礼拜云。恩大难酬。(未知恩在)师云。你与他作伴。一僧问。不展旗枪。如何得胜。师云。汝等辊藤牌三日也。进云。弓折箭尽时如何。师云。待你到者时节。(惟人自肯乃方亲)僧礼拜云。战马休缰兵气尽。野老讴歌乐太平。(念言语汉)师云。万人坑里唱高歌　僧参。师顾视之。僧无语。(莲代云。和尚见个甚么。圆代云。某甲不是者个人)师打出　僧参。作礼起。师便打出(代掀倒禅床)　众僧参。师云。你们信得各各是佛么。一僧云。来亲近和尚。(莲别云。谢和尚授记)师云。为甚屈尊就卑。无语。(莲代云。癞儿牵伴)　师问洞悟源。婆子送钱与赵州请转藏经。赵州下禅床行一转。因甚便道转藏经已竟。进云。连者一转也不消得。师云。有施主送钱与你请转藏经。你作么生。进云。未送钱来已为他转却了也。师云。施主道祇转得半藏。你又作么生。进云。但道你祇会得半藏。师云。放汝三十棒(赏罚分明)　山行次。师指路侧石问僧。将者块石与你作点心。进云。与和尚同吃。师云。你莫嫌残。一僧面麻。师问。你脸得恁么光。无语。自代云。非师不委　僧问。即今开口底。莫便是某主人公。师云。切忌认驴鞍鞒作阿爷下颔。进云。家无二主。师云。者认贼作主汉。连棒打出　众欲坐七。师不许。迟两日。师入堂云。前日你们说欲打七。累我疑了两日。今请大众自说看。有甚事要打七。僧出作礼。(别云。和尚何得无事生事)师便与一踏。归方丈掩上门　师在古山禅院。因侍者还山。自持裹脚布往洗。一僧迎拜。求开示。师云。洗裹脚去。僧接得喜跃而去。师大笑。僧洗净持纳。师云。会么。僧云。是教学人除垢污。(别云。是教学人洗裹脚)师云。汝只会洗裹脚(代云。谢和尚证明)　僧号无字。师问旁僧云。如何号无字。进云。因参无字。故以为号。师笑云。参乾矢橛时如何(代进语云。和尚要勘某甲那)　僧作礼。师竖起拳。进云。杲日一轮当午照。不劳钟鼓报新晴。师蓦入寝室。侍者云。和尚面赤不如语直。师云。你出得甚么语。进云。但向道刺汝眼那。(代僧进语云。者老汉更簧惑人在)师云。你语胜我。者作礼。师蓦休去　僧问。如何是有拄杖子与你拄杖子。师云。别人争不得。(别云。不增一毫)进云。如何是无拄杖子夺却你拄杖子。师云。你侬怪不得(别云。不减一毫)　师问白车。黑豆未生芽时如何。进云。叶徧十方。师云。已生后如何。进云。寂寂地。(别云。颗颗圆)师云。生与未生相去几何。进云。一串穿却。(别云。莫着斗量)师便喝。车礼拜　问僧。刮去髓。存个甚么。进云。彻体风流。(莲别云。抛下刮刀)师云。脱下衲衣痛与一顿　师举云门拈扇子[跳-兆+孛]跳上三十三天筑着帝释鼻孔。东海鲤鱼打一棒。雨似盆倾。征僧云。是何意旨。僧答不契。连棒打出。茶次。命彦远居士答。远出位跪高声云。青天老爷在上。小的所供是实。师颔之　僧参。便喝。师云。得恁么伶俐。僧拟进语。(代云。是和尚伶俐。是学人伶俐。待伊拟答。拍掌一下便出)师呵云。鸡栖凤巢。非其同类。出去。师令客司於得恁么伶俐下代语。进云。作家宗师。天然有在。师云。何不道某甲到者里。却被和尚钝置　师在客寮举案头书云。达磨西来不立文字。为甚者里有两本语录。一客司云。不妨锦上铺华。师大笑。一客司云。和尚错下名言。师云。救得一半　僧参。师云。近前来。僧近前。师打出　一僧问。是法平等。无有高下。师打出。一僧才自称名。师亦打出。问旁僧。两僧与我相见不同。为甚一齐打出。僧无语。(代云。作贼人心虚)师亦打出　居士礼拜起。师云。居士为法而来。因甚见山僧不礼拜。士云。新参不会。师云。山僧眼花　菜头请益。师云。终日切菜。切着几个祖师头。进云。没有。(别云。除切菜外。请和尚道一句)师云。要眼睛做甚么。头拟议。师云。者瞎汉　师谓僧云。我有一方济世。大黄八两。水二碗。浓煎顿服。你肯吃么。进云。某甲无病。(别云。和尚先吃。某甲后吃)师云。再加四两。一居士作礼云。且喜医王出世。师云。服后何如。进云。作风作颠。师良久云。我不答是肯你不肯你。进云。待肯堪作甚么。师云。渣再煎。进云。请师珍重。师大笑　僧直领数僧求入室。值师睡次。师遂度鞋与侍者出示之。僧良久无语。(代云。祇者个亦不消得)师又顾旁僧云。钝置杀人。僧直代领三十棒。者复持鞋入。师云。你三十棒也少不得。者云。某甲亲承入室。师云。念汝辛苦　师问僧。面上要者鼻子作甚么。进云。少他不得。(别云。辨香臭)师云。为甚么少他不得。进云。和尚慈悲。师云。何不道为人也要有些孔窍　问僧。拈却鼻孔。成何面嘴。僧礼拜。师云。丑(别云俊)　问侍者。每命汝召众入室。忽遇个唤不动底。作么生。者答不契。师云。何不道某甲功不浪施(别云。省多少气力)　僧参。师顾视之。僧无语。师打出(此条重出)　居士问。照用即不问。如何是三元三要底意旨。师指老年居士云。他底年纪小。你底年纪大　郑州僧参。师云。郑州为甚出曹门。进云。不会。(莲代云。南山起云。北山下雨。圆云。徃徃如斯)师云。忘却来时路　众入室立次。师云各人与你一只眼。有云。和尚是大善知识。因甚为人头上安头。(别云。者老汉惯钝置人。便与一掌)师云。好心不得好报。僧礼拜。师云。何其前倨而后恭也　众入室。师云。我今日作个大施主。每人布施你一只眼。一僧云。和尚今日向紫罗帐里撒珍珠。师笑云。得恁识好恶(别云。逢人不得错举)　师在法堂前当路坐。众僧出堂。见师作礼。师问。去不得时如何。众拟议。(代上前踏倒便行)师拈竹篦便打。一僧云。也要和尚顶门具眼。师又打云。我只是盲锥瞎棒　问古人入门便棒。意旨如何。师云钝置人　师单上燕坐。侍者佛事回。整衣作礼。师拈数珠问云。唤者个作甚么。侍答不契。师自代云。某甲不曾人事。和尚何用免礼　众僧参。师拍案云。被人一拍粉碎时如何。一僧礼拜而立。师云。死。一僧展两手。师云。了。一僧作礼云。何幸如此。师云。尽力道只道得一半。进云。请和尚道。师云。父母所生口。终不为子道。一僧云。道过了也。一僧云。谢师指示。师云。尽力领话。也只领得一半。(莲代僧云。和尚看手痛)问僧。如何是叫不应底山谷。进云。今日被和尚叫着了。(别云诺)师便打僧问。如何是本分事。师曰管人家烟冲大小　僧问。挝鼓鸣钟。所为何事。师曰。换人眼睛　师问僧。元沙是汝虎话。你如何会。僧舒五指云。牙爪齐露。(画虎不成反类犬)师便打。复示偈云。生平不出岭。一语古今传。明眼人难会。君须向上看　师问僧。向父母未生前道将一句来。僧云。八角磨盘空里走。(别云。恶情悰)师指香盒云。者是甚么。僧拟议。师便打。僧无语。师云。真诚莫作小儿嬉　问行堂云。饭桶里多少达磨眼睛。堂罔措。问火头。三世诸佛向火焰里说法。还端的也未。头亦罔措。师指旁立一僧云。惟有者个师僧解答话。(他亦未在)便归方丈　园头问。和尚病好了么。师云。我从来不病。有何好不好。进云。某甲不能亲近得和尚(头语藏锋)师云。我日日在你园中(别云。我今日却到你)　师一日入库房。指团子问库头。吸尽西江即不问你。试吞却者个箩团子看。进云。吞却了也。师云。大众吃个甚么。头答不契。师自代云。乐则同欢　僧问。不与万法为侣底是谁。师云。桌子板凳(更须道始得。会么)　师从龙渊归。问侍司云。你十二时中。还见念起处么。进云。念头了不可得。更觅甚么起处。(莲别云。今日捉败和尚。息别云。某甲不闲。不欲祇对)师云。适来见一块石有九十九条缝　修殿公务作礼。师云。释迦老子向灰瓦上转大法轮。甚么人得闻。(欲得不招无间业。莫谤如来正法轮)众无语。师云。好生看取。壁侍司作礼云。请和尚答一转语。师云。问来。进云。闻底事作么生。(到处寻人屎橛咬。不是好狗)师云。逼塞虚空无缝殿。东西南北月轮红(说得道理好)　江上归。师问众云。大地无寸土。是甚么人境界。(甚么人不是者个境界)一僧进云。和尚家风。师云。如何大地无寸土。是山僧家风(莫搀行夺市)僧不能答。师代云。常州湖州杭州(苏州为甚么不道)　僧问。大地山河即不问。一毛头上事如何。师云。吞取七个八个。(别云。张家镊子用得)进云。不会。师云。吐却两个三个(别云。眼睛头鼻孔里)　僧问。如何是万法归一。师云。天圆地方。(别云。你去借个算盘来)进云。一归何处。师云。地方天圆(别云。不会大归除且学小九九)　僧问。百千法门。无量妙义。如何是第一义。师云。横七竖八(拈云。不是横七竖八)　问如何是本来面目。师举扇示云。不得唤作扇。僧礼拜。师云。伶俐衲僧(却似和尚伶俐)　问前不得后不得时。如何是出身处。师云。前去佛殿。后去东司。为甚不得(别云。莫进法堂)　问僧。父母未生前道来。僧以手外拱云。遍界不曾藏。师云。遍界不曾藏。因甚偏向那边。僧无语。(代云。又恁么去也)师云。何不道某甲指东画西　僧参。师云。承你远来。无可供养。将五间禅堂与你一口吞却。进云。大地无寸土。吞个甚么。师云。多少人恁么道。苕帚柄也要打三十　师问圆证堂寮主云。香炉几时成佛。进云。成佛久矣。师云。昨夜被虚空压碎。你还知么。僧拟议。师云。脱空妄语汉(亲言出亲口)　师云覆庵归。侍司中路接。师云。你来得迟。将前面远山与你作点心。侍拟议。(代云。恁么道。争消得某甲远接。拂袖便回)师以拄杖蓦面划一划云。再加一分嚫钱。进云。也不得将别人家物作人情。师云。不但嚫钱。点心也消受不起　客问。士大夫可学道乎。曰噫。难言之矣。士大夫不可学道乎。曰噫。是何言欤。客惊异曰。师半肯半不肯。何也。曰吾明语子。世之言道者不一教。子问道於我。岂非了生脱死。见性成佛之道乎。此道不可以有心得。不可以无心求。离娄无以用其明。师旷无以用其聪。公输子无以用其巧。宁武子无以用其愚。不能忘身。不可以学道。不能忘心。不可以学道。不能忘世。不可以学道。名不能忘。不可以学道。利不能忘。不可以学道。妻拏眷属不忘。不可以学道。家园事业不忘。不可以学道。知见不忘。不可以学道。记习不忘。不可以学道。喜有靠傍。不可以学道。贪易畏难。不可以学道。而士大夫果能如是乎。然而舜何人也。予何人也。况佛称两足尊。士大夫非福慧具有之人乎。倘把智慧不向他处唐丧。猛看破此身虚幻。一息不来。即便败坏。此身尚尔无可把捉。身外更有何可留恋。努力向天地未成。人物未立。自己身心亦无之前。一回证自广大性体。方知自性本自清净。本自具足。本自不生灭。自天子以至於庶人。无一不宜为。无一不可到。岂士大夫而云不可学道哉。客问何等士大夫易於学道。曰具足三事者。易於学道。何等三事。一知有三世。若不知有过现未来。则上者勉为圣贤而不高远。下者寻常修省尚未必能。况。可与言出世之道。二者知畏三世。知而不畏。与不知者相去无几。三者知了三世。畏而不了。终被三世之所笼络。所言知者。灼见性灭论之谬。眼见耳闻。多过现未来之感应。不可不信。今生所处之顺逆。由於前生所为之善恶。今生所为之善恶。关乎后生所处之顺逆。一当安分顺受。二当防微杜渐。何以云安分顺受。今生仁而夭。贞而厉。皆系前生之因。无可怨尤。今生富而贪。寿而忍。皆感后世之果。无可侥幸。如是知者。具有学道气分。所言畏者。猛念三际轮回。相续不断。一念之差。升沈顿异。且不独恶可畏。而善亦未足恃。纵今生修为尽美。安知来生处顺境而不迷乎。知此而不坐卧不安饮食无味者。未之有也。如是畏者。具有学道阶梯。所言了者。三世之妄。本於一迷。由前世迷自本性。认物为己。以四大为身。以对境而生者为心。增长妄想妄业。故感今生妄身妄世。今世复迷自本性。认物为己。不知四大虚假。心本无生。则现在复多妄想妄业。而成来世妄身妄世。若欣慕从上佛祖无量劫来。吃尽千辛万苦。觅得捷径底法门。教人於身心世界未有以前。识自本性。则便本自无生。何灭之有。现在尚不可得。何过去未来之有。方知也无人。也无物。十方世界海中沤。一切圣贤如电拂。然后不妨乘自愿轮。於无生死中示有生死。於无身世中示有身世。於无三际中示有三际。出没卷舒。如同梦幻。求如是了者。方可以学道。官问学道如何不蹉路。曰善哉斯问。世之不参涅盘堂里禅者。难乎其不蹉路矣。虽然。当今传法者徧界。方等行慈。不择净秽。开阐无遮。度诸疑谤。先进者以广接为心。后进者以易入为事。知名盛而实衰。辩名似而实非者。难道全无。敢谓罕有。吾言之。安足为人重。而可与子深言之也哉。客固请。曰如子之不以人废言。吾姑与子漫言之。学道欲无首越之燕之叹。第一须发心谛当。或志小见近。图作世间善人。只消读治世圣贤之书。行治世圣贤之事。或遵行如来权教法门。助其修省。亦有益无损。若欲究竟出世无上妙道。当颛为生死始得。颛为生死。则博闻强记如庆喜。一问十答如香严。百鸟衔华如牛头。千指绕座如夹山。尚须舍己从人。况降斯而下者乎。不为生死。必尚知见。此道不属知见。不为生死。必务功能。此道不属功能。不为生死。必慕豪放。此道不属豪放。一尚知见。务功能。慕豪放。则非愚即狂。成魔落外。善因而招恶果。多自不颛为生死学道者而成。岂不一蹉永蹉哉。第二须工夫谛当。既为生死发心学道。可不返躬自省。果能具大根器。一闻千悟也未。若也未能。须参一句话头。一日不透一日参。一月不透一月参。一年不透一年参。一生不透一生参。今生不透来生参。永无退失。永无改变。方谓之谛当工夫。参定一句话头。便是斩知见稠林之利刃。渡生死苦海之慈航。解杂毒入心之圣药。指万古迷津之导师。不集善而自集。不断恶而自断。不持戒而自戒。不习定而自定。不修慧而自慧。不课佛而自课。不诵经而即诵。不求生胜处而自生胜处。不求多善友而自多善友。本不求誉。亦莫可毁。如是颛一。如是精进。如是久远。纵未发明。亦现在可为后学规模。将来必得佛祖心髓。傥名色为生死学道。而起傍疑求别助。生异见。多外鹜。惮艰辛。喜快便。管教百妄交集。其蹉可胜言哉。第三须悟处谛当。既颛为生死纯一参究。必待工穷力极。时至理彰。命根断。本来面目现。不疑生死。不疑古今。不堕坑落堑。不强作主宰。不认识神。不陷空豁。不涉矫乱。不入邪师圈缋。不犯明眼料简。傥鱼目为珠。瞌睡当死。以卤莽承当为有力量。以硬差排为不疑。以粗放狂乱为大机大用。以颟顸为透脱无余。竿头宜进而不进。言句应参而不参。不烦穿凿而穿凿。不可抹杀而抹杀。入门一蹉。异解杂陈。所谓可痛哭流涕长太息者。非此类乎。第四须师承谛当。非但无真传杜撰阿师。不可承虚接响。即沿流不断者。亦须察其行实。不担条断贯索。谬自主张。蹉过师家相为处否。不孤负师家脑后深锥否。洞明从上纲宗否。不施为偏重。瞎人眼目否。若无真正作家宗师。为之打瞎顶门眼。夺却肘后符。则虽有实悟。自了则可。为人则祸生。傥若己见既偏。投人又谬。自方空豁。复向瞎棒瞎喝下。似水合水。如空合空。谬执金刚宝剑。斩尽一切为实。不知我王库内。无如是刀。盲引众生。江河日下。或自入处廉纤。沾着邪知恶解家滋味。邪毒入心。如油入面。更或不知错认。漫云自肯。不受人究竟。谓之不被他转却。又或云。我见处是底。只要行履了。此等何足挂之齿颊。第五须末后谛当。末后一句。始到牢关。灵龟负图。自取丧身之兆。不透末后牢关。而言得大机大用。不透末后牢关。而言具本分草料。其不为粗恶狂徒者鲜矣。不透此关。有正悟者。犹可谓一时唱导之师。如无正悟。不知有此关者。其於古人参悟。与悟后重疑。不移前作后。指悟为迷者鲜矣。谤先圣误后人。皆由不知向上一关。可不畏惧乎。自利不全。利人不足。皆由不知向上一关。可不惕厉乎。第六须修道谛当。虽发心谛当。工夫谛当。悟处谛当。师承谛当。末后透脱谛当。更须自己觉察。是顿悟顿修根器否。是果地善知识否。打成一片。速於香林否。不走作。过涌泉否。现业流识净尽否。事事无碍否。行解相应。名之为祖。试看先宗。是何标格。第七须为人谛当。不可实法与人。不可骗人云。有方便助汝易入。不可教人不参死话头。决要人真参。决要人实悟。决要人悟后达向上关棙。决以见性谓之悟。不可轻意牢笼人。於人认识之谬。哄云有省。於人向念未生时认妄为真。印云有入。图一时门庭热闹。不顾展转误赚。邪法纵横。病发於此。宁绝嗣。不乱传。方谓之为人谛当。前六种不谛当则自错。后一种不谛当则错人。良药苦口。忠言逆耳。怜子请之诚而示之。甚弗轻以语人　示[山*藏]侍司。在堂中不要学佛学法。辩古明今。当毒眼孤[目*牚]。无佛无祖。无人无己。放出盖天盖地志气来。东拂於逮横身。西瞿耶尼展脚。南赡部洲啜饭。北郁单越撒溺。语默超越常情。动止迥殊旧习。天神捧华无路。人鬼觑捕无门。果能如是。不变不杂。等闲举起钝刀子。也能杀。也能活。也能照人肝胆。也能称人伎俩。把从上千七百老古锥遗下一言半句。或是作家相见。或是出格提持。或严密。或危险。或泥中有刺。或沙里无油。或人目为誵讹。或人目为奇特。千岐万别。骇状奇音。逢着个钝刀子。自然如庖丁之解牛。由基之绕树。岂他穿窬担板。乱统支离者可同年而语哉。然犹未也。并知山僧与么庭训。亦是怜儿不觉丑。方是有气性衲子。祖师云。行解相应。名之曰祖。又曰。明道者多。行道者少。如斯料简。岂是等闲。今时有等无忌惮者。拟为佛祖苗裔。得些见地。全不修省。难免道力不胜业力。又安望其透末后句。向上关哉。戒之勉之。康熙十四年八月初十日。命沐浴澡身。昧明时说偈曰。本自无生。今亦不灭。此是正说。余为魔说。端坐而逝。塔於半山之东坞庵。世寿六十二。腊四十。
