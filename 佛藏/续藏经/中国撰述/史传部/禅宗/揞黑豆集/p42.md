<!-- { "loadSidebar": true } -->
惠州博罗黎氏子。母梦白光入怀生师。眉宇俊秀。骨相清奇。性情天放。如鹤立鸡群。廿七岁弃家。从宗宝独公削染纳戒。往参雪峤信。问乳燕绕华屋。梅子正香熟。如何是西来祖意。雪云。未曾闻者。师曰。恰似错问。一日又问。未离方丈句作么生。雪侧耳。师曰。谢答话。(懒宾逢厌主。穷汉遇悭儿。然已是大段狼藉了也)次参大觉琇於崇福。觉令作本来面目颂。师曰。苕溪屈曲水潺湲。万迭关山一境闲。乍雨乍晴云散后。满天风月到人间。觉云。好与三十棒。(焦桐遇蔡方增价)师云。恩大难酬。(老骥逢孙始一鸣。桐骥且置。你道蔡邑孙阳。是何面目)一日觉垂问云。僧问杨岐。达磨面壁。意旨如何。岐云。西天人不会唐言。令师代僧进语。师云。谢答话。(别云。有劳通事)觉又云。临济道。大凡演唱宗乘。一句语须具三元门。一元门须具三要路。且道杨岐者一转语。是那一元。有照用也无。师云。袖里金锤当面掷。(别云。和尚却会)一日觉垂问云。僧问杨岐。人法俱遣。未是衲僧极则。佛祖双忘。犹是学人疑处。未审和尚如何为人。岐曰。你只要勘破长老。令师代僧进语。师代云。学人礼拜。谨退。(忏悔底忏悔惭愧底惭愧)觉又云。杨岐是临济儿孙。为甚不行棒行喝。却作恁么语话。师云。前箭犹轻后箭深。(别云。和尚须痛吃一顿始得。若问吃后如何。答云。教伊认得临济。若更问老僧吃棒了。你又作么生。答云。某甲不识临济。若更问你既不识临济。甚处学得棒来。但向伊呵呵云。仁义道中。再放和尚三十棒)觉命分座报恩崇福两山。师复手辟龙溪庵。为禅悦晏休之所。(即圆照寺)复应蕲之老秘。乙卯秋。众请继席崇福。师游牛首。逢一道者。者弹指一下。问是何宗旨。师云。老鼠吃盐。者云。如何是藏锋句子。师云。东西南北。者云。如何是事藏锋。师云。隔岸醉人多。者云。如何是理藏锋。师云。满江野鸭子。者云。如何是事理俱藏锋。师云。水里船。船里水。者云。如何是事理俱不藏锋。师云。上底上。下底下。者便作礼。师游五台。宿显通寺。寺前见一婆。头缠红布。鬓插山花。身披杂袄。左足花履。右足黄鞋。目光射人。手携竹篮。篮内诸物俱有。口食石子。师问。婆在此何为。婆曰。乞我一文钱。(何不与一掌。且不负来机)师云。年多少。婆云。六十四。师云。有家主公么。婆云。徧地都是。(是何言与)师大笑。(放者臭老婆三十棒)婆睁目视师。师便打。(兔起鹘落。箭锋直注。如大火聚)婆喝。师又打。(好手手中呈好手。红心心里中红心)婆携篮作舞而去。(文殊耶。观音耶。可谓小出而大遇)师游中台回。婆仍在路啖石。见师便笑。口称南无佛南无佛。师问。婆生缘何处。婆云太原。师云。几时到者里。婆云。今日六月二十七。师云。识得你也。(在者里)婆合掌云。大通佛。大通佛。便作礼。提篮而去。师云。几不问过。(上大人。邱乙己。化三千。七十士。尔小生。八九子。佳作仁。可知礼也)师於康熙丙辰六月廿七。示众曰。明年此日。能见我於别峰乎。众罔测。丁巳春。师谢事崇福。游吴山。见华严兰若。顾从者曰。此中修篁奇石。可以卧数江颿。吾将老於此矣。谓主人曰。吾欲於此结一期缘可乎。主人唯唯。(代呵呵手指云。你者死无葬身之地汉。休相带累)至六月廿四日。谓主人曰。明日吾行矣。主人曰。愿留数日。候集诸子。师曰诺。至廿七。诸子四集。乃说偈曰。慈翁老。慈翁老。六十四年。七颠八倒。开口便骂人。无事寻烦恼。呵呵。总是一场好笑。复书封龛语云。茆溪老。茆溪老。到者里有甚么不了。咄。封却。遂掷笔含笑而化。时异香远彻。缁素竞奔。至七日掩龛。余香犹烈。迎龛归龙溪。塔於圆照之右胁焉。学士曹本荣曾问师。如何是正法眼。师曰。煤块子。曹云。宗门有五家。是否。师曰。一亦不可得。王熙问。彼此烧作一堆灰。向甚么处相见。师召熙。熙应诺。师云。特地一场愁　老祖开炉上堂。僧问。彤云密布。山坐高原。截断众流。请师别唱。师云。又是新闻。进云。祇如未出方丈。法雨已降。神通妙用耶。法尔如然耶。师云。天不高。地不远。进云。一杖拨开千涧月。三盂收尽五湖烟。师云。近火先焦。僧问。老祖险峻。关山难越。实可悲哀。乞慈方便。师云。者场大当贵。凭人心所愿。进云。一念休时事若何。师云。切忌。进云。彼丈夫兮我丈夫。师云。另是一条筋。僧问。千年炉鞴今始开。人天共听无生曲。如何是无生曲。师云。当官莫近前。僧问。轻风拂月宝华开。如何是宝华中事。师云。白马紫金鞍。进云。打鼓集众。师登宝座。意旨如何。师云。且莫颠倒乱。僧礼拜。师乃云。适才新闻。普告大众。谁道关山险峻。截断众流。天不高。地不远。者场大富贵。凭人心所愿。卓杖云。切忌未生前。你又如何看。好笑颠倒者。闯破馊粥罐。且莫乱。且莫闷。白马紫金鞍。骑出万人看。咄。现成公案。下座　腊八上堂。僧问。世尊不覆藏。无端漏泄。达磨不慎初。九年面壁。未审达磨底是。世尊底是。师云。洞庭湖。进云。分明一点无余欠。不待明星已现前。犹是者边事。如何是那边事。师曰。鄱阳湖。进云。踏翻洞庭波底月。万重云散月来新。师云。过渡莫争先。僧问。掀翻窠臼无些子。踏破元微向上关。世尊睹明星悟道。是否。师云。前山已解松根雪。进云。从前太煞郎当。何故如今一毫不拔。师云。石台又挂梅梢月。进云。恁么恁么。山不是山。水不是水。不恁么不恁么。山是山。水是水。师云。姑苏城外阊门市。僧问。梅花初放雁声孤。雁过梅落时如何。师云。惺惺着。进云。锦上添花。因甚么学人不会。师云。恰似九江客。进云。掀翻海岳。踢倒须弥时作么生。师云。行堂须仔细。进云。好手手中呈好手。师云。热粥热饭。僧问。清净比邱。不上天堂。破戒行者。不入地狱。因甚么和尚与人说戒。师云。你为何梦里推磨。进云。个里宗风分外别。师云。破草鞋。僧礼拜。师拈拄杖云。前山才解松根雪。石台又挂梅梢月。说向诸禅人。惺惺开眼听。明星现时。世尊悟道。明星几时不现。一僧出。师便打。僧茫然。师笑云。世尊不覆藏。达磨不慎初。洞庭湖。鄱阳湖。说甚么梅放雁声孤。谁论锦上又花铺。呆禅客。九江人爱学姑苏。姑苏城外阊门市。家家年到贴神符。老祖山头真好笑。两堂贤圣嘴蛮粗。下座　结制升座。问答毕。师云。放下布袋。快活无匹。闲看猢狲。偷吃生铁。阿呵呵。的的的。(的在甚么处)问甚生前面目。谁论梨花笑日。斋堂有粥有饭。禅和要吃便吃。吃即不无。饱后作么生。夜行莫踏白。(难难)下座　解制升座。僧问。正法眼藏即不问。今朝解制句如何。师云。穿山鼻孔破。僧礼拜。师大笑云。虽然和盘托出。却是大段不同。琅琊禅师道。本来无一物。压杀天下人。直饶便分明。坐在粪坑里。作么生是透脱一路。妙音观世音。梵音海潮音。众兄弟。朝看东南。暮看西北。近世双笛从羌。觥饭不及壶飱。下座　上堂。问答毕。师乃云。行脚须具眼。参禅要识句。大众。识得句也未。(识又争能识得)适才答僧云。是柱不见柱。咦。非柱亦不见柱。既然。是非都去了。因甚又说是非里荐取。汝等诸人作么生荐。莫是云日能催晓。风光不惜年么。莫错会好。(不错会)幸逢征客尽。归在落花前。切忌颟顸儱侗去。(不颟顸儱侗○息庵注云。鹅王择乳。素非鸭类)所以古德云。至道无难。惟嫌拣择。桃花红。李花白。谁道融融只一色。(桃花红里红。李花白里白。一时说与君。衲僧口门窄)诸禅德。瞥不瞥。一夜东风。吹落枝头残雪。会么。老祖殿前。梵王宫阙。双峰灯放。九天风月。燕子语。黄莺鸣。谁道关关只一声。(隔墙还有耳撑起眉毛子细听)不透祖师关棙子。空认山河作眼睛。咄。冷底冷。热底热。粥锅西边底。莓苔裹石碣。良久喝一喝云。歇。如今是甚么时节。师大笑曳杖下座　两序请升座。师竖拂云。一群子上来。一群子下去。残梦五更钟。落花三月雨。合掌低头换步时。进前退后翻身处。有利有害。(祇者举足下步处。迷之则生死始。悟之则轮回息。迷者如海中沙。悟者如星边月。要且不是者个道理)人无远虑。归到故乡还似客。(不到故乡争知是客)布谷催耕鸣别树。(自无枝叶那不借栖)叉手句。可惜许。一切数句非数句。打一拂曰。去。问学人道眼不明。未审甚么碍。师云。几时立春。僧云。昨日二十三。师云。怪我作么(别云。听事不真。唤钟作瓮)　众入室。师拈杖云。摩诃般若波罗蜜。明如日。黑如漆。异解多途。商量非一。卓拄杖云。急。若人信受奉行。一生参学事毕。复举殃崛产难因缘。师云。从古至今。拈提者极多。错会者不少。龙溪今晚索性与你点出。天苍苍。野茫茫。风吹草。见牛羊。禅和子。会也未。不会。再说一遍。水溢天开堤。花落满龙溪。凫随潮落去。日上绮霞低。(呵呵。龙溪亦未会得。听心圆与你点出。鸲之鹆之。公出辱之。鸲鹆跦跦。公在乾侯。鸲鹆鸲鹆。徃歌来哭。会么。不会再说一遍。天津桥下阳春水。天津桥上繁华子。干场纵博家仍富。几处报仇身不死。会么。不会再说一遍。空手把鉏头。步行骑水牛。人从桥上过。桥流水不流。事不过三。会么。不会则诸公决定无耳。既无耳。还有鼻么。听不见。闻闻看。屎臭气也不知。咄)众作礼。师掷拄杖便起　晚参。师云。万法归一。一归何处。呵呵。学人也有趣。和尚也有趣。拂一拂。归卧室(眼似铜铃口如木揬)　晚参。师云。山门前得底句。禅堂里商量去。进到方丈。不必再举。何也。天溪不肯孤负汝　晚参。良久云。诸大德。我已说清净法竟。是中清净否。是中清净否。是事如是持。余纸半幅。留与五百年后人跋尾。(如此说法。舍四大为床座。不足以伸供养。惟有一手裂破。一火焚却。亿万斯年。永不回头顾着。稍可可恩耳)僧出作礼毕。拟归位。师连打三棒。(者个棒。粉骨碎身未足酬。惟有一口浓涎。劈面三唾)维那问。乌龟入水即不问。相逢不相识时如何。师云。分明是个骆驼。进云。但念水草。余无所知。师云。口里气闻不得。进云。拈却猫儿会上树。未审落花流水归何处。师云。但闻人卖子。不闻人卖爹　重阳早参。师云。今朝九月九。猢狲上树赛筋斗。右转左。左转右。好手手中呈好手。呵呵。天溪长老不唧[口*留](呵呵。山里猢狲犹自可。街头猢狲愁杀人)　早参。师云。水中盐味。色里胶青。咄。将谓明星是眼睛。通身有口向谁说。挽尽天河洗铁丁　室中晚参。问答毕。师乃云。阿逸多。笑甚么。蛇穿耗子窟。普化摇铃过。呜呼小子。脚板踏破痒疮。近火血沾衣。伤盐伤醋陈年货。有人道。慈翁老。有茶请吃茶。无茶滚水好。咄。汉仙琴高骑赤鲤。羲之写字换鹅儿。良久云。归堂去　六月十九早参。路上红尘起。江中白浪飞。卓拄杖云。观音菩萨来也。有眼者近前。无眼者退后。一僧出。作礼毕。拟归位。师打云。与么不得得与么。良久。卓拄杖云。礼拜归位。(见个甚么)真堪笑。与么不得得与么。(茆溪口门窄)曼拏罗指地为泉。(支吾不少)胡大头捶破铁山。(一场败阙)若也知去。龙行虎步。如或懵懂。世尊升座默然。阿难遣出比邱。左右顾云。半山庙三天竺。遂以拄杖一齐打散(一场懡[怡-台+罗])　雪夜晚参。师云。吃苦茶。说淡话。谁管佛法不佛法。冯夷翦破龙溪练。枯柳梅花处处春。咦。月下冻痕生绿井。隔窗玉片飞无影。树枝风息转迎寒。寒人如鸟栖未安。日短夜长谁先觉。荧荧残烛呜呜角。咄咄。黄龙三关。香严独脚　冬至早参。师云。冷地里梦见一呆和尚曰。昨夜三更子癸时。枫杉隔坞问松枝。满天飞雪来何处。寒梅低首笑嘻嘻。他又大叫云。老祖老祖。如今是甚么时节。大众说看。傍僧拟答。师便打。僧复出问。生擒猛虎。活捉狞龙人来时如何。师云。官法如炉。进云。忽遇透网金鳞。又作么生。师云。谨慎火烛。进云。驱耕夫牛。夺饥人食。未是向上钳锤。如何是向上钳锤。师叱云。扬州客。僧拟议。师云。大众归堂　小年晚参。众集。师举拄杖云。是我不是。众茫然。师掷下归卧室(笑啼俱不敢。始信做人难)　师见病人多逐苦境。乃示云。莫莫莫。病是众生之良药。我在俗时。一病几死。正迷闷中。忽闻鼓吹。始知病源不从他有。遂决志出家云。鼓角分明破毒针。蓦然割断爱情心。死去活来真好笑。石头土块尽知音。语诸人。识病因。大家割舍梦中身。咄咄。不作维摩诘。文殊何处寻(只消五个字割舍梦中身)　晚参云。红不成雪。白不成血。等闲一事不分明。苦使从头皆曲折。(别云。红不强雪。白不计血。寻常事事甚分明。沾着己躬便曲折)咦。不曲折。大黄体挂穿山甲。天官之大者。不名所生。人官之大者。不名所职。禅和子。吃吃　晚参云。僧家无累。以世界为影柱。上观先哲。深原道德。下考市流。乃足以羞。禅和子。凭栏莫与禽鱼共。水底月明谁得知。咦。有趣有趣。热鏊猢狲。卖俏俐　大雪早参云。水似青铜镜。山如碧玉城。厨寒面减色。吟罢滴余声。咦。忽烧银遍野。种玉成田。白初粘。草舍茆檐。好似瑶池宫殿。天天。空庖恰早炊。爨烟迟。琼英乱洒晨光碎。敲冰煮瀹。茗香园蔬脆。一盏粗饭僧欢喜。人间尚有瓶无米。行脚诗僧得句时。贫家何限凄凉泪。衲子品格。第一要除葛藤。僧护经姑置之案头。何如　早参云。大众。破除烦恼。五更钟鼓木鱼声。因甚又道白鹤飞来迎赤壁。东坡到处便西湖。咦。广济县二十四都李大户物故　早参云。禅者禅者。前观音。后势至。大市以质。小市以剂。咄。往往如斯　早参。弹指云。剥剥剥。(是甚么)谁错谁不错。(苦者苦甜者甜)语不传於輶轩。地不被乎正朔。(三元收不得四句岂能该)乐乐乐。珠玉碌碌。瓦砾确确。(道得三十棒。道不得三十棒)知藏问。近奉山门请。水上挂灯球。是何宗旨。师云是你没造化。进云。待有即向和尚道。师云。前面走底麻子笑你　除夕。维那恭白云。今日岁暮。大众乞和尚说法。(何不便与一棒)师云。一年三百六十日。甚么处去了。众无对。师喝云。青龙头上出米石(茆溪爱说葛藤禅。呵呵。心园恁么道。还有人会得么。莫相孤负好)　元旦早参。问答毕。乃云。老祖山头。春至腊完。送客偶出户。看云还倚门。(近来送客日纷纷。看云无一人)说甚么未生前。咄。草芜没平野。(茆溪终日在里头辊。不如饱饭禅和。竟似一丝不挂)你要知今日事么。木落见前村。(体露金风何处见。牛背上。鹊巢边)诸禅人。仔细听。老祖病多识药性。凭你说残腊新春。年新月新日日新。三家村里舞魁星。竹里声清急荐取。莫将馊话厌人听。鸡未鸣。风最冷。梅花无数落山城。(好个时节子。只有一人知。且道那一人是谁)拍桌云。无花果不结。无枝果不成。(为甚么不说根)大笑下座　晚参。问答毕。乃云。洋洋乎。盈耳哉。(尽世界是个活虚空)作者七人知也未。(功之首罪之魁)玉环击碎令人惜。(彼妇人兮宛作家。我丈夫也胡首鼠)妙手良工修不得。(释迦掩关。净名杜口。自余有甚么作用处)镇江客。双峰山外衣衫赤。帝释宫中飞檀特。(举手攀南斗。回身倚北辰。出头天外看。始见本来人)　元宵解制。问答毕。师大笑云。禅和子。知不知。灯影里。马如飞。处处人槌牛鼓皮。普天乐。笑话儿。遍地孩儿眼搭痴。咄咄。老头子。自己家风不说起。(咄咄。老头子。自己家风在那里)喜喜。雨打风吹。破窗无纸。好似人间措大诗。下座　早参云。宗乘演唱。均一句也。今人随其言。见其句。不见脉。古人会其意。见其脉。不逐句。祖师明其旨。不滞意。不滞句。(不滞即旨也)一通皆通。不执之即妙。执之即不妙。(今人反以执为妙。以不执为不妙)妙妙。见乞儿与美酒。以免破屋之咎。咦。心眼精明。透彻宗旨者。若碗若盂。若瓶若壶。若瓮若盎。皆能建天地。兆龟数蓍。破瓦文石。皆能告吉凶。是知万物天地成理。一物包焉。物物皆包之。各各不相借。会么。风急啼莺未了。雨来战蚁方酣。真是真非安在。人间北看成南　早参云。四十二字妙陀罗。泗洲大圣那姓何。老禅客。武功太白。去天三百。孤云两角。去天一握。山水险阻。黄金子午。蛇盘乌陇。势与天通。吽吽。茆溪见处。不瞒诸公　早参云。德山托钵公案。谁不水底看月。末后句。何处寻。咄。翦烛观机知豹略。掀须击桌助龙吟。呵呵。瘦竹自摇青夜。暖睡觉闻窗鼠。起和明月小徘徊。独鹤似人行。雁阵劈空分地。滟滟半池云皱。静静一痕檐角。溪头霜雪舞风枝。落叶动寒灯。部伍不齐铁马。打一拂　起七早参云。夫出世至此时。笑啼俱不敢。论道於末劫。邪正递相嘲。古亦有之。蔡中郎以反舌为虾蟇。淮南子以砌蛩为蠛蠓。高子明以乾鹊为蟋蟀。文人误谬。自古为然。何独於今禅者。比闻有读维摩经。(甚么处是维摩经)至天女转男。(元来是者个公案)今时有错解者曰。与倩女离魂一般。又有云。不过弄鬼眼睛也。又有云。者是如来禅。又有云。不合三元三要宗旨。又有云。与念佛者谁不相似。又有云。不是岩头末后句。又有云。岂有男身变女人之理。又有云。恰是竹篦子相似。(果然耐啖啄)大众。南风静兮北风兴。吹不了兮纸钱灰冷。吹不了兮古戌烟横。吹不了兮酒旗叶叶江边影。吹不了兮野烧痕青。吹不了兮人悲客路斜阳艇。吹不了兮鬼哭沙场夜雨磷。更有一般吹不了。(住住)子规啼血月微腥。咄咄。山茗满斟魑魅舞。百场三万六千丁　晚参云。弥勒放下布袋。迦叶难驮。生者以寿。死者以葬。城郭以固。三军以强。千金之子不骑衡。古人曰。汝等诸人。尽是噇酒糟汉。与么行脚。何处有今日。众禅。契欲不出纳。以湮其源。空堂幽幽。有桔有莞。松下围棋。松子每随棋子落。当得么。(聚百毒於一器。你试伸手拈出一个不毒底来看)知藏拟作礼师连棒打出。(三十年后听淆讹。十万八千未是远)僧问。承闻和尚有偈。西溪之西。毕竟甚么所在。师云。你者癞子。进云。学人普天之下都走过。总不曾见有个人。师云。广济县去　早参云。抚心自惜。触物生感。禅和子。春风天上来。满城红与紫。如何朝暮间。飘落如流水。维那问。两度上名。未审落在那里。师云。将直袋盛着。进云。尘中人自老。天际月常明。师云。多费闲钱。云水堂寮主问。水出高原即不问。竹竿头上礼西方。意作么生。师云。两个聋子讲得好不热闹。进云。邛州多出九节杖。悔携书剑谒将军。师云。叫做一段极希罕的新闻　七月十四晚参云。万物欣交得。江山闲自知。说甚么终日嗥而嗌不嗄。终日视而目不瞬。终日握而手不倪。我忆南湖秋。西山暮云起。击桌云。大众。几时自恣。知客问。菩提心作么生发。师云烦恼。进云。学人不知落处。师云欢喜。进云。明知向上事。学人因甚么不会。师云。十言十当　早参云。衲僧家发言吐气。直须脱俗。理要深而远大。旨要切而明着。句要炼而显喻。有意无意间。逗露本地风光。使人见闻。有所感悟。方极其妙。大众。触石而出。肤寸而合。不崇朝而遍雨乎天下者。泰山之云。诸禅德。觉华定自在王如来。如何念。自代云。宜兴壶落水。又问。鹊巢避岁。燕伏戊己。鸡有专栖之雄。蚁有兼弱之智。出家儿向那里争胜。自代云。青州人弹指。又问。曾将天补缺。不禁他移陵。棒喝交驰时。作么生会。自代云。出生台石莲花(代语神似云门)　晚参问答毕。乃云。缩却颈。伸出手。昔日世尊拈花。今晚外扬家丑。今年是壬寅。去岁是辛丑。天寒人寒时。月下牛如狗。老虎吼。爬当走。道甚么云绽绽。路相同。湖南有。湖北有。山东茄。山西韭。咄。草里猢狲打觔斗。维那问。学人大用现前时。和尚作么生。师云。一字不差。进云。莫是布袋里猪头也未。师云。为何吃者样东西。进云。老人言尽。龟哥眼赤。师云。黄梅县地方　四月八早参。云。今日圣诞良辰。洛伽石叫曰。黄鹂莫作藏身处。一入柳丝遣不开。汉阳江应曰。楚云一夜真堪赋。华顶峰道。佛国何年入望来。泰安山问。天下英雄今孰是。陈搏谷答。大声空自聚如雷。老祖各供白水一杯。淡薄淡薄。莫怪莫怪。侍者出礼拜。师便打　早参云。大众。道眼若明。才脱窠臼。接物应机。如钟待叩。咦。千万关山道。平分南与北。触目古人思。时凭最高阁。错。自知老祖痴。见笑水潦鹤。昔有牛头会下僧。参破灶堕和尚。绕一匝出去公案。会么。良久云。新月娟娟。夜寒风静山衔斗。起来搔首。雪里梅横瘦。好个霜天。闲却三台手。君知否。古人去后。思念浓如酒。说与行脚人。左掌中书右　早参云。大众。一左一右。虽过於中而在中之庭。一前一却。虽不及於中而在中之皇。世人好尽而远於中。远於中。则必窘於边幅。必触於岩墙。必堕於坑堑。谁道本施土缘第一。僧问。和尚。古人为甚么走入水牯牛队里。师云。你眉动眼动作甚么。进云。消得龙王多少风。又作么生。师云。审戒时你须尽情发露。进云。说梦老瞿昙。何处觅踪迹。师云。低头持咒去　晚参。僧问。各自检点。总成颠倒时如何。师云。上座不见甚么。进云。十里大王。五袴苏途远近如。师云。买卖不相当。进云。七佛已前事。为甚么学人不会。师云。第八句曲山。第九林屋山。进云。因何三年不吃饭。目前无饥人。师云。官吏有坐位。进云。眼不挂户。意不停元时。如何趣向。师云。军器局副使袁应华。僧拂袖出。师笑云。大众。七佛已前事。四顾何茫茫。总成颠倒时。禅客不见甚么。呵呵。宗乘之建。衲子惟智。守位谨常。非明正眼。故先圣之行脚。入则讯其旨。出则承其法。居则思其道。你要知十里大王。五袴苏途远近知么。买卖要相当。眼不挂户。意不停元时。苟利后贤。不顾其身。上下用成。故昭祖德。莫道三年不吃饭。目前无饥人。好。见月十五圆。见缺十六始。谁云芝草无根。醴泉无源矣(如风之蓬蓬然而起。如山之迤迤然而止)　晚参云。谁令白日晚。坐使远山青。山何为兮高高。水奚为兮深深。坞西冷。垂虹亭。龙拖急雨长桥过。带累老祖听事不真　晚参云。天之显经隐权。前德而后形。好笑错过溪边日已斜。人间五百年。兜率一昼夜。咦。浮云随风。凌乱四野。诸禅子。仰天悲歌。罢罢。提多迦尊者　晚参云。物扃於所甘。人扃於所守。为何盘龙明镜饷秦嘉。辟恶生香赠韩寿。周脱邱。遮莫牛。正月初十夜如昼。说甚么苏州有。常州有　早参云。尽道今朝是冬至。为甚么须菩提涕泪悲泣。迦叶尊者只管冷笑。大众。记得么。孟子见梁惠王。僧问。易开终始口。难保岁寒心。和尚又作么生。师云。千世不修。生在贵州。进云。荆三汴四作么生。师云。贞节祠南石判官。进云。举则易。答则难。如何到得和尚田地。师云。麻城盐客识阇黎　晚参。问异类中行。绍隆圣种底。向甚么处行履。师云。那有此理。进云。耳听不闻。眼看不见。七手八脚。三头两面。师云。莫进当铺。进云。香严悟处。不在击竹。俱胝得处。不在指头。未审在甚么处。师云。快去叫菜头来。知藏问。当初未欲成相别。恐误同参一首诗。可是到家句否。师云。快快抢行李。进云。既是圣僧。为何头上有漏。师云。几更时候起火。进云。碓嘴生花。师云。神明鉴察。知藏拟议。师喝云。未明三八九。难过祖师关。好笑头上日轮谁不见。南无佛陀耶。把臂上高山。山头妙窍。往追不及。来不有年。老天。谁言王野归来晚。今在罗浮作地仙。(打开布袋头。放出百千牛。纵随芳草去。终不被人收。君不见。石头路。滑如油)侍者问。城中青史楼。云外高僧塔。去此之外请师指示。师云。江西锡箔。进云。可是下文看注脚。师云。衢州阡张。进云。日出卯。用处不须生善巧。师云。周脚夫发黄病　晚参云。今古应无坠。分明在目前。因甚又有客愁繁似雨。乡路草芊芊。知道了。回首垄头树。似接古塘烟。蛙鼓萤灯蚯蚓笛。莺歌蝶舞鹧鸪天。苍天苍天　因事晚参云。今日得个新闻。有一怪猴。求冥王转人身。王曰。将毛尽拔去。夜叉才下手。怪猴叫苦跳去。王笑曰。如何做人。这个新闻。可醒瞌睡。今晚举似大众　早参。问赤土画簸箕。使米跳不出。是也未。师云。阇黎生得好耳朵。僧作礼。师云。何所见而来。何所闻而去。水底看红轮。清波无透路。喝一喝云。曲有悞。周郎顾　起三早参云。今时禅者曰。三元三要者。不过因便回向耳。咄咄。你道回向后还有事也无。审细审细。天明时有人高吟云。山阁行将近。迂回又隔溪。八窗中远水。万柳外长堤。凿曲深鱼舍。芟枝减鹤栖。好笑好笑。爹爹低低　早参云。苏子美读汉书。以此下酒。百斗不足多。老祖瞌睡。似梦非梦。忽闻云。船上不漏针。为何枕头没处寻。兹请大众判断。若道复雠者不折镆干。虽有忮心者。不怨飘瓦。不劳拈出(向伊道。和尚是甚么心行)　元旦早参。问答毕。师打一拂云。大树大皮裹。小树小皮缠。古往今来者。欢喜成风颠。吃饭汤。烧速香。开得眼来天大光。咦。俗气不除。呵呵。不妨不妨。有大神咒。有大明咒。有无上咒。甚么咒。新年新岁。而今而后。入俗随俗。入乡随乡。一卷子程子曰。一卷天地元黄。一味顺朱填墨。不用向下向上。所以问新年佛法。答他紫云瑞雪降重重。问前三三后三三。答他梵王宫殿隐晴空。大众。玉童端拱双尖上。石船峰在碧波中。年初一。驾长虹。任从天上醉春风。知众在否。众应在。师云。有功无功。莫使肚空斋堂排斋。佛殿上供　早参云。穷春秋。演河图。不如载茗一车。差差。低枝窥檐似含笑。临水小村三四家。举头红日近。回首白云奢。咄。甚么说话(自己也觉不好意思)　中秋晚参云。如何是般若体。如何是般若用。万里关河遥北望。无边风趣入秋来。说甚么箭穿杨柳。李广陷番。错过云峰悦和尚。故人尺素年年隔。薄暮清砧处处催。大众。峨眉山脚下有件事。极古怪　晚参云。悲歌久去耳。风韵今何如。荒院夕流盼。古道行人疎。大众。云天一片。高谈抗冷毡。笑寒暖世间人面。且休分皂白。尽随他冷淡因缘。因甚道杜兰苦不长。萧艾苦不残　早参云。见善修然。必以自存。见不善愀然。必以自省。善在身。介然必以自好。不善在身。菑然必以自恶。行森昨夜梦遇老演祖。胜如得美官。栖栖无聊中。握手意便欢。再三细问。家风这样清淡。为何不学化缘　香林禅师诞。众耆旧请上堂。问答毕。乃云。九日雨微晴。香风出桂林。铁树开花时。碧云天。黄花地。金将火里试。还曾透出一字也无。天寒日短。一不得向。二不得开。白露收残月。霜风散晓霞。一叉一搭时。登高风落帽。老祖能识人。林[土*幻]多败叶。卓杖云。千里何明。又卓云。清机历掌。去不到去。来不到来。谁不错会。黄鹤断矶头。人多悲客路。掷杖下座(机锋闪捷。惟云门聊可彷佛之)　晚参云。痴不痴。癖不癖。击节歌离骚。湘灵招不得。狂风吹落花。花落风无迹。大众。为甚么石灰山上。写个会众拿贼　早参云。乱石堆头泛破航。急流溪畔柳初长。歌欵乃。濯沧浪。四山绕座。元章米。雪居孙。皆非妙笔。一目连天。虾蟇埠。狗儿堆。尽是佳图。还有一般快活。迩来公令严禁。不许开场放赌。知藏礼拜起。喝一喝。师大笑。进云。面前骨堆高三尺。莫是三九二十七么。师云。接客喜送官愁。进云。华光寺主手脚长。师云。你好似停丧赴考。僧问。如何是有相身中无相身。师云。费钱因事急。进云。入市能长笑。归家着短衣时作么生。师云。郎中寻韭菜。进云。桥翁赛南神。日午点金灯。师云。怪不得师叔卖茶地。问学人肉有千斤。智无铢两时如何。师云。你生得好眼睛。进云。宁可截舌。不犯国讳。师云。咄。者样种草。进云。忙中怎得作闲人。师云。正好沿街叫　早参。问古人为何道要真尽属真。要假全归假。九年面壁僧。有口还如哑。师云。你临财莫苟。僧礼拜。师云。你到会凑趣。僧问。古人云。总似今日老胡绝望。意旨如何。师云。你幸得年老。进云。两手扶犂水过膝。初三十一。日日是好日。师云。怪不得前日唐老儿说你。进云。堂堂密密处。求和尚放一线。师云。昨夜何人叫喊。僧茫然。师大笑。卓杖云。衲僧家立言。须自出一家机轴。何必与俗同见解。知客问。不消一曲杨柳枝。请问是三乘十二分教不是。师云。人摇财落。进云。因甚道福堂归来还平善否。师云。你习气太重。进云。一宿二宿程。千山万山月。为何说黄泉无客舍。师去。咄。偷狗桥边吃僧饭　落堂。维那问。昔日疎山造塔。因甚道将三钱与匠人。师云。白身尊者戴方巾。进云。为何又道将两钱与匠人。师云。盐贵米如珍。进云。为何又道将一钱与匠人。师云。槐阴树下杨柳精。进云。后来罗山因甚道若将三钱与匠人。和尚今生决定不得塔。意作么生。师云。纸轴公公供熟鸭。进云。若将两钱与匠人。和尚与匠人共出一只手。是也未。师云。左底左。右底右。进云。若将一钱与匠人。累他匠人眉须堕地。意又作么生。师云。雪压芦花惊白鹤。僧茫然。师云。欲识罗山与疎山。竹根烟冷锁松关。凿渠引水俄成沼。几多迷鸟带云还。不知今生决定不得塔么。纸马店里遭瘟杀。不知和尚与匠人共出一只手么。木柄斧头石碓臼。不知匠人眉须堕落么。煤炭门前画木杓　起七。晚参云。大众。木若稼。才害怕。何也。不见杨岐会祖云。百丈开田说大义。是何言欤。杨岐两日种禾。亦有奇特语。达磨大师。无当门齿。且道意在甚么处。禅和子。山头日日风和雨。行人归来石应语。情尽桥名折柳桥。任多离恨絮条条。良久云。唐朝崔皓写翎毛(崔皓虽然不用他。若无崔皓不能写)　晚参云。啴啴兮烛烬灯残。可笑梦去来。不言行路难。打一拂云。丹书铁券。不能以救违约之弊。五刑九伐。不足以止觊觎之奸。抛拂归卧堂　早参云。佛祖以众生之耳目为视听。众生之心为心。端坐而自化。居成而不有。斯可以谓得正法也。诸贤契。思於正法。道不远人。念静而众生自清。不疑而众生自信。不私而众生自公。贱珍则众生去贪。彻侈则众生从俭。用实则众生不伪。崇让则众生不争。始得人心和平。众生淳质。乐其生。保其道。优游大德。以慰老僧厚望。知众问。发言必有后救。学人不知落处。乞师指示。师云。令祖甚么年中归世。进云。学人不会随方斗秤。师云。是你眉粗眼大　安居早参云。大众山高寻云。溪肆无景。南无慈力王佛。南无红焰帝幢王佛。南无善游步功德佛。小事之成。不若大事之废。疄疄阡陌多。农家无寸泥。谁道秀木扶疎众草齐。妙妙。叮的哩。叮的哩　早参云。霁霞散晓雪犹明。枯木挂残星。霜花重逼云裘冷。西望阳关谁故人。咄。贴秤麻三斤。心共马蹄轻。打一拂云。金刚脑后铁钉深　冬至晚参云。大众。先德眼目。越洪宁之荡荡。追元漠之造化。跨五三其无偶。邈卓立而独奇。看却今时。羽族盛兴。毛群并起。上蔽云穹。下被皋薮。一尘才动。大地全收。咦。晚来初雪霁。烟火隔林微。一径牛羊入。孤村桑柘稀。元鸟冬至之日。祀於高禖以请子。诸禅者。知也未。知客出问。道着不着。孤云野鹤。是何语话。师云。你是那里户籍。进云。山舍一年冬事办。得闲谁管竹竿低。师云。有管队在么　晚参云。三脚驴儿弄蹄行。导引顽侬上玉京。咦。古今往往向言有坛宇。行有方表。道有一隆处。觅杨岐会祖。好笑错过也。宁去累世宅。不去[鮤-歹+?]鱼额。许村人卖磁州石　晚参云。生余人间世。夫岂不犹人。若少松柏共。除非天地亲。良久云。咄咄。破衲数十年。白发四五寸。经书不记卷。熟睡不记顿　早参云。乾坤灯下彰。魂魄枕边书。猗欤猗欤。觉有八征。梦有六蘧。赐玉车而下驰。有那其居。待漏殿前恐侏儒　早参云。梦觉朔风大。落枝击虚瓦。铿锵玉磬音。隐隐迭高下。咄咄。西来的旨是何语话。罢罢。大雅小雅。之乎者也。三千年前。字经三写。三千年后。乌焉成马　早参云。一叶放春流。孤窗来鸟语。报道马回子。瓮里捉老鼠。妙湛总持不动尊。在那里。十字街。四隅头。东西南北。一年历。八个节。春夏秋冬。大众。记得前岁黄州火发么。不知打破多少酒瓮　晚参。问学人只具惭愧。求师方便解脱。师云。马鸣王菩萨。进云。明明峰顶松。溶溶千江月。可是西来意旨否。师云。黄泥浸布漆。良久云。草髡留败砌。树老落乾枝。呵呵。比邱牛首。志公鸟身。信乎哉。诸禅者。若果恁么道。又争怪得无厌足大王　早参云。毗富山头。豆花螀露湿。四天之下。蚁队出颓垣。依报之土。正报之身。黄鸡时啄黍。白屋晓炊烟。世无灾害。祖师无所施其德。上下和睦。衲僧无所立其功。今日兰盆胜会。为何王涅盘骂太岁。柴房寮主问。广则一线道。狭则一寸半。意旨如何。师云。问维那给假。进云。如何是不伤物义句子。师云。你师兄几个徒弟。知众问。罪性本空。未审和尚教学人向甚么处忏悔。师云。扛灶抬石磨。进云。弄罢影戏。回来别赛时作么生。师云。你却做得陪堂。进云。波斯不学汉语。师云。你为何鼻孔头出冷水　早参云。终年说法一字无。终年学道仍狂夫。诸禅者。你在老祖何所图。渔樵耕读非有心。帝车侯服非有意。因甚道理安於独善。势便於兼济。卢舍佛言。千佛谛听。汝先言金刚种子有十心。若佛子信者。一切行以信为首。咦。江上始知山色好。时倚层云望笑台。为何又曰十七十八。道着即瞎　晚参云。善无主於心者不留。行莫辨於身者不立。谁道古路残碑。废井新田。断桥荒寺。如此换却几多人。可知礼也。鞋小脚大底。因甚么头上一个石盘子。书记出。师便喝。进云。鸟有双翼。飞无远近。学人不知进退。求和尚指个出路。师云。两升米。一个钵。进云。人面不知何处去。桃花依旧笑春风。师云。破碗装油脚。书记喝。师打出。僧问。天上无弥勒。地下无弥勒。未审山门前坐的是个甚么。师云。你因何把粥汤洗被。进云。三寸舌头无用处。一双空手不成拳。师云。照镜放驼腰　晚参云。佛法兴衰。皆有必至之理。人特昧昧耳。不见道聘贤以珪。问士以璧。召僧以瑗。绝人以玦。反绝以环。大众。白鹤峰。乌龙潭。仰山道底。会么。僧问。平地上死人无数。过得荆棘林是好手。紫云山堂前。因何草长丈二。师云。你去年一病几个月。进云。银香台上种萝卜。大开佛殿门。阿谁在内。阿谁在外。师云。当初吃冷物起底么。进云。新罗人迷路。满目是青山时如何。师云。那个所在最疼痛。进云。日出东方月落西。恰似两重公案。师云。你有年底人。想是着吓生病。僧礼拜。师云。迷路人。苦邮亭。长亭短亭。满目是山青。不觉底大风斗雨。鹿蹄儿趷蹬趷蹬穿山径。东方日。西方星。两两三三牧童咏。黄花儿。徧地生。疎篱边。半启扃。帆飞京口渡。砧响石头城。说甚么银香台上生萝卜。树下猩猩弄眼睛。典座问。未从斋戒得。不向佛边求。和尚为何教人发菩提心。师云。伍其良也笑。张伯义也笑。进云。不因今日。几错招愆。师云。江南矮子　早参云。虚空有体须亲证。定慧无门莫妄修。收收。竹枝谩写当年恨。星晓寒声叶叶秋。张打油。李打油。公子城今无食客。霸王宫已变荒邱。殷懃为谢渭滨叟。空坐矶边白了头。休休。南有睦州。北有赵州。巡照问。古人云。种粟却生豆。不觉日又夜。是也未。师云。难道街上人不知么。进云。千圣头边坐。三途脚下行底。请问是谁。师云。一张红票　僧问。如何是鸟道元路。师云。白云飞起红叶落。进云。文武兼济人来时。如何施设。师云。不计饮酒食肉。进云。邪法难扶时如何。师云。岂有此理。进云。如何是正法眼。师云。早晚也进云。何以为之大机。师云。米。进云。何以为之大用。师云。时。进云。异类中如何行得。师云。斗有大小。秤有轻重。进云。疑情未息时如何。师云。鱼劳尾赤。人劳头白　同参问。首座亲见老人。是否。师云是。参云。还有奇特事也无。师云。扣冰人少。崇福人多　僧入室。请师决疑。师云。鬼谷老爷不在家。僧云。岂无方便。师云。归去门前自打瓦　僧问。如何是清净法身。师云。普请担泥。僧云。因甚学人不会。师云。有直岁在。僧云。如何是超佛越祖之谈。师云。依教奉行　僧问。牛头横说竖说。不知有关棙子。如何是关棙子。师云。止。僧拟议。师云。去　僧问。如何是妙唱不干舌。师云。罕遇知音。僧云。如何是死蛇惊出草。师云。照顾性命。僧云。如何是铁锯舞三台。师云。呆鸭闻雷。僧云。如何是解针枯骨吟。师云。切忌寐语　僧问。终日纷纷扰扰。如何是不动尊。师云。天晴快走。僧拟进语。师云。换手搥胸　僧问。四方八面来时如何。师云。门前石马脚撩天　僧问。羚羊挂角时如何。师云。引我笑　僧问。一等是水。因甚海咸河淡。师云。莫矢溺　僧请益云。不假半寸绳。如何出得深井人。师云。赖遇天溪。进云。大似失便宜。师云。看你颠倒。进云。乞师方便。师云。大圣紧那罗王菩萨　僧问。如何是元中元。师云。日长夜短　僧问。佛心无处不慈悲。观音大士因甚不去高丽国。师云。谢汝馒头汤饼　游山归。问僧。涂毒鼓闻者皆丧。因甚击者不死。僧下语不契。师示偈云。山上鸱夷又买舟。清风明月几时休。欲知进退存亡事。只问归来郑化州　僧问。赵州勘破台山婆子。毕竟在甚么处。师云。天开河。进云。学人不知落处。师云。斋堂东边。进云。乞师慈悲直说。师云。赵州两只眼。婆子一条舌。五台山上去。旧路岭莫歇　僧问。如何是先照后用。师云。临济来也。僧拟议。师便喝。僧云。如何是先用后照。师搊住云。道道。僧茫然。师遂托开。僧云。如何是照用同时。师掌云。非驴所堪。僧云。如何是照用不同时。师云。不知痛痒汉。僧喝。师云。再喝看。僧又喝。师便打　僧问。如何是无相涅盘。师云。五里亭十里铺。僧云。因甚学人不会。师云。驴前马后　僧问。如何是云门顾鉴咦。师展手云。那。僧拟议。师云了。僧再问。师云去(云门顾鉴咦。茆溪那了去。只在此山中。云深不知处)　僧问。劈面来时如何。师随声便掌　僧问。如何是大雄山底佛法。师云。白额当途坐。僧云。还有方便也无。师云。阇黎莫夜行　僧问。如何是西来祖意。师云。南人瘦北人肥　僧问。诸佛出身处且置。如何是和尚安身立命处。师云。你却跳得好。僧喝。师云。为甚么。僧拟议。师打退　僧问。因甚不点路灯。师云。一任瞎闯　僧问。入门便喝便打。意作么生。师云。祖师在你背后　僧问。不慕千圣。不重己灵时如何。师云。你五戒也不持。僧云。古人到者里。为甚不肯住。师划一划。僧喝。师云好喝。僧拟议。师便打　僧问。金锁断后时作么生。师云。脑门着地　僧问。堆堆坐禅。图个甚么。师掩鼻云。出去。僧茫然。师云走来。僧近前。师云。三黄丸好　僧问。从上宗乘。如何接续。师云。日东上月西下。僧云。与么则人人有分也。师云。知章骑马似乘船　同参问。如何是首座家风。师云。没篱没壁。参云。忽遇贼来时作么生。师云。凭你摸索　僧问。毕竟如何是佛。师云。撞不破便烧　僧问。如何是梵音相。师云。铺堂不细行　僧问。箭锋相拄时如何。师云。过者边立。僧喝。师便笑。僧拟议。师云。大好箭锋相拄　僧问。作么生转得自己归山河大地去。师云。昨夜好秋雨　僧问。如何是和尚为人处。师云。呆子呆子。进云。不落古今句。作么生道。师云。官久必富。进云。七佛未出世时。向甚处行履。师云。疑人莫用　僧入室请益心经云。揭谛揭谛。意旨如何。师云。孔子产山东。文才今古通。大夫天下有。白屋出三公。僧云。学人不知落处。师云。自卫返鲁　僧问。一人发真归元。十方虚空。悉皆消殒。为甚么方丈后泥挑不尽。师云。鬼吃馊馒头　僧问。既是报恩人。因甚不识金车山。师云。看你打之绕。僧喝。师云。有甚了期。僧拟议。师云。还怪得我么。便打　僧问。山河大地还有过也无。师云。缺嘴打锣　僧问。乍起乍灭时如何。师云。不是鬼灯。便是萤火　僧问。如何是观音三昧。师云。夜来孩子哭。僧云。如何是文殊三昧。师云。日里踢绣球。僧云。如何是普贤三昧。师云。包公庙里失毡包　僧问。心佛俱忘时如何。师云。谁与么道。僧拟议。师喝出　僧问。浩浩尘中。如何辨主。师云。饭里沙多。僧云。谢师指示。师云。莫乱嚼　僧问。无梦无想时。主人公在甚么处。师云。大众笑你　师问僧。仙乡那里。僧答合浦县。师云。明珠拈出看。僧无对。师云。想是新戒　师问座主。金刚且止。唤甚么作经。主拟议。师便笑。主问。如何是经。师召云。法师。主应诺。师云。好个座主。主指茶锺云。者里有赵州也无。师云。匙挑不上　师问。一切葛藤。敲门瓦子。如今门开也。瓦子在甚么处。僧茫然。师云。可惜七间僧堂　僧问。一字不着画。是甚么字。师云。鼻大心无毒　僧问。未生之前。即不问。如何是赵州勘破婆子处。师云。饭饱弄筯。进云。某甲即不然。师云。要屙那边去。僧无语。师云。急归堂　僧问。如何是有拄杖子与拄杖子。师云。伶俐好。僧云。如何是无拄杖子夺拄杖子。师云。懵懂汉　僧问。目前荡尽时如何。师云。更梦见甚么　僧作礼。师问。汝名甚么。僧云南山。师云。南山起云。为甚北山下雨。僧无对。师云。春无三日晴　僧问。百尺竿头进步时如何。师云。三月三。僧云。学人不知落处。师云。起席不谢坐。僧云。从今得个安乐地。师云。义冢泪痕多　师问僧。抑而为之。可谓贵人多忘。拟向那边施设。僧无对。师问傍僧。若也鉴不出。落地作金声。你道作么生。僧拟作礼。师便打　僧问。万法归一即不问。毕竟一归何处。师云。昨日典座来。今朝柴头去　僧问。髑髅粉碎时如何。师云。僧排夏腊。俗列耆年　僧问。供养百千诸佛。不如供养一无心道人。诸佛有何过。无心道人有何德。师云。打鼓转船头　僧问。王索仙陀婆。意作么生。师云。听事不真。僧云。古人点铁成金。乞师直捷指示。师云。淮北鼓　师问打稻僧。禾熟不临场且置。作么生耕人田不种。僧无对。师云。贺家湖上天华寺　僧问。不是风动。不是幡动。是甚么动。师云。禅和走入漆桶。僧云。和尚作么生。师云。茆溪号做慈翁　僧问。树凋叶落时如何。师云。大好从头起。僧云。体露金风。又作么生。师云。歌於斯哭於斯。僧喝。师云。汝命何短。僧拟议。师打退　僧问。至道无难。唯嫌拣择。是否。师云。双陆盘开大喝彩。进云。如何是至道。师云。不差不差。进云。学人今日得遇和尚。师云。禅客昨晚在那里歇　僧问。如何是大通智胜佛。师云。古家桥下。进云。为甚么佛法不现前。师云。临平腐乾　入室。僧问临济的的意作么生。师云。官打现在。进云。学人不识宗旨时如何。师云。我是天溪主人。进云。道眼如何得明。师云。礼防君子。进云。乞师方便。师云。你问甚么。僧惘然。师云。近前来。僧近前。师大笑云。金风落落洗芳菲。瘦尽千峰雁始飞。南海一波长不定。西山半面莫疑非　僧问。燕子善谈实相。如何是实相。师云。韩卢韩卢　僧问。撩起便行时如何。师云。泥作头　僧问。如何是古佛心。师云。桥流红树。僧云。如何是物不迁。师云。叶泛霜波　僧问禅客相逢祇弹指。此心能有几人知。如何是此心。师云。阇黎鼻头黑　僧问。如何是道。师云。好日多同。僧云。如何是道中人。师云。再过一家　僧问。作么生是禅。师云。日里不点灯　僧问。牛头未见四祖时如何。师云。初七清明。僧云。见后如何。师云。念二谷雨。僧又问。上木下铁。意旨如何。师云。逢凶化吉。僧拟议。师大笑。僧再问。师云。近日工夫太杀闲　师问僧。无根树子作么生种。僧无对。师云。巡山稍暇　僧请益。举元沙问光侍者打铁船也未。光无对。请师代。师云。今日好风。问进门一句作么生道。师云。猢狲骑鳖背。问既是大雄山。因甚么又道云覆庵。师云。你是瓶窑来底。僧云是。师云。扣冰去　霉天连雨。师落堂云。大众。因甚么迷痴。许久不晴。众无对。师云。知之为知之。不知为不知。天上雷公叫。地下走蟛蜞。呵呵。好场热乱。以拄杖画云湄。众茫然师喝云。聋牛瞎驴一齐打散　解制。师问僧云。秋风清。秋月明。百城烟水任君行。只有一事。撞见胜热婆罗门时。莫道在者里起程。何故呢。彭。良久云。你道老祖意在甚么处(黎家蛮子脑后见腮)　师问僧。语是谤。默是诳。语默向上有事在。甚么事。呵呵。不到死牛边。不欠死牛钱。我与么道。你又作么生　僧问。如何是学人亲切处。师云。火烧乌龟。进云。如何是本身卢舍那。师云。受戒也未。僧云。如何是清净法身。师云。斗打相争　僧问。如何是大通智胜佛。师云。东廊西廊。僧云。为甚十劫坐道场。师云看你颠。僧云。作么生佛法不现前。师笑云。酒鬼子。僧云。何故不得成佛道。师咄云痴虫　师问柴头。无根树子斫断也未。头无对。次早云。昨夜看无根树子。闻锣声忽然断去。师指花云。因甚么唤作海棠。头拟议。师便掌　僧问。清净本然。云何忽生山河大地。师云。你寻衣单么。进云。学人请问佛法。师云。天旱棉花少　僧呈怀州牛食禾颂。师笑云。蛮婆哈醋嘴三尺。村老闻酸面百折。引得乞儿耸膊寒。俨然一幅吴生笔　师垂问云。祖师西来。篱边山菜带泥挑。滋味新鲜好。诸增上慢者。闻必不敬信。侍者答云。甘草甜。黄连苦。师云。向去莫言今日事。观音自在放毫光。谁不忍者说。答。深山藏猛虎。师云。风灯动夜帏。大棒打老鼠。为甚么窗敲碎玉声偏细。答。明月堂前风冷淡。师云。太平时节桑麻话。不用兵符佩绛纱。错过也。答。云从龙。风从虎。师云。蛟翻波作雪。鼉吼气蒸云。金色头陀供麦饭。还知否。答。曲不藏直。师云。毕陵伽呵叱河神。梅花倒影插人头。是否。答。楼阁里善财。师云。一钩新月鱼吞影。双峰云外瞑。是何病。答。碧波生水面。师云月上女出城。舍利弗入城。布袋和尚何故如今笑不止。答。辰属龙。卯属兔。师云。东西南北。水洒不着。泼墨飞毫。莫浪题。你能构得么。答。雨过看长虹。师云。禅和子。亲舍每疑云外近。长安翻觉日边遥呢。侍者答不契。师遂遣出　问檐前水滴。当下心息。学人无席帽。乞师盖覆。师云。你该结识沈华国。进云。不怜鹅护雪。且喜腊人冰。师云。你曾当衣单么　问此事楞严常露布。而今忘却来时路。乞师指示。师云。肉麻。进云。锺馗醉里唱扬州。大家拍手上高楼。师云。难消菩萨　问明堂瓦插檐且止。因甚道无量大病源。师云。一个兵丁一条枪。进云。学人久立请师珍重。师云。你快拏船板走　问停鉏倾麦饭。卧草不抬头。果然是许他知音句么。师云。你这条命再生的了。进云。也是海晏河清。行人避路。师云。父母单养你一个么　问法久成弊。如何医得。师云。兵兵梆梆灶上响。进云。适来错相问。千里却同风。师云。定是老鼠　问朝到西天。暮归东土。意旨如何。师云。客寮里谁哭。进云。放火杀人。可有四无量心否。师云。葛仰桥慌慌慞慞进来作甚么。进云。因风吹火。用力不多。师云。你快裹着被坐　问不坐孤峰顶。常与白云齐。莫是和尚境界么。师云。你羯磨师甚么病。进云。风吹柳絮毛球走。直至如今笑不休。师云引礼师烧辣汤　问千日斫柴一日烧。因甚道如龟爆文。师云。又是江北人。进云。三十年后。此话大行。师云。莫进厨房　问月里塔高十二层。天外星缠五百杪。果是西来祖意否。师云。哑子吓老鼠。进云。春风触目百花开。如何是格外提持句。师云。鬼张鬼势嘴面。(骂尽天下老和尚)　问三岁狮子吼。十方没狐种。因甚又有跛鳖出头行。师云。你也该读句书才好。进云。猫有软血之功。虎有起尸之德。师云。殿主夜里还打坐么　问十字街头望空启告。不知是何公案。师云。毛银匠吊纸。进云。荡尽则且置。穿青那一人是阿谁。师云。你且喂生口去买石灰　问一箭遍十方。落处无人见。学人今日举似和尚。师云。蔡家庄火烧屋。进云。日间迷路者。幸自得安宁。师云。松顶上翻车　问三世诸佛因甚么不知有。师云。你会算命么。进云。请问和尚大了当人。还有事也无。师云。说你改恶从善了。进云。定州磁器似钟鸣。师云。你道奇也不奇　问千钧之弩。不为鼷鼠发机。猛虎入门时如何。师云。你曾做过清唱么。进云。铜头铁额。鸟嘴鱼腮。不为分外。师云。投在那个旗下　问弟子昨日不知舌头生个甚么。乞师相救。师云娄罗。进云。酪本一齐抛时如何受用。师云。做官底做宫做贼底做贼　客僧问。古帆未挂时。因甚道后园驴吃草。师云。夜长。进云。从门入者。不是家珍。作么生。师云。脚冷。僧作礼。师云。顾水自怜湖水碧。高吟赢得四山青。劵内者行乎无名。劵外者志乎期费。物之始也倾倾。至其有也录录。至其成形。端端王王。岂是天用莫如龙。地用莫如马。又何必五明囊盛百草露。洗眼。祖堂寮元问。大用现前。不存轨则。和尚还肯放过也无。师云。羊死姜烂。进云。一人因说得悟。一人因唤得悟。一人闻举便回去。那个亲切。师云。剔耳莫摇头。知藏问。振缩一任和尚。叶落不知秋人来。如何接待。师云。话得是。进云。通身体不圆。繁兴不布彩。门前殿后。意作么生。师云。天理。阴骘　僧问。昔日鹅湖孚不出方丈。因甚道在床上食油糍。师云。你昨晚在客房做甚么。进云。老祖后山五百里。师云。莫走这条路。进云。因甚道九世剎那分。师云。见笑识者　问无盐无醋。有饭有粥。为何又抝直作曲。师云。张思存鞋店。进云。白云三片四片。黄鸟一声两声。请问是境不是。师云。河东草纸。进云。总不恁么时如何。师云。军器不入门　问父母所生口。不能为学人说。未审将甚么说。师云。你吹也吹得好。唱也唱得好。进云。学人也曾在人家屋檐下过来。师云。所以令弟随处告诉人　问东家点火。西家暗坐。祖师的旨。乞慈道破。师云。除下左边灶门来。进云。到头霜夜月。任运落前溪。师云。可晓得汉阳盐商姓么　问欲识归源处。赵州东院西。是甚么语话。师云。你为何到乔孟真家里。进云。有语须道却。无言鬼也瞋。如何是末后句。师云。料你不是这样人　问枭首甑人携剑去。如何是衲僧真活计。师云。难怪知随着急。进云。五凤楼前则不问。城隍庙里事作么生。师云。山上不曾寄棺材　问古人道。五九尽日又逢春。果是佛法大意么。师云。你不该怕冷。进云。透网金鳞犹滞水。回途石马出纱笼。师云。衫子做得精巧　问白云销散。红日东升。别传的事作么生。师云。收起文书晒豆豉。进云。道泰不须天子令。行人尽唱太平歌。师云。山东路难走　问三界无法。何处求心。师云。李正春中秋榜。进云。龙行虎步。抛在千峰崖下。师云。金华知县气成病　问护法持符命。请师赴应机。正令当行时。群迷如何指。师云。你又像白兔山时。进云。紧着离水靴。踏破澄潭月。师云。门前十九个大字　客僧问。少室山前无异路。因甚又道差别智难明。师云。嗳[口*耶]。人无廉耻。不若狗彘。进云。闹市里打静槌。西方日出卯。师云。苦哉撞在者个网里　问道人活计只如此留与人间作见闻。不知是个甚么。师云。作揖老师兄磕头小师叔。进云。学人洞彻无穷底。踏倒须弥第一峰。师云。粪坑边生枣子　问明明超主伴。了了彻真空。可是无诤三昧也未。师云。萧居士骂城隍。进云。船子风高千百年。一曲渔歌少人和。师云。不信便问邻单　问。尘埋床下履。风动架头巾时如何。师云。像蛇三个眼。进云。声前荐得。孤负平生。师云。非痰亦非血。进云。为何师僧顶上戴冠子。师云。你道像个甚么。进云。烧尽鱼龙。违负则积。师云。礼拜须虔诚　僧问三身中那身不说法。师云。街里人为甚么相骂。进云。莫是法华锋前阵。涅盘句后收么。师云。打得不亦乐乎。进云。古人道前日遭贼意旨如何。师云。黄哑子哭外婆　游芜湖。僧问如何是本来面目。师指渔舟。僧茫然。师便掌。良久云。会么。江水生。江月起。青帘白舫江风驶。江头老翁披短蓑。独泛江心羡鱼美。大张一网罗群鱼。群鱼涌出江心里。勇者伤於钩。贪者伤於饵。起者如浮瓜。落者如沈李。入者困而怒。出者跃而喜。大者三尺五尺长。小者七寸八寸止。老翁一纵仍一擒。网大鱼多莫能纪。须臾卷尽千倾雪。势及冯夷也披靡。禅和子。本来面目在那里　问雪上加霜。眼中添屑。若也不会。北郁单越。和尚家风如何施设。师云。你却会爬旱船进云。七凹八凸无人见。百手千头祇自知。师云。饮水皱眉行吊哭。进云。轩昂狮子首。牛足马身材。师云。皮穿骨出　问杭州苏州浩浩。何者是诸佛真道。师云。打石客人吃菜盘。进云。六十二见本。妄立虚假名。何为真实义。师云。你声口有些跷蹊　问无着菩萨发一念心清净。为何不见真文殊。师云。再去单下摸一阵看。进云。惺惺直言惺惺。历历直言历历。师云。只恐是破瓶破缸。进云。障蔽魔王一千年觅金刚齐菩萨起处不得。未审在何处住。师云。你今早曾进厨房么　师问侍僧。三世诸佛。因甚么不知有。僧答不契。师云。记得江西铁树宫么。进云记得。师云。黧奴白牯却知有。僧茫然。师云。大好河南归德府。僧求开示。师云。清晨寺里钟。黄昏祭鬼鼓。吾欲观於转附朝舞　问小锅煮饭上蒸菜。饭正香时人正饥。此是甚么人境界。师云。肚痛换眠床。进云。但知随例餐[饥-几+追]子。也得三文买草鞋作么生。师云。摩利支天大烦恼　问枯木无花几度春。断云犹挂树梢头。是何意旨。师云。黄昏不看病。进云。日月盈昃。秋收冬藏。可是衲僧家风耶。师云。周驼子偷瓜　问庭前花发庭后见。上界钟声下界闻。极则事又作么生。师云。魁星头中举。进云。天旱万民愁。无风浪也起。师云。入门看右手　问穿杨箭与人惊句。不是临时学得来。是么。师云。酒能误事。进云。为甚么十字街头穷乞儿。腰间挂个风流袋。师云。老鼠恨猫儿。进云。升元阁前且止。洛阳峰畔作么生。师云。你又戴孝帽拜寿　问不是见闻生灭法。叶落归根露远山时如何。师云。一五一十。进云。不脱麻衣拳作枕。几生梦在绿萝庵。师云。山下人尽知你做事　问演若何曾认影。善财不往南方。甚么意旨。师云。莫怕。进云。可是红炉爆出铁乌龟么。师云。牛屎。进云。大风吹落楞伽山时如何。师云。捧起看　问憍陈如尊者。甚么年中行道。师云。你帖子皮上如何写阜字。进云。雪内牡丹花。师云。咄二郎神　问尺头有寸。鉴者还稀。秤尾无星。如何分晓。师云。过房抱养。进云。三处不成。一亦非有。和尚向那里答学人。师云。你属牛底　问借问通元士。何人不到家。枯桩笑石人。何得口吧吧。还有指示处也无。师云。后架里打点看。僧喝。师云。火烧帽子么　问怛萨舒光。泥沙匿曜。如何是向上事。师云。多灾多难。进云。掌钵盂向香积世界吃饭者。为何出身无路。师云。蒋家庙好烧香。进云。单着布衫穿市过。且道是阿谁。师云。你道该打不该　问陕府灌铁牛。嘉州打大象。是何语话。师云。你莫准提阁铺单。恐害摆子。进云。黑黑黑。道道道。得得得。师云。观门朱扁额　问到处逢言不识言。三春不乐止林泉。学人权借一问。乞师方便。师云。张缺嘴弹棉花。进云。雨滋山草秀。东风不裹头。今日偶然失利。师云。上座算计甚好。进云。几乎一场特地。师云。落瓦打奴头　问长亭良夜月。多为客舒铺。如何是到家句子。师云。土地公。土地婆。进云。从前有个无生曲。且喜今朝调已成。师云。曹直岁箬帽。进云。金色光明云。银色光明云。落在甚么处。师云。走得你屁出　僧问。如何是应无所住而生其心。师云。砚山亭。僧再问。师云。饶州客　送亡僧归。僧问亡僧迁化向甚么去。师召云。阇黎。僧应诺。师云。那里来。僧茫然。师云。再打鼓　僧问马祖一喝。百丈三日耳聋。意旨如何。师云。非公境界。僧拟议。师便喝。僧礼拜。师却问。迷中有悟且止。还知悟中有迷么。僧茫然。师大笑。僧求指示。师云。少避老。贱避贵　僧问。如何是一句中具三元。师云。戈溪扇子。进云。如何是一元中具三要。师云。纸骨鲜明。举南泉示众云。三十年来牧一头水牯牛。拟向东边牧。不免犯他国王水草。拟向西边牧。不免犯他国王水草。不如随分纳些些。师拈云。和和和。东西几何。南北几何。归去归去。免风免雨。耕耨以时。实我仓庾　举僧问资福。古人拈槌竖拂。意旨如何。福曰。古人与么那。僧复问。拈槌竖拂。意旨如何。福便喝出。师云。资福善擒虎兕。者僧不解转身。当时见资福道古人与么那。便云学人今日错举。看他如何施设　举雪峰於法堂前坐。众集。峰拈拄杖云。者个为中下。僧问忽遇上上人来时如何。峰拈起拄杖。云门云。我不似雪峰。打破狼籍。僧问未审和尚如何。门便打。师云。雪峰拈起拄杖。云门问着便打。圆照即不然。忽遇上上人来时如何。但云。去。汝非其人　举僧问元沙。尽十方是一颗明珠。因甚学人不会。沙云。用会作么。师别云。曾问几人来　举湖南报慈云。我有一句子遍大地。僧问如何是遍大地句子。慈曰。无空缺。师别云。出得还你好手　颂世尊初生。并云门琅琊拈语。月上山城征马急。雨过新水芰荷香。自此洞庭秋正好。烟波声里斗渔郎　示徒云。末法陵迟。行脚后贤失本。迩来惑世邪禅。杂謆日盛。生奸[狂-王+皆]。兴世情。借佛祖绪余以缘饰。语诞而行馲。貌似而心非。自谓续先德之禅。沿引俗习。迷昧后学。诱以知识善名。使学者憧憧趣外。惙惙随流。丧其根本而不自知其邪。咸共相述其业而宠狎。汩乱道眼。诪张正法。斯乃宗乘大害。视而难见。听而难闻。世莫能辨。结俗以自旌。托名疾固。曲求以好合。托名恒顺。枉直以取举。托名作家。屈道以弭谤。托名游戏。多攀市井俗流。粗诵古人陈语。托名豪杰。饰非而佞张。无纶而词秽。托名博通。居必谈诗。游必俗舍。托名无碍。聋瞽世人。贯以[怪-又+非]术。托名传道。其大抵苟可以沽名射利。知非正道仍不舍虽知正道而不能射利沽名。必不取。心妄於内。形劳於外。其伶俐足以将此。便巧足以庄严。称托比类足以充欲。檀护声势足以恃横。是以奸而称善。乱而称静。暗而称明。邪而称正。斯乃外道群[豸*肖]。裨贩魔匠。中下根僧。皆合掌而钦羡。扬声以同好。至死尚习其余污。被害犹恨已所不及。悲夫。后学陷溺盖如此。何可救也。以其泉不自中涌。而注之者。皆魔外遗毒。莫不忘本趣末。纷纷扰扰。驰骛不已。至於上乱下喜。左狐右豺。同体相诒。师友相诈。大坏宗风。故沽名射利者。(四字括尽)先祖至禁。夫参禅学道。救世大善。然而行者不以其正。则不免其大恶。吾徒慎之　示徒云。慧命相继。始於正悟。而终於宗旨。繁文不与焉。后贤虽有根本而不加之眼明。则必惑。毋谓拈颂易学。旨脉难识。世皆知浸水及物则生。其所不及则死。不知日月之所照。功莫大焉。禅流受法荫甚远。莫识其由来者可笑　示徒云。凡说法务胸中流出。先有眼目。而后发之宗旨。则纵放自如。不落常套。若就事说理。承言接语。一有留滞。虽甚工巧。终属死格。昔人论易曰。易简而天下之理得。又曰。不易乎世。又曰。变动不居。周流六虚。惟变所适。至简故易。不易故深。变易故神。咄咄窗敲竹。睡醒茶熟。天水鹦哥绿　示徒云。禅莫大於净德。道莫大於智眼。昔日初祖至少林。面九年壁。演拈花旨。寂若无开示意。漠若无知见路。而佛法兴。二祖单传心印。续佛慧命。大唱宗乘。规矩不设余烦。法悬四海之内。供奉诸方。禅衲来觐。是故净德乃能利生。今世禅者。专为门庭。以敛奸邪。攀外护於宰宦。以备疎虞。营大欺小。风震天下。法子横行。以彰市肆。门人杂乱於内。学者结识於外。事逾烦。丛席逾乱。谋逾滋。奸邪逾炽。门庭益设。魔患逾侵。彼非不欲为兴。然失者。乃举措暴昧。虚妄门庭。故祖师尚净德以苞身。开智眼以传远。人信其真。从其化。怀其正。宗其旨。美其示。不敢违其言。僧不罚而畏罪。不赏而欢悦。渐渍道德。大行法化。如近水地湿。近火土燥。以类相及。山川出云雨。邱阜出蒸气。四渎百川。无不从源。小者从大。后者从先。选佛场中。南面主人。人天眼目。虽一举措动作。不可失於正法。吾徒识之　示众云。每闻学者云。昂溪和尚不喜人做诗文拈颂。是何言欤。点铁成金。转凡为圣。无过此道致妙。扬芬振藻。宣词吐臆。述事陈理。抑扬今古。则斯道最胜。故汾州颂出而洪都寝议。云门遗偈而越主遥拜。曹山三问。金吾谢过。雪窦示拈。中丞悟心。枯木以善言得义。死心以颂词保德。沩山警策而外道伏。湛堂折柬而内翰从。先德宗旨。代有能言。忠国师致答於肃宗。兴化酬偈於唐帝。丹霞题石桥。周太守施金於北寺。祖师赞铁塔。张总帅舍宅於南溟。明教录奏於金阙。投子布引於欧阳。浮山九带。动警禁掖。法眼戏吟。吐秀宫庭。以至仰桥垂元君篇。东禅着僧史什。风穴有玉牒遗文。保宁投水府佳章。是知此道为贵。上重侯王。下及士庶。通天达人。际明彻幽。用广机神。胡可废也。昔我济祖。高提心印。指后学於顶门开眼。法道大阐。源还流长。德肩诸佛。功施旷劫。而诸祖承之。酝酿鸿化。故宾主语脉。磅礴亶厚。河岳英灵。会为法器。跨越季世。笼罩前古。递代杰出。法语非周汉子史所能比缀。偈颂非晋魏盛唐得拟伊吾。诸祖征别拈颂。亦往往超於上世。纵横收放。清声古色。大都斐然。但老宿禀材不同。示人靡一。故其发机。或闳大而肆。或简省而深。或清言而绮。或庄语而峭。迩来丛林更盛。僧伦益秀。竞好拈颂偈文。多所述作。业遍海内。老祖博搜群录。暇日披阅。乃知器以材成。语缘志异。体视斯时。意生於境。乌能大同。然花发以根。物贵在质。姝色自然。粉黛为假。正法眼藏。翦彩非真。即诸烂然。而索诸无味者。虚也。假也。今人学大慧步者。字模句仿。非不俨然。徐视而形色虽具。神气都绝。何者。古宗匠有其眼而言诸。今时禅者无其眼而亦学诸。故辞虽肖而悟非真也乃顺朱藻绘虽像。无正眼镕铸者皆假也。优孟之诮。可无惧乎。昔大慧不拟圆悟。圆悟不拟演祖。演祖不拟白云。华祖不拟虎邱。中峰不拟高祖。而皆卓然为后世宗。则各极其至也。苟极其至。何世不传。而必曰吾学某体。过矣　示徒云。上古师僧行脚时。品高韵逸。气静神闲。而意致幽深。语味不尽。故称僧中绝伦。末法堪嗟。学游谈而称悟道。及乎付法住持。施施佛祖容貌。匈匈市井污行。多方营求盛利。盛利至。则随积败德愆尤者。何也。不能知耻知过。而附集者不正。恣情纵欲。则翼佐者邪群。故法道存亡。於是乎在。谛审先宗哲匠。高蹈独往。以法自任。身寄五浊波流。心越三界之表。道全於内。物遗於外。岂与俗辈竞门庭而饰佞世媚容耶。如上林喋喋啬枭。春蜩夏蝇聒耳。德业不足以相涉。聪明不足以相资。盖魔外党队。见称波旬。迦叶苦行。谓为法王。则衲僧不在於声色也。今丛林稄稄。知识茀茀。谁念祖宗正法。伤哉。人入豺狐狼伍。方思狮子智明。处於不德恶族。始信高操不渝。咦。法道凌迟。须当竹柏其行。虽岁寒而无改。峨然卓拔。确尔不移。莫蓬转以循俗。莫易志以趋流。然而任法道者。不能免群恶不生憎。不能使魔外不侵害。故苦且难而多贫。顺世情者。乐且易而皆富。是以俗流莫不委此而就彼。秉操孤立者。志定计决。劝沮不能回。知足知止。忧患不能入。困顿而弥坚。穷独而不悔。呜呼。处此者可谓长吟甚於痛哭　示众云。凡看语录。须深探其义味。不为诵佛祖空言。乃有益。犹宜依卷帙始终。字字详玩。久久得前人作用。参错在胸中。乃为不负所见耳。佛法虽均。机捷为上。宗乘或同。迟缓为下。句能发意。以切为贵。眼能决择。以捷为奇。善应机者。若救火拯溺。得其妙者。若骥飞矢射若烈焰熛室。必急驰灌泼。若待穿井而救。则基灰栋焚矣。骥所以见珍者。以其日行千里。若延旬而至。则与驽[马*卓]均矣。箭所以杀人者。以其应弦而倒。若穷日而至。则与掷树者等矣。眼所以为贵者。以其见机而捷。若过后而方明。则与无眼者齐矣。眼不早明。败而始悟。可谓有眼者欤。故有眼而不捷见。非正眼也。能明而不能大用者。非宗匠也。句贵洁。意贵切。始称宗门大匠　示徒云。宗乘接人。意因时用。句适时变。时有宾主。用有隐显根有小大。施有险易。识时知变。可得而用。随机知宜可得而行。是故法无常格。事无定轨。动静屈伸。唯变所适。须知眼之明昧从其类。识其根。则动静应机。见句以观其心术。因语以探其虚实。则正法藏者。由斯明矣。相应者。主宾同道元要所施之的。承乘夺纵之令。理事抑扬之旨。虽彼暗来。而可以照用得其真。纵夺互换。而可以料拣得其实。弱而不惧於敌者。得所据也。失而不惧於乱者。得所变也。柔而不忧於败者。得所御也虽后而敢为之先者。应其始。宾竞而主得安於静者。要其终。故观变现者存乎道。辨逆顺者存乎眼。察虚实者存乎旨乘。明出处者存乎理事。宾主终始。各存其会。峻捷尚元痛快贵要。宾昧好先。刚壮恶首。主明让后。退变光大。收放有宜。而不可贪。纵夺有时。而不可滥。犯贪之语。过不在大。失滥之句。害不在深。演真乘。辩语脉。取种草也。立宗旨。慎考究。岂容易乎。料拣照用有时。意句不可忽略。临机杀活之际。纤芥不可假借。观时识用。用无穷矣　示徒云。道不属修。不属不修。然而行解相应。名之曰祖。上僧忘名。中僧立名。下僧窃名。忘名者体道合德。享人天之福佑立名者修身慎行。欢荣观之达显。窃名者厚貌深奸。扬浮华之俗态。足之所履。不过数寸。然而咫尺之途。颠蹶於崖岸。拱抱之梁。沈溺於川谷者。为其立无正地。衲子学道。抑亦如之(学道者。自揣何等便如镜照面。妍丑并然)　示众云。老祖常住者。乃宝掌千岁和尚开山也。宝掌和尚。中印土婆罗门子。示生於周威烈王之十二年。丁卯岁七月七日午时也。师生多瑞应。骨气不常。目大鼻长。耳垂眉高。紧握左拳不展。父母知非凡器。甫九岁。即以投佛陀精舍为沙弥。当祝发际。怡然开掌。出珠呈本师。遂合十顶礼。见闻者奇之。故命名宝掌。师既符愿离尘。如嵩顶蟠松。肃然卓於霜雪中。虽八风竞拂。莫能易所操也。每叹去佛时遥。未及亲承慈诲。輙忘寒暑。废寝食。竭力於如来三藏。精练殆尽。犹期有教外别传。以是游五天竺。博问圣贤。历数百年。始迁震旦。时正汉末桓帝之初。趣蜀。偕宾头卢尊者登峨嵋。礼普贤大士。止於大慈寺。十余夏。尝兼旬一食。持诵不辍。丞相何进奇而赞曰。劳劳玉齿寒。似迸岩泉急。有时中夜坐。阶前神鬼泣。师尝曰。吾有夙愿住世千岁。今六百二十有六矣。由是人咸目为千岁和尚。嗣至五台。礼文殊大士於金刚窟。正值三国纷纭。南北各据。时有李道元麻衣子达真人等。易衣侍师。游古义丰郡。即今黄梅县伏羲画卦场。汉谓云台山者。师见其峻险[山*轧][山*轧]双嶦嶪嶪。乃歌曰。凭高远眺。见万里云无留迹。屾峮如画。风烟寂历。破翠数声牛笛。桂魄飞来光射处。冷浸一天秋碧。须系履撩衣。乘云同去。细玩清凉国。遂即那罗延窟双峰下古佛基。支撑以栖。奄百十秋。人少知者。偶闻佛图澄隐於终南山。因肩筇往讯。澄见而问曰。庸庸斯世人。贤奸欲测。叵。师应曰。吾道一阳生。葭灰动方妥。时已晋纲不整。五马渡江。师辞澄。仍归双峰。感雷虎随护。虽兵燹纵横。而云中钟鼓。未尝废也。尝示众曰。一帘霞影摇虚榻。十里松阴要绿苔。莫打子规啼竹里。恐惊雷虎动林隈。有偓佺仙人。来自海岛。同师上南岳。为群仙说戒於祝融峰。感白猿进果。黑彪守户。神龟献芝。紫鸾伏座。安居数十夏。过匡庐。访耶舍尊者於五老峰。尊者一见而诘曰。路深猿哭虬松舞。石卧云流牧子歌。老大德从甚处来。师笑曰。萝万古而挂木。土何日而生荠。者曰。药苗初茁。竹母才移。遂相将上金轮峰。礼佛舍利塔。经宿。复下南康。闻达磨自岭南来建邺。遂与尊者别。往白下见达磨。咨决心要。磨震声召曰。老阇黎。师应诺。磨大笑。师於言下大悟。七百年中珍惜。直下泮然冰解归述偈曰。梁城遇导师。参禅了心地。飘零二浙游。更尽佳山水。逡巡泗洲。与智者大师顺流东下。由千顷达琴溪。至今赤鲤古潭。有唐裴休所书宝掌石存焉。诣延陵。邀紫髯道士。同陟天台。过石梁。登赤城。访昙猷尊者。师指麦问曰。如海斯涌。满车汗邪。者振锡云。折杨皇华之语。缸面瓮头之词。果报如斯。功德如斯。师遂辞。上华顶。礼长耳定光古佛。航南海。礼观音大士。旋四明。挈竺历法师进蜀。谒二祖神光和尚。踰棉竹山。过白帝城。书旅亭壁曰。日出东边雨又飘。栈前栈后草萧萧。不知良友居何处。山径云深数问樵。遂离蜀。复遍游雁宕。磅礴翠峰七十二庵。憩大龙湫。友博具那尊者。榜庵曰。观不足。额天柱岩以忘归。隐士陶宏景。因立忘归观不足之二亭焉。铭诗曰。天下名山曾过目。就中此景难图录。山前千岁白头翁。犹道一生观不足。师闻傅大士法化双林。特往而参之。问如何是佛正法眼藏。士叉手曰。空手把鉏头。步行骑水牛。人从桥上过。桥流水不流。师复诘曰。莫便是教外别传耶。士曰。碧水映孤峰。寒潭迎皎月。你我不知宗。须弥足底越。师从游数载。适鱼浦。跨赤符大岩等诸胜地。又回司空山。隐於古庙中。高士沈约过谒。书石云。寒风吹破故窗纸。片片雪花落供台。添尽三衣仍似水。拾薪深拨地炉灰。师将约阅舒城。拉三祖游罗浮。访葛洪真人於梅花坞之洗耳泉。师吟曰。万顷青山。一分梅花三分竹。行吟住宿。只许仙郎独。葛亦和云。禅翁来时。恰好收碁局。烹茶熟三祖抚掌曰。稚川稚川。莫辞忙碌。镢笋烧青玉。三人大笑。声震石落。落石洞今在梅花村侧。唐运肇兴。复归双峰老祖寺。有行尽支那八百洲。此山偏称道人游之句。与四祖信和尚盘桓。遂请四祖住持老祖寺。乃渡河至少林面壁崖。复走幽州。游西山。访华严室利尊者於潭柘寺。历上方。造真定。礼大菩萨。遇白足企都仙。师与语。彼所执。遂携归黄梅。访五祖忍和尚於东禅。往来莫逆者数十年。蕲黄兵扰复隐於浦江赤岩之间。时有淀溪朗圣僧者。忍祖之法孙也。独居晏如。师与之善。尝命白犬驰书。朗亦以青猿致讯。韦皋题朗壁。有白犬驰书至。青猿洗钵回云云。未几。朗公迁化。师乃泛涛江。挂笠会稽云门。时唐高宗显庆二年。岁在丁巳。师已满千岁。又余七十二年矣。忽於七月七日示徒如光慧云等偈曰。本来无生死。今亦示生死。我得去住心。他生复来此。遂掩目趣寂。七日复苏。嘱曰。吾灭度后。宜塔於此。后有迎吾骨西归者。慎毋拒之。语讫长逝。众遵遗命。遂塔全身於若耶溪南。每值风雨。塔光旭丽。至壬戌夏。五月五日。适有梵僧至。绕礼师塔。塔户自开。舍利炳然。光耀莫伦。宝骨颙然。杲杲赤文。僧祝毕。提顶骨振之。节节连络有绪。浴於池。裹之西去。云霄浮影。隐隐乐声。弥日不绝。洗骨池今在舍利塔左。按师所历数十余处。俱成招提。惟黄梅双峰老祖寺最都。以在四祖五祖之前。故称老祖寺焉。行森忝寓丈室。瞻礼古仪。若对风前瘦竹。令人五内俱冷。呜呼。数千年来。名山大川。新栋复灰者。盖不知其凡几。而此间之落然檐楹。吐云吞月。曾无微损。至於泉石松篁。尚含余韵。得非师之高德所锺。乌能若是其神护耶。森尝阅五灯。及祖传。其所记过略。适以山居多暇。故详考夫古会稽记事。唐汇搜奇。白氏类林。罗浮旧志。天台会纂。法苑珠林。雁宕集等。敬述师平生行实。俾道照高悬。致后昆有所鉴云。拜首谨赞。怀悲愿。露古颜。孤筇直过万重关。竿头风月滩滩别。足底烟霞处处闲。称幽兴。惟此山。惊回龙梦出潺湲。奇石蟠松无限意。双峰绝顶许谁攀　示众云。一切众生皆有佛性。一切众生皆无佛性。诸禅。者。昂溪平生愚鄙无他好。独好五家语脉。好明古人宗旨。不好掩目害后贤。而性复疎懒。不能骫骳取名。圜转滑稽以游市井。苟非从佛法相视。鲜不对面失之。所以云。流水韶华。东山日上。西溪月斜。看弥勒楼阁。壶中洞苑。别有平沙。惜於今。红尘白浪天涯。回首处。残阳乱鸦。叹沩山堂前。穿帘燕子。今在谁家　示众。做知识当如将军临敌。衲僧家当如处女防身。将军失机。则一败涂地。处女失节。则万事瓦裂。可不慎哉　复友人书云。参禅学佛祖。不必言。妙在学佛祖而宛然佛祖。尤妙在不独禅宛然佛祖。而德品亦宛然佛祖。盖禅从德品中光扬。惟德品去佛祖不远。故所谓禅。与佛祖相近。若学佛祖。不知德品为何如。动以狂放字句求佛祖。胡可得耶。比来老师大衲。所谓欲进前而不御。遥闻声而相思。麟凤拟麇鸡。珠玉较砾石。白日垂其照。青眸写其形。故凡操千曲而后知声。观万尤而后识器。知音同道。欢然共怿。流郑眩人。无或失听。聊舒鄙悃。谨复　答禅友书云。接来翰。知宝剎钱米山积。院事川涌。然而折腰趋豪门。低眉见护法。拱手道左。望尘遥拜。屏息车下。不敢高声。泥沙在衣。风尘掬面。衲僧之志亦尽矣。临风念友。中心若结。先德云。南阳忠国师。三诏竟不赴。遂使唐肃宗。愈重於佛祖。然我望南阳。云泥虽异路。回首思古人。媿汗下如雨。岂可为一身。法门同受污。万古长江水。恶名洗不去。呵呵。钓竿头上容渔隐。少风波处便安身。还笑那着甚羊裘严子陵。老祖峰头。雪霁清境。但有荒崖怪石。修竹古木。日啜苦茗。睡起曳杖。放脚不知远近。亦旷然真趣。与棒喝谈禅。未见议优劣也。临楮驰切不尽　与友人书云。年来万虑灰冷。唯说法结习。颇以此自累招言。用是勇念。书壁云。老境病磨。不弄拈颂。佛前发愿。再不摇舌。自今以始。朝粥一盂。夕灯一盏。健即游山。作老道人行径。唯持知足。知止四字。忆昔三十年前。饱闻浙中山川奇胜。壬辰春。腰包策杖。登天封。步国清。过石梁。涉洗肠池。宿赤城。遍探寒明两岩。徘徊纵观。倚老松。卧怪石。往往摩腹大笑。废草鞋三十。又乘潮二百里。游雁宕。进老僧崖。遇一怪物。似人非人。裸立水上。风颠狂笑。呼天绝叫曰。天乎。那罗波婆多。行森不顾。行数里。山渐深。石渐幽。坐饭佛石少息。又行。石牙齿足。皇皇巨松。曲者如盖。直者如幢。立者如人。卧者如虬。松下溪深。有潭沮如。伏见风轮井。锵然而鸣。井上碧霄岩萝蔓密布。蜿蜒而入。顶有[虫*寸][虫*爱]。赤如鰸[鱼*莘]。朱目长爪。俛而诟。咮然长咏。行森遂度夏於碧霄峒。左右石笋。高绝无数。上有荼萎薋蓣。仰不见日。忽闻鵔[义*鸟]鸣。樵子伐木。谷响[金*豕]锒如抚琴。呼而与之语。谔而顾。如麋鹿不可接。进静明崖。石屋数百。曲折依岩壁为栏楯。屋北罗汉三生石。过大龙湫。见瀑布千寻。顶有浴雁湖。阔千顷。瀑悬注潭。变幻不一。如飞雪。如紫烟。如团云。如水箔。如翔禽。如走兽。如玉柱。如珠帘。或散或聚。或现或隐。时作雷声。时复寂然。忽而彩耀祥光。忽而黑雾闭潭。观之不足。令人忘归。三宿岩下。出潭游翠岩龙鼻泉。石峰巉碞。磪搜若锦屏。[山/戕]崒峉岶如蜗鼠。缭绕乃得出路。窗牖相值。山风飒然。堂殿铃铎皆鸣。十数衲僧。相顾而惊。不知身之在何境也。且莫。皆宿。於时仲秋望后天高露清。山空月明。仰视星斗。皆光大。如适在人上。窗外怪松数百。修竹千竿相摩戛。声切切不已。崖前棕榈。如鬼魅离立突鬓之状。十余僧相顾魄动不得寐。迟明各去。既归。梦中犹恍惚若有遇。今居老祖双峰。因追念之。往往想见斯游。特书寄同志老友。则台宕胜境。不动足而在蒲团前矣　老祖监寺写师真求赞。行森最初行脚时。倔强孤立。不事衣履。到处人多轻忽。既而参云门雪大师。一见便许入室。呼为岭南长子。乃题自真示云。者汉古怪。见不唧[口*留]人。毒骂若生冤家。见有苦志学者。欢喜犹甚。今朝坐此奚为。等者无鼻孔禅和。宗风何曾寂寞。及到大雄。老人见赞。笑曰。大师一生口硬。争奈齿不关风。遂命行森领众。以至开圆照。住老祖。不觉屈指便逾念载。呵呵。若论宗风。便乃见笑三家村里王大伯　复居士书云。行森和南。闻风日久。恨愚衲多病多故。不得面晤请教。承翰勤恳。甚慰怀仰。接示此公纂刻拈颂。捧读增叹。然拈古者辨眼目。颂古者显法道。拈而不正。则眼乱於实。颂而不切。则道失其真。道之失。由於顺情而害法。眼之乱。在乎弃目而信耳。耳目虽异。宗旨显明。显明而拈妄。不可以称拈。宗旨而颂迂。未得以言颂。颂迂拈妄。则佛法乱矣。是以先祖元要真旨。不可杂以邪解。料拣语脉。不可欺以虚文。宾主诚分。不可罔以混统。故眼正以择法。则真假易辨。明眼以验人。则邪正难瞒。若名实颠倒。便可叹惜。先宗大匠。廓彻亮於闻前。智鉴出於意表。不被世情昡惑。不以名色易眼。不没纤芥之善。不掩萤[虫*寿]之光。呵呵。黄河古道金堤阜。青草新波水拍天。社燕城乌浑不解。飞鸣只在土塘边。兹因浙僧游山。故輙附奉答。草率不尽　答友人书。行森和南。宝山风物何如。诸禅可与共林泉之乐否。寒暄异候。即日起居奚似。伏惟万福。院事不至劳勤耶。行森形影相吊。日在枕席。幸无俗扰。承问古今宗旨。快哉高论。济祖宗旨。递代深宏。绝於溪径。比来俗禅。喜习迩听。遐则偭焉。有好尽其心於临济宗旨者。大匠也。人亦有好尽其心者。未必临济的旨也。舍斯。辨亦小矣。春木芚芚。援我手鹑。去诸千百岁。祖师若存。去祖日久。呱呱世僧。各识其类。譊譊市禅。各习其师。惜哉。近世不信真悟也。曩者演祖出於白云。雪窦出於智门。诸方美其语脉。如泛浩浩沧溟。而得楼航巨力也。故曰。眼明者。后贤从。真悟者。后贤师。若云因其俗禅。盛而行之。亦可以谓道。譬诸琴瑟郑卫调。俾夔闻之。必不可以谓箫韶。若云知解邪禅。拟古真悟。如举世尽寒。[鹿*皮]裘不亦燠乎。燠哉燠哉。然而有寒者矣。非其用而望诸。非其道而行诸。必不可以至矣。适晤令弟。喜其志於信道。想令叔必少加餐也。行森和南上复　答禅者书云。一报七尺躯。天地委形耳。终随物尽。奈何以热缘为长物也。衲僧家常空其心。慈其容貌者。不以世态庄严。加乎道德之上。观众犹贤。自视犹不足。故同道愿谏而不倦。事无大小。咸明乎眼。然后举而行之。己诸所明。既不可昧。而己诸所暗。又取於众言。是以眼得先众。而众后之矣。故夫福缘过众。未足贵也。势位过众。未足贵也。声名过众。未足贵也。衲僧所贵者。道眼惧其不足。不善恐其有余。不善未尝不知。知之未尝复行。夫不善犹疾病。攻之则病去。不攻则日甚。故衲僧相求。非特取乐也。将以改不善也。不善不去。则道眼不明。自然之理也。乐改其不善者难。以不善告众者难。夫惟衲僧。能为人之所难能。是故世所难及。既能世之所难能。又反覆钻核。然后人所谏者才竭。尽知己迷昧之行矣。倘知己迷昧之行。而不能取人言。又隐己过拒人之谏者。细人也。先德是以务鉴察於众贤。以观得失。俗世邪禅。以为己既大矣。福矣。才矣。满矣。是以辜罪昭着。腥德秽扬。识者伤心。圣贤暗惜。曾不自闻。愈快如也。是己之非。遂初之谬。至於身富道亡。可悲矣。上古宗匠。非家馈而户赠也。僧俗莫不称祖焉。今世邪禅。非家劫而户夺也。识者莫不指谪焉。由此观之。众无贤愚。见善则扬誉。见恶则指谪。此众情也。未必有私爱也。未必有私憎也。衲僧立身。不为识者扬誉。而为后贤指谪者。未尽为正法之行也。尽为正法之行。将若佛祖焉。世人虽於佛祖难及。其敢谤诸乎。止谤莫如自悔。疗垢莫如亲水谨复(开堂领众者。当人书一通悬之座右)　答禅者书云。不落古今句。曷谓之好奇。坐贻谤缺。噫。可怪矣。然而虎豹之文。不得不奇於犬羊。鸾凤之音。不得不奇於乌鹊。金玉之光。不得不奇於瓦铁。自然之势也。夫佛法。何物也。笼天地於正眼。挫品汇於指点。若非谢去朝华。振起宗旨。不过一俗禅耳。何用哉。古宿示人活句。先祖务去陈言。殆有见於摸拟不无。蹈袭为病。故奇可也。好奇。不可也。彼蠡测者。正如嫫姆妒黛。乞儿诮金。其金黛固无恙也。奚怪之有哉。佛以正法眼藏嘱付摩诃迦叶。二十八传而至中夏。初无文字言句。可传可说。真彻悟者。即付即受。必须彻证於契会。初祖面壁九年。独有二祖得旨。余其根器稍劣者非正脉也。今世衲僧。虽学古人死格。此旨不能得也。纵具世间智。文字通者。闭关读书十年。刻菩提印自佩之耳。故曰。神而明之。存乎其人。苟非其人。道不虚行。迩来语录。蕴藉风流。仿古人意句。出语雄浑俊艳。固自不乏。而求其眼目精明。旨脉婉转。若演祖华祖保宁勇和尚者。何可多得。确有神化妙悟。好奇二字。不足尽之。
