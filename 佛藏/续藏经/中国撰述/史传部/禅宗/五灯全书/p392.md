<!-- { "loadSidebar": true } -->
　　闽之福清许氏子。继席示众。世尊不说说。迦叶不闻闻。数声玉笛江天暮。明月扁舟渡石门　示众。连日阴晴相半。寒热不均。伏惟。水牯牛起居万福。且道。此牛是南泉底。是沩山底。还委悉么。青草岸边酣睡起。背鸦仍复过前村　示众。祖师门下。不带枝叶。一句当阳。斩钉截铁。作么生是斩钉截铁底句。蓦拈拄杖。卓一卓　浴佛示众。多生恶毒终难洗。臭口才开露贼心。长恨当初打不杀。丛林殃害到於今。召众曰。还有不受害者么。知恩者少。负恩者多　师居一载。於次年八月二十七奄逝。塔於大遮山樵隐庵之(灵机观嗣)。

　　湖州武康中山茹檗霈禅师

　　示众。春日晴。春景明。砌下飞花几片。枝头好鸟数声。不是西来祖意亦非了义上乘。毕竟是个什么。树高塔影云千树。潭底龙吟着眼听(灵机观嗣)。

　　湖州杨坟资福嵩庵正禅师

　　虔州陈氏子。继席小参。风雨昼萧萧。行人意寂寥。披襟林下客。曾不动纤毫。个里苟能亲荐得。众生诸佛本同条。其或未然。且看霜寒孤鹤唳。一钩残月挂梅梢　示众。昨夜雨滂沱。今朝天气热。诸人悉共知。试问何时节。良久曰。麻三斤乾屎橛。正法眼被瞎驴灭。喝一喝　康熙丙寅冬。示微恙。次年正月初五。索浴更衣。趺坐而逝。寿五十八。腊二十六。塔於钱岭之坞(灵机观嗣)。

　　湖州翔凤资福利禅恒禅师

　　吴门程氏子。示众。经行坐卧。无非本地风光。吃饭穿衣。尽是神通妙用。眼里见文殊显现。耳里闻观音体露。随处慈氏门。动步普贤土。且道。毗卢心印。在甚么处。乾坤掌上浮。日月蚁旋磨　晚参。昨夜雨今日晴。两种犹如镜上痕。痕垢尽时光始见。晚来斜日暮山青。会得底。归家稳坐。不会底。流落风尘　僧问。万法归一一归何处。师曰。三条椽下。七尺单前　师於康熙己巳冬月九日示微疾。至十三夜。集门人。嘱后事毕。端坐而逝。奉全身塔於凤山之右。世寿六十一。僧腊四十(灵机观嗣)。

　　湖州翔凤大展翼禅师

　　嘉禾人也。早参。大尽三十。小尽廿九。日往月来。霎然皓首。急须打破赵州关。大家向南看北斗。如何是赵州关。卓拄杖曰。参　示众。参禅学道绝商量。日用头头理事彰。盖色骑声齐坐断。凡名圣号总虚张。喝一喝　僧问。如何是父母未生前本来面目。师曰。敲空取髓。曰不会。师曰。掘地觅天　问如何是万法归一。师曰。昨日寒梅放。曰一归何处。师曰。今朝瑞雪飞(灵机观嗣)。

　　福建漳州龙溪魏巍居士

　　字大翁。弱冠从军。功授副戎二品。朝廷恩赐优渥。士不以为荣。志慕宗乘。参杨坟观。令看无字。久无所入。值法侣西堂。举太平本是将军定。始於言下。捉败赵州。豁然无碍。呈偈曰。学道无别旨。无心便廓然。巍巍大自在。此外别无禅。观曰。一句当天八万门。汝会么。士曰。我无一切心。何用一切法。观曰。滴水岂是大海。士曰。一口吸尽。观曰。还识庞公么。士礼拜。观哂之。观将寂。士入山问安。观把住曰。汝道。山僧在甚么处。士曰。盖天盖地。观以素珠付曰。昔时卢行者。今日魏居士。士曰。又来涂污。观曰。分明记取。士着学道篇。有钝根偈。体取无生不动智。休夸言语箭锋利。任人笑我钝根机。我道明明第一义(灵机观嗣)。

　　法侣西堂

　　闽人也。侍观三十载。无移念。彻法源底。以传心印。僧问。如何是麻三斤。师曰。识取钩头意。莫认定盘星　颂心月孤圆话曰。光非照境境非存。光境俱忘绝点痕。雨过茅堂抬首处。远山依旧碧层层(灵机观嗣)。

　　杭州横塘狮子林天羽具禅师

　　仁和刘氏子。上堂。石巩张弓。空费腕头气力。禾山打鼓。徒劳两臂生酸。雪峰辊球。教坏人家儿女。道吾舞笏。果然习气难除。忽然有个英俊衲僧。出来道。狮林又作么生。但向他道。自移瓶去沽村酒。却着衣衫作主人。喝一喝　僧问。万法归一。一归何处。师曰。壁上挂篝灯。曰不会。师打曰。谁道不会(灵岳古嗣)。

　　武林直指崇庆独耀鉴禅师

　　仁和赵氏。继席上堂。欲问直指禅。无事日高眠。不出城隍市。免被世人嫌。也不举今论古。也无棒喝交参。闲时饭足粥足。一任渴饮饥餐。有时知得落处。方知百味俱全。良久。顾左右曰。参　上堂。举恕和尚道。黄金铸就铁昆仑。推出人前怕见闻。四七二三惊吐舌。埋头东走向西奔。师曰。瑞岩老子。不惜家珍。当风狼撒。山僧则不然。石虎产下玉麒麟。趁出风前绝见闻。四圣六凡皆罔测。天堂地狱任游行(灵岳古嗣)。

　　弥陀独埋临禅师

　　云间上洋陆氏子。示众。红白桃梅径。青黄菜麦田。一樽聊对饮。傲杀晋陶潜。且道。毕吏部李学士到来。又作么生。纵然无可说。必也口流涎　示众。举青州布衫话。颂曰。莺梭织就青皇锦。化母凭将燕剪裁。柳线松针缝得密。赵州穿出洞房来　举灵云见桃花因缘。颂曰。浪迹江湖数十秋。自惭赤手觅封侯。归来林下伤春事。把剑空弹恨白头(灵岳古嗣)。

　　杭州智果沤永慧禅师

　　山阴徐氏子。未踰九岁。即悟三乘。启父母求剃度。遂投智果灵台师出家。父母亦即以家为焚修地。今梵志中。有积庆庵者。师诞生地也。廿一岁。诣金粟密老人受戒。后参崇庆古。一言密契。便蒙印可。且曰。东海止位。待汝兴行。后悯支流泛滥。门户水火。不领众。不登堂。不立执事。杖笠飘然於山水间。至康熙丙午。复兴智果及佛像竣功。未几示微疾。门弟子进医药者。师却之曰。报身非病。焉用是为。况寺功就。吾不留也。康熙己酉十一月二十二日。索笔书偈曰。日面月面。虚空闪电。六十六年话柄。问取灯笼佛殿。便告寂。塔於智果之西(灵岳古嗣)。

　　南岳大善琴谷学禅师

　　上堂。高悬古镜。烛地辉天。横按镆铘。凑泊不得。了万境於目前。绝群机於当下。一句融通。全超法界。本觉场中。了无余事。道甚德山临济。棒喝交驰。疾焰过风。白云万里。卓拄杖一下(灵岳古嗣)。

　　潮州福溥雪惟韬禅师

　　郡之余氏子。升座。丹霞烧木佛。翠微供罗汉。富者富形。穷者穷算。本是一样提持。因甚发挥两般。若到福溥门下。不消一捏。何故。金针拈起无回互。绣出鸳鸯好毛羽　於康熙壬戌秋示微疾。命匠制龛。遗嘱后事。书封龛偈曰。四维虚空一片雪。为霖为雨无间歇。而今大地都莫睹。敢问诸人彻不彻。咦。触破虚空祇者是。是日乃中元也。至夜半。端坐而逝(灵岳古嗣)。

　　高阳我瞻载禅师

　　示众。花簇簇草芊芊。法性何曾有变迁。今日与君重注破。池塘春色柳含烟(灵岳古嗣)。

　　当湘圆通纳川海禅师

　　清浦陈氏子。上堂。朕兆未形。文彩全彰。乾坤坐断。纤毫不立。古今无背面。徧界不曾藏。正恁么时。且道。无位真人。在甚么处。遂顾视左右曰。西风扑面来。眉毛俱卓立　升座。雨过山色翠。风和鸟性狂。乾坤容汝懒。名利使渠忙。即心犹未是。无佛谩承当。直下无回互。纵横不覆藏。於此委悉。海晏河清。定国安邦。设若未然。莫怪山僧好肉剜疮。以拄杖。一齐趂散(离言法嗣)。

　　福建兴化紫霄无依禅师

　　上堂。正法眼藏破砂盆。信口道来海岳昏。端的一回亲汗出。何须特地起风云。卓拄杖下座(千峰立嗣)。
　　五灯全书卷第九十二

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　临济宗
　　南岳下三十六世随录

　　钱塘接待法钟觉禅师

