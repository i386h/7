<!-- { "loadSidebar": true } -->
　　上堂。瑞峰顶上。栖凤亭边。一杯淡粥相依。百衲蒙头打坐。二祖礼三拜。依位而立。已是周遮。达磨老躁胡。分尽髓皮。一场狼籍。其余之辈。何足道哉。柏堂恁么道。还免诸方检责也无。拍绳床曰。洎合停囚长智　上堂。大机贵直截。大用贵顿发。纵有啮镞机。一锤须打杀。何故。我王库内。无如是刀　上堂。紫蕨伸拳笋破梢。杨花落尽绿阴交。分明西祖单传句。黄栗留鸣燕语巢。这里见得谛信得及。若约诸方。决定明窗下安排。龙翔门下。直是一锤锤杀。何故。不是与人难共住。大都缁素要分明。

　　福州天王志清禅师

　　上堂。竖起拂子曰。只这个天不能盖。地不能载。徧界徧空。成团成块。到这里。三世诸佛。向甚么处摸索。六代祖师。向甚么处提持。天下衲僧。向甚么处名邈。除非自得自证。便乃敲唱双行。虽然如是。未是衲僧行履处。作么生是衲僧行履处。是非海里横身入。豺虎丛中纵步行。

　　南剑州剑门安分庵主

　　少与木庵同隶业安国。后依懒庵。未有深证。辞谒径山大慧。行次江千仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵付以伽黎。自尔不规所寓。后庵居剑门。化被岭表。学者从之。所作偈颂。走笔而成。凡千余首。盛行於世　示众。这一片田地。汝等诸人。且道天地未分已前。在甚么处。直下彻去。已是钝置分上座。不少了也。更若拟议思量。何啻白云万里。蓦拈拄杖。打散　示众。上至诸佛。下及众生。性命总在山僧手里。检点将来。有没量罪过。还有检点得出者么。卓拄杖一下曰。冤有头债有主。遂左右顾视曰。自出洞来无敌手。得饶人处且饶人　示众。十五日已前。天上有星皆拱北。十五日已后。人间无水不朝东。已前已后总拈却。到处乡谈各不同。乃屈指曰。一二三四五六七八九十十一十二十三十四。诸兄弟。今日是几。良久曰。本店买卖。分文不赊。

　　东禅岳禅师法嗣
　　福州鼓山宗逮禅师

　　上堂。世尊道。应如是知。如是见。如是信解。不生法相。遂喝曰。玉本无瑕却有瑕。

　　福州鼓山石庵知玿禅师

　　谢李深卿陈仲龄。上堂。昔在东溪日。花开叶落时。几拟以黄金。铸作锺子期。古人恁么道。大似焦桐挂壁。罕遇知音。白云今日幸遇二士到来。正值六合风清。万籁俱息。不免再理朱弦。试弹一曲。横按拄杖曰。诸人还闻么。闻即不无。且道是何曲调。卓拄杖曰。太古希声无限意。知音知后更谁知　上堂。语是谤。默是诳。不语不默。转增虚妄。喝一喝曰。春风吹落桃李花。淡烟疎雨笼青嶂。

　　杭州径山寓庵德灊禅师

　　兴化人。初住径山。至山门。弹指一下便入。

　　西禅净禅师法嗣
　　福州乾元钝庵宗颖禅师

　　上堂。卓拄杖曰。性燥汉。祇在一槌。靠拄杖曰。灵俐人不劳再举。而今莫有灵俐底么。良久曰。比拟张麟。兔亦不遇。

　　兴化府华严别峰云禅师

　　初住福州支提。迁福泉华严。上堂。千种言。万般解。只要教君长不昧。且道不昧个什么。唤作竹篦则触。不唤作竹篦则背　上堂。弥勒大士。朝入伽蓝。暮成正觉。总似者般钝汉。有甚用处。直饶隔山。望见支提双童峰。便回去。脚跟下好与三十　上堂。举真净道。也无禅。也无道。也无元。也无妙。快活须明者一窍。师曰。既无禅道。又无元妙。甚处得者一窍。若有一窍可明。如何得快活去。诸人即今要得快活么。便下座　上堂。过去诸如来。斯门已成就。是甚语话。现在诸菩萨。今各入圆明。诬人之罪。未来修学人。当依如是法。莫钝置他好。其奈茫茫宇宙人无数。几个男儿是丈夫。

　　福州中济无禅立才禅师

　　上堂。举雪窦道。三分光阴二早过。灵台一点不揩磨。贪生逐日区区去。唤不回头争奈何。雪窦老汉。颟颟顸顸。儱儱侗侗。更参三十年。也未会禅在。然虽如是。土旷人稀试听下个注脚。瞎却摩酰三只眼。南北东西路不分　上堂。举赵州吃茶去话。师曰。赵州逢人吃茶。谁知事出急家。翻手作云作雨。顺风撒土撒沙。引得洞山无意智。问佛也道三斤麻　读此庵语录偈曰。南海波斯持密咒。千言万语少人知。春风一阵来何处。吹落桃花三四枝。

　　开善谦禅师法嗣
　　建宁府仙州山吴十三道人

　　每以己事。扣诸禅宿。无所入。及开善归结茅於其左。遂往给侍参请。宋绍兴庚申三月八日夜。释然启悟。占偈呈善曰。元来无缝罅。髑着便光辉。既是千金宝。何须弹雀儿。善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　育王光禅师法嗣
　　临安府灵隐妙峰之善禅师

　　湖州刘氏子。世居彭城。上世皆登膴仕。师生资性高洁。年十三辞家。受业於德清齐政院。凡经论一见。輙了大意。参佛照於鄮山。因风幡话契旨。照印以偈曰。今日与君通一线。斩钉截铁起吾宗。遂入匡庐。卓锡妙高峰下十年。出住台州慧因。晚居灵隐。灵隐密迩行阙。轮蹄凑集。师掩户。无所将迎。公卿贵人或见。但寒温而已。会天童虚席。时郑清之秉钧轴。具疏劝请。勉师必赴。师曰。老僧年踰耄矣。尚夜行不休乎。辞弗就　上堂。应物现形。如水中月。信手拈来。一时漏泄。以拂子击禅床左边曰这里是镬汤炉炭。击右边曰。这里是剑树刀山。前面是观音势至。后面是文殊普贤。中间一着。还知落处么。又击一击曰。毗婆尸佛早留心。直至如今不得妙　上堂。久参高士。眼空四海。鼻孔辽天。见也见得亲。说也说得亲。行也行得亲。用也用得亲。只是未识老僧拄杖子在。何故。将成九仞之山。不进一篑之土　示众。汾阳道。识得拄杖子。行脚事毕错。三角道。识得拄杖子。入地狱如箭错。老僧则不然。识得拄杖子错妙峰三个错。不是无病药。庞公卖笊篱。清平道木杓　师将示寂。澡身趺坐。书偈曰。来也如是。去也如是。来去一如。清风万里。书毕而逝。宋理宗端平乙未九月二十八日也。寿八十四。腊七十一。火浴。获舍利无数。瘗于灵隐之西冈。

　　临安府净慈北涧居简禅师

　　潼川龙氏子。世业儒。依邑之广福院得度。参别峰涂毒。沉默自究。一日阅卍庵语。有省。再参佛照。机契。自是往来其门者。十五年。走江西。访仲温於罗湖。与师议论。温大奇之。遂以大。慧竹篦付之。出世台之报恩光孝。大参真西山。时为江东部使者。以东林力致。不可。乃退隐飞来峰北磵十年。故称北磵。起应霅之铁佛西余。常之显庆碧云。苏之慧日。湖之道场。后奉旨迁净慈寺　上堂。识得一万事毕。了事衲僧一字不识。直饶恁么。未称全提。禹力不到处。河声流向西　上堂。举密师伯与洞山在饼店。密于地上画一圆相。谓洞山曰。把将去。山曰。拈将来。保宁勇曰。非但二老提不起。尽大地人。亦提不起。师曰。北涧敢道。保宁计穷力尽　上堂。举赵州入僧堂曰。有贼有贼。见一僧便捉曰。贼在这里。僧曰。不是某甲。州托开曰。是即是。不肯承当。师曰。赵州收处太宽。放去太急。净慈则不然。家贼难防。家财必丧。卓拄杖曰。只可错捉。不可错放　上堂。以大圆觉。为我伽蓝。身心安居。平等性智。吃官酒卧官街。当处死当处埋。本来无位次。何用强安排　上堂。云岩二十年在药山。只明此事。澄潭不许苍龙蟠。赵州四十年不杂用心。除二时粥饭。是杂用心。兔子何曾离得窟　宋理宗淳佑丙午春。示疾。索笔书偈。於纸尾复书曰。四月一日珍重六字。至期假寐而逝。寿八十三。腊六十二。葬全身於月堂昌塔侧。遵遗命也。有北磵集十九卷。行世。

　　临安府径山淅翁如琰禅师

　　台州周氏子。上堂。拈拄杖曰。蒋山唤这个。作拄杖子。诸人亦唤这个。作拄杖子。还有缁素也无。阑干虽共倚。山色不同观　维摩赞曰。毗耶示疾放憨痴。添得时人满肚疑。不是文殊亲勘破。者些毛病有谁知。

　　湖州上方朴翁铦禅师

　　天资奇逸。辩博无碍。上堂。举僧问赵州。狗子还有佛性也无。州曰无。师曰。狗子佛性无。还他大丈夫。是非虽入耳。壁上挂葫芦　赞达磨像曰。一言已出驷难追。赖得君王放过伊。杨子江心航折苇。浪头何似问头危。

　　福州东禅性空观禅师

　　上堂。举僧问盐官。如何是本身卢舍那。官曰。与老僧过净瓶来。僧将净瓶至。官曰。却安旧处着。僧复问官曰。古佛过去久矣。师曰。盲者难以与乎文彩。聩者难以与乎音声。这僧既不荐来机。盐官只成虚设。云门道。无朕迹。扶盐官不起。以拂子画一画曰。前来葛藤。一时划断。且道毕竟如何是本身卢舍那。掷拂子下座。

　　庆元府育王孤云权禅师

　　上堂。举僧问雪峰。古磵寒泉时如何。峰曰。瞪目不见底。曰饮者如何。峰曰。不从口入。又问赵州。古磵寒泉时如何。州曰苦。曰饮者如何。州曰死。师曰。一人随波逐浪。一人截断众流。检点将来。总欠会在。今日有问育王。古磵寒泉时如何。只对他道。须是亲见雪峰。饮者如何。问取赵州　有送僧归凤山偈曰。凤凰山下凤凰儿。文彩才彰羽翼齐。铁网拦天缦不得。归心已在碧梧枝。

　　庆元府育王秀岩师瑞禅师

　　上堂。举演化问报慈曰。如何是真如佛性。慈曰。谁无化。不契。遂请益护国。国曰。谁有化。於言下契悟。师曰。谁无谁有全机道。言下翻身不唧[口*留]。直饶未举已先行。错认簸箕作熨斗。呵呵呵。若人便解倒骑驴。一生不着随人后　上堂。举灌溪参临济。济下禅床搊住。溪曰领领。济乃托开。师曰。雨散云收后。崔嵬十数峰。倚阑频顾圣。回首与谁同。

　　临安府净慈退谷义云禅师

