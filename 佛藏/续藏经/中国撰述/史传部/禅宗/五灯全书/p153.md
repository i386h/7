<!-- { "loadSidebar": true } -->
　　饶州浮梁林氏子。诞生之时。祥光上烛。须发爪齿。宛然具体。风骨爽拔。孩孺异常。发言成章。语合经史。闾里先生称曰神童。年将顶角。博览典坟。卷不再舒。洞明今古。才思俊迈。风韵飘然。志慕空宗。出家圆具。感悟夙习。即徧参寻。投机於开先。出为宗匠。九坐道场。四众倾向。名动朝野。宋神宗。赐高丽磨衲金钵。以旌师德　上堂。僧问。如何是佛。师曰。木头雕不就。曰恁么则皆是虚妄也。师曰。梵音深远。令人乐闻。问如何是诸佛说不到底法。师曰。蚁子解寻腥处走。苍蝇偏向臭边飞。曰学人未晓。请师再指。师曰。九万里鹏从海出。一千年鹤远天归。问达磨面壁。意旨如何。师曰。闭口深藏舌。曰学人未晓。师曰。一言已出。驷马难追。问大修行人。还入地狱也无。师曰。在里许。曰大作业人。还上天堂也无。师曰鰕跳不出斗。曰恁么则镬汤炉炭吹教灭。剑树刀山喝使摧。师曰。自作自受。乃曰。适来禅客。出众礼拜。各以无量珍宝。布施大众。又於面门上。放大光明。照耀乾坤。令诸人普得相见。於此明得。可谓十方诸佛各坐其前。常为劳生。演说大法。岂假山僧重重注破。如或未然。不免横身徇物。乃横按拄杖曰。万般草木根苗异。一得春风便放花　上堂。寒寒。风撼竹声乾。水冻鱼行涩。林疎鸟宿难。早是严霜威重。那堪行客衣单。休思紫陌山千朵。且拥红炉火。一攒放下茱萸。空中竹橛倒却。迦叶门前剎竿。直下更云不会。算来也太无端。参　师一日与学徒入室次。适东坡居士到。师曰。此间无坐榻。居士来此作甚么。士曰。暂借佛印四大为坐榻。师曰。山僧有一问。居士若道得。即请坐。道不得。即输腰下玉带子。士欣然曰。便请。师曰。居士适来道。暂借山僧四大为坐榻。祇如山僧四大本空。五阴非有。居士向甚么处坐。士不能答。遂留玉带。师却赠以云山衲衣。士乃作偈曰。百千灯作一灯光。尽是恒沙妙法王。是故东坡不敢惜。借君四大作禅床。病骨难堪玉带围。钝根仍落箭锋机。会当乞食歌姬院。夺得云山旧衲衣。此带阅人如传舍。流传到我亦悠哉。锦袍错落犹相称。乞与佯狂老万回　李公麟。为师写照。师令作笑容。自为赞曰。李公天上石麒麟。传得云居道者真。不为拈花传大事。等闲开口笑何人。泥牛漫向风前齅。木马无端雪里春。现对堂堂俱不识。太平时代自由身。哲宗元符戊寅正月四日。与客语。有会其心轩渠。一笑而化。其令写笑状而赞之。非苟然也。

　　东京智海本逸正觉禅师

　　福州彭氏子。僧问。古镜未磨时如何。师曰。青青河畔草。曰磨后如何。师曰。郁郁园中柳。曰磨与未磨。是同是别。师曰。同别且置。还我镜来。僧拟议。师便喝　上堂。开口是。合口是。眼下无妨更着鼻。开口错。合口错。眼与鼻孔都拈却。佛也打祖也打。真人面前不说假。佛也安。祖也安。衲僧肚皮似海宽。此乃一出一入。半含半开。是山僧寻常用底。敢问诸禅德。剎竿因甚么头指天。力士何故揎起拳。良久曰。参　上堂。拈拄杖曰。这拄杖。在天也。与日月并明。在地也。与山河同固。在王侯也。以代蒲鞭。在百姓也。防身御恶。在衲僧也。昼横肩上。渡水穿云。夜宿旅亭。撑门拄户。且道。在山僧手里。用作何为。要会么。有时放步东湖上。与僧遥指远山青。击禅床下座　上堂。忆得老僧年七岁时。於村校书处。得一法门。超情离见。绝妙绝玄。爰自染神。逾六十载。今日輙出普告大众。若欲传持。宜当谛听。遂曰。寒原耕种罢。牵犊负薪归。此夜一炉火。浑家身上衣。诸禅德。逢人不得错举　上堂。古者道。接物利生绝妙。外甥终是不肖。他家自有儿孙。将来应用恰好。诸禅德。还会么。菜园墙倒晴方筑。房店篱穿雨过修。院宇漏时随分整。儿孙大小尽风流　上堂。举暹和尚道。寒寒。地炉火暖。闲坐蒲团。说迦叶不是。谈达磨无端。此也彼也。必然一般。师召大众曰。迦叶甚处不是。达磨那里无端。若检点得出。彼之二老一场懡[怡-台+罗]。若点检不出。三十年后。莫道不被人瞒好　上堂。我有这一着。人人口里嚼。嚼得破者。速须吐却。嚼不破者。翻成毒药。乃召诸禅德。作甚么滋味。试请道看。良久曰。医王不是无方义。千里苏香象不回　道士问。如何是道。师曰。龙吟金鼎。虎啸丹田。曰如何是道中人。师曰。吐故纳新。曰道与道中人。相去多少。师曰。罥鹤颠崖上。冲天昧米民。

　　越州天章元楚宝月禅师

　　僧问。如何是佛法大意。师曰。一年三百六十日。曰便恁么会时如何。师曰。迢迢十万不是远　上堂。鼓声错落。山色崔嵬。本既不有。甚处得来。良久曰。高着眼。

　　南康庐山万杉善爽禅师

　　上堂。僧问。如何是万杉境。师曰。万株杉下千寻竹。曰如何是境中人。师曰。老僧义手对阇黎。曰如何是佛法大意。师曰。昆仑头戴华山尖。乃曰。古即今。今即古。家家窗下有诸祖。文殊示现满山川。自是时人不解悟。大众且道。悟个什么。喝一喝。

　　钦山勤禅师法嗣
　　鼎州梁山圆应禅师

　　僧问。如何是超佛越祖之谈。师曰。吃粥吃饭。

　　云盖鹏禅师法嗣
　　绍兴诸暨锺山报恩谭禅师

　　上堂。法身无像。应物现形。诸禅德。作么生说个应物现形底道理。拈拄杖示众曰。世尊身长丈六。这个拄杖子。亦长丈六。弥勒身长千尺。这个拄杖子。亦长千尺。方圆任器。隐显从他。大包天地。细入微尘。如驴觑井。如井觑驴。得之者。运筹帷幄。把断要津。失之者。杳杳忽忽。虚生浪死。得失二途。一时放却。敢问诸人。且道。山僧拄杖子。毕竟长多少。良久曰。笑指客从何处来。击香几一下。

　　雁宕吉禅师法嗣
　　温州净光为觉禅师

　　上堂。净光绀宇。古佛祇园。闻名者。尘心顿息。目睹者。宛若升天。面临郛郭。背靠林泉。处处尽歌皇化。何须演妙谭元。向上一窍。又且如何。蓦拈拄杖。卓一卓曰。鸳鸯绣出从君看。不把金针度与人。下座。

　　禾山材禅师法嗣
　　抚州曹山宝积雄禅师

　　上堂。僧问。如何是佛。师曰。寒猫不捉鼠。问一尘一佛国。一叶一释迦。学人如何下足。师曰。大地草漫漫。曰谢师答话。师曰。明眼人难暪。曰大众一时记取。师曰。曹山今日失利。问法雷一震。龙象四来。和尚如何行令。师曰。清风不会侬家意。吹散白云撩乱飞。曰学人还有安身立命处也无。师曰。脚踏实地。乃曰。善应群方。万机丛凑。相逢相见即不问。你拈匙把筯。为甚么道不得。良久曰。曹山今日失利　上堂。山不青。水不绿。南北东西无下足。白云片片岭头飞。夜来却入芦花宿　上堂。千江竞凑。万派同源。宝月腾辉。光分沙界。山河大地。明暗自殊。坐卧经行。何人分上。其中莫有语言道断函盖相应底衲僧么。出来与曹山相见。时有僧出方礼拜。师曰。大众。分明记取这僧话头。

　　南岳下十一世
　　云居舜禅师法嗣
　　金陵蒋山法泉佛慧禅师

　　随州时氏子。僧问。古人说不到处。请师说。师曰。夫子入太庙。曰学人未晓。师曰。春暖柳条青　问如何是急切一句。师曰。火烧眉毛　问祖师面壁。意旨如何。师曰。撑天拄地。曰便恁么去时如何。师曰。落七落八　问二祖立雪齐腰。意旨如何。师曰。三年逢一闰。曰为甚么付法传衣。师曰。村酒足人酤　问莲华未出水时如何。师曰。西瞿耶尼。曰出水后如何。师曰。泗州大圣　问如何是祖师西来意。师曰。发长僧貌丑。曰未审意旨如何。师曰。闭户怕天寒　问南禅结夏。为甚么却在蒋山解。师曰。众流逢海尽。曰恁么则事同一家。师曰。梦里到家乡　上堂。来不来。去不去。脚下须弥山。脑后擎天柱。大藏不能宣。佛眼不能觑。诸禅德。渐老逢春解惜春。昨夜飞花落无数　上堂。画一圆相。以手拓起曰。诸仁者。还见么。团团离海峤。渐渐出云衢。诸人若也未见。莫道南明长老措大相。却於宝华王座上。念中秋月诗。若也见得。此夜一轮满。清光何处无　上堂。要去不得去。要住不得住。打破大散关。脱却娘生袴。诸仁者。若到腊月三十日。且道。用个甚么。良久曰。柳絮随风。自西自东　上堂。古人恁么。南禅不恁么。古人不恁么。南禅却恁么。大众还委悉么。王婆衫子短。李四帽檐长　圣节上堂。拈拄杖击法座一下曰。以此功德。祝延圣寿。便下座　上堂。时人欲识南禅路。门前有个长松树。脚下分明不较多。无奈行人恁么去。莫恁去急回顾。楼台烟锁钟鸣处　因雪上堂。召大众曰。还有过得此色者么。良久曰。文殊笑。普贤嗔。眼里无筋一世贫。相逢尽道休官去。林下何曾见一人　上堂。快人一言。快马一鞭。若更眼睛定动。未免纸裹麻缠。脚下是地。头上是天。不信但看八九月。纷纷黄叶满山川　师晚奉诏。住大相国智海禅寺。问众曰。赴智海。留蒋山。去就孰是。众皆无对。师索笔书偈曰。非佛非心徒拟议。得皮得髓谩商量。临行珍重诸禅侣。门外千山正夕阳。书毕坐逝。

　　明州天童澹交禅师

　　僧问。临云阁耸。太白峰高。到这里如何进步。师曰。但寻荒草际。莫问白云深。曰未审如何话会。师曰。寒山逢拾得。两个一时痴。曰向上宗乘。又且如何举唱。师曰。前言不及后语　上堂。也大奇。也大差。十个指头八个罅。由来多少分明。不用钻龟打瓦。便下座。

　　建州崇梵余禅师

　　僧问。临济喝。少遇知音。德山棒。难逢作者。和尚今日作么生。师曰。山僧被你一问。直得退身三步。脊背汗流。曰作家宗师。今日遭遇。师曰。一语伤人。千刀搅腹。僧以手画一画曰。争奈这个何。师曰。草贼大败　问恁么来底人。师还接否。师曰。孤峰无宿客。曰不恁么来底人。师还接否。师曰。滩峻不留船。曰恁么不恁么则且置。穿过髑髅一句作么生。师曰。堪笑亦堪悲　上堂。直须向黑豆未生芽时构取。良久。召大众曰。剑去远矣。

　　处州慈云院修慧圆照禅师

　　上堂。片月浸寒潭。微云满空碧。若於达道人。好个真消息。还有达道人么。微云穿过你髑髅。片月触着你鼻孔。珍重。

　　杭州南山长耳相子良禅师

　　僧问。六月休歇时如何。师曰。在家致仕。曰忽遇客来。如何祇待。师曰。烂嚼清风。饱餐明月。曰学人有分也无。师曰。无下口处。乃曰。莺啼绿柳。鹊噪花枝。於斯荐得。触处光辉。更有一般道理。防萌杜渐。居安虑危。是何言欤。

　　建宁开元莹禅师

