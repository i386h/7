<!-- { "loadSidebar": true } -->
　　入普照室。室中尝垂问语。激励学徒。其略曰。没底船子。为什么无漏坚固。蓦竖起拂子曰。拂子为你说禅了也。作么生会。拈起拄杖曰。还有向拄杖头上。下得一转语底么。画一圆相曰。三世诸佛。历代祖师。总在里许。还有不在里许者么。以手向空中。点一点曰。且道。这一点。明甚么边事。竖一指曰。俱胝和尚。向这里放大光明。转大法轮。诸人还见么。折脚铛儿为活计。穿心碗子作生涯。通玄庵内安然坐。不管山前事似麻。且道。安然的是什么人。

　　开封郑州普照宝禅师

　　磁州武氏子。天眷初。尝于本邑造仰山寺。一日有题诗柱上者曰。人道班鸠拙。我道班鸠巧。一根两根柴。便是家缘了。师睹之忽有悟。即入西山结茅。克苦励志者有年。已而徧参诸方。入青州室。后出世继其席。晚年退休于珙峪宝岩寺。忽一夕大风震地。师为宴坐而逝。

　　天童岫禅师法嗣
　　明州雪窦无印大证禅师

　　饶州鄱阳史氏子。幼颕异。依州之昌国寺。剃落受具。出游谒荆石琰于圆通。机语不契。时思庵睿居闲房。师日亲煅炼。闻云外岫唱道天童。师往依之。一日入室。机语相契。有若大沩之得寂子。元至治癸亥。应诏金书大藏。英宗赐织金屈眴。南还江浙。丞相脱欢。请师主衢之南禅。继领光孝。迁信之祥符。至正己丑。领雪窦　上堂。千说万说。不若觌面一见。昨日二十九。今朝七月一。报你参元人。光阴如箭疾。娘生两只眼。个个黑如漆。急急急回头。看取天真佛。良久曰。是何面目。下座。巡堂吃茶　上堂。妙妙妙。衲僧鼻孔多无窍。元元元。剎竿头上挂青天。志士宁容袖手。良马岂待挥鞭。全超棒喝。不落蹄筌。百鸟不来春又去。岩房赢得日高眠　庚子。退居定水之圆明庵。明年九月二十一日示寂。阇维。牙齿数珠不坏。舍利明莹。门人景云等。建塔于庵后。寿六十五。

　　青原下二十世
　　大明宝禅师法嗣
　　太原府王山体禅师

　　参大明宝。一日见雀子啄生饭。师乃拍手一下。雀飞去。宝适至。亦于师背上打一掌。师惊顾。宝曰。还是雀子辜负你。你辜负雀子。师罔措。宝曰。幸是可怜生。却乃互相辜负去。师豁然有省。于是。十年躬为侍者。秘重深严。不见参学。一旦抽单。罔不疑怪。或问宝。侍者何往。宝曰。诸方来。诸方去。何介意哉。又问。参学何似。宝曰。道有参学。栽他头角。道无参学。减他威光。一众方疑。后蒙印记。久隐山西太原府。府运两衙。请住王山　师尝谓学者曰。师子有三种。第一超宗异目。第二齐肩共躅。第三影响不真。若超宗异目者。见过於师。堪为种草。若齐肩共躅者。减师半德。落在今时。若影响不真者。狐犴猥势。羊质虎皮。祖师门下有甚用处　师尝发明洞上宗旨曰。既有尊贵之位。须明尊贵底人。须知尊贵底人。不处尊贵之位。方明尊贵。不落阶级　五位颂曰。正中偏。夜深古殿锁轻烟。寂寂苔封臣不立。密密光辉未兆前。偏中正。玉人不睹临台镜。子夜星河雾气浓。依旧青山不露顶。正中来。木人携杖火中回。趂起泥牛耕练色。放教石马步苍苔。兼中至。转侧相逢全意气。交辉终不犯锋铓。大用纵横无变异。兼中到。明暗尽时光不照。石女有智妙难穷。解栽绝顶无根草　上堂。还有冲流度刃者么。僧从东过西。从西过东。师曰。未得一场荣。先刖两胫足。曰也知和尚惯用此机。师曰。罪不重科。僧拟议。师便打。僧吐舌。师曰。棺材里瞠眼。僧珍重而出。师曰。似这等行脚。有什么交涉。乃曰。同安老祖道。孤峰迥秀。不挂烟萝。片月行空。白云自异。衲僧家到这里。剑甲未施。贼身已败。岂不屈辱先宗。山僧今日若不捉败此僧。则我达磨一宗。几至扫地。喝一喝曰。逢人不得错举。

　　仁山恒禅师

　　久侍大明宝。深入堂奥。宝付以衣法。师曰。某甲不是恁么人。宝曰。不是恁么人。自不殃及伊。师乃唯唯受之。盖法乳恩深也。宝嘱曰。汝既如是。第一不得容易出世。若躁进轻脱。中间必有坎坷。厚养久之。乃出住焉　僧问。洞山已邈云岩真。因甚到过水睹影始大悟。师曰。不是深心人不知。曰如何是深心人。师曰。十八女儿不系腰。复示颂曰。柳底黄鹂送好音。轻轻唤着愈伤心。阑干倚遍无聊赖。梦里如何许我寻。无路寻。怨杀月明花下影。依稀拂断枕头琴。

　　普照宝禅师法嗣
　　顺天大庆寿寺虚明教亨禅师

　　济州任城王氏子。先是。有汴州慈济寺僧福安者。山居有年。于邙山村。倚树而化。王氏母。梦其求托宿。遂生师焉。七岁出家。十五游方。参普照宝。未有所入。一日以事往睢阳。宿赵渡。于马上忆击板因缘。疑情百结。将抵河津。同行警曰。此河津也。师忽有省。下马悲喜交集。至陨涕。归以告宝。宝曰。此僵卧人。似欲转动。日面佛月面佛。意旨如何。师复茫然。无所对。后闻板声乃大悟。以颂呈宝。曰日面月面。星流电卷。少或疑迟。面前着箭。咄。宝曰。吾今后瞒汝不得也。后出世。五坐道场。末继席普照。寻奉旨主庆寿。金兴定己卯七月十日。索笔书偈。端坐而化。其末后句曰。咦。一二三四五六七。世寿七十。僧腊五十有八。阇维。如莲花开合。牙齿目睛不灰。舍利无算。师自儿时。额有圆珠。至是爆然飞去。收灵骨。建塔嵩山戒坛。

　　青原下二十一世
　　王山体禅师法嗣
　　磁州大明雪岩满禅师

　　初参普照宝。宝曰。兄弟年俊。正宜叩参。老僧。当年念念。常以佛法为事。师避席进曰。和尚而今如何。宝曰。如生冤家相似。师曰。若不得此语。几乎枉行千里。宝下禅床。握师手曰。作家那。(报恩秀曰。死灰里一粒荳爆)师与胜默同参。尝跪受呵斥。或问其故。师曰。今诸方。或有师资法属诤讼招讥。师子身中虫自食其肉。满虽不肖。复敢蹈覆辙。即闻者咸叹以为贤。后造王山体。体举洞山睹影话。师疑甚。体曰。不疑言句。是为大病。子今既疑。则病发矣。子知此病。则子药也。师一日。读五位颂。至折合终归炭里坐。忽大悟曰。今日方知。病即药也。呈体。体曰。料掉没交涉。师曰。和尚此回瞒不得也。体印可之。俾接踵住持　上堂。举洞山解夏曰。秋初夏末兄弟或东去西去。直须向万里无寸草处去。良久曰。祇如万里无寸草处。又作么生去。石霜曰。出门便是草。太阳曰。直饶不出门。亦是草漫漫地。师曰。三个老汉。虽然异口同音。未免撞头磕额。何也。一人大开口了合不得。一人高抬脚了放不下。一人紧闭门了出不去。王山即不然。遍十方界非外。全在一微尘。在一微尘非内。遍十方界。祇者一微尘及尽不可得也。向那里安门。甚处入草。还会么。休侵洞岭初秋草。请看疎山腊月莲　僧问高邮定。透网金鳞。以何为食。定曰。乾屎橛。僧无语。师闻之代曰。谢供养　五位颂曰。正中偏。邃洞沉沉锁翠烟。午夜碧空清似镜。一轮明月上层巅。偏中正。欲晓云浓封野景。雪屋灵明梦未惺。冥然又若寒宵永。正中来。木人携锡下崔嵬。纵横不履今时地。石径祥莲衬足开。兼中至。懒提妙印无真伪。碧莎丛里恣情眠。一任岩前花雨坠。兼中到。突兀三光曾未照。梦手敲空听者稀。迥然不堕宫商调　师于金泰和六年丙寅十月示寂。当宋宁宗开禧二年。

　　顺天庆寿胜默光禅师

　　初参郑州宝。后参王山体。得法出世开堂。尝谓众曰。传法。当如船子。求法。当如可祖。苟不然者。其何以荷如来之大法哉　上堂。我宗无语句。亦无一法与人。德山齿不关风。纳尽败阙。要识纲宗。先须识句。岩头脑后见腮。莫与往来。总好与三十痛棒。还有不甘者么。如无。莫怪压良为贱　示众。举九峰不肯首座话。颂曰。元座徒亡一炷烟。九峰不是抑高贤。若将一色为承绍。辜负先师不借缘　示众。举麻谷振锡话。师曰。是无可是。非无真非。是非无主。万善同归。枭鸡昼夜。徒自支离。我无三寸。鳖得唤龟。迦叶不肯。一任攒眉　僧问。如何是祖意。师曰。针头削铁。曰如何是教意。师曰。佛面剥金。

　　仁山恒禅师法嗣
　　磁州大明诠禅师

　　依仁山得旨。赋性潇洒。好排谐谈笑。仁山尝嘱定侍者拘捡之。师曰。人生一梦而已。快乐一世是好梦。拘捡一世是恶梦。我宁作好梦耳。人以为佳言。徒单二驸马入堂。见僧面壁而坐。驸马云。一个好淡汉。师曰。淡中有味。曰恁么味。师曰。今日被公着盐酱也。

　　庆寿亨禅师法嗣
　　开封大觉西溪弘相禅师

　　沂水王氏子。初弃家。事祖照通经得僧服。恣览内外典。凡十年。乃弃参虚明亨於庆寿。又十年。始获印记。出世住郑州之大觉。嵩山之少林。沂州之普照。最后住清凉　元遗山好问。与师同游兰若峰。道中偶谈及避宼事。时师。以为凡出身以对世。能外生死。然后有所立。生死踓大事。视之要如翻覆手。然则坎止流行。无不可者。此须从静工中来。念念不置境。当自熟耳。时雪途石滑。师失跌。同行莫能救。直下数十尺。仅碍大树而止。遗山惊问。师方神色自若。徐曰。学禅四十年。脚跟乃为石头取勘。闻者笑服。因叹境熟之言。果其日用事。纯而不妄也。年六十四示寂。有语录文集。行世。

　　青原下二十二世
　　雪岩满禅师法嗣
　　燕京报恩寺万松行秀禅师

