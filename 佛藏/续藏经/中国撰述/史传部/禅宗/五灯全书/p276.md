<!-- { "loadSidebar": true } -->
　　舒城沙氏子。生有白衣重包。荤酒自绝。年十六。游金陵听讲。遂不事文句。往五台。从静庵通芟染。修空观五年。知非。乃参寿昌经于峨峰。不契。入闽白云峰。看藏身没踪迹话。一日阅赵州有佛处不得住因缘有疑。复谒经于宝方。经问。蚁子解寻腥处走。苍蝇偏向臭边飞。是君边事。臣边事。师曰。臣边事。经呵之曰。大有人笑你在。师曰。先所论皆是。到者里因甚不是。经曰。此一不是。彼一切都不是。师乃发愤。因见伽蓝像倒地有省。别居宗乘堂二载。一日如厕。见人上树。豁然大悟。趋见经。经曰。婆子具什么眼目。便烧却庵。师曰。黄金增色。经复举玄则龙吟雾起虎啸风生公案。师立呈颂曰。杀活争雄各有奇。模糊肉眼曷能知。吐光不遂时流意。依旧春风逐马蹄。经首肯之。明神宗万历壬寅。师年二十八。出住博山。次主闽之董岩大仰鼓山。毅宗崇祯己巳。赴金陵天界请　上堂。倾湫倒岳。大地全收。簸土扬灰。纤尘不立。全收则该罗广博。须知白昼鸡鸣。不立则澹泊虚明。谁解红尘犬吠。是佛亦打。是魔亦打。管甚船来陆来。饥也一餐。饱也一餐。且喜柴乾水便。没踪迹莫藏身。一双赤手逢人。且乞一文。藏身处没踪迹。两朵攒眉。遇佛堪消三拜。吾在药山二十余年方明此事。亲言出亲口。莫使外人闻。诸人藏身处。博山总知。博山藏身处。诸人不知。诸昆仲。今日在此法筵。不免觌面相呈。若到诸方。逢人不得错举。珍重　腊八日上堂。维那白椎毕。师曰。第一义作么生观。觑着则眼瞎。嗅着则脑裂。举步绝行踪。动念非生灭。眼色耳音声。心忘思路绝。古今诸圣贤。同途而异辙。中峰水底琴。马师天上月。投子手中油。赵州庭前柏。博山无可示。梅花枝上泄。吐翠与含芳。凝寒傲霜雪。清香满十方。触着通身血。捶手哭苍天。浮杯老结舌。诸昆仲。当时释迦文佛。于腊月八日。抖碎虚空。七花八裂。尽大地无一人会得。所以宝坊曰。不是凌行婆。怎解同心结　元旦上堂。春风才动春花开。春雨相催春水来。惟有通玄峰顶石。依前白藓与青苔。大众。如何是新年头佛法。复曰。东西林下鸟。添得好音声　上堂。水流湿火就燥。是水有鱼。是林有鸟。吃饭齩着舌头。解道青天不用扫。诸昆仲须自了。同个夜兮同个晓。试将此语播诸方。谩道荒田不拣草。更看云门拄杖子化为龙。吞却山河大地了。诸昆仲且道。博山即今在什么处。良久曰。深固幽远。无人能到　上堂。明暗交参。正偏绮互。言中有响。句下无私。揭开云雾见青天。毕竟是谁遭点额。龙门万丈。笑看足下风云。金弹一丸。播弄手中铁具。古人道。一人所在亦到。拄杖子不会。诸人却会得。半人所在亦到。拄杖子会得。诸人不会。所以道。石人机似汝。也解唱巴歌。汝若似石人。雪曲也应和。恁么商量。惟木上座却较些子。珍重　上堂。问如何是法身理。师曰。伸手不见掌。曰法身向什么处安立。师曰。暗地始惊人。曰未审法身是何境界。师曰。山河大地。曰离了法身。又且如何。师曰。烁破四天下。僧礼拜。乃曰。是法非法。是心非心。非法即法。非心即心。打翻漆桶。大地平沉。云门大师甚是奇怪。盏子扑落地。碟子成七片。又曰。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。诸昆仲。博山今日亦如云门大师。气宇如王。若渠来相见时。又作么生。众无语。师曰。拄杖不在。苕帚柄。聊与三十　在寿昌守七。众请上堂。一二三四五六。天地位。万物育。个中有个无角泥牛。东触西触。至今无处藏踪。祇得和尘混俗。更须知平处险直处曲。击破重关谩轻忽。太平宇宙斩痴顽。此是禅宗亲付嘱。亲付嘱。破驴脊上苍蝇出。达磨未识参禅。孙膑不解货卜。惟有寿昌老人。一生向锄头上。七纵八横。至今也填坑塞窟。诸昆仲。还有为堂头和尚出气者么。今日幸有博山不肖儿孙。为伊雪屈　上堂。一即一切。一切即一。明似黑月。暗如皎日。于此四句之上会得。便见灿大师七纵八横。释迦尊九紫十赤。其或未然。更有容易禅。与君须剖悉。岂不见水面挂灯球。东壁打西壁。生铁铸蒺藜。拶出黄金汁。阿呵呵。甚奇特。明眼衲僧须辨别。参　上堂。万里不挂片云。虚空突出眼睛。放开七片八片。收来一丁两丁。只饶通身是眼。算来祇得八成。大众。还有十成底衲僧么。咦。且莫道着。便下座　鼓山上堂。昔日世尊在灵山会上。拈花示众。尚余一枝。在博山手里。今日于涌泉堂上。供养大众去也。古德曰。昨日作婴孩。今朝年已老。未明三八九。难踏古皇道。恁么说话。披心沥胆。彻底婆心。且道。作么生说个三八九底道理。卓拄杖曰。黄河水溢黄河水。云雾山连云雾山。珍重　上堂。黑狗烂银蹄。白日通宵吠。石女倒拈针。木人相对语。诸昆仲。于此四句上透得过。四方八面来。虚空连架打。所以道。一双孤雁。贴地高飞。两个鸳鸯。池边独立。可谓明珠在握。宝镜当台。胡汉俱来。隐讳不得。诸昆仲。团大千于掌上。掷化土于他方。探香水于金轮。果能如是。也尽奇特。但切不得动着。动着则打折汝等驴腰　僧问。如何是不断声色堕。师曰。断桥分野水。曰如何是类堕。师曰。孤棹举平原。曰如何是尊贵堕。师曰。裂破几重清世界。倒骑玉象趂麒麟。师于庚午秋示寂。首座问。和尚尊体如何。师曰。尽有些子受用。座曰。还有不病者也无。师曰。热大作么。座曰。来去自由。请道一句。师为书历历分明四字。投笔坐化。塔全身于本山。寿五十六。腊四十。

　　建宁东苑晦台元镜禅师

　　建阳冯氏子。父天载。母吴。生于明神宗万历丁丑六月。幼而颖拔。笃于孝友。甲辰。投虎啸岩丽空心受业。读楞严知见无知处有得。遂抠衣。参寿昌经。呈所见。经为痛呵曰。堕大险坑汉。师惊悸失所守。于是。奋志参究。不知味者久之。一日偶阅维摩经。至此室何以空无侍者维摩诘言诸佛国土亦复皆空。豁然悟入。述偈曰。识破不值半文钱。可怜摸索许多年。宗流尽是欺心汉。说甚西来别有传。投丈室呈似经。经曰。赵州勘破婆子。你道。那里是勘破处。师厉声曰。老和尚休作怪。经为助喜。博山来开法大仰。师特访之。来问。闻师兄亲见寿昌。且道。寿昌当年命根断。在甚么处所。师劈面一掌曰。在甚么处所。来不对。师掉首而出。来乃曰。可惜。侍者不在。寄下三十棒。来即日上堂。师将出众。来即呼曰。晦台谁叫你晦台。师出震威一喝。众愕然。来曰。取棒来。师曰。此是宿食。不必拈出。且道。当时马祖一喝。百丈三日耳聋。是那三日。来曰。秋风多带杀。秋露愈加寒。师拂袖归众。来曰。你只学得一个走。师不顾。戊午。出住书林东苑。光宗泰昌改元庚申。开法一枝庵　上堂。道法本无多。南辰贯北河。都来三七字。降尽鬼神魔　寻归隐武彝。构室石屏岩。常随采汲行者二三人而已。间有衲子拨草参求者。师喝曰。你只秃厮失了魂。在者里作么。又蹑绝险处兀坐。僧曰。和尚在者里作甚么。师召曰。你上来。我与你说。僧望崖而退　毅宗崇祯庚午。忽疾作。师指岩下。谓行者曰。此处可以埋我。者曰。设使死了埋了。又作么生分发。师大笑一声曰。恰好也。再问。已蜕去。世寿五十四。僧腊二十六。瘗于所指之石岩。祠部黄端伯。作铭勒于石。

　　建昌府寿昌阒然元谧禅师

　　郡之南城胡氏子。幼端静。不喜章句之学。二十一。随父谒无明于宝方。若有旧识。浃月再至。求剃度不可。走临川。礼金山铠落发。次年复谒明。命充火头。父母恋恋不置。师痛割之曰。恩爱不断。生死不断。亲恩将焉而酬。父母乃听之。一日明与僧。论世尊良久因缘。师近前曰。是何道理。僧曰。者个无你分。师曰。人人有分底。为什么某甲独无。明曰。你既有分。为甚求人。师无对。于是力参苦究。不间昼夜者久之。忽念亲恩莫报。往白明。明示以父母未生前面目话。一日推磨。失手撞磨盘有省。以偈呈明曰。本来面目不须寻。一点灵明亘古今。要识生前端的句。巾珍彬真欣邻仁。明曰。前三句即不问。后一句意作么生。师曰。不可雪上更加霜也。明曰。今日且放过。后闻蛙鸣彻证。一日告无明曰。某根器下劣。幸遇和尚。得离苦海。犹恐宿习难以屏除。昨对护法神前祝愿。某此生福薄智短。不敢妄生节目。使我终身居学地。生生不离善知识。福慧具足。报佛祖恩。是所愿也。明曰。欲兴利济。非两足莫能为也。子深知源委矣。自尔二十余年。潜行密用。如愚若鲁。后因明示寂。众请继席。师辞之不得。入院一拈提间。八面咸服。龙湖宝方之新。且剩事也　黄端伯匡庐有省。常以偈颂酬和。輙藏之箧中。一日觉浪盛。令侍者窃出。盛曰。今日捉获师伯赃物了矣。师曰贼聻。盛曰。洞上者枝花影子。自有人承当在。足现双跌颂曰。伸不伸缩不缩。亦非驴头并马脚。设有人道似冬瓜。抱头笑倒空王阁笑倒且置。的的当当一句。作么生道。弹指一下曰。确　顺治己丑示寂。寿七十一。腊五十。茶毗。骨粒如银雪。置塔中级。塔上之铭。黎东邓澄撰。有指据录。行世。

　　福州鼓山涌泉永觉元贤禅师

