<!-- { "loadSidebar": true } -->
　　上堂。举宋太宗。见僧看经。问曰。看甚么经。僧曰。仁王经。宗曰。既是寡人经。为甚么在卿手里。僧无语。后雪窦显代曰。皇天无亲。惟德是辅。师曰。太宗善问。雪窦善答。可谓君臣道合。无人证明。山僧有颂。不妨举似。王言如丝复如纶。万国风行草木春。既识天颜动虎拜。遐荒何处不来宾。乃顾左右曰。今日一会。莫道无人证明(具德礼嗣)。

　　杭州净觉昙玺印禅师

　　一日拈桂花。问僧曰。这个是甚么。曰桂花。师放下花。复竖拳曰。这个唤作甚么。曰桂花。师曰。前语不是。后语是　问。昨日冒风。今日头痛时如何。师打一棒曰。吃我一剂药。僧拟议。师复打一棒曰。如未好。再吃一剂(具德礼嗣)。

　　天台国清燮云玑禅师

　　通州人。初依三峰藏。历三寒暑。有省。后灵岩储领祥符。师入堂。举妙喜请益佛果有句无句因缘。言下彻证　示众。青州衫子重。岂止七觔。万法归一。要且不在这里。人人道。赵州老。不以筋骨为能。我道渠后生可畏。寄语诸方。欲得寒暑不侵。直须投身里许　师自游。每服粪扫衣。日乞食於市。夜寄宿古寺。人问其族姓里居。师曰。忘之矣。曰何以出家。师曰。无以疗饥。曰识字否。师曰。夜归古寺。曰会禅否。师曰。吾从雁荡走来。听者莫喻。顺治戊子。将病革。次第请同参。作别而逝。塔於国清。有无畏集。行世(退翁储嗣)。

　　天台能仁辨庵光禅师

　　姑苏金氏子。脱白灵岩。迎天台国清储。开法本山。参竹篦话有省。一日储举南泉三不是公案。师痛加究心。后见储。与客茶。拈果子掷地曰。正恁么时。还有向背也无。师将平日碍膺之物。一时脱落　小参。少室门风。秋毫不犯。举意承当。一堆一担。脱体无依。待东山头着地。与你说破　上堂。清明断雪。谷雨断霜。青天不老。白日自忙。东风烂熳花如锦。啼杀鹧鸪春昼长。端的不如归去好。几年游子不还乡　顺治戊戌四月示微疾。趺坐而逝。塔于东山(退翁储嗣)。

　　逐鸥拾禅师

　　淮安人。常在万峰。担水供众。三峰藏异之。命职堂司。藏将辞世。授法语。令依继起储公。了子大事。师一日伐树次。储曰。终日东斫西斫。忽然斫倒如何。师曰。一冬烧不尽。一日携菜过。储曰。是甚么。师曰。二年同一春。储曰。是古人的。师曰。今人用却好。储曰。汝当年在万峰。见个甚么。便自肯诺。师笑曰。残羹馊饭。不堪供养和尚。储曰。还吐得尽么。师曰。老老大大一些放不过。储与笠子。顺治戊子八月十七示疾。唤左右人。掖起合掌。呼本师和尚三声而逝(退翁储嗣)。

　　永嘉岩头平天僧彦宗禅师

　　海宁人。礼平观法师。读楞严有省。参灵岩储。才跨门。储便问。子习楞严。祇如诸可还者自然非汝。不汝还者非汝而谁。师拟议。储击竹篦一下。师豁然大悟。出住天台兴化　上堂。举白云示众曰。先入白云门。次入白云浪。吞的栗棘蓬。吃的籼米饭。君子如到来。看看好方便。师曰。白云气宇。不减云门。口是心非。兴化则不然。莫上兴化门。惯起无风浪。赤稍冲浪来。喝起青霄棒。君子如到来。雍雍而揖让。为甚如此。偃文而修武。古今所同尚　师性好洁。常携茗椀随行。有酇侍者。误携一二器。已离兴化。行二百余里。师见诟曰。汝不知因果为是耶。立命持还。其谨有古人风味　顺治戊戌元日。师榜快字于门。见者莫测。至六月十一日。示微疾。子夜索笔书偈曰。拄杖今朝发火。大震一声毒鼓。丧却无位真人。说甚空王佛祖。掷笔趺坐而逝。塔于平天庵之后麓(退翁储嗣)。

　　天台国清大庾韬禅师

　　吴江赵庾也。崇祯癸未。进士令瓯宁。以治最擢吏部。鼎革剃发受具于遁邨贤。燃香有省。贤问。马祖一喝。百丈因甚三日耳聋。师曰。犀因玩月纹生角。象被雷惊花入牙。贤许之。次谒灵岩储。问如何是境。储曰。明月上高山。如何是人。储曰。祇是这贼。如何是法。储曰。国有宪章三千罪。师于言下大悟　示众。一两棕鞋八尺藤。绕山行过竟无人。不知竹雨松风夜。吟尽秋山这盏灯。是甚么人境界。良久曰。满堂有眼尽不识。自剪芭蕉写甚经　示众。未明心地印。难透祖师关。拈拄杖曰。这个是心地印。画一画曰。这个是祖师关。已过者。掉臂竟去。未过者。且借印看喝一喝曰。莫怪适来频触忤。自从别后见君稀　顺治辛卯。随储渡吴江莺胫湖。大风覆舟。师落水。跏趺而逝。塔于邓尉山(退翁储嗣)。

　　天台国清毅庵英禅师

　　上堂。开却路。释迦老子来也。道。我此法印。为欲利益一切世间。在所游方。弗妄宣传。师一喝曰。老大释迦。小心忒杀。国清一众。尽是本色禅流。一向撞着道伴。只是交肩过实情。眼里着沙不得。耳里着水不得。山僧又何忍好肉上剜疮。虚空里钉橛。道个山之遥。水之阔。狼籍从上风规。辜负将来眼目。喝一喝曰。且过一边　上堂。侧跳上山巅。谁后复谁先。打破目前底。元路草芊芊。卓拄杖一下曰。失脚踏得着。便是活神仙　上堂。一不成。二不是。示疾维摩。眼中着刺。送语文殊莫取次。无端一盲引众盲。业识茫茫无本据。八万四千师子座。塞满虚空恣儿戏。喝一喝曰。都来是甚闲家具　上堂。终日茫茫那事无妨。才经拶着。被盖囊藏。大众。只这被盖囊藏的。是那事。不是那事。良久曰。你诸人。有事进前。无事退后　上堂。古人道。佛法无多子。卓拄杖一下曰。且道是多少。众无语。便下座　上堂。连卓拄杖曰。寒山颠寒山颠。理事绝偏圆。打开条火路。直出古皇前。可怜拾得子。转扫转连绵。更有丰干老。饶舌赚人天。掷下拄杖曰。奉报诸禅。斯道而今大不然　上堂。才方朱夏又经秋。飒飒霜风到树头。节令既严人易老。现前几个得心休。急着眼莫悠游。识得自家田地稳。不风流处也风流。蓦召大众。如何是自家田地。众举首。师一时打散　诞日上堂。国清独立万山中。自愧无能继阿翁。幸得年来筋力好。拖犂拽耙展家风。卓拄杖一下曰。劫初田地平翻转。现出优昙朵朵红　上堂。尽大地是衲僧一只眼。国清有愿不撒沙。还有眼睫上枹鼓。眉罅里走马底么。众无语。师曰。眼在甚么处　上堂。札。久雨不晴。脚下泥深。衲僧动着。打湿眼睛。农夫鼓掌。绝到行人。且道鼻孔里。还一得一点么。打喷一下　上堂。霜风急霜风急。穷子无依何处立。劝君问路早还家。库藏仓箱尽盈溢。莫靠墙休倚壁。刚被时人唤作贼。击拂子曰。屈屈。祖翁田地有谁争。自是不归归便得　上堂。大众托钵辛苦。山僧无可管顾。扯起陈烂葛藤。敢道饭是米做(退翁储嗣)。

　　潭州云盖楚奕豫禅师

　　蜀之眉州人。初参三峰藏。有省次。谒灵岩储历二十寒暑　上堂。卓拄杖曰。须弥山百杂碎。也世界。向甚么处。安身立命。良久曰。咄。这野狐精。以杖旋风打散　上堂。向上一路。千圣不传。后代儿孙。左探右探。良久曰。莫踏云盖脚跟。便下座(退翁储嗣)。

　　天台瑞岩质夫殊禅师

　　泰州秦氏子。上堂。盏子扑落地。碟子成七片。无底篮儿盛将归。试问诸人见不见。拈拄杖曰。是甚么。卓一卓曰。聊为通一线　上堂。世尊拈花。迦叶微笑。露柱灯笼。同时合调。且道正法眼藏。涅盘妙心。又从甚么处得来。卓拄杖曰。点即不到　问牛头未见四祖时如何。师曰。月似弯弓。少雨多风。曰见后如何。师曰。下坡不走。快便难逢。曰见与未见时如何。师曰。泣露千般草。吟风一样松　顺治乙未腊月示微疾。说偈而逝(退翁储嗣)。

　　台州神鼎雪章元禅师

　　扬之通州人。落堂勘僧。常垂三问曰。眉毛与眼睛。从来不相识。是甚么人证明。又曰。家贫遇劫。不能尽去。所存是何物。又曰。家亲作崇。斩断命根。贼是家亲。如何使令。对者少涉迟疑。师便曰。请过(退翁储嗣)。

　　池州南泉鲁南琛禅师

　　巴州人。中秋上堂。灵山话月。曹溪指月。仔细看来。都则一橛。老南泉。独超物外。不过一期玩月。新南泉。终不肯月下添灯。也须应。个时节。以拂子打圆相曰。看看。此是第一月。第二月。缺了又圆。圆了又缺。照顾月下三更。须防临济这贼。咄　上堂。大雄山下虎。南山鳖鼻蛇。一般毒气深。欲避避不得。以拄杖画一画曰。今朝不遇山僧管取。杨岐路绝。还有以毒攻毒者么。出来剺牙劈齿看。以拄杖一时趂出(退翁储嗣)。

　　杭州灵峰青原炜禅师

　　梁溪胡氏子。僧问。大用现前。不存轨则。因甚方木不投圆窍。师曰。无人知此意。令我忆南泉　问。三世诸佛。坐火焰里。转大法轮。火焰为诸佛说法。日日灶门头。说个甚么。师曰。寒山逢拾得。拍手呵呵笑　问。佛以一音演说大法。众生随类各得领解。只如此语。作么生解。师曰。掣电之机。徒劳伫思　问。天地与我同根。万物与我一体。因甚有长者长。短者短。师曰。以上供通。俱是诣实(退翁储嗣)。

　　鼎州德山乾明原直赋禅师

