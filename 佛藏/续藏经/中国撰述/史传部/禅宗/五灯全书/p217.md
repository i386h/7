<!-- { "loadSidebar": true } -->
　　处州龙泉吴氏子。自幼卓荦不凡。早岁慕出世法。年二十三弃家。首造灵石妙。继见大慧杲於径山。慧升堂。称蒋山应庵为人俓捷。师闻之。不待旦而行。既至入室。朝夕咨请。一日庵问。世尊有密语。迦叶不覆藏。汝作么生。师曰。钝置和尚。庵励声一喝。师有省。庵大喜。以为法器。说偈劝使祝发。宋隆兴初。得度於临安白莲。自是徧参诸大老。罕当其意者。乃入闽。见木庵永。永举有句无句如藤倚树问师。师曰裂破。永曰。琅琊道。好一堆烂柴聻。师曰。矢上加尖。永曰。观公下语。老僧不能过。其如未在。他日拂柄在手。为人不得。验人不得。师曰。为人者使博地凡夫。一超入圣域。固难矣。验人者。打向面前过。不待开口。已知渠骨髓。何难之有。永举手曰。明明向汝道。开口不在舌头上。后当自知。逾年见密庵於衢之西山。随问即答。密庵微笑而已。师切於究竟。至忘寝食。密庵移蒋山华严径山。师皆从之。一日密庵挂牌为众入室次。问僧。不是心。不是佛。不是物。师侍侧。豁然大悟。乃曰。今日方会。木庵道。开口不在舌头上。自是机辩纵横。密庵迁灵隐。师遂分座。旋出世於平江澄照。徙江阴之光孝。无为之冶父。饶之荐福。明之香山。平江之虎丘。庆元丁巳。被旨补灵隐　上堂。大凡扶竖宗乘。须具顶门正眼。悬肘后灵符。只如保寿开堂。三圣推出一僧。保寿便打。三圣道。与么为人瞎却镇州一城人眼去在。保寿掷下拄杖。便归方丈。二尊宿。等闲一挨一拶。便乃发明临济心髓。殊不知。性命总在者僧手里。还有捡点得出者么。昔年觅火和烟得。今日担泉带月归　岁旦示众。元正改旦。万事成现。有时放行。有时坐断。不惜两茎眉。和盘掇转。佛法世法。都卢一片。既是佛法世法。如何得成一片。但办肯心。必不相赚　示众。古者道。拈起也。天回地转。放下也。草偃风行。冶父则不然。拈起也。乾坤黯黑。放下也。瓦砾生光。忽有一个半个。蓦然[翟*支]瞎顶门眼。达磨一宗。未至寂寥在　示众。举临济大师如蒿枝拂公案。雪窦拈曰。临济放处太危。收来太速。师拈拄杖曰。临济据令而行。不知孤负黄蘗。雪窦尽力担荷。也只见得一边。且道荐福节文。在甚么处。掷下拄杖　示众。举汾阳道。识得拄杖子。行脚事毕。师曰。汾阳虽则开口见胆。争奈落在第二头。蓦拈拄杖曰。者个不得唤作拄杖子。漆桶。参　上堂。举保宁勇上堂。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈拄杖曰。总向者里会去。苏噜苏噜悉利悉利。师曰。大小保宁。业识茫茫不奈船何。打破戽斗　示众。明眼衲僧因甚打失鼻孔。有贼无赃○　僧问。如何是一同一质。师曰裂破。曰如何是二同大事。师曰。一毛头上定乾坤。曰如何是三总同参。师曰。虾蟇蚯蚓。跛鳖盲龟。曰如何是四同真智。师曰。一不成。二不是。曰如何是五同徧普。师曰。大地撮来无寸土。曰如何是六同具足。师曰。犹欠一着。曰如何是七同得失。师曰。入泥入水。曰如何是八同生杀。师曰。自救不了。曰如何是九同音吼。师曰。八角磨盘空里走。曰如何是十同得入。师曰。寒山逢拾得。曰与什么人同得入。师曰。胡张三黑李四。曰与谁同音吼。师曰。狸奴白牯。曰作么生同生杀。师曰。德山棒临济喝。曰甚么物同得失。师曰。草里辊。曰阿那个同具足。师曰。信手拈来着着亲。曰是甚么同徧普。师曰针锋影里骑大鹏等闲挨落天边月。曰何人同真智。师曰。黑山鬼窟。曰孰与总同参。师曰。灯笼入露柱。曰那个同大事。师曰。嘉州大象。陕府铁牛。曰何物同一质。师曰。碗脱丘　居灵隐六年。法道益盛。得法者众。晚退居东庵。示微疾。作手书别诸公卿。且垂二语。以验来学。曰有力量人。因甚抬脚不起。开口不在舌头上。辞世日示众。久聚正路行者。有则不能用黑豆法。难以荷负正宗。临济佛法。到此平沉。痛哉痛哉。及遗书嗣法香山光睦。云居善开。嘱以珍重大法。复书偈曰。来无所来。去无所去。瞥转元关。佛祖罔措。跏趺而寂。嘉泰壬戌八月四日也。得年七十有一。坐夏四十。奉全身塔于北高峰之原。待制陆游放翁。铭其塔。

　　饶州荐福曹源道生禅师

　　南剑人。分座云居。出世妙果。徙龟峰。上堂。佛法二字。人人知有。狼毒砒霜。如何下口。直饶透过威音前。也是痴狂外边走。山僧已是拖泥带水。诸人合作么生。喝一喝　上堂。今朝八月十五。天色半晴半雨。几多门外游人。不睹月圆当户。也好笑又堪嗟。争似西湖寺里一队古佛。参退归堂吃茶　上堂。春风东扇西扇。春雨似晴不晴。浅碧深红。烂铺锦绣。莺啼燕语。互奏笙簧。一一揭示圆通妙门。头头流通正法眼藏。拟心凑泊。依前万水千山。直下知归。便见七穿八穴　上堂。雨雪落纷纷。檐头水滴滴。良哉观世音。草里跳不出。也大屈。水底乌龟钻铁壁。咄　上堂。月生一。拶倒银山并铁壁。月生二。土宿骑牛穿闹市。月生三。屋头幽鸟语喃喃。不是葛藤露布。亦非入理深谈。正恁么时。宾主交参一句。作么生道。万仞悬崖垂只手。百花丛里现优昙　上堂。平旦清晨三月朝。南山苍翠插云霄。不须更觅西来意。门外数声婆饼焦。拍膝一下曰。好大哥　咏灵云石偈曰。云去云来非有意。云来云去亦无心。有无截断灵何在。突兀一峰青到今。后住荐福。逾月而示寂。

　　明州天童枯禅自镜禅师

　　福州高氏子。首参木庵永。水庵一。或庵体。诸尊宿。后谒密庵於灵隐。针芥相契。遂荷印记。开法隆兴上蓝。迁建康旌忠。抚州白杨。福州太平西禅。宋理宗宝庆乙酉。被旨升灵隐。复移天童　上堂。有句无句。如藤倚树。树倒藤枯。句归何处。良久曰。长忆江南三月里。鹧鸪啼处百花香　上堂。一拽石。二搬土。夜半日轮正卓午。老安曾牧沩山牛。南泉不打盐官鼓。报君知莫莽卤。火里蝍蟟吞却虎　上堂。举鹤林因僧扣门。林曰阿谁。曰行脚僧。林曰。非但行脚僧。我者里佛来也不着。曰因甚佛来也不着。林曰。无他栖泊处。师曰。天童若有人扣门。即大开了待他入来。便拦胸搊住曰。道道。若拟开口。便与劈胸一拳曰。者里转得身吐得气。便请明窗下安排　上钟偈曰。一模脱就转风流。平地教他不肯休。要得洪音暄宇宙。直须更上一层楼。

　　杭州净慈潜庵慧光禅师

　　上堂。举赵州因僧问。狗子还有佛性也无。州曰无。颂曰。狗子无佛性。全提摩竭令。才拟犯锋铓。丧却穷性命　化盐偈。合水和泥一处烹。水乾泥尽雪华生。乘时索起辽天价。公验分明孰敢争。

　　太平府隐静万庵致柔禅师

　　潮州陈氏子。母黄。妙喜南迁。道经於潮。师祖父暹。延礼甚谨。其母梦僧入舍。遂怀妊。及诞。父母誓不以俗累羁师。甫十岁。俾从寿公受业。越九载芟染。初见木庵永於鼓山。庵升座曰。国师再来也。师有省。次参密庵於蒋山。一日入室。庵举释迦弥勒犹是他奴。且道他是阿谁。师曰。无地头汉。庵曰。千闻不如一见。师便殴一拳。庵擒住厉声曰。者小鬼子。见个什么。胡打乱打。师曰。更要吃一拳在。庵连挥两拳曰。打者无地头汉。师豁然大悟。无何。以母老归省。郡守吏部朱江。请师於广法出世。后移太平隐静　上堂。起道树诣鹿苑。不是向上机。传少室续曹溪。未为性澡汉。直得无依无欲。无一法当情。犹落第二见。放过一着。卷舒在我。纵夺临时。於把住处放行。露柱灯笼活鱍鱍。於放行处把住。释迦弥勒是他奴。卓拄杖曰。且道。是放行耶。是把住耶。一气不言含有象。万灵何处谢无私　上堂。举天衣怀雁过长空影沉寒水话。颂曰。长空孤雁一声秋。献宝波斯鼻似钩。风卷白云归别嶂。黄昏月挂柳梢头　上堂。毗卢师法身主。若要动地放光。且来搬柴运土。嗄。将谓忘却　上堂。百丈不再参马祖。争得三日耳聋。临济不到大愚。焉知老婆心切。仰山将得镇海明珠。为甚到东寺面前。叉手当胸。却道无理可伸。无言可对。咄。直饶倾下一栲栳。敢保老兄犹未彻　上堂。饥荒老鼠齩葫芦。巧计胡孙倒上树。要透报恩向上关。直须一步低一步。既是向上关。因甚却要一步低一步。待你踏着。却向你道　上堂。东山道。空门有路人皆到。到者方知旨趣长。心地不生闲草木。自然身放白毫光。师曰。东山只解无中觅有。不解有里寻无。隐静则不然。空门有路人皆到。到者方知碍处通。石上栽花还结果。到头元不假春风　师临终集众。嘱曰。老僧生平无长物。只依海众常例。安寝堂两日足矣。复书偈。端坐而化。越三日。寺毁。众悟遗言若有旨也。世寿七十。腊五十二。

　　杭州灵隐笑庵了悟禅师

　　姑苏人。上堂。举睦州因僧问。以一重去一重即不问。不以一重去一重时如何。州曰昨日栽茄子。今日种冬瓜。颂曰。昨日栽茄子。今日种东瓜。一声河满子。和月落谁家。

　　金陵蒋山一翁庆如禅师

