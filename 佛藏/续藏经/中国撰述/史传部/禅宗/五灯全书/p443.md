<!-- { "loadSidebar": true } -->
　　洞庭东山张氏子。因同参指古松称奇。师抬头一视。疑情顿释。遂述偈曰。生前面目无缝罅。趯破脚尖称痛快。人人举眼看奇松。那知更有奇松在。后参瑞光范。山游次。范曰。古人道。山花开似锦。涧水碧於蓝。意作么生。师曰。和尚莫将境示人。范曰。老僧不作境示人。师曰。古人意作么生。范曰山花开似锦。涧水碧於蓝。师曰。某甲不甘。范曰。饭袋子。便恁么去　僧问。如何是西来意。师曰。庵后桃花树树红。偈曰。春色晴明触处通。由来不负好东风。有人问我西来意。庵后桃花树树红(中舆范嗣)。

　　汝州罗山百灵然禅师

　　上堂。举本师霈曰。三际握来为拄杖。十方元是旧袈裟。泥牛石虎知消息。踏破虚空便到家。师曰。罗山则不然。触背双关似辘轳。力穷气尽罢沉浮。忽然辊到心机断。抚掌呵呵笑不休。大众。老人恁么道。罗山恁么道。还有优劣也无。卓拄杖曰。父子不传千古印。也要当人着眼看(眉山霈嗣)。

　　瑞光西禅楚珍善禅师

　　吴郡沈氏子。初参灵岩储。问曰。汝年多少。师曰十七。储曰。读书否。师曰。读书且置。求和尚开示。储奇之。后储到瑞光上堂。师出问。久知云岩峰峻翠削难攀。今日四瑞堂中。现身说法。未审如何指示。储曰。客听主裁。师曰。果然。一峰云起山山映。二桂飘香处处闻。储曰。是瑞光底。是灵岩底。师曰。今日学人。小出大遇。储曰。若有不妨拈出。师曰。人天众前。争敢惊动和尚　颂三元三要曰。顶门亚眼瞩无私。脚下神通亦可奇。看到春归花尽处。寒崖枯木长灵芝(笠云云嗣)。

　　太仓玉泉谊堂蕴禅师

　　娄东陆氏子。首参天童忞。有省。后在瑞光。充记室。时云为西堂。为师曰。笔尖头。露些好消息出来。师曰。文不加点。云曰。触背不得。谛当道将一句。师曰。百杂碎。云复诘曰。才开口便打。又作么生。师曰。倚天长剑逼人寒(笠云云嗣)。

　　姑苏积庆御堂光禅师

　　广陵周氏子。伯父为金陵帅府。无子。立师为嗣。一日因渡江。感发宿因。坚辞出家。十七秉戒安隐。十八谒灵隐礼。参有句无句公案。三载不契。一日偶至冷泉亭。见水波猛省。诣白方丈。礼征曰。有句无句。作么生会。师曰。云外有山连暮雨。礼曰。树倒藤枯句归何处聻。师曰。雾中无路豁朝暾。礼曰。沩山呵呵大笑归方丈。又作么生。师曰。今日随众出坡。无暇与和尚答话。礼曰。瞎汉参堂去　上堂。门庭施设且恁么。破二作三。入理深谭。也须是七穿八穴。当机敲点。击碎金锁元门。据令而行。直得扫踪灭迹。虽然。有时将一毫头。现琼楼玉殿。有时将琼楼玉殿。归摄一毫头。若能饱足观光。便乃取之不竭。用之无穷。且道。有甚良处。便乃开张大口。今日山僧。略借拄杖子威权。与诸人应个时节。乃卓一下曰。大众。拄杖子吞却乾坤了也。你等又向那里安身立命。众回首。师曰。堪对暮云归未合。远山无限碧层层(笠云云嗣)。

　　西山广福道源礼禅师

　　湖州武康人。投本邑康山云剃染。云示赵州吃茶话。有省。述颂曰。赵州待客本家常。觌面相承不覆藏。试问往来诸衲子。几人亲把舌头尝。己亥岁。
　　世祖章皇帝。诏集有道沙门於蕉园。师亦与。沐恩渥。辛丑。主广福寺在西山。而师刀耕火种。志尚高深。殊得古人风味焉(笠云云嗣)。

　　江阴观音院心舒性禅师

　　参瑞光彻。领无字话。有省。颂曰。狗子佛性。量量一斗。堪笑赵州。说道无有　沩山水牯颂曰。何物沩山水牯牛。一名两姓没来由。有时直上千峰顶。不待云擎也出头　师德腊俱高。佐辅丛席。有睦州之风(笠云云嗣)。

　　苏州瑞光行起提禅师

　　玉峰张氏子。师生名族。不乐仕进。隐居村曲。茗椀炉香。读书自得。至四十。投瑞光彻脱白。后参云於梅隐。令看僧问法眼如何是佛。汝是慧超话有省。颂曰。院冷三更月落时。天然风景本无私。分明月在梅花上。看到梅花早己迟(笠云云嗣)。

　　苏州金天翅居士

　　字汉翔。奉母最孝。笃信禅宗。参瑞光云。於无下口处。得悟元旨。南泉斩猫颂曰。因垂一钓绿杨渚。意在金鳞岂在水。不是赵州知此意。满船空载桃花雨(笠云云嗣)。

　　苏州接待率庵性禅师

　　吴县张氏子。十六出家。二十圆具。入瑞光精进堂。忘餐废寝。偶闻报钟声省入。寻即芒鞋竹杖。三湘两浙。南岳天台。无不徧历。归来得法东厓森。出世接待　结夏上堂。山僧继席以来。行则与诸兄弟同行。坐则与诸兄弟同坐。饥同饭。卧齐眠。虽不知向上元关。踏着不踏衲僧巴鼻。手提未提。然东语西话。料想未曾落虚。今日是吾佛如来。最后安居。诸方各各提唱宗风。未审。接待以何施设。若是行棒行喝。举今举古。未免拖泥带水。更云外不放入。内不放出。也是煎过药查。既不恁么。只得寻常过日。明窗下一任长养圣胎。不妨量才补职。呈我本地风光。展事投机。培他荫天大树。全功终非分外。妙用端在当人。虽然如是。总跳他九十日不出。珍重(东厓森嗣)。

　　苏州胜感兹庵文禅师

　　吴县许氏子。上堂。涅盘心正法眼。十字街头一块砖。祖师印解脱门。百草头边烂断绳。拈来掷向娄江内。免得人前刺眼睛　中秋晚参。心月孤圆。光吞万象。诸仁者。还见月么。以拂子指月曰。这个是月。剑去久矣。尔方刻舟。这个不是月。公案现成。当面蹉过。直饶见得分明。若到诸方管取。明窗下安排。胜感这里。放过则不可。何谓。不见道。万里不挂片云。青天也须吃棒。古德云。贵买朱砂画月。算来枉用工夫。纯将白粉涂成。要且未是真月。毕竟如何是真月。复以拂子画○曰。光明皎洁无偏照。冷露无声湿桂花(东厓森嗣)。

　　昆山资福兼庵达禅师

　　古疁徐氏子。参究本分。终以大事未明为忧。昼夜不放参者九年。忽闻谯楼声。始得了明个事。遂有偈曰。一刀劈破娘生面。恰似街头墨铁砚。落尽杨花杜宇啼。晓来依旧成一片(东厓森嗣)。

　　苏州金沙化灯用禅师

　　无锡秦氏子。上堂。饭得羹。衣得布。起即行。倦即卧。切莫咬人屎橛。直须如鹰捉兔。委悉么。落花片片飞红雨　上堂。今朝八月十六。把断天关地轴。放出南山大虫。猩猩不食伏肉　上堂。月生一。西河狮子频翻掷。月生二。灯笼动辄入露柱。月生三。蟭蟟吞却须弥山。会么。参　康熙丙辰二月晦日。索浴趺坐。以拄杖横肩曰。昔年与么来。云现莲峰之影。今日与么去。月沉震泽之辉。正与么时。如何道个一真不立底句。掷下拄杖曰。好看北斗挂南枝。遂整衣而逝(巨冶教嗣)。

　　扬州天宁一树荫禅师

　　僧参。求开示话头。师曰。不是心不是佛不是物。是个甚么。僧伫思。复求开示。师曰。将谓别有么。僧云。没处下脚。师打一掌曰。我这里。下手不下脚　僧搭衣经行。师见曰。大似个律师。曰不做这小乘人。师曰。何不小中现大。曰我如今大中现小。师曰。大好不做小乘人　师见二僧经行勇猛。蓦搊住曰。正当恁么时。还我话头来。二僧无语。师便掌曰。一箭落双雕(巨渤恒嗣)。

　　京口雨华坚明愿禅师

　　西蜀开县赵氏子。披剃后。上万峰完具。璧令参万法归一话。一日打茶方掀锅盖。被茶头一瓢冷水。师忽有省。璧闻。令首座入堂勘验。座问曰。垂丝千尺。意在深潭。离钩三寸。子何不道。师曰。不饮从他酒价高。座曰。上堂不妨吃我一杯。师曰。人天首座。何得出言如醉。座语稍迟。师掌曰。一总付与首座。座笑曰。作家禅客。后谒天宁恒。问临济被黄檗三顿棒。如土上加泥。未审又悟个甚么。恒曰。莫眼花。师拟议。恒打曰。果然土上加泥。师於言下。顿彻法源　示众。一尘飞而翳天。逼塞虚空。一芥坠而覆地。遍界难藏。打鼓普请。贵图有眼者见。有耳者闻。汝诸人。既是闻见分明。且道。一尘一芥。毕竟落在甚么处。众无语。师喝一喝曰。切忌钻龟打瓦　问我手何似佛手。师曰。自家辨验。曰我脚何似驴脚。师曰。切忌乱走。曰人人有个生缘。某甲生缘在甚么处。师曰。二时粥饭。未曾欠少。僧一喝。师曰。乱叫作么。僧无语。师曰。想是行堂的。少与他一碗　问德山棒临济喝。这两个汉。那个亲切。师曰。俱不亲切。曰毕竟如何亲切。师曰。夜来床簟暖。一觉到天明　康熙丁巳十月三日疾革。说偈辞众而逝。塔全身於八公洞之西麓(巨渤恒嗣)。

　　维扬天宁雨山思禅师

　　上堂。阐提有佛性。佛非妄语。狗子无佛性。祖是真言。非妄语处。为凡夫开入理之门。是真言时。为圣人辟出身之路。蓦竖拂子曰。看看。无面目汉来也。在天宁拂子头上。扬声大叫道。者二老汉。一个阐扬教意。其明如镜。一个提唱祖意。其直如弦。虽然。佛祖分上。足可观光。若据衲僧正令而行。一人好与三十拄杖。何故聻。不见东山演祖曰。说心说性。尚属恶口。讨甚闲工夫。说有说无来。今日天宁扫除枝叶。直示本根。庶几乎免诸仁。倚他门户傍他墙。刚被时人唤作郎。久立众慈。伏惟珍重　上堂。若论真实提纲。不在逞舌剑唇锋。以为本事。果是作家禅客。只消篱落边拾一茎草。便可穿天下人鼻孔。可笑德山茅广汉。到处用一条毒棒。临济小厮儿。随处鼓一声热喝。那知传到於今。尽成流布。自余滚球打鼓之辈。擎叉击地之流。些小伎俩。何足称祖域争衡之上将哉。天宁若不严其关防。岂免滥觞徧界。蓦拈拄杖。画一画曰。一齐趂向他方世界。可中有超然独脱底。展出本有神通。与山僧相见。天宁拄杖。便两手分付。何故。不逢作者不开拳。一遇知音便分付　上堂。秋树凋。秋叶落。体露金风。言端语确。云门一句。以火传薪。天宁一句。如水赴壑。有眼者知。有耳者觉。若要返本还源。乃竖拂子曰。到底不离者一着(巨渤恒嗣)。

　　江都尼拈花灵玺融禅师

　　胎素天秉。剃染后。谒天宁恒。领参竹篦子话。久而彻悟。恒问前话。师曰。水向石边流出冷。风从花里过来香。恒曰。直须抛过一边始得。师即呈偈曰。此事分明在目前。何须向外觅生缘。重关击碎清风起。慧日高悬徧大千。恒颔之　冬至小参。孤风凛凛孰堪夸。佛眼何曾着得沙。妙用坦然神莫测。钳锤毒辣有分拏。一声哮吼惊天地。突出威音徧界赊。今日分明重举似。一毛头上定龙蛇。且道。如何是冬至一句。以拂子挥一挥曰。但得雪消去。自然春到来(巨渤恒嗣)。

　　苏州天池古涤尼慧照莲禅师

