<!-- { "loadSidebar": true } -->
　　台之临海何氏子。母陈。世业儒。生而秀拔。过目成诵。十二从族叔茂。于余杭化成院得度。十八受具。闻藏叟珍唱道径山。乃往依之。珍问。何处人。师曰台州。珍便喝。师展坐具。珍又喝。师收坐具。珍曰。放汝三十棒。参堂去。师於言下顿悟。一日侍次。珍曰。我泉南无僧。师曰。和尚聻。珍便棒。师接住曰。莫道无僧好。珍颔之。命入侍司。洎珍告寂。师至净慈。依石林巩。巩命掌记室。复参雪岩钦於仰山。岩问。何处来。师曰两浙。钦曰。因甚语言不同。师曰。合取臭口。钦曰。獭径桥高。集云峰峻。未识书记在。师拍手曰。鸭吞螺蛳。眼睛突出。钦笑顾谓侍者曰。点好茶来。师曰。也不消得。居三岁而钦逝。乃还浙。典第一座于径山。元成宗大德庚子。出世湖之资福。特旨赐号慧文正辨禅师。次迁天竺。仁宗皇庆壬子。迁灵隐。有旨设水陆会于金山。命师说法。事竣入觐便殿。加赐佛日普照。陛辞南归。养高于良渚之西丘。英宗至治壬戌。复补径山。凡三被金襕之赐。声光蔼着　上堂。达磨是老臊胡。释迦是乾屎橛。文殊普贤是担粪汉。等妙二觉。是破戒凡夫。菩提涅盘。是系驴橛。十二分教。是鬼神簿。四果三贤初心十地。是守古冢鬼。直饶与么见得。也是错认定盘星　上堂。剃发着袈裟。宜应行圣道。自余闲杂事。俱为生死因。着衣吃饭。是闲杂事。观山玩水。是闲杂事。菩提涅盘真如解脱。是闲杂事。毕竟唤甚么作圣道。击拂子曰。姹女已归霄汉去。呆郎犹向火边蹲　元宵上堂。并谢监收浴主维那。千粒万粒。从一粒生。只者一粒。从甚处生。千灯万灯。从一灯起。只者一灯。从甚处起。识得一灯。千灯万灯。灯灯不疑。识得一粒。千粒万粒。粒粒无疑。三脚驴子弄蹄行。踏破无边香水海。拈柱杖卓一卓曰。顶门也少者一槌不得　上堂。今朝三月初一。一春之事将毕。菜麦青黄。满川四野。和风袭袭。历劫直至如今。丝毫何曾走失。可怜懵懂痴流。刚自啾啾唧唧　上堂。心不是佛。兔马有角。智不是道。牛羊无角。蓦拈拄杖。画一画曰。一夜落花雨。满城流水香　浴佛上堂。指天指地称第一。胞胎曾出向今朝。云门打杀与狗吃。翔凤山僧恶水浇　结夏上堂。二千二百五十年前。光明藏中。金口亲曾付嘱。二千二百五十年后。比丘行端。其当显示。护生须是杀。杀尽始安居。会得个中意。铁船水上浮　上堂。谢夏斋秉拂。雪峰道。演一句则千句万句流通。拈向一边。饮一昧则千味百味具足。置之一壁。雪峰低头归庵。岩头闻曰。雪峰与我同条生。不与我同条死。且作么生。临朕砧。井底种林檎。今年桃李。一颗直千金　上堂。谢首座维那。金槌未动已前。大地山河百杂碎。玉麈未挥之际。森罗万象尽交参。殷人以柏。周人以栗。家住海门东。黄昏候日山　结夏上堂。四月十五日结。拈拄杖。左卓一卓曰。诸方向者里。禁足安居。七月十五日解。拈拄杖。右卓一卓曰。诸方向者里。休夏自恣。空劫前。无佛名无众生名。结又结个甚么。解又解个甚么。靠拄杖。下座　上堂。月湛云澄觉海秋。鱼龙虾蟹任沉浮。千寻铁网高悬者。应笑禺山祇直钩　开炉上堂。众才集。乃顾视左右曰。幸自太平无象。何用好肉剜疮。便下座　受杭州路中天竺寺请。别众上堂。我昔在禺泉。四年八个月。打鼓弄猢狲。日夜不知歇。朝廷公道开。分条遇明哲。拯弊除贪婪。搜贤选英杰。何为天竺峰。而乃付愚拙。官差逼杀人。不容更分说。束包登前途。聊与众人别。千岁禅岩跳上天。六月火云飞瑞雪　上堂。金佛不度炉。木佛不度火。泥佛不度水。真佛内里坐。金佛木佛泥佛。诸人总识。且如何是真佛。有般龊汉便道。长者长法身。短者短法身。殊不知。我王库内。无如是刀　午节上堂。中峰今朝五月五。且无桃符并艾虎。当阳直截便知机。妙用纵横绝方所。衲僧家休莽卤。甜瓜彻蒂甜。苦瓠连根苦　解夏上堂。秋山削玉。秋水磨铜。南北东西活路通。两只草鞋徤如虎。一条锡杖狞如龙。忽然撞着定上座道。无位真人与非无位真人。相去多少。切忌无言满面红　上堂。从本无心无可传。何须掘地觅青天。无心恰似中秋月。照见三千与大千　上堂。谢首座藏主侍者。开口道着。鹞子过新维。举步蹋着。猢狲入布袋。赵州会下二僧。相推不肯作第一座。义出丰年。南泉道。王老师与汝往来者是藏。俭生不孝。忠国师曰。将谓吾孤负汝。元来汝孤负吾。烂泥里有刺。中天竺快便难逢。一时掀翻了也。会则天高东南。不会则地倾西北　上堂。大光明藏绝遮拦。八面玲珑透胆寒。十二时中不知处。通身多是黑漫漫　上堂。举僧问赵州。万法归一。一归何处。州曰。我在青州。作一领布衫。重七斤。师曰。赵州好语。要且不赴来机。中峰则不然。万法归一。一归何处。至大四年。西山洪水泛涨。一夜冲倒三座石桥。山门头石师子。作大哮吼。山河大地。悉皆震动。你辈贪眠汉子。知甚东西南北　上堂。举古德曰。心随万境转。转处实能幽。随流认得性。无喜亦无忧。师曰。一十二面。千百亿身。牛头狱卒。马面夜叉。泥猪疥狗。罗汉圣僧。是一是二。挥剑斫开人我易。劝人除却是非难　上堂。猫有歃血之功。虎有起尸之德。二乘即色明心。十地当体即空。灯笼跳入露柱。佛殿走出山门　上堂。仰之弥高。钻之弥坚。随之不见其后。迎之不见其首。且道。是个甚么。乃曰。三年一闰　上堂。执之失度必入邪路。放之自然体无去住。黄面瞿昙。三百余会说不出。缺齿老胡。十万里传不到。临济德山用尽自己心。笑破他人口。端上座百无所长。也要诸方共相委悉。以拂子画一画曰。人穷不到金刚际。未见区区役路岐　上堂。一叶落天下秋。一尘起大地收。隔山见烟。便知是火。隔墙见角。便知是牛　上堂。八月秋何处热。万里长空明皎洁。通途八面任纵横。今古何曾有途辙。别别。藕丝窍里骑大鹏。等闲挨落天边月。击拂子。下座　冬至上堂。问如何是祖师西来意。师曰。草鞋无跟乃曰。开口道着。举步踏着。十个有五双。因甚不知落处。冬至月头。卖被买牛。冬至月尾。卖牛买被。不觉日又夜。争教人少年　上堂。古戍朝鸣角。空山夜答钟。时人皆共听。何处不圆通　上堂。问如何是实头一句。师曰。刀斫不入。曰如何是虚头一句。师曰。火烧不着。曰如何是不虚不实一句。师曰切忌从他觅。迢迢与我疎。乃曰。祖师道。心心如木石。又有道。终日忙忙。那事无妨。与么说话。总无交涉。拈杖曰。救得老卢头。失却少林齿　上堂。放下屠刀。我是千佛一数。无位真人是甚么乾屎橛。主人翁惺惺着。菩萨子吃饭来。者一队汉。悬羊头卖狗肉。指鹿为马。认奴作郎。有甚凭据。中天竺别开一路。与汝东行西行。拈拄杖掷下曰。看脚下　上堂。举僧问赵州。狗子还有佛性也无。州曰无。又僧问赵州。狗子还有佛性也无。州曰有。师曰。若以无为究竟。后来因甚道有。若以有为谛当。前面因甚道无。者里捉败赵州。许你天上天下　开炉上堂。举雪峰示众曰。世界阔一丈。古镜阔一丈。玄沙问曰。火炉阔多少。峰曰。如古镜阔。沙曰。者老汉。脚跟未点地在。师曰。古镜即是火炉。火炉即是古镜。不是雪峰老汉。争得头正尾正。鹫峰今日忽有人问火炉阔多少。只向道。随家丰俭　至节上堂。群阴剥尽。一阳复生。千卉万汇。无不发生。拈拄杖曰。拄杖多年挂屋壁。夜来头角也峥嵘　上堂。问大通智胜佛。十劫坐道场。佛法不现前。不得成佛道。西天广额旃陀罗。放下屠刀。因甚便道。我是千佛一数。师曰。水流江汉去。云向帝乡归。曰文殊是七佛之师。出女子定不得。罔明是初地菩萨。为什么却出得。师曰。一对无孔铁锤。乃曰。不是心不是佛不是物。着衣吃饭。有什么难。恁么也不得。不恁么也不得。恁么不恁么总不得。着衣吃饭。莫道不难。拈拄杖曰。无事晚来江上望。三三两两钓鱼船　上堂。问如何是正法眼藏。师曰。十字街头石敢当。曰莫只者便是么。师曰。月似弯弓。少雨多风。乃曰。月似弯弓。少雨多风。狞龙戏海。孤鹤翘松。正法眼藏。瞎驴边灭却。黄梅衣钵付与卢公。拈起簸箕别处春慰斗煎茶铫不同　上堂。拈拄杖卓一卓曰。德山在你顶门上。耀大法眼。临济在你耳门里。轰大法雷。靠拄杖曰。只为诸人当面蹉过。走入露柱里去也　上堂。僧出。提起坐具曰。过去诸佛亦如是。现在诸佛亦如是。未来诸佛亦如是。师曰。三脚虾蟆着锦裆。僧礼拜曰。谢师答话。师曰。有人笑你。乃曰。病在一师一友处。病在多知多解处。病在求禅求道求菩提处。病在泯默无闻冷水浸石头处。只如着衣吃饭。屙屎送尿。还得不病也无。无为无事人。犹是金锁难　上堂。问门门一切境。回互不回互。如何是不回互。师曰。阇黎自阇黎。老僧自老僧。曰如何是回互。师曰。阇黎即是老僧。老僧即是阇黎。乃曰。南泉斩猫儿。赵州头戴草鞋出去。鸟窠吹布毛。通侍者当下悟去。咄咄咄。力口希禅子。讶中眉垂　上堂。穷千仞之巅。则必与之俱错。极九渊之底。则必与之俱错。一种平怀泯然自尽错。达磨曰。但有心分别计较自心现量者。悉皆是梦。错错错何曾错。祥麟只有一只角　上堂。舜若多神。无身觉触。跋难陀龙。无耳觉闻。棋盘石雨过苔生。钵盂池春来水满。若作佛法商量。入地狱如箭射。不作佛法商量。入地狱如箭射　上堂。风吹不入。水洒不着。迈古超今。光明烜赫。昨夜杨岐三脚驴。翻身踏倒黄番绰。今朝仔细辩踪由却是西川李八伯　上堂。即心即佛。唤起窗全曙。非心非佛。催归日未西。不是心不是佛不是物。无心花里鸟。更与尽情啼。拈拄杖。卓一卓　上堂。入水不避蛟龙。渔父之勇也。入山不畏虎兕。猎人之勇也。见佛杀佛。见祖杀祖。衲僧之勇也。拈拄杖曰。出头天外看。谁是我般人　上堂。尽大地是金刚正体。二时粥饭。向甚处屙。尽大地是涅盘妙心。六道轮回。因甚处得。良久曰。啼得血流无用处。不如缄口过残春　请监收上堂。山乡每忧旱。水乡常畏涝。付托既得人。安用挂怀抱。古人曰。千粒万粒一粒生。只者一粒甚处生。归堂吃茶　上堂。半明半暗。半合半开。无向无背。无去无来。旷大劫来觅不得。四天下人空呆呆　上堂。人间五月汗滂流。山雨连朝冷似秋。直下便明心地法。铁鞭三百未轻酬　师尝勘一新到曰。何方圣者甚处灵祇。僧曰。临朕砧。师曰。杜撰禅和。如麻似粟。参堂去　又勘一僧曰。棋盘石斫破你脑门。钵盂池浸烂汝脚板。僧拟议。师便喝　又勘一僧曰。劈开华岳连天秀。放出黄河彻底清即且置。平实地上。道将一句来。僧拟开口。师便打　师以呵叱怒骂。为慈诱之诲。以不近人情。行大公之道。凡有利物。皆阴为之。没齿不言　生宋理宗宝佑乙卯。以元顺帝至正辛巳秋。示微疾。问侍僧曰。呼之曾已休。吸之尚未舍。寄同诸苦源。来者不来者。如何是来者不来者。侍僧无语。师良久曰。后五日看。至期。夜分书偈曰。本无生灭。焉有去来。冰河发焰。铁树花开。投笔垂一足而化。八月初四日也。留龛七日。颜色如生。世寿八十七。腊七十六。以是月十一日。奉全身窆于寂照塔院。分爪发建塔化城。
