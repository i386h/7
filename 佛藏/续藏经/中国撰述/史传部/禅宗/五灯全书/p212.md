<!-- { "loadSidebar": true } -->
　　福州郑氏子。母梦庐山老僧入舍而生。自幼颖悟。出家不惮游行。徧参知识。后谒应庵於明果。庵孤硬难入。屡遭呵。一日入室。庵问。如何是正法眼。师遽答曰。破沙盆。庵颔之。及辞回省亲。庵送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。出世衢之乌巨。次迁祥符蒋山华藏。未几。诏住径山。复迁灵隐。晚居太白　上堂。佛说一切法。为度一切心。我无一切心。何用一切法。既无心又无法。山河大地。甚处得来。见闻觉知。复是何物。乃喝一喝曰。临崖看浒眼。特地一场愁　上堂。一进一退。一动一静。须信那伽常在定。一擒一纵。一杀一活。四方八面活鱍鱍嘉州大象吃盐多。陕府铁牛添得渴。若作佛法商量。吃铁棒有日在　僧问。德山托钵意旨如何。师曰。无意旨。曰因什么托钵下僧堂。师曰。要行便行。要坐便坐　问。大龙老倒放痴憨。涧水山花错指南。坚固法身无觅处。千峰盘屈色如蓝。正与么时如何。师曰。剔起眉毛。直下荐取。曰直得上无攀仰。下绝己躬。师曰。毕竟向甚处安身立命。曰平生心胆向人倾。师曰。犹在半途　问。和尚色身败坏。如何是坚固法身。未审如何对他。师曰。破草鞋　上堂。问有句无句如藤倚树。树倒藤枯句归何处。师竖起拂子曰。还见么。曰鹞子过新罗。师曰。不如礼拜好。乃曰。有句无句。如藤倚树。石裂崖崩。毒蛇当路。树倒藤枯。悉哩苏嚧。沩山呵呵大笑。和赃捉败了也。且水不洗水一句。作么生道。皇天无亲。唯德是辅　上堂。少室单传。衲僧巴鼻。碓觜生花驴鸣狗吠。厕坑筹子念摩诃。惊起法身无处避。无处避若为论。蓦拈拄杖卓一卓曰。我行荒草里。汝又入深村　上堂。举盘山道。向上一路。千圣不传。慈明道。向上一路。千圣不然。二尊宿与么。大似灵龟曳尾。祥符道。向上一路。掘地觅天　上堂。月生一。无角铁牛眠少室。月生二。赤脚波斯入闹市。月生三。冰生於水。青出於蓝。蓦拈拄杖。横按顾视曰。文殊堂里万菩萨。夜来尽向此中参　谢知事头首上堂。一新一旧。跳出窠臼。一出一入。胡饼里呷汁。一擒一纵。开眼作梦。一照一用。鳝鱼走入麻油瓮。所以道。若论此事。直须挥剑。若不挥剑。渔父栖巢。古人与么。大似将钱买李子。只从赤边咬。且道。结角在什么处。蓦拈拄杖。卓一卓。下座　冬至上堂。日南长至。庆无不利。石笋暗抽条。寒岩增暖气。东村王老。半醉半醒。林下道人。没巴没鼻。蓦拈拄杖曰。若人於此彻根源胜似燃灯亲授记。郑拄杖下座　上堂。不求诸圣。不重己灵。折折德山棒。哑除临济喝。终日泥猪疥狗。哆哆和和。不记月之大小。岁之余[门@壬]。知他是凡耶。是圣耶。祥符若放过。三十年后。遭人检点。若不放过。如何道得转身句。喝一喝曰。上士游山水。中人坐竹林　上堂。正令全提。十方坐断。千差万别。一句该通。佛与众生。皆为剩法。恁么会得。全宾是主。全主是宾。且超越一句。作么生道。良久曰。蛊毒之家水莫尝　上堂。高高处。无物堪比伦。低低处。犹难拟议。一毫端上。立宝王剎。宽廓非外。百草头上。突出妙喜世界。寂寥非内。权实照用并行。敲碎髑髅里眼睛。捏出虚空里骨髓。且听。诸人东卜西卜。忽若把断要津。如何通信。八月秋何处热　上堂。一叶落天下秋。风高云淡。水碧空浮。达磨不会接手句。少林空坐冷啾啾。叵耐云门垛根汉。复於头上更安头。记得僧问云门。达磨九年面壁。意旨如何。门曰念七。师喝曰。果然只在遮里。良久复曰勘破了也　上堂。十五日已前。无绳自缚。十五日已后。脚瘦草鞋宽。正当十五日。天无私盖。地无私载。风不鸣条。雨不破块。大家抚掌乐升平。一任东倒及西擂。喝一喝　上堂。拨转天关。掀翻地轴。冰棱上走马。剑刃上翻身。未是衲僧行履处。万年一念。一念万年。罗笼不肯住。呼唤不回头。亦未是衲僧行履处。透脱两重窠臼。别有生机一路。向百草头上。罢却干戈。山僧甘心生陷无间地狱。是汝诸人。还自简责么。喝一喝曰。漆桶。参堂去　上堂。今朝正月半。普请大家看。过去灯明如来。在汝诸人脚跟下。放光动地。还见么。若也见得。神头鬼面里。元来有人在。若见不得。切忌撞墙撞壁　灵隐佛海遗书至。上堂。僧问。昨夜春风十分恶。掀倒飞来峰倒卓。嘉州大象吃一拳。陕府铁牛颠折角正与么时。佛海禅师迁化。向甚么处去。师曰。大众证明。曰恁么则烦恼海中为雨露。无明山下起云雷。师曰。川僧得与么藞苴。乃曰。呼猿洞口。虚空迸裂。鸦飞不度。如行如说。三十三天扑帝钟。打刀须是镔州铁。喝一喝。下座　上堂。拈拄杖卓一下曰。迷时只迷者个。复卓一下曰。悟时只悟者个。迷悟两忘。粪扫堆头。重添搕[打-丁+(天/韭)]。莫有向东涌西没。全机独脱处。道得一句么。若道不得。华藏自道去也。郑拄杖　上堂。平白地上。拈起一丝毫头。尽大地人。亡锋结舌。远过恒沙国。近在口皮边。会则碓觜生花。不会则铁牛衔草。去却两头机。如何通信。良久曰。久雨不晴。脚下泥深三尺　上堂。举僧问投子。月未圆时如何。子曰。吞却三个四个。僧曰。圆后如何。子曰。吐却七个八个。师曰。吞却与吐却。算来无处着。要见滑稽人。便是王番绰。无门无傍。四达皇皇。吾不知其名字。故强名之曰道。厕坑筹子[跳-兆+孛]跳。入诸人八万四千毛窍里。触着五脏。神恶发连兜两掌。直得血溅梵天。山僧闻得。袖手熙熙。如登春台。如享大牢。是汝诸人。还觉脑门重么。喝一喝　问。宝山既到莫空归。如何是径山宝。师曰。有眼者见。曰圆陀陀光铄铄。遮边那边无不着。师曰。海人知贵不知价。留与人间光照夜。曰和尚还知么。师曰。老僧若知。即说似上座　上堂。僧问。放行特地隔千山。把住无端亦自瞒。千手大悲难摸[打-丁+索]。铁牛撞破赵州关。如何是赵州关。师曰。天上天下。人透不过。曰有佛处不得住时如何。师曰。头上漫漫。曰无佛处急走过。又作么生。师曰。三千里外逢人不得错举。曰恁么则不去也。师曰札。曰摘杨花摘杨花。又作么生。师曰。丁一卓二。曰金毛狮子尾咤沙。师呵呵大笑。僧礼拜。师乃曰。有佛处不得住。陕府铁牛双角露。无佛处急走过。南海波斯鼻孔大。三千里外摘杨花。种荳由来生稻麻。拈拄杖曰。赵州来也。遂卓一卓。下座　解夏上堂。四月十五日结。七月十五日解。六只骰子满盆红。大都只是看头采。喝一喝　上堂。五日一参。诸方常例。不说少室单传。不说灵山受记。会则目前包裹。不会则三头六臂。忽有个不受人瞒底。出来道。遮里是什么所在。说会与不会。只对他道。作贼人心虚　上堂。今朝三月十五。天色半晴半雨。十分春色在枝头。满眼觑见没可睹。报诸人。莫莽卤。甜瓜彻蒂甜。苦瓠连根苦　上堂。平白地。拈起一丝毫头。尽大地人。亡锋结舌。百尺竿头。进得一步。妙喜世界百杂碎。达磨大师。九年面壁。知他是真耶。是伪耶。灵隐咬交牙关。力尽神疲。也检点他不出。何故。彼彼丈夫。三十年前。五十年后。拳踢相应。忽然悟去。未免撞入漆桶队里。到个里如何铁卵生儿　上堂。达磨不来东土。二祖不往西天。石室行者踏碓。忘却移步。玄沙讨鱼卖峭。踏翻钓船。且道。者一队汉。还有衲僧巴鼻也无。良久曰。当门不用栽荆棘。后代儿孙惹着衣　解夏上堂。一个葫芦才倒地。满地葫芦尽倾倒。欲识单传直指禅。今日斗凑得恰好　上堂。举僧问岩头。路逢猛虚时如何。头曰拶。师曰。岩头眼观东南。意在西北。好一拶。性命落在别人手里　上堂。说到行不到。好肉剜疮。行到说不到。扶篱摸壁。行说俱到。石笋抽条。行说俱不到。担雪填井。离四句绝百非即不问。诸人且道。文殊问不二法门。维摩因什么默然。喝一喝曰。贪他一粒粟。失却半年粮　上堂。举僧问云门。不起一念。还有过也无。云门对他道。须弥山。师曰。大小云门。话头也不识　僧问。虚空消殒事如何。师曰。罪不重科　师晚年退居天童。钳锤训诲。学者云集。后无疾坐逝。门人建塔于山之中峰。

　　衢州光孝百拙善灯禅师

　　和州乌江闽氏子。僧问。世尊初生意旨如何。师曰。一人传虚。万人传实。曰有意气时添意气。不风流处也风流。师曰。赞叹也赞叹不及。曰只如云门大师道。我当时若见。一棒打杀。与狗子吃。贵图天下太平。毕竟具什么眼目。师曰。脑后荐取　上堂。白日闹浩浩。夜后静悄悄。长廊走波波。步步无欠少。不识主人翁。全身入荒草。撞着傅大士。问讯维摩老。卧疾毗耶城。几个知天晓。若是过量人。不向那边讨。为什么如此。喝一喝曰。下坡不走。快便难逢。

　　南书记

　　福州人。久依应庵。於赵州狗子无佛性话。豁然契悟。有偈曰。狗子无佛性。罗睺星入命。不是打杀人。被人打杀定。庵称其脱略。绍兴末。终於归宗。

　　侍郎李浩居士

　　字德远。号正信。幼阅首楞严。如游旧国。志而不忘。后造明果。投诚入室。应庵揕其胸曰。侍郎。死后向什么处去。公骇然汗下。庵喝出。公退参。不旬日。竟跻堂奥。以偈寄同参严朝康曰。门有孙膑铺。家存甘贽妻。夜眠还早起。谁悟复谁迷。庵见称善　有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。透过古今圈缋后。却来这里吃拳头。

　　教授严朝康居士

　　湖州长兴人。尝问道於荐福雪堂。及见应庵於报恩。得旨。有颂曰。赵州狗子无佛性。我道狗子佛性有。蓦然言下自知归。从兹不信赵州口。着精神自抖擞。随人背后无好手。骑牛觅牛笑杀人。如今始觉从前谬。时大慧在梅阳。严以此颂寄呈。慧答书略曰。随人背后无好手。此八万四千。皆公活路。

　　教忠光禅师法嗣
　　泉州法石中庵慧空禅师

