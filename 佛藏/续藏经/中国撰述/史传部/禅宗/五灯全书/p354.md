<!-- { "loadSidebar": true } -->
　　浙东余姚郑氏子。原名锡隆。字六冶。在孕十有二月而生。幼颇沈静。不多言笑。四五岁时。见壁中裂文典破屋颓垣。輙凄楚且疑畏。一日有募缘道者。诵心经。至心无挂碍故无有恐怖。不觉心旷神怡。如幽谷中出。疑畏自此而除。每见佛相庄严。欢喜叹羡。恨不能身亲其际。於出入时。遇衲子。必至诚恭敬。如同故人。渐长。生出世想。谈及世俗上事。刺然不安。见妇女即厌恨。决志不婚娶。自十岁以至二十。师已列弟子员。食饩廪然。诸缘放散。绝无一境可当情。二十一岁。受业於管霞标之门。诲以袁了凡功过等书。喜甚。依而行之。后见石浪沈求如。谘决心疑。方识参禅一路。三登九上。恳切无间。一二年中。时有省会。未得了当。一秋发愤。提持万法归一话。只一蒲团。[拚-ㄙ+ㄊ]死兀坐。六昼夜不放参。步出台门。值大水汪洋。风清月朗。身心世界廓然无偶。会得天上天下唯我独尊之旨。不禁手舞足蹈。随口吟出长歌短偈若干首。犹记数语曰。本自无拘束。如何不自由。不自由。祇为别寻求。休休。大千沙界一毫收。自此参扣天童悟。多所请益。一日问。大了的人。如何过日。悟便掌。师曰。如何到得一念不生田地。悟曰。这是你住头所在。师曰。赵州道。除二时粥饭。无杂用心处。此意如何。悟便打。如是数番问。数番打。寝食不宁。一早。长跪问曰。毕竟如何是赵州用心处。悟当头一棒曰。赵州与你。有甚相干。师於言下。正如十日并照。百千觔担子。忽然卸下一般。乃奋身大呼曰。弟子但与么去也。作舞而出。悟顾侍者曰。这倒也有些硬。自此以后。虽在名利场中。随地安闲。无所变易。原欲三十披缁。又以君亲之恩未报。两入浙闱。遇而不遇。因兄邀入北都。蹇遭国难。惨悸几绝。冒险南还。历诸奇苦。心无所动。但隐隐地。不知何以。有一种放不过不融化处。不敢自欺。即诣石浪。盘桓究竟。石浪举及高峰因缘。师请益曰。当初若问老师。作么生对。浪筑拳曰。我便与他三拳。自尔凝滞尽释。洒脱无碍。偶游宁海之柏竹冈。山川奇特。别有天地。乃栖止焉。创造正觉禅林。入太阳山。礼妙行尊宿。为剃度。师即以法海嗣席。因妙逝。师为料理塔事竣。徧历丛林。博访知识。后参天童奇。奇问。才有是非纷然失心。如何是你不干涉是非处。师曰。夜静更深人睡稳。奇一推。师曰。何劳明月再来窥。奇乃痛加呵斥。后再参。奇曰。你下语不亲切。怎生得大用现前耶。师悚栗稽首曰。祇如和尚。又作么生。奇蓦竖一拳。师於尔时。如龙得水。似虎靠山。乃知马祖一喝。百丈耳聋。良有以也。奇首肯之。即授源流衣拂　出住山阴之道林。盐官之法云菩提。台南之静修。四明之法海。姑苏之兴国甘露。京都之净寿慈祥圣感曹溪。临清之大宁。河南之石河。晚年南旋。退居虎丘之香严。近续指月录中传。师慈心接引。望重天下。诚不虚也　上堂。当阳一着。坐断千差。佛法禅道。好似破草鞋。玄沙知解。是甚乾矢橛。德山棒。临济喝。慈明插剑。子胡看狗。古人用处不同。要且未合本据。若还合得本据。胡张三。黑李四。故人相见有何词。昨日晴今日雨。衲僧家计只如许。以杖指曰。适才向者上座道。逢人切莫错举　上堂。山僧作客多时。拄杖子短了八寸。汝等诸人。有能为我增长得者。举为头首。否则静悄悄地。待他长养。众无语。便下座　上堂。夜睹明星。世尊悟道。旧日葫芦。依样却好。好与不好。旁观者笑。且道。谁是旁观。道道。良久。喝一喝　上堂。今朝春日。记得山僧在福源时。有僧问祖师西来意。答曰春日晴黄莺鸣。其僧瞥地。住法云时。有僧问祖师西来意。答曰春日晴春草青。其僧豁然。去年在净寿时。有僧问祖师西来意。答曰春日晴春风静。其僧作舞而出。能於福源句中荐得。堪作禅解。能於法云句中荐得。可称禅会。能於净寿句中荐得。古之所谓禅状元。若也总未明了。相逢不领空归去。洞口桃花也笑人　上堂。新年佛法有。面南看北斗。新年佛法无。水上按葫芦。非有亦非无。大虫看水磨。算计思量总不得。不如随分乐居诸　上堂。不离当处常湛然。觅即知君不可见。山僧初参学时。得此二语。似虎靠山。如鱼得水。直至於今。受用不尽。今日特地供养诸公。作一大斋。伏惟。饱餐大嚼。万弗食而不化　上堂。昔日细剖析。於今又复请。真果没来由。亦太无厌生。主人公长惺惺。须识井觑驴。切莫驴觑井。不必别寻求。宝珠洞在平坡顶　上堂。此处风头稍硬。且归暖室商量。良久曰。太煞注破了也　上堂。和扇是和扇是。历劫明明不思议。时人不识天真佛。都把毗卢作蝼蚁。山僧二十年前与么道。而今看来。却又不然。和扇是和扇是。历劫明明不思议。时人若识天真佛。毕竟毗卢是蝼蚁　问如何是宾中宾。师曰。南天台北五台。如何是宾中主。师曰。巢知风。穴知雨。如何是主中宾。师曰。高拱手。低作揖。如何是主中主。师曰。役人天。驱佛祖　问宗门的要。乞师一指。师竖拳曰。这个不是拳头　问如何是和尚病中亲切处。师曰。痛苦千般。曰如何是和尚得力处。师曰。蒸煮不烂　问如何是法眼。师曰。昼明夕暗。曰如何是法身向上事。师曰。夜眠早起　问既是金刚不坏。为甚又被节节支解。师曰。我於尔时。实无所动　问宗与教。是同是别。师曰。拳头巴掌。曰如何是衲僧分上事。师曰。莫妄想　问牛过窗棂。头角四蹄都过了。为甚尾巴过不得。师曰。捣甚么鬼。僧拟议。师直打出方丈　师问僧。山河大地。与上座分中。如何折合。僧曰。莫话作两橛。师以杖打僧一下。复打香几一下曰。为甚打汝则痛。打香几则不痛。僧无语。师曰。是你两橛。是我两橛　一僧初到。师曰。为甚么来。曰久向和尚。师曰。且道山僧在甚么处。僧无语。师直打出　师于己巳秋七月。从姚江回。至香严即示微疾。徒辈初进医药。师曰。我之为病。世间医者。医老僧不得。禁绝殊严。唯日拈提古人公案。略无厌倦。凡来省候者。即索下语。节届重阳。预示归期。于十三日子时。至期。众造师前。扶起沐浴毕。遂嘱曰。正法眼藏。不同世谛流布。切莫报丧挂孝。以务虚文等语。因请偈。师曰。何必俗气。昔我天童老祖。亦无所说。各自珍重。老僧随地解脱去也。泊然趋寂。世寿七十八。僧腊四十四。塔于本郡皋峰亥向加乾阳金纳水之穴。语录三十卷。行世(林野奇嗣)。

　　桐乡寂照芥子行弥禅师

　　上堂。蓦拈拄杖。召大众曰。丙丁童子来也。照顾眉毛好(林野奇嗣)。

　　南阳香严宕山远禅师

　　西蜀达州赵氏子。父母双亡。诣报恩。礼友石剃染。嗣即出蜀。首参竹林问。次谒通玄奇于嘉禾东塔。挂搭禅堂。是夜奇落堂曰。若作棒会。入地狱如箭射。既不作棒会。诸人作么生会。一众默然。师愤愤便出。奇曰。你出来是讨棒吃的。师拟进语。被奇蓦头一棒打死。片时苏醒。会得棒头落处。口占一偈曰。棒头落处甚分明。截断从前旧葛藤。认得娘生真面目。始知大地是黄金。奇颔之。即迁栖真。命师典客。一日奇问。假如有面目汉来。你以茶饭接。无面目汉。又将甚么接。师曰。与他一顿。奇曰。因甚如此。师曰。栖真门下。从不慢人。奇又问。牛头未见四祖。因甚百鸟献花。师曰。富在深山有远亲。曰见后因甚百鸟不献花。师曰。贫居闹市无人问。奇微笑休去。未几记莂。出住香严　上堂。时及黄梅。连日好雨。田中有水栽秧。园里黄瓜结瓠。各得滋润。勃然兴起。虾蟇唱歌。蚯蚓念赞。情与无情。悉皆欢喜。祇有两件不喜。衲僧家。贴肉汗衫脱不下。通身闷热。不得庆快。回香严的俶装前途。不得到家。且道。如何是到家庆快处。掷下拂子曰。即今休去便休去。欲觅了时无了时　解夏上堂。金风扇野。素月流辉。巧云出岫。白露横江。是处蝉声噪晚。庭梧落叶惊秋。所以道。高不在绝顶。富不在福严。乐不在天堂。苦不在地狱。诸仁者。祇如生死交谢。寒暑迭迁。休夏自恣。且道。无位真人在何处安着。卓拄杖曰。是处是慈氏。无门无善财　上堂。拈花鹫岭。带累金色头陀。面壁九年。赚杀神光二祖。安心断臂。好肉剜疮。殊不知人人顶上。飞大宝光。个个脚下。具大宝藏。垂一机则平欺佛祖。道一句则逼塞虚空。有如是威光。有如是妙用。祇为诸人自信不及。故此甘受轮转。不得自在。且道。如何得自在去。把手牵他行不得。惟人自肯乃方亲　腊八小参。夜半踰城。脚跟未稳。雪山修道。埋没风光。腊八睹星。眼中着屑。七处九会。恶语伤人。者黄面老子。生平落索。今日被香严一时捉败了。冷地思量。起来却有一种长处。汝诸人。还见他长处么。倘或踌躇。木上座为汝通个消息。以拄杖一时打散　长至日示众。铁树水花糁。银河雪浪飞。一阳初动处。万物尽生辉。涧底长风吼。空山震法雷。老梅虽未吐。时节暗相催。且应时及节。又作么生。十个相逢九袖手。诸公各自讨便宜　问如何是佛。师曰。猢狲倒上树。僧拟议。师曰。错　问如何是和尚家风。师曰。不是打人。便是骂人。曰忽遇客来。如何管待。师曰。薄批明月。细切清风　师至枣邑。与李文学邂逅次。李言。格物至诚心正功夫。师曰。据吾教中。一念具九十剎那。一剎那具九百生灭。人心如猿猴驿马。居士。心作么生正。意作么生诚。李拟语。师曰。居士祇知格物。而不知物格。李罔测　普茶毕。众不去。师曰。诸人在者里。山僧去抽解来。与你说佛法。师来。众还集。便曰。你总在者里。觅甚么椀。拈竹篦一时打散　问父母未生前。那个是学人本来面目。师曰。眉分八字。僧拟语。师曰。莫妄想(林野奇嗣)。

　　天台通玄独朗日禅师

