<!-- { "loadSidebar": true } -->
　　汉州人。久依死心获证。乃抵秀水。追船子遗风。结茅青龙之野。吹铁笛以自娱。多赋咏。得之者必珍藏。其山居曰。心法双忘犹隔妄。色空不二尚余尘。百鸟不来春又过。不知谁是住庵人　又警众曰。学道。犹如守禁城。昼防六贼夜惺惺。中军主将能行令。不动干戈治太平。又曰。不耕而食不蚕衣。物外清闲适圣时。未透祖师关棙子。也须存意着便宜。又曰。十二时中莫住工。穷来穷去到无穷。直须洞彻无穷底。踏倒须弥第一峰　宋高宗建炎初。徐明叛。道经乌镇。肆杀戮。民多逃亡。师独荷策而往。贼见其伟异。疑必诡伏者。问其来。师曰。吾禅者。欲抵密印寺。贼怒欲斩之。师曰。大丈夫。要头便斫取。奚以怒为。吾死必矣。愿得一饭。以为送终。贼奉肉食。师如常斋出生毕。乃曰。孰当为我文之以祭。贼笑而不答。师索笔。大书曰。呜呼。惟灵。劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉至哉。赖有出尘之道。悟我之性与其妙心。则其妙心孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无挂无碍。六十余年。和光混俗。四十二腊。逍遥自在。逢人则喜。见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。遂举箸饫餐。贼徒大笑。食罢。复曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼方骇异。稽首谢过。令卫而出。乌镇之庐舍免焚。实师之惠也。道俗闻之愈敬　有僧。睹师见佛不拜歌。逆问曰。既见佛。为甚么不拜。师掌之曰。会么。云不会。师又掌曰。家无二主　绍兴庚申冬。造大盆穴而塞之。修书寄雪窦持曰。吾将水葬矣。壬戌岁。持至。见其尚存。作偈嘲之曰。咄哉老性空。刚要喂鱼鳖。去不索性去。祇管向人说。师读偈笑曰。待兄来证明耳。令徧告四众。众集。师为说法要。仍说偈曰。坐脱立亡。不若水葬。一省柴烧。二省开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中。顺潮而下。众皆随至海滨。望欲断目。师取塞戽水而回。众拥观水无所入。复乘流而往。唱曰。船子当年返故乡。没踪迹处妙难量。真风徧寄知音者。铁笛横吹作散场。其笛声呜咽顷。於苍茫间见。以笛掷空而没。众号慕。图像事之。后三日。於沙上趺坐如生。道俗争往迎。归留五日。阇维。设利大如菽者莫计。二鹤徘徊空中。火尽始去。众奉设利灵骨。建塔于青龙。

　　严州锺山道隆首座

　　桐庐董氏子。於锺山寺得度。自游方。所至耆衲皆推重。晚抵黄龙。死心延为座元。心顺世。遂归隐锺山。慕陈尊宿高世之风。掩关不事事。日鬻数篗自适。人无识者。手常穿一袜。凡有禅者至。提以示之曰。老僧这袜着三十年了也。有寺僧戏问。如何是无诤三昧。师便掌。

　　扬州齐谧首座

　　本郡人。死心称为饱参。诸儒屡以名山致之。不可。后示化於潭之谷山。异迹颇众。门人尝绘其像请赞。为书云。个汉灰头土面。寻常不欲露现。而今写出人前。大似虚空着箭。怨怨可惜。人间三尺绢。

　　苏州西竺尼智通惟久禅师

　　亦曰空室道人。龙图范珣女也。幼聪慧。长归丞相苏颂之孙悌。未几。厌世相。还家求祝发。父难之。遂清修。因看法界观。顿有省。连作二偈见意。一曰。浩浩尘中体一如。纵横交互印毗卢。全波是水波非水全水成波水自殊。次曰。物我元无异。森罗境像同。明明超主伴。了了彻真空。一体含多法。交参帝网中。重重无尽处。动静悉圆通。后父母俱亡。兄涓领分宁尉。通偕行。闻死心名重。往谒之。心见知其所得。便问。常啼菩萨。卖却心肝。教谁学般若。通曰。你若无心我也休。又问。一雨所滋。根苗有异。无阴阳地上。生个甚么。通曰。一花五叶。复问。十二时中向甚么处。安身立命。通曰。和尚惜取眉毛好心打。曰这妇女乱作次第。通礼拜。心然之。於是道声籍甚。宋徽宗政和间。居金陵。尝设浴於保宁。揭榜于门曰。一物也无洗。个甚么纤尘。若有起自何来。道取一句子。了乃可大家。入浴古灵。祇解揩背开士何曾明心。欲证离垢地时。须是通身汗出。尽道。水能洗垢。焉知水亦是尘。直饶水垢顿除。到此亦须洗却　后为尼。名惟久。挂锡姑苏之西竺。缁白日夕参问。得其道者颇众。俄示疾书偈。趺坐而终。有明心录。行于世。

　　黄龙清禅师法嗣
　　潭州上封佛心本才禅师

　　福州姚氏子。幼得度。受具游方。至大中。依海印隆。见老宿达道者。看经。至一毛头师子。百亿毛头一时现。师指问曰。一毛头师子。作么生得百亿毛头一时现。达曰。汝乍入丛林。岂可便理会许事。师因疑之。遂发心。领净头职。一夕汛扫次。印适夜参。至则遇结座。掷拄杖曰。了即毛端吞巨海。始知大地一微尘。师豁然有省。及出闽。造豫章。参黄龙新。机不契。乃参灵源。凡入室出。必挥泪自讼曰。此事。我见得甚分明。祇是临机吐不出。若为奈何。灵源知师勤笃。告以须是大彻方得自在。未几。窃观邻案僧。读曹洞广录。至药山采薪归。有僧问。甚么处来。山曰。讨柴来。僧指腰下刀曰。鸣剥剥是个甚么。山拔刀作斫势。师忽欣然。掴邻案僧一掌。揭帘趋出。冲口说偈曰。彻彻。大海乾枯。虚空迸裂。四方八面绝遮拦。万象森罗齐漏泄。后分座於真乘。出应上封。屡迁名剎。　住乾元日。上堂。百千三昧门。无量福德藏。放行也如开武库。错落交辉。把住也似雪覆芦花。通身莫辨。使见之者撩起便行。闻之者单刀直入。个个具顶门正眼。人人悬肘后灵符。扫佛祖见知。作丛林殃害。忆得宝寿开堂日。三圣推出一僧。宝寿便打。三圣曰。与么为人。瞎却镇州一城人眼去在。且如乾元今日开堂。或有僧出来。山僧亦打。不唯此话大行。且要开却福州一城人眼去。何也。剑为不平离宝匣。药因救病出金缾　上堂。达磨未来东土已前。人人怀媚水之珠。个个抱荆山之璞。可谓壁立千仞。及乎二祖礼却三拜之后。一一南询诸友。北礼文殊。好不丈夫。或有一个半个。不求诸圣。不重己灵。匹马单枪。投虚置刃。不妨庆快。平生如今有么。自是不归归便得。五湖烟景有谁争　上堂。宗乘提唱。妙绝名言。一句该通。乾坤函盖。直似首罗正眼。竖亚面门。又如圆∴三点。横该法界。乃卓拄杖曰。向这一点下明得。出身犹可易。脱体道应难。又卓拄杖曰。向第二点下明得。纵横三界外。隐显十方身。又卓拄杖曰。向第三点下明得。鱼龙锁户。佛祖潜踪。不然。放过一着随分有。春色一枝三四花　上堂。一法有形该动植。百川湍激竞朝宗。昭琴不鼓云天淡。想像毗耶老病翁。维摩病。则上封病。上封病。则拄杖子病。拄杖子病。则森罗万象病。森罗万象病。则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。

　　隆兴府黄龙通照德逢禅师

　　郡之靖安胡氏子。生有庞眉。年十七。从上蓝晋落发。往依灵源。即明深旨　上堂。举夹山境话。师曰。法眼徒有此语。殊不知夹山老汉。被这僧轻轻拶着。直得脚前脚后。设使不作境话会。未免犹在半途。

　　潭州法轮应端禅师

　　南昌徐氏子。少依化度善月。圆颅登具。谒真净文。机不谐。至云居。会灵源分座为众激昂。师扣其旨。然以妙入诸经自负。源尝痛札之。师乃援马祖百丈机语。及华严宗旨为表。源笑曰。马祖百丈固错矣。而华严宗旨。与个事喜没交涉。师愤然欲他往。因请辞。及揭帘忽大悟。汗流浃背。源见曰。端子识好恶矣。马祖百丈。文殊普贤。几被汝带累。由此誉望四驰。士夫争挽应世。皆不就。政和末。太师张司成。以百丈坚命开法。师不得已。始从之　上堂。举大隋劫火洞然话毕。乃曰。六合倾翻劈面来。暂披麻缕混尘埃。因风吹火浑闲事。引得游人不肯回。坏不坏。随不随。徒将闻见强针锥。太湖三万六千顷。月在波心说向谁　僧问。如何是宾中宾。师曰。芒鞋竹杖走红尘。曰如何是宾中主。师曰。十字街头逢上祖。曰如何是主中宾。师曰。御马金鞭混四民。曰如何是主中主。师曰。金门谁敢抬眸觑。曰宾主已蒙师指示。向上宗乘又若何。师曰。昨夜霜风刮地寒。老猿岭上啼残月。

　　东京天宁长灵守卓禅师

　　泉州庄氏子。上堂。三千剑客。独许庄周。为甚么跳不出。良医之门多病人。因甚么不消一札。已透关者。更请辩看　上堂。譬如眼根不自见。眼性自平等。无平等者。便恁么去。无孔铁锤。聊且安置。直得入林不动草。入水不动波也。是一期方便。若也。篱内竹抽篱外笋。涧东华发涧西红。更待勘过了打　僧问。丹霞烧木佛。院主为甚么眉须堕落。师曰。猫儿会上树。曰早知如是。终不如是。师曰。惜取眉毛　问如何是衲衣下事。师曰。天旱为民愁　问。佛未出世时如何。师曰。绝毫绝厘。曰出世后如何。师曰。填沟塞壑。曰出与未出。相去几何。师曰。人平不语。水平不流　上堂。平高就下。勾贼破家。截铁斩钉。狐狸恋窟。总不恁么。合作么生。所以道。万仞崖头亲撒手。须是其人。祇如香积国中持钵。一句作么生道。良久曰。切忌风吹别调中　上堂。释迦掩室。过犯弥天。毗耶杜词。自救不了。如何如何。口门太小。宋宣和癸卯十二月二十七日。奄然示寂。阇维日。徽宗遣中使赐香。持金盘求设利。爇香罢。盘中铿然。视之五色者数颗。大如豆。使者持还。上见大悦。

　　信州博山无隐子经禅师

　　岁旦上堂。和气生枯蘖。寒云散远郊。木人占吉兆。夜半露龟爻。诸禅德。龟爻露处。文彩已彰。便见一年十二月。月月如然。一日十二时。时时相似。到这里。直似黄金之黄。白玉之白。自从旷大劫来。未尝异色。还见么。其或未然。且狥张三通节序。从教李四鬓苍浪。

　　隆兴府百丈以栖禅师

　　兴化人。上堂。摩腾入汉。达磨来梁。途辙既成。后代儿孙。开眼迷路。若是个惺惺底。终不向空里采花。波中捉月。谩劳心力。毕竟何为。山僧。今日已是平地起骨堆。诸人行时。各自着精彩看。

　　温州光孝德周禅师

