<!-- { "loadSidebar": true } -->
　　盐官董氏子。髫年即茹素好佛。屡请剃染。母多难之。年十五。病几移第。恍惚见菩萨胜相。顿觉轻安。由是初心益炽。母知志不可易。遂许之。乍离枕席。即趋秦溪梵潮脱白焉。一日发愤。往见悟祖。数遭痛棒。后茶杯失手。全身脱落。始实得地。再参金粟容。遂为入室真子。付以衣拂。是年即膺疁城罗汉。继而云间缁素。扳主沪上龙华古剎。未几而蜂房大厦。郁郁金碧可观。十余年间。云归水就。象集龙奔。可谓有功斯土。而徽声亦大播矣　上堂。八角磨盘空里走。三脚驴子弄蹄行。井底虾蟇吞却月。虚空背上白毛生。会得底。如龙得水。似虎靠山。不会底。口说如哑。眼见如盲。会与不会。总不与么时如何。蓦拈拄杖曰。一条楖栗硬似铁。吞却三千及大千。复举庞居士问马大师曰。不昧本来人。请师高着眼。马大师直上觑。士曰。一种没弦琴。惟师弹得妙。马大师直下觑。士乃礼拜。大师便归方丈。士随后曰。适才弄巧成拙。师曰。一人撩天说价。一人就地还钱。惜乎。千古之下。无人证明。今日山僧要与他定当分明。以拄杖架肩曰。黄金自有黄金价。终不和砂卖与人　上堂。风和浪暖泛扁舟。到处溪边下一钩。可奈锦鳞浑不饵。钓丝空向逆波流。以拄杖作钓势曰。者里还有鲸鳌么。一僧以坐具一拂。师曰。垂竿江上钓狞龙。草里虾蟇乱出头。僧无语。师曰。赤尾不知何处去。一蓑风雨又归舟　上堂。叶落树梢露。云开天面青。祖师关棙子。历历甚分明。昨夜黄浦风浪大。飘流一直到疁城。不知谁是知音者。独立溪头努目瞋。龙华要将一条断贯索。蓦鼻穿来。朝打三千。暮打八百。但恐尽法无民。复举文殊大士。起佛见法见。被世尊威神摄向铁围山间。尽大地要觅一个相救底也难得。今日山僧恁么告报。亦当堕拔舌犁耕。众中还有相救者么。如无。只得自作自受去也。拽拄杖下座　小参。无影树头春。不萌枝上月。指顾甚分明。头头轻漏泄。轻漏泄。鹧鸪啼处声声彻。会得无非不二门。韶华满眼无交涉。大众。韶华满眼即不无。且道。衲僧分上。锦上铺花一句。作么生道。子规啼出千山血。四野春光烂熳红　示众。离心意识参。绝圣凡路学。有漏笊篱。无漏木杓。极是现成。何须摸索。若摸索。龟背上拔毛。马头上截角。不摸索。未免胡猜乱度。且道。毕竟作么生。良久。卓拄杖一下曰。苍天苍天。秘魔空舞叉。普化徒摇铎　一夜有僧。在黑暗中立。师把住曰。你在者里作贼么。僧便喝。师曰。和赃捉败。僧欲走。师便与一掌　师一夜同众坐。忽闻老鼠作声。师曰。毗卢佛出现也。一僧震威一喝。师曰果然。僧无语。师曰。元来承当不起　问如何是超佛越祖句。师曰。雨落阶前湿。曰恁么则随他去也。师曰果然　问为甚么要死不肯死。师展两手曰。关我甚么事。曰如何死中得活。师曰。待汝活来。向汝道。僧无语。师曰。死了也。僧一喝。师曰。也是棺材里瞠眼　士问。天上月圆。人间月半。和尚家风。请师判断。师曰。山僧从来不曾眼花　后遵容遗命。继席福严。三年无改。以尽未了公案。足慰常寂灵光。预知报龄将尽。旋返龙华辞众。趺坐而逝。康熙丙午正月二十四日也。世寿五十六。僧腊四十一。窆灵骨于本寺之西北隅。太史史大成。撰塔志铭(费隐容嗣)。

　　旴江资圣天水广禅师

　　在金粟为第一座。一夕容对众曰。今晚风头稍硬。各请归堂去。维那剑眉便打。容曰。随风逐浪。眉喝。容曰。早已行也。复曰。若去则随波逐浪。不去则立地死汉。师出众曰。惜取眉毛。容颔之(费隐容嗣)。

　　湖州资福灵机观禅师

　　闽之龙溪周氏子。幼不茹荤。及丱。偶触无常境界。悲怅日增。发愤礼九云慧昙芟染。昙见师志不群。即束装偕师出岭。途次。染恙趋寂。师抆泪津送。首参悟祖于天童。连遭痛棒。参究益切。次谒金粟容。挂单禅堂。彻夜不眠。恒立苦参。一夕雷雨骤作。电光闪烁。不觉话头脱落。欢喜踊跃。归堂便卧。时邻单问。兄彻耶。何放逸若此。师曰。待我睡一睡。向汝道。一众惊悚。师乃趋入方丈。容征诘无疑。又呈百丈再参颂。容阅毕复问。颂也任汝颂。且道。三日耳聋意旨如何。师拟答。被容振威一喝。师是时白汗迸流。会得全机大用。容问世尊拈花。师蓦竖拳。容曰。不得唤作拳头。又作么生。师便与一拳。容亦打曰。且道。是赏是罚。师曰。少卖弄。容颔之。遂受记莂。未几。应湖州杨坟资福之请。初住。辟草开荒。刈茅缚屋。豺虎为邻。师怡然处之。师律身最严。一果一菜。不私于众。故学徒亦不辞劳苦。戮力经营。成大丛席。单提向上。勘验方来。四方宿衲。向风而至。惟恐居后。围绕者尝不下万余指　上堂。祖师西来。初无奇特。一念回机。便同本得。只是不合赚神光断了一臂。失却自家履一只。者一只那一只。东土与西天。无处可寻觅。阿呵呵。若是明眼衲僧。终不受渠惑　上堂。未过杨坟渡。撒手便回。决无今日事。既过来结住布袋口。纵有韬略。卒无用处。且如何是今日事。诸人还知么。若也知得。画地为牢。终非究竟。无绳自缚。岂甘便休。直须活泼泼。如俊鹘冲霄。赤洒洒。似锦鳞破浪。苟或未然。劝诸人。莫廉纤。安排不是佛。扭捏亦非禅。千杯不醉风流子。吸尽西江不费钱　退院上堂。蓦竖拄杖曰。尽大地是先师面目。全凭者个。为流通徧剎尘。是山僧行履。了无住着可追攀。虽然。要见山僧行履。须识先师面目。既识先师面目。且道。山僧行履。即今又在甚处。多谢劝农桥上雨。殷勤送我出松关。拽拄杖便行　早参。立雪齐腰。断臂安心。犹是向外驰求。将心与汝安。觅心不可得。也只救得一半。且道。者一半又作么生。不辞向汝说。祇恐骂阿爷　早参。父母未生前。有则旧公案。佛祖虽提挈。未曾有决断。资福老婆心。为汝重新判。且作么生判。以拄杖旋风打散　康熙辛亥秋。复主福严三稔。示寂于辛酉九月廿九日。世寿六十有六。僧腊四十有九。遗命塔全身于本寺龙山之阳。语录二卷。行世。

　　皋亭直指灵岳古禅师

　　参金粟容。充侍司。一日。容蓦伸手问曰。我手何似佛手。师曰。少卖弄。容又伸脚曰。我脚何似驴脚。师曰。转见不堪。容曰。人人有个生缘。你生缘在甚么处。师曰。觌面不识。容曰。离了三关。又作么生。师便喝。容曰。好与三十棒。师曰。和尚也不得无过。容休去　师一夕向容。口占曰。吃茎无根菜。参个没味禅。日里三餐饭。夜间一觉眠。容曰。阎罗王。与你索饭钱。又作么生。师曰。不是拳头。便是巴掌。容曰。过在甚么处。师曰。不合恼乱人家男女。容颔之(费隐容嗣)。

　　琪园正法弘禅师

　　居金粟西堂时。因言出行好。容曰。古人道。日日是好日。汝又作么生。师乃弹指。容曰。作恁么解会。师曰。和尚劳顿。容曰。鼻孔大头垂　容一日谓师曰。当时幻祖道。欲要赌猜枚。大家出只手。且道。猜的是甚么枚。师蓦竖一拳。容曰。不是不是。何不问我。师便问。容亦竖起拳。师曰。却是却是。容曰。妄安注脚　师示寂后。晦之宗白容。梓其琪园随录。行世(费隐容嗣)。

　　松江超果离言法禅师

　　常热龚氏子。世居海滨。年十五。值海潮飘没。师发心出家。参天童悟。便问。不是风幡动。如何是心动。悟摇扇曰。是恁么动。师便礼拜　师作务次。悟拈石作掷势。师劈胸作受势。悟微笑休去。师因病作死工夫。乃封门打七。至第五日。闻扣门声。忽如黑夜日出。白昼一般。欢喜无量。说偈自肯曰。久战沙场不决功。今朝喜得定江东。始信佛祖不传妙。伸手原在缩手中　会悟示寂。参金粟容。容问。临济道。谁知我正法眼藏。向瞎驴边灭却。还灭不灭。师曰。请和尚道。容曰灭灭。师曰。料掉没交涉。容颔之　上堂。举南泉曰。我十八上便解作活计。赵州曰。我十八上。便解破家散宅。师曰。夸经卖纪。则不无二尊宿。若要树立吾宗。更须悟始得。超果这里。也无家得破。也无活计可作。日间粗蔬澹饭。夜来曲肱高枕。只看花开花落。那管岁去年迁。且道。还有佛法道理也无。竖拂子曰。但得不亡羊。何须泣岐路　康熙癸卯二月。师示疾。至二十四日。索笔书偈曰。形名寄世不坚刚。住既如然去亦当。地水火风今变动。且便撒手附归航。又书封龛语。及举火偈毕。就枕而逝。火浴。五色祥光。顶骨齿牙不坏。舍利灿烂如珠。缁素争取供养。语录三十卷。行世。建塔于郡之护生庵(费隐容嗣)。

　　海宁觉王寺千峰立禅师

　　参金粟容。命居第二座。容垂问曰。还有炉边添炭者么。出来相见。师问。昔日师翁道。大地分明一个炉。看来浑是火柴头。老僧信手轻挑拨。便解翻身动地流。动地流且置。只如大地是个炉。和尚向甚处回避。容曰。阇黎性命也不顾。师曰。者老汉话堕也。容曰。亲言出亲口。师便喝。容休去　容问。庐陵米作么价。意旨如何。师曰。塞断天下人咽喉。容曰。为甚对我答话。师便喝。容曰。争奈公案何。师曰。话头也不识。容亦喝。师曰。迟了八刻(费隐容嗣)。

　　育王太白雪禅师

