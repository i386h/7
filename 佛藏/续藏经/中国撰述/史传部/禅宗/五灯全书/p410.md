<!-- { "loadSidebar": true } -->
　　上堂。佛欢喜。僧自恣。昔日目连尊者。用大神通。百计千方。只救得一母。不如山僧拄杖子力量大。打破鬼门关。日轮正当午。卓拄杖曰。室利室利伊酰伊酰。又以拄杖作按剑势曰。若不顺我咒。头彼七分如阿梨树枝。又喝一喝曰。当时摩竭令。几丧目前机　上堂。近朱者赤。近墨者黑。朱墨不近。岂称纯白。若论个事。万灵瞻仰无门。千圣近傍不得。方岩到这里。直得通身是剑。难分玉石。今日不免虾为子曲。随例说拈花说面壁。遂高声曰。住住。瀑布不容针。空华难下笔。喝一喝　上堂。连朝大雨滂沱。三草二木。悉蒙润泽敷荣。万壑千溪。尽皆流沙走石。穿过诸仁髑髅。滴瞎诸仁眼睛。因甚么恬然不识。竖拄杖曰。劈箭急　上堂。才见分秧。又报秋熟。今日收归。满仓珠玉。人人藉此赀生。个个皆仗渠力。汝等有口祇堪吃饭。全不想牛耕田农播谷。官差日日鞭粮促。更有一件。还想得起来么。喝一喝。便归方丈　上堂。四大五蕴之身。等於泡沫。一息不来。便同灰壤。汝等寻常日用间。还仗谁力。朝参暮参。毕竟参个甚么。若谓有佛法。文殊不应贬向二铁围山。若谓无佛法。世尊四十九年说的作么生。竖拂曰。大鹏展翅覆十洲。篱边之雀空啾啾(湛庵常嗣)。

　　永嘉琴溪昭福少古杰禅师

　　上堂。教中道。诸法从本来。常自寂灭相。即今山自青。水自绿。荷自香。鸟自语。日自升。月自降。云自兴。雨自施。种种等法。无不是发露诸人本地风光。争奈妄想执着而未证得。故我宗只贵契悟。汝等学得的。于此门中。一点也用不着。不闻岩头曰。从门入者。不是家珍山僧立地待汝构去。卓拄杖曰。会么。一翳在眼。空花乱坠(湛庵常嗣)。

　　顺天慈源独步裔禅师

　　上堂。马祖升堂。百丈卷席。赤眼撞着火柴头。究竟相逢不相识。临济建立黄檗宗旨。棒打普化。克符六耳。虽不同谋。三人证龟成鳖。者一队汉。向蟭螟眼里。击大法鼓。转大法轮。虽使人天百万。一闻千悟。得大总持。直是不满新慈源一笑。或问慈源。又当如何指陈。蓦卓拄杖曰。谛听谛听　上堂。首座白椎竟。大众寂静。师曰。净白地上。不可更屙。便下座　上堂。七月秋何其热。令人满口齿冰雪。望断云霓稼穑劳。农夫晒得背皮裂。娑竭罗龙热恼生。火婆卢门正欢悦。从来冷暖自家知。何必丰干又饶舌。虽然如是。且道。不涉寒暑一句。又作么生。一雨洗空三伏暑。片云广被万方清(湛庵常嗣)。

　　宁波大梅日休寤禅师

　　永嘉林氏子。上堂。树色未收前夜雨。溪声添得别山泉。桃花湾上无人到。荷叶池边有鹿眠。若向第一句荐得。堪与佛祖为师。若向第二句荐得。堪与人天为师。若向第三句荐得。自救不了。忽有个汉。从旁出来道。者一句聻。师卓拄杖曰。将谓无人证明　量田小参。佛殿基亘今亘古。法堂屋气象簇新。东廊头西廊畔。丘丘相似。大佛具小佛具。两窟分明。琴案一岑。荷池五亩。新岭口灰炉儿。园后底。塘外底。绝无遮覆。茭箬坑。桐树园。净发公丘。七石八石。历来收管。一任横量竖量。千算万算。直饶弓口不差。算盘有准。上了册子。祇可交世界主。未可交阎大王。以拂子打○曰。现前大众。各各有自己者一片田地。从无始以来。于其中间。食息起居。树艺种植播弄。直至今日。也须从头量过。通盘打算。长多少。阔多少。涨没多少。荒芜多少。或熟多少。或尖或斜。或肥或瘠。证验得十成无弊窦。方好春耕夏耨。秋收冬藏。自他俱利。设若毫厘有差。流水不对。局段不是。荆棘参天。莽莽卤卤。他时日后。飞行夜叉。来取册子。莫言山僧不道　晚参。一尘飞而翳天。一芥堕而覆地。一花开而见佛。蓦掷拄杖曰。且道是一尘飞耶。一芥堕耶。一花开耶。若是俊鹰快鹘。便合摩霄。钝鸟栖芦。徒劳啾唧　上堂。宝剑未施。百怪潜踪。古镜未彰。千妖匿影。火炉未开。瓶盘钗钏。悉化精金。若说个钳锤妙密。早已伤盐费酱了也。更说个克期取证。又已落第二头了也。既然如是。因甚炉鞴之间。钝铁仍多。良匠门下。樗散靡用。良久曰。鸳鸯绣出从君看。不把金针度与人(法幢帜嗣)。

　　小[山/屾/石]岩五云闲庵[孝*言]禅师

　　永嘉沈氏子。上堂。林觉侯问。佛法人情徧葛藤。蛇神牛鬼一时兴。愿师提出吹毛剑。昏夜重瞻太白灯。吹毛剑即不问。如何是太白灯。师曰。神光鉴邪正。焰焰灿人天。曰高冷欲坚松柏操。彻寒不媚热炎人。可是雪窦雪么。师曰。红炉飞一点。触着使人寒。曰大材小草皆培植。近壑遥峦任仰瞻。可是头陀顶么。师曰。拟瞻终不见。随处露青青。曰梅子峰前亲记莂。慈溪县里展风规。可是云岫云么。师曰。八风吹不动。出处自闲闲。曰虚窗常纳千峰月。古洞高撑半壁天。祇如五云境。还许拈提否。师曰。孤峻期知己。清严是素心。曰眼空宇宙浑无物。舌鼓风雷若有神。莫是境中人么。师曰。扬眉裴休至。扫地相公来。曰欲惜狂澜为砥柱。愿瞻杲日丽中天。请师直指人中意。师曰。把臂弄明珠。慰枯作霖雨。曰三千里外临狮象。万仞峰头集凤麟。今日知己相逢。作家围绕。未审如何欵接。师曰。冷澹煮岩泉。一琴弹古曲。曰八角磨盘空里走。无星秤子十方横。可容戴角小厮儿。接拍成令么。师曰。打鼓弄琵琶。相逢两会家。曰恁么万古群蒙开正眼。千秋佳会际风云。师曰。道义重如山。高风光末世。乃竖拄杖曰。鹫峰正眼。耀古辉今。少室真风。敲金戛玉。或处或出。发明佛祖灵机。全主全宾。开凿人天眼目。所以道。欲举恁么事。须是过量人。既逢过量人。方举恁么事。倒骑三脚驴子。放憨无位真人。一为无量。无量为一。小中现大。大中现小。顿令山林泉石。咸作狮子吼音。鳞甲羽毛。齐露毗卢妙相。卓拄杖曰。到者里。纵是六臂三头通身是眼底。亦须蓦面一札。脑后一锤。大众会么。烈焰光中腾彩凤。花针孔里展金鹏　小参。问如何是即心即佛。师曰。王孙豪气空今古。碧玉盘中掷六红。曰如何是非心非佛。师曰。一赛千金等闲事。家无四壁不知贫。曰不是心不是佛不是物。又如何。师曰。一片白云横谷口。几多归鸟尽迷巢。曰人人脚下起清风。师打曰。且过这边立。乃曰。竖起脊梁。珊瑚枝枝撑着月。放下身心。烈焰红炉飞点雪。即心即佛。阿那个皮下无血。非心非佛。芥子触着须弥裂。不是心不是佛不是物。好大哥瞥不瞥。选佛场中及第归。大似虚空重着楔。以柱杖旋风打散　上堂。红尘浮百匝。翠岫迭千重。真实相头头显露。差别智事事超宗。喂凡喂圣谁还价。绝倒长汀老冻脓。喝一喝　示众。邃壑千峰寥寂僧。梅知寒尽报春兴。才过元旦元宵至。及节随时也挂灯。蓦竖拄杖曰。诸仁者。还见么。一灯发焰。灯灯传辉。西天四七。震旦二三。开人天眼目。彻佛祖风规。五花腾彩。千朵竞奇。名匠不能剪画。巧手安得浪为。然灯释迦。策眉相看。三贤十地。隔[谷-禾+卵]旁窥。到者里。还有洞然者么。以拄杖打○相曰。明暗只缘随影转。回光返照不须疑　示众。也大奇。也大奇。飞虹磴滑。狮子峰威。有佛无佛俱勘破。诞生示寂莫狐疑。且道。黄面瞿昙。即今在甚么处。良久曰。杨柳含烟描不就。桃花依旧露春姿　一居士入方丈曰。某五磊参得底。昨日失节。一夜不睡。却有彻处。师遽曰。海底泥牛。昨夜三更。因甚触杀前村老大虫。士拟议。师曰。三十年后。莫道见云岫来　僧持镜柿二物来参。师问。大圆镜智性清净。即今山河大地。且道在镜内。在镜外。曰某甲展具。师即指柿子问曰。者从那里得来。僧拟议。师打曰。不是你的　五云垂问。踞岭青狮。齩人火急。如何入得五云门　寻常道。悬崖撒手。自肯承当。因甚圣五云岩。个个脚酸手软　手眼通身底。过飞虹磴。还免得恶水蓦头浇么(法幢帜嗣)。

　　永嘉密印多子无禅师

