<!-- { "loadSidebar": true } -->
　　晚参。天寒地寒。滴水滴冻。布网垂钓。罗龙打凤。此是诸方五味禅。山僧举着即头痛。诸兄弟。山僧恁么告报。三十年后。不可胡撞乱撞。撞入他家齑瓮　晚参。昨日晴。今日雨。大地黑漫漫。江峰齐鼓舞。诸君欲透死生关。声色堆头须辨主。拈拄杖竖曰。诸仁者。这个是色。卓一卓曰。这个是声。作么生是主。喝一喝曰。者里看取　示众。还会么。若谓痴憨放脚眠。时人恰似管窥天。惯栖冷地闲闲地。懒学诸方热闹禅。心竭竭。泪涓涓。为怜一众参元者。不肯争先痛着鞭(浮石贤嗣)。

　　登州千佛顽衲准禅师

　　蜀人也。久在报恩居首座。出住登州千佛寺。除夕示众。今夕蓬莱看海水。优优廓落自由僧。隐居不用三条篦。拄立惟凭七尺藤。围坐火炉频着炭。拥衾草榻谩挑灯。因循旧例须烹杀。为问头蹄纳未曾(浮石贤嗣)。

　　京都西林弥壑澧禅师

　　上堂。涌身曰。诸仁者。还见般若法身么。若不见。则诸人晨兴夜寐。俯仰折旋。更是阿谁。若道见。则诸人夜寐晨兴。折旋俯仰。本是具足。何须更外驰求。到这里。作么生说见不见底道理。汝等诸人。一一是遍历诸方。久参硕德。曾见与么人。说与么话也无。直饶见过闻过。未免微言滞于心首。却成缘虑之场。实际居于目前。翻为名相之境。所以道。修行三生六十劫。四生一百劫。乃至三祇果满。不若一念缘起无生。顿超三乘权学。乃顾左右曰。且道。如何是一念缘起。乃卓杖曰。弹指圆成八万门。剎那空却三祇劫　上堂。问和尚未露家风。学人已呈行履。请施高鉴。师打曰。田库奴。曰如何是活人剑。师曰。打破蔡州城。曰如何是杀人刀。师曰。砍却吴元济。乃曰。一二三四五六七。毒兽口里敲牙。骊龙背上揣骨。七六五四三二一。倒卷太虚。如狮子儿。[髟/叱]髿返掷。一七二七两交加。尽空法界俱逼塞。拈却一去却七。掣电光中旋霹雳。一七二七两俱忘。痴人犹在这边立。撒手那畔来。鹞子已过新罗国。以手拍案曰。蓦然透彻两重关。许汝等一生参学事毕　二王驾至。上堂。问现王者身。为众说法。如何是说底法。师曰。云堂掉臂。曰恁么则灵山记莂有在也。师曰。一会俨然。曰祇如昔日赵州。未相见便道万福。莫是为侍者瞒耶。师曰。端为指出。曰因甚后又与么道。师曰。知汝不荐。僧拟议。师打曰。雨过夜塘秋水深。乃举赵州因镇州大王来访。侍者报曰。和尚。大王来也。州曰大王万福。者曰未在。方到山门下。州曰又道来也。师曰。有者道。侍者只解报客。不知身在帝乡。叵耐教人妄窃。却非本分衲僧。有者道。赵州。虾为子屈。不觉打失眼睛。只贵作哑推聋。不尚据欵结案。要见赵州侍者。朴实道用未在。山僧一回检阅。祇是大王不合门外之绕。致令周遮。何似二王殿下。今日光临。径趋丈室。既不藉送语传言。觌面机筹。激扬楚楚。则山僧亦不至望空告启。诸仁者还见作家君王么。鹫岭当年记未忘。囊锥颕露第一句。一僧出问曰。如何是第一句。师横拈拄杖。僧拟进语。师打曰。这是第二句。便下座　上堂。问释迦老子道。作是思惟时。十方佛皆现。如何是现底佛。师默然。曰和尚默然。莫作思惟么。师亦不顾。良久曰。诸仁者。正与么时。或者道应展邵武俊迈之气。贬剥古人。奋白云越阃之机。受敌八面。孰不知紫罗帐里。山僧从来懒撒真珠。复顾左右曰。还会么。当有达识。共赏此音　问文殊剑下不承当时如何。师曰。释迦古佛。是灵山老比丘。曰如何是南泉一线道。师曰。不得东触西触。曰如何是提宗一句。师曰。百杂碎　问如何是一真之地。师曰。七尺单前。曰如何行履。师曰。不得踏破方砖(浮石贤嗣)。

　　荆南开圣山晖澣禅师

　　西蜀新宁侯氏子。礼石蒲揆剃落。往来梁山卧龙之门。后受报恩贤记莂。出住平越护国。兴庆万寿。瓮安圣恩。黄平长松。高邮福海　上堂。耳里着楔。眼中攃沙。脑从发椎。面门出火。不是其中人。料无说话分。正与么时。诸人有眼如盲。有耳如聋。蓦竖拂子。顾大众曰。苍天苍天。三冬残腊日。风雨一天寒　上堂。师以杖画一画曰。放开一步。蚯蚓虾蟇。[跳-兆+孛]跳自由。复以杖画一画曰。把断要津。诸佛祖师。乞命有分。又以杖画一画曰。只在此山中。云深不知处　上堂。长剑倚天。不待割而自戮。师王踞地何争奈犹有一着在。何故。祇如前是悬岩。后是猛虎。左右壁立万仞。合作么生。得个太平时节。众无对。代曰。寐语作么　上堂。声色不有。虎咬大虫。声色不无。蛇吞鳖鼻。乃举起杖曰。要会者话。须问者上座。若不问者上座。终是牛头没。马头回。遂擿下曰。看看　僧问。石女生儿。甚么人得见。师曰。巫山十二峰　问如何是密密处。师曰。五眼看不见。曰不与万法为侣。是甚么人。师曰。张七　问悬岩撒手。意旨如何。师曰。太险生。曰恁么则快便去也。师曰。万年茅草挂云烟　问生死不明。请师指示。师曰。今日倦明日来。曰何不即道。师曰。高山流水少知音　问顿破六尘时如何。师曰。甚么处安身　问无生那畔即不问。如何是者畔消息。师曰。你这问。甚处得来　问如何是宾。师曰。踏遍江南发如丝。曰如何是主。师曰。高坐华王不出户。曰如何是照。师曰。阇黎会得也未。曰如何是用。师曰。放你三十棒　问古镜未磨时如何。师曰。瞒他一点不得。曰磨后如何。师曰。黑似漆　问深山猛虎。以肉为命。为甚不食其子。师曰。亲者不疎(浮石贤嗣)。

　　吴陵祇树竺堂溥禅师

　　崇川李氏子。参贤于善权。才跨门。贤便曰。临济大师来也。师便喝。贤便打。师又喝。贤又打曰。文殊因甚出女子定不得。师曰。智者见之谓之智。又问。罔明因甚又出得。师曰。仁者见之谓之仁　无梦无想颂曰。放身一觉。主宾不立。忽来枕上鸟唤起。半窗红日　灵云见桃颂曰。桃花开得甚分明。照破山河大地春。堪笑灵云多意气。无端刺瞎一双睛　南泉斩猫颂曰。无端平地起干戈。一剑挥时血满涂。纵使赵州能救得。分明鹞子过新罗(浮石贤嗣)。

　　虎丘涌泉青印法禅师

　　吴江赵氏子。住吴江万寿。上堂。得他一句。快活煞人。遭他一句。懊恼煞人。同样一句。醍醐毒药。乃尔各别。若是丈夫儿。何必等他这一句。顾左右曰。如今看看。临到头上来也。作么回避。卓拄杖曰。且听处分　上堂。灯笼吞却法身。无数佛法。尽从脚底下过。乃高声唤曰。将火来(浮石贤嗣)。

　　松江崇福鹤汀浦禅师

　　上虞薜氏子。参福严。问世尊拈花意旨。师曰。赤眼撞着火柴头。容曰。迦叶微笑聻。师曰。殃及儿孙。容曰。向上还有事也无。师便喝。容便打。师又喝。容又打曰。识甚好恶。师曰。勘破了也。便出。后在报恩。入室次。贤举马祖一喝。百丈三日耳聋。问众俱不契。师出曰。头正尾正。贤颔之(浮石贤嗣)。

　　昆山佛林雪门涟禅师

　　永州人。其呈本师偈曰。熏风拂拂自南来。拶着当人正眼开。拈得马祖曾一喝。从教千圣绝安排(浮石贤嗣)。

　　吴陵三塘乾乾湜禅师

　　住广福。示众。举古德曰。打七三日了也。本分事作么生。又道。打七三日了也。寒山子作么生。师曰。山僧这里总不恁么。何故。此事极是现成。极是明白。有甚难处。恰如青天白日见阿爹相似。无一丝毫拟议思量。若有一毫拟议思量。即不是了也。还有么。出来通个消息。师顾左右。良久。以拄杖施风打散　小参。举拂子曰。昨夜西风吹不歇。岭上石人冻得皮肤裂。问诸人瞥不瞥。寒江漠漠千岩雪。孤舟蓑笠老渔翁。坐钓芦花飞夹蝶。千山万水鸟无踪。大地山河人境灭。祇如古人道一色边事则且置。毕竟滴水滴冻一句作么生道。竖起拂子曰。不是一番寒彻骨。争得梅花喷鼻香　僧问。古人道。离心意识参。绝凡圣路学。毕竟参学个甚么。师曰。香炉无耳莫瞒盰。曰恁么则那个男儿不丈夫。师一喝。僧礼拜。师便打　问弹棉弓响。白云堆里一声雷。因甚雨点全无。师曰。天时不如地利　举赵州狗子无佛性。颂曰。佛性无兮佛性有。一刀两段东西走。业识茫茫没奈何。依旧面南看北斗(浮石贤嗣)。

　　润州胜果肃堂浚禅师

