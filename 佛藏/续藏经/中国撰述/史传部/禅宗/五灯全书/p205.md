<!-- { "loadSidebar": true } -->
　　本郡游氏子。世业儒。早失怙恃。愿出家以报亲恩。初之京师。依圆悟无所省发。后随妙喜居泉南。及喜领径山。师亦侍行。未几。令师往长沙。通张紫岩书。师自谓。我参禅二十年。无入头处。更此行决定荒废。意欲无行。友人宗元者。叱曰。不可。在路便参禅不得也。去。吾与汝俱往。师不得已而行。在路泣语元曰。我一生参禅。殊无得力处。今又途路奔波。如何得相应去。元告之曰。你但将诸方参得底悟得底。圆悟妙喜。为你说得底。都不要理会。途中可替底事。我尽替你。只有五件事。替你不得。你须自家支当。师曰。五件者何事。愿闻其要。元曰。着衣。吃饭。屙屎。放尿。驮个死尸路上行。师於言下领旨。不觉手舞足蹈。元曰。你此回方可通书宜前进。吾先归矣。元即回径山。师半载方返。妙喜一见而喜曰。建州子。你这回别也　住后上堂。竺土大仙心。东西密相付。如何是密付底心。良久曰。八月秋何处热　上堂。壁立千仞。三世诸佛。措足无门。是则是。太杀不近人情。放一线道。十方剎海。放光动地。是则是。争奈和泥合水。须知通一线道处。壁立千仞。壁立千仞处。通一线道。横拈倒用。正按傍提。电激雷奔。崖頺石裂。是则是。犹落化门。到这里。壁立千仞。也没交涉。通一线道。也没交涉。不近人情。和泥合水。总没交涉。只这没交涉。也则没交涉。是则是。又无佛法道理。若也。出得这四路头。管取乾坤独步。且独步一句。作么生道。莫怪从前多意气。他家曾踏上头关　上堂。去年也有个六月十五。今年也有个六月十五。去年六月十五。少却今年六月十五。今年六月十五。多却去年六月十五。多处不用减。少处不用添。既不用添。又不用减。则多处多用。少处少用。乃喝一喝曰。是多是少。良久曰。个中消息子。能有几人知　上堂。洞山麻三斤。将去无星秤子上定过。每一斤。恰有一十六两。二百钱重。更不少一牦。正与赵州殿里底一般。祇不合被大愚锯解秤锤。却教人理会不得。如今若要理会得。但问取云门乾屎橛　上堂。有句无句。如藤倚树。撞倒灯笼。打破露柱。佛殿奔忙。僧堂回顾。子细看来。是甚家具。咄。祇堪打老鼠　上堂。诸人从僧堂里。恁么上来。少间从法堂头。恁么下去。并不曾差了一步。因甚么却不会。良久曰。祇为分明极。翻令所得迟。

　　庆元府育王佛照德光禅师

　　临江彭氏子。志学之年。依本郡东山光化吉落发。一日入室。吉问。不是心。不是佛。不是物。是甚么。师罔措。遂致疑。通夕不寐。次日诣方丈请益。昨日蒙和尚垂问。既不是心。又不是佛。又不是物。毕竟是甚么。望和尚慈悲指示。吉震威一喝曰。这沙弥。更要我与你下注脚在。拈棒劈脊打出。师於是有省。后谒月庵杲。应庵华。百丈震。终不自肯。适大慧领育王。四海英材鳞集。师亦与焉。大慧室中问师。唤作竹篦则触。不唤作竹篦则背。不得下语。不得无语。师拟对。慧便棒。师豁然大悟。从前所得。瓦解氷消　初住台之光孝。僧问。浩浩尘中。如何辨主。师曰。中峰顶上塔心尖　上堂。临济三遭痛棒。大愚言下知归。兴化於大觉棒头。明得黄檗意旨。若作棒会。入地狱如箭射。若不作棒会。入地狱如箭射。众中商量者。尽道赤心片片。恩大难酬。总是识情卜度。未出阴界。且如临济悟去。是得黄檗力。是得大愚力。若也见得。许你顶门眼正。肘后符灵。其或未然。鸿福更为诸人。通个消息。丈夫气宇冲牛斗。一踏鸿门两扇开　上堂。七手八脚。三头两面。耳听不闻。眼觑不见。苦乐逆顺。打成一片。且道。是甚么。路逢死蛇莫打杀。无底蓝子盛将归　上堂。闻声悟道。落二落三。见色明心。错七错八。生机一路。犹在半途。且道。透金刚圈。吞栗棘蓬底。是甚么人。披蓑侧立千峰外。引水浇蔬五老前　宋淳熙丙申。被旨住灵隐。入对选德殿。孝宗问。朕心佛心。是同是别。师曰。直下无第二人。曰若是则佛即是心。心即是佛耶。师曰。成一切性即心。离一切相即佛。又问。释迦佛入山修道。六年而成。所成者何事。师曰。将谓陛下忘却。上悦。赐佛照禅师号。自是召见无时。尝留内观堂。五宿而出。宁宗嘉泰癸亥三月十五。作遗书。集众叙别。大书曰。八十三年。弥天罪过。末后殷勤。尽情说破。泊然而逝。僧腊六十。塔全身於鄮峰东庵。谥普慧宗觉大师。塔曰圆鉴。

　　常州华藏遁庵宗演禅师

　　福州郑氏子。上堂。拈起拄杖曰。识得这个。一生参学事毕。古人恁么道。华藏则不然。识得这个。更须买草鞋行脚。何也。到江吴地尽。隔岸越山多　腊旦上堂。一九与二九。相逢不出手。世间出世间。无剩亦无少。遂出手曰。华藏不惜性命。为诸人出手去也。劈面三拳。拦腮一掌。灵利衲僧。自知痛痒。且转身一句。作么生道。巡堂吃茶去　上堂。举南泉道。我十八上便解作活计。赵州道。我十八上便解破家散宅。师曰。南泉赵州。也是徐六担板。祇见一边。华藏也无活计可作。亦无家宅可破。逢人突出老拳。要伊直下便到。且道。到后如何。三十六峰观不足。却来平地倒骑驴。

　　庆元府天童无用净全禅师

　　越州翁氏子。初谒妙喜于径山。山问。有何能。师曰。能打坐。山曰。打坐何为。师曰。若问何为。直是无下口处。一日采椒。师作颂曰。含烟带露已经秋。颗颗通红气味周。突出眼睛开口笑。者回不恋旧枝头。自是乃祝发受戒。山举灵云见桃花悟道话。师颂曰。灵云一见两眉横。引得渔翁良计生。白浪起时抛一钓。任教鱼鳖竞头争。住后上堂。学佛止言真不立。参禅多与道相违。忘机忘境急回首。无地无锥转步归。佛不是心亦非。觌体承当绝所依。万古碧潭空界月。再三捞摝始应知　上堂。良久召众曰。还知么。复曰。败缺不少　上堂。长沙道。百尺竿头坐底人。虽然得入未为真。百尺竿头重进步。十方世界现全身。大慧先师道。要见长沙么。更进一步。保宁则不然。要见长沙么。更退一步。毕竟如何。换骨洗肠重整顿。通身是眼更须参　师到灵隐请上堂。灵山正派。达者犹迷。明来暗来。谁当辨的。双收双放。孰辨端倪。直饶千圣出来。也祇结舌有分。何故。人归大国方为贵。水到潇湘始是清。复曰。适来松源和尚。举竹篦话。令天童纳败缺。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插觜。师自赞曰。匙挑不上个村夫。文墨胸中一点无。曾把虚空揣出骨。恶声嬴得满江湖　宋宁宗开禧丁卯示寂。寿七十一。腊四十五。塔于本山。

　　大沩法宝禅师

　　福州人。上堂。唤作竹篦则触。不唤作竹篦则背。直须师子咬人。莫学韩卢逐块。阿呵呵。会不会。金刚脚下铁昆仑。捉得明州憨布袋　上堂。千般言万种喻。祇要教君早回去。夜来一片黑云生。莫教错却山前路。咄。

　　福州玉泉昙懿禅师

　　久依圆悟。自谓不疑。宋绍兴初。出住兴化祥云。法席颇盛。大慧入闽。知其所见未谛。致书令来。师迟迟。慧小参且痛斥。仍榜告四众。师不得已。破夏谒之。慧鞫其所证。既而曰。汝恁么见解。敢嗣圆悟老人耶。师退院亲之。一日入室。慧问。我要个不会禅底做国师。师曰。我做得国师去也。慧喝出。居无何。语之曰。香严悟处。不在击竹边。俱胝得处。不在指头上。师乃顿明。后住玉泉。为慧拈香　继省慧于小溪。慧升座。举云门一日拈拄杖示众曰。凡夫实谓之有。二乘析谓之无。缘觉谓之幻有。菩萨当体即空。衲僧见拄杖子。但唤作拄杖子。行但行。坐但坐。总不得动着。慧曰。我不似云门老人。将虚空剜窟宠。蓦拈拄杖曰。拄杖子。不属有。不属无。不属幻。不属空。卓一下曰。凡夫二乘缘觉菩萨。尽向这里。各随根性。悉得受用。唯于衲僧分上。为害为冤。要行不得行。要坐不得坐。进一步。则被拄杖子迷却路头。退一步。则被拄杖子穿却鼻孔。即今莫有不甘底么。试出来。与拄杖子相见。如无。来年更有新条在。恼乱春风卒未休。正恁么时。合作么生。下座。烦玉泉为众拈出。师登座。叙谢毕。遂举前话曰。适来堂头和尚。恁么批判。大似困鱼止泺。病鸟栖芦。若是玉泉则不然。拈拄杖曰。拄杖子。能有能无。能幻能空。凡夫二乘缘觉菩萨。卓一下曰。向这里百杂碎。唯於衲僧分上。如龙得水。似虎靠山。要行即行。要坐便坐。进一步则乾坤震动。退一步则草偃风行。且道。不进不退一句。作么生道。良久曰。闲持经卷倚松立。笑问客从何处来。

　　饶州荐福悟本禅师

　　江州人。自江西云门。参侍妙喜。至泉南小溪。於时英俊毕集。受印可者多矣。师私谓其弃己。且欲发去。妙喜知而语之曰。汝但专意参究如有所得。不侍开口。吾已识也。既而有闻师入室者。故谓师曰。本侍者。参禅许多年。逐日只道得个不会。师诟之曰。这小鬼。你未生时。我已三度霍山庙里退牙了。好教你知。由是益锐志。以狗子无佛性话。举无字而提撕。一夕将三鼓。倚殿柱昏寐间。不觉无字出口吻。忽尔顿悟。后三日。妙喜归自郡城。师趋丈室。足才越阃。未及吐词。妙喜曰。本胡子。这回方是彻头也。初住信州博山。规模法道。最为严整。次移荐福。上堂。高揖释迦。不拜弥勒者。好与三十拄杖。何故。为他祇会步步登高。不会从空放下。东家牵犂。西家拽耙者。好与三十拄杖。何故。为他祇会从空放下。不会步步登高。山僧恁么道。还有过也无。众中莫有点检得出者么。若点检得出。须弥南畔。把手共行。若点检不出。布袋里老鸦。虽活如死　上堂。释迦掩室於摩竭。净名杜口於毗耶。须菩提唱无说而显道。释梵绝视听而雨华。大众。这一队不唧[口*留]汉。无端将祖父田园。私地结契。各据四至界分。方圆长短。一时花擘了也。致令后代儿孙。千载之下。上无片瓦盖头。下无卓锥之地。博山当时若见。十字路头。掘个无底深坑。唤来一时埋却。免见递相钝置。何谓如此。不见道。家肥生孝子。国霸有谋臣　上堂。乾闼婆王曾奏乐。山河大地皆作赏。争如跛脚老云门。解道腊月二十五。博山今日有条攀条。无条攀例。也要应个时节。蓦拈拄杖。横按膝上。作抚琴势曰。还有闻弦赏音者么。良久曰。直饶便作凤凰鸣。毕竟有谁知指法。卓一下。下座。

　　庆元府育王大圆遵璞禅师

