<!-- { "loadSidebar": true } -->
　　楚之嘉鱼人。鱼山熊开元也。久参天童三峰。着声丛席。崇祯末。以谏垣弹首辅得罪。予杖一百。濒死而苏。世变。剃染於灵岩。受记莂。出世继席三峰　示众。僧出展两手曰。八字打开。针札不入。五州管内。曾逢几个祖师。师曰。一口针穿三尺线。曰老老大大。惯用此机。师曰。绣出从君看。金针肯与人。僧一喝。师曰。便恶发。僧顾第二位曰。还构得脚跟下一茎毛着么。师打曰。构得着么。乃曰。日日日西没。日日日东出。不没。众生无解脱之期。不出。大地绝穿通之路。老僧常於其中。较计筹量。直是增一毫不得。灭一毫不得。何况成年论月。不沐光华。成甚么界相。三峰堂上。旧有法被一连。素以为质。青以为缘。皎如万里长空中。涌一轮赤日。据此座者靠着伊。如一座须弥。真成烜赫。偶然时节不相应。卷放无事甲里。遽使人天缁白。草木虫鱼。一时失色。有大智人。取自虞渊。还诸碧落。一剎那顷。顿破千年之暗。可谓极天快事。现前诸大德。若老若少。各各脚跟下。有一段鉴地辉天底事。可肯放一线。助伊光彩么。诸仁若不慨然。老僧不惜手脚。下座。以拄杖旋风打散　示众。问开大冶场。锻圣烹凡。祇是门庭施设。架漫天网。罗龙打凤。无非手脚寻常。未审出格之机。如何演唱。师曰。饭是米做。曰恁么那恁么那。师曰。难道菜不用水烧。曰今日可谓光前绝后。今古罕闻。师曰。可惜重添盐醋。乃曰。虚豁豁。壁落全无。峭巍巍。阶梯迥绝。刚道个解黏去缚。早已平地吃交。何况加个结字。然一向恁么去。百草头祖师。往往错过。无限平人被陆沈。可惜许也。先圣垂慈。多诸方便。于全无壁落中。幻成壁落。向迥绝阶梯处。重夺阶梯。画一字之关。塞多岐之路。教他从外来者。风吹不入。从内出者。水泄不通。方与么时。使知见得么。逞神通得么。正气急间。蓦然蹉脚。踏着自家田地。[囗@力]。原来鞋底下。各各有一片方砖。才恁么便不恁么。连这一片砖。也一齐踏碎。然后。南山云北山雨。南斗七北斗八。抖乱了星辰。出头天外。方有自由分。然要见他衲僧。大远在。毕竟衲僧有甚长处。掷下拄杖曰。参　示众。普通年远祖宗。地上界至模糊。法堂前。早已草深一丈。何怪田园芜尽。老僧使伎俩不出。只得拾他黄叶。聊止儿啼。争奈厮炒厮煎。止之不得。赖迈甘行者同流。大开厨库。将饆饠[饥-几+追]子。一齐担出。任诸仁横吞竖嚼。刬地思量不到。齩着一口。原来糊饼里无汁。一场好笑　示众。才有是非。纷然失心。目前染净。不是是非。身上持犯。不是是非。意中趋避。不是是非。尔既如是。我亦如是。不失底心。在甚么处。不见道。若人识得心。大地无寸土。酒仙蚬子。岂曰乖方。其或未然。眠梦里打杀蚊虫。莫道不是恶作　示众。春日可亲。春风可畏。禅子家。善知机变。拟趋向那一头。若是呼唤不回底。镬汤炉炭中避暑。雪窖冰河里澡浴。有甚么希奇。蓦拍案一下曰。我亦从中入。非唯观世音　示众。檀越施财。尽道营斋。钵里可有饭。衲子持钵。尽道应供。堂中可有僧。尽钵里未是饭。堂中未是僧。作么生施。又作么生受。竖拂子曰。向这里下得个出身句子。布施也是第一。持戒也是第一。日消万两黄金。不为分外。若更伫思。不但为净名所呵。饮水也须防噎　示众。老僧二千余年来。曾不恭敬。亦无懈慢。今日有一杓水。拟向甚么人头上浇。良久曰。早知如是。悔不如是　示众。一人传虚。千人传实。都道。世尊睹明星大悟。毕竟悟个甚么。现前一切众生。夜夜睹明星。还悟也无。众生且置。万古明星。夜夜睹一切众生。还悟也无。道个情与无情。同成正觉。依旧落在世尊区宇里。蓦喝一喝曰。夜乌飞朝兔走。肯向前来株下守　示众。能大师。以肉身菩萨。受圆满分戒。高沙弥。知是般事便休。明觉酒仙。向异类中。行于非道。这三个汉。谁圣谁凡。谁缚谁脱。将来放在一处。便是恶叉聚也。拈着一个则指堕。觑着一个则眼盲。齅着一个则鼻裂。作么生是衲子出身之路。喝一喝曰。明珠在掌。灵锋在握。赏则俱赏。罚则俱罚。但不许搀行夺市(退翁储嗣)。

　　毗陵五牧劭圆琚禅师

　　桐乡人。举洞山云。一大藏教是个之字。师颂曰。拂拭晴空窥篆烟。龟毛鹿角眼中栽。谁言之字该龙藏。剽窃玄沙白纸来　举僧问东山。有验人关活人句。如何是验人关。山张大口曰。请。曰如何是活人句。山吐舌示之。僧作礼曰。谢师答话。山曰。已后莫错怪山僧。师颂曰。验人关与活人句。吐舌张牙会也未。看取东山水上行。要津把断随他去(退翁储嗣)。

　　吴江叶园箨庵绳禅师

　　居山诗曰。住庵僧老怯衣单。没一丝头争放憨。更怕将来栽鹤氅。由他僮少自生惭　七斤碎尽补床头。羞煞当年老赵州。拶到五更霜月晓。针锥不得况乎钩　娘生裤子用过时。缀已多瘢莫可支。老大犹然脱不下。直教赚煞路旁儿(退翁储嗣)。

　　泰兴灵云醒热粹禅师

　　泰兴人。说戒上堂。开方便门。好肉剜疮。示真实相。眼中着屑。那堪山门头合掌。担枷过状。佛殿里烧香。把髻投衙。更说和尚阇黎。得非装模打样。乃旋风以杖打散曰。最怪你这一队。泥塑木雕底。犹自倔强　佛诞上堂。年年此日不相饶。想是生前业所招。几个儿孙能转受。不将恶水蓦头浇　雪霁晚参。前村深雪里。蓦地一枝开。谓是李。谓是梅。良久喝曰。花须连夜发。莫待晓风催(退翁储嗣)。

　　武进太平问松原禅师

　　江陵张氏子。世呼宝树尊者。示众。佛祖位中。收拾不住。平田浅草。一任纵横。论年途次。不离家舍。独坐火炉。句绝宾主。鸡鸣茅店。热闹一团明月。人迹板桥。荒凉徧地寒霜。如谓别有商量。何啻吃盐止渴(退翁储嗣)。

　　无锡宝安去息溟禅师

　　苏州徐氏子。住无锡宝安。上堂。喝一喝曰。开得者张口。何妨天上天下。若乃依违畏避。顾后瞻前。此人光不透脱。胸中有一物碍在。所以山僧住祥符时。每见衲子到来。先与他一碗湖水吃。洗得肠肚洁净。自然言语条直。语直则法轮可转。心净则佛土俱净。向净佛国土。转大法轮。则一切声是佛声。一切色是佛色。即以色见我。即以声求我。三千大千世界。乃至无有如芥子许。非是汝等成正觉处。且道成等正觉。有甚么奇特处。唯是可以去即去。可以止即止。无适无莫。义之与比。山僧恁么道。设有个汉出众云。识取去底。识取住底。声未绝。便劈脊打曰。莫待是非来入耳。从前知己反成雠(退翁储嗣)。

　　苏州寿圣声衍恒禅师

　　浙东张氏子。依灵岩储。看黄檗三顿棒有省。储举竹篦子曰。道得也三十。道不得也三十。道不得则且置。因甚道得也三十。师曰。熟处难忘。储曰。大死的人。却活时如何。师曰。昼见日夜见星。储曰。果然熟处难忘(退翁储嗣)。

　　苏州月掌内绍种禅师

　　上堂。喝下奔流度刃。着忙作么。棒头疾焰趋风。只在者里。有水到渠成之用。自能平地涌波澜。具风行草偃之机。何必虚空抽闪电。虽然照用齐行。要且人境不夺。若要扶树临济正法眼藏。恰似蚊子撼须弥。藕丝牵大象。你且缓缓。喝一喝曰。是甚么。复曰。有口不可闲却　上堂。束得虚空作棒。白拈贼措手无门。碾得大地为尘。跛足师插脚无路。人人脚跟下。有通天正眼。东廊上上。西廊下下。阶墀曲直。寮舍浅深。总瞒他一点不得。古佛堂前。有片尝住方砖。汝辈暮去朝来。因甚不鉴。拈起拄杖曰。如今直下指出去也。眼里有睛底。各自验取好。蓦卓一下　上堂。般若如大火聚。尽大地是个火聚。德山老汉。将烂柴头添焰。临济大师。拽破鞴袋鼓风。三世诸佛。熏透鼻孔。六代祖师。燎却眉毛。汝辈毛道凡夫。要得无明息灭。心地清凉。良久曰。莫妄想好　上堂。花笑莺啼四月朝。衲僧见处尽雄豪。眼开白日青天下。生死何曾有一毫。喝一喝　上堂。一切色是佛色。一切声是佛声。蚯蚓穿透耳窍。虾蟇跳入眼睛。或高或下。忽喜忽嗔。喝一喝曰。一擘华山分两路。万年流水不知春　上堂。至道无难。唯嫌拣择。眼里有筋。舌头无骨。赵州终日吃茶。子湖半夜捉贼。捉得贼谁辨白。看看。逗到天明。个个眉横鼻直。拈拄杖曰。贼贼　上堂。众生本不迷。诸佛何曾悟。不悟与不迷。头头皆显露。堪嗟开眼人。觑见总不顾。蓦顾左右曰。大众。耳门里七穿八穴。是顾不顾。脚跟下横三竖四。是顾不顾。喝一喝曰。要见黄河清。三千年一度(退翁储嗣)。

　　武昌洪山宝通俞昭汾禅师

