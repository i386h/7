<!-- { "loadSidebar": true } -->
　　上堂。说悟说迷。已成特地。煅凡炼圣。转见不堪。若是利根上智。自然点头知尾。假饶三搭不回。未免重费经画。以拂子画○曰。此乃是释迦老子二千年底遗范。诸仁于中行住坐卧。切忌九十日内。不得动着。何故。心王一动。六国难通　晚参。清寥寥。白滴滴。佛祖门庭。冷如冰雪。趂此好安居。生死打教彻。彻不彻。结制已经三七日。水牯牛鼻孔要牢牵。寒山子面目须亲识。大众。寒山子作么生识。莫是与你同门出入底是么。喝一喝曰。切忌错认驴鞍桥。作阿爷下颔　上堂。花开心地。证取无上菩提。眼具顶门。洞见诸佛源底。三千里外。不隔纤尘。一坐具地。包罗万有。举一明三。拈头作尾。如是行如是持。全体戒乘。恁么参恁么究。通身作略。骑圣僧颈。不为分外。捋猛虎须。要在其人。众中有不涉阶梯。而高超极品者么。卓拄杖曰。千花丛里现全身　除夕小参。烧钱黄老绝廉纤。话岁烹牛强指南。争似光明无量相。风前唱拍要空拳。阿呵呵。啰啰嗹。大家拾个乾萝卜。竖嚼横吞滋味全。复举保宁勇示众曰。一是一。二是二。三是三。四是四。数目甚分明。上下依资次。依资次有何事。以拄杖画曰。一时把六十甲子拨乱了也。师曰。保宁善能提唱。争奈忘前失后。若论六十甲子。未画以前。早已拨动了也。光明则不然。一二三四五六七。七六五四三二一。数目更分明。颠倒还依次。虽依次无个事。以拄杖。拨两拨曰。一时将六十甲子。拨正了也。诸人还见么。喝一喝曰。祇为分明极。翻令所得迟　上堂。克期取证犹嫌钝。如法甄陶转见迟。安得超方伶俐客。轻轻点着即知归。卓拄杖曰。如信得及。当下构去。再若犹豫。白云万里。复举洞山禅师曰。有一物。上拄天下拄地。常在动用中。动用中收不得。且道过在甚么处。泰首座曰。过在动用处。洞山即掇退果桌。师曰。食到口边。被人夺却。如今有道得恰好句。山僧者里。和盘托出。不然。猢狲骑鳖背。心肚挂树头。参　上堂。天自清。地自宁。人自杰。物自灵。祥云弥六合。瑞气霭丛林。丛林何所重。眼目贵精明。若问佛法有。抖搜没半痕。若问佛法无。沧海几曾枯。佛法有无俱扫却。桂轮皎皎拂珊瑚　僧举恕中愠禅师曰。稳坐家堂。因甚主人翁不识。师曰。脑后见腮。莫与往来。曰掀翻大海。掴碎须弥。因甚平地上抬脚不起。师曰。合眼跳黄河。眼光烁破四天下。曰自家眉毛落尽。因甚不见。师曰。伸脚原在缩脚里　问僧。开口即错。闭口即失。去此二途。如何通信。僧曰。两眼对两眼。师曰。瞎(山翁忞嗣)。

　　龙舒紫林放庵本云禅师

　　长沙王氏子。幼聪慧。至成童时。每好禅坐。于时弃儒。诣淮安甘露。礼德弘剃发受具。遍参丛席。后得法平阳忞。出住紫林　上堂。才临夏至。又值端阳。日月逝矣。岁不我将。江上龙舟竞渡。只为屈子忠良。人间苦乐相聚。醉杀火酒雄黄。惟有衲僧煎茗。热恼睡魔尽降。说甚虾蟇蚯蚓。百怪千殃。不消弹指。瓦解冰洋。二六时。精勤辨道。念世无常。庶免后日披毛戴角。报答诸檀。顾视左右曰。光阴倐忽催人老。嫩绿骎骎已过墙　小参。一二三四五六七。七六五四三二一。颠倒为君数不出。有口只堪挂东壁。拈却一休存七。眼里瞳人吹觱栗。试问雪覆千山。为任孤峰不白。良久喝一喝曰。冻得鸭儿嘴。匾龟哥眼赤。喝一喝　示众。举牛过窗棂公案。颂曰。一劈华山成两路。万年流水不知春。除却当时陈处士。何人不带是非行　示众。举女子出定。颂曰。没弦琴上知音少。休向宫商角征调。纵使伯牙与子期。懵然错会当阳窍。那一窍真好笑。毗婆尸佛早留心。直至如今不得妙　师住云涛日。僧问。头头上了。物物上通。祇如铁昆仑。作么生通。师曰。云涛山势涌。不碍采樵人　康熙乙丑九月十五日子时示寂。书偈曰。一梦五十八年。法门深愧无补。翻身撞破虚空。夜半金乌正午。掷笔而逝(山翁忞嗣)。

　　云间华亭瑞应大渊本奫禅师

　　楚之茶陵陈氏子。最初行脚。见箬庵问于夹山。便得立地稳当。复徧询南浙诸老。后到虎岩室中。数载参随。深得契入。乃于天童堂上。印证得法。辞隐苏之陈溪。两主华亭瑞应　上堂。休夏自恣。诸方旧例。当人拶着回头。犹是循途守辙。太醒醒。何颠蹶。我爱夏日长。人皆苦炎热　上堂。寺环流水木森阴。殿阁凉风倒影深。倐尔蝉鸣侵昼永。几回惊觉祖师心。喝一喝曰。是何言欤　晚参。冰河发焰。石笋抽条。君子道长。小人道消。喝一喝。掷拄杖曰。我王库内。无如是刀　师一日。于白昼然烛。插灯笼内。向外书屈屈二字。亲持入僧堂。周旋数匝。寻复大叫曰。屈屈。少有契其旨。即曰。呀。今日不着便。掷灯笼。归方丈　示众。举古德曰。日可冷。月可热。众魔不能坏真说。保宁勇曰。月可冷。日可热。众魔亦能坏真说。师曰。二大老。大似徐六担板。各见一边。普照要且不然。日原不冷。月原不热。众魔何处坏真说。诸仁者。真说且置。唤什么作众魔。拍膝一下曰。肚无偏僻病。那怕冷油齑　示众。傍水经年住。谈元口不开。鸦哑枝上噪。飞去复飞来。大众且道。明什么边事。劈面霜风搜骨冷。阶前白石滑如苔。喝一喝(山翁忞嗣)。

　　蕲州四祖破一本庸禅师

　　上堂。法性无体。徧界无痕。举目相看。历历分明。且道是宗耶是教耶。祇如宗教不立。事理俱泯。又且如何。露个消息。良久挥拂子曰。苏卢悉哩(山翁忞嗣)。

　　韶州曹溪天拙本宗禅师

　　上堂。如来禅。祖师禅。鼻孔两窍。即此说。离此说。出气同源。即与离且置。只如大佛顶。如何见。振威一喝　晚参。自从踏着曹溪路。了知生死不相干。汝等大众。即今行住坐卧。为甚还在生死海中。头出头没。复曰。自是诸人。二六时中。脚跟不曾点地。又说甚么踏着(山翁忞嗣)。

　　江西南源具准元发禅师

　　小参。今朝二月初一。风雨庭前陡急。桃花销落红粉。好段春光打夫。叹天涯未归客。蓦地转欢成戚。阿呵呵。休欢戚。驰求顿歇触处安。须识从前错费力(山翁忞嗣)。

　　越州平水冰壑元禅师

　　上堂。诸方说禅。掘地觅天。山中无事。一任随缘。饥来吃饭。困来打眠。你若不会。苍天苍天　僧问。古人道。说取行不得的。行取说不得的。如何是说取行不得的。师曰。乌龟吞大象。曰如何是行取说不得的。师曰。家丑不可外扬　问。如何是不动尊。师曰。石敢当。曰如何是应化法身。师曰。长的长。短的短(山翁忞嗣)。

　　金陵蒋山兴善芥庵琛大禅师

