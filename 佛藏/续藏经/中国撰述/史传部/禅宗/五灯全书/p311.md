<!-- { "loadSidebar": true } -->
　　上堂。十五日已前。前不巴村。十五日已后。后不着店。正当十五日。是何意旨。卓拄杖曰。天上月圆。人间月半(破山明嗣)。

　　藤林灵筏印昌禅师

　　上堂。似月行空。不留住迹。正好修行。满身月色。拂袖便行。犹在月光中作活计。且道毕竟如何。卓拄杖曰。清光何处无　僧问。如何是西来意。师曰。锦江城外浣花溪(破山明嗣)。

　　成都合溪雪门净灿禅师

　　上堂。早上入城时。思量上堂事。急急走归来。无言可举似。只恐听事不真。未免唤钟作瓮(破山明嗣)。

　　湖广凤山别峰道玺禅师

　　上堂。心不是佛。智不是道。甜瓜彻蒂甜。苦瓜连根苦。祇如钟楼上念赞。床脚下种菜。又且如何。卓拄杖曰。咄。没交涉　僧参。师曰。何处来。曰本地。师曰。何处人。曰本地。师振声喝出　僧问念佛话。师曰。念佛也入地狱。不念佛也入地狱。曰不会。师曰。参去(破山明嗣)。

　　夔州卧龙字水圆拙禅师

　　汉太师谯周之后。家安汉岳池羊山下。生有异兆。人多奇之。五岁入塾。能诵四书。颇敦敏。十岁知春秋。能文。常喜与僧谈。便有出尘之意。年十三。因见老僧坐树下。貌同古佛。心窃慕之。乃辞亲脱白。博通三藏。常登讲座于新宁之牛山。达州之黄龙。学徒群集。一日阅传灯有触。往谒双桂明。入方丈长揖不拜。次日明特上堂。举德山见龙潭语示之。师茫然不知是义所在。一日闻维那曰。前一僧入堂。三日有省。师闻。痴绝者三七日。才得桶底始脱。明即命师充西堂。出住新宁指月。开县栖灵。荆州天皇。岳州华严。澧州药山。新宁广福　上堂。蝴蝶生枯桩。千古之常事。指月与传心。早落第二义。良久曰。不是不是　上堂。除却心性。是个甚么。欲觅踪由。错错错错。具眼衲僧。如何摸索。便下座　上堂。止止不须说。我法妙难思。诸增上慢者。闻必不敬信。良久擿拂子曰。诬人之罪。不堪持论　上堂。真不掩伪。曲不藏直。一句当阳。万机寝息。到者田地。谁能会取。蓦拈拄杖曰。寒山拾得　上堂。雪色满园中。寒风吹古瓦。故人不见归。小鸟空啼野。击香几。下座　上堂。三世诸佛不知有。鬼怕神符。狸奴白牯却知有。狗齩枯骨。若明得此两语。南泉落在下风。若明不得此两语。大有事在　上堂。认着是痛与一顿。不认着是痛亦与一顿。昨见孤鸿塞北归。足边系得安南信。以杖筑禅床。下座　上堂。临江浪静。石龙船载明月之珠。鹿渡烟消。渔父子钓芦花之岸。一一是诸人出身处。切不可作境话商量。若作境话商量。西来大意。埽地尽也　上堂。盛山高映绣衣池。野鸟啼幽花落时。多少寻香逐齅者。将心往往向深支　上堂。古佛未生前一画。九相圜中有一相。是何曾落正偏。拈拂子。作九圜相曰。还见么。苍天苍天　上堂。雪色媚诸峰。湖光摇三楚。若作佛法观。五五二十五。拈拄杖。卓一卓曰。大众。切忌莽卤　僧问。明历历。黑漆漆。是个甚么。师与一蹋蹋倒。僧起复问。生死不明。再乞指示。师掌曰。者无血性汉　师睡次。有士至。问如何是和尚家风。师曰。一枕齁鼾眠自足。曰意旨如何。师曰。曾无俗客到山家　问。悬崖撒手时如何。师作听势。僧理前问。师曰。三生六十劫　师因座主问沩仰九十七圆相。师以拂画相示之。主抹却。师复画。主又抹却。师曰。吾不画。汝又作么生。主茫然。师曰。贩私盐汉　师一日举楞严事究竟坚固。因击碎茶杯。勘众曰。你道是坚固。是不坚固。若道坚固。山僧已击碎矣。若道不坚固。古人为甚如此道　明妙陈道婆。参竹篦话有年。一日於转车处。忽然有省。入山饭僧。问承闻和尚打碎茶杯。验事坚固。是否。师曰是。汝作么生。婆曰。任从沧海变。终不为师通。乃转身礼拜而去。越五年示寂。有偈曰。来是谁来。去是谁去。两脚长伸。如是如是。师闻而许之　师说法。有古德风。其开堂日。有士请书云堂额。师曰。攃佛处。以衣袖左右撝曰。山川也是。草木也是。及四禅四眼问答之类。种种施设。若非深造远蹈。安能如此。师重道好德。不噬利不荣名。暑寒一衲。饮食一盂。故凡师之及门。莫不以清白为行。蜀父老常曰。佛祖儿孙。如吾卧龙老人。可谓不忝也。明毅庙甲申间。杀僇之痛。焚烧之惨。无寸土乾净。师偕五七人。避之方城。避之九龙。避之万峰。未七月日。而二郡三十县。人与物无有矣。师于新宁之广福。为戎垒所有。幸师德声素来远播。虽持兵者。亦知有师。竞来礼拜。奉以净食。并乞师忏罪。师尽陈以罪福忠孝之事。故杀僇少贷。明年移营梁山。师目此境。非沙门所安。二月二十七。告众曰。吾自为僧以来。不受不义之衣食。况戈戟中。岂吾乐乎。自今日始。勿进饮食。来月朔。吾当出营矣。营之愚者。闻师言恐失。师皆防之。至朔之子。唤侍者张灯。谓曰。汝为道其努力之。吾以此时别汝矣。侍者求偈。师书数偈与之。又曰。徐护法为师之独重。不留一面乎。且坐脱亦化人之一助。因劝请至午。徐率众至求说法。师忻然上堂。有时大声唤。有时小声叫。道是苦苦。为甚与人同。道不是苦苦。烂泥有刺。顾左右曰。知么。老僧无端堕向刀兵狱里。谁似三千年前双林中右胁而卧。喝一喝。端坐而逝。实乙酉三月朔日也。留五日茶毗其营中。慕师者。皆持缎帛及沈水等香。竞投薪中。以表敬。及收骨。得五色设利。人皆争拾之。塔于梁山金城之西胡氏万松庵后。世寿四十有一。腊二十有八。语录。初刻于栖灵者八卷。次刻于药山者又八卷。全录汇刻于卧龙者。总二十卷。今刻于璧侍者囊中所存。非师之全璧也(破山明嗣)。

　　江西胜缘破浪海舟禅师

　　参万峰明。职维那。明付法偈曰。冤有头兮债有主。个中消息谁为伍。草鞋踏遍始应知。随处任君打口鼓　上堂。行住坐卧。折旋俯仰。三脚驴子弄蹄行。踏破乾坤无影像。喝一喝曰。志公不是闲和尚(破山明嗣)。

　　保宁草堂离指方示禅师

　　璧山陈氏子。示众。今朝是十五。前后却慵举。尔我非等闲。岁月如在弩。大家团圞头。集贤山共处。老屋三五层。闲云百千朵。谩支折脚铛。拈起烂柯斧。饥将脱粟炊。衣裁荷叶补。佛法不用学。一一超今古。珍重诸禅人。科擞试甘苦(破山明嗣)。

　　泸州开圣体宗道宁禅师

　　依万峰明。久之明付以偈曰。六年执役辅丛林。一旦殷勤遂此心。分付火炉头句子。等闲拟着便知音　僧竖拳问曰。即此用。离此用。师曰。大枣原无核。交梨岂有渣曰毕竟如何。师抚尺三下(破山明嗣)。

　　蜀北龙山尼足如澜禅师

　　上堂。僧问。狭路相逢时如何。师曰。不曾瞒昧你。僧拟议。师便打曰。棒下无生忍。临机不让师者一棒是第几机。师又打曰。你让那一机。僧一喝归位。乃曰。如来正令久宣行。棒下无生忒认真。浪暖龙门鱼跳跃。任他荆棘满山林。掷拄杖下座(破山明嗣)。

　　四川开县天封本明元彻禅师

　　参万峰明。久而彻证。印以偈曰。蓦札相逢已便休。一声[囗@力]地使人愁。装疯祇对聋两耳。笑倒镇州萝卜头　住天封上堂。头向天。脚踏地。从朝至暮依位次。放便倒。核便去。百贷场中争行市。落赚被人知。老胡归西去(破山明嗣)。

　　龙安狮子忍微印道禅师

　　上堂。僧问。如何是第一义。师曰。日照长空。曰毕竟如何。师曰。月明大地。乃曰。钟鸣鼓响。一问一答之前。第一义谛。早已为诸人露布了也。更要老僧说个甚么。良久曰。本无剩语。便下座(破山明嗣)。

　　盛京圣恩雪臂印峦禅师

　　上堂。十五日以前。尝忆江南三月里。十五日以后。鹧鸪啼处百花香。正当十五日。火烧不热。水浸不湿。喝一喝(破山明嗣)。

　　四川开县即山圆明德印禅师

　　上堂。放一线道。则彩凤舞丹霄。收一着起。则铁蛇横古路。不收不放。则秤锤蘸醋一总不为。又且如何。蓦拈拄杖曰。秤尾无星。虚空有路(破山明嗣)。

　　万县慈云敏树如相禅师

　　立秋上堂。以拄杖竖起曰。大众见么。一尘起大地收。佛眼觑不见。放下拄杖曰。一叶落天下秋。海口莫能宣。且道如何话会。鼓掌呵呵笑曰。潦水尽而寒潭清。烟光凝而暮山紫。喝一喝　上堂。拄杖多时不上堂。倚墙靠壁绝商量。今朝信手拈来看。对着阇黎笑一场。大众且道。老僧笑个甚么。笑道三世诸佛。到者里。有口挂在壁上。历代祖师到者里。藏锋结舌。天下老和尚到者里。退身有分。老僧恁么告报。未审众中还有旁不甘底衲僧。出来道道看。良久曰。如无。老僧只得自道去也。拄地撑天谁会得。打风喝雨到驴年。卓拄杖下座(破山明嗣)。

　　四川大随澹竹行密禅师

　　上堂。春日晴。百花香里有啼莺。眼中见。耳里闻。大藏小藏。鼻孔口唇。蓦卓拄杖曰。兴来引杖自闲行。不打当轩破鼓声(破山明嗣)。

　　青州狮山燕居德申禅师

　　上堂。道由心悟。岂假外求。法绝见闻。言诠罔及。释迦老子。无可奈何。历代祖师。计无所出。今日聊通个消息。掷下拄杖曰。大众会么。客来无茶点。蒿汤当礼仪(破山明嗣)。

　　成都昭觉丈雪通醉禅师

　　久依天童悟。看无字话。有省。后参万峰明。住禾之东塔。密承付嘱　僧问。炉鞴初开。钳锤大展。衲僧性命。尽在和尚手里。师曰。汝唤甚么作性命。僧便喝。师蓦头一棒曰。恁么则和尚性命。亦在某甲手里。师打曰。证龟成鳖　僧参。师问。甚处来。曰黄檗。师曰。何人同来。曰祇是某甲更与阿谁。师曰。黄檗安么。曰和尚请茶。师便休(破山明嗣)。

　　四川梁山苍松印鹤禅师

　　上堂。一叶落天下秋。张翰生涯一叶舟。一尘起大地收。赤脚波斯宿海州。卓拄杖曰。有意气时添意气。不风流处也风流(破山明嗣)。

　　南充真如凝真印定禅师

　　上堂。一为无量。无量为一。这里会得。是则总是。非则总非。是法住法位。世间相常住。其或未然。山僧与诸人。下个注脚。以拄杖卓一卓(破山明嗣)。

　　成都昭觉寿山性福禅师

　　上堂。夺却拄杖子。针头削铁。与你拄杖子。锦上铺花。芭蕉老汉。今日被山僧捉败了也。大众还见么。抛下拄杖曰。狗子尾巴书卍字。野狐窟宅梵王家(破山明嗣)。

　　开县梁山竹帆印波禅师

　　住德山。僧问。古人道。入门有一句子。未审入门是那一句。师曰。每每到此。人皆忘却。曰和尚还不忘否。师曰。我从来不曾忘却。曰请师道。师拈拄杖曰。汝有耳么。僧拟议。师便打(破山明嗣)。
