<!-- { "loadSidebar": true } -->
　　除夕小参。年穷岁毕。诸人妄想。不息而息。山僧乍开斯院。凡务奔忙。累及大众。寸心无间。兼以爱惜眉毛。无一为诸仁慰劳。特命行者。满架松火。以暖茅堂。清点赵州茶。聊为薄供。只要兄弟心眼豁开。今宵任尔商量。只有一块八角砖子。在僧堂中。诸人终日在上。经行礼拜。折旋俯仰。朝参暮请。时时委悉。只是踏他不着。踏得着的。神歌社舞。自成曲调。踏不着底。纵尔威仪礼貌。总是线牵傀儡。蓦召大众曰。还有踏得着的么。众无语。良久曰。举步即错　示众。举世尊初生话毕。师曰。世尊无风起浪。云门雪上加霜。后来不向虚空中钉橛。便去坦道上掘坑引的。时流口喃喃底。一味效颦。无有了期。然上座却不似云门兴起干戈。当时才见称尊。便向道希有世尊。不独老瞿昙。瓦解氷消。亦令云门老棒须自吃。为甚么如此。见怪不怪。其怪自坏(铁舟海嗣)。

　　西山椒园净公信禅师

　　示众。参学人。未会之时。须得个会处。已会之后。要识得个不会底。何也。会而不会。始是真会。且作么生说个会而不会底道理。良久曰。左眼八两。右眼半斤　示众。良久。顾视左右曰。会么。汝等若直下会去。何假繁词。彼自无疮。勿伤之也　示众。三世诸佛不知有。舌头何曾离了口。黧奴白牯却知有。眼干权作狮子吼。南泉用处少人知。后学多向灯影走。若人更问事如何。三十乌藤劈脊搂　问。如何是祖师西来意。师曰。黄河九曲。曰某甲不会。师曰。三千年一度清　问。牛头未见四祖时。为甚么百鸟衔花。天人送供。师曰。侠为知己用。曰见后因甚不来。师曰。贫不受人怜　颂殃崛产难曰。一声啼鸟乱花丛。探听匆匆西复东。堪笑寻枝攀叶者。树头树底觅残红　颂兴化打维那曰。只因一点老婆心。结得冤雠海岳深。不是当家真种草。宗风那得到如今(铁舟海嗣)。

　　镇江江天香林净禅师

　　挂寺额上堂。怒猊颁赐九重天。渴骥奔嘶中泠泉。浩荡恩波沾帝泽。仰祝皇图亿万年。辉煌金剎昂霄逈。郁秀琳宫涌翠连。香惹御炉花欲湿。山留　宸翰日长悬。於斯长也。风恬浪静。海晏河清。万邦宁谧。八表归仁。且道。林下臣僧。如何恭谢。捧拂嵩呼云。日月光天德。山河壮帝畿。　圣明何以报。愿上万年书　颂德山托钵曰。遇着出门风色恶。狂涛浩浩打头来。转篷直入芦湾泊。钓罢月明满载回　颂夹山参船子曰。竹林不出柰他何。及到秀州鼓碧波。钓得锦鳞归去后。清风月映至今多(铁舟海嗣)。

　　德清梵行灵草芝禅师

　　小参。明明不覆藏。明明绝遮碍。乃至穿衣吃饭。行住坐卧。无有不是。因甚眼见则瞎。耳听则聋。口说则哑。到这里又争怪得老僧。蓦竖拂子曰。还会么。手执夜明符。几个知天晓　退院小参。一叶落天下秋。一尘起大地收。梵行业缘今已尽。携筇又过别峰头(美发淳嗣)。

　　海盐灵佑曹水源禅师

　　晚参。厨库对僧堂打躬。佛殿与山门斗额。露柱灯笼觑见。抚掌呵呵大笑。且道。笑个甚么。一人有庆。兆民赖之　中秋小参。秋露滴秋叶。秋月照秋林。祖师西来意。切忌莫沈吟。莫沈吟。分明举似君　晚参。有盐曰咸。无盐曰淡。人人尽知。因甚本来面目。等闲着十个有五双。开口不得。以拂子击禅床一下曰。不离当处常湛然。觅则知君不可见　小参。谈玄谈妙。屙矢放尿。行棒行喝。水底捉月。所以道。临济大师。在黄檗处。三度问话。三度被打。如蒿枝拂。睦州拶折云门一只足　示众。学道参禅。岂是容易。大丈夫为诚非细事。一刀两段。天地悬隔。直下承当。白云万里。如太阿锋。如大火聚。顾后瞻前。丧身失命　晚参。我本黔南人。来坐浙西铺。卖个栗棘蓬。是谁能吞吐。乃顾视左右曰。有么有么。一僧拟出。师曰。今朝不着便。遂归方丈。掩却门　晚参。此事本成现。不必重打算。两个五百文。原来是一贯。若作实法会。入地狱如箭。不作实法会。入地狱如箭。真诚参玄人。自然识方便。雪峰球云门鉴。何似临济小厮儿。一喝晴空生闪电　颂香严上树曰。百尺竿头五两垂。逆风吹又顺风吹。太湖三万六千顷。月在波心说向谁　颂倩女离魂曰。佳人睡起懒梳头。秀抹红罗下玉楼。醉把琵琶弹一曲。断肠春色在南州(美发淳嗣)。

　　象山瑞龙语松裕禅师

　　上堂。举大觉琇国师。僧问。如何是诸佛出身处。琇曰。我是蓉城杨四郎。师曰。超宗异日。龙骧虚骤。师翁面目。师表百世。可惜无人证明。致令后代儿孙。互相钝置。今日不肖孙。要与师翁出气。忽有人问如何是诸佛出身处。但向他道。王将军今日请山僧住院。众中还有具眼者么。良久曰。莫怪渠侬多意气。他家曾踏上头关　颂六祖风幡曰。老卢太饶舌。证龟却成鳖。一语错流传。返教人不瞥　颂南院颙禅师因僧问古殿重兴曰。闲门破户要支撑。杀活临时正令行。斩草蛇头随手落。等闲扶起碧崚嶒(美发淳嗣)。

　　蕲州上元捷庵敏禅师

　　上堂。建法幢。立宗旨。须赖其人。发大机。显大用。洞明格外。所以临济德山。行棒下喝。与人抽钉拔楔。解粘去缚。如天普盖。似地普擎。遂拈拄杖。众中还有吃得痛棒的么。卓一下曰。赏罚分明　小参。青阳照晓风吹。桃花红李花白。黄莺舌巧千般语。说向游人总未知　小参。僧问。十方[浦/女]伽梵。一路涅盘门。如何是涅盘门。师曰。描不成。画不就。进曰。头头上明。物物上显。因甚描不成画不就。师曰。疑杀天下人。乃云。十方婆伽梵。一路涅盘门。竖拂子曰。向者里会得。头头上明。物物上显。若也不会。疑杀天下人　小参。上元山长老。胸无元字脚。问着西来意。不棒即便喝。连喝两喝。一任诸方贬剥　一日侍者睡起。师曰。你得睡中三昧。者曰。也似一睡仙。师曰。你是上八洞。是下八洞。者曰。无剎不现身。师曰。粪窖子。你还现身么。者曰。正是诸佛出身处。师拈拄杖打曰。且道。是赏你的。罚你的。者拟议。师复打曰。苦哉佛陀耶　夜闻开静鼓声。遂问印宗沙弥曰。如何是鼓也无。打甚么皮。曰轰。师曰。如何是皮也无。打甚么鼓。曰轰。师曰。今日也有一场好曲调。如何是一场好曲调。曰震杀天下人。师曰。莫震杀老僧。拟议。师曰。轰　颂世尊拈花曰。卖花人遇买花郎。丑露人前不覆藏。春色一枝横劫外。赚他蜂蝶逐残香　颂婆子烧庵曰。婆子两眼热如火。庵主心肠冷似氷。明暗相投谁致得。几多错认定盘星(天笠珍嗣)。

　　成都报国薮庵愿禅师

　　简州谢氏子。中岁出家。嗣法大雄峰。住成都报国。昭觉请上堂。报国初开法战场。满堂云水破天荒。厨中儋石无储也。自有高明共助扬。举大慧杲和尚至蒋山。访应庵华禅师上堂。举牛过窗棂话。者则公案。在蒋山肚内多年。若不是法叔老师抑扬。小侄一生不敢举着。今日向人大众前拈出。供养我法叔老师。召众曰大众。既是头角四蹄俱过了。因甚尾巴过不得。誵讹在甚么处。良久自代曰。家家门前火把子。元来事同一家。共相唱和。所谓酒逢知己饮。诗向会人吟。愿上座。不敢举古判。今兹是昭觉老人。屈尊就卑。助扬法化。以佛法住持。且接物利生一句。作么生道。卓拄杖曰。横塘宿鹭斜飞起。数只银瓶挂树梢(骨嵓峰嗣)。

　　保安白塔万休静禅师

　　上堂。一句无私。直须全身吐露。丝毫不隐。为人倒腹倾肠。假若机先荐得。犹落今时境界。言下承当。已堕马后驴前。正眼观来。总是第二门头事。祖师门下。那许鼓唇饶舌。若恁么。把住黄金失色。放开瓦砾生光。且如不把住不放开。恁么时如何施设。良久曰。夜静水寒鱼不饵。满船空载月明归　上堂。时当减劫末法秋。劝君直下火急修。莫待病来知是苦。趁身强健早回头。发白面皱难精进。耳聋眼花悔莫由。六七十年瞬息过。依旧荒郊伴土丘。堪恸堪悲诚可叹。何故晏然不惊忧。一念回光同天地。会取云门六不收(祖山地嗣)。

　　京都佑圣纯素白禅师

　　腊八日小参。佛身徧在一切处。一切众生及国土。三世悉在无有余。亦无形相而可得。既无形相可得。为甚又睹明星而悟道。且道。悟个什么。挥拂子曰。还会么。庭际雪消梅破玉。光风化日最分明　上元日。师见殿前雪狮子。示众。爪牙藏伏几多年。佳节相逢岂偶然。出窟嚬呻饶有路。混融一色体非坚。众兄弟。还识得这狮子么。只如杲日当空时。又作么生。乃呵呵大笑曰。我不学仰山便行　示众。举云门大师曰。扇子[跳-兆+孛]跳。上三十三天。筑着帝释鼻孔。东海鲤鱼打一棒。雨似盆倾。且道。是神通耶。法尔耶。一有多种。二无两般。拈起拄杖曰。山僧今日一条拄杖。撺入诸人鼻孔。自头目髓恼。以至五藏六腑。一一历徧。从脚指尖上出来。坐宝莲华。骑狮子脊。过於东方十万八千国土。得阿耨菩提。化无量众。成三贤十地。复还此土。向山僧座前。作礼三拜曰。如是我闻。汝等诸人。还见还闻么。复卓拄杖曰。无端就里传消息。不觉和身到洞庭　问。如何是有句无句如藤倚树。师曰。所供是实。进曰。树倒藤枯句归何处。师曰一状领过。问无舌人。如何解语。师曰。熏风自南来。殿阁生微凉　颂世尊初生曰。春到无私遍界新。桃源密处不通秦。无端露出桃花片。引得渔人乱问津　颂女子出定曰。苦瓠连根苦。甜瓜彻蒂甜。瞿昙与女子。不值半文钱　颂丹霞烧木佛曰。打水鱼头痛。穿林宿鸟惊。眉须堕落后。门外草青青(祖山地嗣)。

　　燕京龙泉容舒申禅师

　　示众。举初祖答梁武帝问圣谛第一义话毕。师曰。武帝错。达磨错。诸人还知么。错错　示众。举赵州答僧镇州出大萝卜头话毕。师曰。镇州出大萝卜。且道。答得恰。答不恰。若道答得恰。则谤赵州。若道答不恰。则辜负南泉。诸人还会么。良久曰。莫将闲学解。埋没祖师心　颂百丈耳聋曰。父子作家同鼻孔。耳聋三日孰知归。迅雷闪电今犹在。两眼能闻绝百非　颂临济三顿棒曰。老婆心三顿乌藤。亲不亲太饶舌。肋下还拳彻不彻。谁知恩大更难酬。倒转干戈入虎穴　颂临济四喝曰。凛凛威光星斗寒。当头谁敢向前看。堂堂正坐时横按。魔佛灵锋血未乾　踞地巍巍孰敢观。狐狼屏迹绝跻攀。当机觌面无回互。飒飒威风徧界寒　无孔铁锤当面掷。机前有令孰知先。烂泥有刺须缁素。薄处从来立见穿　一喝不作一喝用。无星秤子定轻重。若知斤两得分明。许你当机共拈弄　僧问。倒却门前剎竿着。意旨如何。师曰。家家门前火把子。曰佛传袈裟外。传个甚么。师蓦以手掩其口(祖山地嗣)。

