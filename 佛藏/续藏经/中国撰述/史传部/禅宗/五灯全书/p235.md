<!-- { "loadSidebar": true } -->
　　上堂。切忌随他觅。无劳向己求。纵横活泼泼。有放还有收。是什么。一叶落天下秋　上堂。迷生寂乱。悟无好恶。奉化县里契此翁。凸个肚矮双足。拖个布袋。十字街头。憨憨痴痴。落落魄魄。何似老龙牙手里。把柄破木杓　上堂。拈拂子。画一画曰。伏义发天地之秘。未明者消息。又点三点曰。瞿昙示圆伊之形。未明者消息。者消息如何辨的。不见道。冬至乃书云节。击拂子　上堂。上不在天。下不在地。中不在人。喝一喝曰。且道。者一喝。落在甚么处。若也知得。也有宾。也有主。也有照。也有用。若也不知。参退巡堂吃茶　上堂。挝动鼓。众斯聚。耳同闻。目同睹超乾坤。越今古。夫何故。五月五是端午　上堂。行者行。坐者坐。左之右之。无可不可。甘露园中。蒺藜黄蘗。树头蜜果。才与么不与么。不与么却与么。善贾之家。不停滞货。

　　吉州龙济友云宗鍪禅师

　　庐陵王氏子。幼喜趺坐。年十二。从海室淙出家。十九剃发受具。二十二参方。首谒妙峰。值佛涅盘日。峰上堂。拈拄杖曰。释迦老子来也。诸人还见么。微妙净法身。具相三十二。放下拄杖曰。见你诸人不会。入涅盘去也。师於言下。豁然契悟。寻登吉水之东山佛顶。得修山主故址。木食涧饮影不出山。尝自咏曰。山僧有分住烟萝。无米无钱莫管他。水似琉璃山似玉。眼前尽有许来多。后峰以法衣竹篦。并自题肖像。寄师曰。妙峰孤顶草离离。横按竹篦三尺铁。只许佛顶龙济知。父子不传真秘诀　师尝门榜以示来学曰。除却眼耳鼻舌身意。那个是你自己。若也道得。许你亲见龙济来。其或未然。且居门外。雪岩尝对曰。和尚曾接得几人。师曰。山僧从来不曾按牛头吃草　岁暮僧问。腊月三十日到来时如何。师曰。门前无索债人　元世祖至元丁亥七月二十七日。忽示疾。集众嘱后事。弹指一声曰。只此是别众语也。众请偈。师不答。将二鼓复索笔书曰。一灯在望。更无言说。大地平沉。虚空迸裂。书毕泊然而寂。世寿八十。腊六十一。全身塔于峰颠。

　　北磵简禅师法嗣
　　明州育王物初大观禅师

　　鄞县横溪陆氏子。参北磵於净慈悟旨。命典文翰。后住育王。上堂。一冬二冬。你侬我侬。暗中偷笑。当面脱空。虽是寻常茶饭。谁知米里有虫。夜来好风。吹折门前一株松　上堂。用黑豆法。换人眼睛。如恒河沙。会火炉头话。能有几个。九九九。三世诸佛不知有。翻身踢倒五须弥。何用法身藏北斗。藏北斗。分明向外扬家丑　上堂。达磨正宗。衲僧巴鼻。充塞虚空。无处回避。堪笑迷流。白日青天开却眼。只管瞌睡。更有黄面老人。不识好恶。入泥入水。却道。我於然灯佛所。无一法可得而为我授记。何异好肉剜疮。空花求蒂毕竟如何悉哩悉哩既顺世。塔于寺之西庵。

　　径山琰禅师法嗣
　　杭州径山偃溪广闻禅师

　　侯官林氏子。母陈。世业儒。疎眉秀目。广额丰颐。从季父沙门智隆於宛陵光孝。十八得度受具。初见铁牛印。少室睦。无际派诸老。后参浙翁於天童。针芥虽投。自知未稳。及再参於双径。翁笑而问曰。汝来耶。一夕坐檐间。闻更三转入堂。曳履而蹶如梦忽醒。翌朝造室。翁举赵州洗钵盂话。师将启吻。翁遽以拳止之。疑情当下冰释。宋理宗绍定戊子。四明制阃胡公。以小净慈致之。历住香山。万寿。雪窦。育王净慈。灵隐径坞。八山　开炉上堂。举赵州示众。老僧三十年前。在南方。火炉头有个无宾主话。直至如今无人举着。师曰。森罗万象。明暗色空。日夜举扬。赵州古佛不是不知。只为贪程太速　上堂。杨岐眼里睛。临济顶中髓。一不成二不是。点着不来。白云万里　佛成道上堂。错错。六载草绳空自缚。了了。开得眼来天大晓。古今天地。古今日月。古今星辰。拍膝一下曰。剑去久矣。切忌刻舟　上堂。云门放洞山三顿棒。嚼饭喂婴儿。黄蘗打临济三顿棒。按牛头吃草。只今不犯丝毫。有个方便。良久曰大事为你不得。小事自家担当　上堂。非风幡动。仁者心动。浣盆浣盆非风铃鸣。我心鸣耳。漆桶漆桶。尽古往今来。和坭脱墼。有什么限还知万寿落处么。劫石有销日。虚空无尽时　上堂。十字街头石幢子。无你遮护处。一声江上侍郎来。无你回避处。衲僧家。朝出暮入。脚前脚后。也须仔细。忽然筑着磕着。净慈拄杖。别有分付　上堂。一升三合。拄杖头边。万水千山。草鞋跟底。未言先领。谁家灶里无烟。撩起便行。是处井中有水。莫道空来又空去。许多途路不相孤　上堂。一句绝离微。囫囵无缝罅。善财七日寻觅不得。赵州五年分疎不下。灵山今日快便难逢。为通一线。六月卖松风。人间恐无价　上堂。绕禅床一匝。挥香案一下。转藏已竟。讲经已竟。若具看经眼目。方知落处。其或未然。依经解义。三世佛冤。离经一字。还同魔说　上堂。赵州吃茶去。金牛吃饭来。龙门多上客。有人续得末后句。许你入阿字法门　宋理宗景定癸亥六月十四日示寂。世寿七十五。僧腊五十八。

　　杭州灵隐大川普济禅师

　　明州奉化人。上堂。举僧问睦州。如何是祖师西来意。州曰一队衲僧来一队衲僧去。师颂曰。一队衲僧来。一队衲僧去。打破睦州关。大地无寸土　题世尊出山相曰。龙章凤质出王宫。肘露衣穿下雪峰。智愿必空诸有界。不知诸有几时空　送僧偈曰。云遮剑阁三千里。水隔瞿塘十二峰。抖擞屎肠都说了。莫教错认瓮为钟　蜘蛛颂曰。一丝挂得虚空住。百亿丝头杀气生。上下四围罗织了。待无漏网话方行。师纂修五灯会元。行世。

　　杭州径山淮海原肇禅师

　　通州静海潘氏子。母陈。幼从邑之利和妙观出家。年十九剃染受具。参浙翁於径山。翁问。汝何处人。师曰淮东。翁曰。泗洲大圣。为什么在扬州出现。师曰。今日又在杭州撞着。翁曰。且喜没交涉。师徐曰。自远趋风。翁以师警敏。欲大激发。未许参堂。才见便曰。下一转语来。拟开口。即喝出。师以书上。又以颂呈。末句曰。空教回首望长安。翁曰。者里是什么所在。师曰。谢和尚挂搭。於是密就入室之列。命掌记室。翁既寂。师出世里之光孝。迁吴城双塔。金陵清凉。天台万年。苏之万寿。永嘉江心。而四明育王虚席。庙堂奏师补处。复迁杭之净慈灵隐径山。其住径山。值歉余。逋劵山积。僧残屋老。未几楼阁矗霄。云衲踵至。不减浙翁全盛气象。俄示疾。嘱其徒曰。为吾祔一穴于东涧。见生死不忘奉师之意。六月初十日。浴讫。书偈而逝　尝赞达磨像曰。踏翻地轴与天关。合国人追不再还。去去一身轻似叶。长江千古浪如山。

　　婺州双林介石朋禅师

　　上堂。举明招谦。一日天寒上堂。众才集。招曰。风头稍硬。且归暖处商量。便归方丈。众随至立定。招曰。才到暖室。便见瞌睡。以拄杖一时趂下。师颂曰。稍硬风头早已乖。更将暖处自沉埋。反令千古成踪迹。枉吃罗山白饭来　因见郁山主画像。旁僧索赞。师信笔书曰。拾得明珠笑眼开。为言尘净转生埃。若无直下承当者。孤负阇黎一扑来　佛成道日示众。六载将身草里埋。当时有眼几曾开。果然见得明星现。未到门庭冷似灰。

　　明州天童弁山阡禅师

　　举李大夫翱参药山因缘。颂曰。贵耳而贱目。背手抽金锤。仰面看青天。箭过新罗国　送僧归乡偈曰。奋志南方问正因。正因一字不曾闻。七零八落袈裟角。惹得凌霄几片云　赞观音大士偈曰。螺髻屈蟠春岛碧。绿衣零乱晓云寒。寻声只么随流去。说甚真观清净观。

　　苏州虎丘枯椿昙禅师

　　上堂。举大梅常问马祖。如何是佛。祖曰即心是佛。师曰。要知马祖落处么。水向石边流出冷。风从花里过来香。

　　龙溪文禅师

　　示众。无相无形本寂寥拟抬眸处转迢遥。蒲团静倚无余事。窗外一声婆饼焦。

　　苏州虎丘东山道源禅师

　　福建连江黄氏子。肄业郡之白云游历两浙。见知识二十余员。末后到蒋山。见浙翁。室中举即心即佛话有省。出世奉化清凉。迁苏州虎丘　上堂。拈拄杖曰。德山棒。临济喝。总是用过了底。闲家泼具。且道虎丘将什么为人。卓拄杖曰。不假钳锤烹佛祖。惯将折筯搅沧溟。掷拄杖下座　题蚬子像曰。纸钱堆里可怜生。臭口才开便葛藤。荡尽鬼家穷活计。至今古庙绝人行　建安徐直翁。帅三山。以雪峰起师。至建宁光孝寺。遗偈而化。宋理宗淳佑己酉九月二十九日也。寿五十九。

　　明州大慈芝岩慧洪禅师

　　越州新昌朱氏子。诞时。母梦前石佛入卧内而生。师年十六。从石佛净因剃染。谒径山浙翁。翁问曰。汝何处人。师曰越州。翁曰。近离甚处。师曰净慈。翁曰。如何是行脚事。师拟议。翁色庄曰。汝前来答我。一一分晓。问着行脚事则茫然。为何所碍。师曰。今日来见和尚。翁曰。念汝新到参堂去。翁迁天童。师再参。室中举不是心不是佛不是物。师曰。毒龙行处草不生。翁曰。且喜没交涉。师曰。入水见长人。翁便喝。后应丞相忠献越王之命。出世崇报。上堂。住山懒慢。百事无成。教为剩语。禅亦强名。击拂子曰。夜来春睡重。一觉到天明　住石佛上堂。红尘堆里四经秋。验尽诸方碗脱丘。忽地船头轻拨转。却来屋里贩扬州。襕衫翻着。曲唱还乡。坐断千差。壁立万仞。直得韶光溢目。故园桃李争妍。瑞气腾空。本地风光显现。若也顿开千眼。何妨把手同归。其或未然。善财一去无消息。楼阁门开竟日闲　上堂。若论此事。如春行大地。物物皆春。若是焦芽败种。又争怪得　临终书偈曰。六十三年前。六十三年后。腊月火烧山。虚空俱出丑。跏趺而逝。

　　明州寿国梦窗嗣清禅师

