<!-- { "loadSidebar": true } -->
　　会稽夏氏子。母梦僧而娠。长而大目昂鼻。哆唇露齿。直肠信口。亲没寠甚。充邮卒。因错投公牒被摄。惧辱。走投隐峰。峰示念佛是谁。三日夜有省。时年二十矣。即往天荒山妙峰处剃发。偶闻僧论傅大士法身偈。便能记持经书。解一切义理。寻往云栖受具。返即掩关宝林。因忆乾峰举一不得举二话。乃大发明。颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。诣云栖宏。宏举高峰海底泥牛话。师推出傍僧曰。大众证明。宏颔之。又火浴僧回。宏问。亡僧迁化后。向甚么处去。师出曰。谢和尚挂念。宏休去。慈舟念自北京来。说法于大善。师以所悟求证。呈偈相印可。授以棕蒲团一个。遂定师资之礼焉。太史陶君石篑太学张君浚元。请兴复显圣。住持三十年。弘道自任。明神宗万历甲寅。主广孝。乙卯主径山。丙辰主东塔　上堂。集众。良久乃曰。从来不恁么。如今始恁么。已被世尊先道破了。不可更要撒尿撒屎。污汝诸兄弟心田。所以不烦维那白椎也。天炎珍重。下座　上堂。云门旧公案。山僧重与断。要识一千文。两个五百贯。虽然。公案现成。也不得丢在无事甲里。须知一句中具三元。一元中具三要。有元有要。有权有实。有照有用。始得不负己宗。若不如是。尽是堕身死汉。还会么。若也不会。山僧有个三元三要句。布施大众去也。良久曰。玄沙谢三郎。元是钓鱼汉　上堂。师才就坐。忽闻鸡鸣。乃曰。呀。金鸡上座。先为汝等转第一义谛。根本法轮了也。更要讨什么消息。若也不会。重新再举。击拂一下曰。者个是声。有耳皆闻。定非聋汉。举拂曰。者个是色。有眼皆见。定非瞎汉。更无丝毫瞒昧。不见道。频呼小玉元无事。只要檀郎认得声　上堂。老侬不识元字脚。强出人前要说法。错读曾参作鲁参。合堂大众皆笑杀。者一笑中有妙。若还悟得其中意。点破当头者一窍。大众。如何是者一窍。良久曰。动容扬古路。不堕悄然机　上堂。老僧没能。奈行动小自在。齿缺不关风。心直兼口快。昨夜撞倒须弥山。直得帝释天尊龙床宝座。去了半块。大众且道。山僧恁么举扬。是何道理。良久曰。大似三江人唱曲　讲楞严经上堂。把住也。黄金失色。放开也。瓦砾生光。释迦老子。无端被你诸人勘破。观世音菩萨。将钱买糊饼。放下手却是馒头。你诸兄弟。若也不会。老僧拜你三拜。若也会得。我有三十棒。领出门外自打。为甚如此。正令欲行明赏罚。龙蛇场内决输赢　上堂。东风时至解寒襟。滑滑山禽鸣上林。好个圆通消息子。可奈时人不解听　上堂。杀活纵夺。把住放行。威风岸岸。有必行之令。气宇堂堂。有莫犯之威。或时呵佛骂祖。不怕天雷霹雳。或时较因论果。却惧阎罗大王。且道。大胆底是。小心底是。有定当得底么。如无。老僧定当去也。戴角披毛扶正令。浑身泥水有谁知　上堂。西风正威恶。万象俱萧索。枝叶尽凋零。露出那一着。大众且道。那个是那一着。良久曰。夜来何处火。烧出古人坟　上堂。有向无中得。无向有中求。要识其中意。韶阳六不收　上堂。连朝宿雨漓披。途人无不攒眉。老僧无别剩语。畏寒更欲添衣。大众。若会元中的。须明上上机　僧问。如何是异类中行。师曰。轻打我轻打我。曰我会也我会也。师曰。你作么生会。僧作驴鸣。师休去　问南泉斩猫。意旨如何。师曰。莫谤赵州。曰如何是谤。师曰。苍天苍天　问祖师禅如来禅。是同是别。师曰。古越是杭州。曰恁么则同也。师曰。长江分彼此　问路途之乐。终非到家。如何是途路之乐。师曰。开口成双橛。扬眉落二三。如何是到家之事。师曰。要头截取去　有瞽者求开示。师拽其手指曰。此是椅。此是桌。瞽即礼拜师曰。一堂人。不如者瞽者　士问。父母未生前。请师道一句。师曰。不可全靠老僧　问如何是镇海明珠。师曰。昨日被人索去了也。曰如何黑月即现。白月即隐。师曰。汝只认得一半　师到北京。寓嘉熙寺。一日同达大师。月川法师。陶石篑。黄慎轩两太史。玩月次。慎轩卧次。问马祖玩月因缘。师曰。你睡我立。不得为汝说法。慎轩亟起谢过。月川曰。内翰蹉过了也。达大师曰。我下语不及此老　师过杭。闻谷慧闻等数员知识。洎众护法。各具柬迎师。慧闻柬曰。今日大众。要与和尚作家相见。和尚若来。已堕情识。和尚不来。犹阙慈悲。师阅毕。即将柬撦破曰。者客作汉。到老僧面前纳败阙。师至即升堂。南面而立。慧闻曰。和尚莫要般门弄斧。师便与一掌曰。速道速道。闻面赤无语。师曰。死汉　师同无念有司成陶石篑。围炉次。陶曰。无念师在此。阿师得力句。乞为举似。师曰。向火背犹寒　巡漕苏云浦问。鸳鸯绣出从君看。不把金针度与人。如何是金针。师曰。山僧京都走一转。不曾遇着一个人。苏拟进语。师曰。古佛过去久矣　师访无念有问。古人道。如红炉上飞片雪相似。且道。古人还具透关眼也未。有曰。我不见有什么古人。师遽指曰。背后底聻。有便休去　师生平脱略。遇人无贵贱。一味本色。五坐道场。凡利济有情。无不从事。明熹宗天启丙寅腊月。于显圣作付嘱语。四日过天华上堂。其徒白往九华。师曰。汝去。老僧即今起程。复与众语谆谆。至夜半。右胁而逝。奉全身塔于显圣之南山。世寿六十六。僧腊四十六。

　　少室道禅师法嗣
　　嵩山少室心悦慧喜禅师

　　保定满城刘氏子。出家于普济。十六请益盘山。参究工夫。矢志不倦。至忘寝食。一日阅传灯。至僧问玄沙。如何是无缝塔。沙曰者一缝大小。豁然有省。往见无言。久而彻证。言嘱以偈曰。密法无法付。当传何以传。无传无付处。明暗妙同参。后无言迁化。师接踵住持　僧问。如何是君。师曰。千金之子。坐不垂堂。曰如何是臣。师曰。流人去国。行远思深。曰如何是君臣道合。师曰。寰中天子丝纶降。塞外将军报捷归。崇祯己卯冬示微疾。众环问疾。师屈指曰。腊月十五日即愈。至期命浴。安坐而逝。寿七十六。门人建塔于寺西。

　　寿昌经禅师法嗣
　　广信府博山无异元来禅师

