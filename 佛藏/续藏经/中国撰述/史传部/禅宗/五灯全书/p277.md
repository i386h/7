<!-- { "loadSidebar": true } -->
　　建阳蔡氏子。幼习儒。二十补邑庠。读书山剎。偶闻僧唱曰。我尔时为现清净光明身。忽得一欢喜。急请经阅之茫然。后参寿昌。经于董岩。经令看乾矢橛话。久之。一日因僧举南泉斩猫话。有省呈颂。经曰。此事不可于一机一境上取则。须是百匝千重。垂手直过。尚当遇人。所谓身虽已在青霄外。犹更将身入众藏。是参学眼也。师唯唯。至四十岁。弃家往寿昌落发。一日遇经田中归。师逆问曰。如何是清净光明身。经振衣而立。师曰。祇此更别有。经拂衣便行。师入方丈礼拜。不及启口。经连打三棒曰。向后不得草草。次年。经迁化。从博山来进戒。居香炉峰三载。每当酬酢。皆当人不让。来尝曰。这汉生平自许。他时天下人不奈渠何。还闽。舟次延津。闻僧诵曰。诸佛謦欬俱共弹指。乃彻见寿昌用处。有偈曰。金鸡啄破碧瑠璃。万歇千休祇自知。稳卧片帆天正朗。前山无复雨鸠啼。嗣是居金仙庵。阅藏三载。次隐荷山。明毅宗崇祯甲戌。出住鼓山。乙亥。开法开元。瓣香为寿昌拈出矣。丁丑。出浙主真寂。辛巳。归闽。主宝善。次结制开元。复还鼓山　上堂。山僧走入温陵城。大惊小怪呼活佛。祇是破败老凡夫。彻底看来无一物。不谈五位及三元。逢人祇是阿漉漉。腊八安僧说甚么。口门尽力何所似。苍是松。翠是竹。元是乌。白是鹄。九九元来八十一。六六祇是三十六。若从此会去。却在门外草庵宿。还知有门内句么。紫云殿角木头陀。横遭一掴习仪亭。石柱扬声大哭。东西二塔抚掌大笑曰。屈屈。大众会么。无事归堂好　除日上堂。山僧今日性命。在诸人手里。或用长蛇偃月。或用匹马单枪。便请设施特为证据。众不出。师复曰。岁已暮。归何所。镇日经营皆是苦。劝仁者须是睹。巢知风穴知雨。云从龙风从虎。孔雀隹屏为客开。老鹤徤翼因风舞。赵州道个无。云门却云普。普化祇摇铃。禾山解打鼓。举拂子曰。会么。良久曰。牟尼不在西天。仲尼不居东鲁　上堂。三阳起运。万物咸新。桃花能红。柳眼能青。明明祖师意。明明古佛心。只贵直下会。切莫乱沉吟。更有一般奇特事。虾蟇跳过东海浔。大众会么。良久曰。当初只道茅长短。烧却方知地不平　上堂。若论此事。非干动静。不涉有无。岂落言诠。无容拟。议一棒一喝。正是节长枝生。说妙说元。莫非尘埋雾隐。非为祖道不当宗乘。作么生是宗乘中事。山僧今日牙痛　结制上堂。今朝结期煅炼。大家各宜抖擞。步步紧把芒绳头。时时牢守布袋口。直须万里一条铁。莫学苕溪堤畔柳。大地山河成片雪。忽然变作师子吼。顿使虚空亦脑裂。惊得须弥颠倒走。三世诸佛古冢精。千七百则弃刍狗。只如恁么。还当得衲衣下事么。也是虾跳不出斗　解制上堂。今日解制。诸兄弟。未免或东或西。山僧有三句分付。第一出门不得拖着死尸走。第二到人家吃饭。不得沾唇。第三不得向万里无寸草处住着。若能不犯者三句。他日烧一片香。供养老僧。未为分外。若于三句中有犯。切莫道在真寂过冬。珍重　上堂。论是论非。好似将军徒骂阵。灭踪灭影。恰如顽石碍当门。说妙说元。捕风捉影。而徒劳行棒行喝。带水拖泥难自脱。到者里。教老僧作么生开口。良久曰。宝善庵中日似年。北窗高卧义皇前。枝头红叶无心绪。一任风吹落枕边　上堂。嵯峨万仞。鸟道难通。剑刃轻冰。谁当践履。必须通身无影。足下无私。始称其人。不然。虽眉间挂剑。肘后悬符。若到此门。未免点额。何以故。曾经大海休夸水。除了须弥不是山　小参。德山入门便棒。临济入门便喝。秘魔祇解擎叉。俱胝祇是竖指。今日山僧。抛下鼓山鼓。来扫紫云云。将前络索。缚作一捆丢。在洛阳桥下去也。且道。山僧有甚么长处。良久曰。莫莫。无事归堂好　小参。但是禅衲。祇要除得四病。第一不得沿途觅唾。第二不得钉桩摇橹。第三不得斩头求活。第四不得头上安头。能离四病。自然天下太平　问寿昌和尚。以何法为人。师曰。莫谤先师好。曰和尚以何法为人。师曰。未敢辜负。曰恁么则不为人也。师曰。因汝致得。曰今日所说。又是个甚么。师曰。韩卢逐块　问如何是学人自己。师曰。拄杖是楖栗。曰学人不问拄杖。师便打　问古涧寒泉。水作么色。师曰。觑着者瞎　问宝月悬空。因甚不着地。师曰。太尊贵生　问百尺竿头。如何进步。师曰。妄想作么。曰恁么则无进步处也。师曰。醉汉不堪扶　问如何是临济照。师曰。燃犀鬼莫逃。曰如何是临济用。师曰。挥戈定太平。曰如何是照用同时。师曰。百步穿杨箭　问有智之臣。因甚不用。师曰。无渠着力处　问如何是佛。师曰。破木杓。曰如何是法。师曰。恶语言。曰如何是僧。师曰。担枷带锁汉　问如何是道。师曰。东去洛阳三十里。曰如何是禅。师曰。劈破虚空作两边。曰如何是心。师曰。未曾开口见犹亲　问牛头未见四祖时如何。师曰。破驴脊上足苍蝇。曰见后如何。师曰。铁牛背上无蚊蚋　问如何是西来意。师曰。鸦鸣鹊噪。曰如何个中人。师曰。眼横鼻直　问如何是类堕。师曰。绿杨芳草岸。稳卧醉春风。曰如何是随堕。师曰。朝随芳草去。暮踏落花回。曰如何是尊贵堕。师曰。黄屋帘垂后。阶下不闻声　问向去底人。因甚不居正位。师曰。死水不藏龙。曰却来底人。因甚不住偏方。师曰。有为终不贵　师四坐道场。言满天下。八十岁始举首座。为霖霈公。嘱以大事。随示微疾。首座请曰。末后一句。如何分付。师索笔书曰。末后句。亲分付。三界内外。无可寻处。越三日入灭。实顺治丁酉十月七日子时也。门人奉全身。塔于鼓山之西畬。着述。有洞上古辙。补灯录继灯录。及四会全录。共若干卷。行于世。

　　祠部黄端伯居士

　　字元公。初阅五灯。妄以机锋领荷处为禅宗。及参寿昌经。始知别有妙悟一着。尝憩开元。拈柏树子话。反覆提撕。一日夜坐。正举话时。蓦然契证。偈曰。更深夜静绝行踪。月上匡庐第一峰。谁意髑髅崩裂处。等闲灭却少林宗。明崇祯戊辰。举进士。自京师旋。见博山来。详叙所证。来首肯之。两任浙中司理。时海内知识。公与之唱和甚洽　径山谒雪峤信。问如何是金刚经当头一句。信画○示之。公画[○@│]。信复画○。公又画⊙呈。信以拳槌⊙。公便喝。信呵呵大笑曰。今日亲见沩仰父子　访石雨方于宝寿。问如何是不迁义。方拈核桃。从桌东过西。曰东已无此。西正有此。何名不迁。公曰。和尚见有核桃耶。方曰。不见核桃。将何立论。公曰。师意如何。方曰。我见有核桃。但不见全核桃耳。公跃然。少顷。士拈圆眼问。者个是甚么。方别拈果曰。枣子也不识。公曰。错了也。方曰。错错。公颔之　公生平。以卫法为心。忠烈是任。当明弘光乙酉五月。清师渡江。时南都君臣。逃散殆尽。独公不畏。且大书于门曰。大明忠臣黄端伯居此。及兵至被执。坚节不屈至下狱。六月初十。别家人。有偈曰。义士何忧死。忠臣不爱生。祇留方寸赤。千舌放光明。八月十三日临法场。又说偈曰。四大原无我。消归烈焰中。红炉焰灭处。徧地起清风。偈毕。引颈就刃。从容自得。自非生平学力真实。何以能此。

　　青原下三十六世
　　云门澄禅师法嗣
　　湖州苕溪指南明彻禅师

　　金华应氏子。年二十六。礼崇德古卓为师。示以万法归一话。日夜参叩。竟无所入。向佛前自励立誓。两断其指。走双径天台。遍叩名宿。尝依真寂及无择。虽有所入。而终是碍膺。后参云门澄于梅墅。师以平日所做工夫。逐一吐露澄知其所诣真实。但未有人明示安乐法。澄甚悯之。直指心要。其时豁然透脱。疑虑冰消。澄诘之曰。僧问法眼。如何是佛。眼曰。即汝便是。其僧礼拜。倘有问汝。作么生答。师曰。但向他道。清风度廊下。澄曰。未在更道。师曰。叫某道个甚么即得。澄心肯之　一日同麦浪怀侍次。澄召师曰。老僧四大不和。汝能疗否。师曰。苍天苍天。澄召怀曰。汝能疗否。怀曰。谵语作么。澄曰。不如者个不识字底　后住静苕溪。偶至土桥示疾。僧问。大师得力宗门。今日临行一句。如何分付。师震威一喝而逝。

　　绍兴明因麦浪明怀禅师

　　越之山阴王氏子。五岁出家天王寺。十七秉具云栖。遍游讲肄。闻宗门事有疑。遂参云门澄。澄问。见见之时。见非是见。见犹离见。见不能及。如何是见不及处。师下语不契。求示旨要。澄曰。汝向后但看个见不及处。殷勤参叩。无有入处。一日见云栖。举海底泥牛话问众。澄推出傍僧曰。大众证明。师于此有省。及澄主东塔。值定林参次。师问。大德尊号。定曰定林。师曰。叶落归根时如何。定曰。某甲早已叶落归根了也。师曰。未在。何不道本来无枝节。到底赤条条。定曰。大德尊号。师曰麦浪。定曰。无风时向何处安身立命。师于定面上。轻摇一扇。定曰。某甲怕风。师曰。无风时遍界定林。一扇处满面尘埃。定曰未在。师曰。三尺浪高鱼化龙。痴人犹戽夜塘水。定曰未在。师曰。语不知偏正。理不识倒斜。为人则祸生。澄曰。虽然麦浪善行剑刃上事。若无后语。二人都成布袋里老鸦。何故。机不离位。堕在毒海。师豁然顿释。得大自在。命师为第一座。以偈印焉。时埭山明因虚席。请师主之　示众。洛阳牛犊食禾头。荆益田畴减半收。舜若多神枵腹死。江河淮济泪长流。大众委悉去　示众。昨日雨今日风。非空非色。天台来径山去。是圣是凡。孟八郎汉。检点得七穿八穴。犹是隔靴[打-丁+瓜]痒。其或未然。一任钻龟打瓦。后示寂。塔于明因之前山。

　　杭州佛日石雨明方禅师

