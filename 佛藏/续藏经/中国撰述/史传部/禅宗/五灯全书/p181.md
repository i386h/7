<!-- { "loadSidebar": true } -->
　　蕲州四祖仲宣禅师

　　上堂。诸佛出世。为一大事因缘。祖师西来。直指人心。是佛凡圣。本来不二。迷悟岂有殊途。非涅盘之可欣。非死生之可厌。但能一言了悟。不起坐而即证无生。一念回光。不举步而徧周沙界。如斯要径。引曰宗门。山僧既到这里。不可徒然。乃举拂子曰。看看。山河大地。日月星辰。若凡若圣。是人是物。尽在拂子头上一毛端里。出入游戏。诸人还见么。设或便向这里见得。倜傥分明。更须知有向上一路。试问诸人。作么生是向上一路。良久曰。六月长天降大雪。三冬岭上火云飞。

　　泉州乾峰圆慧禅师

　　上堂。达磨正宗。衲僧巴鼻。堪嗟迷者成群。开眼瞌睡。头上是天。脚下是地。耳朵闻声。鼻孔出气。敢问云堂之徒。时中甚处安置。还见么。可怜双林傅大士。却言祇这语声是。咄。

　　大沩瑃禅师法嗣
　　眉州中岩慧目蕴能禅师

　　本郡吕氏子。年二十二为校书。偶游山寺。见禅册阅之。似有得。即裂冠圆具。一钵游方。首参宝胜甫。所趣颇异。至荆湖。谒永安喜。真如喆。德山绘。造诣益高。迨抵大沩。沩问。上座桑梓何处。师曰西川。曰我闻西川有普贤菩萨示现。是否。师曰。今日得瞻慈相。曰白象何在。师曰。爪牙已具。曰还会转身么。师提坐具。绕禅床一匝。沩曰。不是这个道理。师趋出。一日沩为众入室问僧。黄巢过后。还有人收得剑么。僧竖起拳。沩曰。菜刀子。僧曰。争奈受用不尽。沩喝出。次问师。黄巢过后。还有人收得剑么。师亦竖起拳。沩曰。也祇是菜刀子。师曰。杀得人即休。遂近前拦胸筑之。沩曰。三十年弄马骑。今日被驴子扑。后还蜀。庵於旧址。应四众之请。出住报恩　上堂。龙济道。万法是心光。诸缘唯性晓。本无迷悟人。祇要今日了。师曰。既无迷悟。了个甚么。咄　上堂。举雪峰一日普请搬柴。中路见一僧。遂掷下一段柴曰。一大藏教。祇说这个。后来真如喆道。一大藏教。不说这个。据此二尊宿说话。是同是别。山僧则不然。竖起拂子曰。提起则如是我闻。放下则信受奉行　室中问崇真毡头。如何是你空劫已前父母。真领悟曰。和尚且低声。遂献投机颂曰。万年仓里曾饥馑。大海中住尽长渴。当初寻时寻不见。如今避时避不得。师为印可　与黄提刑弈[其/水]次。黄问。数局之中。无一局同。千着万着则故是。如何是那一着。师提起棋子示之。黄伫思。师曰。不见道。从前十九路。迷杀几多人　师住持三十余载。凡说法不许记录。临终书偈。趺坐而化。阇维时。暴风忽起。烟所至处。皆雨设利。道俗[(尸@(非/蜀))*斤]其地皆得之。心舌不坏。塔于本山中岩。乃诺距罗尊者道场也。

　　怀安军云顶宝觉宗印禅师

　　上堂。古者道。识得凳子。周匝有余。又道。识得凳子。天地悬殊。山僧总不恁么。识得凳子。是恁么闲家具　师普说罢。复曰。诸子未要散去。更听一颂。乃曰。四十九年。一场热閧。八十七春。老汉独弄。谁少谁多。一般作梦。归去来兮。梅梢雪重。言讫下座。倚杖而逝。塔本山。

　　照觉白禅师法嗣
　　成都府信相正觉宗显禅师

　　潼川王氏子。少登科第有声。尝昼掬溪水为戏。至夜思之。遂见水冷然盈室。欲汲之不可。而尘境自空。曰吾世网裂矣。往依昭觉得度。随众咨参。觉一日问师。高高峰顶立。深深海底行。汝作么生会。师于言下顿悟曰。钉杀脚跟也。觉拈起拂子曰。这个又作么生。师一笑而出。服勤七祀。南游至京师。历淮浙。晚见五祖演於海会。出问。未知关棙子。难过赵州桥。赵州桥即不问。如是是关棙子。祖曰。汝且在门外立。师进步一踏而退。祖曰。许多时茶饭。元来也有人知滋味。明日入室。祖曰。你便是昨日问话底僧否。我固知你见处。祇是未过得白云关在。师珍重便出。时圆悟为侍者。师以白云关意扣之。悟曰。你但直下会取。师笑曰。我不是不会。祇是未谙。待见这老汉。共伊理会一上。明日。祖往舒城。师与悟继往。适会於兴化。祖问师。记得曾在郡里相见来。师曰。全火祇候。祖顾悟曰。这汉饶舌。自是机缘相契。游庐阜回。师以高高峰顶立。深深海底行所得之语。告五祖。祖曰。吾尝以此事诘先师。先师曰。我曾问远和尚。远曰。猫有歃血之功。虎有起尸之德。非素达本源。不能到也。师给侍之久。祖锺爱之。后辞归西蜀。为小参。复以颂送曰。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之。名声蔼着。遂出住长松。迁保福信相　僧问。三世诸佛。六代祖师。总出这圈缋不得。如何是这圈缋。师曰。井栏唇　上堂。举仰山问中邑。如何是佛性义。邑曰。我与你说个譬喻。汝便会也。譬如一室有六窗。内有一猕猴。外有猕猴。从东边唤狌狌。猕猴即应。如是六窗俱唤俱应。仰乃礼拜。适蒙和尚指示。某有个疑处。邑曰。你有甚么疑。仰曰。祇如内猕猴睡时。外猕猴欲与相见。又作么生。邑下禅床。执仰山手曰。狌狌与你相见了。师曰。诸人要见二老么。我也与你说个譬喻。中邑大似个金师。仰山将一块金来。使金师酬价。金师亦尽价相酬。临成交易。卖金底更与贴秤。金师虽然暗喜。心中未免偷疑。何故。若非细作。定是贼赃。便下座。

　　栖真嵩禅师法嗣
　　黄州东禅惟资禅师

　　上堂。信手拈来。无非佛事。头头显理。物物皆宗。念念释迦出世。步步弥勒下生。若信得及把得住。便请坐断报化佛头。高步毗卢顶上。拈拄杖曰。且道。拄杖子。有何长处。良久。画一画曰。能杀能活。能从能夺。更有一般堪羡处。不风流处也风流。卓拄杖一下。

　　慧力昌禅师法嗣
　　临江慧力洞源禅师

　　上堂。佛祖不立。雨落街头自湿。凡圣何依。晴乾自是无泥。方知头头皆是道。法法本圆成。休说赵州七觔衫。曹溪一滴水。须弥顶上浪滔天。大洋海底红尘起。喝一喝曰。是何道理。参。

　　罗汉南禅师法嗣
　　衡州南岳云峰景德慧昌禅师

　　上堂。非不非。是不是。达磨西来。惑众显异。梁王勘破。渡江入魏。九年面壁向嵩丘。接得神光转失利。大众欲不失利么。廉纤梅雨蔽千家。潇洒熏风吹万类。若作佛法商量。堕在野狐群队　上堂。至道无难。唯嫌拣择。但莫爱憎。洞然明白。雪峰辊球。赵州庭柏。不落见闻。亦非声色。拟问如何。拦腮一掴。

　　安庆桐城浮山德宣禅师

　　上堂。僧问。如何是佛。师曰。天长地久。曰学人未晓。师曰。年老病生。曰同生同死。又作么生。师曰。唤阇黎作佛得么。乃曰。双井峰。锦绣谷。南北东西难图录。纵尔僧繇巧笔端。争如一到心中足。竖拂子曰。还见么。良久曰。云居罗汉。击禅床下座。

　　荐福英禅师法嗣
　　福州等觉普明禅师

　　开堂日。白椎罢。顾大众曰。奇哉妙哉。诸人还观得么。若实於此观得。尽十方世界。净裸裸。赤洒洒。更无微毫许法可与为见为闻。亦无纤芥许法可与为对为待。若观不得。定是根尘结缚未解。凡圣情量不脱。终日只在是非得失里着倒。有什么用处。众中莫有超然独脱洒落底衲僧么。出来。与你证明。僧问。如何是夺人不夺境。师曰。风清月白。曰如何夺境不夺人。师曰。灰头土面。曰如何是人境俱不夺。师曰。海晏河清。曰如何是人境两俱夺。师曰。水泄不通。问如何是宾中宾。师曰。伶俜更苦辛。曰如何是宾中主。师曰。问处甚分明。曰如何是主中宾。师曰。垂手入红尘。曰如何是主中主。师曰。宝剑当胸拔。曰宾主已蒙师指示。向上宗乘事若何。师曰。且待别时来。乃曰。休休。直饶问若云兴。答如瓶泻。於道转远。何也。盖为此事。一大藏教所不能诠。三世诸佛。唯是自得。辉今耀古。忘见绝知。弥满十虚。宁有方所。祇为情生智隔。相变体殊。於日用间。不能自觉。所以劳他先德。回首尘劳。开方便门。示真实相。竖拂子曰。方便门开也。还有入得底么。者里入得。便能持实相印。建大法幢。出没纵横。卷舒自在。虽然。犹落建化门庭。未是衲僧家径要一路。且作么生是径要一路。良久曰。肯重不得全。卸却方为妙。乃掷下拂子。

　　道林一禅师法嗣
　　潭州大沩大圆智禅师

　　四明人。上堂。举南泉道。三世诸佛不知有。狸奴白牯却知有。师曰。三世诸佛。既不知有。狸奴白牯。又何曾梦见。灼然须知向上有。知有底人始得。且作么生是知有底人。吃官酒。卧官街。当处死。当处埋。沙场无限英灵汉。堆山积岳露尸骸。

　　南岳下十五世
　　上封秀禅师法嗣
　　文定公胡安国

　　字康候。道号艹庵。公久依上封。得言外之旨。崇宁中。过药山。有禅人。举南泉斩猫话问公。公以偈答曰。手握乾坤杀活机。纵横施设在临时。玉堂兔马非龙象。大用堂堂总不知　寄上封偈曰。祝融峰似杜城天。万古江山在目前。须信死心元不死。夜来秋月又同圆。

　　上封才禅师法嗣
　　福州普贤元素禅师

　　建宁人。上堂。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫秉慧剑。般若锋兮金刚焰。非但能摧外道心。早曾落却天魔胆。正恁么时。且道。主将是甚么人。喝一喝　上堂。南泉道。我十八上便解作活计。囊无系蚁之丝。厨乏聚绳之糁。赵州道。我十八上便解破家散宅。南头买贱。北头卖贵。点检将来。好与三十棒。且放过一着。何故。曾为荡子偏怜客。自爱贪杯惜醉人　上堂。未开口时先分付。拟思量处隔千山。莫言佛法无多子。未透元关也大难。祇如元关。作么生透。喝一喝。

　　福州鼓山山堂僧洵禅师

　　本郡阮氏子。上堂。黄檗手中六十棒。不会佛法的的大意。却较些子。大愚肋下筑三拳。便道。黄檗佛法无多子。钝置杀人。须知有一人大棒蓦头打。他不回头。老拳劈面槌。他亦不顾。且道是谁　上堂。朔风扫地卷黄叶。门外千峰凛寒色。夜半乌龟带雪飞。石女溪边皱两眉。卓拄杖曰。大家在这里。且道。天寒人寒。喝一喝曰。归堂去。

　　福州鼓山别峰祖珍禅师

