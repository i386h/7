<!-- { "loadSidebar": true } -->
　　佛涅盘日上堂。入生死海。髻珠独耀。现去来相。宝觉天然。统三界以为家。作众生之慈父。觉后觉。度未度。理足事足。智足德足。祇如此日。是我大师千余年前。垂最后弘慈。示实相法门时节。外道执谓断。凡夫妄谓灭。是汝诸人且道。正当恁么时。毕竟作么生委悉。会么。三昧火开千圣眼。双林顶露法王机　上堂。出没难辨。沟填塞壑。现前直截。满地遍空。耳见斯明。眼听斯聪。遂拍膝一下曰。飞泉碧落银千尺。眠石红生锦万重　示众。三元三要事难分拟分即难。得意忘言道易亲。略较些子。一句明明该。万象。填沟塞壑。重阳九日菊花新。咦。前三句。山僧不顾面门。为汝诸人。顺朱填墨了也。后一句。未敢容易注破。何故。蓦竖拂子曰。时人见此拂子。如梦相似　示众。拈拄杖。卓一卓曰。见则不取。取则不见。有人向这里。道得个现成句。劈拳便打　示众。八字打开。了无背触。弹指善财入楼阁。直下圆成八万门。祥麟只有一只角。错错错　示众。心不是佛。天晴日头出。智不是道。雨落地下湿。入荒田不拣。信手拈来草。达磨一宗扫地而尽。日可冷。月可热。乞儿伎俩。和土粜麦。汝诸人。终日吃饭。还曾咬着一粒沙也未。良久曰。谁是个中人　师住天目。刬草次。偶一僧来参。近前叉手曰。莫就是莲花峰山主么。师以手捏自鼻。叫曰无我。僧罔措。师便推曰。要汝开些待我好刬　师因广化觉。举五祖演牵水牯牛过窗棂话。命师下语。师曰。无毛鹞子扑天飞。觉颔之　师偶遇一僧进门。拦住曰。不思前。不虑后。正当恁么时。速道速道。僧弹指一声。师曰。只者些伎俩。曰和尚也只问得者些。师张开口曰。阔汝多少。僧拟议。师便打(自闲觉嗣)。

　　太平白云汉关喻禅师

　　明州慈水王氏子。父梦老人投大桃而生。年十七。父命出尘。亲族难之。师矢截指。送邑之东[自/本]。礼祇园剃落。偶过邻山。有老宿掩关。问师。你年几耶。师曰十八。曰我问那无十八底。师面热不能对。从此怀疑。心生忧闷。又经年谋参金粟。包笠渡江。偶於途中登溷有省。抵金粟容。问你是甚处人。师曰慈溪。容曰。慈溪出得官多。还出几个佛么。师曰。冬瓜作碓臼。容便打。遂命安悦众。继迁客司。复谒磬山栖真。末至罗汉。与芙蓉觉。水乳契合。罗而印焉。出住白云天香二剎　示众。阳春未动。风雨交加。大彻堂中事。将来定不差。拈拄杖曰。千年枯树子。一夜冷生花　上堂。鹊声报喜。鸦声报殃。祇如五祖。以手作鹁鸠鸣曰。谷谷孤。且道。报个甚么。三贤尚未明斯旨。十圣那能达此宗　上堂。瞿昙才出母胎。便尔指天指地。目顾四方。可谓五逆无遮。十恶不赦。及乎逾城出家。白虎当头。饥冻六年。罗睺入命。及至此夕今宵。大惊小怪。乃是华报。果在地狱。然虽如是。拈拄杖曰。莫有与瞿昙同行把手。把手同行者么。卓一卓曰。照顾鼻孔　上堂。脱珍御服。着弊垢衣。执除粪器。作大阐提。遂顾众曰。若无举鼎拔山力。千里乌骓不易骑　上堂。黄梅无父。拾得无娘。腊月莲花。六月生姜。吃着齅着。又辣又香。痴僧若与么。就地土打墙　上堂。挥拂子曰。开虚空口。按须弥舌。动地山呼。东方日出。掷拂子。下座　示众。今朝六月初六。踢倒净缾澡浴。诸方打鼓晒经。般若打鼓晒腹。不晒锦绣文章。肯晒清净酒肉。不晒拂子生疯。肯晒拄杖头秃。不晒四百四病。肯晒五风八欲。善来若云晒个甚么。即向伊道。汝未通红烂熟。直饶道个我已通红烂熟。痴僧即入拔舌犂耕地狱。虽然。莫有把手同行者么。时有僧出。师以拄杖抵曰。沟壑易平。人心难足　小参。一火铸成。犹是顽铜钝铁。再经勘辨。何异碎瓦零砖。金凤鸟棒头折翅。玉麒麟喝下攒蹄。直使通身遍身。早涉驴脚马脚。遂拈拄杖。卓一卓曰。选佛若无如是眼。假饶千载又奚为(自闲觉嗣)。

　　温州仙岩天目智禅师

　　松江青浦李氏子。十二岁丧母。得祖母提携。信道。参礼金粟容。复为请益。心怀疑惑。决志出家。因父命严切。不能如愿。一日遇禅客。号在兹者。威仪自若。喜而拜之。开示生从何来。死从何去。逼拶再三。师忽有省。二十二岁丧父。次年。投嘉善山墩庵披剃。参通玄奇于栖真。追究茫然。奇即当胸一推。倒地起。复又推倒地。奇曰会么。师曰不会。奇曰无你用心处。乃觉得力。又谒芙蓉觉于罗汉。觉举天童扶法偈征师。师拟答。觉便掌。师于此始彻源底。因受记莂。出住永嘉天王。瑞安仙岩。昆阳宝兴　上堂。中秋佳夕。云雾忽生。碧天月隐。不必沉吟。任渠风头自硬。雨脚自伸。须知。怀中独抱皎皎一轮。举拂子曰。向者里见得。无幽不显。无暗不明。复打○相曰。会么　上堂。开期结制日忙忙。钉起空中系马桩。今日尽行拈却了。人人鼻孔自昂藏。叮咛记取江南信。雪里梅花处处芳　示众。爱与禅流结死冤。杖头终日血痕鲜。法堂前草如无丈。佛祖家风值甚钱。坐底不许坐。眠底不许眠。天王有家法。说甚法昌严。还识山僧为人处么。复视左右曰。驴年　示众。汝若无心我便休。妄生穿凿甚来由。一归何处浑闲事。莫触天王拄杖头　小参。玉剖荆山之石。还他好手。珠明赤水之渊。更须亲见。蓦竖拂子曰。珠明也。复击香几曰。玉剖也。直下亲见亲得。千了万了。在诸方不无明窗下安排。仙岩者里正好。朝打三千。暮打八百　晚参。识得一万事毕。又有重关难透出。且道。誵讹在甚么处。到江吴地尽。隔岸越山多　问和尚者里多少众。师曰。两个五百是一贯。曰千众么。师曰。煮粥算人三合米　师一日打行僧数拳。旁僧曰。和尚甚么要紧打他。打痛自己手。师曰。自己手若不痛。争教得他人知痛　师过五美院。僧指灰堆问。实际里地。不受一尘。因甚者边一堆。那边一堆。师曰。清净本然　问石敢当还有佛性么。师曰有。曰石本无情。因甚却有。师指石敢当曰。验取额头汗流(自闲觉嗣)。

　　宜兴芙蓉雪厂慧禅师

　　上堂。天无私盖。地无私载。满目青山。法非心外。有般汉。闻山僧恁么道。便谓三界无别法。惟是一心造。是则也是。我且要问你。过去已去。未来未来。现在不住。你唤甚么作心。心又作么生造。若也识得。大地无寸土。其或未然。宁可将身入地狱。莫谤如来正法轮　问大事未明。如丧考妣。事如何。师曰。失却衣中宝。伶俜过在谁。曰大事已明。为甚亦复如丧考妣。师曰。天上天下。唯我独尊　问世尊拈花。迦叶微笑。意旨如何。师曰。焦砖打着连底冻。曰世尊道。吾有正法眼藏。涅盘妙心。付嘱摩诃迦叶。且道。当时还有分付处也无。师曰。白日青天休说梦(自闲觉嗣)。

　　崇明寿安逊庵玉禅师

　　示众。羲之见蛇斗。而字益神。子昂想马瀼。其画愈卓。武侯知刘备。乃三分。仲尼识麒麟。只一角。谓是智鉴精微。随邪逐恶。谓非自性宗通。怎免大错。乃摇手曰。不错不错。贾谊长沙吊屈原。偷桃定是东方朔。喝一喝　示众。德山棒快如风。临济喝疾於雷。拶入髑髅两眼开。速荐取莫疑猜。眉毛定动直下来。也以拄杖一齐打散。归方丈　上堂。一气初回。阴岩解冻。一机始动。槁木抽枝。人间天上。咸闻金谷凤鸣。城市山林。共睹玉堂莺啭。骚人俊士。把酒兴歌。畎亩农夫。扶犁喝采。且道。林下衲僧。如何相庆。倒着蓑衣戴箬笠。手携筇竹贺春来。喝一喝　时山中兴造已完。众雕师像。供於祖堂。一日师指像曰。尔面既同我面。而心未若吾心。我身未死如槁木。我眼虽开空古今。我尚在兹君勿立。有君有我转难禁。当自决莫沈吟。须向红炉行脚去。免教唾骂在丛林。遂火之(自闲觉嗣)。

　　汀州佛祖山荆门[王*素]禅师

　　上堂。若论此事。如登台山过石梁桥相似。步宜其稳。心宜其细。不可前思后算。左顾右盼。一直勇往向前。即趋彼岸。然后始得者边那边。不隔丝毫。向上一路。其直如弦。既是其直如弦。因甚千人万人。到此退步。不见道。欲行世间希有事。显发须凭过量人　师一日沐浴曰。快活快活。僧曰。是阿谁快活。师曰。待汝浴时。即向你道　僧参。师摇手曰。不是不是。曰是是。师曰。是则担取去。曰不是不是。师曰。依旧可怜生　问家家门前火把子。如何是火把子。师曰。破篾缆。曰意旨如何。师曰。照见夜行人(自闲觉嗣)。

　　径山起纲宗禅师

　　晚参。十日风。五日风。阵阵不从他处发。莫是从自心中发么。也须息心除妄始得。三日雨。两日雨。点点不落别处。莫是落在时人眼睛里么。为何不自觉知。少待滴穿髑髅。浸烂鼻孔时。莫言我不道。说破了辩亲疎。一夜滂沱涨满湖。湛湛波光澄巧妙。长空云净碧天孤　上堂。蝉声鸣历历。噪破太虚空。一片两片千万片。千重百重无尽重。东也达。西也通。补得完全大有功。拈拄杖望空打一棒曰。者里还有一缝　上堂。一阵立秋雨。浑身顿觉凉。先番热从何处去。而今都要着衣裳。定用头头取次。消停细细商量。风来池上藕花香　上堂。东武山冲风冒雨。鉴湖水激浊扬清。虚空明月浸烂取。胜越王城。满眼满耳。非色非声。那个男儿摸壁行　上堂。尘从外来。又增一点。放下苕帚。性出非常。究竟赵州翁拾得子。惯会说白道黄。者一片地。何曾埽得洁净。繁兴永处那伽定　上堂。无位真人。何处安着。三脚驴子。腾蹋难堪。日面佛月面佛。阿谁证明。牛头没马头回。分身异类。头头莫放过。处处绝遮阑。大千空旷尘世闲　问一切众生皆有佛性。因甚赵州和尚道。狗子独无佛性。师曰。口是祸门　问古镜未磨时如何。师曰。秦望峰高连碧汉。曰磨后如何。师曰。鉴湖水渺泊沧溟。曰磨与未磨时如何。师曰。杭城到此一百二。曰不会。师曰。脚头脚底错商量　师削荳草过路。僧问。和尚何为削草。师以镢筑地曰。处处不可放过。僧无语。师曰。一齐埋向荳根底下(自闲觉嗣)。

　　衢州南禅佛音炳禅师

