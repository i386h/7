<!-- { "loadSidebar": true } -->
　　处州龙泉陈氏子。母叶氏。梦白光触体。因而有娠。及诞尤多奇异。年十五。有梵僧勉令出家。十七依本州龙归寺受业。十八纳戒於信州开元寺。后唐同光中。游方。首诣投子同。次谒龙牙遁。乃问。雄雄之尊。为甚么近之不得。遁曰。如火与火。师曰。忽遇水来。又作么生。遁曰。去汝不会我语。师又问。天不盖地不载。此理如何。遁曰。道者合如是。师经十七次问。遁祇如此答。师竟不谕旨。再请垂诲。遁曰。道者汝已后自会去。师后於通玄峰澡浴次。忽省前话。遂具威仪焚香。遥望龙牙。礼拜曰。当时若向我说。今日决定骂也。又问疎山。百匝千重。是何人境界。山曰。左搓芒绳缚鬼子。师曰。不落古今。请师说。曰不说。师曰。为甚么不说。曰个中不辩有无。师曰。师今善说。山骇之。如是历参五十四员善知识。皆法缘未契。最后至临川。谒法眼。眼一见深器之。师以徧涉丛林亦倦於参问。但随众而已。一日法眼上堂。僧问。如何是曹源一滴水。眼曰。是曹源一滴水。僧惘然而退。师於坐侧。豁然开悟。平生凝滞。涣若氷释。遂以所悟。闻於法眼。眼曰。汝向后当为国王所师。致祖道光大。吾不如也。自是诸方异唱古今元键。与之决择。不留微迹。寻回本道。游天台山睹智者顗遗踪。有若旧居。师复与智者同姓。时谓之后身也。初止白沙时。忠懿王为王子时。刺台州。向师之名。延请问道。师谓曰他日为霸主。无忘佛恩。汉乾佑戊申。王嗣国位。遣使迎之。伸弟子之礼。有传天台智者教羲寂者。(是螺溪也)屡言於师曰。智者之教。年祀浸远。虑多散落。今新罗国其本甚备。自非和尚慈力。其孰能致。之乎。师於是。闻於王。王遣使及赍师之书。往彼国。缮写备足而回。迄今盛行於世　住后上堂。古圣方便。犹如河沙。祖师道非风幡动。仁者心动。斯乃无上心印法门。我辈是祖师门下客。合作么生会祖师意。莫道风幡不动。汝心妄动。莫道不拨风幡。就风幡通取。莫道风幡动处是甚么。有云。附物明心。不须认物。有云。色即是空。有云。非风幡动。应须妙会。如是解会。与祖师意旨。有何交涉。既不许如是会。诸上座。便合知悉。若於这里。彻底悟去。何法门而不明。百千诸佛方便。一时洞了。更有甚么疑情。所以古人道。一了千明。一迷万惑。上座岂是今日会得一。则明日又不会也。莫是有一分向上事。难会。有一分下劣凡夫不会。如此见解。设经尘劫。祇自劳神乏思。无有是处　僧问诸法寂灭相。不可以言宣。和尚如何为人。师曰。汝到诸方。更问一徧。曰恁么则绝於言句去也。师曰。梦里惺惺　问橹棹俱停。如何得到彼岸。师曰。庆汝平生　问如何是三种病人。师曰。恰问着　问如何是古佛心。师曰。此问不弱　问如何是六相。师曰。即汝是　问如何是方便。师曰。此问甚当　问亡僧迁化。向甚么处去也。师曰。终不向汝道。曰为甚么不向某甲道。师曰。恐汝不会　问一华开五叶。结果自然成。如何是一华开五叶。师曰。日出月明。曰如何是结果自然成。师曰。天地皎然　问如何是无忧佛。师曰。愁杀人　问一切山河大地。从何而起。师曰。此问从何而来　问如何是数起底心师曰。争讳得　问如何是沙门眼。师曰。黑如漆　问绝消息时如何。师曰。谢指示　问如何是转物即同如来。师曰。汝唤甚么作物。曰恁么则同如来也。师曰。莫作野干鸣　问那咤太子。析肉还母。析骨还父。然后於莲华上。为父母说法。未审。如何是太子身。师曰。大家见上座问。曰恁么则大千同一真性也。师曰。依俙似曲才堪听。又被风吹别调中　问六根俱泯。为甚么理事不明。师曰。何处不明。曰恁么则理事俱如也。师曰。前言何在　上堂。大凡言句。应须绝渗漏始得。时有僧问。如何是绝渗漏底句。师曰。汝口似鼻孔。问如何是不证一法。师曰。待言语在。曰如何是证诸法师曰。醉作么。乃曰。祇如山僧恁么对他。诸上座作么生体会。莫是真实相为么。莫是正恁么时无一法可证么。莫是识伊来处么。莫是全体显露么。莫错会好。如此见解。唤作依草附木。与佛法天地悬隔。假饶答话拣辨如悬河。祇成得个颠倒知见。若祇贵答话拣辨。有甚么难。但恐无益於人。翻成赚悞。如上座从前所学。拣辨问答。记持说道理极多。为甚么疑心不息。闻古圣方便。特地不会。祇为多虚少实。上座。不如从脚跟下。一时觑破看。是甚么道理。有多少法门。与上座作疑求解。始知。从前所学底事。祇是生死根源。阴界里活计。所以古人道。见闻不脱。如水里月。无事。珍重　师有偈曰。通玄峰顶。不是人间。心外无法。满眼青山。法眼闻曰。即此一偈。可起吾宗　师后於般若寺开法。上堂。毛吞巨海。海性无亏。纤芥投锋。锋利无动。见与不见。会与不会。唯我知焉。乃有颂曰。暂下高峰已显扬。般若圜通遍十方。人天浩浩无差别。法界纵横处处彰。珍重　上堂。僧问。承古有言。若人见般若。即被般若缚。若人不见般若。亦被般若缚。既见般若。为甚么却被缚。师曰。你道般若见甚么。曰不见般若。为甚么亦被缚。师曰。你道般若甚么处不见。乃曰。若见般若。不名般若。不见般若。亦不名般若。且作么生说见不见。所以古人道。若欠一法。不成法身。若剩一法。不成法身。若有一法。不成法身。若无一法。不成法身。此是般若之真宗也。僧问。乍离凝峰丈室来。坐般若道场。今日家风。请师一句。师曰。亏汝甚么处。曰恁么。则雷音震动乾坤界。人人无不尽沾恩。师曰。幸然未会。且莫探头。僧礼拜。师曰。探头即不中。诸上座相共证明。令法久住。国土安宁。珍重　上堂。僧问。承教有言。归源性无二。於便有多门。如何是归源性。师曰。你问我答。曰如何是方便门。师曰。你答我问。曰如何趣向。师曰。颠倒作么。问一身即无量身。无量身即一身。如何是无量身。师曰。一身。曰恁么则昔日灵山。今日亲睹。师曰。理当即行。乃曰。三世诸佛。一时证明上座。上座且作么生会。若会时不迁。无丝毫可得移易。何以故。为过去未来见在三际是上座。上座且非三际。泽霖大海。滴滴皆满。一尘空性。法界全收。珍重　上堂。僧问。四众云集。人天恭敬。目睹尊颜。愿宣般若。师曰。分明记取。曰师宣妙法。国王万岁。人民安乐。师曰。谁向你道。曰法尔如然。师曰。你却灵利。问三世诸佛不知有。狸奴白牯却知有。既是三世诸佛。为甚么却不知有。师曰。却是你知有。曰狸奴白牯。为甚么却知有。师曰。你甚么处。见三世诸佛。问承教有言。眼不见色尘。意不知诸法。如何是眼不见色尘。师曰。却是耳见。曰如何是意不知诸法。师曰。眼知。曰恁么则见闻路绝。声色喧然。师曰。谁向汝道。乃曰。夫一切问答。如针锋相投。无纤毫参差。事无不通。理无不备。良由一切言语。一切三昧。横竖深浅。隐显去来。是诸佛实相门。祇据如今一时验取。珍重　上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼塞却耳。塞却舌身意。无空阙处。无转动处。上座作么生会。横亦不得。竖亦不得。纵亦不得。夺亦不得。无用心处。亦无施设处。若如是会得。始会法门绝拣择。一切言语绝渗漏。曾有僧问。作么生是绝渗漏底语。向他道。口似鼻孔。甚好。上座如此会。自然不通风去。如识得尽十方世界。是金刚眼睛。无事珍重　上堂。僧问。天下太平。大王长寿。如何是王。师曰。日晓月明。曰如何领会。师曰。谁是学人。乃曰。天下太平。大王长寿。国土丰乐。无诸患难。此是佛语。古不易今不迁。一言可以定古定今。会取好。诸上座。又僧问。承古有言。有物先天地。无形本寂寥。如何是有物先天地。师曰。非同非合。曰如何是无形本寂寥。师曰。谁问先天地。曰恁么则境静林闲独自游去也。师曰。乱道作么。乃曰。佛法不是这个道理。要会么。言发非声。色前不物。始会天下太平。大王长寿。久立珍重　上堂。佛法现成。一切具足。岂不见。道圆同太虚。无欠无余。若如是也。且谁欠谁剩。谁是谁非。谁是会者。谁是不会者。所以道东去亦是上座。西去亦是上座。南去亦是上座。北去亦是上座。因甚么得成东西南北。若会得自然。见闻觉知路绝。一切诸法现前。何故如此。为法身无相。触目皆形。般若无知。对缘而照。一时彻底会取好。诸上座。出家儿。合作么生。此是本有之理。未为分外。识心达本源。故名为沙门。若识心皎皎地。实无丝毫障碍。久立珍重　上堂。僧问。欲入无为海。先乘般若船。如何是般若船。师曰。常无所住。曰如何是无为海。师曰。且会般若船。问古德道。登天不借梯。徧地无行路。如何是登天不借梯。师曰。不遗丝发地。曰如何是徧地无行路。师曰。适来向你道甚么。乃曰。百千三昧门。百千神通门。百千妙用门。尽不出得般若海中。何以故。为於无住本建立诸法。所以道。生灭去来。邪正动静。千变万化。是诸佛大定门。无过於此。诸上座大家究取。增於佛法寿命。珍重　上堂。僧问。世尊以正法眼。付嘱摩呵迦叶。祇如迦叶。在毕钵罗窟。未审。付嘱何人。师曰。教我向谁说。曰恁么则灵山付嘱。不异今日。师曰。你甚么处见灵山。问法眼宝印。和尚亲传。未审。今日当付何人。师曰。冬冬鼓。一头打。两头鸣。曰恁么则千圣同俦。古今不异。师曰。禅河浪静。寻水迷源。僧清遇问。帝王请命。师赴王恩。般若会中。请师举唱。师曰。分明记取。曰恁么则云台宝网。同演妙音。师曰。清遇何在。曰法王法如是。师曰。阿谁证明。乃曰。灵山付嘱分明。诸上座一时验取。若验得。更无别理。祇是如今。譬如太虚。日明云暗。山河大地。一切有为世界。悉皆明现。乃至无为亦复如是。世尊付嘱。迄至於今。并无丝毫差别。更付阿谁。所以祖师道。心自本来心。本心非有法。有法有本心。非心非本法。此是灵山付嘱榜样。诸上座。彻底会取好。莫虚度时光。国王。恩难报诸佛恩难报。父母师长恩难报。十方施主恩难报。况建置如是次第。佛法兴隆。若非国王恩力。焉得如此。若要报恩。应须明彻道眼。入般若性海。始得。久位珍重　上堂。僧问。古德道。人空法亦空。二相本来同。师曰。山河大地。曰学人不会。乞师方便。师曰。甚么处不是方便。问名假法假。人空法空。向去诸缘。请师直指。师曰。谢此一问。曰不睹王居壮。焉知天子尊。师曰。贪观天上月。失却手中桡。问教中道。心清净故。法界清净。如何是清净心。师曰迦陵频伽共命之鸟。曰与法界是一是二。师曰。你自问别人。乃曰。大道廓然。讵齐今古。无名无相。是法是修。良由法界无边。心亦无际。无事不彰。无言不显。如是会得。唤作般若现前。理同真际。一切山河大地。森罗万象。墙壁瓦砾。并无丝毫可得亏阙。无事久立珍重　上堂。僧问。承师有言。九天擎玉印。七佛兆前心。如何是印。师曰。不露文。曰如何是心。师曰。你名安嗣。乃曰。法界性海。如函如盖。如钩如锁。如金与金。位位皆齐。无纤毫参差。不相混滥。非一非异。非同非别。若归实地去。法法皆到底。不是上来问个如何若何。便是不问时。便非在长连床上。坐时是有。不坐时是无。祇如诸方老宿言教在世。如恒河沙。如来一大藏经。卷卷皆说佛理。句句尽言佛心。因甚么得不会去。若一向织络言教。意识解会。饶上座经尘沙劫。亦不能得彻。此唤作颠倒知见。识心活计。并无得力处。此盖为根脚下不明。若究尽诸佛法源。河沙大藏。一时现前。不欠丝毫。不剩丝毫。诸佛时常。出世时常。说法度人。未曾间歇。乃至猿啼鸟叫草木丛林。常助上座发机。未有一时不为。上座有如是奇特处。可惜许。诸上座大家究取。令法久住。世间增益。人天寿命。国王安乐。无事珍重　上堂。举古者道。吾有一言。天下人间。若人不会。绿水青山。且作么生。是一言底道理。古人语须是晓达始得。若是将言而名。於言未有个会处。良由究尽诸法根蒂始会。一言不是一言半句。思量解会。唤作一言。若会言语道断心行处灭。始到古人境界。亦不是闭目藏睛。暗中无所见唤作言语道断。且莫赚会。佛法不是这个道理。要会么。假饶经尘沙劫说。亦未曾有半句到诸上座。经尘沙劫不说。亦未曾欠少半句。须应彻底会去始得。若如是斟酌名言。空劳心力。并无用处。与诸上座。共相证明。后学初心。速须究取。久立珍重　上堂。僧问。髑髅常干世界。鼻孔摩触家风。如何是髑髅常干世界。师曰。更待答话在。曰如何是鼻孔摩触家风。师曰。时复举一徧。问一人。执炬自烬其身。一人。抱冰横尸於路。此二人。阿谁辨道。师曰。不遗者。曰不会。乞师指示。师曰。你名敬新。曰未审。还有人证明也无。师曰。有曰。甚么人证明。师曰敬新。问牛头未见四祖时如何。师曰。异境灵踪。睹者皆羡。曰见后如何。师曰。适来向你道甚么。问古者道。敲打虚空鸣觳觳。石人木人齐应诺。六月降雪落纷纷。此是如来大圆觉。如何是敲打虚空底。师曰。昆仑奴。着铁袴。打一棒。行一步。曰恁么则木人石人齐应诺也。师曰。你还闻么。乃曰。诸佛法门。时常如是。譬如大海。千波万浪。未尝暂住。未尝暂有。未尝暂无。浩浩地光明自在。示三世於毛端。圆古今於一念。应进彻底明达始得。不是问一则话。记一转话。巧作道理。风云水月。四六八对。便当佛法。莫自赚诸上座。究竟无益。若彻底会去。实无可隐藏。无剎不彰。无尘不现。直下凡夫位齐诸佛。不用纤毫气力。一时会取好。无事珍重　师因兴教明问。饮光持释迦丈六之衣。在鸡足山。候弥勒下生。将丈六之衣。披在千尺之身。应量恰好。祇如释迦身长丈六。弥勒身长千尺。为复是身解短耶。衣解长耶。师曰。汝却会。明拂袖便出去。师曰。小儿子。山僧若答汝不是。当有因果。汝若不是。吾当见之。明归。七日吐血。浮光和尚劝曰。汝速去忏悔。明乃至师方丈。悲泣曰。愿和尚慈悲。许某忏悔。师曰。如人倒地。因地而起。不曾教汝起倒。明又曰。若许忏悔。某常终身给侍。师为出语曰。佛佛道齐。宛尔高低。释迦弥勒。如印印泥　宋太祖开宝辛未。华顶西峰。忽摧声震一山。师曰。吾非久矣。明年六月。大星殒於华顶。林木变白。师乃示疾於莲华峰。参问如常。二十八日。集众言别。跏趺而逝。寿八十二。腊六十五。
