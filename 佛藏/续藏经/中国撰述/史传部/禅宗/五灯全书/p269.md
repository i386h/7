<!-- { "loadSidebar": true } -->
　　河内解梁蔡氏子。气骨不凡。超然有出世志。父母难之。然知终不可以世相夺。因携送邢州净土寺。礼赟允落发。秉具后。决力参究。挑囊距燕。历潭柘。过庆寿。参胜默光。教看长沙转自己归山河大地话。半载无所入。光白。我只愿你迟会。一日有省。复于玄沙未彻语有疑。请益雪岩满於磁之大明。才廿七日。言下忽悟曰。得恁么近。从前伎俩。一火而烬。始知胜默为人处。依雪岩二年。尽得其底蕴。付衣偈。勉以流通大法。寻归净土。构万松轩。以自适。寺中耆宿。敦请开法应之。次住中都万寿　金章宗明昌癸丑(即南宋光宗绍熙四年也)诏师于禁庭升座。帝亲迎礼。闻法感悟。亲奉锦绮大僧伽衣。内宫贵戚。罗拜拱跪各施珍爱。建普度会。施利异常。承安丁巳。诏师住大都之仰山栖隐。次移锡报恩洪济。元太宗庚寅。复奉勅主万寿。晚年退居从容庵。数迁巨剎。大振洞上宗风　上堂。莲宫特作梵宫修。圣境还须圣驾游。雨过水澄禽泛子。霞明山静锦蒙头。成汤也展恢天网。吕望稀垂浸月钩。试问风光甚时节。黄金世界桂花秋　小参。举昔有跨驴人。问众僧何往。僧曰道场去。人曰何处不是道场。僧以拳欧之曰。者汉没道理。向道场里。跨驴不下。其人无语。师曰。人人尽道。者汉有头无尾。能做不能当。殊不知。却是者僧前言不副后语。汝既知举足下足皆是道场。何不悟骑驴跨马无非佛事。万松要断者不平公案。更与花判曰。吃拳没兴汉。茅广杜禅和。早是不克己。那堪错怪他。道场惟有一。佛法本无多。留与阇黎道。护唵萨哩缚　上堂。所谓道人者。不知月之大小。不知岁之余闰。山僧即不然。今年三百八十四日。前月大尽。此月小尽。即今闰四月一日。辰末巳初。忽有个出来道。通疏伶俐。知时按节。要且无道人气息。山僧以手掩鼻道。近后近后。作什么聻。道人气息。太煞熏人　赞湛然居士真曰。大悲千臂。俱胝一指。错认湛然。手中拂子　瞎全真问。弟子三十余年。打迭妄心不下。乞师方便。师曰。汝妄心有来多少时也。未审。本来有妄心否。祇如妄心。作么生断。只者妄心断即是。不断即是。真闻廓然。礼拜而去　师问僧。洞山道。龙吟枯木。异响难闻。如何是异响。曰不会。师曰。善解龙吟　问明与无明。其性无二。如何是无二之性。师曰。天晓不露　问诸佛不出世。为甚降诞王宫。师曰。青山常举足。曰亦无有涅盘。为甚么却向双林灭度。师曰。白日不移轮　问撒手那边底人。为甚么不居正位。师曰。大功不宰。曰回头这畔底人。为甚么不堕偏方。师曰。至化无为　问。向道莫去。归来背父。如何得不背父去。师曰。切忌回头　问。心心放下难。如何是放下底人。师曰。担取去　问。是处是慈氏。无门无善财。为甚么道。瑠璃殿上无知识。师曰。拆殿了相见　示众。机轮转处。智眼犹迷。宝镜开时。纤尘不度。开拳不落地。应物善知时。两刃相逢时。如何回互　示众。去即留住。住即遣去。不去不住。渠无国土。何处逢渠。在在处处。且道。是甚么物。得恁么奇特　示众。动则埋身千丈。不动则当处生苗。直须两头撒开。中间放下。更买草鞋行脚始得　示众。踢翻沧海。大地尘飞。喝散白云。虚空粉碎。严从立令。犹是半提。大用全彰。如何施设　示众。向上一机。鹤冲霄汉。当阳一路。鹞过新罗。直饶眼似流星。未免口如匾担。且道。是何宗旨　师於孔老庄周百家之学。无不俱通。三阅藏教。恒业华严。尝拈掇宏智百颂。曰从容庵录。又着请益录。踵碧岩后尘。有祖灯录。释氏新闻。鸣道集。辨宗说心经。风鸣禅悦法喜集。四会语录。行世。师以元定宗元年丙午后四月四日示疾。七日书偈曰。八十一年。只此一语。珍重诸人。切莫错举。遂逝。世寿八十一。僧腊六十。茶毗。舍利无数。诸门人。分而塔焉。

　　竹林巨川海禅师

　　有风铃颂曰。铜唇铁舌太尖新。楼阁悬来不记春。言外百千三昧法。因风说与个中人　学士陈玉秀。尝问万松。弥勒菩萨。为甚么不修禅定。不断烦恼。又问香山大润。润曰。禅心已定。不须更修。断尽烦恼不须断。后持以问师。师曰。本无禅定烦恼。公曰。惟此为快耳。

　　青原下二十三世
　　报恩秀禅师法嗣
　　西京少室雪庭福裕禅师

　　太原文水张氏子。师在孕。母屡获异梦。及诞时。家迭有吉征。五龄解语。日诵千言。九岁入学。十行一目。乡里有圣小儿之称。未几。遭世变。失天伦所在。茕然无依。道逢老比丘。劝令学佛。且曰。汝能诵得一卷法华经。则一生事毕。师曰。佛法止此而休。莫更有向上消息在否。比丘异之。遂偕谒休林古佛于仙岩曰。此子。龙象种也。得奉巾栉于左右。他日必成大器。古佛欣纳之。乃为祝发受具。与双溪广。同事者七年。时万松住燕之报恩。师不通介绍。輙独掉臂以往。松一见便许入室。问子何从得个消息。便恁么来。师曰。老老大大。向学人手里纳败。曰老僧过在甚处。师曰。学人礼拜。暂为和尚盖覆却。松奇之。从此亲炙者十年。自是道益隆。名益着。学者日益广。值壬辰之变。祖剎荒芜。寻承万松海云见招。遂有少林之命。元世祖潜邸。命师作大资戒会。定宗戊申。诏住和林兴国。未期月。宪宗征至北庭行在所。问道称旨。庚申。世祖践祚。俾师总领释教。复僧尼。得废寺二百三十有六区。因论辨伪经。驰驿以焚火其书。仍赐光宗正辨禅师号。命即故里创建精舍。曰报恩。给田饭僧。宠锡甚至。时万寿虚席。众请师主之。寻分建和林燕蓟长安太原洛阳诸剎。至元辛未春。诏天下释子。大集于京师。师之众。居三之一。济济可观。上喜之。师资颕悟。三阅藏教而成诵。诱掖后学无勌色。通群书。善翰墨吟咏。其上堂普说。几十万言。播在丛林。门人请梓。师叱曰。此吾一时游戏所发。安可以形迹为哉。竟止之。既老勌于接纳。归隐嵩阳焉　僧问。如何是祖师西来意。师曰。待乳峰点头。即向汝道　问如何是向上尊贵一路。师曰。渔歌惊起沙汀鹭。飞出芦花不见踪　问九年面壁时如何。师曰。官不容针。曰一花五叶时如何。师曰。私通车马。曰恁么新丰一曲。因师唱出也。师曰。谁买黄金铸子期　师问僧。道源不远。性海非遥。且道。在甚么处。僧拟议。师便喝　乙亥秋七月二十日示微疾。书偈告终。俗寿七十三。腊五十二。塔于寺之西隅。后至仁宗履位。初赠号追封。命词臣撰文。表其塔。

　　燕京报恩林泉从伦禅师

　　参万松。于阿那律得天眼因缘。有省。悟向上眼。举似松。松问。如何是向上眼。师曰瞎松曰。真个瞎那。师曰瞎瞎。松颔之。后出世住万寿　上堂。禅禅非正非偏。无意路。有元渊。超今迈古。绝后光先。但能忘影迹。何必守蹄筌。直指人心见性。须凭祖意通元。九年面壁真消息。端的其中有别传　元世祖至元壬申。诏入内殿。与帝师论道。且命师发挥禅学大旨。师遂举圭峰禅源诠曰。梵语禅那。此云思惟修。亦名静虑。皆定慧之通称。为万德之源。故名法性。亦是众生迷悟之源。故名如来藏。亦是诸佛万德之源。故名佛性。然禅者。有浅有深。阶级殊等。谓带异计欣上厌下而修者。是外道禅。正信因果。亦以欣厌而修者。是凡夫禅。悟我空偏真之理而修者。是小乘禅。悟我法二空所显真理而修者。是大乘禅。若悟自心本来清净。元无烦恼。无偏智性本自具足。依此而修者。是最上乘禅。亦名如来清净禅。达磨以来。递代相传者。是如来清净禅也。帝曰。在先有问。皆言无说。汝今云何却有说耶。师曰。理本无说。今且约事而言。帝曰。何故理无言说。师曰。理与神会。如人食蜜。中边皆甜。若问蜜之色相。紫白可言。若论味之形容。实难诉说。帝谓帝师曰。此语是耶非耶。帝师曰。此与教中甚深般若。了无异也。帝复问祖师公案。师举六祖风幡因缘。非风幡动。仁者心动。帝师曰。实风幡动。何名心动。师曰。一切唯心。万法唯识。岂非心动耶。折辨抵暮而出　示众。北斗似杓。南斗似瓢。任伊斟酌。暖日凉飙。冬至寒食一百五。须知气节不相饶。到此莫有解吞吐者么。僧问。法眼道。我二十年只作境会。既不作境会。合作么生会。师曰。猿抱子归青嶂里。鸟啼花落碧岩前　示众。若论此事。如丹凤冲霄。不留朕迹。其由性空寥廓。慧日精明。照五蕴之皆空。使万缘之俱泯。直得星攒碧落。月浸丹墀。翡翠帘垂烛香人静。当此之际。那容喘息。宁许窥窬。密室不通风。元关难措足。虽然如是。一点灵明通宇宙。那拘西竺与曹溪　至元辛巳十月二十日。圣旨就大都悯忠寺。聚道藏伪经。除道德经外。尽行烧毁。命师举火。师承旨。以火炬打圆相曰。诸仁者。只如三洞灵文。还曾证此火光三昧也无。若也於斯证得。家有北斗经。枉教人口不安宁。其或未然。从此灰飞烟灭后。任伊到处觅天尊。急着眼看。遂掷火炬。伪经随而烬。

　　五舍从宽禅师

　　临终问其次兄曰。佛祖父母。我今一箭射杀。二哥以为何如。随整襟而脱。

　　上都华严寺全一至温禅师

　　邢州郝氏子。幼聪敏。异常儿。六岁见寂照。善应对。照曰。汝其为释乎。师心许之。会照避乱。远隐辽西。乃从照上首辨庵讷祝发。闻无还富开法万寿。莅众甚严。师偕十僧往佐之。再参万松秀。博记多闻。论辩无碍。秀命典侍司。凡秀所示。一闻輙了。秀尝令代应对。机锋不可犯。遂得记莂。太保刘文贞。以师有经世才。数荐于上。元世祖。召见与语大悦。留内庭者三载。于王化多有赞翊。理授以官。师辞曰。天下佛法流通。实僧至愿。他非所望也。世祖嘉之。尽礼送还。锡号佛国普安大禅师。至元丁卯五月示疾。右胁而逝。异香三日。茶毗心舌牙齿不坏。舍利无数。世寿五十一。腊四十。

　　河南少林法王圆照禅师

　　上党李氏子。幼颖悟。不茹荤腥。年十一。出家于紫团山慈云寺。十六登具。遂游学精教乘。后依万松有年。得悉禅旨。出世德州大宁。次迁齐河之普照。鹊里之崇孝。登封之法王。京师之万寿。后仍归宿普照。元至元癸未三月六日示寂。寿七十八。僧腊六十二。塔于本山。其临瘗时。有隺百数。盘旋其上。

　　丞相移剌真卿居士

