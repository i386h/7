<!-- { "loadSidebar": true } -->
　　舒城廖氏子。初于黄州集贤剃发。寻参弁山雪。看死了烧了话。因打七有省。雪问。死了烧了作么生。师抚香几曰。苍天苍天。便出。是夜雪落堂。举香严击竹话。乃拍案曰。者里会得。原不存知。用忘亦是多了。师闻如放下千斤担子相似。次春。参宝寿。偶闻梆声。脱然识得本来。信口曰。自今而后更不敲冰觅火也　住后上堂。持书不到家。即今家已到矣。到家不通信。信已通矣。祇如子转身而就父。为甚父全不顾。良久曰。老僧住持事繁　上堂。要津把断。圣凡不通。说甚上无攀仰。下绝己躬。到者里。死水不藏龙。若是一口吸尽西江汉。则不妨洪波浩浪白浪滔天。自有通霄一路。如或未然。寒山逢拾得。正好上天台　上堂。知见立知即无明本错。知见无见斯即涅盘错。老瞿昙直欲扫尽葛藤。殊不知葛藤徧地。今日被山僧扫除知见。铲尽葛藤。大众会么若会得者两错。便是引泉来月下。果熟自然香　上堂。蓦竖拂子曰。大众见么。万象之中独露身。分明觌面为相呈。山是山水是水。桃红柳绿。竹翠松青。若向者里会得。含元殿里休问长安。如或未然。也须行过竹口桥。宛转历山腰。到得庆元县。家乡路不遥(石雨方嗣)。

　　衢州南华山界滋净泽禅师

　　上堂。法无定相。道有多途。有依倚碧潭青霄。无依倚银山铁壁。恁么恁么总不恁么。且作么生是脱体无依向上一句。卓拄杖下座　端节上堂。今朝正值端午节。汨罗江上悲风烈。屈原今古壮忠魂。啸傲踏翻波底月。蒲剑轮空艾虎威。千妖百怪尽消灭。龙舟斗战楚歌声。须弥击碎虚空骨。喝一喝下座　问世尊未生时。还有大义否。师曰。临崖看浒眼。特地一场愁。曰达磨未来东土时。如何是祖师意。师曰。不闻瓦鼓响。那听凯歌声。曰达磨只履归西。还有大义也无。师曰。揭开九洲云。踏翻波底月。曰和尚今日升座。设有大义。分付阿谁。师曰。轮王不作梦。宝殿夜燃灯　问如何是云门饼。师曰。贫儿遇馊饭　问如何是当阳一句。师曰。毒蛇当大路。师逝于顺治戊戌九月初五。世寿六十三。僧腊五十七。塔于本山(石雨方嗣)。

　　剑州南峰无量寺来云净现禅师

　　越之萧山汪氏子。常梦入五百僧数。遂有出尘志。礼恒照得度。照以首楞严授师熟读。师信受无怠。照顺世。谒宝寿方。一日颂云门扇子曰。一二三四五六七八九。拟向东行却西走。李公吃酒醉张公。拈得鼻头却失口。方见唤入方丈。师才跨门。方遽问。如何是云门一曲。师曰。君尊臣卑。父慈子孝。若还不是。更请别道。方曰未在。师曰。怀州牛吃禾。益州马腹胀。未几方命住南峰　凤凌上堂。宝镜堂前千机顿起。凤凌深处坐断十方。不似鲁祖面壁。墙堑不牢。秘魔擎叉。戈铤自乱。岂同亮座主之抱拙。政黄牛之装憨。今山僧为众激扬。要使云门真风不堕。且应时及节一句。作么生道。共掬延津月。同撑石伞云　浴佛上堂。佛真法身。犹若虚空。昨夜猛虎吞大虫。应物现形。如水中月。水底乌龟头戴雪。毗蓝园里本不生。三脚驴子弄蹄行。双林树下何曾灭。大似蚊虫嚼生铁。一僧才出。师打曰。龙头蛇尾。便归方丈　上堂。徧界不曾藏。山河无影象。冉冉白云流。春鸟啼花上。分明目前机。龟毛长数丈　除夕上堂。道头知尾。不如苏州有。起死回生。须是补天手。古人道日日是好日。为甚么直逗到腊月二十九。喝一喝曰。若会得者一喝。那用梅花几点。复喝一喝曰。若会得者一喝。何烦爆竹声声。如或不知。正好揭开新岁历。莫教频剔旧时灯　上堂。蛙声叫落中天月。蚯语呼回陌柳风。识得个中无固必。谁云时节不相同　上堂。春风解冻。东君运无功之用。万象开颜。草缕结心印之文。古人道。深山中亦有佛法。你看飞底是云。流底是水。笑底是花。啼底是鸟。毕竟如何是佛法。聻。掷拂曰。开得乾坤眼。方知劫外春　问困鱼止泺。钝鸟栖芦。还是君边事。臣边事。师曰。三更月下梅无影。一径风来竹有声　师示寂。塔全身于寺右(石雨方嗣)。

　　五灯全书卷第一百九

　　五灯全书卷第一百九补遗
　　曹洞宗
　　青原下第三十七世随录

　　江宁济生雪樵证禅师

　　别号白云。僧问。世尊道。一切众生皆有如来智慧德相。是否师曰是。僧踢一犬曰。者众生因甚却入者皮袋。师曰。积代簪缨。暂时落薄　大水浮一龙神至。僧问。既是龙神。因甚被水推得七颠八倒。师曰。随流得妙。曰因何不作主。师曰。住岸即迷源。僧伫思。师直打出(明因怀嗣)。

　　饶州荐福石浪如禅师

　　晚参。举须菩提岩中晏坐因缘。乃曰。大小空生。不善晏坐。惹得一队汉。撒沙撒土。当面涂污一上。如来弟子。解空何在。当时但兀坐不采。梵天纵有恶水。管教无处浇泼　晚参。举元实上座参天衣因缘。乃曰。天衣为其向上关未透。大法未明。乃一时婆心。所至妙手巧心。有难於形容者。自非元实。未易神会。然祖师门下。果有如是事乎。果无如是事乎。元实云。一位才彰五位分。我要问他。五位且置。只者一位从甚处得来(石雨方嗣)。

　　天斗慵庵净伟禅师

　　未详姓氏。尝依宝寿方於长庆雪峰。一日寿上堂。师出问。七九六十三且置。父母未生前。还许学人会也无。寿曰。问即不得。师曰。恁么则不弄啼莺舌。解吟无字碑。寿曰。易拾炉中雪。难分海底灯。师曰。肯诺不全蒙师指。不犯师颜请借宝。寿曰。好炊无米饭。供养莫将来。师曰。祇如将来。又作么生。寿曰。恐丧我儿孙。师作女人拜。曰与么则借他香烛称他寿去也。寿曰。新荔枝新荔枝。未几。寿印以偈曰。读无字碑。不干舌界。肯诺不全。子能无碍。问主借宾。心行自在。解讨荔枝。作女人拜　住后。举永明寿因二僧参。乃问参头曾到此间否。曰曾到。又问第二位曾到此间否。曰不曾到。明曰一得一失。少选侍者问。适来二僧未审那个得那个失。明曰你曾识者二僧也无。曰不曾失。明曰同坑无异土。拈曰。黄河九曲。非无其源。梗楠千尺。非无其本。永明一期施设。自非本深源远。岂可得哉。然懵懂侍者。且置勿论。当时被二僧道个情知和尚曾见法眼。又作么生。举天童觉示众。吞尽三世佛底人。为甚开口不得云云。拈曰。大小天童。者两种人底病痛。不妨为伊拈却。若是十成通畼则未可。诸人要得十成通畼么。吃官酒。卧官街。毫无一物挂胸怀。狂歌明月清风里。天子征书召不来(石雨方嗣)。
　　五灯全书卷第一百十

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　曹洞宗
　　青原下三十七世随录

　　钱塘白岩位中净符禅师

　　佛涅盘上堂。释迦老子。于周穆王五十三年壬申二月十五。向拘尸那城娑罗双木间。入般涅盘。乃曰。我以甚深般若。徧观三界。根本性离。毕竟寂灭。同虚空相。一无所有。喝一喝曰。者瞿昙一时向无佛处称尊。白日里说梦。以为聋俗可以轻欺。稚小可以诳吓。谁知二千年后。有个铁面皮的。宝寿未肯放过。今日人天众前。要与伊据欵发落。乃高声叫曰。行者将笤帚柄。向山门前下马台。聊与三十。顾大众曰。还有不甘者么。出来与瞿昙雪屈。如无。莫怪山僧今日压良为贱　上堂。紫燕喃喃绕画梁。祖师心印日宣扬。独怜醉客犹酣卧。辜负渠侬舌广长。抚胸曰苍天。者里既不能得个入处。他若释迦掩室净名杜口。乃至鲁祖面壁一队汉壁立万仞。虽飞鸟不得而泊。你又如何构上。拍案曰。罢罢。山僧不惜眉毛。借木侍者。再与傍通一线。以拄杖掷下曰。荐　上堂。在闲林。未发足前。有一句子。罩天络地。越古超今。适才净椿子。为诸人彻底掀露了也。直得唐公岭云门亭。[跳-兆+孛]跳上十八梵天。虾蟇蚯蚓。抹过东洋大海。顾左右曰。大众便好从者里去。不妨纵横宇宙。眼盖十洲棱棱气宇。冲斗牛拳倒舟。枕山脚踢烟雨楼。风流队里逞风流。腰缠十万贯。跨鹤上扬州。虽然。也要者里与你个信票始得。拍案曰。隐几山堆千点翠。隔花莺啭一声幽　问无梦无想。主人公毕竟在甚么处。师曰。好春不在绿杨枝　问作么生是衲僧家事。师曰。暗里抽横骨。明中坐舌头。曰莫更有么。师便喝　问大颠摈首座。意旨如何。师曰。为打黄莺儿。不惜金弹子(石雨方嗣)。

　　杭州龙门樵风净妙禅师

　　萧山汪氏子。因随喜兰盆会。见众僧严肃。遂尔发心出家。后于宝寿。亲踵密践。继住龙门　上堂。拆东篱补西壁。龙门寺里何准的。昨夜三更失却牛。天明起来拾得马。要骑便骑。要下便下。惹得鹦鹉峰。忍俊不禁。差口道着个甚么。今朝腊月八　上堂。天地同根。鲸吞海水尽。万物一体。露出珊瑚枝。领悟无生旨。咸言上上机。如是三昧海。智慧神通力。蓦卓拄杖曰。天人群生类。皆承此恩力(石雨方嗣)。

　　绍兴光相至善净得禅师

　　武康郑氏子。上堂。昨夜西风陡然发。今朝满地尽铺金。迥然裸裸无遮障。露出文殊只眼睛直得辉天鉴地。耀古明今。祇是牛羊践蹋。牧唱樵歌。且道在眼内在眼外。良久曰。翳生也　上堂。耳处好消息。霜打树头赤。眼处好消息。钟鼓音交彻。大开圆通门。诸人不肯入。且道如何是圆通门。以拂子画○曰。祇从者里入　上堂。船来陆来。烟林水际。尽显真机。者边那边。云月溪山。全彰妙体。堪笑南询童子。徒夸五十三。莫谓德云比丘。祇在别峰相见。祇今山河大地上来来往往。且道法身在甚么处。若向者里见得。正好与三十棒。何故聻。赏罚分明　问如何是光相境。师曰。一带湖塘十里烟。曰如何是境中人。师曰。攒攒簇簇没疎亲。曰如何是人中意。师曰。爱吃白米饭。懒去做田庄。曰还有为人处也无。师曰。拂子离披不让人(石雨方嗣)。

　　越州保福九逵净达禅师

