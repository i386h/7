<!-- { "loadSidebar": true } -->
　　参福严容。问杲日当空树无影。是何人境界。容当头一蹋。师作大虫吼一声。容曰。老僧今日失利。再参双桂明。未礼拜。便与明胁下一拳曰。远远只带者个来。明曰。元是你本有的。师曰。供养和尚。明劈脊便棒。师拂袖便出　师主法日。天雨宝华。人咸裓袖。品行高卓。丛席共相尊礼。咸称蜀中一甘露门云(破山明嗣)。

　　果州大林九彦印历禅师

　　州之赵氏子。上堂。本体圆明耀大千。只须当下彻根源。寻常日用逢知己。拄杖挑来一串穿。众中有会得者么。众无语。师曰。相识满天下。知心能几人(破山明嗣)。

　　凤山兴隆深省寂纯禅师

　　渝州徐氏子。参双桂。职书状。明曰。汝任书状。不可错落。师曰。公案现成。有何错落。明曰。公案何在。师作写势。明曰。就错了。师拂袖而出　佛诞上堂。今日瞿昙降诞。指天指地。即是者个消息。诸人还会么。四十九年说不尽。儿孙打入葛藤窠(破山明嗣)。

　　阁部东川吕大器居士

　　究心宗乘。久不得入。闻万峰明。驻锡石柱司说法。欲往参谒。左右以督师兵柄。不可轻骑入山为阻。士亦念。山深道棘。恐滋地方之累。乃赍香往迎。师拽杖赴署。士出拟作礼。师曰。你是吕居士么。士曰不敢。师曰。父母未生前。还姓甚么。士拟开口。师便打。士色怒。师复打。士趋进。师呵呵大笑曰。将谓将谓。元来元来。遂占一偈。示曰。无端平地起孤堆。骇得虚空颠倒走。痛打金毛人不识。几乎翻作跳墙狗。士怒掩却门。大张威令相勘。师答以偈曰。父母未生前句子。等闲棒着发无明。猛然省得非他物。十八女儿不系裙。掷偈即行。后石柱司官马嵩山。以扭缭拘解辕门。师以偈投见曰。拄杖芒鞋荆棘路。沾沾滞滞无回互。通身泥水尚未乾。又穿一双铁脚裤。士降阶焚香。始拜为弟子。执礼甚恭。师曰。汝尚未知主人公落处在。士礼拜曰。谢师指示。师便打曰。如何是十八女儿不系裙。士于言下。豁然有省。遂呈二偈曰。天生体态自轻柔。红粉佳人日夜愁。逐色寻声年易迈。婆婆原是旧风流。粗言恶棒不容情。收放何须藉主人。恁般磕着吾怀里。一句承当觌面亲。师阅偈。点首颔之。遂授记莂。付法偈曰。黄檗室中三顿棒。大愚肋下便还拳。老僧撞着吕公缚。祖代源流如是传(破山明嗣)。

　　福清黄檗隐元琦禅师

　　福州东林林氏子。十岁仰观天星有触。遂决志出家。投南海潮音。领茶头执事。日供万众无难色。因省母归里。遂剃发黄檗。徧游讲肆。后参金粟容。遂有省入。因见诸禅人颂百丈再参马祖因缘。总未妥在。师呈颂曰。一声涂毒闻皆丧。徧界髑髅没处藏。三寸舌伸安国剑。千秋凛凛白如霜。容深然之。圈出拈示法堂。即为升座曰。吾有一枝拂子。是从上用不尽的。顾师曰。汝作么生奉持。师喝曰。放下着。容曰。再道看。师喝便出。容到方丈。师礼拜曰。适才触忤和尚。容举拂曰。汝且将去行持。师接着便打一拂。容曰。将谓报恩那。师又打一拂。便出。后继席黄檗。见岩下侧石如舟。行者艰于步履。师曰。时节若至。自然平矣。一夕。师向石持大悲咒三遍。默祝龙天。此去黄檗。吾道大行。为山增色。此石可平。次早黎明。大众报曰。石已自平。师曰。不可传说。吾祝已征。乃命名为自平石。附以铭曰。匪石不平。我心弗诚。心既诚矣。其石自平。既平且诚。吾道大行。以此灵验。刊石为铭　上堂。禾黍不阳艳。竞栽桃李春。返令力耕者。半作卖花人。黄檗冬行春令去也。还有移时换节者。与黄檗争辉。出来酬价看。众无对。良久曰。可怜不遇攀花手。狼籍枝头多少春　僧送布。师举布曰。这个那里得来。曰惠安。师曰。为甚么在我手里。僧罔措。师掷下曰。要这个作甚么　后应扶桑国之请。大行于彼国。至今儿孙蕃衍(费隐容嗣)。

　　福州雪峰亘信弥禅师

　　同安蔡氏子。年十七。礼梅山止安剃发。一日安举德山棒临济喝。是同是别。日夕思惟。不能一决。因负米登山。忽忘身世。遂成偈以自叹。发誓参方。首造鼓山。谒无异来。受戒具。复参天童悟于黄檗。又掩关于安南之圭峰。有僧传天童以熏风自南来话。勘验学人。师未明其旨。提撕三月。值扫地汗出。忽然清风袭体。通身庆快。乃拍掌笑曰。好个出身处。时人不自知。始信大慧曰。悟后不参古人言句。不肯见人。是为大病。适金粟容继席黄檗。遂启关直诣容。问如何是汝本分句。师曰。今日晴。容曰。我不问今日晴。如何是本分句。师曰。昨日雨。容曰。亲切道来。师便竖拳。容曰。离却拳头聻。师曰。鼻孔大头垂。容颔之。遂安西堂。一日侍立次。容问。德山托钵。低头归方丈。意旨如何。师曰。恁么去丧却儿孙。容曰。密启其意聻。师曰。恰似今日。容曰。末后句又作么生。师口占曰。末后句脚头。脚底复全备。幸自可怜生。春风落草里。记莂后。出住南安栖隐。南山报劬。福州兴国雪峰。漳浦岱山九云。惠安平山。泉州招庆等剎　上堂。玉树银花开。林峦成一色。碧桃三五点。又露春消息。徧界觅无踪。相逢不相识。灵云蹉过许多年。只为寻常不得力。若得力千圣莫能知。玄沙焉可测。且道。作么生是衲僧得力处。良久曰。等闲日午打三更。翻转乾坤如漆黑。喝一喝　上堂。风生大野。雾散晴空。山明水秀。竹翠花红。物物悉皆成现。头头终不覆藏。堪笑古今谭元说妙。举西话东。正眼看来。大似雪上加霜。还有不受瞒的么。驴腮马面虽相似。熨斗煎茶铫不同　解制上堂。九十日内。动静一致。有利无利。不离行市。突出眼睛。失却巴鼻。身里出门难。门里出身易。当下顿超难易。便能寸步千里。喝一喝曰。会么。下座　辞众上堂。进以时。退以时。见机行藏不思议。但能不作去来观。徧界浑成圆觉地。喝一喝　上堂。师举盘山道。向上一路。千圣不传。慈明道。向上一路。千圣不然。径山杲曰。向上一路。热碗鸣声。天童师翁曰。向上一路。踏破草鞋。师曰。四大老。虽是发明向上一路。未免令人望崖而退。黄檗则不然。向上一路看脚下　上堂。太虚未为大。蟭螟未为小。一句具三元。一元具三要。多少聪明人。迷却这一窍。不见道。毗婆尸佛早留心。直至如今不得妙　僧问。四方八面来时如何。师便打。曰意旨如何。师曰。一并收下。曰只如大悲院有斋。师曰。切莫向这里许躲根　问如何是佛。师曰。绳床椅子　师晚居榕城庆城仅四载。至顺治己亥初秋。示微疾。谢绝医药。中元日。次第遗嘱后事。一切弗循世谛。夜半命具汤澡浴。众皆环集。待十六日鸡鸣。易衣端坐。顾问首座照彻曰。芙蓉来作甚么。彻曰。造一座无缝塔。师曰。几工造就。彻曰。不费工夫。师曰。好生瞻仰。彻礼退。又唤明照曰。吾示汝。妙湛圆寂。不以世求。心性无染。本自圆成。但离妄缘。即如如佛。至卯刻。众请遗偈。师曰。往往说了死不得。要行便行。用偈作么。遂跏趺而逝。世寿五十七。僧腊四十。奉全身。塔于雪峰之麓宫。詹学士周廷鑨。撰塔志铭(费隐容嗣)。

　　云峰朗真玑禅师

　　小参。今日五月五。云峰无时度。不点菖蒲茶。不打鼉龙鼓。不用符使驱瘟疫。不拈百草尝甜苦。家常粥饭寂寥寥。终不倚傍人门户。狐妖鼠怪。一任鼓舌摇唇。跛鳖盲龟。从教头昂面露。赤口白舌自消除。不动纤毫超佛祖。且道。据个甚么。蓦竖拂子摇曰。瞒我不得。掷下拂子。复举龙牙和尚曰。学道先须有悟由。还如争斗快龙舟。虽然旧阁闲田地。一度赢来方始休。师曰。龙牙据款呈实即不无。争奈不堪举似。未免翻成钝置。何故。好女不着嫁时衣。将军不纳败兵骑。云峰也有一颂。不图应时应节。且要脱略悟迷。道妙由来不涉程。圣凡触事自圆成。端阳雨色无虚日。远近林峦翠欲倾　小参。六月初六。天色炎热。路上行人。汗出如浴。林下衲僧。冷似冰雪。虽然冷热不同。觌面全彰。要诀是非差别难该。动静闲忙俱灭。遂高声召众曰。还会么。若也会得。壁立千仞赤肉团。无位真人乾屎橛。若也不会。茫茫宇宙是丈夫。瓮里何曾失却鳖。喝一喝　小参。神头鬼面。驴腮马脸。灭汉吞吴。驱雷掣电。不可以知知。不可以眼见。转身移步丧全躯。临济德山失方便。且道。是何意旨。拈拄杖。作射势曰。透过万重关。放出这个箭。放下拄杖曰。险。复喝一喝(费隐容嗣)。

　　盐官金粟百痴元禅师

