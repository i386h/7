<!-- { "loadSidebar": true } -->
　　随州普照祝峰善禅师

　　晚参。结制到今整八日。未有一人通消息。只见露柱与灯笼。纷纷商量堂中事。山僧要问诸人。作么生堂中事。良久。以香板击禅床曰。各请经行　除夕小参。今朝佛法不相同。年月岁迁物物穷。惟有衲僧分上事。明晨依旧祝尧风。大尽三十日。小尽二十九。且问诸人。此夕作么生。喝一喝曰。临崖看浒眼。特地一场愁(道昌桂嗣)。

　　云居象岩峻禅师

　　示众。举世拈华饮光微笑话毕。师曰世尊弄巧成拙。迦叶至鉴难逃。致令百万人天。遮掩不及。如今莫有遮得底么。万年滞货脱不得　颂女子出定曰。日暖风和鸟道平。从他出入枉劳神。路远夜长休把火。大家吹灭暗中行　颂南泉斩猫曰。提起干将断不平。死猫无血枉劳神。出群莫若惊群手。捉贼还他做贼人　颂百丈野狐曰。因果不昧。百万人天都不会。因果不落。千手大悲摩不着。野狐成队数如麻。祥麟现瑞贵一角　问。如何是我手何似佛手。师曰。一拳拳倒黄鹤楼。曰如何是我脚何似驴脚。师曰。一踢踢翻鹦鹉洲。曰人人有个生缘。未审生缘在甚么处。师曰。有意气时添意气。不风流处也风流(尔瞻尊嗣)。

　　涌翠月江印禅师

　　颂世尊初生曰。末上重重泄此机。肯将知见诳愚痴。而今欲得空三际。识取瞿昙未降时　颂黄龙三关曰。我手何似佛手。觌露当阳本有。分明十个五双。是处扬尘簸土。我脚何似驴脚。踏到三山五岳。历徧东土西天。浑然不曾动着。人人有个生缘。饥餐渴饮倦眠出无神通妙用。问我劈脊便拳(尔瞻尊嗣)。

　　东安东山鲁庵性禅师

　　卧佛圣诞小参。春风十万放梅腮。灯火千门次第开。此日三城民涌沸。咸言卧佛降生来。盖此道者。生於大宋。去大清几七百年。今逢岳降之辰。恰值泥牛踏故乡田地。木宿挥格外春风。银花火树。铁锁星桥。连宵欢娱。此时此景。若领略得。不妨锦上添花。其或未契。更听一偈。龟毛索缚虚空碎。兔角杖敲娑竭灰。若会个中亲的旨。头头显现卧如来。卓拄杖。下座　颂殃崛产难曰。一双俊鹘穿云去。鞭影何堪更着骀。昨夜寒梅深雪里。春风不到已花开　颂德山托钵曰。捉虎无端已受殃。更加一箭暗中伤。虽然击节成双美。未免和身入镬汤(云父徧嗣)。

　　宣州奉圣智观慧禅师

　　佛涅盘示众。四月初八。周行七步。狼藉不少。二月十五。椁示双趺。丑态更多。蓦拈拄杖。画一画曰。蝶穿芳径双眉湿。峰掠残花两股肥　示众。世尊掩室。维摩杜口。临济下喝。德山便棒。且道。山僧意作么生。遂展两手曰。那　示众。拈拄杖曰。遮道神符驱祸崇。不须更要贴锺馗。卓一卓曰。看看掣电轰雷后。烂额焦头是阿谁　问。如何是正法眼。师曰。溪花红似锦。岸柳绿如蓝　问。如何是奇特事。师曰。斗米七文钱　问。多子塔肯共该何事。师摇手曰。低声低声　颂牛过窗棂曰。牛过窗棂。尾巴不过。认定盘星。错错错错　颂德山托钵曰。钟鼓未响。托钵上堂。识法者惧。欺敌者亡(梅谷悦嗣)。

　　顺天福德等慈悲禅师

　　示众。举经癶题曰。蝌蚪赤文。唐言梵语。万有包罗。总在里计。蓦竖拂子。召众曰。还会么。良久。掷下拂子曰。达磨不会禅。夫子不识字。便起身　小参。举灵云见桃花。颂曰。十分浓艳江菲日。触着娘生正眼开。钓罢忘筌归去后。螺江春色满南台(白眉贞嗣)。

　　抚州云门仁中誾禅师

　　中秋示众。此夜一轮满。清光何处无。直饶亲见得。不免自涂糊。大众。既是亲见得。因甚却成自涂糊。不见道。二十年前恁么来。如今去尽光彩　上堂。惟一坚密身。一切尘中现。山是山水是水。僧是僧俗是俗。乃至森罗万象。明暗色空。无边香水海浮幢王剎。且道。还有空缺处也无。忽若拟议。山僧在汝脚底(美发淳嗣)。

　　济宁放生汾雪禅师

　　上堂。大隐朝市。小节山溪。放仆量汉。无东无西。今日新放生。虽非其人。且乘碧云天黄花地。竭力孤撑。纵不能大厦广堂。向后自有杨岐到底。遂仰视曰。东鲁人性暴。西竺法难医　二居士谒。茶次。师问。二居士春秋多少。曰皆七十有余。师曰。有一物不属阴阳迁变。不受尘劳关锁。且道。春秋多少。曰专来求教。师曰。各奉茶三盏(祖山地嗣)。

　　济宁地藏庚水西禅师

　　本州杨氏子。上堂。道是桃花不是。道是李花不是。白白与红红。别是一番风味。汝等诸人是个汉。始见清明是寒食　示众。一气潜回昼始长。园林化日际群芳。山前一片闲田地。自古无分阴与阳　示众。昨夜电掣雷崩。梦觉击碎虚空。拄杖无端呈[跳-兆+孛]跳。天明依旧日头红。大众且道。是何意旨。众伫立。师以拄杖。旋风打散　颂女子出定曰。深山古寺白云中。莫道归来无路通。钟扣阶前清梦觉。日移塔影上梧桐　颂本来面目曰。描不成兮画不就。丹青恨杀毛延寿。何须千里忆招君。霜月秋清眉目秀(彻也融嗣)。

　　法华博庵仁禅师

　　雪夜小参。庭前柏树子。不会西来大意。带累青山。愁得头白。十字街前石敢当。缩项嗟吁。惟有滕六神。忍俊不禁。平空起舞。将园林树木。变作玉蕊琼枝。韩昌黎策马不前。孟浩然寻梅无路。慧可因之坚立。元亮因之高卧。山僧今夜不可无半点热肠。也要向诸人冷灶里着火。连卓拄杖曰。照顾须眉　颂德山托钵曰。冲寒策杖破烟霞。为访梅花过岭斜。幸有东君能解意。暗传春信到山家　颂鲁祖面壁曰。斯门未入已先知。疑欲相逢隔水泥。莫谓春归无觅处。杜鹃啼在落花枝(用中睿嗣)。

　　无锡惠泉三塔圣心达禅师

　　小参。今之知识。慈悲太煞。今之学者。履践难明。亲师之念不真。学道之心不切。以致丛社凋零。法苑荒芜。所以山僧入院之初。向九龙峰顶。觅个不自欺的汉。遂召众曰。有么有么。良久。卓拄杖曰。放待冷来看　江南抚院慕鹤鸣。请上堂。家珍运出毗耶城。供具云兴觌面呈。三万二千狮子座。盛来香饭满盂擎。不二法门无内外。姑苏月映惠泉明。松青鹤望千年翠。花放鸟鸣万壑清。蒲团坐镇青山下。每日焚香贺太平。丈室端居无一事。元机密契乐无生。虎丘名胜梁溪接。总赖维摩作翰屏。然虽如是。且道。山僧恁么举扬。还当得宗乘中事也无。良久曰。堂堂一默谁能委。只许曼殊作者听　上堂。梁溪古名蓝。山水最幽深。野色千家翠。花香万壑阴。鸟啼晴日涌。渔唱夕阳沉。锦帆飞瑞霭。玉笛弄清音。茶社接歌管。烟岛绕云林。沙汀近月渚。柳岸锁梅亭。头头诸佛国。处处祖师心。举扬第一义。总入不二门。打开大宝藏。受用尽黄金。大众还见大宝藏么。九点高峰悬舜日。二泉喷玉沐尧天　颂沩仰摘茶因缘曰。阳春白雪韵偏佳。琴遇知音两作家。弹罢玉弦归去后。清风明月徧天涯(美发淳嗣)。

　　昌化不器珏禅师

　　韦天开光上堂。前是三门佛殿。后是方丈僧堂。左厨案右库房。一一咸承护法力。识得自心心即佛。护持常住佛即心。喝一喝　僧问。祖孙异世。一一亲承。未审。承绍个什么。师曰。鼻孔向下垂。曰。恁么则不须重注脚。师曰。眉毛眼上横　问。师子林中师子吼。临济宗旨请师宣。如何是第一元。师曰。如意两个角。曰如何是第二元。师曰。拄杖八只眼。曰如何是三元。师曰。香案[跳-兆+孛]跳。上三十三天　师将示寂。沐浴更衣。焚香礼佛毕。众请留个末后句。师曰。使符多谢远相临。撩起袈裟请共行。一曲浩歌归去乐。从来老将不谈兵。言毕坐脱(祖山地嗣)。

　　阳山梵音匡裔来禅师

　　上堂。有时在千山顶上。向十字街头。合水和坭。有时在十字街头。向千山顶上。壁立万仞。拄杖子。穿却凡圣眼睛。钵盂子。覆却河沙世界。宾中有主。主中有宾。全主成宾。全宾成主。到得这个田地。与么也是佛。不与么也是佛。与么不与么。悉皆是佛。既能头头是佛。新阳山。未免向有佛处称尊。无法处演法。乃拈起拂子曰。大众看看。先开山。於拂子头上。放大光明。坐法空座。解颐而说偈曰。古柏蘩梅拥梵音。头头物物现全真。盘陀箕踞闲驯虎。石上何须唤惺惺。先开山。既与么证明。某上座。未免乘虚接响。昔日赵州有僧问。如何是佛。州曰。殿里底。曰殿里底。岂不是坭龛塑像。州曰是。曰如何是佛。州曰。殿里底。大众会么。赵州古佛。顶上有光。争柰这僧脚下似漆。如今或问新阳山如何是佛。但向道。少间奠扫先塔。各须至诚瞻礼　小参。春日和春风腻。鹧鸪啼在深苑里。年年光景暗相催。谁能於此趣真旨。趣真旨。戴角泥牛入海底　颂僧问云门。诸佛出身处。答东山水上行曰。花飞蕠舞出溪湾。送尽东风过远山。金谷园中春色晓。杜鹃枝上月珊珊(骨岩峰嗣)。

　　黄梅北山宝相瞎庵见禅师

　　师诞日上堂。一为无量。无量为一。指北作南。言端语的。昨夜云生八极。今朝雨涨前溪。父母未生以前。看来何似今日。时倚松根闲极目。数声莺啭画楼西　进新方丈小参。夺食驱耕。诋尧誉桀。总是抑而为之。仰面看梁。闭门打睡。亦非提持本色。北山今者。门户洞开。据令条直。得寸还寸。得尺还尺。使泊海有志之士。一个个向者里。激昂青云。扬眉吐气。横按拄杖曰。谁敢道。山僧两眼黑似漆　晚参。举兴化云居何必不必因缘毕。师曰。云居何必。沙场饮尽刀头血。兴化不必。老将论兵只弹碁。廿年有屈无叫处。秤锤捏出黄金汁。放下手。元是一丸铁。具眼者辩取　示众。古者道。者一片地。分付来多时。也立地待你构去。者一片地。分付来多时。也坐地待你构去。恁么说话。一往看去。甚觉省力。若约北山。检点将来。不唯违时失候。亦乃平白欺人。还信得及么。以手拍禅床曰。若是陶渊明。攒眉便归去(天章玉嗣)。

　　东禅梦庵格禅师

　　芜湖丁氏子。示众。二七圆三冬过。两片皮终日播末后句。休说破分明听。连卓竹篦曰。错错错　立春小参。旧年尾新年头。额点黄金。五彩画春牛。勾芒得令东风暖。春雨下绸缪。报道。明年麦穗两岐。田禾大有秋。山僧闻之。不觉手舞足蹈。喜得众兄弟。依旧饱齁齁乐悠悠。佛法两字。总向周公桥下荡里一丢。掷拂子　示众。举亮座主参马祖公案毕。乃曰。亮公未出蜀时。幸自可怜生。及到泐潭。被马祖唤。回头来。担条断贯索子。向西山埋没一生　颂世尊初生曰。西施才出苎萝村。搅乱吴王宫里人。抛落五湖踪迹泯。欢声鼎沸徧苏门　颂高峰枕子落地曰。季伦何事爱风流。散宅亡家恨未休。直到绿珠楼下死。那知玉碎粉枯髅(天笠珍嗣)。

