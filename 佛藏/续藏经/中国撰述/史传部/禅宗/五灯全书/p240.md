<!-- { "loadSidebar": true } -->
　　南康周氏子。年十三。依郡之嘉瑞僧偃。剃发受具。一日阅华严。至惟一坚密身一切尘中现。忽有省。往见别山智於蒋山。问近离何处。师曰江西。智曰。马大师安乐否。师叉手进前曰。起动和尚。未几。参断桥伦於净慈。问临济三遭黄檗痛棒。是否。师曰是。伦曰。因甚大愚胁下筑三拳。师曰。得人一牛。还人一马。伦颔之。暨伦逝世。介石朋补其处。一日室中。举柏树子话。师拟议。朋杭声曰。何不道黄鹤楼前鹦鹉洲。师於言下大悟。即命侍香。久之。归庐山。东岩日住圆通。延师分座。九江守聘师。出世西林。元世祖至元甲午。迁开先。又迁东林。元贞初。奉诏入对称旨。赐玺书通慧禅师号。并金襕法衣。大德乙巳。迁住灵隐　尝勘一僧曰。微尘诸佛。在你舌上。三藏圣教。在你脚底。何不瞥地。僧罔措。师便喝　又勘一僧曰。释迦弥勒是他奴。他是阿谁。僧拟对。师便打　武宗至大己酉。一日集众诀别。说偈曰。缘会而来。缘散而去。撞倒须弥。虚空独露。乃泊然而逝。世寿七十六。僧腊五十三。

　　灵隐济禅师法嗣
　　明州天童石门来禅师

　　尝作剪刀颂曰。浑钢打就冷光浮。两刃交锋未肯休。直截当机为人处。何曾动着一丝头。

　　明州雪窦野翁炳同禅师

　　新昌张氏子。参大川济。一日入室次。济举腊月火烧山话。师拟开口。济遽拈竹篦拄之。师豁然悟旨。后缚茅仗锡峰。日扃户书法华。有老来非厌客。静里欲书经之句。晚应雪窦　送僧之华顶见溪西偈曰。高高峰顶屹云中。八十溪翁也眼空。相见莫言行脚事。累他双耳又添聋　元成宗大德壬寅中秋日。升座辞众而逝。

　　荐福灿禅师法嗣
　　福宁州支提山愚叟澄鉴禅师

　　宁德张氏子。初住白云。元至元辛卯世祖敕赐住持支提。号通悟明印大师。后示寂日。沐浴更衣。书偈曰。八十二年。落赚世缘。跃翻筋斗。应迹西乾。掷笔危坐而逝。

　　雪峰信禅师法嗣
　　绍兴大庆尼了庵智悟禅师

　　福州王氏女。幼孤。年十一。白母愿出家。因诵维摩经。至诸佛国土亦复皆空。豁然顿悟。往参云峰信。信问曰。上座什么处住。师曰。不住南台江边。信曰。毕竟住在什么处。师不审便行。信叱曰。走作什么。合吃山僧手中棒。师面热汗下。次日复往请益曰。某甲昨日祗对和尚。有什么过。信厉声曰。更来者里觅过往。师释然曰。月明照见夜行人。信顾旁僧曰。看渠根器不凡。遂印以偈。有相逢若问其中事。风搅螺江浪拍天之句　上堂。拈拄杖曰。天乘十二阑干角。风满三千世界中。热恼变成清净境。禅心顿觉悟真空。靠拄杖曰。有甚共语处　上堂。大阳门下。日日三秋。明月堂前。时时九夏。古人甚么道。未免坐在者里。大庆即不然。山转疑无路。溪回别有村　上堂。柳絮飘风。杏花沐雨。好个生机。快须荐取。以拂子击禅床曰。咄。三十年后。不得错举。

　　华藏净禅师法嗣
　　庆元府天童西江谋禅师

　　被敕住天童。历四十年。貌枯色瘁。莅众孤峻。机语峭拔。音如洪钟。宋理宗朝。三被宠锡。其示众曰。春日晴。黄鹂鸣。最亲切。谁解听。痴绝主玉几。尝寄偈曰。千丈飞流气象新。岩前一吼净无尘。将入灭。顾侍僧曰。一笑翻身。日面月面。阁笔而逝。

　　福州雪峰石翁玉禅师

　　礼雪峰塔偈曰。入闽早是四旬余。象骨崖前缚屋居。谁道开平年代后。春畴烟雨几锄犂。

　　径山珏禅师法嗣
　　杭州中天竺空岩有禅师

　　室中垂语曰。黄金铸就铁。真人东海涌。颂曰。锦衣公子醉田家。熟睡柴床日未斜。热客呼浆无所得。便将玉带换瓯茶。

　　杭州净慈千濑善庆禅师

　　严陵彭氏子。丱岁而孤。萍踪无寄。就舅氏业儒。往见怀楚。楚知为法器。问能出家否。师曰。固本愿耳。楚遂度之。爰具戒品。律身甚严。徧历诸方。咸无所证。后闻荆叟珏主净慈。遂往亲依。一日闻举洞山麻三斤话。悟旨。出世宜兴之保安。次迁嘉禾之天宁。后升净慈。尝着扶宗显正论。进览。上嘉之。赐金襕袈裟。徽号慧光普照文明通辩。及谢事。筑室曰归休。宴息其间。泊如也。元世祖至元戊寅八月三日化去。寿七十九。

　　黄龙开禅师法嗣
　　杭州护国臭庵宗禅师

　　上堂。举岳林振示众。布袋口开。还有买得底么。僧曰有。林曰。不作贵不作贱。作么生买。僧无语。林曰。老僧失利。师曰。岳林说个问端。也甚奇特。及至被人道个有字。直得东遮西掩。囊藏不迭。护国今日布袋口开。还有买得底么。良久曰。阑干虽共倚。山色不同观　上堂。举丰干谓寒山拾得曰。你与我去游五台。便是我同流。寒山曰。你去游五台作么。干曰。礼拜文殊。山曰。你不是我同流。师曰。丰干开口。不在舌头上。寒山同坑无异土。检点将来。两个驼子厮撞着。世上由来无直人。

　　温州华藏瞎驴无见禅师

　　颂兴化打克宾曰。兴化打克宾。言亲语不亲。棒头如雨点。敲出玉麒麟。

　　杭州慧云无传祖禅师

　　上堂。佛佛广说。大智莫能知。祖祖相传。凡情讵能测。先天后地。成坏长存。入死出生。去来不变。於斯荐得。已涉支离。其或未然。山僧更为下个注脚。以拂子击禅床曰。啼得血流无用处。不如缄口过残春。

　　放牛余居士

　　古杭人。参无门。凡有所问。被门劈面截住。曰不是不是。及见臭庵曰。吾师甚么见解。敢对人天。颠倒是非耶。庵曰。我在无门座下。无法可得。无道可传。只得两个字。士曰。是甚两字。庵曰。不是不是。士于言下。始知无门为人处　尝设是非关。其言曰。直指人心。见性成佛回光返照。迥绝遮拦。才拟思量。白云万里。逢人品藻遇物雌黄。重古轻今。贵耳贱目。任伊卜度沉吟。未梦见是非关在。作么生透。且看如何是第一义。对答不得打折齿。却逞神通。暗渡江有分。奔波不近。贵将心来与汝安。大痛无声彻骨寒。摘叶寻枝非好手。西天依旧黑漫漫。有佛处不得住。燕子衔将春色去。杜宇鸣时雪满天。落红万点相思雨。无佛处急走过。觉王宝殿不肯坐。修行六载出山来。方知斧头是铁做　安吉州沈道婆问。是非关有几句。士曰。有四句。婆曰。四句作么生举。士曰。第一句。有是有非则不可。第二句。无是无非又不可。第三句。是是非非也不可。第四句。非是是非亦不可。若离得此四句。始见本地风光。婆曰。我离得否。士曰。汝离不得。婆曰。人人有分。我为何离不得。士曰。嫁鸡逐鸡飞。嫁狗逐狗走。婆曰。如何是本地风光。士曰。月子弯弯照几洲。几人欢乐几人愁。婆曰。不问者个风光。士曰。问那个本地风光。婆曰。无男女相底。士曰。既无男女相。问甚是非关。婆曰。别有向上事也无。士曰有。婆曰。如何是向上事。士曰。马蝗丁住鹭鸶脚。你上天时我上天。

　　孤峰秀禅师法嗣
　　福州鼓山皖山正凝禅师

　　舒州大湖李氏子。年十七。二亲俱丧。投黄州双泉道瑛。剃落鄂渚。受具于开元。首参三祖环庵琏。次参锺山痴绝冲。长芦南山哲。皆不契。后参双塔无明性。明问。达磨九年面壁时如何。师曰。有理难伸。明劈胸一拳。师忽然有省。叹曰。我生平用的。遭者老汉一拳。瓦解冰消了也。复入闽。礼孤峰秀。峰举狗子无佛性话。师不能答。踰半载。得臻阃奥。乃颂曰。赵州道无。箭不虚发。筑着磕着。全活全杀。峰曰。你也得。只是未在。一日峰举德山见龙潭话。问那里是德山亲到处。师以手掩峰口。即说颂曰。潭不见龙不现。全身已在空王殿。梦回忽听晓莺啼。春风落尽桃花片。峰曰。汝今日方知泗洲大圣不在扬州出现。善自护持。遂俾侍香。洎峰迁西禅囊山。师皆随侍。峰归寂。往依雪峰霜林果。请居板首。宋理宗宝佑丁巳。出世福州钓台。迁万岁。久之。大傅贾平章。请住鼓山。槌拂之下。众盈四千指。士大夫。抠衣问道。恨识师之晚　上堂。入院方三日。追陪人事忙。灯笼与露柱。密密细商量。且道。商量个什么拍禅床曰。昨夜碧天风浪静。一轮明月映螺江　上堂。六月旦。夏巳中。荷花开水面。荔子映山红。无位真人。处处相逢。拟议云山千万重　鼓山入院上堂。拈拄杖曰。扬下住山鈯斧。拈起国师圣箭。卓拄杖曰。一镞破三关。机锋如掣电。左右逢源。全机杀活。直得大顶峰小顶峰。望空斫额。白云亭涌泉亭。笑里点头。正与么时。且道。功归何所。靠拄杖曰。雕弓已挂狼烟息。万国来朝贺太平　示众。万机不到。千圣攒眉。正令当行。阿谁敢拟。便恁么会。已落第二义谛。大似望梅林止渴。有甚快活处。衲僧家。将黑豆子。换人眼睛。把断贯索。穿人鼻孔。未为分外。且道。衲僧见个甚么道理。卓拄杖一下曰。选佛若无如是眼。宗风那得到于今　举雪峰示众曰。此事不从唇吻得。不从黄卷上得。不从诸方老宿得。合从什么处得。也须仔细。颂曰。一滴真珠红泼醅。殷勤相劝两三回。到头欲尽东君意。吞却临行马上杯　将终。集两序示遗诚。索笔书偈曰。八十四年。一梦相似。梦破还空。也无些事。端坐而逝。

　　婺州双林一衲介禅师

　　颂傅大士披衲道冠儒履因缘曰。非儒非道亦非禅。杜撰修行忒可怜。担阁一身三不了。至今八百有余年。

　　容庵海禅师法嗣
　　燕京庆寿中和璋禅师

　　师室中示徒。或握木剑。或执锦蛇。一夕梦异僧。策杖趋方丈。踞师子座。天明谓知客曰。今日但有僧过。当令来见。及晚。海云至。师笑曰。此乃夜来所梦者。云曰。某不来而来。作么生相见。师曰。参须实参。悟须实悟。莫打野榸。云曰。某甲因击火迸散。乃知眉横鼻直。师曰。吾此处别。云曰。如何表信。师曰。牙是一具骨。耳是两片皮。云曰。将谓别有。师曰错。云喝曰。草贼大败。师休去。次日。师举临济两堂首座齐下喝。僧问。还有宾主也无。济曰宾主历然。汝作么生会。云曰。打破秦时镜。磨尖上古锥。龙飞霄汉外。何劳更下椎。师曰。你只得其机。不得其用。云便掀倒禅床。师曰。路途之乐。终未到家。云与一掌曰。精灵千载野狐魅。看破如今不值钱。师打一拂子曰。汝只得其用。不得其体。云进前曰。青山耸寒色。月照一溪云。师曰。汝只得其体。不得其智。云曰。流水自西东。落花无向背。师曰。汝虽善语言三昧。要且没交涉。云竖起拳。复拍一拍。当时丈室。为之振动。师曰。如是如是。云拂袖便出。一日授以偈曰。天地同根无异殊。家山何处不逢渠。吾今付你空王印。万法光辉总一如。

　　葛庐覃禅师

