<!-- { "loadSidebar": true } -->
　　潭州醴陵龙氏子。母王产师。多异征。七岁违怙恃。稍长梦游南岳。廿一投毗卢洞落发。因读高峰录至狗舐油铛语有省。乃事参方。往谒博山誾。征其本参。复示偈。深为感发。师泣下。后至瀛山。危坐不起者五昼夜。因止静闻鱼声。打失布袋。大笑曰。从前谬矣。和尚真我导师也。崇祯丁丑。誾示寂。师建塔毕。辛巳扣天界盛。盛问。汝当时见雪关。得个甚么。师方对。盛以手掩其口。师曰。何得干戈相待。盛曰。错过了也。是冬师领众。自此师资日契。盛印之以偈。命主圆通。次主寿昌景云栖霞诸剎　上堂。一条楖栗辞南岳。祇为先师后事来。今日无端居此寺。醉扶公子上高台。诸仁者。莫是法随法行。法幢随处建立么。且喜没交涉。莫是若不传法救迷情。毕竟无有报恩者么。且喜没交涉。既不如此。今日拖泥带水。来此住持。所为何事。不见昔日法灯道。山僧本志栖息岩谷。奈先师有个未了公案。出来为伊了却。虽然。此事如天普盖。似地普擎。只贵一回彻悟。大用现前。还会么。村歌社舞偶成曲。莫向宫商韵里寻　元旦上堂。新年头佛法。有无俱戏论。抛出铁昆仑。十方同听命。风从虎云从龙。以拂子打○相曰。无尽生涯在此中。等闲拨动毛头许。大地乾坤用不穷。江南三尺雪。人道十年丰。击拂子　上堂。雪未销。风不歇。虎空冻得筋齐折。泥牛海底嚼冰花。木马崖前奔玉屑。此事明明绝覆藏。因甚诸人打不彻。打得彻。眉间迸出一轮红。万里山河光皎洁。到者里。始知山僧平日无故。向诸人说黄道白。虽然。汝也须是个人始得。喝一喝　上堂。踏破铁鞋无觅处。得来全不费工夫。直下欲知端的意。赵州东壁挂葫芦　问牛头未见四祖时如何。师曰。岩头落叶堆樵径。曰见后如何。师曰。那畔无人说向谁。曰见与未见时如何。师曰。山花冷落千峰色　师再住寿昌时。入闽武夷报亲。鼓山扫诸祖塔。来福之长庆示疾。手书嘱寿昌楼霞两住持事。并自书封龛起龛举火三偈曰。楼阁门开。开已复闭。我住其中。法当如是。曰老大年来。行必动众。今日依然。伏惟珍重。曰烈焰光中三十年。拿云获浪奋空拳。于今撒手还乡去。分付红炉彻底煎。虽然如是。且道如何是老僧末后句。白云笼岳顶。终不露崔嵬。怡然委顺。当康熙丙午十一月十九日也。师寿五十有七。腊三十六。门人归骨南岳毗卢洞(觉浪盛嗣)。

　　建昌覆船福山石潮大宁禅师

　　进贤傅氏子。上堂。连日半晴半雨。风渐急天渐寒。空中霜气满。河畔水声乾。落木岩前文殊缩项。腊梅枝上普贤破颜。是甚么不合无端饶舌　元旦上堂。挥拂曰。新民新令。还他旧日之风。愈出愈奇。卓尔今时之用。花开莺啭。春令不遥。鼓击锣鸣。欢声相续。直得山河大地草木丛林一齐起舞。蓦竖拂子曰。天上人间斯为元首。击拂子下座　上堂。一声寒雁。带来塞外。秋光几处黄花。别露人间风骨。祇如钟楼上唱赞。床脚下种菜。明甚么边事。击拂子曰。太岁头上动土　上堂。春日晴。春鸟鸣。江村柳枝绿。郊外草痕青。毕竟承谁恩力。挥拂曰。溪深杓柄长　上堂。庭外花枝。红红绿绿。因甚都在眼里。岭上松声。澎澎湃湃。因甚都在耳里。良久竖如意曰。风流不是夸王谢。祇为渠侬得自由　元旦上堂。初一是今朝。乾坤怪未了。春光动十洲。吹回旧花鸟。大地尽飞香。五岳姿容好。伟哉无边身。随处恣探讨。正当恁么时。击拂子曰。后园驴吃草　问万法归一。一归何处。师曰。大洋海底点金灯　问青州布衫是何意旨。师曰。一秤称不起　问如何是日用施为底事。师曰。火杈头上雪花飞　问如何是据欵结案句。师曰。鄱阳湖口石钟山　问如何是向上一句。师曰。两岸红尘飞不到　问如何是入廛垂手句。师曰。番人不系腰(觉浪盛嗣)。

　　杭州虎跑大慈石公大璸禅师

　　钱塘顾氏子。幼从母谒云栖宏。宏一见喜甚。摩其顶曰。吾家真种子。异日当继予席。遂命名大璸。过目成诵。世间书史三藏元诠。无不熟记。宏与剃落受具。弘经吴越间。闻天界盛住西湖凤林。师往叩法要。盘桓数日。叹曰。云栖古佛有此儿耶。明年盛迁径山。师再见。盛曰。入门须有语。师曰。和尚年尊犹未闻。盛大笑。命师典书状。一日登藏天楼。将欲致问。盛扭师鼻。负痛作声。豁然契悟。盛曰。见甚么道理。师点首曰。元来即便如此。顺治壬辰。出住大慈　上堂。冻合玉楼寒起粟。相携行听无生曲。石人拍板木人歌。响遏行云听不足。听不足。珊瑚影映澄江绿　上堂。椎钟挝鼓。早是恶水浇人。礼拜烧香。转见互相钝置。岂不知从上诸圣。向剑刃上横身。火焰里垂手。也都是劳而无功。那更到者里。如何若何。才涉语言。堪作甚么。汝诸人见山僧上来。便掀倒禅床。喝散大众。略较些子。今既不能。总成世谛流布。重加一杓恶水去也。卓拄杖下座　上堂。乱铁丛中热焰花。不禁东掀西撒。灯笼昨夜笑咍咍。却与露柱恶发。惊起大慈山上白鹤峰。从南阎浮提。直走向北郁单越。报道。山僧连日口唠忉。将释迦老子七宝八珍。太煞狼藉。良久曰。是甚么乾矢橛　上堂。喃喃幽鸟出云岑。槛外长江空古今。荒草深村岂无意他年莫负老婆心。诸人还有共出只手者么。他牵犂你拽耙。不为分外　问如何是正中偏。师曰。沉沉禁殿月当轩。曰如何是偏中正。师曰。波涛万丈寒潭净。曰如何是正中来。师曰。百卉承春徧地香。曰如何是兼中至。师曰。狂风暴雨争回避。曰如何是兼中到。师曰。向上一路千圣不传　师示寂。葬于皋亭山歇祖塔左(觉浪盛嗣)。

　　吉州龙华梅逢大忍禅师

　　九江刘氏子。出家庐山回峰。年十六扣圆通盛。即徧参。寻谒语风信于云门。复结茅庐山。历数稔。再省盛于崇先。才见便问。何处来。师曰庐山。盛曰。在彼何为。师曰。若有所为。辜负和尚。盛曰。脱空谩语作么。师一喝。盛便掌。师曰。老和尚探头大过。盛呵呵大笑。师出世住扬州石塔。次迁芜湖兴国。复继席寿昌。后兴龙华　上堂。南天狮子闲弄影。通身文彩。西舍玉人暗抛梭。锦绣昭然。蹋步向前。天然凑巧。顾伫停思。白云万里。一口吸尽西江。且道。鱼龙虾蟹甚么处安立。卓拄杖曰。此时决定无香饵。新月何烦作钓钩　上堂。从上祖师。信脚行。随口道。后代儿孙。巧生计。较刚道。是有宾有主。有元有要。通宗通途。挟带挟妙。寿昌今日齩定牙关。分明向诸人说也是灞陵桥上望西川　解制上堂。陶铸佛祖。煅炼英贤。手长衫袖短。脚瘦草鞋宽。大好山中。乘时耕凿。扶犂底扶犂。拽耙底拽耙。田地稳密。家常之言。绿染蓑衣三径草。一犂春雨鹧鸪天　广陵石塔退院上堂。依依嫩绿水云乡。柳线牵风日渐长。江北江南无限意。声声好鸟弄晴光。只此八字打开。一一华藏庄严。山僧不妨土上添泥。更与诸人。下个注脚。卓拄杖曰。分明记取　芜湖兴国上堂。江上春风梅信早。山中日暖笋抽芽。要知今日天心意。先看庭前玉树花。须各晓。谩矜跨。善财楼阁门方启。曼倩眉长老岁华。卓拄杖曰。天然一片好生涯　上堂。渔家客。蓬窗梦醒东方白。旋理轻。舫上钓矶一江寒。气冷如铁报君知。古人有言兮。欲识佛性义。当观好时节。远烟浪静浑无隔。超然独对千崖雪(觉浪盛嗣)。

　　五灯全书卷第一百十七
　　五灯全书卷第一百十八

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　曹洞宗
　　青原下三十七世随录

　　杭州皋亭崇光观涛大奇禅师

　　抚州彭氏子。解夏上堂。一叶落天下秋。霜鸿阵阵向南征。满天凉气斗西指。水落石出句分明。行脚士莫因循。南岳天台不涉程。顾左右曰。祇如万里无寸草。作么生去。良久曰。堪对暮云归未合。远山无限碧棱层　上堂。雪峰于法堂里辊球。子湖向山门头卓牌。见怪不怪。其怪自坏。诸人既全身入作。山僧亦随缘而得自在。年来潦倒浑无力。坐看霜鸿翔天外　上堂。有眼者见。有耳者闻。文殊不住金刚窟。狮子嚬呻翠霭中。脚瘦草鞋宽。衲僧家。人人知有。前三三后三三。毕竟是多少　问雪山悟后事如何。师曰。大地没闲人　问新年佛法如何施设。师曰。排空挥卍字。曰庆时纳佑一句。又作么生。师曰。写出古皇真　问如何是接初机句。师曰。蹋破草鞋也未。曰如何是辩衲僧句。师曰。拄杖不消一击。曰如何是正令行句。师曰。斩草蛇头落。曰如何是定乾坤句。师曰。拄杖在握(觉浪盛嗣)。

　　越州安隐亭山大充禅师

　　山阴钱氏子。幼业儒。看未生话。往九华祝发。禀戒灵隐礼。初参古南门有省。次谒天界盛于虎跑。因机缘停思。盛痛打一顿。师即誓不展被。至寝食难安。一晚值风息灯光。遂打彻。矢口偈曰。夜半狂风何太恶。忽然吹灭琉璃火。从今跳出葛藤窠。始信磨盘生八角一日侍盛。问达磨见梁武。因甚道不识。师曰。卖宝波斯读梵书。盛曰。面壁九年又作么生。师曰。万丈悬崖抛直钓　上堂。山苍苍。水茫茫。日渐短。夜渐长。绳床兀坐诸禅德。顿觉心空百念忘。犹有一件要紧事。不得不与共商量。且道。是甚么事。以拂子击香几曰。镇州出萝卜。汉地出生姜　上堂。指鹿为马。唤钟作瓮。眼观南北。意在西东。从上祖师。恁么说话。也是打水鱼头痛　上堂。险崖句剑门关。蹋倒须弥不是山。把手携君不肯去。抬眸空惜路行难。拽拄杖归方丈　上堂。多说不如少说。少说不如不说。诸禅德。须猛烈推倒金刚泥一堆。打开八字无两撇。耳闻却虚。眼见是实。无位真人。是甚么乾矢橛　冬至上堂。眉毛虽长。不曾碍眼。鼻孔虽高。何曾碍面。诸佛虽悟无二心。众生虽迷无二见。衲子本分工夫。总要打成一片。露柱跨山门。灯笼骑佛殿。光阴一线长。个事长一线。且道。以何为验。良久曰。冬至一阳生。梅花呈旧面　小参。蓦卓杖曰。杨岐驴。紫胡狗。成群逐队扬家丑。一不做。二不休。忽然辊出雪峰。球。手握金刚王宝剑。挥空魔佛有来由。且道是甚么来由。安隐门下。从不许人。求剑刻舟。喝一喝。撺拄杖下座(觉浪盛嗣)。

　　建宁潭阳仰山千丈大英禅师

