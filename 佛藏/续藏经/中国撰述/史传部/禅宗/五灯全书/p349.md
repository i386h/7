<!-- { "loadSidebar": true } -->
　　帝注视曰。貌古神清。遂问住何寺。答曰。太仓香云。　帝曰。香云不若香林好。今遵香林焉　龙驭上宾。师受千佛院之请。上堂祝　圣曰。晏坐隆安七尺床。针头一见意何长。追思无计酬恩泽。今古惟凭一瓣香。又应圆宁法兴二剎　上堂。巢知风。穴知雨。智鉴无痕。灵源无底。不是心不是佛。月娟娟而万水不沉。非旛动非风动。云霭霭而千峰自启。达磨西来不会禅。至今露却当门齿。且节至理彰一句。作么生道。柳阴拂地黄鹂啭。水碧摇天白鹭飞　上堂。声色里坐。声色里卧。冷地商量。早成错过。不错过。堪笑杨岐三蹄驴。踏倒嵩山破灶堕　晚参。举五祖演示众曰。四五百石麦。二三千石稻。好个休粮方。耆婆不得妙。师曰。五祖。大似富嫌千口少。贫恨一身多。争似香林这里。园无半茎菜。廪无一粒米。信手拈将来。供养诸贤者。阿呵呵。真快活。夜半钟声敲未断。清晨齐唱太平歌　上堂。大雪覆千山。孤峰顶不白。无人识得渠。万户俱打彻。举拂子曰。者里挨开线道。拶得身来。许你诸人持论。设若眼孔定动。喉噎心知。早是白云万里　上堂。虚空包不住。大地载不起。古鉴辨[娟-月+虫]妍。良工列规矩。末后句只者是。我与雪峰同条生。不与雪峰同条死。且道如何是末后句。喝一喝曰。善财拄杖子　上堂。古殿洞然。玲珑溢目。风生鸟树。香散庭帏。列诸圣於其间。罗万灵於此际。龙骧虎骤。启千佛之颓风。迭嶂层峦。拱九重之圣境。没弦琴调。贵和知音。无孔笛腔。惟善接拍。且道还有饮泉水知地脉者么。遂起身鞠躬曰。不因大量设莆供。怎得升堂祝圣图　晚参。病瘥不假驴驼药。延龄何用九还丹。山僧昔在天台通玄。秘授灵验奇方。善治盲聋喑痖。贪嗔痴妄。诸般邪魅。疑难杂症。无论国王大臣。僧尼道俗。只消一服。立刻痊愈。如何是方。聻。单提一口气不来。毕竟向甚么处安身立命。直下服去。自然见效。不惟众苦冰清。亦乃菩提克证。倘若疑信不决。旧疾仍作。莫言不道　师于康熙丙午仲冬二十三日。集众遗嘱训诫。皆法门大纲。不及世谛语。子时分。呼侍者更衣。端坐而逝。寿五十有七。腊二十有三。塔于香林之殿西隅(林野奇嗣)。

　　弁山蟠龙法柱长禅师

　　兴化仙游胡氏子。髫年醉心宗门。母欲为婚媾。师不从。宵遁投龙潭祝发。岩栖数月。途步出岭。造博山。进不语堂。两阅寒暑。衣不解带。于法眼拈夹山语。豁然契悟。即语侪辈。法眼与么解会。要见夹山。直待驴年。便卷卧具。徧谒诸方。逮抵江浙。末上通玄。初见奇祖。相视漠然。奇对侍司曰。新到好个学者。一日入室。奇指曰。这里是甚么所在。师曰。不敢再下注脚。抽身便出。晚复进见奇围炉。奇曰。莫去火炉头。有个无宾主句。正待商量。师曰不必。奇挟火曰。这个为甚唤作火。师拽脱火筋便出。奇曰。苍天苍天。一日奇入碓房。见师躬操杵臼。乃曰。坠腰石今日放光也。师曰。业在其中。一日奇。举破夏公案。洎济行数里疑此事。且道疑甚么。师曰。疑杀天下人。奇曰。黄檗为甚前不肯后肯。师曰。狮子咬人。奇曰。识得你也。便掌。师亦掌。至晚唤师入室付授焉。时值申酉之变。杖笠归闽。避地支提。辛卯省觐天童。癸巳始抵吴兴。创蟠龙于弁苍北麓。开法　上堂。问祖意教意。是同是别。师曰。吴山青楚水绿。曰谢师答话。师曰。二十棒自领去。乃曰。诸人生来。自有一双眼睛。固是活埋。在声色堆头。夜以继日。摆扑不脱。蓦唤大众。众举首。师曰。莫妄想　上堂。僧拟问。师便打。僧乱统。师连棒趂出。乃曰。口缝未开。山僧便着草鞋。向你肚里走几遭也。若待问来答去。形於纸笔。当为禅道佛法。直指一宗。扫地而尽。乃展两手曰。讨甚么椀　上堂。衲僧家。宁遒上古之规绳。饿死於林下。不可好热闹而耻辱於先圣。有般瞎汉。以大法小法。笼瞽学者。臆度如来无上知见。又何常梦见其屎溺气耶。大众要识是非。面目现在　上堂。春山如黛。春雨如膏。翠竹千茎万茎。黄鹂一声两声。圆通门大启。不用悟无生。有人谙落处。蟠龙分半院与他住　上堂。诸方钩又曲。饵又香。奔凑又如蜂抱王。蟠龙这里。钩又无。饵又空。壁立犹如虎啸风。不启玄沙三种病。从教个个气如虹。何故。不痴不聋。不作大家翁　上堂。色身败坏。如何是坚固法身。即此证得。亲见迦叶师兄　上堂。问如何是蟠龙为人。师曰。阇黎退身有分。僧无语。师曰。不信道。乃曰。香严悟处。不在击竹边。俱胝得处。不在指头上。好大哥。勘破了也。且道勘破个甚么。羚羊挂角无人见。猎犬寻踪特地猜　上堂。众集。师曰。好些陈烂葛藤。今日索性截断去也。以拄杖赶下。复召大众。众回首。师曰。可惜许　浴佛上堂。当言不避截舌。当炉不避火迸。这汉刚出头来。便逞乞儿伎俩。将大地人物。作自己受用。不知背后有人。虽然蟠龙拄杖子。未打你在　上堂。天地与我同根。遂拊膝曰。谁敢正眼觑着。万物与我一体。又拊膝曰。这里是甚么所在。不见道。於一毛端。现宝王剎。坐微尘里。转大法轮。看他底关底。方会脚尖头踢出个佛。若是胸次。有一星儿佛法元妙知见。拟欲利人利己。生陷拔舌犁耕。且道。利害在甚么处　上堂。兴拾枯柴煮瀑冰。闲拖瘦杖入云层。秋空十里笑声杳。吃璎珞粥住山僧。大众。且道东震土中。还有这个快活不彻底汉么。拍膝一下　示众。举兴教洪寿禅师。中丞王公随。一日过师。师拥毳负暄自若。王下拜。师推蒲团。席地与坐。笑语终日而去。门人让师曰。此一众所仰。奈何不加礼。他日王复来。师出前趋迎之。王曰。何不如前日相见。师曰。中丞即得。奈知事嗔何。王益重之。师曰。自灵山遗嘱。王公大臣。皆为我家垣墙。林下人。能以古道自处。无怪天子不得臣。诸侯不得友。其王公贵人。安往而不敬哉。味其知事嗔何一言。足以形容稗贩辈。没处遁逃。也可悲。也可笑　示众。举倚遇禅师。丛席在法昌崇宁之北。千峰万壑。古屋数间。师刀耕火种。殊安乐之。衲子至。不堪枯淡多弃去。开炉日。以一力挝鼓升座。诸上座。佛法盛衰。据此可卜。盖先哲务实。而不务名。彼法昌万山之中。临开炉日。以一力挝鼓升座。得非自全也耶。登其门者。如积翠南。大宁宽。宝觉心。灵源叟。皆互相推重。乃至龙图徐公禧。与昌俱为布衣交。此时侪辈。抑未闻有哂之者。而抑未见其自歉不若人者也。真如踞地狮子。昌其人欤。时山门头犬吠声。师呼行者往看。有甚祖师到。唤来洗脚　示众死心生平。以嗔怒诃骂时辈。五祖生平。以戏笑炉槌学者。蟠龙自来闭门打睡。听其苔封古屋。草长法堂。於心无愧。今日入泥入水。曲顺人情。许诸德入室。以本分相见。眼目定动。怎怪得山僧　示众。说禅浩浩地。争如栽田博饭吃。呵佛骂祖口须让。孤峰顶上人迫不得已。炊铁钉饭。煮木札羹。要饱天下之饥人。直是教他无下口处。卓拄杖曰。有权有纵。有杀有活　示众。涅盘经魔说眼正。许仰山。一毫上识得水潦。悟也未。抝折俱胝指头。玄沙旁不肯。洎合经论赚过。良遂是可儿。有者道。崄崖句峻。陷虎机深。是则固是。大煞寐语。以拂划一划曰。钩在不疑之地(林野奇嗣)。

　　永嘉护国古泉清禅师

　　江南宁国人。师未尝言姓氏。龆年。入匡庐剃落。本山受具。精止观。参天童。因竹篦子落地得悟。后依通玄奇。执侍六载。受嘱后出住瓯之乐清盘龙。继主永嘉护国　冬至上堂。洞山掇退果桌。群阴剥尽。慈明揭榜僧堂。一阳来复。可谓举止参造化。施设侔鬼神。检点将来。未曾举着向上事在。遂举拂子曰。委悉么。葭灰才动。绣线初添。掷拂子　上堂。山僧昔曾记得古宿一则公案。甚是奇特。可以转凡成圣。可以破生死关。可以出有无见刺。久默斯要不务速说。今乃因斋庆赞。不免对众举似。遂连卓拄杖　元旦小参。溢目韶光。物情舒泰。梅开遍野。草木呈祥。斩新条令。特地乾坤。放出南山鳖鼻。吞却嘉州大象。石女讴歌。木人作舞。十字街头石敢当。拊掌大笑曰。奇哉奇哉。天地一指。万物一马。喝一喝曰。且道。者个是甚么。复喝一喝。归方丈　僧问。如何是空劫已前鼻孔。师竖拳曰。会么。曰此是即今的。师曰。汝且会即今的　因僧向方丈前过。师召曰。者里来。僧便入。师曰。未有事在且去。僧便去。师复召。僧回首。师曰。向后不得辜负老僧　问。万象之中独露身。意旨如何。师曰。吾无隐乎尔。僧无语。师便打　僧叉手问曰。和尚还识某甲么。师曰。不是人。便是鬼。曰苍天苍天。师曰。哭你底爷。哭你底娘。僧礼拜。师唤侍者曰。将三文纸钱来　师后隐新昌之西山。於康熙甲辰秋八月示寂。茶毗得舍利无算。建塔于本庵之西麓(林野奇嗣)。

　　南岳药山商尊元禅师

　　湖广衡阳王氏子。因事匿迹飞来庵。礼继白首座出家。参无缝塔话。上天童。首谒金粟容。机缘即契。师以未见悟老人。乃直上太白。见悟於大彻堂。问神光向达磨。作礼三拜。得髓授衣。今日某甲。亦礼和尚三拜。且道得个甚么。悟曰。没汝分。师力参三载。不能转一语。一日再理前话。悟亦如是答。师曰。恁么则得髓去也。悟曰。既是没汝分。为甚么又得髓。师曰。老老大大。作这般去就。悟曰。如何是汝得的髓。师曰。大众证明。悟便打。师曰。更要矢上加尖。上双髻。参云门信。旁有僧持钱至。信曰。金陵用的钱这样小。师曰。铜钱虽小。宝字一般。信曰。如何是汝的宝。师作捧宝势曰。请大师鉴。信曰。弄虚头汉。师曰。这老汉。宝也不识。信曰。阿谁能识。师拍露柱曰。露柱证明。信便归方丈。师曰。也不消得。参天童忞。除夕普茶次。忞曰。山僧行一令。道得者径过。道不得者。罚茶十锺。师曰进令。忞曰。觅心无处得心安。因甚却往邺县调心。师曰。但见皇风成一片。不知何处有边疆。忞曰。也要吃五锺。师曰。和尚如何。忞曰。柳絮随风。自西自东。师曰。和尚也要吃十锺。忞曰。何得如此。师曰。教坏人家男女。谒通玄奇。水乳契合。未几受嘱。海陵何阜福慧寺。请师开法。后古南门。应请兴化。延师分座说法。名重丛林。顺治戊戌。师归省母。抵汉江栖贤示疾。骨如柴立。犹危坐竟夕。独冠敬见曰。兄瘦若此。何乃尔耶。即张目书偈曰。皮包骨。骨裹肉。骨肉脱尽是何物。咄。芳草萋萋鹦鹉洲。晴川历历汉阳树。即投笔而化。门人奉龛归福慧。供奉三载。始启龛户。茶毗。见师颜色如生。一目微露睛。光射人。四众欢呼。仍迎建塔(林野奇嗣)。

