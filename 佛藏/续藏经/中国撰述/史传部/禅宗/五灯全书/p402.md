<!-- { "loadSidebar": true } -->
　　上堂。至道无难。唯嫌拣择。红者红白者白。乌豆谁云赤珠。珠砂讵可画月。水是水山是山。莫教烟浪峰巅起。便把牛头尾上安　上堂。问如何是当阳一句。师曰。大地热如汤。乃曰。当阳一句。胜热全提。三餐薄粥。汗透须弥　早参。人人晓得今日是初一。会得一万事毕。乃举拳曰。这个甚么。良久。自代曰。日日是好日　示众。举僧问云门。如何是云门一曲。门曰腊月二十五。师颂曰。五音六律排山岳。底意由来撩乱吹。尽说浩然诗句好。原从驴背见端倪　晚参。活卓卓。峭巍巍。没缝罅。绝攀追。江月照。松风吹。千峰云扫芙蓉嫩。一亘晴空只鹤飞。喝一喝　晚参。每日同诸兄弟。种树开池。补屋凿涧。不曾商量得佛法因缘。今夜特共商量。便起身趋归卧室(旅庵月嗣)。

　　溧水寿国祖庵锐禅师

　　赣州信丰曾氏子。示众。清光野色映晴楼。春意虚无豁两眸。横笛一声吹落叶。牧童归去小桥头　示众。举洞山因僧问。三身之中阿那身不堕众数。山曰吾常於此切。师曰。斩钉截铁。本分宗师。直下知归。罕逢达者。大众。还识洞山老汉落处么。那边不坐空王殿。争肯耕田向日轮　示众。片叶飘庭际。秋声已到关。如何明月下。不见故人还(旅庵月嗣)。

　　金陵华藏知止能禅师

　　益州李氏子。上堂。十方无壁落。四面亦无门。不在内。不在外。不在中间。毕竟在甚么处。白牛放去无踪迹。空把山童赠铁鞭　问。透网金鳞。未审以何为食。师曰。荐取钩头底。僧一喝。师曰。看伊吞吐不得　问。古人道。有个入处。辜负老僧。无个入处。辜负自己。如何不得两不辜负去。师曰。收归上科　问起一念。还有过也无。师曰。水上挂灯球(大咸咸嗣)。

　　燕京观音壁山彻禅师

　　晚参。问如何是观音境。师曰。深固幽远。无人能到。曰如何是境中人。师曰。只可闻名。不可见面。曰如何是人中法。师曰。向下文长。曰人境已蒙师指示。别传一句愿慈垂。师曰。父母所生口。终不为子说　上堂。向上一着。觌体全彰。太煞分明。活活泼泼。饶他佛祖到来。有口直堪挂壁。若也世谛流布。敲磕将来。未免证龟成鳖。卓拄杖曰。还有见闻不昧者么。子期去不返。浩浩良可悲　佛诞日上堂。问佛为三界大师。云门为甚要一棒打杀。师曰。父作之。子述之。曰如今一棒打杀。和尚又当如何。师递拄杖曰。便请。僧拟接。师打曰。山僧倒行此令去也。遂推倒禅床。喝散大众。复召大众。众回首。师曰。世尊脚忙手乱。罪不重科。云门无地容身。恩仇有报。今日山僧自领三十棒。贵图此话大行　问。蓦直去时如何。师曰。你拟向甚么处去。僧沉吟。师打曰。去处也不知。乱走作么(大咸咸嗣)。

　　金陵吉山三明睿禅师

　　苏之嘉定孙氏子。上堂。狮子吼野犴鸣。英俊禅流着眼听。明明一句全提旨。不是通方未易闻　问如何是皇天无二道。师曰。东边日出西边雨。曰圣贤无二心。聻。师曰。惟上智与下愚不移。曰恁么则圣贤各别耶。师曰。尧舜与人同耳　问如何是达磨宗。师曰。好个问头。曰如何是如来教。师曰。分明记取。曰且道宗教是同是别。师伸手曰。握则成拳。展则成掌(大咸咸嗣)。

　　凤阳太守陈寅居士

　　字靖共。号铁僧。大兴人。官内翰。时掌制诏。便留心宗乘。凡着诗古文辞。每多出尘之想。一时弘觉忞。大觉琇。及灵岩储。皆极称赏。后任金陵司马。谒东山咸。示无梦无想时如何是大用现前话。士参十年。不得悟。后与卞孝旨。日夕提警。遂与前参语句。默然有契。忽一日。于长江舟中。凭槛观流。因忆受不知报报不知受句。猛得彻证。遂作颂曰。十载钻研道路赊。笑将己屋认他家。而今打破窗棂看。始信梅开是旧花　一日。栖贤问。一粒米。大似须弥山。如何被蝼蚁拖去。士曰。盖天盖地。和尚如何道。贤曰。死水不藏龙。士振威一喝。贤便休　士。尝与高隐李中房。为法求人。究心果位之学。每手录楞严大义。以及华严法华维摩圆觉诸经。而于相宗。独窥堂奥。会谓座主曰。相不自相。因我而成相。我不自我。因相而成我。一时讲席。传为妙语云(大咸咸嗣)。

　　庐山。西林鲁宗俊禅师

　　闽之林氏子。僧问。如何是西林境。师曰。无心塔老云来往。引路松高春又秋。曰如何是境中人。师曰。吹毛剑斩清风去。棕竹杖挑明月归。曰还有为人处也无。师曰。一掌一握血。僧喝。师曰。饶汝喝到驴年。西林拄杖。也不打你。僧又喝。师便归方丈(博凡可嗣)。

　　上海一粟岷泉浚禅师

　　慈溪项氏子。辞世偈曰。一生只喜平常。临死那弄奇特。要行撩起便行。梦幻空花自得。又嘱曰。死后早付一把柴。灵龛切莫久摊排。湘南潭北从人说。我道青山总好埋。越一载。门人茶毗。舍利无数。四众起塔(大渊奫嗣)。

　　泰山普照石堂祖珍玉禅师

　　结制上堂。尽十方世界。总是白云一座禅堂。今日四面八方俱将封条。一一封却。诸人也须寻个出身路始得。若不寻个出身路。则凡所见者。不过只是这个乾坤日月。不过只是这个山川林薮。眼界不宽。胸襟不大。然则出身路。毕竟作么生寻。三根椽下各醒醒。七尺单前休瞌睡　上堂。白云从来不说法。三世诸佛。历代祖师。亦皆口挂壁上。且道。如何是不说之说。遂竖拂子曰。乌自黑。鹄自白。棘自曲。松自直。各各静处萨婆诃。莫拟当来问弥勒　师室中不蓄长物。惟古书数百卷。一日熏炕走火。并所着诸稿。俱被焚尽。示众。出世万般当尽弃。奈何仍爱百家书。才嫌习气耽文字。天喜知非代扫除。虽然如是。遂以拄杖画一画曰。应知这一部书。火烧不化。水浸不湿。刀劈不开。针刺不入的。照耀古今。包罗天地。世出世法。俱从此出。任尔日晒风吹。惟益光明赫奕。且道。他有何神通三昧。便能如此。良久。卓拄杖曰。凭他夫子与瞿昙。尽力注解他不出　僧问。天下名山。岱岳为最。如何是普照境。师曰。四山环抱峰峦秀。二水交流溪涧灵。曰如何是境中人。师曰。木铎懒将摇盛世。宝刀时按坐当阳。曰如何是人中意。师曰。掀翻海岳。拨转乾坤。僧拟议。师即喝退(天岸升嗣)。

　　慕庵居士象震

　　法名原佺。东瓯人。大中丞李生石公季子。嗜学。游庠有声。因法幢帜启迪。发心参究。幢示寂。乃礼幢嗣日休寤为师。弃举子业。专精办道学。使者珍惜之。弗顾也。时与眉声诚。证诘宗要。损岩坚。印之以偈。参访霁仑永于紫霞山房。及屡致书问。犹殷殷执弟子礼。缁素雅重其道行　拈城东老母曰。千佛出兴。只要个不受惑人。这婆虽具丈夫气槩。争奈胸中尚有一尊佛在　颂产难曰。现成公案。不容卜度。释迦老子。将错就错　颂三顿棒曰。扬鬐鼓鬣向龙门。掣电轰雷海岳昏。尽道机权吞佛祖。谁知涂毒累儿孙　僧问。如何是佛。曰石头土块。如何是法。曰犂耙绳贯。如何是僧。曰禾麻菽麦　僧问。十二时中作么生。士画○相。僧曰。祇这个么。士以袖拂之(损岩坚嗣)。

　　五灯全书卷第九十四

　　五灯全书卷第九十四补遗
　　临济宗
　　南岳下第三十六世随录

　　越州平阳昉厓昱禅师

　　示众。春山迭乱青。春水漾虚碧。黄莺啼处绿杨阴。八咏楼中游赏客。五百滩头芳草多。落花满地红狼藉。一条楖栗赠诸禅。路上同行须决择。两水绕高城。白云抱幽石。赵州指示甚分明。西来祖意庭前栢　示众。举教中道。今佛放光明。助发实相义。如何是实相义。蓦□拂子曰。腰疼应识天将雨。鹊噪定知客到门　上堂。灯笼蹙断眉轮。露柱呵呵拍手。一口吸尽西江。虾跳何曾出斗。喝一喝曰。金钟玉漏相酬酢。疑杀滔滔天下人　上堂。江月照松风吹。永夜清宵何所为。渌水涧中留不住。白云片片岭头飞。漫道琅琊无剩语。个中密意有谁知　晚参。值犬吠。师曰。狮子咬人。韩卢逐块。赵州道无。业识不昧。蓦震威一喝。若不是山僧喝住。汝等诸人性命。今日几乎丧在子湖手里　上堂。花开碓[此/束]笑春狂。布谷声声唤插秧。日用光中须急荐。明朝又要采茶忙(天岳昼嗣)。

　　香林俍庵諴禅师

　　中元晚参。如来藏中。不留一法。衲僧门下。岂有多般。祇如尊者明晨度母。长老今夜晚参。露柱灯笼起舞。山河大地和南。且道。是留一法不留一法。好事不须重话会。留将和气暖丹田　结制上堂。法昌今日开炉。行脚僧无一个。惟有十八高人。缄口围炉打坐。者里又不然。香林今日开炉。行脚僧只半个。惟有十八高人。推出无伊冷坐。何故。师子不咬麒麟。猛虎不食伏肉　晚参。还有不被真如佛性涅盘菩提染污者么。良久曰。设有。普请向大洋海底。净洗一番始得　除夕小参。透过万重关底人。犹被腊月三十日瞒。识得腊月三十日者。十二时中。犹有事在。且道。是甚么事。禽翻竹叶霜初下。人立梅花雪正香　颂女子出定曰。贼队相逢午夜时。搀旗夺鼓讨便宜。蓦然天晓重相见。满面羞惭各自归　问如何是定。师曰。憨憨痴痴。曰如何是慧。师曰。零零落落。曰如何是定慧总持。师曰。花街柳巷任纵横　问文殊具一切智。为甚出女子定不得。师曰。热时懒向火。曰罔明因甚出得。师曰。冷处喜添冰。曰出得出不得。是同是别。师曰。莫谤他好　问如何是寂然不动。师曰。朝游西天。暮归东土。曰如何是感而遂通。师曰。一叶落天下秋(天岳昼嗣)。

　　江宁天界玉轮澄禅师

　　上堂。春山青春水碧。诸人着眼看。切忌东西觅。还有不向东西觅者么。一僧出。师曰。也是胡饼里讨汁　腊八上堂。师举香曰。此是黄面瞿昙。三千年前。於雪山顶上。六载辛苦。斩不断的葛藤桩子。末后无端向鸡足山中。浅[打-丁+窟]深埋。自此引蔓牵枝。不知绊杀多少英灵衲子。澄上座。自不唧[口*留]。打向这窠窟里。今朝特地和根拔倒。爇向炉中。且要熏他鼻孔。何也。有仇不报非君子　元旦上堂。不是心不是佛不是物。毕竟是个甚么。看破铁壁银山。自有通天一路。且道。如何是通天一路。大家相揖庆新。莫负一年一度(天岳昼嗣)。

　　婺州明招宏度梁禅师

