<!-- { "loadSidebar": true } -->
　　秀水张氏子。初见无趣。遂有所契。寻弃家。从趣芟染。趣一日举径山颂三元三要。彻骨彻髓道一句。三元三要绝遮护之句。问曰。此二句中。山僧欲取一句为法。你道。取那一句好。师曰。和尚适才问那一句。趣瞋目叱曰。得恁无记性。师曰。祇为和尚彻骨彻髓。趣曰不然。为汝一人即得。争奈大众何。师曰。取即不辞。孤负先圣。丧我后人。趣曰。如是如是。师往径山结茅。集无趣语录。一日归觐。趣曰。一向作得些什么事。师曰。某甲买得一段田。收得原本契书。请和尚佥押。即将集本呈上。趣接得。展看曰。者是我底。你底聻。师曰。和尚不得搀行夺市。趣便将集本掷下。师便趋出。少顷呈偈。趣曰。者是你作底么。师曰。某甲不解鼓粥饭气。若谓有所作。孤负和尚不少。趣点首　住后示众。大道无向背。至理绝言诠。逈出三乘。高超十地。万法不到处。特地光辉。生佛未分时。灵源独耀。不落见闻。不随声色。直下无一丝毫头。徧界全彰奇特事。直饶棒头取证。喝下承当。犹是曲为今时。更或光境俱忘。契心平等。究竟亦非的旨。所以道。向上一路。千圣不传。学者劳形。如猿捉影。到者里。绝行绝解。绝照绝用。绝理绝事。若倚天长剑。凛凛神威。如铁牛之机。罗笼不住。今日明眼人前。不敢囊藏被盖。八字打开去也。拈拂子曰。诸上座。还委悉么。耀古腾今只者是。大千沙界一闲身　示众。孤峰顶上。阔步大千。十字街头。知音少遇。不礼维摩诘。不尊傅大士。良久曰。出头天外看。谁是个般人　示众。三界唯心。万法唯识。卓拄杖曰。昨宵时雨滴空阶。一片绿苔俱打湿　示众。大道体宽。长空绝迹。按下云头。别通消息。同生同死。风行草偃。且道。把住为人好。放行为人好。乾坤一合地胡饼。日月两轮天气球　示众。明明百草头。明明祖师意。笑杀老庞公。至今犹瞌睡。鲁祖见人便面壁。不解寒温。秘魔走到便擎叉。全无礼义。南山鳖鼻不若死鳅。西院镊刀。浑如钝锯。且道。大悲如何为人。轮王总未抛三寸。徧界先闻刀斧声　浴佛上堂。毗篮园里曾呈丑。古佛堂前又露形。不是日光三昧力。如何洗得你身清。大众。释迦老子。今日诞生。未审此时还曾落地也未。一僧出曰。落地了也。师曰。你见甚么人说。僧无语。师曰。杓卜听虚声　僧问。清虚之理。毕竟无身时如何。师曰。道者合如是。曰向上更有事也无。师曰。雪隐鹭鸶飞始见。柳藏鹦鹉语方知　问和尚百年后。向甚么处去。师曰。千株松下。百草头边　师烧火次。僧问。如何是自性天真佛。师曰。与我搬一束柴来。僧肩柴至。又问。师曰。者奴子好恶也不识。便打　问如何是最上一乘师曰。藤穿篾缚。曰意旨如何。师曰。三十年后　僧参。师问何处来。曰庐山。师曰。古人道。不向庐山寻落处。象王鼻孔谩撩天。如何是庐山落处。曰请和尚尊重。师便低头休去　示念佛偈。发心念佛循公道。念念无私佛即灵。念到公私俱不现。唯心唯佛更何论。念佛休论闲与忙。时时无间始相当。一声唤醒慈悲主。剎剎尘尘是净邦。真心念佛锦添花。功德难量等海沙。六处显然全体现。同名同号更无差　火炮偈。团圞无缝罅。绵密不通风。一点无明发。分身剎土中　示人偈。动口全抛一片心。拟思量处不知音。百千年外看家话。倒腹倾肠说与君。起念求心心即念。顿然无念念无心。九重之内常为主。彻古该今不动尊。尽心竭力作工夫。内外推寻实总无。正恁么时无计可。忽闻村内一声鸪。即心即佛隔皮言。非佛非心亦是权。端的要知真实处。直须吐尽野狐涎　师庵居廿余载。明神宗万历庚戌。受径山请。不数月疾作。仍返车溪。辛亥冬示寂。茶毗。塔於径山。寿七十二。腊三十。

　　五灯全书卷第六十
　　五灯全书卷第六十一

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈

　　曹洞宗
　　青原下十八世
　　鹿门觉禅师法嗣
　　青州普照寺一辨禅师

　　精究内典。贯通旨趣。及参鹿门觉。问如何是尽乾坤是学人一只眼。觉曰。汝被一卷经遮却也。师拟对。觉摇手曰。不快漆桶去。师於言下有省。即承印可。出住青州普照。迁中都万寿。当是时。北方二百余年。燕秦齐晋之间。入是宗者。皆其后学。每向室中设百问。勘验学者　师问。声前荐得。落在今时。句后承当。迷头认影。作么生是空劫已前自己　问二边纯莫立。中道不须安。且道。在甚么处相见得个端的　问回途转位。直须戴角披毛。唤作畜生得么　问念念释迦出世。步步弥勒下生。为甚么拟心即错。动念即乖　问有口赞不尽。无言心自明。是则裂破虚空。不是则鬼家活计。上人端的处。道将一句来。如是憧憧筹室。透斯语者鲜焉　师尝作宾主颂。其宾中宾曰。天涯奔走几经春。负学论功日转贫。行海渊深须遍涉。义天空阔不容尘。宾中主曰。衣穿瘦骨露无余。独镇寰区晖太初。三尺匣中诛佞剑。百囊箧里荐贤书。主中宾曰。丹墀鞭静九宫开。万里江山绝点埃。脱却襕衫戴席帽。声声只道那边来。主中主曰。重岩幽邃锁烟岑。古洞龙吟雾气深。石女唱归红焰里。木人运步觅知音　颂浮山示投子十六题。一识自宗曰。问答休将句偈酬。到头佛祖一齐收。九年面壁已多事。立雪神光亦强求。二死中活曰。今时及尽更何亲。云锁幽岩冻锁津。堪羡岭头增意气。雪中独绽一枝春。三活中死曰。合头相似喜人情。水月空花镜象荣。荒径客迷芳草渡。拟将石火当天明。四不落死活曰。到头采汲不虚施。运水搬柴自合时。燕语未归帘幕静。晓莺啼处绿杨垂。五背舍曰。三峰华岳总平治。雪压寒林折冻枝。一念不生全体现。纤毫才动落阶墀。六不背舍曰。路阔岩高碧涧流。山花开遍接云楼。雨余何处金莺转。不顾春残语未休。七活人剑曰。耳听无妨眼见闻。南山下雨北山云。动容举止方圆异。大赏将军不语勋。八杀人刀曰。凛凛霜风刮地生。千山冰雪路难行。未萌已落威音际。才拟元微堕阱坑。九平常曰。春来幽谷水泠泠。策杖优游傍钓汀。好是太平无事客。汨罗未必独醒醒。十道利拔生曰。少室灵山事宛然。不曾谈说不安禅。回光一句超今古。大丈夫儿谁后先。十一言无过失曰。默时似说说时无。迷悟刚令与道疎。莫谓人根有利钝。粗言细语不关渠。十二透脱曰。雪后风和晓霁天。莺吟花笑柳含烟。凤楼不宿桃源客。半夜穿靴入市廛。十三透脱不透脱曰。劈箭机锋着眼看。当阳趂妙哂傍观。云横谷口迷巢鸟。雪拥柴门去路寒。十四称扬曰。寒潭不与月为期。万古松声韵不移。眼听耳观如会得。方知佛祖密传持。十五降句曰。当台明镜影难藏。露柱灯笼自举扬。千圣不曾留半偈。少林已是不相当。十六方入圆曰。携琴玉女夜归时。凤转丹霄入紫薇。香雾喷花烟霭重。汀洲渔棹月依稀　五位颂曰。正中偏。斗柄初横半夜前。密室不然龙凤烛。广寒宫殿月当天。偏中正。木女手携无字印。失晓昆仑暗皱眉。自然羞看秦时镜。正中来。剑树刀山也自摧。玉马嘶声离月殿。九重依旧锁苍苔。兼中至。大用纵横无巧智。渔歌樵唱谒金门。太平不是将军致。兼中到。头角完全无异号。脱珍着弊入廛来。纵横踏破今时道。

　　直翁举禅师法嗣
　　明州天童云外岫禅师

　　郡之昌国卫人。逸其氏。依直翁得度。究明曹洞宗旨。尽法源底。初住慈溪之石门。已而继竺西坦席。迁天童　上堂。闹市红尘里。有闹市红尘里佛法。深山岩崖中。有深山岩崖中佛法。山僧昨日出城门。闹市红尘里佛法。一时忘却了也。行到二十里松云。便见深山岩崖中佛法。大众且道。如何是深山岩崖中佛法。良久曰。白云淡泞。出没太虚之中。青萝夤缘。直上寒松之顶　上堂。以拂子打圆相曰。摩诃衍法。离四句绝百非。又打一圆相曰。礼之用和为贵。先王之道斯为美。又打一圆相曰。摩尼珠人不识。如来藏里亲收得。诸人还见么。所见不同。互有得失。天童者里。毋固毋必　师问无印曰。天童今日大死去也。汝作么生救。印曰。请和尚吃饭。师曰。天童今日大死去也。汝不要相救。印曰。救他作么。师又曰。天童今日大死去也。阿谁与我同行。印曰。和尚先行。某甲后随。师呵呵大笑。后示寂。塔於本山。

　　青原下十九世
　　普照辨禅师法嗣
　　磁州大明宝禅师

　　参普照辨问。离四句绝百非。请师直指西来意。辨曰。昨日有人恁么问。打出去也。师曰。今日又如何。辨曰。你得恁么不识痛痒。师礼拜。辨曰。可惜痛棒折也。师直得汗下。忽有省。保任有年。后出住青州真堂灵塔。次迁滏阳之大明。上堂。轮王宝藏如赤穷的人。酒店腰带。如大富的事。掉转身来。撞着没面目汉。要拳便拳。要踢便踢。又谁知我洞岭。别有擒虎头收虎尾的手段。会么。玉犬彻夜行。不知天已晓　示众。若论此事。如人作针线。幸然针针相似。忽见人来。不觉失却针。祇见线。者边寻也不见。那边寻也不见。却自曰。近处尚不见。远处那里得来。多时寻不得。心烦不好。昏闷打睡。拽衣就枕。方就枕时。蓦然一札曰。原来祇在者里　五位颂曰。正中偏。月锁深宫午夜前。烛香人静丹墀冷。一片虚明照碧天。偏中正。晓天不挂秦台镜。金乌才拟出扶桑。依俙还被轻烟映。正中来。深夜寒梅雪里开。馥馥清香无间断。头头触处绝纤埃。兼中至。大用全彰无忌讳。携手相将贺太平。熙熙风物从来异。兼中到。妙尽功忘非善巧。枯木龙吟大地春。灵根秀出寒岩草。

　　慈云十身觉禅师

　　参普照。照尝设问。勘验学者。师集为百问。逐一以语答之。仅录其七。问声前荐得。落在今时。句后承当。迷头认影。作么生是空劫已前自己。师曰。半夜石人无影像。纵横谁辨往来源　问不见一法犹是半提。作么生是全提底道理。师曰。石马骤千山　问吃饭忘其饥。力充忘其饱。作么生是力充底人。师曰。巨灵抬手无多子。分破华山千万重　问直得不恁么来者。犹是儿孙事。如何是向上人。师曰。半夜乌鸡雪里啼　问行元体妙。落在今时。究理穷源。关山万里祇如未知有底人。如何趣向。师曰。床窄先卧　问迷时千卷少。悟后一言多。且道。悟了底人。如何履践。师曰。出不由户。坐不当堂　问岸如欲止先停棹。车若不行须打牛。如今打牛也。车行也未。师曰。下载清风付与谁。

　　玉溪通玄庵圆通禅师

