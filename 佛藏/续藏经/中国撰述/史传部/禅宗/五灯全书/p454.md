<!-- { "loadSidebar": true } -->
　　滦州乐亭刘氏子。胎不食荤。幼而凝静。十一岁。母逝。父送韩家道。礼晓空剃发。十八岁。发心闭关。跪诵法华。至安乐品。见佛子住此地即是佛受用。顿然生疑。赴万善。参了宗见。将疑语请问。见便打。越发疑情。亲依日久。始得谛当。中秋同众玩月。见令着语。师以手画圆相。呈偈曰。碧天云净智光圆。洞彻玄微绝正偏。万户千门悉仰赖。威严空寂映人间。见颔之。即嘱。出住滦州万善。白道石佛。盛京华严。宁远地藏。上堂。三世诸佛不知有。八角磨盘空里走。青州布衫重七斤。普化摇铃惯抖擞。须弥顶上扣金钟。惊起泥牛夜半吼。岭上石人暗点头。谁解南辰藏北斗。喝一喝　上堂。山僧今日抖擞精神。将如来三乘十二部。一切修多罗。祖师千七百则。陈烂葛藤。天下老尊宿。长歌短曲。倾心吐胆。不惜唇皮。尽情吐露。举似大众。良久曰。会么。惟此一是实。余二则非真　解制上堂。滦阳城畔水流南。逐浪随波下钓竿。夜静水寒鱼不饵。轻舟高举过芦湾　上堂。黄锺月十五。一阳从地鼓。郊外野烟飘。太史书云舞。分明说与知音知。冬至寒食一百五　上堂。子粒成熟秋后看。物物何曾有余欠。信手拈来呈似君。尽力承当只一半。且道。如何是那一半。露柱撞倒灯笼。山门走入佛殿　上堂。华严有一语。分明为君举。不是赵州无。亦非云门普。千圣莫能测。万灵提不起。若问意如何。眉毛是两缕　颂文殊白椎曰。文彩未彰。机关漏泄。直下一槌。节上生节灵山无数英豪。未免眼中着楔　颂那咤太子析骨肉还父母曰。幻色不是色。真空不是空。皮肤脱落尽。八面显玲珑(了宗见嗣)。

　　玉田重兴无虚昊禅师

　　玉田贾氏子。投蟠龙香林披剃。首参体真。真得个相应。复参了宗宗。得入堂奥。即时印可。出住林西观音。继住崇兴圆通。蟠龙妙峰。上堂。山花野草笑春风。腊去氷消万物丰。结制九旬今已满。解开绳索任西东　上堂。个里圆明。透彻真空。无去无来。达本归宗。石女怀胎。走却西东。猫儿解捕鼠。露柱撞灯笼。蓝田郡里结制。圆通院里打钟。柳树着箭桑树红。大千何处不春风　小参。茶能解渴。饭能充饥。禅能越圣。戒能防非。若向这里领略得去。可以种无漏因。得无漏果。发无量愿。度无量生。顾视左右曰。还见么。弹指即如来。了达真实相　颂调达谤佛曰。调达谤佛身陷狱。堂堂顺逆总家乡。虽然解道三禅乐。也是哑子吃生姜　颂南泉庄上吃油糍曰。捏目生花老古锥。油糍吃了许谁知。言前虽解倾肠腑。不管他人说是非　师於康熙己巳五月小尽日。示微疾。语众曰。吾时至也。随沐浴着衣。书偈曰。直下承当。无党无偏。空华梦幻。六十余年。咄踏碎虚空云片片。佛国魔宫任往还。端坐而逝。建塔于蟠龙山(了宗见嗣)。

　　乐邑龙泉朗空顺禅师

　　昌黎赵氏子。礼万善了宗宗剃发。参随数十余年。年示寂时。亲蒙付嘱。出住静龙泉。小参。觌面相呈无余事。千林落叶尽归根。虽然。不挂丝毫相照。彻乾坤耀古今。寂灭场中离色相。真空界内绝纤尘。天地同根原一体。说与知音着眼听　小参。若论佛法。本无言说。但有言说。都无实意。佛说三藏十二部。一口吞尽。总是噇酒糟汉。与自己分上。都没交涉。所以道。说似一物即不中。但能会取未生已前。一生参学事毕。虽然如是。不着一番亲到处。焉能识得本来源(了宗见嗣)。

　　仁寿吼林鲸禅师

　　江南兴化徐氏子。得法海会。出住仁寿。颂婆子烧庵曰。冻叶无声花不知。荠甘徒博蓼虫疑。高山流水难同调。龟策茫茫欲扣谁　颂百丈野狐曰。宁可殒身。莫违国制。不落不昧。猿啼鹤唳。黑雾漫空古路迷。行人寸寸肝肠碎　颂南阳摈侍者曰。铁甲将军入虎巢。伏兵乱发罪难逃。若非主帅全机变。争见从前汗马高　颂古德吃油糍曰。春日犹寒。晴空闪电。雨打桃花红片片。绵绵密密不隔一线　颂一喝如金刚王宝剑曰。青天白日起雷霆。佛土魔宫尽着惊。大地山河都粉碎。吹毛犹带血痕腥　颂一喝如踞地狮子曰。桓侯据水断当阳。百万貔貅望影藏。濯濯英声高日月。於今谁敢犯锋铓　颂一喝如探竿影草曰。千尺丝垂计钓鲸。先生减灶又添兵。火光举处钧机发。铁额铜头也絷缨　颂一喝不作一喝用曰。王命旗出万将寒。杀活由他掌内安。战北征南浑莫测。从教狐兔髑髅乾(憨璞璁嗣)。

　　京都靖安慧溥仁禅师

　　平梁逯氏子。初参木卜安。发明心要。次参国教洪。乃蒙印可。出住汾阳香严。京都靖安。上堂。问如何是正令行。师曰。杀人刀活人剑。僧拟议。师便打。问如何是向上事。师曰。向上无事。向下问来。僧拟议。师便打。乃举世尊升座文殊白椎话毕。师曰。老将不谈兵。文殊特请缨。一朝权在手。便把令来行。正当恁么时。山僧性命。在诸人手里。其或眼目定动。诸人性命。却在山僧手里。喝一喝。下座　上堂。诸方结冬浩浩。山僧这里。刚值修造。殿脊日晒风吹。墙壁东歪西倒。也欲袖手偷闲。争奈公案未了。撑持此个法门。要讨当家种草。直须着着机先。切莫点即不到。何故。全机大用露堂堂。且漫蒙头衲被好　上堂。雪满千山。寒松独秀。祖意西来。分明泄漏。换人眼睛。几枚乌豆。伶俐衲僧。一槌便就。果能取证本天然。万别千差俱彻透(解三洪嗣)。

　　京都护法慈意昭禅师

　　长沙安化贺氏子。幼岁。投本邑报恩。礼嬴辉出家。首参大沩养拙明。得法於圆教解三洪。出住护法寺　上堂。者条通霄活路。千圣同途。万灵合辙。南北东西。总是祖翁田地。行住坐卧。无非古佛家风。踏着的脚下无私。天然稳密。机机相应。法法全彰。不假思惟。通身受用。现前缁素。闻则同闻。见则同见。毕竟如何委悉。卓拄杖曰。人人心地明如镜。个个眉毛眼上横　解制上堂。结也得。解也得。千古丛林旧规则。无可比无可说。杖头指出当天月。大地众生影现中。两眼分明光皎洁。凡也得。圣也得。何必当来问弥勒。弹指圆成八万门。剎那灭却三祇劫。喝一喝　上堂。释迦老子。横说竖说。费尽婆心。总不出这个绻缋。以拂画○曰。这个唤作正法眼藏得么。良久。喝一喝曰。瞎驴趁大队　示众。举文殊白椎世尊下座毕。乃曰。世尊虽然穿透诸佛鼻孔。也是画蛇添足。还识文殊么。可谓无纹铁印向空抛。海底泥牛连夜吼　示众。举文殊令善财采药公案毕。乃曰。文殊。开权显实。了无半点颟顸。善财。眼快手亲。岂有丝毫造作。虽然如是。可奈一茎草何(解三洪嗣)。

　　天津维摩陶明潜居士

　　都门望族也。根性不凡。髫年学道。参请於诸禅宿之门。深有所得。末受圆教洪记莂。即辞家行化。创维摩院於中山。建立规范。接纳缁素。结冬休夏。殆无虚日。因学者之请。而有垂示语录。辑而成帙。并着先觉集。乃居士之传灯。始於维摩。终於本朝。盖缘建此院。而设其位。即考其入道之由。参详订证。以成此书。亦士林中之罕有者　示众。即心即佛。也是错。非心非佛也是错。贫道与么道。也是错。诸人不与么道。亦是错。蓦召众曰。其间四错。内有一错。有宾有主。有杀有活。若人检点得出。日消万两黄金。若检点不出。滴水也难受。何故。不是其人难共话。大都缁素要分明　示众。举赵州曰。金佛不度炉。木佛不度火。泥佛不度水。真佛屋内坐。赵州古佛。虽则为人赤心吐露。大似开眼说梦。净业这里。金佛度炉。木佛度火。泥佛度水。祇如真佛。聻良久曰。朝到西天。暮归东土。且道。还有为人处也无。顾视左右曰。心不负人。面无惭色　示众。隔墙见角。便知是牛。隔山见烟。便知是火。因甚问着祖师西来意。十个有五双不会。良久曰。祇为分明极。翻令所得迟　示众。举初祖达磨曰。我本求心不求佛。了知三界空无物。不如端坐静观心。只此心。心心是佛。元叟端曰。坐杀达磨大师了也。惜乎。端老不与初祖同时。若也同时。真个坐杀。祇如贫道分上。又作么生。蓦以拄杖架肩。起身垂下一足。高声召众曰。达磨大师来也。连棒打散。便归方丈　解制示众。举翠嵓道。一冬以来。诸公东语西语。看翠嵓眉毛。在甚么处。中山则不然。一冬以来。并无一字与诸公说。还知中山为人处么。若也会得。鼻孔依然。如或未然。直须挽起眉毛。参　示众。若论佛法。徧一切处。非色非声。满眼满耳。佛祖心。肝尽情吐露。是汝诸人。当面错过。忽然不错。又作么生道。喝一喝曰。鱼化龙飞。夜塘休戽　示众。树头落叶乱飘金。啼止难休赤子心。睹影追风机贵捷。拨尘挥剑用须深。霜林遍布韶阳普。山水长鸣太古琴。剎剎炽然无间歇。逢缘若个解知音　示众。鹰化鸠眼在。鱼化龙鳞在。凡化圣心在。拂子化天大将军。无在无不在。天大将军。复化为拂子。有时。将此方世界。移于他方世界。有时。将他方世界。移于此方世界。其中众生。竟不知觉。何故聻。良久曰。只因太近　问如何是不二法门。士向上觑。曰向上之事意如何。士向下觑。曰一张无弦琴。惟师弹得妙。士曰。看破不值半文钱　问如何是本来面目。士打曰。会么。曰要会作么。士曰。认着依然还不是(解三洪嗣)。

　　江南龙舒澹庵龙禅师

　　小参。汾阳库下烧钱。叶县堂前泼水。虽则各展家风。看来是何面觜。争似我这里。也不烧钱。也不泼水。母论南来北往。未入门时。领取一顿。且道。还有为人处么。验人须用生铁棒。佛祖到来魂胆丧　除夕小参。诸佛不知有。狸奴却知有。识得野犴鸣。原是师子吼。有了赵州茶。不用曹山酒。张公吃。李公走。两两不成双。三三亦非九。莫若无位真人。常年面南北斗　示众。举古德吃油糍话毕。师曰。古德吃油糍。毕竟难瞒庄主。侍者因甚不知。不道他不知。末后也救得一半。遂震威一喝曰。莫寐语好　颂世尊初生曰。一声霹雳心空后。万里歌谣建太平。不是久经行阵者。几乎错认定盘星　颂百丈耳聋曰。马驹出廐乾坤动。踏杀阎浮人万千。今古俨然消息在。不知若个髑髅穿　颂百丈野狐曰。两处誵讹总不真。铁船无底载乾坤。数声腔笛离亭晚。一片孤帆过洞庭(古水源嗣)。

　　京都广庆西来禅禅师

