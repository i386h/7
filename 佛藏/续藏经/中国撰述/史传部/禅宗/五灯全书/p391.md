<!-- { "loadSidebar": true } -->
　　上堂。烹佛烹祖大炉鞴。烈焰亘天。煅凡煅圣辣钳锤。腥风匝地。谩道四七二三千七百个。尽在者里镕冶出去。纵饶情与无情。一切含灵。无不于此脱皮换骨。解粘去缚。直得八万四千毫窍。尽彰卢舍全身。百千兆亿须弥。顿现宝华王座。若到广福门下。更须再加陶炼始得。何故。换骨洗肠重整顿。通身手眼更须参　上堂。痴憨齿不关风久。日用时时缄口过。大众今朝相逼抑。携筇直上宝华座。既登此座。不可无言。仔细思量。一场话堕。诸禅德。广福不措一词。话堕在甚么处。不见道。言满天下无口过。行满天下无怨恶　上堂。罗龙打凤。不是寻常。琢玉烹金。岂非敏手。古德道。三世诸佛。向火焰里转大法轮。未免伤柴费炭。广福不然。不行旧例。不斩新条。事出寻常。随家丰俭。又何必三条椽下。七尺单前鼻孔叱沙。眉毛厮结。伶俐底。撩起便行。实为英俊。倘若迟疑钝置。拄杖子劈脊拦腰。莫言不道。卓拄杖下座(韬明宗嗣)。

　　南昌演仪无则礼禅师

　　上堂。百日勤劳苦用工。不停时刻究心宗。蓦然觑破无生意。个里风光处处同。大众。这段风光。人人有分。何必三冬烧炉炼炭。伤盐费酱。枉用神思。苟能当下知归。沩山便是水牯牛。临济原是白拈贼。尚或未然。山僧更放一只无毛铁鹞。向汝诸人面前。左冲右突去也。拽拄杖下座。打散　上堂。佛法本无西与东。愚迷颠倒自分别。合尘背觉外边寻。不识家中锅是铁。脑后蓦然正眼开。始知凡圣无优劣。笑他雪岭睹明星。却向人天太饶舌。弗饶舌。七七年来教谁说　上堂。一年三百六十日。逗到今宵为极则。己躬大事如未明。各各勤参要努力。任他时节有迁流。这里从来无失得。[囗@力]地一声透此关。原来岁尽是除夕。不须送旧与迎新。那堪衣帽假庄饰。平怀一种道人家。面赤何如心口直。但信龙池与么言。百劫千生不受惑。遂乃震声一喝曰。诸仁者。还会么。休待阎罗索饭钱。莫道不曾通消息　上堂。雨过千山增秀丽。云收万里露青天。一轮杲日当空照。祖意明明百草边　问不落因果。为甚堕野狐身。师曰。鸭寒下水。曰不昧因果。为甚脱野狐身。师曰。鸡寒上树。曰脱与未脱时如何。师曰。苦匏连根苦。甜瓜彻蒂甜。曰恁么则大地众生。得解脱去也。师曰。也须上座证明(灵岳古嗣)。

　　罕山灵福日岩悟禅师

　　上堂。向上一关。你也踏着。我也踏着。盖缘不知者多。若也知得。一踏踏翻四大海。一踢踢倒须弥山。撒手归家无一物。雀噪鸦鸣松柏间。且道。是何意旨。个个钵盂口向天　上堂。今日说法。昨日启请。凡事豫则立。不豫则废。昨日办菜。今日应供。修如是因。得如是果。如斯会去。纵横在我。杀活非他。更或踌躇。临崖看浒眼。特地一场愁　上堂。如为一人。众多亦然。黄面瞿昙。赤心片片。若是脑后抽钉。眼中拔箭底儿孙到来。也须藏身掩面。何故。再犯不容　诞日上堂。赤骨律绝安排。地冻天寒与么来。云门一棒从何进。嬴得梅花笑脸开。正眼观来。释迦老子。犹欠悟上座一着在。何故聻。祸不入慎家之门(灵岳古嗣)。

　　瑞云潜谷闲禅师

　　小参。月隐云中。情生智惑。云开月现。智显情忘。遂拈拄杖。作圆相曰。祇者一轮。无圆无缺。无隐无显。光吞万象。气压诸尘。何幽不烛。何暗不明。如斯耿耿。难可喻之。且道。正当恁么时如何。击香案曰。斫倒月中桂。清光转更多　问世尊睹明星悟道。且道。悟个甚么。师曰。洗面摸着鼻　士问。万法归一。一归何处。师曰。夜长梦多(灵岳古嗣)。

　　松江超果木居□禅师

　　上堂。佛祖心印。难以识识。觌面相呈。见闻不隔。所以马祖时。百丈侍立。鼻头扭得痛。便向堂前卷却席。遂竖拂子曰。大众。是甚么消息。良久曰。一枝红杏出墙来。不遇攀郎空狼籍　晚参。竖起拄杖曰。竖穷三际。横放拄杖曰。横遍十方。良久曰。不横不竖。何处与拄杖相见。一僧拈起拄杖。师曰。不识钩头意。徒认定盘星。僧拟议。师直打出　上堂。不离当处常湛然。觅则知君不可见。竖拂子曰。还见么。复掷下拂子曰。认着依然还不是　上堂。有物最大而无外。有物最小而无内。有物先天而不生。有物后地而不灭。诸人还识此物么。昨夜竹床春梦醒。子规叫落桃花月　上堂。头头显露。事事现成。倦来打睡。健则经行。三十年来。不慕诸圣。不污己灵。语诸人。莫把金屑撒在眼睛。昔年曾向途中觅。今日看来火里冰　上堂。不是心不是佛不是物。毕竟是个甚么。姹女已归霄汉去。呆郎　向火中寻　上堂。钟是钟声。鼓是鼓响。一一分明。那有遮障。因甚观音大士。从闻思修。始证圆通。不是大虫吞白额。肯信师姑是女人(离言法嗣)。

　　奉化岳林楷庵绪芳承禅师

　　浙之宁波鲍氏子。幼习儒业。通法华经义。十六父母俱亡。弃室于白云剃度。谒古南门。苦参不得入处。一日担柴遭跌。有省。遂述偈曰。未知生焉知死。轮回觅处无起止。白云尽处见青山。行人不在青山里。次参超果法。问自远趋风。乞师一接。法曰。放下着。师曰。欲穷千里目。更上一层楼。法曰。放下着。师遂作礼。一日看宝华录。曰我手何似佛手答曰某甲也有。师遂大悟。法问。罗堠罗。何以为第一。师曰。宁可截舌。不犯国讳。法深颔之　上堂。夫子不识字。达磨不会禅。抛出栗棘蓬。放下金刚圈。任从吞吐与咬嚼。切忌弹落牙半边。正恁么如何。水穷云尽处。别有一壶天　托钵归。上堂。流水下山非有意。白云归洞本无心。所以花街柳巷。独露本来面目。茶坊酒肆。全彰格外真机。如虎靠山。似龙得水。及乎看来。眉毛依旧。还委悉么。七佛轨仪虽漏泄。满船空载月明归(离言法嗣)。

　　云间超果[山/(弓*文)]颕朗禅师

　　上堂。壁立万仞。骂雨呵风。未免穷厮煎饿厮炒。十字街头。棒月眠云。将谓牛头回马头没。且道。棒月眠云底是。骂雨呵风底是。斩断鳖蛇三尺剑。等闲石虎齿毛长。喝一喝　上堂。今日十一月十五。雨花殿上打花鼓。分明不弄端师子。放出长沙一只虎。虎虎。眉毛牙爪一齐露。为传千载江南信。碧眼胡僧不是祖。喝一喝　小参。清净本然。忽生山河大地。蓦拈杖曰。东西十万。南北八千。且道。安身立命。在甚么处。卓一卓曰。看脚下　晚参。月头是初一。赵州休念七。月尾是三十。鹞子天边立。明日是十五。云门道个普。今晚十四聻。去却一存得七。喝一喝　僧问字次。师将脚作修罗演月势。僧罔措。师便打　山行次。僧问。大耳三藏。第三次因甚不见忠国师。师曰。山深石头峻。曰意旨如何。师曰。险(离言法嗣)。

　　定海华岩嵩岩□禅师

　　悬钟上堂。召行者曰。打钟着。钟鸣次。师顾视大众曰。还见么。一火便就。未为利根再整提纲。始成大器。妙高峰顶撞帝钟。香水轮际鸣嚗嚗。固是好彩。争似华嵓者里。声光普应。点拍得宜。一会人天有众。各各咸证圆机。山河大地一时动。徧动等徧动。震徧震等徧震。直得师子岩。奋然作大哮吼。象王峰。特地昂藏壁立。和他没头脑的。老普门忍俊不禁。刚来道。个菩萨子也大奇。若将耳听终难会。眼底闻声始得知。是则是。山僧要问你者郎当汉。祇如钟声披起郁多罗。毕竟是法尔如然。神通妙用。良久。以拂子画[○@●][○@⊙]相。击一击曰。祇者是　径山老和尚讣到。上堂。涅盘妙心。填沟塞壑。正法眼藏。摸地捞天。无位真人。一任牛头南马面北。没量个汉。何妨闽岳青吴水碧。有般逐影循迹之徒。得这道符水。便谓冷啾啾地去。一条白练去。古庙香炉去。若然则情生智隔。想变体殊。要见这老子。正隔远在。顾视左右。拍香台曰。大人峰前。亲行此令。复拍一拍　晚到东山请上堂。卓拄杖曰。孤峰不与众山齐。白板扉敲过竹溪。寂寂天香团月小。肯教容易过峰西。召大众。众回首。师喝一喝曰。切莫造次　除夕上堂。凭案书成千字锦。胆瓶斜放一枝梅。以我为隐乎。吾无隐乎尔。现前有英异道流。闻恁么道。直得鼻里冷笑。也怪伊不得。其或尚滞踌躇。争怪灵峰转腔别调。不见。僧问云门曰。如何是和尚家风。门曰。有读书人来。持不犯之令。施格外之机。还他云门则个。即今读书人已来。且作么生相见。顾视大众曰。到来把袂浑无事。流水高山话岁寒　上堂。苍苍者天。白白者地。顾视大众曰。你这队。黄瓜茄子。须知泥里有刺。喝一喝　佛成道日上堂。正觉峰头千尺雪。冰华拶出虚空血。启明才露眼瞇[矌-黄+林]。忙向人前弄口舌。以拂子指西边。顾视大众曰。好大哥。这里是妙高台。又指东边曰。这里是青芝坞。佛殿三门。前厨后库。灵峰堂前。本无遮护。何处有智慧德相。讨甚么妄想执固。二千年前。黄皮瘦骨老比丘。冷静不过。也大似遗服珍御着衣弊垢。既承一众殷诚。不免重为指注。遂起身竖拂子曰。我不敢轻慢汝等。汝等皆当作。画[○@牛]相。掷下曰顾　为新到上堂。未到育王。不妨疑着。既乎亲到境致历然。固非善财童子登楼阁之门。暂时敛念。亦非毗耶老人掌擎日月。别展清机。惟冀诸子。饱足观光。以资法喜。不然。蓦卓拄杖曰。终成辜负(太白雪嗣)。

　　明州育王广利祖林明禅师

　　清明扫本山列祖塔。上堂。冬至寒食一百五。家家冢上添新土。忽然华表顿翻身。笑煞沩山老水牯。且道。育王恁么说话。还有光耀先宗处也无。良久曰。珊瑚枕上两行泪。半是思君半恨君(太白雪嗣)。

　　五灯全书卷第九十一

　　五灯全书卷第九十一补遗
　　临济宗
　　南岳下第三十六世随录

　　临江宝寿体遍莲禅师

　　示众。佛不是佛。於无佛处。示现成佛。法不是法。於无法处。转大法轮。道不是道。於无道处。建道万端。祖不是祖。於无祖处。作祖单传。拔一机放一线。头头而释迦弥勒纲宗。行一令展一锋。处处而文殊普贤作用。透得底。收来放去。百匝千重。透不得底。铁壁银山。天悬地隔。正恁么时。一句作么生道。金刚宝剑当头截。谁敢当锋着眼看(天水广嗣)。

　　建昌资圣大心徤禅师

　　颂百丈野狐话。不落与不昧。何曾出得野狐队。从来狮子会咬人。莫学韩卢徒逐块(天水广嗣)。

　　湖州翔凤资福至邛方禅师

