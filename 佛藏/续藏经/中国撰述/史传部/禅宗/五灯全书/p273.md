<!-- { "loadSidebar": true } -->
　　上堂。山僧一生。性急了弄成病。又因性急了弄去病。只因性急了多败阙。又因性急了多补阙。如今垂老急不得。却又不急不得。如何是好。仔细看来。事到头来不自由。汝等又作么生。卓拄杖。便下座。

　　南阳维摩怀禅师

　　上堂。僧问。文殊问疾时如何。师曰。掬水月在手。曰维摩独卧时如何。师曰。弄花香满衣。曰。三十二菩萨。说不二门时如何。师曰。穿花蛱蝶深深见。曰维摩文殊互相激扬时如何。师曰。点水蜻蜓欵欵飞。曰和尚是僧。如今却演俗诗。师曰。一滴水墨。两处成龙。曰和尚善读唐诗。师曰。我知汝不善读唐诗。

　　雒阳天庆能禅师

　　示众。一人有庆。兆民赖之。杖子有幸。麟凤纷飞　僧问。盲龟跛鳖时如何。师曰。好个堂堂老大随。草鞋覆却骨包皮。

　　陕州安国仁禅师

　　上堂。以手加额曰。日早晚也。侍者曰。老和尚照顾眉毛好。师曰。善哉照顾眉毛去。遂下座。

　　韶阳云门憨禅师

　　参空相珪问。一见便去时如何。珪曰。太卤莽生。师曰。深入堂奥时如何。珪曰。太穿凿生。师曰。恁么则节拍相应去也。珪命维那。明窗下安排者杜撰衲子。维那曰。既是杜撰衲子。如何安排明窗。珪曰。你试杜撰看。那拟对。珪即逐出。师大笑。珪携手。亲送入客寮。后出世云门。

　　辽州定禅师

　　僧问。如何是西来意。师曰。胡地冬抽笋。曰。若遇客来时如何。师曰。你莫思量。我别甑炊香饭供养你。曰何以克当。师曰。茅屋粗疎。聊吃一顿。便打。曰深感盛欵。师笑曰。小人偏捏怪。

　　解州沿禅师

　　僧问。有一问犯尊讳时如何。师打曰。赏你一个大胆。曰沿门乞丐。是何行履。师又打曰。赏你一个小心。曰恁么则小出大遇也。师曰。合眼跳河。

　　曜州显禅师

　　僧问。打地和尚。被人撤去拐子时。如何只用口咬天。师曰。今日又咬者个顽皮汉。又问。彼门人。因人问。便抛柴在锅中时如何。师曰。龙生金凤子。冲破碧瑠璃。

　　青原下二十八世
　　万安严禅师法嗣
　　嵩山少室凝然了改禅师

　　嵩阳金店任氏子。自龆齔年。系念空宗。知有己躬下事。遂依止少林。二十始纳僧服。初参月印于香山。涉历寒暑。鲜克契入。会松庭严主天庆。师往依之。每以己事咨扣。卒未泯怀。举路逢死蛇莫打杀无底篮子盛将归语。问曰。这个莫是背触不得的意么。严曰。笑破山僧口。师闻罔措。严呵曰。你在鬼窟里。讨甚么椀。师愈不安。一日严上堂曰。一言迥脱独拔当时。师当下释然。举似严。严乃印可。皈隐二祖庵　明高帝洪武庚午。祖庭虚席。合山敦请。师力辞不获。应缘而起　上堂。祖师心印。不是有言。不是无言。不是有知。不是无知。岂可向言句下研穷。意识中揣度哉。昔日祖师初来。贩取久远滞货。无人承当。祇得九年面壁。后来二祖。却似痴猿捉月。来问安心。这老汉。也是怜儿不觉丑。向他道。将心来与汝安。二祖便承虚接响。唤作得髓。看来也好与三十棒。何故。才涉唇吻。便隔千山。诸人还会么。山僧今日与么道。也好与三十棒　上堂。莫向言中取则。直须句外明宗。若能如是会。彻古彻今。自由自在。知么　师有山居诗曰。嵩山万丈绝跻攀。长夏松风尽日闲。自笑鼻头双孔大。气通天地有无间　题石罗汉曰。岩头一尊石罗汉。藤作髭须向风战。千年从不化斋粮。身心如一无更换　趺坐山头数百秋。也无欢喜也无愁。纵然血浸齐腰雪。羡尔惟将一默酬　成祖永乐辛丑。无恙忽召众叙别。说偈曰。寿年八十七。出夕复入夕。撒手威音外。绵绵与密密。师平日行止端庄。王侯敬仰。周蜀伊诸王。登山供养。厚赠珍贝。师泊如也。

　　青原下二十九世
　　少室改禅师法嗣
　　嵩山少室俱空契斌禅师

　　平阳垣曲王氏子。从重兴院无相剃染。久而参方。谒凝然改于嵩山。求示心要。改曰。你向达磨未西来时。道一句看。师无以对。心甚疑之。朝夕咨扣。一日睹秦封槐。豁然契悟。径往丈室。改一见谓曰。契斌参得禅也。师便喝。改曰。喝作么。师曰。和尚何得以赃诬人。改曰。赵州勘破婆子。婆子败阙在甚么处。师曰。一对无孔铁锤。改曰。赵州意又作么生。师曰。荆棘林中。重加陷阱。改曰。石头书亦不通。信亦不达。是何意旨。师曰。千里同风。改曰。青原垂足。又作么生。师曰。祸事祸事。改曰。洞上一宗。密在尔身矣。明英宗景泰癸酉。主少室。僧问。如何是空劫已前底事。师曰。乌龟向火　上堂。僧问。如何是君。师曰。谁能窥测九重深。曰如何是臣。师曰。万里山河点墨痕。曰如何是君向臣。师曰。宝殿光含万象新。曰如何是臣奉君。师曰。玉阶仙仗龙颜近。曰如何是君臣道合。师曰。端拱无为天下平。曰向上还有事也无。师曰。阇黎珍重始得。僧礼拜。师微笑曰。山僧今日不着便。下座　景泰壬申。师示寂。塔于少林之西坞。

　　青原下三十世
　　少室斌禅师法嗣
　　西京定国寺无方可从禅师

　　洛阳许氏子。礼福先芘峰剃落。初参龙潭顺超化宗。入室请益。稍有契入。后到少室。参俱空斌。斌以绵密阃奥。重加煅炼。偶检灯元见天衣。以行者五人。俱召实上座因缘。师当下密契五位奥旨。遂承印记。隐于郏鄏定国寺　示众。佛祖宗乘。本无言说。但此段家风。非从外得。须七处征心八还辨见。方得到家稳当。不涉程途。汝知九峰不肯首座。百丈堕在狐窝。是见得人为难。而得理为尤难。如上多方。切须珍重　明宪宗成化癸卯六月示寂。寿六十四。夏四十载。塔于少室祖陇。

　　青原下三十一世
　　定国从禅师法嗣
　　嵩山少室月舟文载禅师

　　别号虚白。通州人。世系蔚州广宁王氏子。祖讳才。从明成祖。靖内难。官至武德将军。遂通州居焉。师诞时。父梦僧寄宿其家。乃生。长而脱白于州之万安寺。依止白庵空。诣杭纳具。北还掩关。因阅万松拈提古宿机缘。若面墙者。久之忽省曰。曹洞宗风。大播天下。有织锦回文之功。非针线细密。盘旋回互。不触当头者。不能与伊作主也。既而幡然出关。参无方从。发明己见。从抚而印之。武宗正德丙寅。主少林。参徒云集。考钟伐鼓无虚日　示众。达磨西来。以一乘法。直指单传。令人见性成佛。至我少室。如九鼎系于单丝。汝等诸人。趂色力康健。打辨个事。直须努力。莫闲过日　伊郑徽诸王。往来问道。皆师之化风也。世宗嘉靖甲申。师年七十三。门人于三十六峰烟霞之中。为师养老焉。

　　青原下三十二世
　　少室载禅师法嗣
　　顺天宗镜庵小山宗书禅师

　　顺德南和李氏子。其在童幼。异于常伦。与群儿戏。效作佛事。十岁父令入学。读习儒业。已通大义。一日忽掩卷叹曰。此皆治世法。非出世法也。遂白父。投郡之开元剃落。闻月舟载法席之盛。入室请益。潜淘密践者八载。一日因看舟语录。见定国投机悟道因缘。有省。私计曰。此赤眼撞着火柴头耳。即入室问。面壁九年即不问。断臂安心事若何。舟曰。只为当初留毒害。儿孙洗土不成泥。师曰。不因今日举。怎见少林风。舟嘘两嘘。师曰。不奈船何。打破戽斗。便出。舟乃记莂焉。初开法德兴。次主天庆五台。明世宗嘉靖丁巳。少室疏请。师叹曰。先师化后。三十余年。曹洞宗风。迨乎湮没。前辈有言。禅林下衰。弘法者多。假我偷安不急撑拄之。其崩颓跬可须也。某虽惭付嘱。其如付嘱何。遂主之。时值亢旱。河井乾涸。既法席敷开。泉源复涨。丙寅上京师。主宗镜庵。隆庆丁卯。游西山。至谷集山三学洞。喜其幽寂。遂结夏焉。至冬忽疾作。腊月十六日。索笔书偈曰。宗镜宗镜。心法成行。即日圆觉。镜破宗正。偈毕俨然坐脱。世寿六十八。僧腊三十六。茶毗身骨分为三分。一分留于宗镜。一分送至顺德祖茔。一分至少室。其于少室谢事之日。法堂中法鼓。无故堕地。其于得疾之初。少室秦封槐。摧一大枝。既入寂之后。其树无故崩倒。

　　开封鄢陵显庆曙庵悟寅禅师

　　幼祝发。礼僧可标为师。参月舟载有契。嘱以偈。明嘉靖己丑。住柏梁　尚书刘讱请上堂。月落星疎晓色浓。日华迥揭帝京东。翻经自爱虚窗白。入定空摇蜡炬红。禅榻拥蒲青郁郁。好山临水绿溶溶。客来石鼎堪联句。帘卷清风满座中　丙辰四月十三示众。辞谢毕。说偈泊然而逝。

　　顺德内丘表善观音院金山德宝禅师

　　山东阳津刘氏子。幼从北京海眼寺惟安剃染。受学三载。乃参无念于山西榆。次县依七载。大有发明。次参月舟于嵩少。又九载。得法后。燕赵闻师之道。相迎开堂无虚日。坐道场凡二十有余。末乃就观音。休老焉。忽一日将道具。尽付门人祖通。代扬法化。乃说偈辞世曰。来时无影去无踪。生死轮回好脱空。今日翻身云外路。一轮明月任西东。遽瞑目而逝。门人塔于旧隐之南砺水之北。寂日。当明隆庆庚午三月初四日。世寿八十有五。

　　青原下三十三世
　　宗镜书禅师法嗣
　　西京少室幻休常润禅师

