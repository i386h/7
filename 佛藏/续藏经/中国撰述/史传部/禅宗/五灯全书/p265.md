<!-- { "loadSidebar": true } -->
　　邵武奚氏子。母吴。十七出家。二十受具。习止观唯识论。一日有宿衲相诘。师依文而答。宿讥呵之。师从此疑情顿发。坐卧不安。经六载。一日闻马嘶大悟。遂往见天奇。奇问。在世忘世。是如何。师曰。了物非物。奇曰。在念忘念。是如何。师曰。於心无心。奇曰。心物俱忘。是如何。师曰。华山高突兀。太行峰嵯峨。奇曰。他日教坏人者。乃汝一人。以偈印之　后住关子岭。上堂。举僧问云门。如何是一代时教。门曰。对一说。龙泉则不然。若有人问如何是一代时教。便劈脊一棒曰。合取狗口　僧问。如何是本来面目。师曰。石香亭。曰便恁么去时如何。师曰。丧却了也　问今朝四月八日。天下丛林。皆庆如来圣诞。未审如来何处降生。师於几上。画圆相示之。僧无语(笑岩宝。代僧作礼曰。尽界普瞻)　笑岩参。呈前所得见处。师随即印之。次日入室礼拜。师曰。上座昨夜许多络索。向甚么处去也。岩拟对。师笑曰。鹞子已过新罗国。岩遂问曰。十圣三贤。已全圣智。如何道不明斯旨。师厉声曰。十圣三贤你已知。如何是斯旨。速道速道。岩频下十余转语。师皆不肯。岩乞代。师责曰。着实参始得。岩一日洗菜回。师见问曰。是什么。岩曰。一篮菜。师曰。何不别道一句。岩请和尚别问。於是随问随答。师皆诺之。岩欲徧参。乃辞师。师举拂子曰。若向者里道得一句出格可去。岩无语。师曰。子今向去。且精一其志。勿杂用心。切记吾言。他日大有得力处。岩徧参。后复谒师。命烘炉。师曰。人人有个本来父母。子之父母何在。岩曰。一火焚之。师曰。恁么则子无父母耶。岩曰。有则有。只是佛眼觑不见。师曰。子还见否。岩曰。某亦不见。师曰。子何亦不见。岩曰。若见即非真父母。随即呈偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。师曰。只此一偈。堪绍吾宗。复曰。汝心即我心。我心本无心。无心同佛心。佛心非吾心。又曰。佛如转轮王。佛法如王法。佛子竖法幢。能令邪作正。嘱曰。汝谛受持。遇缘熟者。智愚皆度。续佛慧命。须待其人　师一日忽遁去。不知所之。越二年归山。七月朔夕。谓众曰。身心了却好游方。吴越山川路渺茫。拄杖一条担日月。龙泉寺里话偏长。偈毕。以拄杖掷地。趺坐而逝。塔全身于寺右。

　　伏牛济庵大休实禅师

　　新郑李氏子。幼投宝珠受业。年二十。访老宿古心。心示万法归一一归何处话令参。寻入火场打三。有省。述偈曰。法身本无相。法相本来空。会得者消息。处处显家风。后往谒天奇。途遇天真月印二禅客。同至关子岭。奇问。你二人一路么。师曰。虽然一路。来处不同。奇曰。如何是你本来面目。师便喝。奇曰。父母未生前。喝个甚么。师珍重而出。自后数呈伎俩。奇皆不诺。一日侍奇於承天。奇问。藏身处没踪迹。没踪迹处莫藏身。你作么生会。师曰。当堂不正坐。那赴两头机。奇为助喜　住后升座。须弥作舞。海水腾波。龙象交参。人天共聚。大地山河。同宣妙句。三贤十圣。共证菩提。眉藏宝剑起寒光。袖隐金锤行正令。明杀活显全机。举拂子曰。还有明眼衲僧。不顾危亡。向前一肩挑荷得么。便下座　笑严参。问如何是祖师西来意。师竖起拂子。岩曰。此外更有指示也无。师掷下拂子。岩便礼拜。复叙及参关子岭话。师曰。怪道亲见作家来。岩便喝。少顷。师又问。无闻别来四十年。未知近日鼻孔如何。岩曰。与和尚鼻孔一般。师曰。上座还见老僧鼻孔么。岩曰见。师曰。向甚么处见。岩曰。两眼下口门上。师曰。有秘密句。曾向上座道么。岩曰曾道。师曰。试举看。岩曰。合取臭口。师拈拂子。岩便拂袖而出。

　　天池素禅师法嗣
　　襄阳府大觉圆禅师

　　汉川人。仪貌丰硕。声如洪钟。参净庵。默有所契。庵付以偈曰。一枝正法眼。列祖递传来。付汝待时至。馨香徧九垓。师受嘱。后隐居襄西笑岩。爽庵参谒求依侍。师曰。上座错了也。老拙平生温饱自适。别无所长。爽曰。某等生死事大。语未竟。师约而笑曰。老拙亦有生死。何独尔有。爽曰。某恨晚进多无恒志。和尚岂拒人哉。师曰。出家儿。本自无事。尔何无事生事。少间曰。粥饭自办始得。师方便莫测。最恶时机不淳诚。一日室中。举外道问佛。不问有言。不问无言。世尊良久。外道大悟。师曰。问既不涉有无。良久亦走闲名。正恁么时。外道悟个什么。岩拟进语。师遽以手掩其口曰。犹挂唇齿在。岩乃释然曰。可谓东土衲僧。不及西天外道。占偈曰。自笑常手画模则。几番红了几番黑。如今谢主老还乡。那管平生得未得。师称赏之。后无疾而化。世寿七十三。僧腊五十三。

　　野翁晓禅师法嗣
　　嘉兴府无趣如空禅师

　　本郡秀水施氏子。生於明孝宗弘治辛亥十月十八日。幼慕宗乘。留心体究。同法舟济。参访数载。后见野翁。彻法源底　启关示众。自结玄关自活埋。自吾闭也自吾开。一拳打破元关窍。放出从前者汉来　元宵示众。画角声中荐得。观音未是作家。彩灯影里指归。室利谩夸好手。恁么告报与诸人。也须笑破虚空口。若也未瞥然。再看鳌山颠倒走。参　小参。众立定。师喝一喝曰。祸出私门。便归方丈　示众。举修多罗教曰。以思惟心。测度如来圆觉境界。如将萤火烧须弥山。师曰。我且问你诸人。如来境界。既是测度不得底。毕竟如何合煞。喝一喝曰。还见教意么。便下座　示众。言前荐得已天涯。句下承当路转赊。一击铁围如粉碎。海大空阔雁行斜　除夕小参。时穷何似日穷好。月若穷来岁亦然。三十六旬穷过了。东村王老夜烧钱。老汉并无一物。应个时节因缘。拈拄杖曰。只有者个无穷无尽。历劫经年。今夜随时送去。免教涉蔓相牵。掷下拄杖曰。历劫得来今断送。拍双空手接新年　示众。佛是众生屋里了事人。众生是佛屋里不了事汉。若要一样。但佛与众生。一时放却。则无了无不了。卓拄杖曰。但於事上通无事。见色闻声不用聋　端阳示众。佳节端阳何曾订约。五月五日。年年撞着。风摇蒲剑碧楞楞。日照榴花红灼灼。道在时节因缘。岂论正法末法。向来着意驰求。通身是草。今日信手拈来。无不是药。竖拂子曰。大众且道。此药治甚么病。击拂子曰。不但老维摩。药王药上也吃一帖　示众。豁开顶门眼。照彻大千界。既作法中王。於法得自在　师一夕。湖边步月。适遇一僧。师曰。明月与清风。水天同一色。人人在个中。只是出不得。曰打草惊蛇作么。师曰。上座又作么生。曰看脚下。师大笑曰。将谓胡须赤。更有赤须胡　神宗万历己卯仲冬。师谓门人性冲曰。来岁中秋。五六之间。吾行矣。子宜知。庚辰八月十六日。冲如前期而至。师集众说偈曰。生来死去空花。死去生来一梦。皮囊付与丙丁公。白骨断桥随众。阿呵呵。明月清风吟弄。语毕。端坐而逝。世寿九十。

　　无尽海禅师法嗣
　　随州七尖大休宗隆禅师

　　青州益都贾氏子。依郡之石佛剃发。后寓成都北寺为典座。一日出街。挑水忘所行。忽头撞壁有省。冲口成偈曰。大地山河体性空。那分行走与西东。偶然撞着无私句。万水千山总一同。因就河南乾明寺无尽室中呈所得。无尽乃印以偈曰。道高不假修。德重事理周。一枝正法眼。付与隆大休　住后垂三关语。以示学者。一曰。吹毛宝剑。被石人持去。挂在万仞峰头。四壁无路。如何取得。二曰。有一如意珠。被木人擎来。抛向大海波中。不假舟航。如何觅得。三曰。尽大地是个火坑。烧却了也。惟有一茎眉毛在。未审是何人见得　在菜园次。僧问。如何是西来意。师曰。黄瓜茄子。僧不契。下山见一尊宿。宿曰。你从何处来。僧曰。七尖峰来。曰大休有何言句。僧举前话。尊宿合掌曰。真大慈悲　明世宗嘉靖壬寅十一月八日。集众书偈曰。三际握来为拄杖。十方原是旧袈裟。泥牛石虎知消息。踏破虚空便到家。置笔端坐而逝。

　　天宁济禅师法嗣
　　嘉兴府胥山云谷法会禅师

　　本郡嘉善怀氏子。芟染於大云寺。时法舟。掩室於天宁。师往参叩。示以念佛是谁话。一日斋次。食器坠地。豁然有省。於是入天界。韬晦三年。复庵栖霞千佛岭下。又移天开岩。吊影如初。凡客见。无论贵贱。皆问以日用事。略叙寒温。必展蒲团令坐返观。终日无杂话。别时必叮咛曰。人命无常。莫空过日。再见。必问别后用心如何。以故归向者日多　僧问。如何是祖师西来意。师曰。有水皆含月。无山不带云。曰莫更有奇特处么。师曰。切忌唤龟作鳖　问如何某甲直捷用心处。师曰。举不顾即差悞。拟思量何劫悟　师居常不设卧具。昼夜危坐。四十余年如同一日。明神宗万历乙亥正月五日示寂。寿七十五。腊五十六。塔于大云寺后。

　　嘉兴府精严东溪方泽禅师

　　郡之嘉善任氏子。首谒法舟於天宁。一日室中。举龙潭见天王公案。至何处不指示心要。言下有省。后获印可　解制秉拂。佛法虽徧一切世界。而未尝有丝毫透漏。作么生结。虽未尝有丝毫透漏。亦未尝有丝毫囊藏。又作么生解。故知。百丈曲引初机。为此方便之辞。其实莫能结。莫能解也。设使有个孟八郎汉出来道。我能向百丈结不得处。一结结断。直使天下衲僧。忘前失后。求出无门。亦能向百丈解不得处。一解解开。直使天下衲僧。七狼入藉。窜身无地。却甚奇特。诸上座。彼既丈夫。我何不尔。良久。击拂子一下曰。吽。

　　天池聚禅师法嗣
　　绍兴浮峰普恩上座

　　山阴金氏子。年十岁。往从延福鉴湖受业。至十九。忽念生死事大。奋志寻师。初至大慈。叩无际首座。示以心生则种种法生之语。师当下有所契入。呈偈曰。返本还源便到家。亦无元妙可称夸。湛然一片真如性。迷失皆因一念差。复见法舟于天宁。呈所见。舟可之。又谒万松林于乌石峰。松问何来。师曰天宁。松曰。有何言句。师举前话。松曰。不是不是。师曰。天宁道是。和尚如何道不是。松曰。天宁则是。我则不是。师疑不决。后参玉芝。复举前话。芝曰。是与不是。未出常情。二俱吃棒有分。师曰。如何是出常情句。芝与一掌。师当下豁然。平昔碍膺。一时融释。芝曰。汝既如是。当善护持。复以偈嘱曰。莫学支流辨浊清。是非尽处出常情。铁鞭击碎珊瑚月。会看东山水上行。

　　斗峰琴禅师法嗣
　　建宁府斗峰天真道觉禅师

