<!-- { "loadSidebar": true } -->
　　湘潭李氏子。幼业儒。因申酉鼎革之际。顿悟尘劳之幻。遂礼桃花山不韵剃染。遍参名宿。后依弘觉。为入室真子。记莂后。出住金陵兴善。上堂。春风荡荡。春日融融。柳垂嫩绿。花发新红。龙光峰说法。金水河流通。是汝诸人。十二时中。晨朝洗面。黄昏打钟。也须知声色俱透过。元关又一重。卓拄杖　晚参。海底泥牛吞却月。铁铸金刚肚皮裂。鹭鸶踢翻鹦鹉洲。舜若多神痛不彻。你也参不透。我也会不捷　上堂。举白云和尚道。禅禅。阎浮提在海南边。近则不离方寸。远则十万八千。毕竟如何。禅禅。兴善亦有个见处。禅禅。紫金山在寺门前。闻道日日变现十二种色。于今松杉伐尽之后。惟见白日青天。山僧亦得登其顶。造其巅。远观东西南北。近看万井千烟。毕竟如何。禅禅　晚参。举众卖花兮独卖松。青青颜色不如红。算来终不与时合。归去来兮翠霭中。古人恁么告报。虽则高抬声价。其奈己见犹存。兴善未免也续貂一首。不卖花兮不卖松。夜眠直到日通红。他非我是都抛却。万事消归一笑中。且道笑个甚么。喝一喝　晚参。举僧问玑和尚。禅以何为义。玑曰。以谤为义。雪堂拈曰。三世诸佛是谤。西天二十八祖是谤。唐土六代祖师是谤。天下老和尚是谤。诸人是谤。山僧是谤。于中还有不谤者也无。谈元说妙河沙数。争似双峰谤得亲。若是兴善。禅以何为义。以错为义。三世诸佛是错。西天四七是错。东土二三是错。天下老和尚是错。诸人是错。山僧是错。还有不错者也无。以手指其掌曰。知其说者之於天下也。其如示诸斯乎。大众还会么。良久曰。也是将错就错　示众。衣成人。水成田。佛法元来在口边。上是地。下是天。几人到此总茫然。兴善菜种屋里。稻割门前。大家相聚吃了。终日语笑喧喧。总不念断臂心安。春糠志坚。长庆坐破七个蒲团。香林用力四十九年。上座赢得日高三丈。犹自伸脚打眠。行者来请赴堂吃粥。拦胸一掴粗拳。为甚如此。不合惊起我瞌睡。又使我好梦仿不周全　小参。即心即佛。过山寻蚁迹。非心非佛。渡水觅鱼踪。不是心不是佛不是物。夹路桃花风雨后。马蹄何处避残红　小参。秋山削玉。秋水磨铜。城吹寒角。楼打霜钟。修行不到无心地。万法枞然那得空。尽向鬼门贴卦。谁识虎咬大虫。南泉打破粥锅。甘贽礼拜蒸笼。泣露千般草。吟风一样松。喝一喝曰。若不是山僧者一喝喝住。你诸人洎乎又寻过一东二冬　小参。前村红叶落将尽。后院黄花开又残。纸被夜烘刚觉暖。五更霜重又多寒。天何阔地何宽。裙子褊衫多破了。一个浑身无处安。便恁么太无端。剔起眉毛君自看。大事为你不得。小事自家支当　小参。语是谤。默是诳。不语不默。冻锁寒江。雪埋青嶂。雪峰相见望州亭。德山未跨船舷。好与三十棒。何故。不待春风着意开。暗香已在梅梢上　小参。举僧问赵州。真如凡圣。皆是梦言。如何是真言。州曰。唵部林[口*发]。师曰。赵州答话。如探囊取物。然未免索盐奉马。有问蒋山如何是真言。只向他道。草枯风劲。各寮谨慎火烛　小参。色空明暗遮双眼。地水火风周一身。你若一念心疑被地碍。一念心喜被风飘。一念心嗔被火烧。一念心爱被水溺。只者地水火风。使得当人。二六时中。不得自由。惟有拄杖。聱聱橇橇。列列挈挈。地不能碍。风不能飘。火不能烧。水不能溺。王母昼下云旗翻。寒猿啼落天边月　晚参。道远乎哉。触事而真。圣远乎哉。体之则神。蓦竖拂子曰。山僧唤作拂子了也。诸人毕竟作么生。良久曰。水流黄叶来何处。牛带寒鸦过别村　小参。至道无难。惟嫌拣择。但莫爱憎。洞然明白。白雪之白。白玉之白。白羽之白。赵州参见老南泉。解道镇州出萝卜。就地拾得丽水金。元来又是并州铁。八十村翁笑点头。买得朱砂画黑月。四句离百非绝。今日为君重剖决。天上无释迦。地下无弥勒。达磨老臊胡。当门牙齿缺。十字街头蓦相逢。却是一枚无状贼。击拂子曰。贼贼　小参。南泉提起茅镰。投子拈出油瓶。一大藏教注不得。三世诸佛言不及。说甚赵州佛性无。一个葫芦挂东壁　解制上堂。一不做。二不休。衲僧着力转身句。嘉州大象陕府牛。独有太原孚上座。五更闻画角。屋里贩扬州。朝悠悠。暮悠悠。行脚挑包事远游。若是冷灰真豆爆。何须向外更驰求。说甚一拳拳倒黄鹤楼。一踢踢翻鹦鹉洲。也要紫金山子肯点头。禾山鼓。雪峰球。何似投子手中油。架箭张弓空费力。半个圣人那见收。掷却丝。抛却钩。夜静水寒鱼不饵。烟波空泛月明舟。掷拂子下座　僧问。如何是祖师西来意。师曰。七醋捣生姜。曰意旨如何。师曰。食者尽攒眉　问。如何是和尚家风。师曰。有米无柴。曰忽遇客来。将何欵待。师曰。快赶狗漫烧茶　问。鸡见相斗。狗见相咬。鸱吻终日相对。为什么不嗔。师曰。好与衲僧为榜样　问。蚯蚓为什么化为百合。师曰。量材补职　布袋和尚赞曰。一文乞与济谁贫。浩浩尘中孰是亲。自己悭囊放不下。又来开口笑何人(山翁忞嗣)。

　　嘉兴漏泽岳来本衡禅师

　　小参。鹫岭拈花。眼中着楔。少室直指。曲顺人情。二俱随类示权。都则应机赴感。何故。时节若至。其理自彰。新漏泽不敢囊藏被盖。只得相席打令。此是我法叔箬老和尚。据曲录木。与一切人。解粘去缚抽钉拔楔。施向上钳锤。碎衲僧窠臼之场。因虚席已久。百种全无。法幢寥落。堂供萧疎。古人道。圆通不开生药铺。单单只卖死猫头。不知那个无思算。吃着通身冷汗流。新漏泽。亦有一偈。漏泽新开杂货铺。更无一人来垂顾。可怜三尺贵龙须。剪碎绫罗唤作布。设有人问。长老绫罗。为甚剪碎作布卖。有时价重南金。有时分文不值。说贵也得。说贱也得。恁么也得。不恁么也得。恁么不恁么总得。然虽如是。且喜更点分明。卓拄杖　上堂。莺老花残。时逢初夏。呢喃燕语。舌覆大千。碍则涉有为之境。悟则离昏醉之乡。截断两头。莫存轨则。一性圆明。当阳荐取。既是莫存轨则。荐取个甚么。良久曰。剔起眉毛亲证得。头头物物祖师心(山翁忞嗣)。

　　江阴十方山焰杲禅师

　　湖州施氏子。初参报恩琇。琇问。二六时中。可有杂念也无。师曰。连正念了不可得。琇曰。恁么则业识茫茫。无本可据。师震声一喝。琇曰。好喝。再喝喝看。师摇头吐舌而出。再谒天童忞。结制。立师为维那。忞下堂。以杖指单票破处曰。这里因甚如此。众下语不契。忞问。维那作么生。师曰。薄处先穿。忞曰。穿后如何。师曰。贵图两相见。忞举拄杖曰。犹隔这个在。师曰。也是和尚自生窒碍。忞打曰。何得触忤老僧。师礼拜曰。今日得见和尚。忞颔之(山翁忞嗣)。

　　燕京西山石香夙成本奯禅师

　　荆州枝江王氏子。年十八岁。礼本郡菩提场白斋剃染。自知参究。刻苦用功。所悟亲切。南询福严天童报恩三大老。罔不契合。受嘱。心印则禀平阳弘觉。师长身玉貌。皓齿朱唇。声如洪钟。读内外典。经目不忘。日三食眠三觉。夜则双趺一坐。兀然达旦。住懒云窝。后游京都。寓西山石香精舍。无何示寂。茶毗获舍利无算。大者如菽。寸光熠熠。塔于院之前山(山翁忞嗣)。

　　湖州道场神山本瀛禅师

　　示众。举南泉三不是话毕。颂曰。天外银沙直下飞。谪仙题就已迟迟。何如掷笔悬崖畔。乱撒冰珠总是诗(山翁忞嗣)。

　　宁波天童福泉直庵本浩禅师

　　得法后。结茅天童之福泉绝顶。人迹罕至。有同门山晓晳。劝师出世。师笑曰。一般秀色湘溪里。君自匡徒我自眠。古人已代我言之矣。他日望兄指一人接续。用报师恩。便一把火足矣。次年晳诞辰。师曳杖到天童。一见遽曰。浩志不下山。今日之来。一祝嵩龄。一果前约。惟勿我拒也。别不旬日。即跏趺化去。壁留船子覆舟颂曰。一月当天万壑秋。芦花深处任优游。波心几度抛香饵。钓得苍龙覆却舟(山翁忞嗣)。

　　新州龙山旷圆本果禅师

　　上堂。问祖道重开即不问。如何是主中宾。师曰。山僧为汝彻困。曰如何是宾中主。师曰。咨尔所问曰。如何是主中主。师曰。谁敢当锋。曰如何是宾中宾。师曰。且立门外。问学人乍入丛林。请师指示。师曰。莫向佛边求。僧礼拜。师曰。看脚下。乃曰。一个两个三四个。毗耶城中行且坐。看来曾不隔丝毫。何用当阳重说破。不说破。任纵横。炊无米饭。煮不湿羹。共盛无底钵。呷得饱彭亨。薄暮小池双鹭宿。清秋高柳乱蝉鸣　祖忌上堂。昔年八月三。祖师未出世。诸仁总不知。脑门不着地。今年八月三。脑门齐着地。诸仁既总知。祖师何者是。听取一颂。雨过千峰色点苍。麻衣松牖坐生凉。一声幽鸟啼何处。明月满山丹桂香　九日上堂。病起高登曲录床。英英篱菊正披黄。龙山今古何同异。帽落从教风雨狂。谁识三元具一句。元来九日即重阳。糖糕栗粽俱无有。笑指云天空渺茫。恁么则僧厨斋寂。野客清寒。如此佳辰。将何供养。良久曰。幸自身轻餐脱粟。不须人佩紫萸囊　上堂。妙体明圆绝所因。本来端的见须亲。还他一会灵山客。炎海堪同转法轮。瓦砾荆榛。作狮子吼。石头土块。一齐翻身。三十年来未了之事。只此一事。二千里外难逢之人。只此数人。不用持道吾吉獠之棒。自然来甘贽药山之银。说甚南宗北教。休分东鲁西秦。水松数株碧。引鹭池之月。木绵一树红。飞鹿苑之春。心境俱非。透过三句。剎海莫测。混入一尘。一尘含法界。法界渺无垠。非离真而立处。立处即真。且知恩报恩一句。作么生道。良久喝一喝曰。当阳挥宝剑。捻土定千钧(山翁忞嗣)。

　　宁波锡山宝严炉雪慧禅师

　　僧参。师问。那里来。曰五磊。师曰。从九曲岭过。曰是。师曰。一条大路如弦直。因甚从九曲。僧无语。师便打　颂楞严经不断烦恼而入涅盘曰。满园桃李呈春色。几处笙歌揭画楼。独坐小窗闲不彻。倒骑驴子上扬州(山翁忞嗣)。

　　金陵天宁古田达元禅师

