<!-- { "loadSidebar": true } -->
　　南昌进贤黄氏子。幼背二亲。而从从父游。常目摄群优。洒然若有所创。诸幻皆局也无常谓何。乃入伏牛山。礼坦然平祝发。居三岁。初摄心。如按浮瓜。起灭相乘。茫无所措。质疑未决。南询万松于径山。松诘之曰。疑是何人。措者何物。师亦未决。退而业白九华。一夕觉身同虚空。就客而质其状。客以为理障。第由教而入之。乃听讲楞严。至圆明了知不因心念之句。忽尔有悟。廓然如镜中象。不落幻空。乃知前境虚空。直庆劳一息耳。后参大方莲。问现镜中象时如何。莲曰。直须打破。师曰。打破后如何。莲曰。亦未离心境。师未决。参小山书。始至举向者言。书曰。何必打破。师曰。其奈镜象何。书曰。镜象安在。师有省。一日书问师曰。畴昔之疑决不。师举掌。书曰。毋将以罔象问景耶。师曰。此外更无何有。书曰。试披衣检之。力行二年。愈益精进。书举洞山我今不是渠。诘之曰。既不是渠。毕竟是何人。师领悟。以偈答曰。若要识此人。有个真消息。无相满虚空。有形没踪迹。曾为佛祖师。尝作乾坤则。龟毛拂子清风生。兔角杖头明月出。书曰。子毋剿说。更须□入悟门。师曰。尚不借缘。从何门入。书曰。既不借缘。何为至此。师曰。因不借缘。所以至此。书曰。就不借缘一语於意云何。师曰。彩凤翻飞身自在。铁牛奔吼意常闲。书曰。善哉明日辞行。书付偈曰。定作人天主。当思少室秋。师曰。常润是甚么人。安敢当此。书嘱曰。吾道不振久矣。岂宜袖手耶。师唯唯。逮书示寂。佥议主席。非师不可。师就谦退。再请再却。众乃举书付嘱之偈。师遽堕泪。不复言辞。以明神宗万历甲戌秋。主少室。师体貌丰硕。声若鸿钟。与诸学人甘淡泊。而襟度冲旷。一力负荷大法。朝夕乾乾无少倦色。告香入室者。二百七十人。乙酉四月念七日。书偈告寂。

　　建昌府廪山蕴空常忠禅师

　　寿昌问法要。师曰。汝能精进。不肯自欺。便是彻首彻尾工夫。一日闻弟兄论金刚经义甚快。师笑曰。宗眼不明。非为究竟。昌闻之。茫然自失。乃问。如何是宗眼。师拂衣而起。昌后请益。师曰。我实不知。汝自看取。昌后于大好山语得悟。乃入方丈。通所悟。师曰。悟则不无。却要受用得着始得。不然。恐祇是个永银禅也。

　　五灯全书卷第六十一
　　五灯全书卷第六十二

　　　　京都圣感禅寺住持(臣)僧　(超永)　编辑
　　　　京都古华严寺住持(臣)僧　(超揆)　较阅　进呈
　　曹洞宗

　　青原下三十四世
　　少室润禅师法嗣
　　北京大觉寺慈舟方念禅师

　　唐县杨氏子。十岁投金台广德大慈义。落发受具。闻古道讲楞严。至七处征心。稍觉缘生不实。复历诸座。遍穷性相宗旨。知非的要。遂往少室。参幻休润。一见便问。甚处来。师曰。北方来。润曰。北方道法。与此方如何。师曰。水分千派。流出一源。润见其言辞雅迈。命充维那。一日游初祖面壁处。忽然契悟。乃曰。五乳峰前。好个消息。大小石头。块块着地。诣室呈似。润嘱曰。从上佛佛祖祖。以自己所证。递相承袭。欲令一切众生知有。余得之于小山先师。赴十余年如故。今授于汝。汝当体佛祖之心为心。以续慧命。然虽如是。亦宜晦迹林泉。乘时而出。付以偈曰。无上涅盘心。佛祖相传付。吾今授受时。云净峰头露。时年二十八岁。遂入五台掩关。昼则一食。夜则孤坐。后赴东台请。偶双目忽盲。师曰。幻身非有。病从何来。习定七日。双目复明。南谒普陀归。次越之大善寺。众请说法。湛然澄参。师问。止风涂向青山近。越王城畔沧海遥时如何。澄曰。月穿沧海破。波斯不展眉。师问澄洞上宗旨。澄说偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝畿。师曰。语句绵密。不落终始。真当家种草也。遂召入室。以棕蒲团印证之。复曰。汝后开两片唇皮。截断天下人舌头。有分在。即付偈曰。曹源一滴水。佛祖相分付。至今授受时。大地为甘露。咄。五乳峰头一枝箭。射得南方半个儿。明神宗万历壬辰。嘉兴缁素。请主东塔。寻赴云居匡庐之请。甲午秋。五台清凉。复请师开法。缁素恳留。后示寂。门人澄。迎遗骨。塔于显圣之南山。

　　嵩山少室无言正道禅师

　　豫章胡氏子。投上蓝寺剃染。十五遇知休老宿。指示禅要。遂从休游。憩南岳净缾崖。朝夕参叩。休曰。欲究明此事。须将宗教葛藤穿过始得。指参逊庵昂庵。语休曰。无言足称法器。切不可以一知半解。入渠胸臆。第令北游自参自悟。休拈张拙颂。勘其履践。师曰。真如尚不可为。何颂之有。休见其颖利。指往少室。参幻休润。一日润上堂。师问。如何是洞上家风。润曰。月下三花树。峰前双桂枝。师曰。和尚还别有否。润曰。惟此一事实。无二亦无三。师言下大悟。即呈偈曰。云攒绝顶。月锁幽崖。石人抚掌。木女舒颜。润印以偈曰。无言的旨不离言。元唱元提妙绝传。今日单传亲印授。他年双桂利人天。明神宗万历庚寅。主少室。时周籓。迎师为说保寿之法。王大开悟。汝宁崇籓闻之。亦迎师说法。时王世子病足。倚杖而立。师乃引之。周行七转。汗流如注。而足即瘳　僧问。不问有言。不问无言。世尊良久。意旨如何。师曰。动容扬古路。不堕悄然机　问如何是新年头佛法。师竖拂曰。会么。曰不会。师曰。来年更有新条在。不假重重为指陈　一老宿问。如何是无言。师曰。四时行焉。一僧又问。如何是无言。师曰。百物生焉。师机锋敏捷。襟怀平实。后示寂。塔于祖陇。

　　廪山忠禅师法嗣
　　建昌府寿昌无明慧经禅师

　　抚州崇仁裴氏子。生而颖异。澹然无所嗜好。九岁入乡塾。便问。浩然之气。是个甚么。塾师异之。及长。诵金刚经。若获故物。遂往依廪山忠。尝疑四句偈。一日阅傅大士颂曰。若论四句偈。应当不离身。不觉释然。时年二十四矣。偶阅大藏一览。至宗眼品。始知有教外别传之旨。乃辞廪山。结茆于峨峰绝顶。自誓。不发明大事。终不下山。忽拣传灯。见僧问兴善。如何是道。善曰。大好山。于是疑情顿发。至忘寝食。因搬石次。坚不可举。极力推之。豁然大悟。即述偈曰。欲参无上菩提道。急急疏通大好山。知道始知山不好。翻身跳出祖师关。呈忠。忠印为法器。至是始剃发受具。影不出山者。又二十四载。明神宗万历甲午。迁住邑之宝方。有禅者问。师曾见何人。便住此山。师曰总未行脚。禅者曰。岂以一隅。而小天下乎。师善其言。遂过杭州。访云栖。复北游。谒无言达观诸老登五台参瑞峰。峰门庭孤峻。师一见而契。乃请益古德机缘。复呈诸颂。峰深肯之。师遂返锡住寿昌。得无异来首座。师资雅合。大阐洞上宗风。益藩。向师道德。尝叹曰。去圣时遥。幸遗此老　上堂。瞽目老。聋聩嫂。色声两失刚刚好。更有无手人行拳。无舌人谈道。四个相同论短长。一个于中直笑倒。且道。笑个甚么。奇怪普化翻筋斗。不忝金色头陀之后。参　上堂。拈起一着。佛祖一齐捉。放下一着。圣贤悉皆缚。辘轳飞上天庭。泥牛眠交地角。非唯九有沾恩。亦乃四生受乐。惟有八大金刚。努眼瞪眉。横拈倒卓。何则不许众生乱描邈　上堂。青山青。无山不藏云。绿水绿。无水不生木。惟有衲僧心。条直无阿曲。挥尺一下。下座　上堂。真正龙象子。有时提不起放得下。有时放不下提得起。不弄死蛇头。要[摇-缶+寸]生虎尾。有时跨上金毛背。自然足下清风起。是否。咦。水不涸兮鱼自在。山青幽鸟也安详。珍重　上堂。冬至时临事且奇。海风吹倒珊瑚枝。龙王惊起归空界。河伯神祇失却威。如是事宜自知。僧曰。用知作么。师曰。与老僧执杖。曰恁么不知更好。师曰何也。曰清闲僧不做。返更作愁人。师便打　上堂。素号无明实不明。凭条拄杖验疎亲。佛祖撞来只是打。看他那个解翻身。直须藏身处没踪迹。没踪迹处莫藏身始得。作么生是藏身处没踪迹。会么。拾得拊掌笑呵呵。寒山忘却来时道。珍重　上堂。今夜初三。明朝十一。若问如来禅。一切都道毕。祖师禅作么生会。中九下七　上堂。师弹指一下曰。大众作么生会。众无语。师曰。不会出世师。空劳一弹指。最无分晓句。真是难接觜。倚天长剑逼人寒。不是其人徒侧耳。方知摩尼一颗珠。解用须是寒山子　上堂。群峰斗耸。徒恼须弥。万派争朝。空疑海漠。所以大同绝比。本色超方。如锦鳞独跃龙门。免烦点额。似良骥冲开缰辔。谩自摇鞭。垂丝千尺不回头。美料满盘无着意。渊溟自在。海岛逍遥。须知恁么不恁么总不得一句。要是其人。会么。陶潜不肯休杯去。今日莲宗枉挂名　上堂。即心即佛。几个奈何。非心非佛。呢喃者多。不是心不是佛不是物。明眼衲僧多恍惚。纵然大梅我祇即心即佛。也是蚖蛇恋窟。作么生始不拖泥带水去。咄。复曰恰好。便下座　上堂。此事若举起。无风起尘。如放下。犹云蔽日。纵然不举不放。又在颟顸。一切屏除。未是佛祖境界。毕竟作么生是佛祖境界。岚风起处乾坤震。劫火然时世界空　上堂。抽筋不动皮。换骨不见血。筋骨一齐空。游行不倒跌。达磨大士。解灭而不解生。释迦老子。解生而不解灭。要知生灭不相干。除是当年乾屎橛　小参。佛法非法。贵在悟达。祖道无道。要须亲到。达则决圣凡之是非。到则断人天之果报。达不达。一念无生。定自发。发后千灯共一光。不须更议其生灭。到不到。一念纯真。当实造。造到因缘机熟时。一定虚空解跌倒。论甚佛祖。谈甚法道。十方法界绝行踪。阳焰空花何处讨　小参。昨夜雷轰电掣。打破虚空脑裂。不甘哀告毗卢。不能依公断决。大众有知者。为伊分雪。僧曰。总在和尚。师曰。聊与一掴　岁夜小参。时当三十夜。当知折合处。云从龙风从虎。九九八十一。五五二十五。西天四七宗。东土二三祖。甜瓜彻蒂甜。苦瓠连根苦。赵州黄檗。不落其数　师于丁巳除夕上堂。今年只有兹时在。试问诸人知也无。复曰。此是老僧最后分付一着。大众。切宜珍重。至新正十有三日示微疾。遂不食曰。老僧非病。会当行矣。十六日作举火偈。次晨集众。索笔大书。今日分明指示。掷笔。端坐而逝。茶毗。火光五色。顶骨诸牙不坏。建塔于本寺方丈。世寿七十一。僧腊四十四。

　　青原下三十五世
　　大觉念禅师法嗣
　　绍兴府云门显圣寺湛然圆澄禅师

